<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu279' />
<p class='juan'>雨山和尚語錄卷第二十</p><p class="byline">嗣法門人　　編</p>
<div class='div-other'><a id='mulu280' />
<p class='h1'>佛事</p>
<div class='div-other'><a id='mulu281' />
<p class='h2'>潤拙禪人火</p><p>歷劫慈心恨未修。累他一衲便仙遊。問渠撒手歸何處。乃擲下火炬云。勝熱門中得自由。</p>
</div>
<div class='div-other'><a id='mulu282' />
<p class='h2'>圓聞衣庫火</p><p>晨早雨琅琅。愁君上火場。忽地天垂祐。迴陰而作陽。佛聲浩浩。智火煌煌。相送圓聞往樂邦。生前有願如未了。再來典庫有何妨。</p>
</div>
<div class='div-other'><a id='mulu283' />
<p class='h2'>無瑕比丘尼火</p><p>一星烈火最無情。爇卻從前五障身。直下迥超塵世界。藕花國裏樂天真。</p>
</div>
<div class='div-other'><a id='mulu284' />
<p class='h2'>道可典庫火</p><p>典庫由來季未周。誰知一病便歸休。可憐十載勤劬志。都付人間逝水流。道可典庫登我慶雲堂。摸著半邊之鼻。典我淨業客。未終三月之期。方冀天寧院裏大展功勳來。豈期生死海中打箇筋斗去。雖上座腳頭腳底去來本無繫縛。但我念昔念今襟懷大有感慨。況囊無為<span class='corr'>己</span>之金。眾所共見。胸有作人之志。我乃獨知。今則臨岐撒手。快便難逢。平生造履。于此可見。即今轉身一句如何證據。乃擲下火炬云。有願生前酬未了。火光三昧裏圓通。</p>
</div>
<div class='div-other'><a id='mulu285' />
<p class='h2'>以虛上座火</p><p>兩到天寧。三過華嶺。於禪於律。十分喫緊。無毛鷂子。止望沖天。無索稱錘。何期落井。以火炬掣一掣云。丙丁童善挈領。殷勤引拔歸安隱。</p>
</div>
<div class='div-other'><a id='mulu286' />
<p class='h2'>澗木禪人火</p><p>麥雖黃。蠶未老。問君歸。何太早。驀豎火炬云。聊借此君助一程。幻緣都向今朝了。</p>
</div>
<div class='div-other'><a id='mulu287' />
<p class='h2'>行堂素持禪人火</p><p>禪家流但得杓柄在手。不惟舀得百千萬箇祖師著。即遊生死海。登涅槃山。亦不為難事。即今是伊臨岐撒手底時節。且遊戲神通一句又作麼生道。驀擲下火炬云。要得通身白汗流。先看火裏君洗澡。</p>
</div>
<div class='div-other'><a id='mulu288' />
<p class='h2'>用堂禪人火</p><p>性火真空。性空真火。驀地發現。君難避躲。休避躲。今朝正是收因結果。但能不被五蘊<span class='corr'>縛</span>。東土西天無不可。</p>
</div>
<div class='div-other'><a id='mulu289' />
<p class='h2'>龍秀禪人火</p><p>執役叢林不憚勞。人數卻難逃。而今一火無情甚。攛下火炬云。都前障業消。</p>
</div>
<div class='div-other'><a id='mulu290' />
<p class='h2'>自修菴主火</p><p>寄跡閻浮七二春。誰知一旦便歸真。殷勤乞得鄰家火。燎卻從前五障身。便恁麼。絕相親。回首塵寰是要津。乘風直達蓮花國。起止欣同上善人。</p>
</div>
<div class='div-other'><a id='mulu291' />
<p class='h2'>子開禪人火</p><p>平生多行力。垂老志不衰。五蘊山前路。端然藉子開。驀直去。絕徘徊。證得火光中三昧。直教諸佛歎奇哉。</p>
</div>
<div class='div-other'><a id='mulu292' />
<p class='h2'>森森上座火</p><p>望八老僧甚矍鑠。擬學趙州來行腳。那知纔到淮南寺。一病便登真極樂。以火炬掣一掣云。智炬炎炎。心燈灼灼。珍重先覺覺後覺。</p>
</div>
<div class='div-other'><a id='mulu293' />
<p class='h2'>衣碧上座入塔</p><p>生緣八十六。蒂落瓜自熟。有子兼有孫。送入無生國。從今不預塵寰事。消受佛家清淨福。</p>
</div>
<div class='div-other'><a id='mulu294' />
<p class='h2'>佛保道人火</p><p>哀哉佛保。為人最好。纔欲披緇。一病便了。專期打箇筋斗來。依他昔日栽松老。恐後無憑。以火炬打圓相云。立此存照。</p>
</div>
<div class='div-other'><a id='mulu295' />
<p class='h2'>素真圊頭火</p><p>東司頭。後架上。汝執勞。老愈壯。一病垂危。猶然不放。而今打斷葛藤。與汝一箇火葬。</p>
</div>
<div class='div-other'><a id='mulu296' />
<p class='h2'>雷惟龍居士為先嚴調甫公請下火</p><p>薰風拂拂夏初長。一棹遙遙入帝鄉。不謂中途波浪險。俄然覆卻渡頭航。恭惟大護法調甫居士宦游五嶺。系出三韓。為人倜儻無羈。作事慷慨有度。掠地攻城。聞于昔日。擎山持杵。見之今時。作清泉護法之人。為華首皈依之子。方冀長光法社。永庇精藍。豈期使符方接于上都而病魔忽起于中道。煩惱海中打翻筋斗去。解脫場裏奪得信符歸。即今群僧梵頌。闔宅傷悲。且作麼說箇入火得清涼底句。驀擲下火炬云。纔觸烈燄便昇騰。此為寂住真三昧。</p>
</div>
<div class='div-other'><a id='mulu297' />
<p class='h2'>惺源主規率諸大德請為三際越和尚入塔</p><p>師以拄杖指塔云。這關西老。一生平慣用沒頭腦著子。雖則豎窮三際。橫亙十方。簡點將來。要且只明得法身量邊事。那知同條生也共相知。不同條死底還殊絕麼。諸仁若善成褫。不須湘南潭北覓充國黃金。即此層落落。影團團處則吾弟神光不昧。萬古徽猷。豈不稱善繼善述也哉。如其不然。無相法身恐成埋沒。記得弟入滅時。使乎報我曰。瘞葬法身有人矣。結集法眼亦有人矣。今屈指三閱歲。雲龕孤冷。無一人過而問焉。則結集法眼又可知也。嗚呼。豈所寶者非賢。而所託者非人耶。天寧忝在同源。敢辭出一隻手。且末後一案又如何結斷。驀以拄杖卓三下云。此吉祥地。為公歸藏。千秋萬載。安樂無央。</p>
</div>
<div class='div-other'><a id='mulu298' />
<p class='h2'>醒悟尼大德請為梵音上座火</p><p>梵音清雅真堪聽。一病何當久日纏。此際頓捐皮袋去。飄然逕直往西天。往西天。不留連。赤火光中綻白蓮。</p>
</div>
<div class='div-other'><a id='mulu299' />
<p class='h2'>白梵主規火</p><p>這箇向北老。為人最孤硬。行腳將半生。未曾了本分。縱云清白梵行是汝安身。那知觸目菩提為渠立命。而今冒雨方行。腳跟下正好爛搥一頓。且道是賞伊罰伊。遂擲下火炬云。自有丙丁童子為之作證。</p>
</div>
<div class='div-other'><a id='mulu300' />
<p class='h2'>佛乾上座火</p><p>寒風颯颯。寒雨霏霏。不惜泥水。送汝真歸。直得水裏火發。方知吾道稀奇。驀擲下火炬云。普請諸人著眼。</p>
</div>
<div class='div-other'><a id='mulu301' />
<p class='h2'>恒明主規火</p><p>哀哉恒明。令我鍾情。見汝之來。喜不自勝。聞汝之去。泣不成聲。猶憶匡廬東鼓。延令慶雲。兩山大剎多藉汝成。況復道心堅固。德行清真。正堪輔弼吾道。何事忙裏抽身。尺頭雖曰稱短。臨岐可煞精神。願依栽松老子例。打箇筋斗到天寧。且道畢竟以何為記。驀攛下火炬云。看取當陽這一星。</p>
</div>
<div class='div-other'><a id='mulu302' />
<p class='h2'>明悟上座火</p><p>生不欣。死不厭。就裏機關。智者明見。要知此際大神通。試看全身入火燄。</p>
</div>
<div class='div-other'><a id='mulu303' />
<p class='h2'>相融禪人火</p><p>這箇小瞎驢。忽染[打-丁+囤]不斷。淹淹兩月餘。晝夜累人看。而今撒手歸。不上閻羅筭。且道具何三昧。驀以火炬打圓相云。自從經過大冶來。悟得元宵是月半。</p>
</div>
<div class='div-other'><a id='mulu304' />
<p class='h2'>李萬育居士火</p><p>以火炬打圓相云。此是現成公案。苟能入火不燒。便許你是箇烈漢。說甚生不欣。死何憾。從此打破情關。不須論尺頭長短。設或尚滯猶疑。且看山僧今日為汝決斷。遂擲下火炬云。看。</p>
</div>
<div class='div-other'><a id='mulu305' />
<p class='h2'>慧圓上座同姪滄水王居士請為知幻闍黎師入塔<span class='note-inline'>(字德先)</span></p><p>知幻即離。幻無自性。離幻即覺。覺遍自他。即今春雨淋淋一滴滴。滴穿上座耳竅。且道還覺麼。若覺則觀世音菩薩在汝頂上。其或未然。且歸石室裏安坐。時節彰時有德光。</p>
</div>
<div class='div-other'><a id='mulu306' />
<p class='h2'>慧舟禪人火</p><p>慧舟慧舟。生死海裏優游。而今拽斷篷索。到底不住中流。且道住在甚麼處。乃以火炬打圓相云。請向這裏著眼。</p>
</div>
<div class='div-other'><a id='mulu307' />
<p class='h2'>達<span class='corr'>己</span>禪人請為蒼雪大德火</p><p>生不知來。死不知去。前路茫茫。無本可據。要有據。直須識取還源句。蒼然片雪點紅爐。烈火光中恣游戲。</p>
<p class="head3">入塔</p>
<p>大解脫門。原無關鎖。雖然八字洞開。要且收放在我。驀卓拄杖一下云。這裏拶得身入。定超三乘四果。</p>
</div>
<div class='div-other'><a id='mulu308' />
<p class='h2'>海壽比丘尼火</p><p>涅槃山峻。生死路遙。要得超越。須倩火燒。驀下火炬云。不須別處尋解脫。精金煉後價偏高。</p>
</div>
<div class='div-other'><a id='mulu309' />
<p class='h2'>繼賢沙彌火</p><p>噫嘻。小子方得開蒙。來既有始。去何無終。今朝與汝記莂。臨岐切莫匆匆。遂擲下火炬云。不用丙丁重復乞。天然性火徹真空。</p>
</div>
<div class='div-other'><a id='mulu310' />
<p class='h2'>恒明主規入塔</p><p>生住大伽藍。死入普同塔。若還不與麼。到底無合煞。恒禪今日歸。須防石頭滑。苟能一躂到。定超極樂國。</p>
</div>
<div class='div-other'><a id='mulu311' />
<p class='h2'>靈一上座請為師元章法主火</p><p>釋迦雙林入滅。達磨熊耳歸真。傳持一代時教。畢竟誰是其人。元章座主天資近道。履行存仁。正期布金繩于覺路。駕寶筏于迷津。不謂年方富而縮手。志未展以抽身。致無數人天隕淚。幾多眷屬傷神。嗚乎。豈斯文之將墜。此道之欲淪。天寧與公地隔吳楚。交昧平生。一旦投契。始自三春方欣。長水來踏覺瑯琊之路。可惜亮公又去馬簸箕之門。所以今朝不惜隻手。為公聊助一程。驀豎火炬云。性火真空。性空真火。是汝本有自家珍。</p>
</div>
<div class='div-other'><a id='mulu312' />
<p class='h2'>印之尼禪人火</p><p>燃起無情智火。要焚有漏幻軀。直待灰飛煙滅。看他有底存餘。沒存餘。送入無生國裏居。</p>
</div>
<div class='div-other'><a id='mulu313' />
<p class='h2'>恕文禪人請為迦年沙彌入塔</p><p>迦年迦年。憐汝于後。惜汝在先。自小披緇而志未立。及長涉世而命難堅。多分為情塵固蔽。障業牽纏。今日為君都了卻。須信人間別有天。</p>
</div>
<div class='div-other'><a id='mulu314' />
<p class='h2'>定安禪人火</p><p>遊遍三吳與兩浙。那知世念猶未歇。而今打入火光中。銷卻從前顛倒業。</p>
</div>
<div class='div-other'><a id='mulu315' />
<p class='h2'>已仁禪人請為師水天上座火</p><p>三十年前學共同堂。三十年後天各一方。今朝狹路撞著。空餘這片皮囊。水天老。行腳早。不知那事可曾曉。如未曉。抖擻精神。乃以火炬打圓相云。請向這裏了。</p>
<p class="head3">入塔</p>
<p>寒風颯颯。寒日輝輝。打開石戶。送汝真歸。且道歸後如何。良久云。坐看天地老。笑指海山移。</p>
</div>
<div class='div-other'><a id='mulu316' />
<p class='h2'>覺慧侍者請為師還初上座火</p><p>生似寄。死如歸。生死真得不思議。今朝贈汝一星火。紅爐燄裏逞全威。乃擲下火炬云。咄。照顧眉毛著。</p>
<p class="head3">入塔</p>
<p>這箇老山蠻。一生最性燥。生死海一踢踢翻。涅槃山一拳拳倒。行遍南嶽與天台。安身不如此地好。且道好在甚麼處。石門高鎖蘚苔封。近市紅塵飛不到。</p>
</div>
<div class='div-other'><a id='mulu317' />
<p class='h2'>解應寶火</p><p>舉世儘多素口者。十成難得素心人。汝既素心兼素口。真金入火愈鮮新。便恁麼。絕纖塵。但得通身無罣礙。還源當卜得通津。</p>
</div>
<div class='div-other'><a id='mulu318' />
<p class='h2'>佛我上座火</p><p>四大本空。五蘊非有。佛既不立。我自何來。若向這裏道一句。方知佛我上座向火燄裏轉大法輪。如其不。驀擲下火炬云。試向這裏驗取。</p>
</div>
<div class='div-other'><a id='mulu319' />
<p class='h2'>大乘園頭火</p><p>金鋤不動土。靈苗當處生。是汝尋常作略。今日靈苗生矣。汝真箇不動那。顧左右云。諸仁者。即今謂伊是生。一兆之形<span class='corr'>已</span>委。謂伊是死。菩提觸目全彰。要得證驗分明。遂擲下火炬云。烈燄一星纔動著。通身煉得似黃金。</p>
</div>
<div class='div-other'><a id='mulu320' />
<p class='h2'>道真尼禪人火</p><p>以火炬打圓相云。只這箇非男女相。豈五障身。爾若相委。即名道真。所以臨岐飄然長往。撇下皮囊。惟有火葬親。</p>
</div>
<div class='div-other'><a id='mulu321' />
<p class='h2'>汝近閣主火</p><p>這箇老禪和。一生有盛作。晚歲過天寧。即住三層閣。續燄與添膏。傳佛燈寥廓。而今忙裏便抽身。遂擲下火炬云。贏得神光腦後著。</p>
</div>
<div class='div-other'><a id='mulu322' />
<p class='h2'>指月禪人火</p><p>十日前汝來甚驩然。十日後汝去太駭然。一去一來渾莫測。浮雲身世總堪憐。今日歸根得旨。火裏迸出金蓮。急著眼。莫遲延。不須重指月孤圓。</p>
</div>
<div class='div-other'><a id='mulu323' />
<p class='h2'>祖英一輪二上座請為父母靈骨入塔</p><p>生同堂。死同塔。世出世間都超越。問你從何得此緣。有子空門稱賢達。前導後引。左提右拔。殷勤送入無生國。從茲永謝塵寰事。是名觀自在菩薩。</p>
</div>
<div class='div-other'><a id='mulu324' />
<p class='h2'>新竹上座火</p><p>薙染空門歲月多。衲衣下事總蹉跎。而今打入火光去。急早回心禮佛陀。</p>
</div>
<div class='div-other'><a id='mulu325' />
<p class='h2'>月修尼大德火</p><p>月修日修時修。念念曾不停留。若問收因結果。試看臨末梢頭。涅槃<span class='corr'>已</span>證。生死何憂。遂攛下火炬云。都來火光三昧裏圓周。</p>
</div>
<div class='div-other'><a id='mulu326' />
<p class='h2'>省<span class='corr'>己</span>禪德請為師公融孚禪師入塔</p><p>二十年前喜爾來二十年後悲爾去而今跨鶴復臨揚好生聽取末後句八字打開無縫塔優哉游哉聊卒歲。</p>
</div>
<div class='div-other'><a id='mulu327' />
<p class='h2'>受菴維那為師靜修老宿請入塔</p><p>殘雪方融。陰雲未散。汝既歸真。時中好看。柳眼開。梅頭綻。一片風光雖可人。到頭猶自存涯岸。何涯岸。家山當下絕程途。歸去來兮猶不晏。</p>
</div>
<div class='div-other'><a id='mulu328' />
<p class='h2'>允修比丘尼火</p><p>這箇老尼。大有神辯。涅槃不欣。生死不厭。而今撒手西歸去。烈燄光中飛白練。</p>
</div>
<div class='div-other'><a id='mulu329' />
<p class='h2'>普渡沙彌請為師本印上座火</p><p>世界有成住懷空。人身有生老病死。本上座。汝昔亦曾說禪灝灝。即今生死到來。還能抖擻精神。透關去麼。天寧有把無情智火。要將你四大幻軀。五蘊業窟一齊燒盡。正恁麼時。且道如何是你本來面目。擲下火炬云。看取紅爐片雪春。</p>
</div>
<div class='div-other'><a id='mulu330' />
<p class='h2'>純朴禪人火</p><p>這箇獨眼龍。自小失依怙。削髮而披緇。卻又多所負。兩度生逃逃。不出白雲之門。一番死脫脫。便入黃泉之路。今日丙丁覿面逢。看伊回互不回互。驀擲下火炬云。生前障業頓時消。好駕蓮車歸樂土。</p>
</div>
<div class='div-other'><a id='mulu331' />
<p class='h2'>寶相尼火</p><p>只此一幻軀。成全因五障。但了妄緣空。是名真寶相。只今撒手西歸。超出人間天上。諸人要識神通。以火炬打圓相云。試向這裏定當。</p>
</div>
<div class='div-other'><a id='mulu332' />
<p class='h2'>恒實宗胤遐蔭三化主入塔</p><p>同條生也還同死。始信從前願不違。撒手那邊何處著。到頭廬嶽是真歸。惟我恒實宗胤遐蔭三化主。生緣共里。<span class='corr'>邗</span>江南北豈殊途。秉戒同師。華嶺後先原一轍。所以把手入盂峰。不畏林寒澗肅。比肩為執事。惟知義讓仁謙。守身處人人念似冰霜。荷眾時箇箇心如鐵石。飲水茹荼而堅苦節。櫛風沐雨以任勤勞。方期鏡湖院裏長轉食輪。何難洪都管內廣宣慈化。詎意成績未奏。願海先傾。致使兄懷弟以啣悲。師念徒而飲淚。雖則幻生幻滅。固無傷于既往。為主為伴。還有望于將來。今者三點成伊。一真為界。匪共南陽矜式。聊與遮那標模。草木生輝。雲巒炫彩則且置。只如末後一句又如何分付。良久云。五老煙霞封背面。黔崗端坐自安祥。</p>
</div>
<div class='div-other'><a id='mulu333' />
<p class='h2'>法澄尼請為師祖真空大德火</p><p>昨日交秋。今宵入滅。葉落歸根。不失時節。末山得力句。驗在目前。玅總真三昧。看取腦後。金剛燄裏悉圓通。生死涅槃俱不受。</p>
</div>
<div class='div-other'><a id='mulu334' />
<p class='h2'>為恒慈禪德火</p><p>接物以慈。是汝本願。歷盡勤勞。至今不倦。趙州公案相期後日圓成。葛藤椿子不謂今朝倒斷。西方此去路非遙。烈火光中須好看。</p>
</div>
<div class='div-other'><a id='mulu335' />
<p class='h2'>直生啟禪人火</p><p>樸實無過者漢。尋常自有功幹。手把斷索一條。往來綠楊堤畔。任是溈山牛。戴嵩牛。驀鼻穿來。管甚韓幹馬。支遁馬。從頭生按。都盧調治既馴和。更有一頭性最悍。長年累月費抽牽。夜來一拽鼻繩斷。夕陽影裏去無蹤。撇下皮囊待火鍛。</p>
</div>
<div class='div-other'><a id='mulu336' />
<p class='h2'>祖器禪人入塔</p><p>者箇無縫塔子。分付來多少時也。若是知有者。便爾全身奉重。自然森羅稽首。群象趨朝。又何待南陽父子花擘而開。然後去無影樹下同船。未免太虛空裏翻成途轍。天寧今日更不周由者也。與汝箇瞥脫轉身。驀喝一喝云。向者裏入。</p>
</div>
<div class='div-other'><a id='mulu337' />
<p class='h2'>道廣禪人火</p><p>薙染多年業未弘。無端撒手鬧藍中。長林淚灑雲天雨。孤鶴哀連海岱風。歸去也。太匆匆。歸根得旨信何通。踏翻勝熱門前路。劫外遙看舞六龍。</p>
</div>
<div class='div-other'><a id='mulu338' />
<p class='h2'>徐氏夫婦二道人入塔</p><p>全機在握。舒卷同時。其舒也金烏玉兔交輝。其卷也威鳳祥麟匿彩。直得龐公笤篱獲無漏智。龐婆梳子證堅密身。今者齊赴覺場。且轉功就位一句作麼生道。良久云。煙霞生背面。星月繞簷楹。</p>
</div>
<div class='div-other'><a id='mulu339' />
<p class='h2'>了空禪人入塔</p><p>乃指窣堵云。秪者箇乾坤未闢。早<span class='corr'>已</span>現成。但當局者不解。就路而歸。致使伶俜累劫。天寧今日不惜隻手。與汝八字打開。苟能不涉程途。直登寶所。任是權分諸道。自然尊顯一人。那待黃閣簾垂。紫羅帳合。方稱不落今時。即今時至理彰。轉身一句如何分付。驀喝一喝云。看腳下。</p>
</div>
<div class='div-other'><a id='mulu340' />
<p class='h2'>一雨禪人入塔</p><p>寶印當風。豁開錦縫。密室相承。伏惟珍重。</p>
</div>
<div class='div-other'><a id='mulu341' />
<p class='h2'>從吾老宿入塔</p><p>者箇阿師。一生平奉重尸羅。猶如髻寶。謂是波離所使。其奈不知者道。戒光落處。正擬開粥過歲。與汝商量。詎意轉身神速。直得碧眼黃頭。罔追蹤影。今者狹路相逢。落在者箇場裏。且道如何安置。良久云。收拾凍雲封石戶。不教屐齒破苔痕。</p>
</div>
<div class='div-other'><a id='mulu342' />
<p class='h2'>淨持上座火</p><p>淨持諸佛戒。不與世同流。自入匡山裏。松間枕石頭。相期永為山長。不謂遽爾仙遊。以火炬打圓相云。頂後圓光如薦得。去來生死等雲浮。</p>
</div>
<div class='div-other'><a id='mulu343' />
<p class='h2'>久默上座請為師祖珂雪老宿下火</p><p>七十餘年律身以正。末後真歸示寂滅定。田地穩密公不攀。熊耳之條游戲神通。我卻行勝熱之令。說甚四大無我。五蘊無性。都盧一火焚之。直教毫末無剩。試看煙滅灰飛。畢竟珂雪老宿在何處安身立命。遂以火炬打圓相云。直饒向這裏見得分明。據正眼觀來。也是重添缽柄。</p>
</div>
<div class='div-other'><a id='mulu344' />
<p class='h2'>心如菴主火</p><p>本來面非男女相。現前形是五障身。但了妄原無自性。何難即俗便成真。況乎長年積行。早歲脫塵。臨岐撒手。大有精神。以火炬掣一下云。莫言此際神通別。烈火叢中轉法輪。</p>
</div>
<div class='div-other'><a id='mulu345' />
<p class='h2'>聞思上座請為寶蓮闍黎封龕</p><p>恭惟寶公闍黎生平履行。惟德惟賢。其出塵也實僧中之寶。其處俗也亦火裏之蓮。持<span class='corr'>己</span>與寒潭比潔。待人共秋月爭妍。信手建箇梵剎。專為接待人天。今日功成歸去也。雲龕端坐自忘年。遂封。</p>
</div>
<div class='div-other'><a id='mulu346' />
<p class='h2'>宗侍者起龕</p><p>妙莊嚴路。如掌而平。既無坑坎堆阜。那有荊棘叢生。草鞋緊峭底直登寶所。楖栗肩橫底肯戀化城。宗侍者。仔細聽。珍重直透玄關去。莫向他山浪問津。</p>
</div>
<div class='div-other'><a id='mulu347' />
<p class='h2'>佛瑞寮元火</p><p>這阿師。受性既純。秉質亦朴。接待水雲。大有方略。只因四大失調。所以疫痢頓作。不解一屙便了。秪管的的卓卓。直待一息不存。方始捐此皮殼。不須他處覓真歸。烈火叢中甚寥廓。</p>
</div>
<div class='div-other'><a id='mulu348' />
<p class='h2'>聞臨禪人火</p><p>生死非有。涅槃非無。爾今撒手。不涉二途。即今歸根得旨。試看雪點紅爐。便攛下火炬。</p>
</div>
<div class='div-other'><a id='mulu349' />
<p class='h2'>靈徹禪人火</p><p>汝昔腰包行腳。不識趙州略彴。而今歸到<span class='corr'>邗</span>江。方纔得箇下落。且道落在何處。遂以火炬擲下云。試看末後這一著。</p>
<p class="head3">入塔</p>
<p>踢翻生死岸頭去。倒跨楊岐三腳驢。踏遍諸方無著處。到頭石室是安居。</p>
</div>
<div class='div-other'><a id='mulu350' />
<p class='h2'>密行上座火</p><p>生前立行以密。死後存心亦密。透過生死關頭。全不用一毫氣力。此是老禪一生修行。所以羅睺羅稱此為第一。驀攛下火炬云。爍火光中入得身。霎時一雨清涼出。</p>
</div>
<div class='div-other'><a id='mulu351' />
<p class='h2'>救生寺祥生上座入塔</p><p>住福隆而福不隆。去救生而生不救。一朝四山相逼。直得通身漏逗。而今葉落歸根。免得許多生受。遂喝一喝云。這裏拶得身入。生死門頭自然無咎。<span class='note-inline'>(福隆祖和尚剃度)</span>。</p>
</div>
<div class='div-other'><a id='mulu352' />
<p class='h2'>岳菴禪人請為師萬緣買辦火</p><p>十字街頭行貨。識者能有幾箇。汝充買辦三年。絕勝尋常典庫。而今擺脫萬緣。直達無生一路。乃豎火炬云。贈君一把無情火。珍重眉毛須照顧。</p>
<p class="head3">入塔</p>
<p>樹凋葉落正秋天。體露金風甚可憐。要識轉功就位句。赤條條地絕中邊。</p>
</div>
<div class='div-other'><a id='mulu353' />
<p class='h2'>休微老禪火</p><p>這阿師。八十年空門混跡則具體而微。要得圓同如來毫相。須是翻轉面皮。即今面皮翻轉也。作麼生得圓同毫相去。遂擲下火炬云。皮膚脫落存真實。不筭如霜骨一堆。</p>
</div>
<div class='div-other'><a id='mulu354' />
<p class='h2'>智善禪人火</p><p>不生不滅體。乍雨乍晴天。相將送入紅爐裏。定移短壽作長年。且畢竟以何為證。驀下火炬云。火裏蟭螟吞大千。</p>
</div>
<div class='div-other'><a id='mulu355' />
<p class='h2'>圓照尼上座火</p><p>真心衛護叢林久。此日偏多去後思。生死海原無著處。涅槃山定有登時。無明斷去憑圓照。覺性澄來在了疑。要得光前并耀後。丙丁為汝作先馳。</p>
</div>
<div class='div-other'><a id='mulu356' />
<p class='h2'>真山禪人火</p><p>樹凋葉落。體露金風。生死既幻。涅槃亦空。要識還源無別旨。全身打入燄爐中。</p>
</div>
<div class='div-other'><a id='mulu357' />
<p class='h2'>明通侍者火</p><p>一年病得骨如柴。忙裏抽身大不該。今日打翻筋斗去。再來依樣有黃梅。且道如何是火後事。遂擲下火炬云。秪有黃金骨一堆。</p>
</div>
<div class='div-other'><a id='mulu358' />
<p class='h2'>可仁偉珍二禪人為師本闍黎請入塔</p><p>模範叢林<span class='corr'>已</span>四霜。而今失卻戒珠光。縱然直入黃金國。終是人間小歇場。寶所近。謾慞惶。誰道區區道路長。踏得故園田地穩。好花何處不馨香。</p>
</div>
<div class='div-other'><a id='mulu359' />
<p class='h2'>以聞禪人火</p><p>汝號以聞。聞箇甚麼。若謂返聞聞自性。性是甚麼破草鞋。更云性成無上道。道是甚麼閒家具。如是則二途不立。中道何依。皮膚脫落盡。惟有一真實。其或未然。遂擲下火炬云。且向烈燄光中薦取。</p>
</div>
<div class='div-other'><a id='mulu360' />
<p class='h2'>泰興如生師為徒碧雲請入塔</p><p>嶺梅初放早春天。囑汝歸途好著鞭。既到涅槃山裏住。定迴短壽作長年。</p>
</div>
<div class='div-other'><a id='mulu361' />
<p class='h2'>興化爾聞上座請為師一隱老宿火</p><p>者位尊慈。淨修榜樣。一隱昭陽。萬緣俱放。時節到來。不妨火葬。勝熱門中。十方通暢。燄後真金。全無色相。濁惡世中留不住。超然直踞蓮臺上。</p>
</div>
<div class='div-other'><a id='mulu362' />
<p class='h2'>廣慧園頭火</p><p>辛苦司園<span class='corr'>已</span>十年。钁頭翻轉舊時田。而今果滿功圓也。試看靈苗火裏鮮。</p>
</div>
<div class='div-other'><a id='mulu363' />
<p class='h2'>行真隱岳二禪德請為法幢道淇二上座入塔</p><p>無縫塔子。徹底玲瓏。湘南潭北。大有家風。黃金國不離當處。琉璃殿休問別峰。八字打開齊入得。始知萬類悉和同。</p>
</div>
<div class='div-other'><a id='mulu364' />
<p class='h2'>佛選上座請為剃度國清山牧和尚入塔</p><p>恭惟山翁法叔和尚緇林名宿。法苑耆年。容止淵秀。誠堪標榜人天。骨格權奇。儘可規模佛祖。眾首<span class='corr'>邗</span>江。尚存芳躅。堂開台嶺。現有風規。道望方著於遐邇。閒情早厭乎煩囂。拂袖歸來。便爾趨寂。今則雲龕久閣。卯塔未營。肩鍬覓靈骨。雖無漸源。卜地得安貞。幸有妙總。大樹分枝。千花共艷則且置。且返本還源一句畢竟作麼生道。拈拄杖卓一下云。一錐高卓青山裏。萬古人傳法脈長。</p>
</div>
<div class='div-other'><a id='mulu365' />
<p class='h2'>修方禪人入塔</p><p>死生如幻。去來如幻。達者知機。道業自辦。撒手臨岐雖自由。全身入土尤騰煥。今朝送爾入浮屠。永與雲山作主伴。</p>
</div>
<div class='div-other'><a id='mulu366' />
<p class='h2'>問源侍者火</p><p>一聲小玉夢初回。自昔曾經授記來。今日踢翻生死窟。玄關金鎖應時開。歸去也。莫疑猜。試看南詢小善財。勝熱門中拶得入。光前絕後實奇哉。</p>
</div>
<div class='div-other'><a id='mulu367' />
<p class='h2'>文先副司火</p><p>這漢一生孟浪。慣自當仁不讓。雖然歷遍百城。那識眉橫眼上。今朝撒手臨岐。頓了諸法無相。驀以火炬掣一下云。聊借此君助一籌。樂邦直達無遮障。</p>
</div>
<div class='div-other'><a id='mulu368' />
<p class='h2'>諦瑞玉衡二大德請為恒持禪人火</p><p>叢林幹辦。貴在得人。聞汝小子作事任真。方冀為人出手。不期遽爾抽身。壽既云短。道亦稱貧。不如打箇筋斗。補拙庶幾將勤。</p>
</div>
<div class='div-other'><a id='mulu369' />
<p class='h2'>福山蓮脈上座請為師弟雲開禪人入塔</p><p>江上涅槃。山中入塔。若不與麼。終無合煞。有合煞。湘潭捏聚渾無縫。歸去來兮苔蘚滑。</p>
</div>
<div class='div-other'><a id='mulu370' />
<p class='h2'>六和禪德請為道存願修二禪士及錢道人入塔</p><p>以拄杖指靈骨云。一箇曾直山中歲。一箇曾典山中浴。二人同事復同心。一齊回向普同宿。更有一箇在家流。形雖混俗心超俗。鬧市紅塵不肯居。一心來住黃金國。證得分明共一真。不愧如來好眷屬。</p>
</div>
<div class='div-other'><a id='mulu371' />
<p class='h2'>嘉定道明禪師請為先慈智庵尼入塔</p><p>以拄杖指窣堵波云。此淨法界。一切無礙。今汝安居。得大自在。殷勤得子。導引歸真。不負佛云。孝名為戒。</p>
</div>
<div class='div-other'><a id='mulu372' />
<p class='h2'>還度上座請為眾道人入塔</p><p>談真則逆俗。順俗則違真。要得兩不相負。為君大啟慈門。且真俗不二一句作麼生道。乃卓拄杖一下云。潭北湘南渾不顧。無影樹下是安身。</p>
</div>
<div class='div-other'><a id='mulu373' />
<p class='h2'>四弘禪人請為師秉白上座入塔</p><p>綠樹陰濃。青苔日厚。好箇轉身時節。切忌途中逗遛。不逗遛。急須走。歸到家山即便休。涅槃之樂真稀有。</p>
</div>
<div class='div-other'><a id='mulu374' />
<p class='h2'>素修禪人請為卉木莊主入塔</p><p>本有家鄉正好住。問君何事去都中。可憐一命無存也。到底還來入普同。本分事。在<span class='corr'>己</span>躬。葉落歸根信始通。識得此中真寂滅。石門何藉白雲封。</p>
</div>
<div class='div-other'><a id='mulu375' />
<p class='h2'>麗中自筏二禪德送師曹源野鳳和尚入耆宿塔</p><p>曹源一滴。流入三峰。既到祖翁田地。何妨密邇普同。生死不與清眾隔。從來佛祖有家風。</p>
</div>
<div class='div-other'><a id='mulu376' />
<p class='h2'>燦宇王居士率男昇甫請為亡室起棺</p><p>佛寶皈誠<span class='corr'>已</span>有年。惟憑一念攝諸緣。蓮花胎育法身淨。祗樹香培道行堅。立地證真忘久近。還家得路絕留連。剎那若欲歸安養。努力前途快著鞭。</p>
</div>
<div class='div-other'><a id='mulu377' />
<p class='h2'>陶實甫居士為亡男請起棺</p><p>曠劫無明最禍根。致令性地日長昏。籲天自昔嗟無路。叩佛于今幸有門。多生業障。累世冤魂。慈光靜攝一何存。轉身直入無生國。且待知恩再報恩。</p>
</div>
<div class='div-other'><a id='mulu378' />
<p class='h2'>自覺禪人請為師越舟上座火</p><p>昨日來汝甚矍鑠。今日去我大驚愕。人命危在呼吸間。始信佛言良不錯。羅㬋羅兒苦相請。乞我把火焚皮殼。星已明。日<span class='corr'>已</span>落。看取神光腦後灼。</p>
</div>
<div class='div-other'><a id='mulu379' />
<p class='h2'>普同塔眾亡靈鍛骨</p><p>大冶紅爐。烹佛鍛祖。任是鐵額銅頭。也知迴避無處。既無處銷融。頓入不思議。各依諸法空而住。</p>
</div>
<div class='div-other'><a id='mulu380' />
<p class='h2'>重聖大德請為母重然比丘尼火</p><p>六十三年苦行心堅。一朝撒手冷落秋天。送君咫尺歸安養。烈火光中綻白蓮。</p>
</div>
<div class='div-other'><a id='mulu381' />
<p class='h2'>御輝侍者火</p><p>哀哉光侍者。入室經二秋。南陽苦呼喚。只是不回頭。負汝負吾渾莫論。勝熱門裏且優遊。</p>
</div>
<div class='div-other'><a id='mulu382' />
<p class='h2'>緒嶷昆仲請為師智光上座封龕</p><p>昔年秉戒共同師。別後天涯各異馳。方慶廣陵重聚首。那堪今日又分離。恭惟智光戒兄老禪師生緣雙井。託跡文峰。為人一味謙恭。處<span class='corr'>己</span>多方整密。豈期寶坊甫畢。法馭俄歸。風號草木以啣悲。雲黯海天而帶憤。天寧昔稱聯裓。今處鄰封。聞訃以奔。小展知交之誼。撫龕而痛。大興風水之哀。今則一龕纔入。兩扇猶開。且作麼生得團圞無縫去。良久云。聊備玄沙張白紙。重封密護自安祥。</p>
</div>
<div class='div-other'><a id='mulu383' />
<p class='h2'>拈花諸大德請送本師天鏡和尚於月來集入塔</p><p>雲去山河靜。月來天地輝。莫言樓閣閉。彈指得真歸。恭惟天鏡徹公和尚燈分大樹。法紹拈花。慈雲悲雨以濟人。玉潔冰清而治<span class='corr'>己</span>。變瓦礫成釋梵之宮。生存至德。幻珠璣為法苑之寶。死有餘光。今者化緣既畢。樂國方登。且道如何是向去底事。良久云。坐倚蜀崗存遠脈。行看<span class='corr'>邗</span>水匯長流。</p>
</div>
<div class='div-other'><a id='mulu384' />
<p class='h2'>徹明上座入塔</p><p>春風藹藹。春日熙熙。打開窣堵。送汝安居。卓拄杖一下云。但向此中能撒手。管保無欲亦無依。</p>
</div>
<div class='div-other'><a id='mulu385' />
<p class='h2'>子哲禪德為父母靈骨請入塔</p><p>大道不分男女相。一法界中無兩樣。而今且喜得和同。立地證真成最上。有子能將道事親。殷勤請我開寶藏。乃卓拄杖云。八字打開解脫門。一朝直入超無量。<span class='note-inline'>(子禪以父母二靈骨共貯一袋故云)</span>。</p>
</div>
<div class='div-other'><a id='mulu386' />
<p class='h2'>天育禪人請為師正倫上座火</p><p>行年七十復有一。一命何緣頓了畢。若云障業久難銷。驀擲下火炬云。試看而今應手爇。</p>
</div>
<div class='div-other'><a id='mulu387' />
<p class='h2'>重純重瑞二禪人請為師道勤尼上座火</p><p>人向龍華會裏來。汝從龍華會裏去。雖然撩起貴便行。可惜不會末後句。末後句。為君舉。火燄今朝轉法輪。幾人到此得公據。</p>
</div>
<div class='div-other'><a id='mulu388' />
<p class='h2'>不昧大德火</p><p>寶戒未登。涅槃先證。撒手便行。急如律令。此去南方遇丙丁。不須更問安身立命。</p>
</div>
<div class='div-other'><a id='mulu389' />
<p class='h2'>頂生禪人請為涵輝惠遠二上座靈骨入塔</p><p>葉落歸根。來時無口。盧老風規。汝曾會否。一齊送向窣堵波。再來須打箇筋斗。</p>
</div>
<div class='div-other'><a id='mulu390' />
<p class='h2'>定元上座請為了空禪人火</p><p>四大本空。五蘊非我。一法既無。何用真火。乃擲下火炬云。人義道中。無可不可。</p>
</div>
<div class='div-other'><a id='mulu391' />
<p class='h2'>不夜禪人請為師祖密岫上座火</p><p>昔年<span class='corr'>已</span>登戒品。今冬復入經堂。三會龍華取證。六時梵貝敷揚。方期勝事成就。豈意病入膏肓。以火炬掣一下云。宿障新殃俱掃盡。不勞乞火去南方。</p>
</div>
<div class='div-other'><a id='mulu392' />
<p class='h2'>學及上座請為徒遜庵書記火</p><p>廬嶽人來秋暮天。兄亡弟哭甚堪憐<span class='note-inline'>(九月念七庵聞廬山祖西堂訃。痛哭不<span class='corr'>已</span>)</span>。而今弟去何人哭。午夜寒燈只老禪<span class='note-inline'>(庵受業師住天寧)</span>。惟我法侄書記禪師。氣類寒雲。形同槁木。印心于萬杉寺裏。脫鞴于大樹堂中。峻機無敵。當仁不讓。于師處眾存誠持節。堪標于世。大祖父之門。專期異日。發爨桐之淚。頓見今朝。嗚呼。公于生死為游戲。何有罣礙。但我念法社孤冷。寧無慘傷。今則鳥獸未鳴。雲天先泣<span class='note-inline'>(是日大雨雪)</span>。且全身入火一句又作麼生道。遂擲下火炬云。鍛後精金無色相。須知別有好風光。</p>
</div>
<div class='div-other'><a id='mulu393' />
<p class='h2'>受庵維那請為師靜修老宿火</p><p>蕭蕭老衲。密密靜修。涅槃未證。生死先遊。踢倒玄關撒手去。聖不管兮凡不收。且道如何是他脫體無依一句。擲下火炬云。紅爐燄裏看優遊。</p>
</div>
<div class='div-other'><a id='mulu394' />
<p class='h2'>古壇比丘尼封龕</p><p>以拄杖指靈龕云。此處沒障。難多吉祥。汝住此。得安祥。說甚古壇月冷。雲樹孤芳。但自回頭看本地。天然一片好風光。即今末後一句。為禪極力提綱。從來不用無鬚鎖。只是玄沙紙半張。</p>
</div>
<div class='div-other'><a id='mulu395' />
<p class='h2'>劉子卿護法率令嗣瞻麓請為先妣宋太夫人起棺</p><p>芳樹鳥啼春夢醒。蓮臺人接雨花忙。乘時好自歸安養。休認娑婆為樂邦。急進步。莫徬徨。香花一路列成行。頭頭盡是金仙境。吉蔭兒孫萬<span class='corr'>祀</span>昌。</p>
</div>
<div class='div-other'><a id='mulu396' />
<p class='h2'>調甫居士生前有願。欲葬三寶地。今於本寺東園覓得片地。當下葬時。其嗣惟龍請為掩土</p><p>這一片地。乃是過去諸佛之所住處。其基堅固。金剛所成。黃金以為殿宇。白玉用作階砌。非證惟心。淨土者不能有此最吉祥報。況乎<span class='corr'>邗</span>溝左繞。梅嶺右盤。永為安貞應地者哉。調甫居士今得其正脈。從此蔭兒孫則兒孫蕃盛。植福德則福德昌隆。蓋生前有願。沒後不忘。乃爾茲者承諸寶眷請法之誠。不妨更資一偈。憶昔古靈山。金仙曾有記。調甫大居士。超然登佛地。</p>
</div>
<div class='div-other'><a id='mulu397' />
<p class='h2'>慧照寺行震行靈二法嗣為師大鑑和尚請封龕</p><p>六年駐錫淮南寺。剪棘披荊道力宏。最惜功程尚未半。那堪願海忽先傾。恭惟慧照堂頭和尚江門嫡子。弁嶺親孫。應運住名藍。不憚捍勞忍苦。存心荷祖道。寧辭旰食宵衣。變瓦礫為釋梵之宮。機緣湊矣。芟荊蓁作象龍之窟。報齡促焉。正期慧照長懸。豈意神光忽<span class='corr'>斂</span>。<span class='corr'>邗</span>水人天咸添慘戚。蜀崗風月頓減清輝。雖然善知識以生死為遊戲之場。故長沙岑大蟲云。不識金剛體。卻喚作緣生。十方真寂滅。誰在復誰行。諸人若委悉。則慧照一靈長在。如其不爾。良久云。殷勤且為扃雲戶。留契湘潭無縫機。</p>
</div></div>
<p class='juan'>雨山和尚語錄卷第二十<span class='note-inline'>(終)</span></p>
<div class='div-w'><a id='mulu398' />
<p class='h1'>揚州天寧雨山思和尚塔銘<span class='note-inline'>(并序)</span></p><p>震旦初祖圓覺大師曰。達大道兮過量。通佛心兮出度。不與凡聖同躔。超然名之曰祖。故凡紹斯位者類多乘願命世。亞聖大人。故能俛仰以超諸有。談笑而起真宗。住法王家。持法王令。廣大以存心。勤苦以立教。接從上之脈。傳無盡之燈。道契宸衷。名滿天下。近世若我雨山和尚思公者。固無忝於超然過量之稱矣。公名上思。字雪悟。晚號雨山。族出泰州於氏。其先本吳人。明初遷於海陵。遂為泰州著姓。公生而凝重。不類常童。稍長益自異。雅慕空宗。志存向上。乃走郡之天寧。以圖出世。時方丈恒和尚繼靈隱老人法化。大唱臨濟之道於淮南。衲子趨承無間。遐邇大江以北。使三峰一燈炳耀不絕者。實自茲始。公以初機跌蕩爐鞴。疑情猛烈。寢食幾廢。恒每示以本色鉗鎚。恍然有得。時萬杉璞和尚居西堂。重與勘辨。極稱賞之。公時猶布巾芒屩。若盧行者之在黃梅。眾無知者。嗣後始就淨業菴。禮新開上人薙染。從恒和尚而納具焉。未幾腰包南邁。謁具老人於靈隱。俾居近侍親炙。休光敏勵。操持溫研不替。老人一日顧謂曰。子之因緣合在天寧。亟行無滯。為我子。為我孫。均不失為老僧印下物也。公即日禮辭北返。恒遙見。喜曰。吾待子久。不意遲至今日。複子纔放。即命領職。公愈謙抑。痛自鍼砭。去優居匱。舍佚就疲。食不充腴。衣常垢敝。荷眾忘形。混諸勞侶。其詣穩實。其學精深。間常語其同事曰。實際理地。著箇元字。早是涴汝胸臆。佛事門頭纔捨一法。不名滿足菩提。我非作業求佛。直欲自充其不欺之力耳。聞者無不歎服。由是恒和尚益加器重而心有所屬矣。比承記莂。遠即匡廬。危坐孤峰。嗒焉喪我。下顧塵寰。蠻爭觸鬥。恍煙雲之聚散。曾無累於虛明。如是者十年。名藍爭欲致之。翹企而莫可得。歲丙午。聞恒和尚示寂。奔赴天寧。暫留謝墅。旋應延令慶雲之請。至則機用超然。說法充貴。諸方咸知宗門有人。而公忽厭塵囂。思歸舊隱。由彭蠡復匡廬。雪被冰床。刀耕火種。仰追古德住山家風。不肯呈身自鬻。學者非忘名位甘枯寂者不至也。既遷東鼓之法輪。舒城之白雲。皆不事緣。飾以道自娛。惟用本分接人。有識者甚稱其得宗師體裁。康熙壬<span class='corr'>戌</span>。維揚檀越諸山耆舊僉議天寧一席非公不能振起。乃削牘命使遠致懇誠。公念祖席不可久虛。輿情亦難終負。遂幡然而起。舒城善信擁道遮留。公以軟言慰諭。人得歡心。無不望塵下拜。刻頃致米千斛。即此可想見其平居善誘。慈惠及人之深矣。天寧恒和尚唱滅。繼席者擇乳未精。典型幾覆。公一至而翕然稱善。風動江淮。摧闢振興。不資餘力。山門內外。百廢具舉。見者恍疑彌勒從天而降。若移兜率於人間也。甲子十月。聖駕南巡至揚州。羽衛陳設。首幸天寧。公率萬指出迎。威儀整肅。閒假如常時。奏對詳明。皇情大悅。乃御書蕭閒二字以賜。臨行又命侍衛齎金飯僧。公乃肇啟龍華。仰酬帝德。撾鼓陞座。具表謝　恩。　上復降旨賜額。仍用天寧名字。人咸以為希有遭逢。近世罕匹。公道力堅。凝不撓于物。雖造次危疑之際。泰宇自定。紛然酬應中揮筆作書。事理條達。綽有餘裕。雅度汪洋。眾莫得而涯量也。昭陽檀護念公度世利生之心肫肫如不容<span class='corr'>己</span>。又復愍其勤苦。乃私相謂曰。吾鄉菰蒲煙水。鷗鷺可盟。有菴極樂者。足可為公逸老地。吾輩亦得藉以稱青松社主。不可俾濂溪。佛印獨專美于當年。因力致之。公亦欣然而往。席未暇煖。而海虞三峰之命旋至。公復念漢祖舊庭。眾方歸我。雖欲自愛如慧命。何同香象之截流。徑趨彼岸。若神龍之降澤。豈揀枯枝。沛法雨之滂沱。起祖華之憔瘁。雖病者自敗其根莖。然弱者已超於兔馬。繼往開來。厥志甚偉。而維揚都人士重復致書。再申勸請。謂道因人重根本。詎可輕移。地以江分彼此。安能兼顧。即欲大功不宰。退<span class='corr'>己</span>讓人。更期古路重揚。光前裕後。公韙其說。聿來蕪城。揚當南北要衝。舟車畢至。日未盥漱。戶履已盈。公素以荷法為<span class='corr'>己</span>任。始終不少懈息。有以假雞自雄。惑世亂真者。據關勘覈。殺活全提。要必死盡偷心而後放行。卒以勞瘁致疾。醫不能治。遂屏息諸緣。揮斥藥餌。惟囑左右黽勉進修。以護惜常住為念。餘皆置而不問。一日忽問侍者。今日是幾。侍者祗對甫畢。乃遽起沐浴。泊然而化。實康熙戊辰仲春二月二十五日也。壽五十有九。臘三十九夏。嗣法門人廣元等前後十二人。手度弟子若干人。受具戒者若干人。至若虛往實歸。仰沾法利者不可以數計。示寂之明年。塔全身於寺之西北隅。生平著述有九會錄行世。元繼席住山。能體先志。具狀來乞塔上之銘。余請授之顯者。元以余知公最深。辭不獲命。乃次其行略。序而銘之。銘曰。</p>

<div class="lg regular"><div class='lg-row'>赫赫三峰　法弘濟上　日月昏衢　雷霆幽壤</div>
<div class='lg-row'>篤生二靈　內安外攘　出其門者　咸稱法將</div>
<div class='lg-row'>玉紹洪基　實維恒師　公稱令子　左右成褫</div>
<div class='lg-row'>峻機雄辨　度越今時　譬彼騏驥　絕塵而馳</div>
<div class='lg-row'>衣法南行　廬峰遯跡　有類盧能　追奔莫及</div>
<div class='lg-row'>蛇虎為鄰　猿鳥共息　遐哉古風　萬仞壁立</div>
<div class='lg-row'>江南淮北　時至理彰　要津坐斷　驗徹諸方</div>
<div class='lg-row'>妖狐屏絕　宵魅潛藏　得大自在　巍巍法王</div>
<div class='lg-row'>道契宸衷　燈傳熙世　御墨飛揚　天心眷注</div>
<div class='lg-row'>漳璉榮褒　藤嵩偉樹　異數偶同　人莫能喻</div>
<div class='lg-row'>化緣<span class='corr'>已</span>畢　唱滅雙林　藏身無縫　誰是知音</div>
<div class='lg-row'>山輝玉韞　川媚珠沉　一錐獨拔　離去來今</div>
</div><p class="pre">　臨濟三十三世嗣祖沙門前住靈巖華山曉青撰<br/>　　　　　嗣法門人師昂元　耳圓音　懶餘勤<br/>　　　　　　　　　智勝慧　根潔蓮　月嶠璉<br/>　　　　　　　　　弘泰證　受菴明　豁菴徹<br/>　　　　　　　　　珊輝秀　旦文震　勇徹<br/>賜進士出身吏科掌印中正五品加四級侍<br/>　經筵前福建道監察御史戶部山東清吏司郎中<br/>　　郡人李宗孔篆額</p>
</div>
</div><!-- end of div[@id='body'] -->
</body></html>