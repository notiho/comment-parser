<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>雨山和尚語錄卷第十</p><p class="byline">嗣法門人　　記</p>
<div class='div-other'><a id='mulu21' />
<p class='h1'>住維揚天寧禪院語</p><p>大覺回雪峰上座領王孺人請上堂。稱提從上來事。任是智如鶖子。辯似滿慈底于此箇門中一點也用不著。古人道箇禪客相逢只彈指。<span class='corr'>已</span>是漏逗不少。更云此心能有幾人知。咄。這茆廣漢。吾有知乎哉。無知也。若達無知。直下如墻壁相似。金抹香塗不知喜。驢踐馬踏不知怒。祖師謂到此可以入道。向去底事許伊會。卻來底事更買草鞋行腳始得。爾諸大德能向枯木上糝些子花。吾家活祖師意不待參求。自然會得也。回看他歷歷孤明。本無形段箇話。豈不慚惶殺人。便下座。</p>
<p>端午師誕日。付法純甫趙居士率令嗣請上堂。靈山秘旨。少室真宗。驀以拂子擊一下云。<span class='corr'>已</span>為諸人剖露了也。有向這裏道箇相續句。則從上微妙法門不待兩手持來。早被伊一肩擔荷去也。一向城隍聚落底未有長行而不住。一向高巖深谷底未有長住而不行。今日以無文密印一印印定。在彼在此。事同一家。若去若來。理無二致。謂天地與我同根也。可謂萬物與我一體亦可。即今時節<span class='corr'>已</span>至。且作麼生道得箇紹隆玄化底句。復揮拂子云。好看大樹新枝發。五葉一花天地春。便下座。<span class='note-inline'>(時耳公住舒山未歸。懶公將去西江)</span>。</p>
<p>邵伯謝昂千呂璜伯仲率諸子姪為先嚴鍾山老護法請對靈。小參。問。大千原似一乘艖。苦海滔滔舞棹過。今日謝公登彼岸。請師說法意如何。師云。一眾證明。進云。可謂平地優曇光爛熳也。師云。且道向甚處與居士相見。進云。若不入水。怎見長人。師云。猶隔津在。問。目前無法。意在目前。且道如何是目前底法。師云。香雲繚繞。花雨紛霏。進云。謝太翁畢竟向甚處安身立命。師云。不是天上。定在人間。進云。可謂一句了然超百億去也。師云。與你沒交涉。乃云。幻緣假合。乃名為身。身也者。眾苦之本。愚夫不省。妄生貪愛。以妄生故。致墮輪迴。智者了知。頓滅嗔癡。以頓滅故。遂成正覺。雖然。此猶是明昧兩岐。須知這裏有生本不生。滅原非滅底一著。其生也如雲來嶽頂。其滅也似月落澄潭。直下得失兩忘。去來無著。到這裏生死涅槃。猶如幻夢。菩提煩惱。宛若空花。然後以本願力垂手塵勞。遇苦斯拔無危不安。遇迷斯照無幽不顯。鍾山太翁頓悟身世兩空。便急流勇退。昨於芳草渡頭信腳踏翻波底月。不待入水見長人。<span class='corr'>已</span>證無聲三昧了也。較他十八開士忽悟水。因道箇妙觸宣明成佛子住。豈啻天壤懸殊哉。聞翁生前留心水觀。故臨期有如是偉作。但世人狹劣。驚異橫生。那知大人境界。惟大人能知。豈小根俗子所能測識。今日承令嗣伯仲以道事親。特請山僧對靈說法。蓋翁與山僧平日有支許之好。故誼不容辭。特來為之證據。且道證據箇甚麼。良久云。濁惡世中留不住。眾香國裏好安居。</p>
<p>中秋示眾。舉古人云。團團離海嶠。漸漸出雲衢。咄。這隨聲逐色漢。眼花作麼。若是箇奮打破虛空。喝散白雲底氣概。眼底何嘗有他太陰天子。可笑古人望上心不足。見箇圓陀陀。光爍爍。便云何時得似這箇去。縱饒得似。眼中<span class='corr'>已</span>是添了一重花。況有風雨晦暝。隱身不現底時節。你又向何處窺他頭腦。此無他。都緣坐在明昧兩岐。不能如有智主人將功德天黑暗女一齊趁出。不見釋迦老子對文殊大士云。但一月真。是中自無。是月非月。是月非月既無。何更有黑月白月來。驀顧大眾云。即今陰雲遍野。細雨瀰空。且作麼生得見真月去。良久。乃拈拄杖卓一下云。若向此中能著眼。乾坤何處減清輝。</p>
<p>西旨知藏觀融上座率徒懷遠莊嚴受業了知禪師請上堂。問。隔江招手。敢負婆心。逆水張帆。請師一接。師云。險。僧云。不入驚人浪。難求稱意魚。師云。未是好手。僧便喝。師云。莫是驚人浪麼。進云。一句無私語。分明舉似人。師云。料掉沒交涉。乃豎拂子云。此是無畏大光明幢。諸仁能立地搆去。管保高超三界。永出四流。混沌未分。與千聖同根。乾坤纔剖。共萬物一體。綿密處直是綿密。淆訛處迥絕淆訛。三世諸佛鼓盡唇皮議論他不著。歷代祖師費盡手腳提持他不到。故華嚴有云。如來以種種譬喻而說諸法。無有譬喻能喻此事。何以故。心智路絕。不思議故。了知老宿入不思議境。故平生言真實。行真實。只者真實二字<span class='corr'>已</span>載道路口碑了也。今日是渠放捨身命的時節。學徒觀融展追遠之誠。特請山僧舉揚。以光先德。諸兄弟上來所舉。言真實。行真實。可謂一處真。處處真。塵塵盡是本來人。此外更有所說。何異畫蛇添足。且畢竟如何是本來人呢。乃揮拂子云。分付知事。靈床前快下一分飯著。便下座。</p>
<p>結制日。語松大師領聶春明居士請上堂。問。握則成拳。有高有下。展則成掌。無黨無偏。且道放開為人好。把住為人好。師云。不必上座。進云。秪如興化道。逢人則出。出則不為人。是何意旨。師云。花貼當門。進云。三聖道。逢人則不出。出則便為人。又作麼生。師云。鋒藏袖裏。進云。今日居士請說法要。和尚是為人。不為人。師云。洎合世諦流布。進云。某甲則不然。師云。你試杜撰看。進云。若是大冶精金。自然一椎便就。師云。果然。問。烹麟煆鳳。舊有風規。祖令新行。請師垂範。師云。冷處著把火。進云。與麼則靈山推玉樹。法苑仰瓊花。師云。好箇消息。僧禮拜歸位。師云。猶欠一著在。問。如何是祖師關。師云。待你透過了向你道。進云。門內有一人使盡伎倆。要出出不得時如何。師云。三十棒。進云。門外有一人使盡機謀。欲入入不得又如何。師云。你從甚處得到這裏。僧擬議。師云。將謂將謂。原來原來。乃云。諸方有廣大爐韝。妙密鉗鎚。盡向今朝施設。可笑他禪和家非頑銅。非鈍鐵。那經得如許煆煉。天寧更不隨例施顛倒。況我揚州地面在在諠譁。處處熱鬧。縱有煖爐亦不須開。但願五湖衲子。四海禪流。各各時中。饑餐渴飲。閒坐困眠。一味仍舊去聞聲也。不須悟道見色也。何必明心。便恁麼去。不惟自家四楞著地。亦省費觀音菩薩將錢買餬餅底許多手腳。今日山僧打開門戶直示家風。還有聲前領旨底漢子麼。良久云。把手拽不入。便下座。</p>
<p>靜聞上座誕日。同谷璠老宿請上堂。問。能為萬象主。不逐四時凋。如何是不凋的。師云。亙古亙今。進云。與庭前柏樹子是同是別。師云。祖師現在。進云。因甚麼又喚作祖師西來。師云。其來久矣。進云。和尚今日被某甲看破。師云。你向甚麼處著眼。進云。適來齋飯雖好。只是傷鹽傷醬。師便打。問。文殊是七佛之師。因甚麼出不得女子定。師云。幾多人錯會。罔明是初地菩薩。因甚麼出得女子定。師云。大眾笑你。進云。過在甚麼處。師云。猶不知休咎。僧便喝。師便打。問。盡大地是箇禪堂。為甚麼有解有結。師云。千聖猶在。進云。忽遇箇眉間挂劍。肘後懸符底來。又作麼生。師云。你不是者般人。僧擬議。師便打。乃云。天地未生。未有生佛名字<span class='corr'>已</span>前。有一句子明如杲日。寬若太虛。語以寶几珍御。不生驚異。語以黧奴白牯。不見下劣。體竭形消而不變。金流朴散以長存。只貴於形名未兆之先直紹拈花。於聲色既形之後大啟面壁。更有甚不燈傳萬祀。法衍千齡。所以道心源一統。綿亙十方。上上根人自然明白。即今諸上座明白也。且道西天無量壽與解脫月二員古佛相見時。商量箇甚麼。良久云。金牛飯。廬陵米。知其味者或寡矣。便下座。</p>
<p>甲子十月二十二日。皇上駕幸當山。坐方丈。道話最久。且書蕭閒二字扁賜師。臨行命侍衛官馬武齎金飯僧。次日師上堂。拈香謝　恩罷。乃舉昔達磨初祖至東土。梁武帝問云。如何是聖諦第一義。祖云。廓然無聖。帝云。對朕者誰。祖云。不識。帝不契。祖遂渡江。乃云。初祖手握輪槌。將千門萬戶一擊而開。惜乎梁主挨身不入。致使靈光妙音近在咫尺。遂又邈若河山。爭似我。</p>
<p>當今聖主。昨者駕幸當山。問云。禪與宗是一是二。云。非一非二。　上云。宗門離文字相麼。云。難逃。　聖鑑其餘言句不及多錄。諸仁者。　皇上日應萬機。猶注意宗門如此。苟非乘願再來。那能有此偉論。較他錯認定盤星底梁主豈止高出一頭地哉。且道即今祝聖一句作麼生道。驀拈拄杖卓一下云。　皇圖永祝千秋固。化日長期萬祀光。</p>
<p>惟龍李護法為母趙太君六十誕辰請上堂。問。臘梅含笑迎仙侶。松柏長青引鶴群。松柏長青即不問。慶生一句請師宣。師云。天長地久。進云。與麼則點開日月為天眼。撥轉須彌作壽山。師云。正恰山僧意。進云。但識古人扣齒意。何須更要問春秋。師云。適來是上座分上事。問。萬物資生。皆由雨露。即今果熟香飄。且道承阿誰恩力。師豎拂子云。也昧他不得。進云。是造化天然。是神通法爾。師云。總不在這裏。進云。拈花社啟重新日。一炷清香滿石樓。師云。那裏得這消息來。僧便喝。師云。十萬八千。問。古人道。參禪為第一。因甚又受戒。師云。曲為今時。進云。且道如何是戒。師云。待你摸著黑漆缽盂即向你道。進云。如何是定。師云。莫向鬼窟裏作活計。進云。如何是慧。師云。杲日麗晴空。進云。恁麼慧雲普覆三千界。法雨週流萬國中。師云。不較多也。乃豎拂子云。這箇無依道人是諸佛之母。雖那邊不居空界。這邊不落今時。猶未稱全提向上在。爾諸人擬向門頭戶口捕影覷光。那知渠儂行處。明明古路。不落玄微。的的真機。迥超物表。日月照臨不到。萬象樅然。天地覆蓋不著。諸緣寂爾。若與麼論量。猶屬功勳未為極則。不見昔日僧問大龍。如何是堅固法身。龍云。山花開似錦。澗水湛如藍。師云。大龍老漢語驚時聽則固奇矣。仔細勘驗將來。其奈事上有餘。理上不足。要契堅固法身。何異萬里望崖州。天寧則不然。或有人問。如何是堅固法身。只對他道。四大五蘊。或有箇孟浪措詞底出來問。四大五蘊豈不是地水火風假合而成。山僧曰。是。既是假合。因甚卻謂之堅固。山僧曰。汝徹也。此語具兩負門。人若相委。始知袖裏乾坤大。其或未然。誰識壺中日月長。卓拄杖下座。</p>
<p>說沙彌戒日。新戒圓鑑大德率徒實能請上堂。問。忍鎧纔披。魔宮震裂。因甚麼高沙彌不受戒。師云。俊哉衲子。進云。忽有箇擊碎缽盂。又如何相待。師云。孟浪師僧。進云。意氣不從天地得。英雄豈藉四時催。師云。這裏不許念篇章。進云。者老漢作篇章會那。師便打。問。弘宣戒法即不問。單刀直入事如何。師云。大眾看取這員戰將。進云。不是某甲逞妙手。爭顯天寧老作家。師云。且道六韜三略又作麼生。進云。陷虎之機。拈過一邊。格外戈矛。還須別展。師便打。僧便喝。師又打。進云。這老漢只解據虎頭。不解收虎尾。師直打趁。乃云。阿㖿㖿。鼓聲咬破我七條尋常斬關手腳。若不用之于今日。眼見山河大地。草木叢林盡為礙膺之物。那能心隨手用。開選佛場。招羅四海英賢。爾諸新學大德總一隊隊上來。可中有箇聖諦亦不為底。向五篇七聚裏捉敗波離。然後視一大藏教為破故紙。千七百則是繫驢樁。豈不為吾門盛事。其或三衣搭出。一缽擎來。問以名相則精通。詰其體性便罔措。高沙彌若在。必然大笑曰。向外作工夫。總是癡頑漢。乃顧左右云。又爭怪得他。又爭怪得他。便下座。</p>
<p>說戒第二日。素懷禪士四十誕辰請上堂。問。眾木皆凋。因甚麼孤松獨秀。師云。放他出一頭。進云。不涉春秋。豈借滋培。師云。且道根株長多少。進云。爍迦羅眼不能窺。師云。語不離窠臼。安能出蓋纏。進云。老漢話頭也不識。師云。天寧住持事繁。僧便喝。師云。三十年後叫屈有日在。問。末山不露頂。灌溪飽領半杓。實際不下笠。俱胝醇用一指。灌溪半杓則且置。俱胝一指事如何。師云。逼塞虛空。進云。可謂從前汗馬無人識。秪要重論蓋代功。師云。且道上座分上。大眾分上。進云。和尚莫分別好。師云。你也莫淈湥好。進云。謹領慈旨。師云。若不是上座。幾喫我棒。問。佛說一大藏教盡是空言。千七百則猶為虛設。且道和尚說何法要。師云。有願不撒沙。進云。畢竟意旨如何。師打云。大似不將耳朵來。乃云。清淨本然。從來不許夜行。云何忽生山河大地。須是投明早到。富樓那是甚黃瓜茄子。當此時也。釋迦不許攙前。彌勒從教落後。昨日與你披披搭搭。都道信受奉行。那知燈籠露柱。貓兒狗子是千丈盧舍那身。蚯蚓驀過東海則不問。汝蝦蟆[跳-兆+孛]跳上梵天。且道是第幾機。驀以拂子畫一畫云。有手腳。無背面。明眼人。看不見。等閒將六十花甲子橫數倒數。直數到盡未來際。尚不知他本命元辰落處。無端卻被十字街頭石敢當靜裏聞得。乃長吟曰。岣嶁山前神禹碑。字青石赤形模奇。無目仙人纔一見。便令撫掌笑嬉嬉。笑則笑。若不知向上一竅。大似老鼠入飯甕。那討出頭底日子。善哉。妙總有言。將謂郭象註莊子。識者云是莊子註郭象不得。空室道人在傍證據。你者一夥依經解義。三世佛冤底阿師。何時有解脫之期。乃擊拂子。下座。</p>
<p>臘八圓菩薩戒日。拈花和尚領李老護法請上堂。問。睹明星打失鼻孔。然後演出一大藏教。這是如來邊事。且道在衲僧分上又作麼生。師云。令我攢眉。進云。可謂一句迥超千聖外。兩堂龍象盡知音。師云。知音知後更誰知。進云。世間無限丹青手。到此都盧畫不成。師云。上座秪道得一半。問。四十八輕即且置。明星現時事如何。師豎拂子云。釋迦老子來也。進云。可謂十世古今始終不離于當念。無邊剎海自他不隔于毫端。師云。你做得李長者使下。僧和聲便喝。師便打。僧出豎拳云。這是從上佛祖用不盡的。即今拈向人前。畢竟喚作甚麼。師便打。進云。因甚麼冷地裏一總無人顧著。師云。切忌擔枷供狀。進云。刮垢磨光。全憑好手。師云。知恩始得。問。向上一路。千聖不傳。因甚麼世尊三昧付與迦葉。師云。一犬吠虛。千猱啀實。進云。既付也。因甚西天四七。東土二三又各各建立不同。師云。仁者自生分別。舉世尊在雪山。于臘月八日睹明星。豁然大悟。乃歎曰。奇哉。一切眾生具有如來智慧德相。但以妄想執著而不能證得。乃云。釋迦老子大似拗直作曲。當時若遇箇傍不甘底。即時趁下雪山。也怪他不得。若也俯首低眉。聽其處分。淨潔地上不止遭伊一杓兩杓。負屈焉有了時。天寧今日要問者老漢。且道智慧德相。妄想執著。何優何劣。若取捨情存。譬如清淨寶目。塵沙既著不得。金屑還著得麼。善哉。古德有言。功德天。黑暗女。有智主人。二俱不受。到者裏方始合他古轍。更說甚三十二相威德尊嚴。八十種好音容美妙。爾諸大德若善護持。自不被他南斗六。北斗七換卻眼睛。何以故。驀拈拄杖卓一下云。若是金毛獅子子。三千里外見淆訛。下座。</p>
<p>解制日。泰州忠赤劉居士率孫請上堂。行腳高士切忌向外馳求。驀拈拄杖向左邊卓一下云。向這裏入。山河大地是諸人臥具。以拄杖向右邊卓一下云。向這裏出。草木叢林是諸人拄杖。若用得此杖。神通游戲。鬼神不能測。若坐得此具。田地穩密。佛祖不能近。雖然。此猶是就理變通。未稱全提要旨。復以拄杖向中連卓兩下云。若向這裏縱橫十字。全放全收。則在途中。不離家舍。在家舍不離途中。芒鞋竹杖全超毒海之源。禪板蒲團永出蓋纏之域。何必者山望著那山高。如鏡中覓頭相似。天寧今日九旬制滿。布袋頭開。始隨芳草去則不問汝。又逐落花回。試通箇消息來。眾無語。師便拽拄杖下座。</p>
<p>極樂回拈花慧炤和尚六十誕辰請上堂。問。昔日空生晏坐。天雨四花。今朝和尚還山。有何祥瑞。師云。且喜好風來席上。進云。與麼則<span class='corr'>邗</span>水千波秀。昭易萬景閒。師云。更無閒語落人間。進云。淮地春光猶未去。姑蘇好日又初長。師云。且道還恰老僧意也無。進云。自有大眾證明。師便打。乃拈拄杖卓一下云。秪者箇獨露當陽。迥超物表。九十日春風尚未包裹他一半。諸人擬以山花澗水為堅固法身。谷響泉聲當廣長舌相。虛空中早釘箇橛了也。不見昔年灌溪閑和尚到末山問。如何是末山境。山云。不露頂。如何是末山主。山云。非男女相。看他得底人等閒露一機一境。自然事存函蓋。理應箭鋒。直饒以無量天地。無量日月。無量須彌山。無量香水海。統為一句。稱提從上來事未有如是綿密。而況齒牙上帶出來底。不是犯忌。便是發秘。檢點將來。盡屬流布。爭如天寧與拈花和尚同一佛口生。同一法化生。不須舉目寶山。自見高低。那待揚眉主人。早知相好。各各現化身于濁世。展慈臂于清時。務期扶起先師破砂盆而後已。如是存心。何慮不心燈永燦。慧命長光。諸仁者。且道同源共派一句又作麼生道。良久。復卓拄杖云。<span class='corr'>邗</span>江直接滹沱水。流出淵源萬派長。</p>
<p>德因德光二大德等為師天鏡徹和尚請封龕。蓮駕高乘去路長。天風遙遞雨花香。要知此日真歸處。塵剎都為一覺場。恭惟同門天鏡徹禪師正因脫俗。淨念披緇。道力弘深。不使雞山燄冷。神通廣大。頓教龍樹花開。囊無私蓄。都道為如來作使。世有公評。孰云非大士分身。見處真而不下笠子。勘遍諸方。行處實而穩坐蒲團。悟真三昧。方期開方便門。接無邊凡小。不意證寂滅道。便棄有漏色身。空使人天雨泣。悲爨桐以無音。佛祖眉攢。傷塗毒而失響。今者石塔未營。雲龕先入。且把斷要津一句作麼生道。良久云。即今且謝人間去。好駕慈雲再復來。</p>
<p>拈花庵德因德光等為師天鏡徹和尚請對靈。小參。盡十方界是箇大幻化場。諸佛如來隨順世故。尚示涅槃。況降此以下者。豈宜久住。但滅度之際。既順緣而來。亦順緣而去。果無一絲罣礙。方名塵中解脫的人。但凡夫狹劣。於無有法中妄生愛著。是故生死相續。不見首楞嚴經云。一切眾生從無始來。生死相續。皆由不知常住真心。性淨明體。用諸妄想。此想不真。故有輪轉。釋迦老子秪為慈悲之故。故有落草之談。若到我衲僧分上。縱有常住真心。性淨明體。都盧掃向搕[打-丁+(天/韭)]堆頭。然後以不欺之力一拳拳倒涅槃山。一踢踢翻生死海。豈不稱一道平等。浩然大均。天鏡徹公三十年潛修密證。得此三昧。故臨生死之際。如香象渡河。截流而過。今日是其三七之晨。闔院寶眷特請山僧舉揚法要。以永慧命。因思公平日所行所履。已不愧古人。夫復何論。但此特舉揚伊平生真實證悟處。以為末世之勸。諸仁要知麼。更聽一偈。修得龍華三會因。當來彌勒許相親。生前有願如能了。再續拈花萬古春。</p>
<p>拈花天鏡和尚入塔。先一日。其嗣子朱國璠請對靈小參。舉昔日唐太宗問南陽忠國師云。百年後師何所需。師曰。告檀越造取一所無縫塔。宗曰。就師請塔樣。師良久云。會麼。宗曰。不會。師云。吾有付法弟子耽源卻知此事。乞詔問之。師遷化後。詔問前語。源良久曰。聖上會麼。宗曰。不會。源述偈曰。湘之南。潭之北。中有黃金充一國。無影樹下合同船。琉璃殿上無知識。乃云。合浦珠輝。渾無色相。荊山璧媚。迥絕根塵。南陽自受用三昧<span class='corr'>已</span>昭于此矣。可惜不曾道得箇轉身句。致令後代兒孫一箇箇向黑山鬼窟裏坐地。達磨一宗奚止掃地而<span class='corr'>已</span>。耽源雖解發揚先德。未助他威光一半。爭似天鏡徹公更不起模畫樣。土主松山。卯塔難提。不待造作安排。早<span class='corr'>已</span>一一如法安置。任他煙霞生背面。星月繞簷楹。何曾有絲毫光影與人描模。所以雪竇和尚有云。無縫塔。見還難。澄潭不許蒼龍蟠。層落落。影團團。千古萬古與人看。豈不是他雪竇如法提唱處。與天公較之。若合符節。茲者孝子朱國璠特請山僧舉揚法要。以資先慈冥慧。天寧若有所說。大似擔水河頭賣。若無所說。又孤負來機。且作麼生道得一句。以顯公平生偉作。良久。揮拂子云。試看妙展迴天力。踢倒閻浮自在行。</p>
</div>
<p class='juan'>雨山和尚語錄卷第十<span class='note-inline'>(終)</span></p>
</div><!-- end of div[@id='body'] -->
</body></html>