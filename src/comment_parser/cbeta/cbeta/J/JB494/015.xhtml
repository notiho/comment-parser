<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu30' />
<p class='juan'>雨山和尚語錄卷第十五</p><p class="byline">嗣法門人　　編</p>
<div class='div-other'><a id='mulu31' />
<p class='h1'>機緣</p><p>有僧號天城。一僧戲問云。天即不問。如何是城。天無對。師遽荅云。東門西門。南門北門。僧云。忽遇三軍圍繞時如何。師劈面掌云。草賊大敗。僧云。恁麼則打破了也。師云。自首者免罪。</p>
<p>師初到天寧。上殿禮佛次。殿主階一問云。作甚麼來。師云。禮佛。階云。我者裏無佛。師云。有。秪是你不肯承當。階罔措。師呵呵大笑而去。</p>
<p>天寧和尚一日指瓶花問眾云。因甚者枝恁麼紅。那枝恁麼白。荅者皆不愜。師代云。兩彩一賽。</p>
<p>問。牛過鐵窗櫺。頭角四蹄都過了。因甚尾巴過不得。師云。熟處難忘。</p>
<p>問。如何得事事無礙去。師云。殺人放火有甚麼難。</p>
<p>問。三世諸佛因甚不知有。師云。一言既出。駟馬難追。黧奴白牯因甚卻知有。師云。彩奔齪家。</p>
<p>問。若以思惟心測度如來圓覺。如螢火燒須彌山。終不能爇。畢竟以何心得契圓覺。師云。今日冷似昨日。</p>
<p>問。無邊身菩薩因甚不見世尊頂相。師云。窮坑難填。書字次。僧問。以字不成。八字不是。未審是箇甚麼字。師舉筆云。文彩全彰。</p>
<p>天寧以月忌日不遷單。僧問云。既是事事無礙。今日因甚不遷單。師云。客隨主便。</p>
<p>問。古德偈云。方信普通年遠事。不從蔥嶺帶將來。且道從甚處帶來。師叉手近前云。也不較多。</p>
<p>舉古德長念觀音號。僧問。聞師長念觀音。是否。德曰。是。僧云。騎卻頭時如何。德云。出頭即從汝騎。不出頭騎箇甚麼。僧無對。師代云。者老漢瓦解冰消。又云。某甲得得而來。</p>
<p>問。三千劍客獨許。莊周因甚跳不出。師云。者是甚麼所在。僧云。作家。作家。師便噓兩噓。僧云。蒼天。蒼天。師云。見箇甚麼道理。僧亦噓兩噓。師云。獅子咬人。韓盧逐塊。</p>
<p>問朝到西天暮歸東土穿雲渡嶺即不問腳跟下道將一句來。師云。某甲今日困。</p>
<p>遇街坊化祖師像。傍僧問云。祖師作麼生化。師云。乞我一文錢。僧云。與麼則泥塑木雕底也。師云。你不妨會得好。</p>
<p>與僧茶話次。勘云。作麼生是你未生前面目。僧指茶盤云。者箇是宣州栗子。那箇是福州荔枝。師云。與麼則世諦流布去也。僧擬議。師云。將謂是南番舶主。原來是箇販私鹽漢。</p>
<p>問。牛頭未見四祖。因甚百鳥啣花。師云。義出豐年。見後因甚不啣花。師云。儉生不孝。見與未見時如何。師云。多虛不如少實。</p>
<p>一晚。至靈隱金光明殿。僧問。既是金光明殿。因甚黑漆漆地。師云。洎不迷<span class='corr'>己</span>。</p>
<p>一日。問大安師。甚處來。安云。老老大大。來處也不知。師云。你亂走作麼。安云。莫錯怪人好。師云。某甲適來造次。安云。原來是屋裏人。師云。何必。</p>
<p>問。觸不得。背不得。畢竟是箇甚麼。師豎起竹篦云。面目現在。僧云。某甲不會。乞垂方便。師擲下竹篦云。但恁麼會取。僧于此有省。乃舉古人道。吞卻荔枝即禍生。意旨如何。僧云。不可頭上安頭。師云。若知滋味。轉見禍生。又且如何。僧云。再犯不容。師頷之。</p>
<p>一日勘一僧云。你日來因甚失卻鼻孔。僧云。穿卻和尚的。師云。你向甚麼處下手。僧作扭鼻勢。師打云。者野狐精。</p>
<p>問。如何是父母未生前本來面目。師云。阿耨達池水深四十丈。闊八十丈。</p>
<p>僧呈偈。有慧劍縱橫誰敢當之句。師徵云。作麼生是慧劍。僧便喝。師云。何得自傷<span class='corr'>己</span>命。僧無語。師云。伏惟尚饗。</p>
<p>問。四百四病一時發時如何。師云。老兄入涅槃堂有分。</p>
<p>問。道得也打。道不得也打。意旨如何。師云。杓柄在雪上座手裏。僧擬議。師便打。</p>
<p>問僧。觸不得。背不得。你作麼生會。僧云。師姑元是女人做。師云。大有人不肯恁麼道。僧無語。師云。賊身<span class='corr'>已</span>露。何必枷杻。</p>
<p>問僧云。你道空中一片雲。釘釘著。懸挂著。僧荅語不契。自代云。山下接取。</p>
<p>問。如何是祖師西來意。師云。達磨是老臊胡。進云。庭前柏樹子意旨如何。師云。直截根源佛所印。摘葉尋枝我不能。</p>
<p>下堂。見一僧經行甚猛。師喝云。看腳下。僧纔住。師劈頭打云。洎乎被你磕破鐘樓。</p>
<p>問。不是心。不是佛。不是物。畢竟是箇甚麼。師云。文不加點。</p>
<p>問僧。從上諸聖以何法為人。僧云。莫取我語。師云。者漢今日瓦解冰消。僧云。從上諸聖悉皆如此。師云。莫把驢鞍橋比阿爺下項。</p>
<p>問。如何是祖師西來意。師云。一字不著畫。</p>
<p>問。古人道佛身充滿于法界。是否。師云。你試指出來看。僧云。即今也不少。師云。釋迦耶。彌勒耶。僧云。一任分剖。師便打云。長連床上底切忌將來。</p>
<p>問僧。盜財者國有常刑。盜法者該問何罪。僧無語。師自代云。和尚合知。又云彼此。又云和尚棒折那。</p>
<p>一日與僧論法華經次。僧問。如何是一大白牛車。師云。看腳下。僧云。恁麼則草行偃風去也。師云。也須是歸家穩坐始得。僧無對。師打云。因甚向化城著倒。</p>
<p>問盂侍者。今日修供為阿誰。盂云。餧驢餧馬。師云。謝子殷勤。盂云。且喜和尚解異類中行。師云。你還解隨侍麼。盂無對。師代云。拖犁拽耙。有甚麼難。</p>
<p>問盂侍者。今日作甚麼。盂云。看語錄。師云。語即不問。如何是錄。盂云。文彩全彰。師云。只道得一半。盂云。和尚作麼生。師云。草本不勞拈出。</p>
<p>問盂侍者。至道無難。唯嫌揀擇。你作麼生會。盂便喝。師云。者一喝是何意旨。盂云。金剛寶劍當頭截。師引頸向前云。㘞。盂云。賊。賊。師便休去。</p>
<p>僧參。師問。甚處來。僧云。廬山。師云。近日五老商量箇甚麼。僧云。束家杓柄長。西家杓柄短。師云。是真語。是誑語。僧云。和尚何不領話。師打云。且道是賞你。是罰你。僧云。不勞再勘。師云。且坐喫茶。</p>
<p>問。如何是觀音面目。師云。盞子撲落地。碟子成七片。僧云。意旨如何。師云。吽吽。</p>
<p>問。古德油餈公案乞師指示。師云。款出囚口。</p>
<p>師一日見悉達太子手中拈花。遽問眾云。者漢纔生。因甚便拈華示眾。一云秪要大家知。一云虎頭虎尾一時收。一云從前汗馬無人識。只要重論蓋代功。一云事不由<span class='corr'>己</span>。眾請師代。師云。王程有限。</p>
<p>問僧。於一毫端現寶王剎。坐微塵裏轉大法輪。且道法輪作麼生轉。僧云。早間喫白粥。師云。與麼則轉食輪也。僧云。莫話作兩橛。師云。情知你向這裏躲跟。僧云。和尚又作麼生。師拈扇子云。扇子[跳-兆+孛]跳上三十三天。觸著帝釋鼻孔。東海鯉魚打一棒。雨似盆傾。僧云。且道與喫白粥是同是別。師云。毫釐有差。天地懸隔。一日喚僧。僧回首。師云。衲僧家隨處作主。因甚被人一喚便轉。僧無語。師代云。山僧常念觀音。</p>
<p>問。雲門扇子[跳-兆+孛]跳上三十三天。意旨如何。師云。急急如律令。僧云。學人不會。師云。符到奉行。</p>
<p>問。皓月當空即不問。秪如月落後如何相見。師云。不許夜行。投明須到。</p>
<p>問僧。雲門扇子[跳-兆+孛]跳上三十三天。意旨如何。僧云。杜撰不少。師云。不杜撰底試道看。僧拈起扇子。師云。落在雲門圈續裏。僧云。蒼天。蒼天。師云。我怎救得你。</p>
<p>問。聞聲悟道。見色明心。觀世音菩薩將錢買胡餅。放下手來卻是饅頭。意旨如何。師云。貓有歃血之功。虎有起屍之德。</p>
<p>問僧。不是心。不是佛。不是物。是箇甚麼。僧云。吹毛原不動。師云。忽然動時如何。僧便喝。師云。自傷<span class='corr'>己</span>命。僧無語。師便打。</p>
<p>問盂侍者。觀音菩薩將錢買胡餅。放下手卻是饅頭。意旨如何。盂云。海枯終見底。人死不知心。師云。大有人不肯恁麼道。盂便喝。師便打。</p>
<p>問證侍者。雲門道東山水上行。意旨如何。證云。紅爐飛片雪。師復問云。古人道要悟即易。要迷即難。又如何。證云。太平本是將軍定。不許將軍見太平。師厲聲云。未在。證便禮拜。</p>
<p>僧問。世尊睹明星悟道。悟箇甚麼。師云。夜半正明。天曉不露。</p>
<p>問。三世諸佛因甚不知有。師云。殺人須是殺人刀。狸奴白牯因甚卻知有。師云。活人須是活人劍。</p>
<p>僧請益。僧問雲門。如何是雲門一曲。門云。臘月二十五。意旨如何。師作鵓鳩啼云。谷谷呱。</p>
<p>問。如何是解脫。師云。要頭便斫將去。僧云。非師境界。師云。料你下不得這副手。</p>
<p>師一日拈竹篦問僧云。道得即不打。僧云。便請。便請。師颺下竹篦。僧云。草賊大敗。師云。三十年來弄馬騎。今日卻被驢子撲。</p>
<p>鏡湖堂額宿雲舍三字。有僧問。既是宿雲舍。因甚不見雲。師云。鏡湖今日放參。</p>
<p>問。某甲有鐵牛機。請問和尚印即是。不印即是。師云。若是鳳凰兒。不向那邊討。進云。意旨如何。師云。還見鐵牛機麼。僧便喝。師亦喝。僧又喝。師便打。</p>
<p>問。三世諸佛。歷代祖師。天下老和尚畢竟在甚麼處安身立命。師指云。這裏好一片石。僧云。和尚何得將目前境示人。師云。開元石佛大有人不曾得見。</p>
<p>問。德山托缽歸方丈。意旨如何。師便捏僧手一下。僧云。不會。師云。六耳不同謀。</p>
<p>問。眼光落地時。神通妙用在甚麼處。師云。牽犁拽耙。僧云。眼光落地。作麼生牽犁拽耙。師打云。者畜生。五歲尚使不得。</p>
<p>問妙光。如何是有句。光云。青天轟霹靂。師云。如何是無句。光云。話墮了也。師云。如藤倚樹又作麼生。光云。刀斧劈不開。師云。樹倒藤枯時如何。光云。平地起骨堆。師云。畢竟句歸何處。光云。相隨來也。師云。因甚溈山呵呵大笑歸方丈。光云。賊身<span class='corr'>已</span>露。師云。忽有箇不肯你又如何。光便喝。師笑之。</p>
<p>問。欲識佛性義。當觀時節因緣。時節若至。其理自彰。作麼生是自彰底理。師云。常憶江南三月裏。鷓鴣啼處百花香。</p>
<p>問。萬古碧潭空界月。再三撈摝始應知。如何是知底事。師云。滿口含霜。</p>
<p>問。人有心看月。月無心照人。有無成一片。方始得惺惺。作麼生是惺惺。師云。猢孫倒上樹。</p>
<p>問。如何是說取行不得句。師云。鷦鷯眼裏放夜市。</p>
<p>問。馬大師自從胡亂後。三十年不曾少鹽醬。這話作麼生商量。師云。義出豐年。</p>
<p>問。不與萬法為侶者是甚麼人。待汝一口吸盡西江水即向汝道。意旨如何。師云。鑊湯無冷處。</p>
<p>問。如何是衲僧放身命處。師云。不坐萬年床。</p>
<p>問。馬祖一喝。百丈因甚三日耳聾。師云。海枯終見底。人死不知心。</p>
<p>問。心月孤圓。光吞萬象。光非照境。境亦非存。光境俱亡。復是何物。師云。臨巖看滸眼。特地一場愁。</p>
<p>問。拄杖橫也。挑括乾坤大地。缽盂覆也。蓋卻恒沙世界。為復是神通妙用。法爾如然。師云。兒孫得力。室內閒閒。</p>
<p>問。龍潭吹滅紙燈。德山悟箇甚麼。師云。萬里一條鐵。</p>
<p>問。目前無法。意在目前。不是目前法非耳目之所到。如何是目前法。師云。南山起雲。北山下雨。</p>
<p>問。有一物上拄天。下拄地。黑似漆。常在動用中。動用收不得。且道過在甚麼處。師云。爭怪得伊。</p>
<p>問。如何是全體大用。師云。石火迸青天。</p>
<p>問。德山入門便棒。臨濟入門便喝。是何意旨。師云。急急如律令。</p>
<p>問。處處真。處處真。塵塵盡是本來人。真實說時聲不現。正體堂堂沒卻身。作麼生是堂堂正體。師云。舉手攀南斗。回身倚北辰。</p>
<p>問。仰山<span class='corr'>翫</span>月次云。人人盡有者箇。秪是用不得。既是人人盡有。因甚用不得。師云。迅雷不及掩耳。</p>
<p>問。魯祖見僧便面壁。意旨如何。師云。百尺竿頭五兩垂。</p>
<p>問。雲門放洞山三頓棒。是有喫棒分。無喫棒分。師云。殺人須是殺人刀。活人須是活人劍。</p>
<p>問。不涉程途一句作麼生道。師云。師姑原是女人做。</p>
<p>問。如何是向上活計。師云。火官頭上轉風車。</p>
<p>問。丹霞燒木佛。院主為甚墮落眉毛。師云。利動君子。</p>
<p>問。世尊入舍衛大城乞食。收衣缽。洗足<span class='corr'>已</span>。敷座而坐。須菩提出眾作禮曰。希有世尊。當時世尊未曾說一字。須菩提見箇甚麼道理便道希有。師云。直不藏曲。</p>
<p>問。至道無難。唯嫌揀擇。作麼生是不揀擇。師云。驢駝馬載。</p>
<p>問。若立一塵。家國興盛。不立一塵。家國喪亡。且道立即是。不立即是。師云。惜取眉毛。</p>
<p>問。香嚴道。如人上樹。口啣樹枝。手不攀枝。腳不踏枝。樹下有人問祖師西來意。不對則違他所問。若對又喪身失命。未審香嚴意旨如何。師云。不許夜行剛把火。直須當道與人看。</p>
<p>問。本是瀟湘一釣客。自西自東自南北。或有箇不涉方所底。卻又如何與他相見。師云。問事即得。禮拜了退。</p>
<p>問。挑囊負缽。撥草瞻風。也須是具行腳眼始得。作麼生是行腳眼。師云。動容揚古路。不墮悄然機。</p>
<p>問。樹凋葉落。體露金風。是甚麼人境界。師云。截耳臥街。</p>
<p>問。萬法歸一。一歸何處。師云。搬磚弄瓦。僧無語。師便打云。要識神通玅用。只這是。</p>
<p>問。萬法歸一。一歸何處。師云。日午點金燈。</p>
<p>僧入。師拋竹篦云。是甚麼。僧云。物各有主。師云。如何是你主。僧云。贓物現在。師打云。一時捉敗。</p>
<p>問。承師有言。此事不在言句上。不在話頭上。一切請師撥置。師云。此事不在言句上。不在話頭上。與你撥置了也。僧云。百草頭上祖師意。師云。又落在言句。僧擬議。師打云。知而故犯。</p>
<p>問。一切眾生皆有佛性。因甚趙州道狗子無佛性。師云。快活。快活。</p>
<p>問。不思善。不思惡。那箇是本來面目。師云。泰山石敢當。僧云。不會。師云。向十字街頭去走走。自然撞著。</p>
<p>問楚侍者。無夢無想時如何。楚云。家無二主。師云。如何是你主。楚云。撒手到家人不識。師云。因甚不識。楚云。刀不自割。師打云。這擔板漢。</p>
<p>問。因甚趙州道狗子無佛性。師云。真玉不博金。</p>
<p>問。殺佛殺祖。向甚麼處懺悔。師云。三番羯磨。僧云。雲門道。露。又作麼生。師云。剜心劈腹。</p>
<p>問僧。不是心。不是佛。不是物。畢竟是甚麼。僧云。張公喫酒李公醉。師云。甚處學得這虛頭來。僧擬議。師打云。錯認定盤星。</p>
<p>僧縫鞋次。師問。作甚麼。僧云。縫鞋。師云。如何是針鋒上事。僧下語不契。師代云。血濺梵天。</p>
<p>僧入便喝。師默然。僧云。猶嫌少在。師復默然。僧罔措。師打云。山鬼伎倆有盡。</p>
<p>問。不是心。不是佛。不是物。是箇甚麼。師云。看取下註腳。僧云。畢竟如何。師云。向下文長。付在來日。</p>
<p>問僧。父母未生前道一句來。僧云。通身不掛一絲毫。師云。適纔有人恁麼道。三十棒趁出去了。僧無語。師打云。又是一箇。</p>
<p>師赴齋歸。爾侍者問云。和尚何得偏眾。師云。卻被侍者勘破。爾云。學人罪過。師云。且道甚麼佛出世許汝懺悔。爾無語。師命眾代。一云鬍張三。黑李四。一云和尚莫探頭好。一云捉敗者老賊。一云來說是非者。便是是非人。一云今日小出大遇。一云低聲。低聲。眾請師代。師云。這老漢腳跟未點地在。又云。伏惟珍重。</p>
<p>師一日下堂。問。既是清淨伽藍。因甚有塵。一云切莫眼花。一云竹密不妨流水過。一云兩重公案。一云住持事繁。一云莫謗他好。一云官不容針。私通車馬。一云事因叮囑起。一云人無遠慮。必有近憂。一云賊是家親。師代云。物逐人興。又云。和尚今日放參。</p>
<p>師一日單上坐。璠行者請益七賢女話咨和尚。屍在這裏。人在甚麼處。師撥開帳云。貓。璠擬進語。師云。古佛過去久矣。</p>
<p>問。一切眾生皆有佛性。因甚趙州道狗子無佛性。師云。面赤不如語直。</p>
<p>問。不是心。不是佛。不是物。是箇甚麼。師擲下竹篦云。擲地作金聲。僧擬進語。師急掩其口云。切不得顧著。</p>
<p>僧入。師豎拳云。是甚麼。僧云。不會。師打云。這漆桶。出去。僧便出。師復召云。來。僧回首。師云。破也。破也。墮也。墮也。僧罔措。師連棒打出。</p>
<p>問。是法平等。無有高下。因甚世尊坐。迦葉立。師云。你何得向四威儀中見他。僧無語。師便打。</p>
<p>問僧。庭前柏樹子意旨如何。僧云。不識。師云。你眼在甚麼處。僧便喝。師云。適來道不識。如今又亂統。便打。圊頭問。萬法歸一。一歸何處。師云。打掃圊頭著。頭便禮拜。師打云。又向這裏亂屙。</p>
<p>問僧。大死的人卻活時如何。僧云。殺人放火。師云。忽被巡捕捉著時如何。僧下語不契。師代云。老爺不是你做的。</p>
<p>問僧。臘月三十日到來時如何。僧云。洛陽雖好不如家。師云。若然。上座還在途中。僧云。被和尚看破。師云。這浪子。</p>
<p>師一日至侍者寮。見壁上懸畫虎軸。指問云。猛虎入室時如何。維那應聲云。和尚也須炤顧。師舉手作怕勢。那無語。師云。原來沒牙爪。</p>
<p>一僧入室云。學人連日用心亂得緊。師云。延令守城有五百兵在。僧無語。師打云。再犯不容。</p>
<p>問。以字不成。八字不是。畢竟是箇什麼字。師云。不識。僧云。既是明眼宗師。因甚不識。師云。文不加點。</p>
<p>問。無夢無想。主人公在甚麼處。師云。夜半放烏雞。僧云。意旨如何。師云。山僧從來柳下惠。</p>
<p>問僧。臨濟當時得黃檗力。得大愚力。僧云。一坑埋卻。師云。與麼則上座也無出頭分。僧便喝。師云。棺木裏瞠眼。</p>
<p>僧請益。僧問趙州。和尚親見南泉是否。州云。鎮州出大蘿蔔頭。意旨如何。師云。懸羊頭。賣狗肉。又僧如前問。師云。物見主。眼卓豎。</p>
<p>師一日問僧。向父母未生前道將一句來。僧云。大海不揚波。師云。忽遇毘嵐風起又作麼生。僧無語。師便打。</p>
<p>問。三頓痛棒意旨如何。師云。急急如律令。</p>
<p>問。牛過窗櫺。頭腳俱過。因甚尾巴過不得。師云。一字入公門。九牛車不出。又僧如前問。師云。得便宜是失便宜。</p>
<p>問。狗子無佛性意旨如何。師云。舌頭無骨。僧禮拜。師打云。更須眼裏有筋始得。</p>
<p>融侍者問。拈華古藥和尚可曾做一番過。師云。三十年前亦曾拖犁拽耙來。融云。恁麼則臨濟一宗。全憑渠力。師云。汝也須下一分草料始得。融云。今日慶雲院裏有齋。師云。不消拈華和尚道箇不必。</p>
<p>問。二祖當時講得天花亂墜。因甚求達磨安心。師云。多虛不如少實。</p>
<p>師一晚下堂垂問。入荒田不揀。信手拈來草。且道是神通玅用。是法爾如然。眾荅不契。師代云。學人今日小出大遇。</p>
<p>師一日訓誨行者畢。復顧問祖書記云。燒香底燒香。掃地底掃地。秪如無位真人做箇甚麼。祖云。隨眾。師云。如何是隨眾底事。祖云。燒香掃地。師云。小心俟候著。</p>
<p>問僧。既是良哉觀世音。因甚全身入荒草。僧云現大人相。師云。恁麼則無出頭分也。僧云。這是甚麼所在。師召云。闍黎。僧應諾。師云。與我過淨瓶來。僧無語。師便打。</p>
<p>師一日舉米胡令僧問仰山。今時人還假悟也無。山云。悟則不無。怎柰落在第二頭。仰山恁麼荅話。且道意作麼生。彥記錄云。還鄉盡是兒孫事。祖父從來不出門。楚侍者云。文不加點。祖書記云。貪他一粒米。失卻半年糧。丆維那云。金屑雖貴。落眼成翳。師哂云。見處則有。用處則無。</p>
<p>師一日與鵬菴禪師遊山次。鵬云。深山林壑為阿羅漢所居。師云。是。鵬云。和尚是第幾尊。師云。者塊石得恁麼大。那塊石得恁麼小。鵬云。指東話西作麼。師云。好箇話端。分付不著人。</p>
<p>師一日過堂次。顧侍僧云。近日白闖多。阿誰看方丈。一僧云。某甲。師云。忽遇賊來時如何。僧拍掌一下。師云。好生看守。僧云。今日捉敗一箇。師云。贓聻。僧擬議。師云。誣人之罪。三十棒一棒也不饒。</p>
<p>勝文侍者呈解。師問云。如何是你本來面目。文云。和尚還要問麼。師云。有人問你祖師西來意。作麼生荅。文云。達磨老子沒鬍鬚。師云。趙州道。庭前柏樹子。意作麼生。文云。無根生大地。有葉覆天涯。師云。秪如雲門扇子[跳-兆+孛]跳上三十三天話作麼生會。文拍手一下云。總不離這裏。師云。忽然離卻這裏又作麼生。文云。和尚又來惑亂人。</p>
<p>問僧云。狗子無佛性話你作麼生會。僧云。綿密不通風。師云。忽然通風時如何。僧以手掩師口。師云。因甚趙州不肯你。僧便喝。師打一竹篦云。飯袋子。江西湖南便恁麼去。</p>
<p>師一晚下堂。見禪眾經行甚勇猛。以竹篦約住云。你諸人從朝至暮。腳跟下踏殺千佛如來。不知獲了多少罪過。眾愕然。遂擲下竹篦云。向這裏會去。管保懺悔清淨。</p>
<p>師一日顧楚侍者云。你也儘好。秪是沒鼻孔。楚云。借和尚鼻孔出氣。師云。你是你的。我是我的。作麼生借得。楚無語。命眾代。師皆不肯。乃自代云。久知和尚不吝。</p>
<p>師一日拈拄杖顧勝侍者云。我兩手分付你。上座作麼生用。勝云。和尚照顧性命著。師云。真獅子兒善能哮吼。勝無語。師云。將謂是獅子。原是箇沒尾巴底猢猻。</p>
<p>藏樓伽藍被賊偷去。有僧問師。既是護法伽藍。因甚被賊偷去。師云。輪機是筭人之本。</p>
<p>師一日下堂問俗士云。你尋常作何工夫。俗士云。念佛。師云。我者裏直饒釋迦彌勒到來。也趁向他方世界去。少頃問眾云。且道釋迦彌勒有甚麼過。楚侍者出云。家無二主。師頷之。</p>
<p>問僧。明月蘆花不似他。且如何得似他去。僧云。恰直通事人不在。師云。適來秪對者是誰。僧云。切忌當面錯過。師云。草賊大敗。</p>
<p>師與石大師坐次。侍者過茶。石卻之。師云。將茶勸人。終無惡意。石云。若然。我領一杯。師云。且道是何滋味。石云。恰值趙州不在。師云。人莫不飲食也。鮮能知味矣。</p>
<p>問。如何是絕羈絆的句。師云。太橋驢兒。</p>
<p>問。欲問不問時如何。師云。別處容上座不得。</p>
<p>葛先春居士參。師問其所從來。士云。靈谷。師云。於南和尚以何佛法示人。士云。不知。師云。許你親見靈谷來。士云。被和尚勘破。師云。因甚把髻投衙。士無語。師云。此回卻真勘破了也。</p>
<p>新到參。師問云。鄉里何處。一云越州顯聖。師云。聞得佛牙塔被人移去。是否。僧云。離來日久。實不知情。師笑云。當面著賊也不知。復顧第二位云。上座聻。僧云。潤州焦山。師云。古樵和尚鼻孔因甚缺了半邊。僧云。瞞和尚不得。師云。向甚處見山僧。僧無對。師云。同坑無異土。</p>
<p>新到人事畢。師問。受戒何處。僧云。山上戒。師云。南有天台山。北有五臺山。上座是那一山。僧云。華山。師呵云。瞎漢。何不早恁麼道。</p>
<p>讓記錄一晚至丈室。師問云。阿誰。讓云。宗起。師云。從上有五宗。你起底是那一宗。讓振威一喝。師云。大似臨濟兒孫。讓云。莫謗他好。師云。這漢今日瓦解冰消。一日師過旦。過寮問客僧云。鄉里何處。僧云。浙江。師云。曾過錢塘也未。僧云。曾過。師云。因甚不見打濕袈裟角。僧無語。師云。將謂。將謂。</p>
<p>一日二僧參。師問。何處發足。僧云。杭州。師云。西子湖水深多少。僧進語糊塗。師云。大似不曾從杭州來。復顧第二位云。高隱何處。僧云。揚州西方。師云。阿彌陀佛在麼。僧云。在。師云。何不出來與慶雲相見。僧便喝。師云。此猶是他奴。</p>
<p>問僧。無夢無想。主人公在甚麼處。僧云。皓月當空。師云。月落後如何。僧云。猶待曉雞啼。師云。截斷葛藤。親切道將來。僧便喝。師便打。僧云。棒頭有眼。師又打云。今日打著一箇。</p>
<p>大乘入。師云。莫便是井索麼。僧無語。師打云。可惜節節支解。</p>
<p>僧入云。獅子來也。師云。試哮吼看。僧便喝。師云。一釣便上。僧云。照顧性命。師便打。</p>
<p>僧入。師云。鼻孔聻。僧便喝。師云。眼睛聻。僧打一圓相。師云。者箇是鬼眼睛。僧無語。師便打。</p>
<p>僧入。師云。狗子聻。僧便喝。師云。惡發作麼。僧打師一掌。師云。者畜生得恁麼無禮。連棒打出。</p>
<p>明幻入。師云。山河大地是幻。日月星辰是幻。你作麼生明。僧便喝。師云。喝亦是幻。棒亦是幻。僧無語。師便打云。何曾明幻。</p>
<p>問。竹篦子話作麼生會。師云。錮鏴著生鐵。</p>
<p>問。燒作兩堆灰。向甚麼處相見。師云。東山西嶺青。僧云。這句學人也有。師云。既有。因甚向別人口裏討。僧擬議。師便打。</p>
<p>問。不是心。不是佛。不是物。是箇什麼。師擲下竹篦云。突出難辨。僧云。疑殺天下人。師云。你是第幾箇。僧云。不會。師打云。但恁麼疑去。</p>
<p>問。從苗辨地。因語識人。且道古佛與露柱相交說箇什麼。師云。一二三四五。僧云。從來疑著老漢。師云。你恁麼弄泥團。有什麼了期。僧云。咦。師便打。</p>
<p>僧入。師云。號什麼。僧云。能忍。師便打。僧云。杓柄在和尚手裏。師放下竹篦云。山僧適來造次。僧無語。師又打。</p>
<p>師下堂次。一僧出眾。左右顧視。師云。莫是探水麼。僧云。是。師云。且道深多少。僧無語。師打云。不曾帶得橈來。</p>
<p>一日問僧。俱胝豎一指意旨如何。僧云。瞎卻天下人眼。師云。如何得不瞎卻天下人眼去。僧云。問取童子。師云。莫要截斷他指頭麼。僧云。也要和尚疑著。師云。只恐汝下不得手。</p>
<p>問。如何是父母未生前本來面目。師云。觀世音菩薩將錢買胡餅。僧云。與學人無交涉。師云。你終日過堂。噇箇甚麼。僧禮拜。師劈頭棒云。恰好與一頓。</p>
<p>僧問。既是同安。因甚亡僧遷化。師云。官差不自由。</p>
<p>問。如何是城裏佛。師云。十字街頭酒望子。如何是村裏佛。師云。茄子冬瓜。如何是山裏佛。師云。猿啼嶽麓。虎嘯深巖。如何是教外別傳一句。師云。達磨是老臊胡。</p>
<p>一日達侍者請芟法堂前草。師云。待深一丈了芟。達云。恁麼則和尚沒在裏許。師呵呵大笑云。何緣得到與麼地。達無語。師云。可惜侍者不在裏許。</p>
<p>師一日遊園次。遇二禪客。問云。古人道。葫蘆蓬上掛冬瓜。明什麼邊事。一云不會。師打云。切忌亂走。又問一僧。僧亦云不會。師亦打云。一任亂走。少頃顧侍者云。一般不會。因甚一箇許伊。一箇不許伊。者佇思。師亦打云。直得分疏不下。</p>
<p>一日問盛知藏。萬里不掛片雲時如何。盛云。莫守寒巖異草青。坐卻白雲宗不妙。師云。你得恁麼佛法身心。盛卻問云。萬里不掛片雲時如何。師撫掌云。快活。快活。盛云。緣何如此。師云。再過五天就有新麥麵喫。一日見僧擔板過。師問云。既是伶俐衲僧。因甚卻擔板。僧下語不契。師代云。東鼓門下。</p>
<p>問梵記錄云。上座連日做工夫麼。梵云。有甚工夫可做。師云。與麼則一箇閒人天地間也。梵云。也虧和尚具眼。師伸手云。我者箇因甚喚作手。梵亦出手云。兩彩一賽。師云。賽後如何。梵云。太絡索生。師笑云。三十年來弄馬騎。今日被驢子撲。</p>
<p>師一日同梵記錄山行。走錯了路。梵云。既是明眼宗師。因甚錯了路。師云。只因侍者不得力。梵云。老老大大。為甚自<span class='corr'>己</span>作不得主。師云。山僧住持事繁。</p>
<p>問僧。道得也叉下死。道不得也叉下死。汝作麼生道。僧下語不契。師云。你問我。僧如前問。師引頸向前曰。㘞。又掐僧膝一下。又云。老魔王。我識得你。</p>
<p>一日問梵侍者。昔日世尊以青蓮目顧迦葉。正當恁麼時。說箇甚麼。梵掐師手一下。師云。作家。作家。梵作禮。師云。得箇驢兒便歡喜。</p>
<p>問。如何是法身。師云。石頭大底大。小底小。如何是法眼。師云。大的好砌墻。小的好壘壁。</p>
<p>一日遣梵侍者過萬杉。師云。設可大師勘汝。將何抵對。梵云。請和尚作可大師。師便云。東鼓和尚安樂麼。梵云。安樂。師云。因甚失卻半邊鼻孔。梵云。和尚那裏得者消息來。師云。有雲水僧傳至。梵云。和尚莫道聽途說。師云。也須勘過。又云。東鼓法道如何住持。梵云。與此間不別。師云。怎柰雲月是同。谿山各異。梵云。如何是各異的谿山。師云。縱目所觀。梵作禮。師云。又道不別。</p>
<p>問僧。淨裸裸空無一物。赤骨力貧無一錢。戶破家亡。乞師賑濟。師屈指云。一二三四五。僧云。莫者便是麼。師云。還嫌少在。僧無對。師云。佛滅二千歲。比丘少慚愧。信不誣也。</p>
<p>師一日山行。至觀音巖。侍者問云。巖在者裏。觀音在甚麼處。師云。還聞澗水聲麼。者云。和尚莫指東話西。師云。圓通古佛。大有人不曾得見。</p>
<p>師一日山行。梵侍者問云。登山須到頂。如何是到頂一句。師云。舉手攀南斗。回身倚北辰。梵云。古廟裏獅子。師云。罕遇知音。</p>
<p>有鄰菴僧至。師問侍者云。者僧在麼。者云。某甲不見。師云。衲僧家眼光爍破四天下。因甚不見。者云。某甲不在明白裏。師云。不在明白裏。在鬼窟裏。</p>
<p>問。觸不得。背不得。喚作什麼。師打云。更要我與你安名立字那。</p>
<p>問。清淨本然。云何忽生山河大地。師云。汝喚什麼作山河大地。僧便喝。師云。生也。僧又喝。師打云。須是我打你始得。</p>
<p>問。無夢無想。主人公在什麼處安身立命。師云。小憨不如大憨。僧云。除卻小大時如何。師云。者箇梢郎子。未遇人在。</p>
<p>問。父母未生前。如何是本來面目。師云。黃瓜茄子。</p>
<p>師一日對融行者云。你在者裏住了如許時。還會佛法也無。融曰。不會。師云。你早晨還喫粥麼。融云。喫。師云。晚間還睡覺麼。融云。睡。師云。大好不會。少頃顧均首座云。我恁麼道。還有過也無。均云。須彌山。師云。恁麼則對首座求懺去也。均云。者賊。師云。不謬為人天眼目。</p>
<p>問。萬法歸一。一歸何處。師云。你是靈谷寺裏僧。僧云。不是。師云。是即是。只是你不肯承當。</p>
<p>一日林輝。良瑞至門首。一進一出。師把住云。道。道。道。二皆無語。師云。一箇棺材。兩箇死漢。忽月上亦至。師云。道。道。上云。有口道不出。師云。三箇也。有德緣又至。師云。竹篦子話你作麼生會。緣亦無語。師打云。信知同坑無異土。</p>
<p>問。一口氣不來。向甚麼處安身立命。師云。北邙山下土一堆。僧無語。師云。嗚呼哀哉。伏惟尚饗。</p>
<p>師一日呼敏傳。傳便至。師云。一呼便至。是箇甚麼道理。傳云。不識。師云。許你與達磨老祖一鼻孔出氣。傳禮拜。師云。切莫草草承當。</p>
<p>問。三頓痛棒意旨如何。師云。寸釘入木。僧禮拜。師云。拔得出是好手。僧擬議。師便打。</p>
<p>問。昔日院主問馬祖。連日尊候何如。祖云。日面佛。月面佛。意旨如何。師拈竹篦云。拋出大家看。僧云。莫賣弄好。師云。你適來問甚麼。僧云。日面佛。月面佛。師云。又道我賣弄。</p>
<p>問。三不是。是箇甚麼。師云。鴉鳴雀噪啟圓通。僧禮拜云。不會。師云。可以人而不如鳥乎。</p>
<p>問。一口氣不來。向甚麼處安身立命。師云。驢胎馬腹。僧云。因甚學人不知。師云。知即禍生。</p>
<p>問。離四句。絕百非。請師直指西來意。師云。有口只堪掛壁。僧云。因甚如此。師云。適來問甚麼。僧無語。師便打。</p>
<p>問。如何是脫體句。師云。露柱不著褌。僧云。有何交涉。師云。逢人但恁麼舉。</p>
<p>師一日問靈樹侍者云。靈樹果子熟也未。靈曰。熟也。師云。何不呈一枚來。靈云。不堪供養。師云。太慳吝生。靈云。忽然有。只是和尚吞不下。師打云。倩汝吞。</p>
<p>師問豁庵。為甚麼作家不啐啄。豁云。棋逢敵手難藏拙。師曰。如何是敵手一句。豁便喝。師曰。也是三峰門下一箇小卒。豁云。今日捉敗者老賊。師曰。山僧輸你一籌。豁云。某甲罪過。師曰。只見錐頭利。不見鑿頭方。</p>
<p>師一日問弘記錄。從甚處來。弘云。看寫字來。師云。你向那裏著眼。弘便喝。師云。我問你眼。因甚麼動口。弘云。莫錯會好。師亦喝。弘云。作家宗師。天然有在。師云。莫錯會好。</p>
<p>一日師洗手次。豁記錄問。至道無難。惟嫌揀擇。如何是不揀擇底。師曰。你快拏手巾我揩手。畢竟如何是沙門眼。師曰。泥彈子。豁云。某甲則不然。師曰。如何是沙門眼。豁以手指云。者箇是當家寮。那箇是副寺寮。師曰。恁麼則逐物意移也。豁云。莫錯會好。師便掌曰。<span class='corr'>已</span>喫山僧棒了也。</p>
<p>林樹侍者請益麻谷眨上眉毛。早<span class='corr'>已</span>錯過話。復問。如何是此事。師云。三月杖頭挑。靈云。此是古人的。師云。今人用。靈云。老老大大。隨人腳跟轉。師云。一向有些子。靈作禮云。學人罪過。師云。老老大大。隨人腳跟轉。一日師問僧。趙州喫茶去意旨如何。僧云。家常茶飯。師曰。語不離窠臼。焉能出蓋纏。僧便喝。師曰。兩重公案。僧遂問。趙州喫茶去意旨如何。師曰。風流出當家。一日師問豁記錄。如何是箭鋒相拄底句。豁便喝。師以兩手掩耳。豁曰。者老賊。師亦喝。豁曰。作家宗師。天然猶在。師曰。何得前倨而後恭。</p>
<p>一日師行路次。遇豁庵師。作打勢曰。道得即不打。豁便引頸向前云。請。請。師曰。降將不斬。豁云。看師不是金牙作。爭解彎弓射尉遲。師曰。因甚把髻投衙。豁便喝。師曰。著甚死急。</p>
<p>問。從上來事。分付阿誰。師指傍僧曰。者箇師僧親見佛來。僧云。且道他有甚長處。師曰。汝要瞞昧他那。僧云。雖瞞他不得。且瞞和尚一箇。師曰。今日無暇打得你。僧遂禮拜。</p>
<p>一日師浴。豁記錄問。三身中那一身浴。師以手拍胸曰。驗在目前。豁進語不契。師代云。今日若不問。怎識得瓜州賣瓜漢。</p>
<p>師一日指空中雨云。好雨。點點不落別處。豁記錄曰。和尚莫眼花。師曰。且道是那一隻。豁曰。適來猶自可。而今更郎當。師曰。三十年來弄馬騎。今日卻被驢子撲。</p>
<p>一日師立中關。顧謂豁記錄云。方丈卻無樹蔭。豁應曰。是。師云。臨濟一株大樹。覆蔭天下人。因甚方丈無蔭。豁曰。一千五百人善知識。話頭也不識。師曰。老僧年邁。</p>
<p>師一日問弘西堂云。箭鋒相拄時如何。弘云。照顧性命。師云。老漢今日死在上座手裏。弘云。者老賊。師云。且道山僧偷人甚麼來。弘云。贓物現在。師便打。</p>
<p>師一日問慈峰侍者云。父母未生前道將一句來。慈云。文不加點。師曰。糞墼子意旨如何。慈云。填溝塞壑。師云。恁麼則埋沒古人去也。慈云。一任舉似諸方。師云。倔強禪和。</p>
<p>旭記錄沐浴回。師問云。既是清淨法身。因甚又要浴。旭云。若不入水。怎見長人。師云。這是長連床上學得來的。旭云。且浴者一點。師不肯。旭請師代。師云。今日熱似昨日。旭作禮。</p>
<p>師一日與眾論起七。顧祥甫居士云。你還入這保社麼。士云。惟我獨尊。師云。忽遇雲門一棒打殺與狗子喫。又作麼生。士便喝。師云。好喝。更喝看。士無語。師云。伎倆如此。</p>
</div>
<p class='juan'>雨山和尚語錄卷第十五<span class='note-inline'>(終)</span></p>
</div><!-- end of div[@id='body'] -->
</body></html>