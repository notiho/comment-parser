<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>雨山和尚語錄卷第四</p><p class="byline">嗣法門人　　記</p>
<div class='div-other'><a id='mulu9' />
<p class='h1'>住龍舒白雲禪院語</p><p>子待上座四十誕辰請小參。冷落門戶。獨推風穴。破落門戶。還遜楊岐。東鼓門戶。冷則夜燃松脂。破則床盈雪霰。蓋真有二老風味也。所以山僧自踏足此間。有椎不拈。有拂不豎。一日打眠三五度。也消不得許多閒。奈有箇無事尋事做底。朝和南。暮不審。欲求一言。以永壽命。山僧推托不過。只得扯箇古話。以塞其白。記得魯國老孔有云。知者樂水。仁者樂山。知者動。仁者靜。拋卻城隍古寺。來空閒寂寞之濱。不可不謂之靜者。既靜矣。且道仁者壽量又何如演說。驀豎起拂子云。看。看。秪者箇歷千劫而不古。任他白鼠推遷。要且銀臺不變。山僧恁麼舉揚。還稱諸上座意也無。良久云。遇明眼人。一任舉似。</p>
<p>端午。師誕日。祈雨。羽公蔣居士請小參。山僧自到龍舒。口邊實情掃得白醭出。提著佛法兩字。如生冤家相似。非故不近人情。蓋從上風規應如是也。記得長沙岑和尚有云。我若一向舉揚宗教。法堂前須草深一丈。爾等既稱祖師門下客。何不略自回眸。看看先宗是何標格。真實向你道。若心地未明。智眼未開。切忌求佛求祖。求心性。求玄妙。以當平生。設使求而得之。皆屬所依。譬如水母以蝦為目。無有自由分。試看天地未分。未有生佛名字以前一著。你還馳求得麼。你還依傍得麼。既馳求依傍他不得。到這裏直饒智如鶖子。辯似滿慈。尚未彷彿其趨向。何況今時望道未見者妄自承當。一味露布葛藤。以稱得旨。何殊平人妄稱帝王。自取誅戮。奉勸兄弟。既在此箇門中。參須徹。悟須透。莫秪向門頭戶口掠些光影。便為得本。如此見解。不但不契我衲僧分上。亦且未合契經深旨。不見先佛云。從無住本。立一切法。即魯論亦云。君子務本。本立而道生。就使你真得其本而不知法立道生的旨趣。正古人所謂會得自<span class='corr'>己</span>。不會目前。有足無眼是也。可見世出世間聖人立言無不圓活。而小根執之即成偏枯。今日承羽公居士率眾檀請陞此座。故不覺叨怛如此。諸人要識無住的本麼。驀以拄杖卓一下云。向這裏會。要識法立道生旨趣麼。復提起拄杖云。拄杖子[跳-兆+孛]跳上三十三天。觸著帝釋鼻孔。東海鯉魚打一棒。雨似盆傾。秪如這一道真言。又作麼生理會。如理會得。始知佛祖用處與自<span class='corr'>己</span>無二無別。其或未然。更聽一偈。從來至理彰時節。榴火蒲煙競發機。會得目前無盡藏。祖燈由此永長輝。</p>
<p>烏沙臣五許文學伯仲為先嚴緯蒼明府請對靈。小參。假借四大。以為身心。本無生因。境有前境。若無心亦無罪福。如幻起亦滅。古佛與麼告報。諸仁作麼生會。四大既云假借。正當分潰之時。且道一靈真性畢竟何依。直饒道箇高超三界。獨步大方。猶是尋常秪對。未為真實超證。驀豎拂子云。若向這裏踏著實際。始知從本不受一塵。既不受一塵。則真如妄想皆是夢言。生死涅槃並為增語。更說甚地水為我先身。火風為我本體。是故楞嚴經云。汝但棄其生滅。守于真常。常光現前。根塵識性。應時銷落。便恁麼去。盡十方界是箇大解脫場。無論若生若佛。若聖若凡。若智若愚。乃至山河大地。草芥人畜。苟蒙其光。被其澤。無有不發真歸元者也。試看即今緯蒼大居士生平功業。書於竹帛。遺德在人口碑。謂其六十三年住世是生耶。大似水中撈月。謂其六十三年後去世是死耶。何殊空裏採花何故良以實際理地上絕無這箇消息不見宋時樞密徐師川俯因丁父憂。念無以報罔極。特延靈源禪師歸孝址說法。源云。諸仁者。龍圖平日讀萬卷書。如水傳器。涓滴不遺。且道著在甚麼處。而今捨識之後。這著萬卷書底又卻向甚麼處著。師川聞之。灑然有得曰。吾無憾矣。諸仁者。靈源得說法三昧。故不動聲氣。使師川徹證無生。今日臣五居士欲報罔極。亦延山僧到此。冀舉揚般。若以資令先嚴冥福。可謂與師川同德同心。同理同事。既一切皆同。且作麼生得同得同證去。復豎拂子云。我今為汝保任此事。終不虛也。</p>
<p>比丘恒修沙彌是修二禪人入塔。小參。剪木為函。功高化樂。壘石成屋。名重祗林。雖則頭頭挾路。處處通途。其奈金鎖虛拘。重門無縫。夜簾垂蔭。密室難窺。直饒寒山子鞋獰似虎。琉璃殿上覷捕無門。拾得兒杖活如龍。明月堂前轉身無路。何況驅烏未解。制犢未馴。欲躋寶所。不其難哉。雖然。思頭陀既承法爾殷殷。誼不容默。有箇不展功勳。直升灌頂底方便。以拂子打圓相云。祖佛眾妙門。只此箇為最珍重。肇與融努力紹其位。</p>
<p>蕭理卿居士率次男信斯薦長男玉衡請對靈。小參。朔風凜冽。寒氣陰森。直得無陰陽地上滴水滴凍。昨日瑞雪紛紛。萬山盡縞。當此時也。峨眉老子大逞神通。有般目眩生花底。睹此光灼灼。白皚皚。都道是一色邊事。那知今朝太陽一出。倏忽成流。直下覓這一色。了不可得。更說甚轉句。更說甚半提全提。所以過去古佛有云。起諸善法本是幻。造諸惡業亦是幻。身如聚沫心如風。幻出無根無實性。如是則生也如幻。滅也如幻。善也如幻。惡也如幻。陰也如幻。陽也如幻。寒也如幻。熱也如幻。既一切盡皆如幻。則三際圓滿。一道虛融。無生死可了。無涅槃可證。佛與眾生。性相平等。今日當薦玉衡居士有靈。聞山僧如此舉揚。一歷耳根。當下徹證無生。方不負乃父乃弟一段慈念薦拔之意。正當恁麼時。且道當薦亡者畢竟超昇何位。良久云。踢翻穢土無尋處。頓證唯心淨法身。</p>
<p>師到吳陵。晉儒劉文學薦嚴膚公孝廉請對靈。小參。正覺離名相。以名相求之即差。握節當胸者到此實為沉屈。白雲今日放一線道。與當薦劉公作箇指南。遂豎拂子云。看。看。只這箇為毘盧師。為法身主。天也賴以成立。萬物藉以滋培。苟能洞徹根源。始知佛與眾生本來平等。不見吾佛昔在雪山成道。睹明星而嘆曰。奇哉。一切眾生具有如來智慧德相。但以妄想執著不能證得。諸仁者要知釋迦老子意麼。良以諸佛智慧德相蘊在含識心源。秪因不覺頓起業惑。以業惑故。遂結成八萬四千塵勞山。釀深八萬四千煩惱海。靈利漢直下了知業惑本無自性。當體全空。則塵勞山翻為智山。煩惱海變為覺海。到這裏不妨住世出世。居塵了塵。更有甚生為可戀。死有可悲。又不見宋時徐師川居士欲報先龍圖罔極之恩。特請靈源禪師就孝址說法。源云。諸仁者。先龍圖平日讀萬卷書。只這身如椰子大。萬卷書著在何處。而今捨識之後。這讀萬卷書底又向甚麼處著。師川聞之。當下了悟。今日晉儒居士欲報先孝廉罔極之恩。亦請山僧就孝址說法。用展哀思。或有人問。先孝廉平日讀萬卷書。而今捨識之後。這讀萬卷書底畢竟向何處安身立命。諸仁者要知麼。乃以拂子擊案一下云。彈指頓超清淨界。方知吾道不思議。</p>
<p>映子朱居士為先嚴長源山主請掩土。毘耶高鎖白雲深。不二門開見夙心。倒跨六龍歸去後。嘉聲留得播叢林。恭惟大山主長源老居士佛心夙植。道韻天成。折節求師。不憚雲門路嶮。橫身為法。寧教海甸禪荒。赤手扶剎竿。妙用縱橫。唯憑一力。鬧藍開祖域。神通廓徹。那<span class='corr'>羨</span>五丁方期。諸山保社。永受帡幪。豈意六轡神駒。遽爾仙逝。化城昔滯盡道馬鬣之未封。寶所今登那識牛眠之可慶。十字交橫。洵哉安貞應地。一儀高厚。允矣深固靈根。山野忝居祖席。聊展法誠。解脫門開。固是昔年親證。真實相顯。還期此日圓成。正恁麼時。全身奉重一句作麼生道。乾坤存正脈。山水護真龍。</p>
<p>丁穎公居士率姪元亮為亡弟庶公請對靈。小參。真如淨境界。能證者甚難得。人有底道。若欲明真。先須息妄。妄息則生死海不待截而徑渡。真明則涅槃岸何勞躋而先登。如此理論。是則固是。爭奈取捨未亡。欲躋他先聖閫奧。猶未可在。不見道。起諸善法本是幻。造諸惡業亦是幻。身如聚沫心如風。幻出無根無實性。諸仁者。作麼生說箇幻出無實底道理。向這裏見得。始知從本<span class='corr'>已</span>來。原自忘懷廓落。消息沖融。狸奴白牯。不見下劣。寶几珍御。亦無驚異。更有何多生業障。累劫冤親。而不一切智智清淨無二。無二分無別無斷。所以云。佛說一切法。為度一切心。我無一切心。何用一切法。又云。凡聖一真。猶存見隔。見存即凡情。忘即佛寂。音讚以為先聖。不能加毫末于此也。豈非得處真實。用處真實。令人不可意度者哉。庶公居士。山僧知名雖久。謀面未曾。夏初獲晤高齋。時抱病<span class='corr'>已</span>篤。承不鄙山野。折節皈依。別後以霪雨連綿。音問曠絕。不謂遂于五月念一日下世矣。嗚呼可勝歎哉。聞易簣時諄諄遺囑。冀請山僧到靈址說法。昨者乃姪啣命而至。適山僧有禁足之期。不獲<span class='corr'>已</span>只得破制而來。以慰其靈。記得宋時王公韶居士帥西塞。自以殺業深重。特請佛印禪師到上藍說法。以祈澡雪。印拈香云。此香為殺人不眨眼底上將軍立地成佛。大居士眾稱善公。亦悠然意消。今日山僧亦將上來所揚般若功德。用資庶公。惟願一歷耳根。頓明自性。從此功名富貴。視如夢幻。聲色貨利。等之浮漚。一任天上人間。隨緣放曠。他方此土。任意縱橫。復何生死榮枯之足云。更聽一偈。智眼豁開蕉夢醒。始知天地一蘧廬。從今解卻塵勞<span class='corr'>縛</span>。直入蓮花國裏居。</p>
<p>晚參。世尊拈花。堪笑堪嗟。贏得他人一笑。輸卻自<span class='corr'>己</span>三車。狗子分明無佛性。貓兒真箇有爪牙。擊碎禾山之鼓。拗折秘魔之叉。嗄嗄嗄。誰信風流出當家。</p>
<p>晚參。佛不是心。亦非眼裏著砂不得。耳裏著水不得。便恁麼去。也好一員無事道人。雖然。忽若毘嵐風起。把七金五嶽一時吹入你鼻孔裏。又作麼生。向者裏施得一機。熱炙盞子與茶你喫。其或不然。平地上死人無數。透得荊棘林是好手。</p>
<p>白龍雨華兩和尚訃音到山。上供。師指白龍真云。這箇是白龍蔭公。復指雨華真云。這箇是雨華願老。白雲忝續末派。皆獲週旋其門。近聞在潤州同時遷化了也。今日特地炊一甌飯。煮一盞羹。以表道誼。諸兄弟若謂雨華昔與我親。曾受其益。大似方木逗圓孔。若謂白龍昔與我疏。曾喫其虧。何殊短竹點長空。殊不知潤州兩兄世不得而親疏龍舒一弟。人豈可以損益。是稱天寧門下聱頭禪。堪與諸方為標格。</p>
<p>潘明卿為伯父成所居士請起棺。人生虛幻若浮漚。忽地風移夜壑舟。翻思插標功未就。賢于去速實堪愁。恭惟故山主成所居士青年立志。白手成家。曰男曰女。雖無而財而帛。恒有昔曾皈心佛寶。創白社以傳燈。今擬託跡緇流。效青山而斷髮。詎意一病纔起。二豎便入膏肓。頂相未圓。四大忽離本主。嗚呼。九<span class='corr'>夏</span>公招我而我不來。三冬我望公而公<span class='corr'>已</span>去。致白雲裏一舖功德瓓珊。龍舒山中幾位耆年寂寞。今者孝姪志清承命家業。永紹箕裘。修佛事。投誠佛天。卜吉日。歸棺吉地。惟冀居士披精進鎧。操智慧刀。斬斷名利鎖韁。掀翻是非窠臼。白牛車乘時穩駕。三界獄指日高超。大展遊戲神通。直到本有田地。且道即今快行得步一句作麼生道。良久云。好音莫謂西歸遠。咫尺家山罷問程。<span class='note-inline'>(公有志出家而未果)</span>。</p>
<p>晚參。舉昔龐公至藥山。山命十禪客相送至門首。公乃指空中雪曰。好雪。片片不落別處。有全禪客曰。落在甚處。公遂與一掌。全曰。也不得草草。公曰。恁麼稱禪客。閻羅老子未放你在。全曰。居士作麼生。公又掌曰。眼見如盲。口說若啞。乃云。卻物為上。逐物為下。奯船長<span class='corr'>已</span>言之於前矣。而龐公問處固是不當好心。若是箇善嚙鏃機底。縱饒有蓋世英雄。亦須倒退三千里。可惜全公不解作主。無端上人鉤線。欲使藥山門風不致掃地。焉可得乎。今日白雲不是抑弱扶強。亦非拗直作曲。諸人要識是非。驀拈拄杖云。但向者裏辨取。</p>
<p>師至淨梵寺。主人元白老宿率眾請上堂。行腳高士入得淨梵門。試看古宿威光。先德風彩。畢竟從何處建立。向這裏一一緇素得出。始知世界未形。未有生佛名字<span class='corr'>已</span>前。便具有這箇保社。苟非辦真實心。行真實行底阿師。撤去籓籬。那能和四海為一家。合十方為一<span class='corr'>己</span>。驀拈拄杖卓一下云。汝諸仁的的從這裏承紹得去。于一毫端現寶王剎。坐微塵裏轉大法輪。殊非難事。且道目前畢竟以何為驗。良久云。客是主人相。師便下座。</p>
<p>晚參。世尊一大藏教只說得箇半字。祖師一千七百則公案只說得箇滿字。驀豎竹篦云。須知這裏半也收不得。滿也收不得。有時[跳-兆+孛]跳上天。撞倒南辰。磕落北斗。盡乾坤一時黑暗。你這夥漆桶向那裏安身立命。眾無對。遂以竹篦旋風打散。</p>
<p>念慈謝護法請為閻太恭人對靈。小參。凡聖分明共一真。急須著眼看仙人。從今脫卻娑婆苦。珍重蓮花國裏身。</p>
<p>公遜謝護法請為亡室張氏對靈。小參。生滅原無住。一靈性自真。回頭登彼岸。莫謂失青春。</p>
</div>
<p class='juan'>雨山和尚語錄卷第四<span class='note-inline'>(終)</span></p>
</div><!-- end of div[@id='body'] -->
</body></html>