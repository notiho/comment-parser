<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>雨山和尚語錄目錄</p>
<ul class="">
<li>卷第一
<ul class="">
<li>住廬山鏡湖院語</li>
</ul></li>

<li>卷第二
<ul class="">
<li>住延令慶雲寺語</li>
</ul></li>

<li>卷第三
<ul class="">
<li>住延令慶雲寺語</li>
</ul></li>

<li>卷第四
<ul class="">
<li>住東鼓法輪寺語</li>

<li>住龍舒白雲院語</li>
</ul></li>

<li>卷第五
<ul class="">
<li>住維揚天寧寺語</li>
</ul></li>

<li>卷第六
<ul class="">
<li>住維揚天寧寺語</li>
</ul></li>

<li>卷第七
<ul class="">
<li>住維揚天寧寺語</li>
</ul></li>

<li>卷第八
<ul class="">
<li>住維揚天寧寺語</li>
</ul></li>

<li>卷第九
<ul class="">
<li>住如皋大覺院語</li>
</ul></li>

<li>卷第十
<ul class="">
<li>住維揚天寧寺語</li>
</ul></li>

<li>卷第十一
<ul class="">
<li>住昭易極樂院語</li>
</ul></li>

<li>卷第十二
<ul class="">
<li>住維揚天寧寺語</li>
</ul></li>

<li>卷第十三
<ul class="">
<li>住海虞三峰清涼院語</li>
</ul></li>

<li>卷第十四
<ul class="">
<li>住維揚天寧寺語</li>
</ul></li>

<li>卷第十五
<ul class="">
<li>機緣</li>
</ul></li>

<li>卷第十六
<ul class="">
<li>頌古</li>
</ul></li>

<li>卷第十七
<ul class="">
<li>詩偈</li>
</ul></li>

<li>卷第十八
<ul class="">
<li>法語</li>

<li>書問</li>
</ul></li>

<li>卷第十九
<ul class="">
<li>雜著</li>
</ul></li>

<li>卷第二十
<ul class="">
<li>佛事</li>
</ul></li>
</ul></div>
<p class='juan'><a id='mulu2' />雨山和尚語錄卷第一</p><p class="byline">嗣法門人　　記</p>
<div class='div-other'><a id='mulu3' />
<p class='h1'>住廬山鏡湖禪院語</p><p>甲辰夏。新方丈落成。眾請陞座。豁開華藏。剎海全彰。一莖草上一精藍。寬廓非外。一微塵裏一佛國。寂寥非內。直得釋迦維摩向者裏各展神通。或掩室摩竭。令無數人天互起淆訛。或杜口毘耶。共三十二大士說盡道理。盡謂光揚宗眼。烜赫<span class='corr'>佳</span>聲。若撿點將來。大似無風匝匝之波。爭如鏡湖今日。茆茨初闢。大座當軒。不用丁一卓二。自然草偃風行。那待豎四橫三。早<span class='corr'>已</span>渠成水到。家風廓徹。盛業巍峨則且置。畢竟入室安居一句作麼生道。拈拄杖卓一下云。有山皆下拜。無水不朝宗。</p>
<p>陞座。問。禾山鼓。雪峰毬。不勞拈出。請師別展鎗旗。師便打。僧便喝。師掩耳。僧無語。師又打。問。覿面相呈。請師速道。師云。大眾見你敗缺。僧便喝。師云。兩重公案。乃云。釋迦未出世。鷲嶺有家風。達磨一西來。少林無妙訣。無妙訣處切忌承當。有家風時那堪埋沒。所以露地白牛。靈苗不顧。丹霄彩鳳。金網全拋。直得信絕并汾。機投密室。威音那畔。從來不許夜行。今時門頭。須是投明早到。機機不沉毒海。著著截斷眾流。一任紅塵鬧市。開大覺場。酒肆茶坊。流通正眼。拈一莖草穿臨濟德山鼻孔。把一粒豆換文殊普賢眼珠。便恁麼去。猶是門庭施設。且堂奧中一句又如何通信。良久云。衲被蒙頭萬事休。此時山僧都不會。</p>
<p>陞座。世尊不說說。齒密不關風。迦葉不聞聞。耳疏不漏事。事不漏則觀音腳跟點地。風不關則普賢鼻孔遼天。然後汝發我機。我彰汝用。本地風光。頭頭顯煥。圓通三昧。處處弛張。直得燈籠露柱交互爭輝。拍板門槌揚聲喝彩。且直下承當是何人也。良久云。把手拽不入。</p>
<p>陞座。問。心月孤圓。光吞萬象。光非照境。境亦非存。光境俱忘。復是何物。師云。我到者裏卻不識。進云。瞞得大眾眼麼。師云。且瞞上座一箇。進云。若不上來。焉知端的。師云。十萬八千未是遠。乃云。遮那境界。觸處全真。林木池沼。現無邊身。鱗甲羽毛。說無量法。動用不離。本際去來。全在剎那。直得心心爾。念念爾。塵塵爾。剎剎爾。正眼觀來。猶是法界量裏在。且超法界一句作麼生道。良久云。芍藥花開菩薩面。棕櫚葉散夜叉頭。</p>
<p>陞座。自從胡亂後。三十年不少鹽醬。諸仁要見馬大師橫身為物處麼。鏡湖今日露渠箇面孔去也。驀拈拄杖卓一下云。面孔露。怪復醜。自從胡亂來。本分全不守。慣自臥官街。慣自喫官酒。肚裏貯無明。觸著嗔斗吼。展開驢腳。伸出毛手。推倒佛殿。瞿曇無處容身。扶起魔宮。波旬一時稽首。報諸仁。莫亂走。一一面南看北斗。</p>
<p>陞座。萬里不掛片雲。青天全體獨露。無端石鞏箇漢。張弓架箭。仰面射之。嚇得舜若多神躍入大洋海底。驚起八大龍王各各興雲布雨。霎時乾坤黑暗。江海波騰。當此時也。石鞏箇漢失卻鵰鞬。舜若多神忘卻本位。一齊到鏡湖院裏唱言。得箇安樂。山僧不覺喜動顏色。印以偈曰。初三十一。不用擇曆。夜夢不祥。書破大吉。</p>
<p>陞座。狗子佛性有。家國盛興。狗子佛性無。家國喪亡。若向喪亡處見得。歸家穩坐。若向興盛處見得。落在半途。且道淆訛在甚麼處。良久云。白雲乍可來青嶂。明月難教下碧天。</p>
<p>臘八陞座。問。如何是諸佛出身處。師云。一滴水。一滴凍。問。心不是佛。智不是道。請師直指。師云。有口只堪掛壁。進云。恁麼則學人得自在也。師云。見箇甚麼道理。進云。向道莫行山下路。果聞猿叫斷腸聲。師云。閒言語。乃云。今朝正是臘月八。黃面瞿曇沒傝[仁-二+(天/韭)]。漫言悟道睹明星。半夜三更恣叨怛。智慧妄想亂區分。不顧傍觀攔路撒。彼此英雄丈夫兒。如何肯受你塗抹。可惜當初放過伊。恨不劈頭與一踏。驀高聲召眾云。瞌睡漢。休眼眵[目*荅]。若要報德酬恩。無過先解此法。</p>
<p>陞座。若論此事。如人上樹。口啣樹枝。一句絕思量。手不攀枝。腳不踏枝。諸法不相借。忽有人問祖師西來意。不荅則違他所問。投明須到。荅他則喪身失命。不許夜行。諸仁者。香嚴老人三百六十骨節。八萬四千毛竅。盡被山僧華擘了也。還有為古人出氣者麼。若有。我要問你。非非想天有幾人退位。</p>
<p>陞座。問。學人單刀直入。請師相見。師云。阿㖿㖿。阿㖿㖿。進云。恁麼那。恁麼那。師云。且道相見也未。僧便喝。師打云。<span class='corr'>已</span>落第二。乃云。若人識得心。<span class='corr'>已</span>落第二見。潘閬倒騎驢。怕睹畜生面。若要合古轍。鏡湖有方便。驀卓拄杖一下云。萬年流水不知春。一擘華山分兩片。</p>
<p>陞座。極盡去也。直得山河大地無纖毫過患。諸人向者裏坐不得。若向者裏坐。正是平地上死人。且如何免得此過。驀拈拄杖云。雲門大師來也。說道觀音菩薩將錢買胡餅。放下手來。卻是箇饅頭。諸仁者要知雲門大師落處麼。遂擲下拄杖云。撒手到家人不識。了無一物獻尊堂。</p>
<p>陞座。問。此是選佛場。心空及第歸。如何是心空及第歸。師云。拔出眼中楔。進云。昨夜露柱得大慶快。倒騎佛殿。出山門去也。師云。腳跟下好痛與一頓。僧禮拜。師打云。說到不如行到。乃云。平田淺草。坐斷今時。深山巖崖。不存太古。若向那邊透過。卻來這邊作用。一任擎祕魔乂。剪除狂寇。握祗林劍。掃蕩欃槍。從教野老門外。鼓腹謳歌。羲皇室中。頹然尊貴。家邦安怗則且置。畢竟功歸何所。驀喝一喝云。不許將軍見太平。</p>
<p>陞座。既是佛殿。因甚有塵。咄。又一點也。分付知事。打鼓普請著。寒山拾得底苕帚糞箕。若也善用。一任向世界未生前掃去。從他外來底眾生塵。佛祖塵。總教廓然清淨。雖然。正與麼時。畢竟阿誰是主。驀高聲喚行者。收起作具。歸堂喫茶去。</p>
<p>陞座。問。文殊是七佛之師。因甚出女子定不得。師云。寒則普天匝地寒。進云。罔明是初地菩薩。因甚卻出得。師云。熱則普天匝地熱。進云。畢竟把柄在阿誰手裏。師云。恁麼見解。正好喫棒。僧擬議。師便打。問。如何是祖師西來意。師云。不是庭前柏樹子。進云。趙州道庭前柏樹子。又作麼生。師云。草本不勞拈出。乃云。盂峰頂上。景物鮮明。日出則湖光蕩漾。雲開則山色青蔥。風傳喬木。玲瓏心印全彰。泉瀉幽巖。綿密機關獨露。處處七穿八穴。頭頭百匝千重。便恁麼承當得去。衲僧分上未足觀光。諸禪衲。忽若缽匙石[跳-兆+孛]跳上天。撞著黔崗嶺。百雜碎。又如何理論。卓拄杖一下云。不許夜行剛把火。直須當道與人看。</p>
<p>陞座。一葉一釋迦。一塵一佛國。恁麼悟去時。直處反成曲。俊鷂不打死兔。猛虎那食伏肉。若要脫體相應。鏡湖門下正好奉伊一摑。</p>
<p>陞座。僧問。趙州勘二菴主。一般豎拳。因甚肯一箇。不肯一箇。師云。切忌道。舌頭在趙州口裏。進云。不將甚深意。怎得驗當機。師云。當機事作麼生。僧便喝。師云。錯。錯。問。牛頭未見四祖時如何。師云。富嫌千口少。進云。見後如何。師云。貧恨一身多。乃云。天不能蓋。地不能載。赤肉團上。圓裹十虛。百草頭邊。縱橫無礙。釋迦彌勒。秪可觀光。白牯黧奴。卻善頂戴。若是鏡湖令行。須彌直教粉碎。</p>
<p>陞座。問。世尊說法華。因甚五千退席。師云。闍黎代他喫棒。僧無語。師便打云。話不虛行。乃云。出門逢彌勒。入門見釋迦。若不揮劍。漁父棲巢。出門逢阿誰。入門見甚麼。渠無國土。甚處逢渠。古人一期建立。只圖家國重興。鏡湖乃特地防閑。多為僭竊。若向古人言下薦得。長安雖好。不是久居。若向鏡湖言下薦得。一任須彌頂上走馬。大洋海底相撲。不妨做箇脫灑衲僧。雖然。畢竟古今相去多少。良久云。北斗藏身雖有語。出群消息許誰知。</p>
<p>陞座。唯一堅密身。一切塵中現。諸仁者。前是山門。後是佛殿。左邊廚庫。右邊客堂。且道堅密身在甚麼處。直饒向者裏不動一塵。不撥一境。直下見得黃面老子立地處。若據鏡湖看來。正是靈龜負圖。明朝後日。大有事在。且道利害在甚麼處。卓拄杖一下云。莫守寒巖異草青。坐著白雲宗不妙。</p>
<p>除夕陞座。朔吹連朝。峰頂寒沍。雪埋絕壑。冰鎖深溪。萬境斷人蹤。千林飛鳥絕。況復年窮歲盡。節換時移。鏡湖院裏澹泊家風。飽餐脫粟飯。冷嚥淡黃虀。炙地夜間眠。隈陽日裏坐。那有閒心情與汝等烹牛分歲。燒紙除年。雖然。忽有箇漢出來道。大小鏡湖得恁麼寒乞相。只向他道。但得雪消去。自然春到來。</p>
<p>元旦陞座。問。新年頭還有佛法也無。師云。縱目所觀。進云。恁麼則學人有賴也。師云。且喜領話。問。元正啟祚。萬物咸新。作麼生是咸新底句。師云。草木生光。進云。今日親見和尚。師云。你道山僧眉毛長多少。進云。伏惟萬福。師云。伶俐衲子難得。乃云。元正啟祚。萬物咸新。直得雲中五老氣象崢嶸。湖上兩姑威光烜赫。等閒遇著。各美所居。一云山高無極。能保障生民。二云水深無垠。能權衡國土。鄰封漢王聞得。乃出諭曰。普天之下。莫非王土。率土之濱。莫非王臣。者是甚麼所在。說高說下。論淺論深。由是兩處奉命。各還本位。無端東村黑王老。昨夜燒錢祝願。冷地被伊祝著。不覺通身慶快。揚聲高叫曰。巍巍乎善能統御天下。我等鑿井而飲。耕田而食。安知王恩遍溥者哉。驀顧左右云。諸仁者。且道在鏡湖分上。又成得甚麼邊事。拈拄杖云。但願春風齊著力。一時吹入我門來。</p>
<p>陞座。風擊長林。穿過普門耳竅。月明幽谷。刺破曼殊眼睛。諸仁者。秪如眼睛既破。將甚麼見色。耳朵既穿。將甚麼聞聲。驀拈拄杖云。若向者裏搆得。則知聽不屬耳。聞周沙界。觀不由眼。洞見十方。便恁麼去。止作得箇如來使下。且道祖師門下別作麼生。遂擲下拄杖云。石牛橫古路。一馬生三寅。</p>
<p>立春日陞座。問。將此身心奉塵剎。是則名為報佛恩。如何是學人報恩處。師云。自家肚皮自家畫。乃云。淑氣初回。梅苞玉蕊。和風乍扇。柳茁金芽。雲山漸漸燒痕青。園林處處黃鳥語。直得少室峰頭春雲靉靆。曹溪路上春雨濛濛。堪笑須菩提一向巖中晏坐。聞恁麼道。不覺寒毛卓豎。背脊汗流。且道意歸何所。拈拄杖云。東君昨夜傳消息。枯木重開劫外花。</p>
<p>陞座。拈花示眾。短販生涯。微笑酬機。乞兒活計。若是箇鋤金不顧。據鼎不嘗底。別有生機一路。諸人要知落處麼。良久云。披簑側立千峰外。引水澆蔬五老前。</p>
<p>陞座。五百比丘懷疑家親作祟。文殊仗劍。除害曳尾靈龜。直饒透過荊棘林。未免死在平地上。秪如世尊鼓盡唇舌又作麼生。良久云。啼得血流無用處。不如緘口過殘春。</p>
<p>陞座。寶鑑當軒。妍媸自現。莫邪在握。殺活全施。諸仁者。若向殺活未施前提去。則佛魔俱遣。妍媸未現時翻轉。則光境俱忘。便與麼去。三世諸佛有口秪堪挂壁。卻與麼來。歷代祖師無手偏解拏空。依舊向光境裏顯煥生緣。佛魔中提持本分。如是則聖號凡名。打成一塊。劣形殊相。攪作一團。好不資一毫。醜不資一毫。全體與麼來。全體如是住。拈起則須彌壁立。放下則香海波澄。眼清手快者逴得便行。尚留觀聽者。看即有分。</p>
<p>元宵陞座。青山深處白雲邊。別有家風異市廛。然起松脂過此夜。舒光直透古皇前。</p>
<p>陞座。若迷須得箇悟。既悟還得箇迷。迷而不悟。眾生無解脫之期。悟而不迷。諸佛無出身之路。驀拈拄杖云。眾生諸佛總在者裏。且道即今是悟耶。是迷耶。乃擲下拄杖云。洎合錯下注腳。</p>
<p>天寧老和尚訃至。設供拈香。指真云。者箇老白拈。生平最難測。提持綱要。手段稱奇。呵罵諸方。喙長三尺。是非逆順裏轉大機輪。嬉笑嗔怒中施大法則。一期佛事既周圓。聞道安然而坐逝。我昔十載侍巾瓶。至今覿面猶不識。諸仁要辨淆訛。遂燒香云。只此分明拈出。</p>
<p>陞座。本有家鄉。誰能出不由戶。現成茶飯。奚止鼎鼐調和其間。宗廟之美。百官之富。總是你自家屋裏事。胡為曠安宅而弗居。乞食於墦間之際。勞你大大小小一時淚出痛腸。都道天將以夫子為木鐸。若不一擊于衛。其奈飄零之子。不得其門而入東家丘。只得大啟圓通。不管鄭聲雅樂。要伊入耳懷歸。自齊反魯。到者裏予欲無言。伊終不窺室家之好。只得循循再誘。博之以文。約之以禮。俾其一入太廟。承其祖器。方可坐樂昇平。二三子要識是誰家主人公麼。乃顧左右云。東夷之人也。西夷之人也。</p>
<p>陞座。舉百丈再參馬祖次。祖目視繩床角拂子。丈云。即此用。離此用。祖云。汝向後開兩片皮。將何為人。丈取拂子豎起。祖曰。即此用。離此用。丈挂拂子于舊處。祖振威一喝。師直得三日耳聾。乃云。鳳由金綱以縈身。龜因負圖而喪命。百丈只知重興家國。那識神器難矜。若非馬師高按莫邪。幾乎蕭墻禍起。而今乘虛接響底漢。都道是顯發大機。恢張大用。遂致太平草木盡起干戈。盛世羽鱗皆騰劍戟。鏡湖今日要移風易俗。鑄钁銷鋒。敢道馬師震喝是熱碗鳴聲。百丈耳聾乃垛生招箭。諸禪流要知山僧落處麼。喝一喝云。當門不許栽荊棘。後代兒孫免著衣。</p>
<p>陞座。舉風穴和尚上堂云。祖師心印。狀似鐵牛之機。去即印住。住即印破。秪如不去不住。印即是。不印即是。還有人道得麼。時有盧陂長老出問。學人有鐵牛之機。請師不撘印。師曰。慣釣鯨鯢澄巨浸。卻憐蛙步[馬*展]泥沙。陂注思。師喝曰。長老何不進語。陂擬議。師便打一拂子曰。還記得話頭麼。陂擬開口。師又打一拂子。時有牧主曰。信知佛法與王法一般。師曰。見甚麼道理。主曰。當斷不斷。反招其亂。師便下座。乃云。大凡拈掇古今。須是明辨緇素始得。秪如風穴固有殺人不眨眼底手腳。苟無盧陂覿體荷持。又怎顯汗馬功高。有般漢都道盧陂勾賊破家。殊不知伊買鐵得金。一場富饒。諸人要知端的麼。驀拈拄杖云。覷著則瞎。附秉拂語。</p>
<p>秉拂問。露師子之爪牙。風行草偃。縱象王之威猛。水到渠成。正眼觀來。猶是門庭施設。天寧堂奧的旨恭請為眾舉揚。師云。有眼者見。進云。須知滹沱法印。親從密室相承。師云。真箇有如是事那。進云。忽然大展機籌又作麼生。師云。願觀盛作。進云。踏翻吳岳騎雙虎。吸盡<span class='corr'>邗</span>江跨六龍。師云。共老兄出隻手。問。古德云。若論此事。眨上眉毛。早已蹉過。作麼生是此事。師云。青天白日。進云。銅頭鐵額漢到者裏。因甚開口不得。師云。爭怪得秉拂上座。進云。畢竟如何。令現前一眾瞥地去。師云。剔起眉毛向上看。進云。如何是向上事。師便喝。進云。大眾一時驗取。師云。珍重將去。問。羅籠不肯住。呼喚不回頭。始是衲僧行履。今日因甚落這圈繢。師云。曲為今時。進云。門庭施設。曲為今時。現前一眾。願觀盛作。師云。金剛寶劍當軒擲。進云。莫便是為人處麼。師云。惜取眉毛。進云。若不上來。焉知端的。師便打云。也不得放過。問。獅子窟中師子。旃檀林內旃檀。即今華雨瀰空。地搖六震。是何祥瑞。師云。阿誰不仰上頭關。進云。大方之作。宛爾不同。師云。裂破鼻孔。進云。若不登樓望。焉知滄海深。師云。費者許多勞力。進云。也要時人相委。師云。恰是。問。昨日開爐。今朝秉拂。同耶。別耶。師云。坐斷兩頭看。進云。忽遇箇肘後懸符底。又作麼生相驗。師云。做出便見。進云。可謂好手手中呈好手。紅心心裏中紅心。師云。須是老兄始得。進云。一句了然超百億。綱宗從此愈增輝。師云。卻多者句子。問。爐韝洪開。煆煉凡聖。未審作麼生下手。師云。金鎚纔動處。頑鐵盡生光。進云。若是箇橫拋栗棘。豎撒金圈底。又作麼生。師云。不意老兄有此高見。僧顧眾云。今日西堂師甚有商量。大家出來證據。師云。直饒將來。他亦不受。問。<span class='corr'>邗</span>江一脈。四海流通。借便張帆。請師酬唱。師豎起拂子云。只者箇三十文錢唱得。進云。樓閣凌雲勢。峰巒疊翠層。師云。切忌把境話將來。進云。若不入水。爭見長人。師休去。問。世尊拈花。迦葉微笑。且道笑箇甚麼。師豎起拂子云。面目現在。問。雲門放洞山三頓痛棒。是有喫棒分。無喫棒分。師便打云。看取令行時。乃云。作家舉唱。不展辭鋒。迥超玄象。智不到處。拈來鑊湯無冷處。佛未生時。擲出遍界絕囊藏。頭頭圓應千機。處處壁立萬仞。直得山河大地共展根源。草木叢林全彰大用。劈開三要印滹沱。飲氣吞聲。掀倒一字關韶陽。縮身無地。到者裏君臣道合。拈過一邊。父子投機。置之一處。更有甚巡人犯夜而不卸甲倒戈。所以道。談玄談妙乃太平之奸賊。行棒行喝為亂世之英雄。苟非及盡今時。那得合他古轍。不見黃檗和尚示眾云。汝等盡是噇酒糟漢。恁麼行腳。取笑於人。還知大唐國裏無禪師麼。時有僧出云。諸方匡徒領眾。又作麼生。檗云。不道無禪。只是無師。乃云。權衡正眼。龜鑑宗乘。不無黃檗古佛要且不解始終作主。若是秉拂上座則不然。待他道。諸方匡徒領眾又作麼生。便拽棒趁出。千古之下。免使漆桶相揩。諸人要識大唐國裏無禪師麼。今日不惜眉毛。與汝通箇消息。乃揮拂子云。龍袖拂開全體現。象王行處絕狐蹤。</p>
<p>上元解制。秉拂。春風纔動。萬物崢嶸。直得石室行者。碓嘴生花。寒山古灶。冷灰發焰。天寧院裏燈籠露柱一向心麤膽大。昨夜倒騎佛殿。直出山門。向柳巷花街懸燈結綵。引得東鄰西舍鑼鼓喧闐。火煙繚亂。都道一切聲是佛聲。一切色是佛色。那知譯經臺畔。跋尊者不許夜行。驀地搊住云。如我按指。海印發光。汝暫舉心。塵勞先起。燈籠露柱擬欲酬之。卻為地礙。現前大眾還有為通其難者麼。若也通得。一任天台普請。南嶽游山。其或未然。路從平處險。莫言不道。</p>
<p>結制。秉拂。衲僧活計。觸處現成。野老生涯。不假造作。于百草頭上拈來。葉葉迦文鼻孔。鬧市叢中逴得。塵塵達磨眼睛。所以道。是處是慈氏案頭肉。塊塊精底。無路匪圓通樓上曲。聲聲微妙。有眼者見一回。觸著大地銷鎔。有耳者聞。冷地相逢。常光壁立。何必三條椽下掘地討天。七尺單前守株待兔。把大圓鏡劈得七裂八花。平等性鑿得五凹六凸。思上座若不曲垂方便。其奈迷子無歸。只得就下夷高。循他諸方行例。驀拈拄杖卓一下云。以天地為爐鞴。日月作鉗鎚。架起品字柴頭。撒上陳年火種。將者隊無意智漢礙膺燎卻。去死十分。然後縛梅嶺松風。劈面一擲。汲<span class='corr'>邗</span>江煙水。驀頭一澆。俾伊絕處逢生。轉身夜明簾外。死中得活。打毬水急灘頭。活卓卓機用天真。赤灑灑變化穎脫。可以光大法眼。可以轉大法輪。可以標格人天。可以號令佛祖。然雖如是。因甚鼻孔卻在山僧手裏。復卓拄杖云。任大也須從地起。更高爭奈有天何。</p>
<p>秉拂問。欲識佛性義。當觀時節因緣。正當秉拂一句作麼生道。師云。大家瞻仰有分。進云。恁麼則巨靈抬手。分破華山去也。師云。你不妨會得好。問。鏡湖風格。迥異常流。一眾觀光。爭聞法要。如何是人天眼。師云。瞞老兄不得。進云。同聲相應。唱拍相隨。如何是祖師機。師云。杖頭懸日月。進云。舉唱宗風。從流溯源。如何是天寧之後而有鏡湖。師云。自有兩堂證明。進云。若然則匡廬萬丈峰雪長老獨得也。師云。則吾豈敢。進云。三十年後。此話大行。師云。恰是。問。師從南康來。親見廬山。是否。師云。是。進云。分二作三。入理深談。是甚麼人分上事。師云。五老峰頭高萬丈。進云。若然則廬山與慶雲密邇。師云。甚處得者消息來。僧振威一喝。師云。鹵莽稱。僧問。放去普天匝地。收來在一毫端。且道是甚麼人境界。師豎拄杖云。向者裏薦取。進云。恁麼則耳中見得非為妙。眼裏聞聲始是奇。師云。甚處得者一絡索來。進云。氈拍板逢無孔笛。大家唱出太平歌。師云。適來猶自可。而今更郎當。一僧出眾便喝。師以手掩耳。僧又喝。師拈棒打云。若不打你。諸方笑我在。乃云。少室峰前。神光得髓。腳腳金花布地。靈山會上。迦葉開顏。頭頭玉蕊承天。正法眼藏。逼塞十虛。涅槃妙心瀰淪八極。莫謂明月蘆花是時入窠臼。焉知寒泉古澗非列祖風規。但得威音那畔。理絕玄微。自然今世門頭。情忘向背。所以沙門上士道眼為先。契本明宗。方為究竟。若是箇得處孤危底一塵不立。用處險峻底全力何虧。登山縛豹。不涉思惟。入海剸犀。毫無變異。處處玄風獨唱。塵塵祖令高提。直得鬧市裏天子尊貴頹然。百草頭老僧一多自在。便恁麼去。舞劍擎叉是真解脫。搬柴運水乃大神通。何必道合君臣。方稱契旨。聖凡坐斷。始曰承當。不見徑山禮和尚一日椎詈行者次。傍有僧問云。無夢無想時如何。尚云。滿肚無明。僧云。如何得大用現前。尚云。觸著惡發。僧于此有省。乃云。雲攢五千衲子底老和尚。得恁麼無佛法身心。雖則本色鉗鎚是滹沱家法。其奈近世禪和多所聞。少所見。一總目為奇貨。只管太平寰宇裏坐地。那有出頭底日子。今日雪上座承堂頭和尚命陞此座。爭敢貶剝方來。只圖為宗祖出一口氣。現前大眾要見徑山老人為人處麼。驀拈拄杖卓一下云。不許夜行剛把火。直須當道與人看。</p>
<p>二月十九日。秉拂問。人天眼目。佛祖綱維。千差萬別。一以貫之。因甚又道破二作三。會三成五。師云。適纔有人恁麼道。三十棒趁出去也。進云。雖然解展通天手。恐落今時調未高。師云。你作恁麼見解那。進云。休向這裏躲根。師云。癡人棒打不死。問。山光明媚。鳥語花香。圓通大士今朝全身出現了也。未審具何作略。師云。從來妙智力。能救世間苦。進云。露裛苑桃呈錦繡。風敲庭竹響琅玕。師云。將謂是入理之門。僧以坐具打圓相云。便以此箇胡餅慶賀時如何。師云。殘茶餿飯。不勞拈出。進云。今朝且放過一著。師打云。索性付與闍黎。問。諸佛未出世。人人鼻孔遼天。出世後因甚杳無消息。師云。人平不語。水平不流。問。圓通大士今日降生。天上人間無不慶讚。既是慶讚。因甚惡罵捶打。師云。知恩者少。進云。恁麼荅話。只得一半。師云。那一半闍黎試道看。進云。終不道破。下語稍遲。師云。牙根猶帶生澀在。乃云。好雨點點不落在別處。好風陣陣不吹在別處。雨不落別處。曼殊眼睛突出。風不吹別處。觀音耳門豁開。一齊來拂子頭上共說無量義法門。驀豎拂子云。還見麼。復擊拂子云。還聞麼。若見若聞。則名趨外奔逸。未透色聲。若不見不聞。則名內守幽閒。尚留根境。伶俐禪和到者裏如何出脫。果能見無見之色。聞無聞之聲。則曼殊廣大理智。觀音廣大圓通。皆一時現前。便可興無緣慈。示同體悲。遍界分身。隨方接物。便恁麼去。若據正眼觀來。猶未稱二大士能事在。不見道。淨法界身本無出沒。大悲願力示現受生。雖然如是。忽有箇漢出來道。今日是觀音當機。因什曼殊室利卻來者裏插一隻腳。只向他道。一家有事百家忙。復舉雲門示眾云。聞聲悟道。見色明心。觀世音菩薩將錢買胡餅。放下手卻是箇饅頭。乃云。驅耕夫之牛。奪饑人之食。雲門老人固是好手。但不合帶累觀世音菩薩。有屈無叫處。秉拂上座今日要斷不平之事。卓拄杖云。但見皇風成一片。不知何處有封疆。</p>
</div>
<p class='juan'>雨山和尚語錄卷第一<span class='note-inline'>(終)</span></p>
</div><!-- end of div[@id='body'] -->
</body></html>