<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>雨山和尚語錄卷第二</p><p class="byline">嗣法門人　　記</p>
<div class='div-other'><a id='mulu5' />
<p class='h1'>住延令慶雲禪寺語</p><p>進寺日。巨源朱護法率諸子姪請陞座。指薪大師白椎云。法筵龍象。眾當觀第一義。師遂喝云。潔淨地上無端潑者一杓作麼。有不受塗污底出眾相見。<span class='note-inline'>(問荅不錄)</span>。乃拈拄杖卓一下云。者箇廣大覺場。始從威音開闢<span class='corr'>已</span>來。雖則權分諸道。要且尊顯一人。舉步也千華歷落。端坐也寶設輝煌。門風廓徹。威德森嚴。不用奪鼓攙旗。方外乾坤獨闢。那待環戈擁甲。域中日月斬新。直得景星慶雲若帝網交光。玉蕊瓊葩似金繩炫彩。到這裏說箇華藏莊嚴。剎那頓證。毘盧境界。彈指圓成。猶是曲徇時機。各隨根器。而況鷺池鷲嶺展演詞鋒。海甸菴園葛藤露布。欲冀家聲烜赫。盛業徽猷。何殊雕砂當玉。刻糞為香。不見道窮諸玄辯。若一毫置于太虛。竭世樞機。似一滴投于巨壑。果是箇經天緯地底手腳。何難施移山塞海底機關。直下不展功勳。便登寶所。豈不光前裕後。耀古騰今。即今時至理彰。且的的相承一句又作麼生道。復卓拄杖云。鶴有九皋難翥翼。馬無千里謾追風。復舉前寶壽囑三聖請第二世寶壽開堂。壽纔陞座。三聖便推出一僧。壽便打。聖云。恁麼為人。不但瞎卻者僧眼。瞎卻鎮州一城人眼去在。壽便擲下拄杖歸方丈。師云。三聖運寰中密令。寶壽縱閫外威權。驀地相逢。一叉一劄。直得天迴地轉。斗變星移。雖然縱奪可觀。未免語驚時聽。爭似徑山門下。禮出尋常。我上方師叔既不推僧。慶雲小姪亦不行棒。遂使現前一眾各各增十倍威光。恁麼為人。且道是上古風規。今時樞要。良久云。垂衣而天下治者。堯也。結椎云。諦觀法王法。法王法如是。便下座。</p>
<p>諸山耆宿請陞座。問。少室真機。昔日風行草偃。靈山的旨。今朝水到渠成。未審和尚如何舉唱。師云。好音在耳人皆聳。進云。若然則慶雲作略。迥異諸方。師云。出我口。入你耳。進云。知音不必頻頻舉。達者方知暗裏驚。師云。達底事作麼生。進云。石火迸青天。師云。依稀似佛鹵莽稱。僧問。五蘊山頭一段空。同門出入不相逢。既同出入。因什不相逢。師云。念你知客事繁。進云。忽然相逢時如何。師打云。喫棒有分。進云。老老大大。休要造次。師云。山僧罪過。僧擬議。師便打。乃云。祖師心印。不假雕篆。豈藉名模。森羅萬象。一法所印。山河大地。一句全該。全該處不露絲毫。一印時渾無滲漏。如是則盡乾坤是箇真實人體。遍剎海是箇真實人用。根根塵塵。各不相到。頭頭法法。各不相知。不相知也親切無餘。不相到也綿密無際。若也于此明得。便可會眾德為一德。合眾心為一心。以此光揚佛日。以此丕贊宗乘。何事不成。何功不就。不見臨濟謂普化。克符二上座云。我欲于此建立黃檗宗旨。汝可成褫我。二人珍重下去。三日後。普化上來問云。和尚三日前說甚麼。濟便打。三日後。克符上來問云。和尚三日前因甚打普化。濟亦打。乃云。萬仞巖頭。釣出獰龍底風濤甚險。太虛空裏。圖成威鳳底文彩全真。苟非心心相知。眼眼相照。那能建立黃檗宗旨于一四天下。慶雲今日承諸山耆宿光臨。更不如何若何。但只舉唱上祖門風。激揚上祖令德。人若相委。天寧宗旨亦于此建立。且道其中還有成褫分也無。揮拂子云。妙舞不應誇遍拍。三臺須是大家催。</p>
<p>起七小參。汝諸人盡是希圖聖果底漢子。還知真如解脫。菩提涅槃。是最難治底貼體瘡疣麼。若是箇不依他作解底。豎拂子云。的的向這裏發真歸源去。則盡十方世界。若聖若凡。若草若木。無不四大性自。復如子得其母。那更隨時運轉。逐境昇沉。把祖翁田地瓦裂瓜分。驀指面云。這雙烏律律底眼睛。山僧既具。諸人亦具。試看古今天地。古今日月。古今山河。古今人倫。有絲毫變異處麼。既無變異。則黃面老子鼻孔是諸人鼻孔。碧眼胡兒眼睛是諸人眼睛。甚麼處虧欠汝。甚麼處削弱汝。必待長期短限。剋苦揩磨。然後到無為安樂之鄉。慶雲今日因行掉臂。盡行拋向諸人面前了也。更或遲疑。卻怪山僧不得。</p>
<p>晚參。一葉落。天下秋。一塵起。大地收。撮四大部洲來針眼裏則且置。汝諸人從朝至暮。穿僧堂。入佛殿。還曾觸著黃面老子鼻孔麼。良久。卓拄杖云。不審。不審。</p>
<p>晚參。豬肉案頭塊塊是精。喪車幔裏聲聲是妙。好大眾。靈山授記。無過此也。你若求佛被佛<span class='corr'>縛</span>。你若求法被法<span class='corr'>縛</span>。你若求僧被僧<span class='corr'>縛</span>。你若不求被不求<span class='corr'>縛</span>。作麼生免得此過。遂以兩手作鵓鳩叫云。谷谷呱。</p>
<p>晚參。有情之本。依智海以為源。含識之流。總法身而為體。要識此體麼。嘉州牛喫禾。益州馬腹脹。要識此源麼。天下覓醫人。灸豬左膊上。雖然。此猶是理上平展。若到事上。據令你現前者一隊漆桶。並須喫棒始得。</p>
<p>中秋晚參。去年此時節。飽看匡廬月。今年此時節。飽看延令月。延令人是匡廬人。匡廬月是延令月。于彼于此無間然。無間然處何圓缺。何圓缺處見根源。眼中早是重著楔。</p>
<p>晚參。舉慧超問法眼。如何是佛。眼云。汝是慧超。超于言下大悟。白雲端和尚頌云。三箇大光錢。買得箇油餈。喫在肚裏了。當下不聞饑。師云。白雲好箇油餈。怎奈傷鹽傷醬。而今有夥貪他滋味底。雖則一時得飽。究竟不免傷神。若要安樂過時。須是吐卻始得。</p>
<p>徑山老和尚忌日。上堂。問。百骸俱潰散。一物鎮長靈。正當恁麼時。如何是應供一句。師云。伏惟尚饗。進云。恁麼則相隨來也。師云。來的事作麼生。僧遂拜云。臨崖看滸眼。特地一場愁。師云。自知較一半。問。和尚今日一場特地。還見徑山老人面目麼。師云。不可道我做他兒孫不得。乃云。赤縣神洲。紫雲成蓋。有大法王出世於浙西路古杭州府。于一毫端現寶王剎。坐微塵裏轉大法輪。普令山河大地。草芥人畜。纖洪遠近。昧略飛搖。各各共證。如虛空際。平等三昧。如是法王能事已畢。遂隱身不現。亦復入寂滅定。無聲三昧。此其時也。慶雲<span class='corr'>忝</span>居腳下。特地考鐘伐鼓。發明斯二種三昧。皆在一剎那中圓成實際。人若相委。靈山一會儼然未散。其或更問此位法王姓字何等。驀喝一喝云。莫對曾參問曾晢。從來孝子諱爺名。</p>
<p>普請小參。迅捷一路。直饒向普梆未擊<span class='corr'>已</span>前。撩起便行。猶落第二。和那更廉廉纖纖。分途中遠近。較擔頭重輕。尚得謂之俊快禪流。慶雲明白說向你。平田草乾乾爆爆。平地路直直條條。若是箇肩能荷負。足善運奔底。則咫尺家山。不消一躂便到。雖然。忽有箇孟八郎攔路腰截。要問畢竟是人搬柴。柴搬人。又作麼生秪對。良久云。今日公務事繁。待普請後。緩緩地與汝商量。</p>
<p>開爐日。知浴寶蓮。見虛二上座領眾信請陞座。問。世尊為一大事因緣出現于世。如何是一大事因緣。師云。杖頭挑日月。進云。和尚高陞法座。為箇甚麼。師云。同古同今。進云。秪如德山入門便棒。臨濟入門便喝。又作麼生。師云。君子可入。進云。勘破了也。師云。許上座具一隻眼。僧禮拜。師云。切須仔細。問。爐韝初開。鉗鎚乍展。目前一眾。如何相為。師云。全身入火聚。進云。水向石邊流出冷。風從花裏過來香。師云。卻不相當。進云。萬般草木根苗秀。纔得春風便放花。師云。未有喫棒分在。問。如何是截鐵之言。師云。無你開口處。進云。何必如是。師云。還我話頭來。僧一喝。師便打。乃云。慶雲今日開爐。目前色色全無。橐籥既未成辦。鉗鎚況復生疏。所喜現前龍象。英聲騰踏寰區。天然不假雕琢。何藉佛祖規模。展臂則天迴地轉。咳唾則鬼哭神呼。謂是神通妙用。那當通方至論。謂是法爾如然。難為作者良圖。若是箇英靈漢子。雄猛丈夫。決不求羊依路。待兔守株。直下扯開毒辣腳手。說甚大唐天子嫌麤。一踢踢翻滄海。一拳拳倒彌盧。撒手歸家穩坐。怎肯落在半途。驀顧左右云。好禪德。會也無。須知形影外。肝膽向君輸。</p>
<p>晚參。父母未生前。油煎石磉。父母<span class='corr'>已</span>生後。雪蘸秤鎚。直饒寶壽於街坊悟得。猶落今時。盤山向肉案承當。罔循古轍。何況諸人從印板上打來。模子裏脫出底。能不玷污他從上門風。山僧今日不惜腳手。與汝拈卻炙脂帽子。卸卻鶻臭布衫。令教一箇箇灑灑落落去。遂拈拄杖卓一下云。一九二九。相逢不出手。慶雲拄杖凍得性發。[跳-兆+孛]跳入空王殿裏。撞倒無位真人。磕破本來面目。直得十字街頭石敢當通身慶快。得大安樂法門。乃說偈曰。晝吉祥。夜吉祥。晝夜六時恒吉祥。你現前一眾瞌睡醒也未。眾無對。以拄杖旋風打散。</p>
<p>出隊示眾。街頭市尾。朱紫喧闐。的的諸佛心髓。酒肆茶坊。笙歌雜遝。明明祖師妙門。一舉便知底承當于文彩未生前。三搭不回底仍落在是非情塵裏。驀拈拄杖畫一下云。慶雲為汝劃斷今時去也。還有機先領旨。獨脫無依底漢子麼。若有。我要問你。降龍缽。解虎錫。作麼生奉持。眾無語。乃復卓一下云。七佛儀式猶在。</p>
<p>造子朱護法請陞座。問。昔日世尊佛法付囑國王大臣。未審和尚今日佛法付囑何人。師云。驗在目前。進云。與麼則千古同風。一音演唱。師云。何慮知之者少。問。重整綱維。龍象瞻仰。和尚垂何旨要。師云。來風深辨。進云。丹心獨占秋風古。卻自霜林奪錦歸。師云。君子可入。進云。學人自有攀雲手。何藉師言始便休。師云。大好一員禪客。進云。且喜和尚具眼。師云。得箇驢兒便歡喜。問。祖師西來即不問。善財南詢事如何。師云。一重煙水一重山。進云。參見五十三知識。且道得誰力。師云。黑荳未生芽。進云。恁麼則鐵甕城頭曾印證。碧浮崖畔祖燈輝。師云。子不妨會得好。乃云。本是青山市裏人。偶來城郭寄閑身。隨緣不用分優劣。大抵無過一任真。所以慶雲一踏此土。便獲四種殊勝。一者不勞斤斧而宮殿隨身。二者未動雲鋤而瘦田遍野。三者飯炊玉粒而美過金牛。四者茗煮金芽而香逾趙老。你現前一隊禪和。各各肩摩踵接。只顧飽充枵腹。甘潤枯喉。還知帡幪法社與奠安禪鼎畢竟是甚麼人麼。驀揮拂子顧大眾云。相逢自有知音知。贏得清風動天地。</p>
<p>因事晚參。拈拄杖云。諸佛妙旨。列祖徽猷。只在這裏。論其枝派則千差。鞫其根源則一致。若向朕兆未形<span class='corr'>已</span>前搆去。便可騎蓋聲色。籠罩古今。不為難事。諸人要識是非。擲下拄杖云。面目現在。</p>
<p>佛成道日。都司張一枝護法請陞座。問。王宮降誕即不問。雪山成道事如何。師云。夜半正明。天曉不露。進云。秪如今日法令當行。如何舉唱。師打云。我若不打你。諸方笑我在。進云。與麼則一句當陽開祖胄。三玄戈甲鎮叢林。師云。有甚交涉。問。指天指地即不問。周行七步事如何。師云。今古榜樣。進云。既然如此。因甚又睹明星悟道。師云。恩大難酬。進云。男兒自有沖霄志。不向他人行處行。師云。倔強衲僧。乃云。衲僧門下。不慣安排。機貴天真。用惟成現。信腳踏去。頭頭解脫門開。信手揮來。處處真實相顯。說甚夜睹明星。方稱悟旨。朝聞鼓角。始曰明心。所以天然上士豈受提撕。中下之流鉤頭取則。若擺脫得佛祖繩<span class='corr'>縛</span>。掀翻得凡聖窠巢。直下展出自<span class='corr'>己</span>神通。運出自家妙用。以此立德。何德不圓。以此建功。何功不就。且獨脫無私一句作麼生道。揮拂子云。丈夫自有沖霄志。不向如來行處行。</p>
<p>晚參。問咨和尚。玄沙三種病人。未審作麼生接。師云。放待冷來看。進云。且道與香嚴上樹是同是別。師云。臨崖看滸眼。進云。若不上來伸此問。焉能得達慶雲機。師云。如何是慶雲機。進云。請師荅話。師打云。錯過也不知。進云。等閒垂一釣。容易上鉤來。師云。三十年弄馬騎。今日卻被驢子撲。乃云。玄沙老人雖則費盡周遮。未免直路成迂。慶雲則不然。諸方老宿盡皆接物利生。汝諸人不是盲聾瘖啞。拈椎豎拂。分明是見。言語音聲。分明是聞。轉語機鋒。分明是說。驀卓拄杖一下云。但不得動著者裏。何故聻。不許夜行剛把火。直須當道與人看。</p>
<p>除夕晚參。昔日北禪分歲。特烹露地白牛。者老漢管顧大眾雖則曲盡心動其奈藞䕢太甚致令官府勾追成底模樣。慶雲今夜亦有條露地白牛。更不游刃磐礡。節節支解。囫囫圇圇。拋向諸人面前。所以頭亦不欠。尾亦不剩。可中有箇氣吞全牛底。慶雲一期分歲。自不虛設。是你諸人不嫌簡褻麼。良久云。人情若好。喫水也甜。</p>
<p>元旦日。兩序請陞座。威音未兆<span class='corr'>已</span>前。鼻孔原無變異。樓至既生<span class='corr'>已</span>後。眉毛豈有遷移。古今天地依舊高厚。古今日月依舊輝煌。直得釋迦彌勒。忘功罷戰。文殊普賢。坐樂昇平。便恁麼去。盈盈和氣逼塞虛空。匝匝韶華瀰漫宇宙。更說年之新舊。法之有無。何異虛空裏穵窟竉。缽盂上添柄杷也哉。雖然。即今春回大地。枯木生花。承恩力一句又作麼生道。揮拂子云。一氣不言含有象。萬靈何處謝無私。</p>
<p>禮千佛大悲兩懺。晚參。三千諸佛國土不在黃鶴樓頭。大悲菩薩家鄉豈居普陀巖下。一稱一禮一如來。一花一香一法界。當處圓成得去。十世古今始終不離於當念。隨時超證得來。無邊剎海自他不隔於毫端。如是則墻壁瓦礫為諸佛身相。驢鳴犬吠乃菩薩心光。何必南尋三竺。北禮五臺。遂震喝一喝云。笑他無限癡男子。開眼明明被熱瞞。</p>
<p>解制。陞座。乾坤函蓋。不露絲毫。三世諸佛向甚處出頭。截斷眾流。不遺涓滴。一大藏教向何方施設。既施設不得。則凡名聖號盡是虛聲。既出頭不得。則劣相殊形皆為幻色。便恁麼去。威音那畔。老僧得地。今世門頭。闍黎無功。更有隨波逐浪一句。不妨與諸人作箇話會。遂拈拂子云。看。看。釋迦老子來也。在慶雲拂子頭上揚聲大叫道。十方無壁落。四面亦無門。淨裸裸。赤灑灑。沒可把。如是則九十日已前要結結不得。九十日已後要解解不得。既解不得。又結不得。則盡十方界是箇大解脫場。一任諸人朝遊檀特。暮宿羅浮。不妨做箇灑脫衲僧。其或未然。驀揮拂子。顧大眾云。只知事逐眼前過。不覺老從頭上來。</p>
<p>祈晴小參。久雨不晴。直得曹溪路上水漉漉地。汝諸人橫肩楖栗。緊著草鞋。到處行腳。還免得袈裟角濕也無。而今延令管內幸是禪河浪靜。定水波澄。直饒東海龍王有翻江攪海之手腳。傾湫倒嶽底機關。不消慶雲輕輕一劄。便見雲<span class='corr'>斂</span>長空。日輝大地。諸禪衲且道。畢竟功歸何所。揮拂子云。但願今年蠶麥熟。羅睺羅兒與一文。</p>
<p>泰州淨業菴師太命諸大弟子請陞座。問。眉間掛劍。劈開三要印。肘後懸符。掀倒一字關。秪如不展鋒鋩。如何得勝。師云。今日山僧打退鼓。進云。這老漢且莫詐敗。師云。伶俐衲僧難瞞。進云。大眾一時驗取。師云。只有先鋒。且無殿後。問。一言道合。是處皆真。一句無私。全彰寶印。學人上來。乞師一言。師云。山僧無剩語。僧作聽勢。師云。驢鳴馬叫啟圓通。進云。一句當軒無隱諱。十方龍象盡沾恩。師云。少有領話底。乃云。無上法王有大陀羅尼門。名曰圓覺。流出一切清淨真如。菩提涅槃。普令南閻浮提多百佛。多千佛。共入此箇門中。獲一分薰陶。則有一分利益。受一分磨煉。則有一分光彩。然後分身無量。應化無量。到處為勝為最勝。為妙為微妙。為上為無上。為師為大師。所以有佛世界以音聲為佛事。有佛世界以香飯為佛事。有佛世界以出入息內。承事河沙諸佛而為佛事。有佛世界以深慈厚德贊助無數知識。轉大法輪而為佛事。如是多百佛。多千佛。雖則現身不同。國土不同。手眼不同。佛事不同。要且皆以圓覺陀羅尼而為根本爾。現前一眾各各眼之所見。耳之所聞。有一發真歸源。則如上數佛。皆為證據。且道以何為驗。遂揮拂子云。今日堂中。特謝供養。</p>
<p>師誕日。見忍。鑑虛二師統諸山耆宿請陞座。問。諸佛出世為一大事因緣。今日和尚出世。有何祥瑞。師云。眼看時雨霽。共見好風光。進云。學人今日小出大遇去也。師云。遇底事作麼生。進云。出群須是英靈漢。敵勝還他獅子兒。師云。謾誇好手。問。青桐翠竹寒來秀。古柏蒼松老更奇。請問和尚高臘多少。師云。適來猶記得。進云。學人即不然。師云。你試道看。進云。乾坤同不朽。日月共長明。師云。莫鈍置慶雲老好。乃豎拂子云。要識者漢本有神通麼。始從母腹下生。便解作獅子吼。直得一世界內。所有情無情等聞之。悉增勇健。你現前一眾盡是久經行陣。慣戰作家。試出搭對。與伊相撲看。須知當人從本<span class='corr'>已</span>來。三百六十骨節。節節現無邊妙身。八萬四千毛孔。一一具無量妙力。那待披三玄戈甲。展五位旌旗。然後謂之顯大機。發大用。慶雲今日承諸山耆宿光降。故不惜醜拙。盡底掀翻。果能向未舉<span class='corr'>已</span>前逴得便行。驀擲拂子云。許你與這箇阿師齊眉共躅。</p>
<p>陞座。一向與麼去。古殿生苔。一向與麼來。寒灰發焰。雖則那邊不居空界。這邊不落今時。要得大用電掣雷奔。大機龍驤虎驟。苟非拄杖頭邊玄微及盡。草鞋腳底兼帶摧殘。那能入荒田不揀。永絕顢頇。信手拈來。草與八大龍王鬥富。而今暴發小家。一味寶祕臨濟三玄。珍惜洞山五位。以當平生。據正眼觀來。何殊認魚目當明珠。寶燕石為美玉爾。現前禪衲果爾無欲無依。句句自胸襟流出。驀豎拂子云。慶雲拂子端的為汝助喜。</p>
<p>因事示眾。問。古德云。若論此事。眨上眉毛。早<span class='corr'>已</span>錯過。作麼生是此事。師云。巢知風。穴知雨。進云。與麼則光天化日。得路便行去也。師云。且道那裏是你住處。進云。陣雲橫海上。拔劍攪龍門。師云。大眾看取這一員戰將。乃云。南閻浮提有三件不易事。一者天高無極。手足攀他不及。二者地厚無極。指爪穿他不透。三者人心深極。機智測他不著。正舉話間。不意十字街頭石敢當靜裏聞得。向前曰。弗也。大士莫作是說。豈不見心逐物為邪。物從心為正。但消去如許情見分別。則窮天地。亙古今。一切事件皆在一剎那中頓見。慶雲喜其言之當理。特特舉似諸人。要見剎那中見底事麼。喝一喝。</p>
<p>陞座。摩尼珠。人不識。如來藏裏親收得。驀喝一喝云。大小永嘉老。親從曹溪來。猶作這般去就。豈不見金屑眼中翳。衣珠法上塵。<span class='corr'>己</span>靈猶不重。佛祖是何人。他真箇不識。不惟西天老胡有望。亦且東土衲僧無<span class='corr'>忝</span>。必欲強其向如來藏裏東摸西撈。實為沉屈。驀顧左右云。慶雲今日為汝困徹也。若相委悉。禍不入慎家之門。</p>
<p>佛誕日。都司張護法請陞座。問。俱胝因緣即不問。迦毘降誕事如何。師云。恰直今朝四月八。進云。一片赤心今<span class='corr'>已</span>露。箇中能有幾人知。師云。你知底試通箇消息來。進云。承師一擊知歸後。直至如今笑未休。師云。莫鈍置釋迦老子。乃舉世尊初生。便一手指天。一手指地。周行七步。目顧四方。曰。天上天下。惟吾獨尊。後來雲門大師云。我當時若見。一棒打殺與狗子喫。貴圖天下太平。師云。這老子纔方下生。即便稱王稱霸。苟非具弄大旗鼓手段。那能不拜立下風。雲門大師雖則棒頭眼正。肘後符靈。定亂之謀則不無。其奈待以干戈。詎足以言。經常之略。慶雲今日更不動一鎗一旗。只恁麼因齋慶讚。不惟現前家歌樂業。戶慶安居。亦且令西天九十六種高枕無憂。八萬四千舉盃相慶。且道畢竟具何三昧。乃得臻此。良久云。黃河三千年一度清。</p>
<p>陞座。問。截斷葛藤。請師速道。師云。慶雲有口。只堪掛壁。進云。大眾看這老漢掩耳偷鈴。師便打。乃云。咄哉老臊胡。無端納敗缺。冷壁坐九年。一味沒言說。賺他獃神光。特地求祕訣。雖然得心安。臂膊去一橛。累及兒孫殃更深。試看而今作麼雪。驀喝一喝云。拔出虛空腦後楔。</p>
<p>陞座。問。承教有言。唯此一事實。餘二即非真。如何是此一事。師云。總鎮府裏放衙早。進云。雖然荅得深深意。怎奈投機句未親。師云。罕遇知音。進云。大小慶雲。莫換學人舌頭好。師便打。乃云。日來暑氣炎蒸。人人脊背上汗流似雨。明得上載底慶雲烹釅茶供養你。明得下載底慶雲炊香飯供養你。雖然供養則不無。畢竟上載與下載如何區別。諸人要識上載麼。赤肉團上淨裸裸。赤灑灑。清寥寥。白的的。驀拈拄杖卓一下云。普請向這裏入。要識下載麼。聞聲悟道。見色明心。觀世音菩薩將錢買餬餅。放下手來。卻是饅頭。拈拄杖卓一下云。普請向這裏出。復拈拄杖顧左右云。向這裏入底平地上死人無數。向這裏出底過得荊棘林是好手。是則是。忽有箇漢出來道。者裏是甚麼所在。說上說下。說出說入。慶雲被他一拶。直得眼是銅鈴。口似匾擔。現前諸人還有相救者麼。眾無對。良久云。見義不為。是無勇也。遂拽拄杖下座。</p>
<p>結制日。知浴領蔣敬華居士請陞座。均慈座元白椎云。法筵龍象。眾當觀第一義。祖維那出問云。法筵龍象。眾當觀第一義。請問如何是第一義。師云。但見好風來席上。進云。學人專為流通去也。師云。更無閒語落人間。進云。若然。則一堂風冷淡。千古意分明。師云。且喜闍黎領話。問。釋迦未出世。祖師不西來。將甚麼喚作正法眼。師云。你是華山新戒僧。進云。西來大意。又且若何。師云。黑漆缽盂。好生奉持。乃拈拄杖卓一下云。木上座今日把定乾坤去也。任你是三首六臂的。敢來這裏衝關奪角。逞些子神通麼。可笑黃檗老漢把蒿枝拂了臨濟三頓。致使乘虛接響之流一味毒棒熱喝。攪亂神洲。苟非嚴其關防。肅其號令。則棘門壩上有如兒戲。何以廓清祖域。奠安禪鼎哉。近日江南新長老出世。只愛逞詞鋒。矜雄辯。以當為人。那知說妙談玄。毒如鳩鳥。拈椎豎拂。險過鐵圍。雖然。若是箇解轉他三世老胡。向自<span class='corr'>己</span>背後立底。直下如登壇宿將。一指顧間。便威加萬里。豈不顯大丈夫兒手段超群。設或機思遲迴。且聽撕結眉毛。待九十日內臨時豹變。結椎下座。</p>
<p>說沙彌戒。日月輪上座請陞座。問。當陽顯示。秪貴知音。箇裏投機。難瞞作者。如何是作者相逢的事。師云。陣雲橫海上。拔劍攪龍門。進云。忽有箇橫拋栗棘。豎撒金圈的到來。又作麼生。師云。看你做出。僧云。看箭。師便打。僧作禮云。不入驚人浪。難尋稱意魚。師云。陣後興兵。問。萬人叢裏高標。搆得搆不得且置一邊。秪如戒光。即今是何色相。師云。杲日麗中天。進云。龍蛇易辨。衲子難瞞。師云。且瞞上座一箇。僧一喝。師便打。乃云。金剛戒體。匪繇持犯。豈屬開遮。說箇淨裸裸絕承當。赤灑灑無回互。早是觸他名字。犯他忌諱了也。若更形文彩。加指注。寧非染污而何。然則便與麼去。猶是把纜放船。抱橋柱洗澡底本事。那知通人分上。紅塵鬧市亦是安禪。酒肆茶房無非坐臘。豈是伊清濁可<span class='corr'>羨</span>。凡聖能詮。雖然。忽遇其中人來。畢竟如何通信。遂以拂子召眾云。我有一機。瞬目視伊。若還不會。別喚沙彌。</p>
<p>臘八日。圓菩薩戒。都司張護法請陞座。問。古德云。窮諸玄辯。若一毫置于太虛。竭世樞機。似一滴投于巨壑。秪如的的相傳一句。如何通信。師云。以是名字。汝當奉持。進云。大眾分明記取。師云。且道記取箇甚麼。進云。利劍拂開天地靜。霜刀纔動斗牛寒。師云。大眾記取者僧名字。乃云。正覺山前迦文悟旨。眼中添了一重花。寶花座上舍那譚經。腦後著了三斤鐵。若是大丈夫漢。自然手段出情。爭肯遭人塗污。直下打開自<span class='corr'>己</span>寶藏。運出自<span class='corr'>己</span>家珍。用之則與八大龍王鬥富。不用都盧不值半文錢。更說甚麼諸佛本源。千華炫彩。行菩薩道之根本。萬德圓成。不見道生在帝王家。那復有尊貴。自應著珍御。顧見何驚異。便與麼去。龍盂展處。眼目人天。虎錫標時。號令佛祖。且道畢竟是禪是戒。驀喝一喝云。一箭雙鵰隨手落。謾言李廣不封侯。</p>
<p>示眾。乾坤之內。宇宙之間。中有一寶。祕在形山。三世諸佛。不敢把眼覷著。歷代祖師。不敢把手動著。慶雲今日要犯忌發祕。特地舉似諸人。驀豎竹篦云。看。看。若向這裏見得。直下勦絕根塵。自然不落意地。一切處臨機便轉。觸事便用。活卓卓地。轉轆轆地。如明珠在盤。不撥自轉。若起心動念。即為陰魔所攝。喪汝家寶了也。不見溈山云。寂子速道。莫入陰界。又不見巖頭云。卻物為上。逐物為下。瞥起微情。早落地上。諸人要知卻物為用的著子麼。直須如獅子兒。牙[髟/吒]髿地咬人火急始得。正恁麼時。甚麼物近傍得伊。而今兄弟們不解卻。不解咬。動輒被他閑機境轉。換自家神通。光明不得現前。你道喚甚麼作閑機境。禪道佛法是。心性玄妙是。若體得佛向上事。如許多藥忌。不待遣而自盡。且道如何是佛向上事。不見洞山荅僧云。非佛。韶陽老子又添箇註腳云。名不得。狀不得。所以言非。秪如天地未生。未有生佛名字<span class='corr'>已</span>前一著子。還名邈得麼。還相狀得麼。既名邈相狀不得。正南泉所云。喚作如如。早時變了也。今時人須向異類中行始得。看他古人如此告報。真所謂棒打石人頭。嚗嚗論實事。兄弟時中保養。果得如三家村裏水牯牛相似。不待著意修為。自然一切處得大安樂。其或不爾。眼中猶有屑在。直須出卻始得。</p>
<p>晚參。問。觸不得。背不得。畢竟喚作箇甚麼。師云。昨夜南山虎咬大蟲。進云。和尚也須照顧。師打云。者畜生。得與麼惡賴。僧無語。師打云。好箇斑斑。牙爪未備。問。黃檗棒頭落在甚麼處。師云。倚天長劍逼人寒。進云。者是古人的。師云。你道落在甚麼處。僧云。落在臨濟處。師劈背打云。因甚麼忘失自<span class='corr'>己</span>。問。冬至一陽生。因甚麼天氣愈寒。師云。得恁麼不識時節。乃云。禪家流出場決策。猶如猛將交鋒。任他電光影裏解宣符的。一點不來。猶未出陰界在。不見道。冬至一陽生。君子道長。小人道消。雲門扇子[跳-兆+孛]跳上三十三天。穿卻帝釋鼻孔。卻來慶雲寺裏納款。你諸人還為他證據也無。眾罔措。師云。見之不取。思之千里。遂旋風打散。</p>
</div>
<p class='juan'>雨山和尚語錄卷第二<span class='note-inline'>(終)</span></p>
</div><!-- end of div[@id='body'] -->
</body></html>