<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>雨山和尚語錄卷第三</p><p class="byline">嗣法門人　　記</p>
<div class='div-other'><a id='mulu7' />
<p class='h1'>住延令慶雲禪寺語</p><p>元旦。禮千佛大悲二懺。示眾。實際理地。不受一塵。佛事門頭。不捨一法。所以禮千佛則一塵一世界。一葉一如來。禮大悲則千手護持。千眼照見。然此猶是有相佛事。畢竟如何是無相道場。良久云。道即不辭。恐繁語脈。</p>
<p>元宵解制。雪巫法印二耆宿領眾檀越請陞座。問。十世古今始終不離于當念。無邊剎海自他不隔于毫端。因甚又有結解。師云。李長者不肯你恁麼道。進云。怎柰羅籠不肯住。呼喚不回頭。師云。未是好手。問。古德云。一剎那間便轉大法輪。請問如何是轉大法輪。師云。緊峭草鞋。僧禮拜云。一句迥超千聖外。師打云。回得頭來也是遲。問。日來春回氣轉。如何是接木移花一句。師云。恰值山僧解制。進云。不遇中郎鑑。還同野舍薪。師云。恰是。迺云。末後一句。始到牢關。作家禪客到這裏如何得過。若也向萬里無寸草處去。則平地上死人無數。更或於出門便是草處躲跟透得荊棘林是好手。可中有箇竿木隨身。逢場作戲底。於恁麼不恁麼處撥開一線。便見心月孤圓。與鐵樹銀花競彩。慧燈長耀。共金烏玉兔爭輝。果然具如是手腳。不須到諸方室內左挨右拶。慶雲這裏拄杖便兩手分付。何故。眾角雖多。一麟足矣。</p>
<p>敬華蔣居士率子公亮請為兩尊人對靈。小參。華嚴大經云。信為道源功德母。長養一切諸善根。諸仁者且道信是何物。善根又如何長養。若向者裏洞達得去。則知信之一字本來殊勝。如蓮花出水。不染諸塵。似寶月凌空。能破諸暗。處有不礙有。居空不滯空。上窮圓極。無一物不仰其蓋覆。下極金輪。無一物不藉其成立。是以諸佛獲此信故。以慈悲喜捨而作佛事。菩薩獲此信故。以諸波羅密饒益有情。緣覺獲此信故。以十二因緣出無佛世。聲聞獲此信故。以四諦法證大神通。天人獲此信故。則增長十善。修羅獲此信故。則頓滅瞋癡。今日敬華居士獲此信故。欲報父母罔極之恩。特來慇懃請法。山僧拂子獲此信故。則善赴來機而為說法。現前受薦二亡靈獲此信故。亦鞠躬稽首而來聽法。以上乃佛乃祖。若聖若凡。各各應如是知。如是用。如是作息。如是長養。直下如帝網交羅。光光相映。諸仁者且道是一耶。是異耶。是生耶。是滅耶。以拂子畫一畫云。一亦不可得。異亦不可得。生亦不可得。滅亦不可得。生滅既不可得。則生滅情枯。一異既不可得。則一異相泯。到者裏始知妙性圓明。離諸名相。本來無有。世界眾生因妄有生。因生有滅。生滅名妄。滅妄名真。者老子雖則盡力稱揚。未免猶落今時。當時若踏得然燈正脈著。不惟真如凡聖盡是夢言。佛及眾生並為增語。更討甚惡口。說心說性。論妄論真。茲者山僧因行掉臂。一時布施現前二亡靈了也。且歸根得旨一句作麼生道。良久揮拂子云。九蓮纔捧足。百寶自嚴身。</p>
<p>晚參。問。如何是清淨法身。師云。乾矢橛。進云。如何是圓滿報身。師云。描不成。畫不就。進云。如何是千百億化身。師云。燈籠露柱。貓兒狗子。進云。三身<span class='corr'>已</span>蒙師指示。西來大意又如何。師便打。問。婆生七子。六箇不遇知音。秪者一箇也不消得。便拋向水中。是何意旨。師云。不圖打草。只要蛇驚。問。纔開口便打。意旨如何。師劈面便掌。進云。不會。師云。更喫一頓始得。師良久以竹篦擊一下云。此是諸佛住處。信腳踏得著底九十日內敢保安家樂業。踏不著底此後未免伶俜辛苦。慶雲今日不管你<span class='corr'>已</span>踏著。未踏著。盡情結契與諸人了也。且道其中箇花押是什麼人打。驀喝一喝云。看取下註腳。</p>
<p>晚參。問。狗子無佛性話。畢竟意作麼生。師云。剜心劈腹。乃云。釋迦鼻孔。達磨眼睛。實情尖斗量不盡。汝諸人從朝至暮。前廊下。後架上。幸自不曾拋撒。而今得蓆袋滿也。未審向後如何施設。良久無人答。師復云。諸人既<span class='corr'>已</span>吝慈。慶雲不可緘口去也。遂擲下竹篦云。也不較多。</p>
<p>長松季護法保安請陞座。乃拈拄杖卓一下云。秪者箇紫磨金色之軀。清淨絕無瑕翳。奇妙如優曇華。殊勝如如意寶。普令盡華藏世界瞻仰。取足者悉皆如無憂安隱幢。然安隱既獲。則一切時中不惟能集諸勝緣。抑且能摧諸異障。自然嘉聲克振。慧命延長。更說甚胸中一物久而為患。誰能為我除之。不見道。病從業生。業由心起。心源無起。外境何狀。到這裏病業俱如紅爐點雪。那待服清涼散。飲甘露漿。然後平服者哉。諸仁者且道。向去如何保任。復卓一下云。靜裏乾坤大。閒中日月長。</p>
<p>結制日。知浴從見率眾信請陞座。座元恭讓和尚白椎云。法筵龍象。眾當觀第一義。元出問。佛之心。祖之髓。明知尖斗量不盡。今朝淨潔打疊了也。便請乘時拋撒。師云。沒者閒工夫。進云。手親眼辨底逴得便行。綴五饒三底如何保任。師云。阿誰欠少。進云。可謂靈丹一粒。點鐵成金。至理一言。轉凡成聖。師云。且道在堂頭分上。在首座分上。進云。若不上來。焉知端的。師云。不謬為堂中眼目。問。尋常接物。<span class='corr'>已</span>見風規。向上為人。更希垂範。師便打。進云。與麼則玉石不分。金沙混雜去也。師云。可惜不是知音。進云。學人只得緘口半邊。師不顧。問。未離兜率。<span class='corr'>已</span>降皇宮。未出母胎。度人<span class='corr'>已</span>畢。因甚又要三百餘會談經。師云。秪為慈悲太切。進云。埋戈挑戰休誇好。狹路相逢事更奇。師云。相逢事作麼生。僧便喝。師打云。鹵莽稱僧。又數僧出。師以杖約退云。從上夥老古錐出世。競向這床子上亂屙。克由叵耐知他前後觸污多少賢良。慶雲若更隨行逐隊。卓卓的的去。不惟西天有人不肯。爾東土衲僧寧不笑破口門。然則便恁麼休去。理即如此。事且不然。況今聖制初開。現前一隊癡禪和特地考鐘伐鼓。逼拶將來。且作麼生使箇伎倆。得解交去。正籌慮間。不覺觸著太山石敢當底瞌睡來。責備道。大小慶雲。特煞膽小。不見祖師云。他得底人道火何曾燒著口。道水何曾濕著唇。但請豁開武庫。直將如來藏裏親收得底一時傾出。成醍醐。成毒藥。卻在當人分上。又關你甚麼事。來命既嚴。慶雲只得大開寶肆去也。還有作家賈胡麼。乃卓拄杖一下云。貨是十成。錢須足陌。珍重諸人。切莫笑怪。</p>
<p>晚參。天地未分之際。他未彰名。山河既形之後。余不能取。堪笑諸方。巧譬曲喻。正按旁提。思欲光揚法社。助演宗乘。還是益他威光。是減他威光。所以諸佛未出世。祖師未西來。人人懷滄海之珠。箇箇抱荊山之璧。不假雕琢。文彩天然。豈藉安排。神通廓爾。伶俐禪客。不用遲疑。纔涉吻唇。白雲萬里。</p>
<p>厂拙明宗二侍者領季家市眾信請陞座。德山鹵鹵莽莽。入門便棒。臨濟䕢䕢藞藞。進門便喝。者兩箇茅廣漢一味心麤膽大。攪得震旦國裏無針鋒許寧怗之地。據令而行。總該貶向二鐵圍山。伊傍不甘底盡道。慶雲這廝太煞。不近人情。還知亂世英雄法苑中從來所忌麼。尋常向師僧道。眉間掛劍。未免傷慈。肘後懸符。猶為著嶮。直須折箭為薪。銷鋒鑄钁。歸馬於華山之陽。放牛於桃林之野。豈不皇風蕩蕩。化日融融。雖然。忽有箇漢出來道。是則固是。爭柰堯舜之君。猶有化在。慶雲有一轉語。可以塞責。不見道。匹上不足。匹下有餘。</p>
<p>古鑑禪人領振華梅居士請陞座。僧出。擬伸問。師連棒打退云。你輩打草鞋行腳。三吳兩淛不知經了多少回合。只圖向他禪床上。老榾檛口裏討新鮮句子。緊緊[祝/土]在肚皮裏。逢人掇出。一似鬥百草底相似。那知卻被這些子骨董障蔽心田。自<span class='corr'>己</span>神通光明不得現前麼。記得祖師云。你取山僧口裏語。不如休歇無事去。又云。直饒學得佛祖邊事。早是錯用心了也。何故。皆屬所依。不解自<span class='corr'>己</span>作活。不見道。無依無欲。便是能仁。幸逢慶雲出世。與你手腳所有丈二釘八尺楔盡情拔卻。從此做箇灑灑落落底衲僧。豈不慶快平生。</p>
<p>雪夜晚參。今朝甚好雪。明明如夜月。今夜甚好月。歷歷如朝雪。謂是朝雪。又是夜月。謂是夜月。又是朝雪。引得無限弄光影底漢滯在一色邊。至今不得解脫。若問畢竟如何相救。且待紅日出時。試為諸人勦絕。</p>
<p>晚參。舉南泉和尚云。不是心。不是佛。不是物。且道畢竟是箇甚麼。良久云。鯨吞海水。盡露出珊瑚枝。</p>
<p>晚參。僧問。臘月三十日到來時如何。師云。看你熱忙。僧便喝。師云。不信道。僧又喝。師便打。問。如何是本來面目。師云。少喜多嗔。僧禮拜。師云。且道荅你話。不荅你話。僧無語。師云。莫道無事好。乃云。鎮海明珠。傾國不換。白月即明。黑月即暗。今朝托出和盤。諸人作麼生看。遂擲下竹篦云。不透祖師關捩子。空認山河當眼睛。</p>
<p>解制日。知浴領上語道人禮法華經圓滿。請陞座。乃豎拂子云。緊絆草鞋底師僧向者裏插得腳入。任他曹溪路嶮。少室風高。不消一躂便到。到即石頭大小。路頭闊狹。不著問人。一一自知落處。何必三登九上。撥草瞻霜。方始謂之不負行腳眼來。由是觀之。倒不如現前箇老阿婆。一味硬糾糾底。從不管他聲聞緣覺。菩薩如來。只將條斷貫索子穿渠鼻孔。今日是他功圓果滿底時節。特持來慶雲納款。如有作家禪客出來。與他並駕爭驅。山僧不惜從傍喝采。</p>
<p>結夏。兩序請陞座。問。古德云。有言時據虎頭。收虎尾。第一句下明宗旨。如何是第一句。師云。杖頭挑日月。進云。無言時覿露機鋒。如同電拂。又作麼生。師云。腳下走風雷。進云。恁麼則恩深無語。懷抱分明。師云。那裏得這消息來。進云。泥牛。木馬嘶時地軸搖。師云。觸著腦門不知痛。問。毛吞巨海。芥納須彌。為復神通玅用。為復法爾如然。師云。打鼓普請看。進云。看箇什麼。師云。還我話頭來。進云。萬古碧潭空界月。再三撈摝始應知。師云。且待冷來看。乃云。慶雲今朝結夏。一遵無為之化。笑它先聖陳規。至今翻成話杷。西天蠟人乃陷虎坑焉。此土鵝珠為繫驢橛也。若是天然上士。爭肯入者保社。裂破毫端寶剎。任意逍遙。撒開圓覺伽藍。隨方瀟灑。大哉。如是安居。方可為法天下。更說什麼修寂滅行。不踏塵寰。證慈忍力。寧踐郊野。是者般立高岸。說太平話底阿師。據令而行。豈止勘過了打。阿呵呵。好道者。欲識儂家一句玄。遂喝一喝云。何在鑽龜並打瓦。</p>
<p>晚參。僧出問。是箇什麼。師云。自家定當。僧無語。師便打。乃云。是箇什麼。自家定當。汝擬向者裏進一步則迷理。退一步則失事。要得進不迷理。退不失事去麼。驀豎起扇子云。看。看。雲門扇子[跳-兆+孛]跳上三十三天。觸著帝釋鼻孔。東海鯉魚打一棒。雨似盆傾。山僧慣持者道真言。還有信受奉行者麼。良久云。但辦肯心。必不相賺。</p>
<p>小參。爾輩進一叢林。入一保社。到處人家鍋子闊狹。杓柄短長。固是瞞你不得。且飯是米做一句。因甚卻不知落處。若謂情生智隔。想變體殊。實際居於目前。翻成名相之境。此實鼓惑之言。誠不足稽也。明明向汝道。盡乾坤是箇真實人體。遍剎海是箇真實用。更有甚情想生滅等相與汝為緣為對來。所以道。一處真。處處真。塵塵盡是本來人。真實說時聲不現。正體堂堂沒卻身。驀以拂子畫一畫云。住。住。言多去道轉遠。先聖有言。以佛法為人。令人落在佛法裏。以世諦為人。令人落在世諦裏。以語言露布為人。令人落在語言露布裏。須知此事說不得。傳不得。名邈不得。相狀不得。須是當人悟始得。他悟得底人虛豁豁地。閒落落地。不求合道。自與道合。不求契機。自然契機。豈是他禪殼子一味認見聞覺知為自性。到處擎拳豎指。誑惑閭閻。諸兄弟試看這見聞覺知。原屬前塵而有。若無前塵。只這見聞覺知。還同龜毛兔角。而今若實要知真際所詣。不用造作安排。須是自然合他古轍始得。不見佛眼和尚云。汝輩入山林來親近知識。將謂有一道令汝安樂。殊不知汝嚮時迷底工夫最第一。又不見昔日曹山和尚辭洞山次。洞問云。甚處去。曹云。不變異處去。洞云。不變異處豈有去也。曹云。去亦不變異。諸兄弟要知二大老為人處麼。不用作禪會。不用作道理會。不用作轉語機鋒會。不用作心性玄玅會。天聽其自高。地聽其自厚。山聽其自青。水聽其自綠。是法住法位。世間相常住。到得這田地。管保是一員無事道人。是則是。忽然山門騎佛殿。從這裏過。又作麼生商量。良久云。幾度黑風翻大海。未曾聞道釣舟傾。</p>
<p>陞座。白露點滄洲。平傾碎玉。黃鸝啼綠樹。亂撒明珠。驀拈拄杖卓一卓云。曼殊普門二大士來也。一箇道一切聲是佛聲。一箇道一切色是佛色。爾諸人眼之所見。耳之所聞。有一不發真歸元。我儂則誓不成等正覺。正言話間。卻被慶雲木上座聞得。乃近前曰。二大士恁麼提唱。總在葛藤窠裏。須知這裏則不然。一切聲是佛聲。一切色是佛色。爾諸人眼之所見。耳之所聞。有一發真歸元。則入地獄如箭射。師驀顧左右云。諸兄弟。且道木上座恁麼提唱。意又落在什麼處。乃拍案大喝云。掀翻海岳求知<span class='corr'>己</span>。撥轉乾坤見作家。</p>
<p>陞座。舉洞山和尚示眾云。須體得佛向上事始得。有僧出問。如何是佛向上事。山云。非佛。後來雲門聞得。乃云。名不得。狀不得。所以言非。師云。二大老恁麼提持佛向上事。大似靈龜拽尾。拂跡跡生。慶雲則不然。有人問如何是佛向上事。只向他道。昨日有人從潤州來。報道龍陣風起。刮得沿江一帶居民片瓦不存。有底人家兒子刮上天去。有底人家兒子刮下地來。及乎風定氣澄。依舊眉毛只在眼上。鼻孔只在眼下。原不曾損卻一毫毛。雖然。忽有箇漢出來道。長老問你佛向上事。理人家這許多閒事作麼。乃喝一喝云。莫將閒事為閒事。往往事從閒事生。</p>
<p>小參。父母未生前一句實情。非思量分別之所能解。古人喻如銀山鐵壁。誠有旨也。有般的慣以解路依通。識情領會。不惟埋沒先聖。抑且孤負<span class='corr'>己</span>靈。古德云。汝諸人大似箇獵屎狗相似。但尋得有蹤跡的。設遇羚羊掛角。不但沒蹤跡。連氣息也尋他不著。大凡宗師說法。得如羚羊掛角。始有少分相應。若也立機關。存理致。露布葛藤。即不堪也。何則。蓋句中不停意。意中不停句。若句中停意。即名滲漏。亦名死句。死句中薦得。自救不了。洞山和尚亦云。汝諸人認得箇不名不物的蘊在胸中。以為極則。不知臘月三十日到來。鼓也打破了。猢猻也走了。直得一場懡㦬。似這般底見解。不獨宗乘深鄙。而教乘亦曾鄙之。不見釋迦于楞嚴會上。阿難以推窮尋逐為心。乃咄云。此非汝心。又云。縱滅一切見聞覺知。內守幽閒。猶為法塵分別影事。看他先德與麼告報。確確從深慈痛悲中流出。汝輩既隆釋種。參須真參。證須實證。果爾證到實地。自然踏得諸佛正脈著。當與麼時。還有心求無心會得麼。還可以語言造寂默通得麼。還可以形文彩加指註得麼。還可以遶禪床作女人拜得麼。既一切俱不得。正所謂但以有心分別自<span class='corr'>己</span>現量者。悉皆是夢。看他古人參到無絲毫解路時。等閒拈出。恰如握靈鋒寶劍相似。向你諸人頂門上一截。直得性命不存。見聞俱泯。有能向性命不存。見聞俱泯處。見得自<span class='corr'>己</span>本命元辰落著處。始知父母未生前。原似銀山鐵壁。及乎父母既生之後。亦如銀山鐵壁。汝現前諸人要識銀山鐵壁麼。驀豎拂子云。慶雲今日更不囊藏被蓋。特地拈似了也。若還不會。打鼓普請看。</p>
<p>小參。日來常住事繁。無暇鼓兩片皮。與諸兄弟東語西話。特借森羅萬象敷演了也。是你諸人從佛殿裏經行。僧堂裏打坐。各各灶門副耳朵。還曾聞得也未。若也聞得。則盡大地是箇無盡藏。不惟取之不竭。抑且用之無窮。何待三登九上。撥草瞻霜。方始謂之具行腳眼目來。有一般的終日浩浩底商量道。我是濟上宗枝。善華擘三玄。我是洞上苗裔。能分析五位。咄。癡漢。你道現前虛空無餘無欠。且道是三是五。若向者裏酬得一機。慶雲熱炙盞子遞茶汝喫。其或未然。且莫逞馬舌驢唇好。所以尋常向諸人道。古人留下幾句閒言剩語。不過將甜桃換汝苦葫蘆而<span class='corr'>已</span>。但盡今時。更有何事。時熱久立。伏惟珍重。</p>
<p>祈雨小參。赤火流金。直得萬里不掛片雲。眼見三草二木。枯槁之甚。慶雲向這裏擬下一令。道箇青天也須喫棒。其奈東海龍王特煞膽小。連忙報他風伯雨師。各各來南閻浮提運大神通。霎時雲雷鼓掣電。降雹注大雨。你諸人前廊上。後架下。切須照顧。不得打濕袈裟角好。</p>
<p>解夏日。小參。四月十五日結。七月十五日解。解時解當日結底。結時結今日解底。雖然解結異時。要且總不離這裏。且道這裏是什麼所在。伶俐漢緇素得出。始知形名未兆之先。原無解結。朕兆既分之後。豈有去來。淨裸裸絕承當。赤灑灑無回互。道箇十世古今始終不離于當念。無邊剎海自他不隔于毫端。猶屬比擬之辭。未為極則之論。不見道。向上一著。千聖不傳。學者勞形。如猿捉影。試看先德與麼吐露。真如箇鐵橛子相似。寧有絲毫解路可尋。汝輩擬以解路通他。識情解他。正如圓覺所謂如取螢火爇須彌山。終不能著。茲因九旬制滿。布袋頭開。慶雲不惜眉毛。與諸兄弟東語西話一上。其有向言外知歸底。任是天南地北。無非圓覺道場。其或不然。長連床上有粥有飯。</p>
<p>吏部季太翁斷七。令嗣伯仲請對靈。陞座。乃拈拄杖云。諸佛性海。列祖心源。總在這裏爾。當人一向淨用。即名涅槃。一向染用。即名生死。然則要出生死迷流。躋涅槃覺岸者。苟非堅其志操。廓其神通。那能蕩根塵器界。如浮雲。如谷響。所以居究竟地。登本覺場底。始稱三界自在。入一切境差別不能回換。其始也乘因緣而來。其終也順因緣而去。去來不落常情。終始何關世諦。到這裏說甚文光天上。福曜人間。正眼看來。特土苴緒餘耳。何足為能事也哉。有般底都道。萬法是心光。諸緣惟性曉。本無迷悟人。只要今日了。了則且置。果能向這裏脫體道一句始知。因是太翁八十四年住世。雖撲在人天位中。要且不為人天所<span class='corr'>縛</span>。何則。蓋為目前這歷歷孤明的。本自通貫十方。處處不滯故。且道畢竟以何為驗聻。遂卓拄杖一下云。驀地豁開天地竅。九幽靈彩盡超方。下座。</p>
<p>結制日。知浴從見領眾信請陞座。言發非聲。色前不物。遂舉拂子云。汝諸人喚這箇作甚麼。若是箇一舉便知底。直下迥脫根塵。始知西天四七也恁麼。唐土二三也恁麼。古今天下知識亦恁麼。恁麼則且置。秪如曹山有云。莫行心處路。不掛本來衣。何須正恁麼。切忌未生時。又且如何商量。良久云。甜瓜徹蒂甜。苦瓜連根苦。下座。</p>
<p>達修楚璞兩侍者為同事祖鉗徹知藏請小參。師揮拂子云。舉則因緣。似大眾有善決擇者。直下如函得蓋。如箭直鋒矣。然善決擇者眼底誰是其人。記我祖鉗知藏始自腰包行腳。三吳兩浙。凡有名稱知識。無不參遍。末後機契。慶雲特舉杲祖三問驗之。無量劫來。那箇是最初父母。徹曰。黑荳未生芽。虎在深山。以肉為命。因甚不食其子。徹曰。刀不自割。虛空無背面。因甚有東西南北。徹曰。曲為今時。山僧見其出語中節。乃為之助喜。傍觀者謂慶雲孤行江上。茲可謂得人之慶。不期中途夭折。嘆傷何<span class='corr'>已</span>。雖然以情而言。即有生有死。以道而言。則無去無來。祖鉗徹子抱道者也。我肯以情及。須知生死去來。在斯人分上如電光。如雲影。要識渠真實得力處麼。良久云。不可重說偈言。</p>
<p>朱華袞昆仲請為兄榮袞居士對靈。小參。妙性圓明。離諸名相。本來無有。世界眾生。因妄有生。因生有滅。生滅名妄。滅妄名真。諸仁要識真麼。只這現前歷歷孤明聽法的是。要識妄麼。只這現前逐境飄沉。隨業流轉的是。雖然。離隨業流轉的無歷歷孤明。離歷歷孤明的無隨業流轉。到者裏覓一毫同相不得。別相不得。一相不得。異相不得。諸人者要知無同無別。無一無異底一著子麼。驀豎拂子云。看。看。三世諸佛藉此利生。歷代祖師藉此立命。天下老和尚藉此亭毒萬類。慶雲長老藉此利益亡靈。現前受薦亡靈聞山僧恁麼道。直下一念迴光。始知二十年前生也本不曾生。二十年後滅也本不曾滅。既無生又無滅。則盡十方剎土。若淨若穢。一任隨緣放曠。任性逍遙。慶雲拂子不妨為你證據。且道證據箇甚麼。更聽一偈。有相身中無相身。纖塵不染絕疏親。當人若解回頭看。剎剎無非是要津。</p>
<p>師到七里菴。大霖主規率眾檀越請小參。者一片田地。自有祖以來。便結契與諸人了也。若是箇善承紹底。一切時中。不惟家歌樂業。亦且戶慶安居。縱饒僭竊公行。亦復不敢睥睨。諸人要識這箇來歷麼。驀以拂子打圓相云。此是從上佛祖相傳的契<span class='corr'>券</span>。任是智如鶖子。智不能知。辯似滿慈。辯不能悉。唯許上無攀仰。下絕<span class='corr'>己</span>躬底衲僧一肩擔荷。始堪克振嘉聲。為當家種草。且道目前誰是其人。乃豎拂子云。面目現在。</p>
</div>
<p class='juan'>雨山和尚語錄卷第三<span class='note-inline'>(終)</span></p>
</div><!-- end of div[@id='body'] -->
</body></html>