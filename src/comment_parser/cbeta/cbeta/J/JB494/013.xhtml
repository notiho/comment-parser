<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>雨山和尚語錄卷第十三</p><p class="byline">嗣法門人　　記</p>
<div class='div-other'><a id='mulu27' />
<p class='h1'>住三峰清涼禪院語</p><p>進院日。載商陸護法率姪若士請上堂。乃拈香云。此一瓣香。根盤於天地未生之前。至廣至大。爇向爐中。耑伸祝延今上皇帝聖壽萬歲。恭願堯風廣被。龍圖與鳳曆長春。舜日高懸。玉葉共金枝永茂。此一瓣香。秀發於世界<span class='corr'>已</span>形之後。極精極微。奉為闔邑當道鄉紳。山主檀越。以及本寺耆舊等。伏願以公以正。為皇家之柱石。存誠存信。作法苑之屏翰。此一瓣香。名不得。狀不得。飲水既已知源。不可當陽諱卻。專為供養天山師祖上於下密老和尚。以報先德。此一瓣香。靈隱室中親承記莂。天寧堂上重荷栽培。不敢三頭兩緒。一統拈來。供養先師上巨下渤先和尚用酬法乳。<span class='corr'>斂</span>衣就座。維那白椎云。法筵龍象。眾當觀第一義。乃云。若向白椎後觀。早<span class='corr'>已</span>落七落八。有超越數量底漢子出眾相見。問。弘開七剎。道攝四流。繼席三峰。頹風乞挽。師云。不可謂我做天山孫子不得。進云。可謂象王行處絕狐蹤也。師云。恁麼語話。爭奈目前不投機。進云。不妨大家同喝采去也。師云。笑煞兩行大眾。問。法隨法行。法幢隨處建立。即今祖令當行。如何舉唱。師云。相見不揚眉。棒下須見血。進云。若然則天山一脈。萬古流芳。師云。你還照顧頂門得麼。進云。一句當陽開正眼。師云。錯下名言。僧禮拜云。某甲專為流通。師云。且信一半。問。開三要印。光耀祖燈於琴水。施嚙鏃機。奠安禪鼎於虞峰。盛業巍峨則固是。家風廓徹若為論。師云。天山老祖猶在。進云。與麼則煥古騰今去也。師云。甚處得這消息來。進云。八方霢霂無為化。萬國歌謠樂太平。師云。賴遇大眾證明。潘居士問。昔日世尊拈花明示。今日和尚作何宣傳。師云。自有維摩證盟。進云。靈山一會儼然在。今朝覿面又相逢。師云。相逢底事作麼生。進云。九重城裏真消息。直放毫光遍九垓。師云。原來是不二門外漢。乃拈拄杖卓一下云。只這箇捏聚也雙頭獨結。放開也四法交加。從上來事若不用之於今日。恐太平寰宇裏坐底未必不是癡頑。故德山棒剪除狂寇。臨濟喝掃蕩欃槍。苟非及盡。今時操法柄者那得無過。不見天山師祖云。機先一向是汝諸人安身處。先機一著是汝諸人立命處。其間左之右之。或伸或縮。是汝諸人踏腳處。末後一句是汝諸人出頭處。乃云。天山師祖操不世。出金鎞。開豁人天眼目。美則美矣。但太虛空裏。未免翻成途轍。新三峰固是腳下孫子。今日要革轍移途。與老祖相見。機先一向不許夜行。先機一著投明須到。其間左之右之。或伸或縮。饒你十字縱橫。也須勘過了打。末後一句何止萬里望鄉關。諸兄弟。天山師祖恁麼。新三峰孫子不恁麼。且道還有差別也無。者裏撿辨得出。報德酬恩全在今日。其或不爾。不妨為你更下箇註腳。復卓拄杖云。但見皇風成一片。不知何處有封疆。結椎云。諦觀法王法。法王法如是。下座。</p>
<p>晚參。上下偷安。最為叢林法門大患。古人言之切矣。爾諸人聞之全不介意。豈佛自懶墯成。道從懈怠得耶。且畢竟佛如何成道。如何得呢。若有箇聞恁麼道。便掩耳而去。三峰撫掌稱慶。何故。不見道。達磨從西天來。覓一箇不受惑底人了不可得。今日得之矣。且與麼道。是醍醐語。是毒藥語。</p>
<p>隱蓮菴奇逢大德領景孺人請上堂。三峰新進院。人事實匆忙。驀逢達道者。特地請宣揚。所以考鐘伐鼓。高陞曲彔木床。胸次不存元字。徒勞抖擻屎腸。說法有所得。是則亂鳴野犴。說法無所得。方為善吼獅王。直饒恁麼提唱。須知別有商量。說有說無俱錯。爭如一味平常。諸佛機雲行雨施。祖師意鳥語花香。目前一一皆成現。誰能了此同來坐夏。消受山中歲月長。</p>
<p>晚參。垂問云。但莫瞞心。心自靈聖。因甚二祖又要達磨安心。眾荅不契。師遂以竹篦子旋風打云。是你這一隊瞞心昧<span class='corr'>己</span>底。不打更待何時。</p>
<p>浴佛日。江陰定生禪士領沈同春喬梓寄庫請上堂。問。指天指地則且置。羅龍打鳳事如何。師云。今日打著一箇。進云。忽有箇眼光爍破四天下底到來。又作麼生。師云。你道山門前幾人坐臥。進云。要明今日事。不許外人知。師云。賺煞老僧。僧便喝。師便打。問。錫標<span class='corr'>邗</span>上。御賜蕭閒。杯渡琴川。有何祥瑞。師云。有眼者見。進云。恁麼則山林增秀。泉石生輝也。師云。要且不愜山僧意。進云。言前<span class='corr'>已</span>脫常流見。格外須知作者名。師云。念話社家。乃云。今朝四月八。盡道世尊於無憂樹下降生。九龍噴水。沐浴金軀。引得諸方依條攀例者。或大杓。或小杓。驀頭澆來。倒底洗刮。這老漢淨邊垢不去。雲門雖則下得手切。其奈鞭長不及馬腹。二千餘年流弊若不痛與鏟除。爾諸人但見佛尊。不見<span class='corr'>己</span>尊。一等大丈夫兒氣概盡被他蓋覆。三峰今日要推倒過去釋尊。扶起現前諸子。還你一道平等浩然大均底世界。有庫藏則聽其開閉。有寶貝則聽其使用。更有何高何下。孰尊孰卑。驀左右顧大眾云。你這夥久被他壓良底。今日方得吐氣。</p>
<p>晚參。問。如何是有句。師擊竹篦一下云。轟。如何是無句。師云。徒勞側耳。如何是如藤倚樹。師云。古今榜樣。樹倒藤枯。句歸何處。師云。隨人語脈轉。豈是作家。溈山呵呵大笑歸方丈又作麼生。師云。須防爛泥裏有刺。僧禮拜。師云。會了禮。不會禮。進云。總不恁麼。師云。囫圇吞箇棗。有甚了期。一僧出。作禮畢。尋依位而立。師云。昔二祖依位而立。達磨謂之得髓。你今日得箇甚麼。進云。莫惑亂人好。師云。毛也未到你在。乃舉東山演祖示眾云。舉則公案。事事成辦。向外馳求。是大癡漢。大小東山生捺人向死水裏。全沒些子活變。三峰則不然。現成公案。不勞幹辦。卻怪古人。欺胡瞞漢。縱然歇得不馳求。也是秦時轢[車*度]鑽。</p>
<p>結夏日說沙彌戒。眾信請上堂。問。禪律並行時如何。師云。一箭兩垛。進云。忽遇南泉斬貓又作麼生。師云。莫理會。進云。恁麼則血濺袈裟角也。師便打。乃云。九旬禁足。良馬困鹽車。三月安居。黑牛眠止水。十方三世是甚麼破草鞋。圓覺伽藍只當得閒家具。若是箇時中不依倚一物底。直下掀翻釋迦老子二千餘年舊案。三峰捏琴水虞山作一箇餬餅奉供。一任橫咬豎咬。有朝咬得破。方知盡大地是箇餬餅。奇哉。杜順和尚有云。嘉州牛喫禾。益州馬腹脹。天下覓醫人。灸豬左膞上。草木為之稽首。土石因而發光。南無佛陀。南無達磨。南無僧伽。主張禪波羅密底與他一分。主張戒波羅密底亦與他一分。其餘三德六味一任諸人飽便休。雖然。說得一丈。不若行取一尺。馬駒踏殺天下人。臨濟未是白拈賊。入到手中。若不轉換。落落地朗州山。澧州水。觸處皆為礙眼之物。怎禁得諸方老古錐嗤你為喫飯保。三峰從不小當人。且選佛場中得甲科。誰當第一。良久云。吾將斫額望之。</p>
<p>晚參。僧纔出。師云。趙州來也。僧云。和尚莫眼花。便歸位。師云。我眼不花。卻是上座腳跟不穩。乃云。祖師西來。凡有所說。皆是鐃鉤搭索。直處反成曲也。三峰院裏日逐事生。闍黎朝演毘尼。老僧晚參示眾。若作佛法商量。我也沒量罪過。你也沒量罪過。</p>
<p>說菩薩戒日。山主趙讓卿伯仲請上堂。問。尸羅玅法。驗在目前。少室宗乘。請師垂範。師云。<span class='corr'>已</span>看時雨潤。進云。言下頓開千聖眼。鋒前已泄法王機。師云。更聽好風來。進云。可謂分明一點真消息。獨露當陽幾箇知。師云。上座還知也未。進云。目擊普天飛化雨。一花開遍少林春。師云。老胡有望也。乃云。山靜如太古。日長似小年。就片石打眠。撫喬松遣興。固是新三峰樂事也。爾諸人入門若不辨主。烏目澗邊雲。鵓鴿峰頭月。往往都作境話會去。那知一塵一佛國。一葉一釋迦。為吾家秘密宗乘。所以佛傳佛。祖授祖。苟非善別機宜。昨日比丘僧喫茶去。今朝菩薩子噇飯來。善法堂前如打口令相似。客中主尚不能辨。何況說起主中主。而今迦葉真宗。波離要旨總不問你。驀以拂子擊一下云。但望踏著這方地面。庶不負定光金錫遙招手也。眾中還有解豎點首底也無。良久云。三十年後。莫道礙眼不是木頭好。</p>
<p>晚參。問。大海枯竭時如何。師云。魚鱉蝦蟹向甚處著。僧便喝。師云。一任[跳-兆+孛]跳。僧禮拜。師打云。死蝦蟆。乃云。他未彰名。予不能取。堪笑俱胝。只豎一指。自謂如吞全牛。咽巨臠。那知活蛇反弄成死。三峰不辭手腳勞。拔出諸人眼裏刺。</p>
<p>立秋日解夏。師回天寧。兩序請上堂。一葉落。天下秋。九旬聖制倏矣云周。圓覺伽藍十方無壁落。芒鞋竹杖四海任優游。山水鍾情底未為達士。州縣踏白底豈是高流。果能於腳跟不動時捉敗善財童子。目睛未轉處擒下德雲比丘。不須百城尋知<span class='corr'>己</span>。便請坐地看揚州。看則且置。且道彌勒樓閣前有幾人坐臥。向者裏道得一句。一任朝遊檀特。暮宿羅浮。不然。且請拗折拄杖。放下蒲團。向三峰院裏度春秋。</p>
<p>晚參。舉昔青林虔和尚凡有僧到。先要挑柴三轉。有新到問。三轉內則不問。三轉外事如何。虔云。鐵輪天子寰中敕。乃云。青林甚生意氣。要且只解作主。不解作賓。或有人問山僧。只向道。起動闍黎。他若知機。自甘服勤三峰門下。何以故。理能伏豹。</p>
<p>師還山日。聞修闍黎請上堂。問。高提祖印即不問。重振家風事若何。師云。獨坐古三峰。進云。鵓鴿峰千岐把住。烏目澗一線流通。是神通。是法爾。師云。山僧從不把境話示人。進云。佛令祖令。總屬吾師。向上一句。更請垂示。師便打。進云。恁麼則天山一滴清涼水。流出滹沱萬派長。師云。且喜你領話。問。祖域重光則且置。應時及節事如何。師云。春雨滑如油。進云。恁麼則還鄉一曲。殆非今古也。師云。待百草生芽即向你道。乃云。若論此事。有似遠客還山。扶杖入門。處處林巒依舊。披衣得座。頭頭風月長新。說箇田地穩密。佛祖不能近。<span class='corr'>已</span>屬剩語。更云神通游戲。鬼神不能測。早涉繁辭。箇般漢都緣於那邊不曾透過。卻來這邊妄擬。威音面目描也描不成。空劫爪牙畫也畫不就。雖則依稀越國。彷彿揚州。其奈路途之樂。終未到家。見解入微。不名見道。若是箇不涉程途。直登寶所底。大地山河全歸掌握。森羅萬象悉聽指呼。到者裏方許來三峰院裏喫清水白米飯。共山僧過夏。何以故。不見道。有功者賞。下座。</p>
<p>晚參。舉汾陽昭祖示眾云。識得拄杖子。一生參學事畢。爾諸人作麼生會。一僧應聲云。識得拄杖子。入地獄如箭射。師云。你見甚麼道理便與麼道。僧無語。師命眾代。一云識取鉤頭意。莫認定盤星。一云從門入者。不是家珍。一云丈夫自有沖霄志。不向他人行處行。一云不可總作野狐精見解。一云鸞鳳不棲荊棘樹。一云金屑雖貴。落眼成翳。一云獅子咬人。韓盧逐塊。一云死水不藏龍。僧補前語云。纔有一絲頭。便是一絲頭。師云。總是館驛前一夥撮馬糞的漢。遂擲下拄杖。便歸方丈。</p>
<p>莘田蔣學憲誕日。建大悲華嚴兩道場。請上堂。問。三七薰修。功圓果滿。作麼說箇喬松千古茂。日月永長明底事。師云。人傳大椿以八千年為春。堪為比並否。進云。若然。則常將日月為天眼。指出須彌作壽山。師云。莊生此語垂下二千餘年也。進云。愛日舒光人共仰。冰壺發燄有誰知。師云。慎莫浪流傳。僧顧左右云。大眾一齊高著眼。謾教錯過目前機。師云。自知較一半。問。十兆餘言即不問。八十一軸事如何。師云。公案現在。進云。秪如古人問三千諸佛。道箇黃鶴樓中題詩句。是何旨趣。師云。與你猶隔津在。僧擬議。師便打。乃云。率陀境界。信非常情所測。據說人間四百年。彼天為一晝夜。雖則玄風永扇。慧日長光。要且猶落數量在。爭如我佛廣演華嚴。撤三乘之見網。謂成佛不待歷三大僧祗。但一念相應。即證無量道果。任他劫數之長短。世界之闊狹。總不出一剎那際三昧。故棗柏云。十世古今。始終不離於當念。無邊剎海。自他不隔於毫端。更說甚然燈居先。彌勒落後。驀拈拂子云。試看者箇。始自鷲嶺分燈之後。少林傳芳以來。恒以深心密願。於剎那際中廣作佛事。有時以大悲心梯航九有。有時以大智力拔濟群生。縱饒虛空有盡。滄海有盡。而斯人之誓願無盡。且道憑何薰修而得臻此。良久云。且待須臾。自當證知。</p>
<p>普請摘茶次。師垂問云。直截根源佛所印。摘葉尋枝我不能。古人既有明訓。諸仁因甚卻犯他忌諱。眾荅不契。師代云。為眾竭力。又云。三峰門下。又云。替和尚出一隻手。有僧問。狗子因甚無佛性。師云。不為分外。僧云。因甚又道有。師云。莫隨他舌根轉。又僧問。黃檗打臨濟三頓痛棒意旨如何。師云。徹骨徹髓。僧禮拜。師云。念你是新戒。且放過一頓。</p>
<p>玅宗上座領謝守之居士請上堂。問。宅破家亡。阿誰是主。師云。鬍張三。黑李四。進云。掛拂捲席。因甚不住。師云。長安雖好。不是久居。進云。縫開楔棒時如何。師云。功不浪施。進云。三問<span class='corr'>已</span>蒙師指示。向上宗乘又若何。師云。離波覓水。是大癡漢。問。四十九年栽花石上。三百餘會著楔空中。今日和尚寶座高陞。未審又圖箇甚麼。師云。洎被上座拶上壁。進云。莫便是和尚機用麼。師云。聽事不真。喚鐘作甕。進云。可謂尋常一樣窗前月。纔有梅花便不同。師云。閒言語拈過一邊。直截處道將來。僧便喝。師云。兩重公案。進云。不入虎穴。焉得虎子。師云。三十棒留與明日打。乃云。昨夜舜若多神在虛空裏揚聲高叫曰。我有時乍雨乍晴天莫測。泰山石敢當坐平地上。遂應聲和曰。我有時或凡或聖人難識。各各道了。復相共耳語曰。大清國裏禪和子。罕有湊吾輩機者。山僧木上座忍憤不過。向前一時穿卻二公鼻孔。拽來三峰院裏。先問舜若多曰。秪如昨日晴。今日雨。是甚麼法中收。試道看。次問石敢當曰。不用愛聖。聖是空名。不用憎凡。凡是妄立。快語來。二公未及對。無端被帝釋尊者天耳遙聞。乃歎曰。大智哉。從今大清國裏永無妄自稱尊者。木上座卒然聞得。乃呵呵大笑曰。尊者莫寐語。任你讚過三十三天。要不過逢場作戲耳。卓拄杖下座。</p>
<p>中和淨戒二禪人同請上堂。問。適纔伐鼓考鐘。地搖六震。今復高陞寶座。天雨四花。為是鋪花錦上。為是好肉剜瘡。師云。莫塗污我耳。進云。竿頭絲線從師弄。不犯清波意自殊。師云。圖度極矣。進云。別轉機輪。請師再道。師便喝。僧亦喝。師便打。問。如何是虞山境。師云。鵓鴿峰頭雲靉靆。如何是境中人。師云。清涼禪子鼻昂藏。境與人相去多少。師云。曾有人問我。直得五年分疏不下。乃云。不見一法。是大過患。諸兄弟。山河大地是法。日月星辰是法。草木叢林是法。鱗甲羽毛是法。既一切是法。作麼說不見。若見。刺腦入膠盆。不見。又道成大過患。有鼻孔撩天的向者裏道得箇脫體句。鼓聲咬破我七條。穿卻韶陽老人鼻孔。庶幾西天東土不致寂寞。不然。缽盂口向天。豈不礙塞殺人。說比丘戒日。玅宗禪師領瞿孺人請上堂。問。承古有言。目前無闍黎。那箇是賓。師云。賊身已露。此間無老僧。阿誰是主。師云。擬瞞三峰。那十方國土中唯有一乘法。何者是權。師豎起拄杖。但以假名字引導於眾生。何者是實。師云。識得即知落處。不許夜行剛把火。以何為照。師云。看破闍黎。直須當道與人看。以何為用。師便打。進云。法令<span class='corr'>已</span>行。後語稍遲。師打云。末後不來。猶虧一半。問。高沙彌不登壇。盧行者不祝髮。如何是戒。師云。少間驗取。世尊說一大藏教盡成虛設。祖師留千七百則公案猶是葛藤。如何是禪。師云。目前可鑑。窮諸玄辯。若一毫置於太虛。竭世樞機。似一滴投於巨壑。如何是教。師云。釋迦四十九年不曾說著一字。進云。恁麼則一枝無孔笛。吹出許多般。師云。罕遇知音。問。七聚五篇即不問。缽盂分付事如何。師云。試過手來。進云。忽遇箇裂碎袈裟。撲破缽盂底到來。又作麼生。師云。情知你孟浪。進云。好手手中呈好手。紅心心裏中紅心。師云。七棒對十三。乃云。巖寺春晴。野花開似錦。人人眼裏有睛。未達境惟心。起種種分別。達境惟心。已分別即不生。分別既不生。即今風動塵起。鳥啼花落。是境。不是境。若是境。且道即心起耶。離心起耶。果是箇機先得路底。兩隻芒鞋踏遍四五百條花柳巷。一條拄杖穿過二三千處管絃樓。何處不是本地風光。那待見絕玄微。語離滲漏。方謂之到無為安樂之鄉。秪如即今具三千威儀。八萬細行底簇簇上來。又如何分付。遂擲下拂子云。透過祖師關捩子。始信山河非眼睛。</p>
<p>佛誕日。圓菩薩戒。兼付法孫六吉居士請上堂。問。三十二相攙倒浣盆描不就。八十種好蘸乾香水盡難成。正恁麼時。獨尊之旨向甚麼處著。師云。三峰只管看。進云。脫珍御。著弊垢。又圖箇甚麼。師云。秪為老婆心切。進云。二千年前事。今日已見端倪。師云。未信你在。僧便喝。師打云。討棒喫。乃云。未離兜率。已降王宮。未出母胎。度人<span class='corr'>已</span>畢。大小棗柏只見錐頭利。不見鑿頭方。殊不知釋迦老子是箇脫珍御服。著弊垢衣。入泥入水。為人底漢。雖契經有云。淨法界身本無出沒。然菩薩若不行於非道。則不名通達佛道。據實而論。兜率內院既有護明大士。淨梵王宮不可無悉達太子。周行目顧。自他降神出胎。說青道黃。還伊度人說法。是法仍住法位。原不移易他一絲毫許也。省得一輩狹劣凡夫大驚小怪。今日是他二千餘年前降誕之辰。三峰依條攀例。驀頭與他一杓。爾諸人若不當兒戲。則經有經師。律有律師。從茲玄風永扇。慧日長光。威儀濟濟底嚴淨毘尼。意氣昂昂底弘揚祖道。各期勵志扶宗。報佛恩德。何難上古風規不見於今日哉。即今時至理彰。且作麼道一句為之表信。乃揮拂子云。好看法苑騰佳氣。優缽花開遍界春。</p>
<p>汪門佘孺人初度請上堂。問。遊戲神通底為甚下腳不得。師云。花須連夜發。莫待曉風吹。進云。田地穩密底為甚抬腳不起。師云。寸釘入木。進云。只此二句。還有優劣也無。師云。有。進云。不妨拈出大家看。師便打。問。烏目澗晝夜潺湲。鵓鴿峰古今蒼翠。未審拄杖子壽量幾何。師云。亙古亙今。進云。崗陵之喻。松柏之章。拈向一邊。和尚將何慶祝。師云。何不領取前話。進云。某甲則不然。師云。試杜撰看。進云。打翻日月開天眼。踢倒須彌見壽山。師云。且過一邊著。乃云。少室峰前不存聖諦。曹溪路上豈著俗談。上古風規既在。即今考鐘伐鼓。又發明箇甚麼。驀拈拄杖云。看。看。無位真人來也。說道赤肉團上壁立萬仞。任是八臂那吒撲不破。都道理隨事變。事得理融。蟠桃三千年一度開花。猶落人間數量。要續我佛慧命。苟非明生生不息之機。那能會萬物為一<span class='corr'>己</span>。復卓拄杖一下云。一生二。二生三。三生萬物。如是則生生不息也。且道還假權實照用也無。良久云。三千里外絕淆訛。</p>
<p>立夏日。朱華甫居士為母誕日請上堂。問。世尊說不著的。和尚作麼生說。師云。諦聽。諦聽。進云。祖師行不到的又作麼生行。師云。快走。快走。進云。分明一句無私語。顯發須憑過量人。師云。直饒將來。他亦不受。問。山花郁郁。幽鳥喃喃。佛祖機關。盡成露布。請和尚蓋覆著。師云。三峰有眼不曾見。進云。果然蓋色騎聲。超佛越祖。師云。失口道著。乃云。大道無拘。觸處成現。一塵一剎一如來。一葉一花一世界。盡謂諸佛眾生一有多種。誰識聖人凡夫二無兩般。明之者鎔瓶盂釵釧為一金。證之者攪酥酪醍醐為一味。如水合水以無異。似空合空而不分。所以欲識佛性義。當觀時節因緣。時節若至。其理自彰。即今三春<span class='corr'>已</span>過。九夏初臨。陰陰夏木全彰堅固法身。漠漠水田永續綿長慧命。亙古今了無變異。窮天地毫沒遮攔。且道如此提唱。是佛法商量。是世諦流布。驀喝一喝云。須識壺中日月長。</p>
<p>謝聖恩老和尚齋上堂。舉昔演祖偈云。山前一片閒田地。叉手叮嚀問祖翁。幾度賣來還自買。為憐松竹引清風。沒量大人被片閒田地使得七上八落。雖引得些松竹清風。何能濟叢林實事。爭似我聖恩法叔自到祖翁地上。金鋤不動。靈苗自生。今以玉粒炊香餉我一眾。不信。但看缽裏飯。碗裏羹。從何處得來。諸仁能下得口。不惟芬生齒頰。抑且甘潤咽喉。人人一飽忘饑。不異雪峰鰲山成道時也。直饒金牛托出法堂底。應難媲美。維摩擎來香積底。未易較優。自非真慈注念。普行存心。何能有此盛作。爾諸大德有向食堂裏道得箇慶讚句。庶博山頭和尚熙怡一笑。不然。端坐受供養。豈不慚惶殺人。</p>
</div>
<p class='juan'>雨山和尚語錄卷第十三<span class='note-inline'>(終)</span></p>
</div><!-- end of div[@id='body'] -->
</body></html>