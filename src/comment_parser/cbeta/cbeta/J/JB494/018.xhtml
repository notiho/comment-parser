<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu212' />
<p class='juan'>雨山和尚語錄卷第十八</p><p class="byline">嗣法門人　　記</p>
<div class='div-other'><a id='mulu213' />
<p class='h1'>書問</p>
<div class='div-other'><a id='mulu214' />
<p class='h2'>示弘曉禪人</p><p>道無二致。唯在當人。一念純真。原始要終不變異耳。南泉和尚云。喚作如如。早是變了也。不動之謂如。但不可安著名字。試看父母未生<span class='corr'>已</span>前一段綿密不露絲毫底光景。豈是伊相狀名邈所能彷彿。從上祖佛到這裏有口只堪掛壁。事不獲<span class='corr'>已</span>。向壁立無縫罅處略露一線。不過控當人箇入路而已。既得箇入路。又須求箇出路。所謂入路出路者。秪據學人見地了與不了而論。若果是箇過量漢子。向他未屙已前一逴逴得。轉向今世門頭。大行闊步。自不落他名相窠臼。等閒拈一機。示一境。直得森羅萬象。徹底孤危。大地山河。通上險絕。到這裏說箇一念純真。尚屬分外。寧有出入名相令人落岐路耶。不見曹山和尚辭洞山。山曰。甚麼處去。曹云。不變異處去。洞云。不變異處豈有去耶。曹云。去亦不變異。吾宗門下曹山可謂妙得其家風者。何則。蓋吾人一往心路。多習氣盛於他古人心性。玄妙機境上搭著便上。大似蒼蠅為唾沫所粘。無自由分。據實而論。皆變異也。聖見且爾。況凡情乎。所以古宿云。凡情聖見是金鎖玄路。直須回互。又云。一念凡聖情見未忘。便打入驢胎馬腹。英靈衲子果要合他先聖古轍。不須別作伎倆。但只要將心識上所蘊底雜骨董盡情傾卻。時中保養。似狸奴白牯百不知。百不會。騰騰任運。任運騰騰。任是諸天雨花無路。外道潛覷。不見有蹤。到此方稱本色衲子也。</p>
</div>
<div class='div-other'><a id='mulu215' />
<p class='h2'>示楚璞侍者</p><p>參學高士入此箇門中。若踏得諸佛正脈著。始不被他閑機境所惑亂。看他靈山頭陀一花從無名無相中拈出。雖智如鶖子。辯似滿慈。尚不能測量。何況聾俗人天而不罔然。古德云。不是心。不是佛。不是物。直下綿綿不露絲毫。可謂理契寰中矣。後來饒舌底無端添箇是甚麼之語。雖則慈悲之故。卻令他捕影覷光之輩向平地上著倒。大似靈龜負圖。自取喪身失命之兆。要知本色宗師為人自別。不見白雲端祖云。鼓聲未擊之先。山僧未登座之際。好箇古佛樣子。若人薦得。可謂古釋迦不前。今彌勒不後。更聽三寸舌頭上帶出來底早已參差。須知有辨參差眼方救得完全。此翁尋常立處孤危。用處嶮絕。而今雖則放開一線。要且不失其宗。只貴上根利智之士向他言外承當。不去意中領略。何慮一切時不超諸限量。一切處不迥絕羅籠。昔人有云。善學柳下惠。終不師其跡。此言雖近。可以喻遠。</p>
</div>
<div class='div-other'><a id='mulu216' />
<p class='h2'>示妙光侍者</p><p>西天諸祖說法雖尚理致。然類皆聖師。應運垂手之際。他於果上承當。不向因中領略。是以不落今時。傳到震旦。有等乘言滯句之流執為窠臼。若非馬師應讖而出。移其途。革其轍。首以一喝聾大雄之耳。變為機鋒。少室真宗流通豈到今日。昔人喻為迅雷破山。烈風振海。無堅不破。無跡不絕。信然。厥後承其派者若南泉。歸宗。黃檗。臨濟輩。各各用本分手腳。格外提持。一如神龍入海。變化莫測。蓋他尋常用得家活。大步驟闊。非的的沒量大人莫能克紹。大覺興化又臨濟入室之子。一味奮通天作略。用蓋世機關。拳倒須彌。踢翻滄海。尚未彷彿其標致。況㽄嗄之器。得一知半解。便謂登堂入奧。何異將甌持水擬比大洋。瑯琊和尚云。剪除狂寇。掃蕩欃槍。猶是功勳邊事。君臣道合。海晏河清。猶是法身邊事。若局一機一境。或執箇前後際斷底清淨境界以為了當。正克符所謂太平寰宇底癡頑是也。苟非莫邪橫按。正令當行。策其前進。終身墮在無尾巴猢猻隊中為害。豈鮮鮮哉。所以雲門和尚云。直得盡大地無纖毫過患。猶是轉句。不見一色始是半提。須知更有全提向上在。看他雲門臨濟用處覿體通同。但學者無定古今眼目。故不能區別。而今要與他從上諸老把手共行。無論全提半提。向下向上。一總颺在搕[打-丁+(天/韭)]堆頭。只放出自家活卓卓底本有神通。如擊石火。似爆龜紋。神化無方。捷迅罔測。其迴天轉地。越格超宗之功。又豈在諸大老以下哉。不是強為大丈夫兒。合自由爾。</p>
</div>
<div class='div-other'><a id='mulu217' />
<p class='h2'>示彥明侍者</p><p>還鄉盡是兒孫事。祖父從來不出門。誠哉有妙旨矣。試嘗論之從上得悟諸老。如高峰睹真贊以及墮枕之類。所謂還鄉盡是兒孫邊事是也。若不出門底祖父。當人切不得向佛祖言下覓。若向佛祖言下覓則賺汝平生了也。何故。不見佛眼和尚云。以迷心故山林中來見善知識。將謂別有一道可令人安樂。不知反究向來迷處功夫最第一。於此明得。管保室內閒閒也。</p>
</div>
<div class='div-other'><a id='mulu218' />
<p class='h2'>示祖裔維那</p><p>道人住山無別營為。隨分拈柄尺八五分钁頭。不假功勳。翻轉空劫<span class='corr'>已</span>前一片田地。久久純熟。不惟穢草不生而靈苗且蕃茂也。近時有般冒名之輩。身雖住山。仍復經營世諦。以致歲月荒唐。心地茅塞。亦復不省。此皆流俗阿師所趨向。正古人所謂有為功德被塵瞞。無限田地不曾掃者是也。吾子素甘枯淡。且又勤力。誠不負住山名實。但時中履踐要須刻苦精專。以變化氣質為本分修行。蓋無量劫來為患最是我慢二字。若不回互。一味徑情直遂。于<span class='corr'>己</span>于人恐妨道義。法華云。柔和善順。心不卒暴。涅槃以慈善根力為成佛之基。吾佛且然。況博地凡夫夙習濃厚。與生俱生者耶。今既照破而不奮金剛劍直與斬斷。更隨其牽纏流浪乎。大抵衲僧有攻苦食淡之操持。不可無登高行遠之志氣。試看古人住山有百鳥啣花者。有諸天送供者。及至遇人之後。頓使啣花無路。送供無門。其故何歟。這箇所在若一毫頭善惡情見未忘。不免隨他意識流走。意識既流走。焉得不被神鬼覷破。除是情不附物底真道流。一切時中只守閑閑底。任是褌無襠。褲無口。頭上青灰三五斗。且不礙本色家風。當與麼時。且道鬼神還覷得他破也無。這裏著得隻眼。尺八五分钁頭方許他把。不然。見山忘道之流不堪與共語也。勉之。勉之。</p>
</div>
<div class='div-other'><a id='mulu219' />
<p class='h2'>示荊玉禪人</p><p>年少參方須立志。晨昏切莫恣兒戲。用心細究古人言。謾把光陰等虛棄。君不見。臨濟當年是後生。三年行業稱純一。堂中首座人天眼。嘵嘵對檗云奇特。又不見。佛日本空小阿師。十三行腳有機思。宿學見之皆讋應。千古宗綱力荷持。二老都是人類出。只比時流多道骨。佳言善行載竹帛。珍重效之不可忽。爾字竊比荊山玉。顧名思義須善蓄。假使什襲不加工。小有破壞寶不足。修身慎行恐辱先。聖哲良言好不讀。讀之熟矣在躬行。如不躬行徒得名。子今求示示以此。時中業業須競競。</p>
</div>
<div class='div-other'><a id='mulu220' />
<p class='h2'>示汪廣涵居士</p><p>從上來事只貴直行直用。牙齒間不許沾著箇心性玄妙字眼。何則。蓋許多名目乃先聖之機權。本分事上無如是事。古人不獲<span class='corr'>已</span>為作方便。故云不是心。不是佛。不是物。直饒向這裏一腳到底。<span class='corr'>已</span>是周遮。況見未真者。去門頭戶口捕影覷光。以為自家本有之物。奚止笑破衲僧鼻孔。是故從上先聖立如許綱宗之意。無他。不過解此見道未真者之惑而已。故臨濟因破夏公案後建立七事。洞山以過水睹影而悟建立五位。古人豈欺我哉。居士天性近道。但不曾經本色鉗鎚鍛煉。卻向淺處擉破。一切時中或向經論中。或語錄中。卻被古人老婆舌頭賺卻也。不見山谷沒量漢初于晦堂吾無隱乎爾處窺得一斑死心。知其所見未諦。故有死心死。學士死。燒作兩堆灰。向甚麼處相見之問。後來向黔南道中悟得。乃寓書死心曰。庭堅生平被天下長老瞞過多少。惟有死心道人不肯是真實相為。山谷此書可以為居士作左<span class='corr'>券</span>也。山谷于兩堆灰處大徹。居士請向日落後如何相見處下得一語。始不負別峰斫額望也。</p>
</div>
<div class='div-other'><a id='mulu221' />
<p class='h2'>與老寺和尚</p><p>匡廬距黃梅只一衣帶水。竟不能折葦東來。一探老祖罏鞴。可勝怏怏。然間於往來雲水邊詢。知吾弟荷道精勤。不隨時風所尚。私心健<span class='corr'>羨</span>。以為真吾家白眉也。但晚節末路。古人所慎。吾弟能以此自勉。不惟先靈巖老子藉以吐氣。凡在宗黨亦借餘絢矣。匡廬風氣大變。在昔藉缽耕者莫不抱在陳之憂。即思亦以此而赴龍舒之招。較吾弟孤峰頂上水足草足。何啻天壤。茲啟者棲賢和尚乃法門難得人。目下有黃梅之遊。必過老寺。冀吾弟以禮接之。以誠待之。孰謂宏智妙喜之風。不復見于今日哉。相見難期。惟為法為人勉旃是囑耳。</p>
</div>
<div class='div-other'><a id='mulu222' />
<p class='h2'>與萬杉湖海二西堂</p><p>法運固秋矣。苟有其人。雖乾坤剝落。何難使覺樹敷榮。思以駑鈍。常恨力不逮志。自甘伏櫪度時。端望有力大人光闡宗猷。不啻身有之也。春初到山。得瞻兩兄毫相。即知靈鷲枝條秀發萬杉深處矣。一往健<span class='corr'>羨</span>之私。實匪管舌可喻。昨者風聞好音。知威音那畔紹繼心燈。今時門頭開發妙蘊。不惟祖庭生色。而弟輩亦借光多也。欣甚欣甚。滿擬躬賀。以山頭積雪未消。特遣侍者代候。餘俟春風解凍。即圖晤也。時寒。萬萬以道自愛。</p>
</div>
<div class='div-xu'><a id='mulu223' />
<p class='h2'>與天寧兩序</p><p>弟罷駑瞠乎兄等後塵。蓋有年矣。雖嘗以訐舉忤眾。然一點愛敬之誠。未嘗斯須去念。此亦諸兄之所熟諳者。往歲笠掛邗江。鄙懷初無他願。只欲覓一行單終身以卑自牧。庶得近光左右而永共嚶鳴之好。不意和尚謬舉非材。正如客作傭人。一旦授以寶華王位。其欲不驚號躄地而悶絕者。庸可得乎。執別以來。日益恐懼。唯是匿影深巖。刀耕火種。不將隻履踏他今時岐路。於師門或可無丘山之損矣。居閒每念時當多事之秋。而天寧一席居南北孔道。固和尚主法者之難。亦兄等贊勷者之所不易也。唯思所以難必當居。敬行誠勉以致力。則雲龍風虎。不難再見於今日在。弟譾劣。無似何當。進斯過位之言。以法中骨肉亦不肯自甘菲薄。視同秦越人之肥瘠也。初弟入山。原擬訪亮公遺跡。道過匡阜。愛其佳麗。因而頓轡。但山頂高寒。六月非綿不煖。是亦業在其中。<span class='corr'>毋</span>煩諸兄致慮。且古人不以形疏致外。江山雖遠。道契則鄰。此窮巖中之所以不索寞也。肅此布候。唯諸兄為法為人勉旃自愛。</p>
</div>
<div class='div-other'><a id='mulu224' />
<p class='h2'>與大安和尚</p><p>一葦東渡。不獲祖帳河橋。我心惄然。歸<span class='corr'>邗</span>時知放舟<span class='corr'>已</span>至長干。且審不忍小忿。與波旬爭一旦之雄。連城瓦礫或幾乎其俱碎。公素負經濟。何臨事昏聵若此。昔趙括讀父書而亦善談兵法。其臨陣無有不敗。公其是哉。法駕計<span class='corr'>已</span>還山。時中望收視反聽。以祕重大法為事。我輩廁身此箇門中。別無所圖。但只吐得幾則有巴鼻語。收得幾箇有骨力漢。則責任盡矣。公豈無意乎。其無意乎。</p>
</div>
<div class='div-other'><a id='mulu225' />
<p class='h2'>與友人</p><p>溽暑甚矣。有竹干雲不足以剪畏日。壁間懸活水圖。對之毛骨震掉。一似登金焦而觀駭浪也。不敢獨享。邀足下來共樂之。</p>
</div>
<div class='div-other'><a id='mulu226' />
<p class='h2'>與語溪大師</p><p>岑寂峰頭與世曠絕。承老弟不憚高遠。枉駕過存。為緣雖促。固<span class='corr'>已</span>如逃空谷者。聞足音跫然而喜也。匡廬風味迥別蘇揚。未審初入山人能甘之否也。先此問聲。專俟春風解凍。邀吾弟來評論鄱水黔雲。</p>
</div>
<div class='div-other'><a id='mulu227' />
<p class='h2'>復泰興眾護法請住慶雲</p><p>我師翁之道法被遍淮南。諦思發軔初地。實自慶雲始也。雖陵谷代遷而剎竿巋然如故。非藉擎山持杵如諸大護法者為之呵護。焉得聲光赫奕。與廣陵諸大剎爭雄峙哉。凡屬派下兒孫。不待金地之招。自應趨灑掃之役。曩者得我仁碩兩法叔先後接踵。復昌大先人之業。是由地藉人興而人因地顯矣。思譾劣無似。奚敢仰希高步。乃辱虞旌遠及。儼然忘其固陋。重之以典席之命。雖捐糜以趨效焉。猶未能酬知遇也。敢復因循怠忽而膜外置此席哉。唯是隈巖歲久而山麋之習幾與性成。恐不堪膺禮法之索。未免以此為憂。惟眾護法為吾門世護。冀推屋烏之愛。以及區區必覆護之始終而安全之。則山野食德寧有艾哉。不莊啟者期達實情也。草復不恭。統惟垂炤弗宣。</p>
</div>
<div class='div-other'><a id='mulu228' />
<p class='h2'>復祖脈禪師</p><p>自從吾兄飄然遠引。凡在同門莫不惘然如失。後詢南來雲水。竟不知神蹤落處。及弟辭維揚。曾與諸兄言別。然數年<span class='corr'>已</span>來終以不得一的。耗為懸懸也。客歲維揚人回。承以書貺。見寄捧接。如睹真月。如獲髻寶。迨驟讀一過。則知吾兄一段事師之誠。交友之誼。久而彌篤。甚矣。仁人之用心超出尋常萬萬也。至諭時流泛泛應事者。鄙懷幾與吾兄共之。弟嘗細詳此輩用心。自入吾門。原無甚大志。不過為衣食而<span class='corr'>已</span>。在彼又何足怪。所可怪者是當今知識不分皂白。公然以真子待之。彼又不知分量。亦公然以真子任之。嗟乎。傷風敗教莫大於此。然我輩不幸而際此時會出處。亦各有道詎。可因彼而事抑損。子輿氏有云。待文王而後興者凡民也。若夫豪傑之士雖無文王猶興。第我輩所言興者不在天子奉迎。諸侯推轂。又不在門庭廣大。徒眾蕃殷。果是鼻孔端正。操行無虧。然後或晦跡山林。或垂手廛市。但杖頭腳底不使落於今時。是為得矣。由是而言。即我輩中亦罕見其有全人也。何則。苟有其志者而行不逮。苟有其行者求其飲水茹荼。歲寒不變之堅剛骨操。又無與焉。是以不逮古人遠矣。若吾兄者尚何言哉。以慷慨拔俗之標。兼瀟灑出塵之志。加以入道穩實。操履清真。斯弟數年前一見而心服者。但此番瓶缽既返。天寧願言按下雲頭。以剛健應事。況南吳北楚。參扣有年。世態人情。不可謂兄不知之深者。兄但細忖今日之叢林果昔日之叢林。今日之人境果昔日之人境乎。惟應行我所應為。不應求全責備於他人也。弟雖駑鈍無似。然三折肱而成醫。且每荷道愛。諄諄以至言規弟。弟寧自甘菲薄而不還以規兄。我兩人者應各棄其所長而取其所短也。</p>
</div>
<div class='div-other'><a id='mulu229' />
<p class='h2'>復棲賢和尚</p><p>石橋揖別。不忍回首。恐金井玉淵增我嗚咽愁嘆聲耳。弟一路追憶教言。殊深銘佩。因思我輩生平以山水友朋為性命。今無故以饑驅出山。山水友朋二俱失卻。每一念及。不覺痛悔之驚心而感憤之沁骨也。適接手諭。知吾兄亦增離索。然所恃萬杉密邇。棲賢海兄在爾。猶我兄或不致太寂寞耳。獨是弟賦性孤陋。今又入孤陋之鄉。何以過日。雖古語有云。剎海匪遙。本之無間。江山雖遠。理契則鄰。然終不若一室團圞之為快也。屢承厚遺。汗顏以領。弟行期只會倫公一面即便登程。天氣尚炎。且吾兄素不任勞。幸珍重自愛。萬<span class='corr'>毋</span>以弟為念。餘懷縷縷。筆不能悉。想千里同風。彼此領言外意耳。藉手草復。并謝種種不一一。</p>
</div>
<div class='div-other'><a id='mulu230' />
<p class='h2'>復雷峰天然和尚</p><p>警錫出山。失于贐送。然不謂遽有此行也。及接手諭。知蓮車<span class='corr'>已</span>去。天畔悵然久之。乃憶壬子來山。獲瞻毫相。且喜歸宗祖席得人。嗚呼。今幾何日耳。而變更若此。豈叢林興替亦隨時數耶。承諭有重來之意。此老人之志而吾輩之願也。但戎馬在郊。我觀四方正在蹙蹙靡騁之際。願且順時頤養。俟皇路清夷。然後行<span class='corr'>己</span>之志。孰謂趙州安國不復見于今日乎。草復不恭。統希慈亮。</p>
</div>
<div class='div-other'><a id='mulu231' />
<p class='h2'>與棲賢和尚</p><p>霪雨經旬。山中樹杪豈止百重泉而<span class='corr'>已</span>。弟山房晝掩。終日如炭庫裏坐。時中非藉佛祖鼻孔相與揩磨。這場困悶不易處也。昨敝門人來自龍舒。相率彼中檀護以一山院相請。審其土俗人情似亦純朴。且饒米鹽足可為住山養道之地。第一邑之地有數十禪師圍繞。因思古人誡子書曰。汎追逐則勞汝形神。慎交遊則鼓人唇舌。況拙直愚戇如弟而能儼臨稠人中。高下處置得宜否。以故尚緩其行。專俟秋風稍涼。拽杖過棲賢。想吾兄定有以見教也。</p>
<p class="head3">又</p>
<p>讀種瓜牧牛諸作。破除世諦。直顯家風。真不負鐵額銅頭讖矣。第以事牽。不能<span class='corr'>賡</span>和。惟有高歌健<span class='corr'>羨</span>而<span class='corr'>已</span>。時節擾擾。高岸深谷亦未得寧居。可勝浩嘆。昨熊燕老遣令郎來投一扎。欲弟于五老峰頭代為覓居。弟感燕老為人。即以空香菴許之。荅書後遣人去汛掃。鄰菴諸僧知之。乃有繁言。謂熊公有關係人。五峰如何容得。弟聞之大笑。故特啟吾兄。若山下時事稍寧。乞方便燕老可暫止之。所謂一動不如一靜也。如其不妥。自不必說。豈有吾輩稱佛子而不拯人于患難中乎。弟素畏炎熱。行期卜在秋初。恐懸念。故並及之。</p>
</div>
<div class='div-other'><a id='mulu232' />
<p class='h2'>復棲賢和尚</p><p>山房晏坐。領所惠選香時一把爇。覺故人之意殷殷厚矣。因念匡廬好友如我棲賢石老。實指不多屈方。將藉此以暢山懷。乃復以分衛出山。東鼓山頭孤陋人何堪當此岑寂哉。然思發菩薩心者。自有菩薩擁護。想歸期匪遙。茲所謂暫時分手莫躊踟。弟又重以自慰也。歸宗老人昨過山頭。極喜東鼓形勢。尊高贈言。有一峰獨當瀾濫穩之句。因思此老人深慈厚德。足以挽迴末運。倘天假以趙州安國之年。我輩可恃以高枕而臥矣。滿擬躬送湖頭。恐反多兄一事。特命侍者以代。春氣尚寒。萬萬以道自愛。</p>
</div>
<div class='div-other'><a id='mulu233' />
<p class='h2'>復趙國子居士</p><p>昨尊使至。適與陳懋老敘談。因而共展閱佳什玅墨。我二人殊讚嘆不<span class='corr'>已</span>也。第不審居士何修得此靈腕哉。陳懋老系出吉水。蓋居士鄉里也。因細玩之久。不謂尊使遽歸。殊失裁荅。想高明者定亦原諒之也。靈隱我祖山。十餘年失掃灑。偶因華扎論及。令我一度慚惶。一度思讀樓觀滄海日之句。恍夫登韜光遠眺時。況匡阜我故山。又一旦拋卻。刺頭于維揚鬧浩浩處作居停主人。鎮日酬應不暇。對居士韻人怎得不恨殺哉。然或天假我以年。不即填溝壑。將來天台南岳覓三間茅屋。以終殘喘。峰頭逐雲。竹裏踏雪。恐不肯多讓于居士與異目老二。荒寺經營土木。日無寧晷。一切匾額碑記心有餘而一時籌畫不及。稍遲或借重居士如椽。又豈止李北海顏平原而<span class='corr'>已</span>哉。別後不審居士客況。何似唐人云不嫌野外無供給。乘興還來看藥欄。山埜借此為居士道。有暇望即一命杖也。</p>
</div>
<div class='div-other'><a id='mulu234' />
<p class='h2'>復微老和尚</p><p>與和尚別久矣。憶二十年前同入靈山之室。比時見叢林之整齊。規矩之嚴肅。任他千二百眾然皆堂堂龍象。今幾何時而法運凋零。若是他不具論即。靈隱祖山亦荒寒之極。和尚平生肝腸火熱。聞之亦嘗動心否耶。至若天寧一往顛沛。甚有過于祖山者。凡在宗黨有心扶豎宗祖道法者。睹此蕭條之狀。不知痛哭流涕當何如也。前春以維揚檀護遴選住持而及。不肖以時量事實進退維谷。繼而念先師靈塔孤冷。遂黽勉而來。舟過白門。滿擬一禮雙足。以舟子忙迫竟不及晉謁。致使咫尺慈顏。又成蹉過。可勝嘆哉。昨諸兄來揚。接手翰。知俯應準提之請。俾孤陋之姪。思藉此得一親塵教。兼罄二十餘年之積悃。謂非天假之緣則不可也。況有孫孝翁之人。望為之推轂。可謂賢主佳賓一時際會。前慨當今法道之衰。今睹和尚此舉。思輩可以額手稱慶矣。但準提雖曰。更新實多欠缺。惟望鼓老當益壯之興。造彼後進福此方來。則區區之所至願也。兩公復命。先布積懷。餘惟翹首江干。耑望來旌而<span class='corr'>已</span>。春氣尚寒。伏乞保護四大以為法為人是禱。</p>
</div>
<div class='div-other'><a id='mulu235' />
<p class='h2'>復許青嶼護法</p><p>前者便過毘耶。承老維摩款以香齋。登舟時覺齒頰間津津然猶有餘馥。信乎其自香積擎來耶。居閒念太翁功成名遂。且有兩令郎出仕。其得俸足以供太翁甘旨。當此時也。不可不謂之大福德人。較之身嬰塵網者奚啻天壤懸殊哉。願此後光陰冀留神祖道。庶不負南嶽老人親授杖也。至若思者居山不甘岑寂。處世又厭塵囂。椰子一軀究竟無安著處。今春偶承祖山之召。方思藉此投閒。作養病計。那知久廢之剎。事更滋多。因念積勞之軀。何能堪此。昨接手教。具審道履如常。且得過和上晨夕接談。縱霪雨困人。藉此可作消遣法也。承注念。藉手肅復。把晤之緣。想在秋風戒寒時耳。臨楮翹企。不盡主臣。</p>
</div>
<div class='div-other'><a id='mulu236' />
<p class='h2'>復香水和尚</p><p>霪雨淋漓。乃勞兩專使跋涉如許程途。<span class='corr'>已</span>屬過分。矧又重以厚貺。雖手足之誼出乎至誠。然彼此窮院子。我心極不安也。至承過分獎借。似涉客氣。恐非兄弟間相與。所以切磋琢磨之意。大抵人情喜譽而嗔毀。當順境來前。苟智鑑不明。僥倖之念。由之而生。為害詎不甚大。古人云。行百里者半九十。斯皆歎晚節末路之難。今而後吾與老弟交勉之庶履。此世此時之要著。不審弟謂然否。天寧祖院四載而內外一新。實藉佛力冥庇。況去冬得　聖駕親臨。不可不謂之一大奇遇。記得十八年冬寓舒山荒院。聞天寧有意請我。私念任大責重。非綿力所能支持。是夜夢先老人慰我曰。果能此道也。遂覺不勝感泣。心知此語乃中庸上者。但前後句義生疏。不復記得。侵晨即過大義書記寮索觀。方知下二句為雖愚必明。雖柔必強也。今天寧一旦改觀。豈非先老人之靈也耶。吾弟有可造之資。兼有可為之品。但器量不大。識見不高。只此兩端。未免貽我憂也。七月望後有維揚之行。不特專為龍華之舉。記得今春力辭天寧。諸護法曰。天寧我等不敢屈留。但敕建之疏。蕭閒之扁。是和尚分上事。尚未完成。這關係我輩。不敢當要和尚自處。以此一節。遂鈍置至今。然遲不過明春了此案也。六月下梢準定接弟來三峰。有要緊話與弟商酌。然非筆舌可能盡者。痛念法道凌夷。師門寥落。我輩受佛祖師友蔭庇乃有今日。若一味坐享安樂。置道法于不問。此韓昌黎所謂食其祿而怠其事。必有天殃。我輩聞此寧不惕然生警乎。<span class='corr'>佳</span>什法語俱讀過一遍。遲遲寄來。餘望磨勵道骨。鼓勇前來。以副我望是禱。</p>
</div>
<div class='div-other'><a id='mulu237' />
<p class='h2'>與華山僧老和尚</p><p>年餘不奉塵誨。仰慕之懷有如山積。妄意舟過吳門。庶得一覲毫相。又念華座逼近祖山。盡力道不得箇入門句子。由此一端並和尚處。亦缺接足修敬之禮也。非恃平日知愛。敢露此窮乞相哉。三峰之行出於意想所不到。春初接虞山書。見其誠懇篤摯。遂勉赴金地之招。然實不知有仁和尚事也。比時若知之。必決意前來。以妨賢路。在世俗君子尚不忍為。況吾輩同源共本者乎。且仁和尚與思昔曾同入先靈隱之室。素稱相好。今以一院之故便紊尊卑之分。真非人也。入院後始聞舊住僧一言之。猶未獲其詳。及西堂法兄招赴瞿府齋。始悉其巔末。遂不覺仰天歎而俯地慚也。乃以三峰之故帶累和尚受如許波吒。人非木石。情何以堪。前讀手訓。曾未一言及。足見和尚天高地厚之量。俾思心形俱服。舉世踞曲彔者能體此心。何患乎親親之道不復見於今日。前承慈愛。非筆舌所能鳴謝。以托缽城中。遲于遣候。日下方始還山。薄具香資。侑以麤物八種。敬專兩禪代伸九叩。目前以天寧破絮。力辭不脫。不無反顧憂。俟秋後去維揚了此公案。定當躬叩方丈以圖懺罪也。山中蒙慈庇。人事麤畢。人情麤安。但不肖思以積勞之軀日來善病。總之薄福德人遭際如是如是。無足為和尚道者。惟願和尚順時頤養。以為宗屬主盟。是所切禱。餘不贅。</p>
</div>
<div class='div-other'><a id='mulu238' />
<p class='h2'>與香水和尚</p><p>法華會上。佛囑累諸大菩薩忍苦弘經。其言深而其慮切。今人只作尋常文字念過。此法道之所以凌夷也。歎我輩不獲生佛法全盛時。與乘願諸老共相砥勵。亦一大不幸。苟非骨性堅剛。志力廣大。欲冀不隨世波。靡庸可得乎。是故嘗對室中諸子曰。我輩如逆浪撐舟。稍涉遲疑即下流矣。所以自慶雲風波摧拉而後曾無一念退墮。併無一毫怨尤。刻刻以佛祖老和尚天大法門叢林為念。今叢林雖成而法門尚未遂志。總之以得人為難耳。日望同門中有擎頭帶角之士挺出。茲時說三峰負累可以弛擔。猶是私意。老法弟試看當今碁布名山稱知識者。誠實有幾。足當吾輩一豎點首哉。所以古人願得有手眼宗師三百六十員布滿天下。始稱快意。使其睹目今法席荒寒之狀。又不知發何等慨嘆也。前承專使惠顧。復言中<span class='corr'>已</span>披肝瀝膽於專使前矣。所以者何。深念老弟有出世之具。數年來皆不得其地。今區區一香水烏足以展其驥足。古人云。與其老死於丘壑。不若領眾行道于叢林。況年齒正富。正老法弟有為之日。特專知客挐舟奉接。千祈將香水庶務委之執事。來三峰作十日快談。一傾積愫。中元後即有揚州之行。想同條共本者自能念我艱辛。不待再四叮嚀。便拽杖橫趨耳。近聞維揚境內又遭水患。且四方多事之秋。龍華會我立意不行。只去憑檀護。把天寧有箇下落。我則放心住三峰也。然猶有許多心腹不可以形之紙筆。非面傾不可。惟弟諒我苦心。相見匪遙。茲不多贅。</p>
</div>
<div class='div-other'><a id='mulu239' />
<p class='h2'>與馬魯士郡丞</p><p>護法佛法中人。當王事靡盬之際。猶諄諄以箇事是究。非靈根宿植。曷克臻此。舟中承諭。此事見得分明。只臨機吐不出。此無他。見所礙耳。不見圓覺經云。理礙正知見。所謂正知見者。即吾人知冷知熱。毫不作意者是。古德向那邊透過。卻來這邊行履。見山是山。見水是水。狹路相逢。設有人問著。只拈出箇日用平常底與之酬唱。正南泉所云。平常心是道者是也。趙州了此一生平應機。不是鎮州蘿蔔。便是青州布衫。或教喫茶去。或命洗缽盂。綽綽然有餘裕。豈離日用應酬外別有所謂道耶。今之禪者見不及此。往往離波覓水。異見橫生。是以觸途成滯也。護法性與道合。不愁將來不透頂透底。與昔楊李諸公並駕爭驅于千古上下。但請目下將平日見得底。會得底。一齊放下。只於方冊中去不得處盡力參去。久久或摸著古人鼻孔。這遭任是臨濟德山到來。亦轉他向背後立。更慮甚臨機道不出耶。向以宰官目護法。相會時每每放過。自京口晤對。見途中猶不離看祖錄。且與盧公互相扣擊。不覺恍然自失。使非受記靈山。何能篤信吾道若此。敬為前佛後佛稱慶而<span class='corr'>已</span>。天寧山門承台護。乃俾匿跡深山之病比丘無反顧憂。此種大德。不當以筆舌鳴謝。惟有心感而<span class='corr'>已</span>。便中草率。不覺葛藤娓娓。餘懷統候面傾。臨書瞻切。</p>
</div>
<div class='div-other'><a id='mulu240' />
<p class='h2'>賀上方碩老和尚</p><p>靈山言別。雲月各天。雖不獲時挹清光。而高風道範實在心眼中矣。客秋得信。知和尚卓錫上方。不惟草木生輝。亦且人天增慶。不肖遠寄荒域。為之躍然思向。閱廣陵舊誌。深羨上方一剎卓絕前古。加以蜀崗盤秀。珠泉結靈。信非尋常天壤之所作合。雖晚近凌夷堂舍。鞠為茂草而勝蹟奇觀儼然猶昔。今得和尚主之。實地靈有待而興也。思切睹祖風寥落。是處叢席荒寒。獨靈山剎竿號為極盛。昨拜讀老人全錄。嘆其法性寬洪。被機廣大。其卷其舒。有如雲龍入海。變化莫測。大哉。真末世光明幢也。但普說中有舉鞠多公案勵新戒者。何故卻引香嚴為證。思反覆推詳。不知所以。若以鞠多為未得道者而<span class='corr'>商</span>那失擇法之明。若以香嚴為<span class='corr'>已</span>得道者則溈山無知人之鑑。何則彼鞠多者未付法<span class='corr'>已</span>機用超群。既付法則花曼三尸之神通妙絕。其不識香乳空注者。豈真然耶。至於香嚴之問一答十者不過聰敏記持。而溈山古佛<span class='corr'>已</span>先為結案矣。及乎家私籍沒。要他通個祖翁契<span class='corr'>券</span>。卻又為地所礙。其搜尋秪對者豈真不然耶。借使鞠多之證道不圓。還如香嚴之見道不穩。是豈無說乎。擬思酬對。早落識情。纔入三昧。即屬變異。一個為所知障。一個為障所知。兩處較勘。誠有天壤之隔。似不合同例而語。然蒙者亦固知老人有當斷不斷。不招其亂底劍在。始末推求。但不知劍鋒所在。和尚法眼洞徹淵源。特持上告。萬望不吝垂慈。委曲提示。則三千里外蒙優渥矣。未緣頂禮。殊切翹勤。拙偈山誌聊當瓣香之敬。惟為法為人以時珍重。不備。</p>
</div>
<div class='div-other'><a id='mulu241' />
<p class='h2'>復棲賢石鑑和尚</p><p>專使來山。愧無茶點。聊備蒿湯之儀。座下不以褻慢為愆耶。別來<span class='corr'>已</span>再月。契闊滋甚。遐想三峽淙淙與法音並吼。不禁神開駿躍。第無因飛渡雲峰。一領搖松握塵之談耳。思樗散。無似客冬於火爐頭吐得不稽之語數十篇。侍者拾而成帙。實下里巴歌也。奚足以唐突大方。但辱在法愛。故不避醜拙。敬塵清覽。幸座下一加意品題。是峻阪鹽車之下而受非嘗知遇矣。仲春寒暄不常。惟珍攝不既。</p>
</div>
<div class='div-other'><a id='mulu242' />
<p class='h2'>復金蘭日燄大師</p><p>思海甸鄙人。十餘載碌碌禪波而泛識者固多。其知交極少。蓋以秉性疏慵。不近人情故也。然間遇一二聲氣相合者。誓當以謙。以讓。以誠敬事之而。況古貌古心。有若大師者。又肯以世情常套。往返屈杖履耶。唯是薄祐菲躬。濫膺祖胄。雖朝乾夕惕。勉繼先規。而究竟無補萬一者。多分以障緣重深。獅虫作祟。捫心清夜。情何以堪。雖曰魔種孽族。在聖世亦有所不免。第末流無識。專以成敗毀譽比量吾人。此昔人所以稱天下得一人知<span class='corr'>己</span>不恨也。頃接來教。感愧殊深。何至人之舉止珍重也如此。何謙光遇物也又如此。藉手奉復。遲當踵金蘭而聆教也。</p>
</div></div>
<p class='juan'>雨山和尚語錄卷第十八<span class='note-inline'>(終)</span></p>
</div><!-- end of div[@id='body'] -->
</body></html>