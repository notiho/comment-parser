<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬如禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu15' />
<p class='juan'>萬如禪師語錄卷第四</p><p class="byline">嗣法門人行猷等編</p><p class="head1">荊谿龍池山禹門禪寺語錄</p>
<p>結制上堂。出一叢林，入一保社，鐵鞋踏破無蹤跡。那邊經冬者邊過夏，妄想如苗逐日增。若是皮下有血底漢子自己猶是冤家，豈肯向人求禪求道？儻或機思遲鈍，且向九十日內挨拶明白，謾謾與汝商量。</p>
<p>上堂。十方同聚學無為，抵死和他戰一回。選佛場中須及第，莫教孤負兩莖眉。喝一喝，下座。</p>
<p>上堂。打破從來窠臼覿露，當人者著山巔。黃鳥聲聲陌上桃花灼灼。此事本來成現切忌，生心卜度休卜度，祥麟只有一隻角。喝一喝，下座。</p>
<p>上堂。彌勒真彌勒，分身千百億，時時示時人，時人自不識。若也識，卻將影子當真實，如不識鬼窟之中坐。白日，拈拄杖云：拄杖子朝到西天，暮歸東土，其間幾多青山突兀，綠水波騰，只是不敢動著一絲毫。何故？目前無異法，不用強安排。卓拄杖，下座。</p>
<p>上堂。心王不妄動，六國一時通。罷拈三尺劍，休弄一張弓。此是古德直指諸人，穩坐家邦，絕無意外之憂，且有天然之樂。雖然如是，仔細檢點將來，亦未出陰界窠窟。在龍池亦有一偈，非敢與古人較短論長，也要大家委悉。心王本來妙，在處自圓通。拈出吹毛劍，邪魔絕影蹤。</p>
<p>上堂。聖人無二道。百姓無二心。眼睛原在眉毛下。鼻孔依然撘上唇。若向者裏領略得去。禹門與你草鞋。正好行腳。如其未能。三世諸佛亦救你不得。諸禪德還有全身證入者麼。拈拄杖云。人平不語。水平不流。冬至上堂。群陰消盡一陽生。鐵樹枝頭花正新。賣被賣牛俱不涉。寒爐迸出一星星。驀拈拂子云。大眾。寒爐迸出底只者是。擲下云。見之不取。思之千里。</p>
<p>上堂。知有底道不得道得底不知有，信手斫卻月中桂，自有清光輝宇宙。六不立，一不守。纔涉思惟，劍去<span class='corr'>已</span>久。車行陸地水行舟，七七元來四十九。喝一喝，下座。</p>
<p>上堂。根源直截，豈落階梯？大用現前，不存軌則。一切處風行草偃，二六時耀古騰今。三世諸佛於一毫頭上現出無邊妙相，十方國土，何處去覓封疆？只此公案現成，豈借他人之力？且應時及節一句如何通信？西風吹落木，千山露本顏。</p>
<p>上堂。缽盂口向天。拄杖長靠壁。晨朝有粥噇。齋時有飯喫。不妨信手擎來。要且不借他力到者裏。為甚麼十箇有五雙問著口如木橛。良久云。只為分明極。翻令所得遲。</p>
<p>上堂。僧問：雪峰在德山作飯頭，一日飯遲，德山擎缽下法堂，值雪峰晒飯巾次，乃曰：鐘未鳴，鼓未響，托缽向甚麼處去？德山便低頭歸方丈。意旨如何？師云：千聖不能明。進云：峰舉似巖頭，頭云：大小德山未會末後句在甚麼處？是他未會末後句？師云：杓卜聽虛聲。進云：山令侍者喚巖頭，問：汝不肯老僧那？頭密啟其意。如何是密啟其意？師云：道破即不堪。進云：山明日陞堂，果與尋常不同，那裏是他不同處？師云：換卻汝眼睛。進云：頭在僧堂前。拊掌大笑云：且喜者老漢會末後句，甚麼處是他會末後句？師云：向汝道杓卜聽虛聲。進云：雖然如是，也只得三年活。因甚果符其言。師云：疑殺天下人。進云：公案已蒙師指示，別展旗鎗請師接。師云：放汝一頓。乃云：參禪直要離心識，學道應須不住功，腳下果然紅線斷，從教南北與西東。故云：有一物，上拄天，下拄地，常在動用中。動用中收不得。收不得，絕蹤跡。東擲西拋。會未失，智者自能暗點頭。擬議思量墮鬼窟，勿思量。莫尋覓，魯祖見僧便面壁。和盤呈露絕商量，雨過千山如黛潑。</p>
<p>彬然首座入塔上堂。頂門上眼開。萬象不能逃影質。腳跟下著實千差踏斷絕淆訛。從此展舒大用。殺活自繇。無不縱橫無不玄妙。正堪於迷途之中。為人解黏去縛。拔楔抽釘。不意時節。忽至撒手那邊。於勝熱門頭直趨而過。無縫塔裏。正好安身。當下坐斷古今湛然凝寂。且道向後如何受用。蒼松翠竹常圍繞。日倚青山看白雲。</p>
<p>臘八上堂。最初淨裸裸，末後赤條條，從來絕遮障，不了徒忉忉。所以黃面瞿曇雪山坐了六年，到臘月八夜，抬眸觸著明星，便知者一著子落處。忙忙出來說法四十九年，談經三百餘會。本欲顯揚者一著子，未免說真方賣假藥，誰知並無一實。末後拈花當時百萬人天罕聞就體知歸。多見韓盧逐塊。惟有飲光尊者，破顏微笑，即將正法眼藏涅槃妙心，付囑摩訶迦葉。從上西天四七，東土二三，遞相印證，以為心法。及乎南嶽青原之後，便有五宗之別，臨濟以立三要，三玄曹洞以五位君臣，雲門以一鏃破三關分明箭後路溈仰以父慈子孝，唱拍相隨。法眼以三界惟心，萬法惟識，直得異端紛起，邪法難扶。人人陷於參天荊棘之中，拈拄杖畫一畫，云：今日山僧一齊畫斷，使諸人不墮窠窟，箇箇活卓卓地去。卓拄杖，下座。</p>
<p>上堂。透過向上牢關，羅籠不住；踏著本有田地，在處縱橫。自然頭頭玄妙，物物天真，敏捷不類，舉止超群。雖然，更須向高高山頂立，深深海底行，養成頭角，以待風雲。喝一喝云：天外一聲雷震起，萬山煙雨盡為霖。</p>
<p>上堂。舉三聖問雪峰：透網金鱗以何為食？峰云：待汝出網來向汝道。聖云：一千五百人善知識，話頭也不識。峰云：老僧住持事繁。師云：硬者硬如并州鐵，軟者軟似兜羅綿。雖然氣岸不相同，不妨用來各盡妙。眾中忽有箇師僧出來道：龍池恁麼批判，大有人未肯在。山僧與伊二十拄杖。何故？賞渠大膽？</p>
<p>上堂。諸佛心地藏包含萬有祖師正法眼，不立纖塵。什麼物？恁麼來，覿面使伊親薦取。說似一物即不中。當機直下便相呈，還假修證也無？真金不礙重重煆。修證即不無，污染即不得。光前絕後沒商量。可謂風行草偃，水到渠成，鍼芥相投，師資契合。雖然如是，龍池眾中若有箇漢亦恁麼答話，即時趁出。何故？丈夫氣宇如王，豈踏他人故步？喝一喝，下座。</p>
<p>上堂。舉臨濟云：第一句下薦得，堪與佛祖為師；第二句下薦得，堪與人天為師；第三句下薦得，自救不了。師拈拄杖云：大眾！且道是第一句耶？第二句耶？第三句耶？若也檢點得出，龍池與伊三十拄杖；若檢點不出，亦與三十拄杖檢點不出，三十拄杖且置。只如檢點得出者為甚，亦與三十拄杖。卓一下，云：不入祖師室，茫然趨兩頭。</p>
<p>上堂。林間猛虎肉為命，何故不食自己子？杲日當空無不明，片雲遮卻從何起？大地都來一火坑，得何三昧不燒死？禪人一一透將來，擬議思量千萬里。喝一喝，下座。</p>
<p>上堂。忘功絕照，十方剎海。黑沉沉大用縱橫，四聖六凡齊聽令。棒頭點著，使伊頓見舊生涯；喝下分明，賓主歷然曾不昧。所以箇中人相見，如鏡照鏡，似空合空。只如正恁麼時，一句如何通信？豎拂子云：藉得東君力。千山盡改容。</p>
<p>解制上堂。有一句到你諸人瞎卻汝眼，無一句到你諸人啞卻我口。若是二途截斷，非惟汝諸人無處摸索。直饒三世諸佛、歷代祖師到來，亦無著眼處，只貴沒量大人方能領略於機，先不肯滯情於句下。且放開一線，如何指示？南北東西不是你。喝一喝，下座。</p>
<p>上堂。問：擬將心意學玄宗，大似西行卻向東。和尚陞座，如何指南？師云：待汝離卻心，意即向汝道。進云：者便是垂慈處麼？師云：錯。僧擬進語，師便打。乃云：南泉一刀斬卻貓，趙州頭戴草鞋走。玄沙錯過驗當人，普化風顛打筋斗。鎮州蘿蔔重三觔，青州衫子誰知有？千聖不傳一著子，驀然觸著便哮吼。驚起巖前老大虫，踏殺嗥嗥子湖狗。以拂畫一畫，云：還會麼？便下座。</p>
<p>上堂。拈拄杖云：為萬物之根源，作天地之太祖；或時孤峰頂上嘯月眠雲不記春；或時十字街頭，敲落空花千萬朵。善財於此未能了，茫茫煙水百城參。彌勒於此見未圓，猶待龍華方結果。所以只貴猛烈丈夫，一肩擔荷，自然羅籠不住，呼喚不回，便能握土成金，風行草偃。卓拄杖，下座。</p>
<p>大士誕辰上堂。澗水潺潺不斷聲，黃鶯嚦嚦樹頭鳴，普天之下皆如是，盡是觀音入理門。入理門且置，只如觀音菩薩即今在甚麼所在安身立命？還委悉麼？寶陀石上端然坐，剎剎塵塵現妙身。</p>
<p>上堂。日面月面佛，動轉施為活鱍鱍。萬機休罷絕商量。諸聖到來口似結。臘月蓮，九夏雪，不是知音空漏洩。無手之人揮一拳。無舌之人叫不輟。善法堂中鐘亂鳴，東海龍王遭一跌。水族眾生共歎奇，此事誰人能諳悉？豎拂云：暑往寒來春復秋，廣劫至今無變滅。南澗和尚入山掃塔請。上堂。僧問。昔日世尊拈花，迦葉微笑。便恁麼相承教外別傳之旨。只如阿難倒卻剎竿。意旨如何。師云：眉橫鼻直。進云：恁麼則弟承兄力子酬父恩去也。師云：你那裏見得？進云：不妨好手重呈玅，更借師機較一籌。師云：放汝一頓。僧喝，師便打，僧禮拜。師云：晴天不走，直待雨淋。乃云：靈機獨運，揭正眼於言前；大用縱橫，截千差於杖底。有時把住，直饒佛祖未免茫然。有時放行，咸使人天各各知有。是謂真風普扇，皎月臨空。在在沾恩，波波頓現。所以向上人行處，如火消冰。不執一隅，隨方導物。或有廉纖搭滯底，即與斬斷。管教獨脫無依。故云善知識者似優曇華出現千載難逢。今南澗和尚過禹門掃塔，欲為一切人作牓樣，復命山僧陞座，是以不敢固辭。山中大眾久仰玄音下座統序申請，伏希垂示。</p>
<p>上堂。太虛寥廓，含萬象以無遺；正眼洞明，鑒千差而不漏。大用現前，佛祖莫近；一念未生，人天罔測。擊開大解脫門，獨露本來面目。且本來面目是何形相？拈拄杖，卓一下，云：三腳蝦蟆吞卻月。</p>
<p>結夏上堂。僧問：護生須是殺，殺盡始安居。正值者時節，請師格外施。師云：三千里外絕淆訛。進云：作家宗師，天然猶在。師云：更要棒喫那？進云：鋼刀雖快，不斬無罪之人。師云：招狀現在。進云：恁麼則學人退身有分。師云：怕死底豈是好漢？僧喝。師打云：果然難逃。乃云：龍池結夏，匝地風生，衲僧安禪，通身毛豎。說甚麼護生？須是殺殺盡始安居。直得人人獨脫無依，箇箇通身慶快。迥絕淆訛，坐斷今古，秪如水牯牛為甚東觸西觸？良久，云：不是箇中人不知。</p>
<p>當晚小參。踞菩薩乘。不落聲聞緣覺。修寂滅行。豈容妄想嗔癡。以大圓覺為我伽藍。一有多種二無兩般。身心安居平等性智。釋迦自釋迦。彌勒自彌勒。正當恁麼時。且道。把柄在甚麼人手裏。若也知得落處。四月十五結。元無可結。七月十五解亦無可解。直得年年如是月月如是日日如是。時時如是。是謂忘功絕照打成一片。苟或未能。必須發起新鮮志氣。頓開特達之懷。把本參話頭。如十字街頭。遇著殺父冤讎相似。便欲一刀兩段。如墮千尺井底求出。念念不移。如貓捕鼠。四腳踭踭首尾一直。果能如是用心定有到家消息。珍重珍重。</p>
<p>上堂。靈山會上談經三百餘座，末後拈花當陽，顯示不得，迦葉微笑，卻成一場戲，設少室峰前，面壁九載。雖然口縫未開，<span class='corr'>已</span>是狼藉不少。若非神光斷臂，看伊坐到驢年。驀拈拄杖卓一下，云：大眾！且道者一卓落在釋迦老子分上，落在達磨大師分上。若也檢辯得出，非但識破二老心肝五臟，管教歷代祖師鼻孔一捏粉碎；如其未能白日，只陪人事過青春，那得再來時？</p>
<p>晚參。結夏以來第六日，腳下依然浮逼逼，欲將安享太平時，須是一番白汗出。白汗出，能獨立？方纔不作倚門客。金毛獅子奮全威，千妖百怪潛蹤跡。喝一喝，歸方丈。</p>
<p>上堂。舉金剛經云。須菩提。諸菩薩摩訶薩應如是生清淨心。不應住色生心。不應住聲香味觸法生心。應無所住而生其心。師云。釋迦老子慣會拖泥帶水。好與三十拄杖。新州盧行者。向葛藤窠裏打失鼻孔。也好與三十拄杖。堪笑後來座主們註底註箋底箋。大似掉棒打月。亦好與三十拄杖。何故？不見道。八百餘家呈妙手。都來依樣畫葫蘆。</p>
<p>上堂。三世諸佛不知有，突出當陽便哮吼。狸奴白牯卻知有，須彌頂上浪飛走。放行把住不繇他，堂前鐵樹花開久。薰風[颱-台+弗][颱-台+弗]殿生涼，觸著寒毛似壁陡。西來祖意草頭邊，誰肯將身藏北斗？顧鑑之機接鈍根，堪笑人前伸出手。未了之人聽一言，七七從來四十九。喝一喝，下座。</p>
<p>端陽上堂。僧問：處處龍舟競，家家角添香。爭如窮衲子風味自尋常。尋常風味則且置，衲僧巴鼻事如何？師云：天左旋，地右轉。進云：只如天童老和尚豎拳云：只將者兩箇粽子供養大眾。還出斯旨也無？師云：塞斷你咽喉也不知。僧喝，師便打。乃云：今朝卻是端陽節，俗舍人家循舊例。艾虎簷頭處處縣，靈符門上重重貼。禹門寺裏古家風，從來節序多疏失。只有一事眾須知，說法忉忉不動舌。婁東舊識請上堂，瞬目揚眉俱漏洩。若人直下便承當，四聖六凡頓超越。且道承當後作何行履？一句當天八萬門，二六時中活鱍鱍。</p>
<p>上堂。舉五祖演和尚因諸寺長老入山，上堂云：臨濟入門便喝，是什麼熱碗鳴聲？德山入門便棒，拗曲作直。雲門三句，洞山五位大開眼了作夢。何故如此？國清才子貴，家富小兒驕。師云：五祖恁麼批判，卻被四大老在常寂光中呵呵大笑。且道笑箇甚麼？笑箇大開眼了作夢。</p>
<p>上堂。豁開頂門，正眼覷破。夢幻空花，胸中疑念頓消。管教四稜蹋地。現成公案，豈落階梯？在處家鄉，隨流獲妙。昨夜那吒，太子發怒。把須彌山一摑，直得百雜碎。驚起陝府鐵牛撞破虛空，三千大千世界一時震動。你諸人因甚瞌睡，不知不覺？</p>
<p>上堂。今辰卻是五月半，山田處處栽秧遍。殿角薰風陣陣來，明明拂著本來面。衲僧家，欠靈變，三條椽下如臨戰。大似掘地覓青天，須知此事本成現。長空萬古日輪明，豈容更作別方便？喝一喝，下座。</p>
<p>上堂。仲夏暑蒸人，通身白汗淋，明明無別物，豈用外求真？殿角薰風拂，都來徹骨惺。情忘諸見泯，眾苦不相侵。且道正恁麼時一句如何通信？豎拂子云：青蓮纔放清波上，撲鼻馨香不假尋。</p>
<p>上堂。開口成雙橛，無言喪本宗。須知此段事，誰敢強形容？豎拂子云：箇中識得文殊老，管取無煩過別峰。</p>
<p>上堂。舉十方同聚會，箇箇學無為。此是選佛場，心空及第歸。師云：龐居士信口道出耀古騰今，多少師僧咬嚼，不破龍池，不惜唇皮，更為下箇註腳。十方同聚會，人人離向背，箇箇學無為，寶劍時時揮，此是選佛場，登者絕商量。心空及第歸。日出浮雲驅你諸人，擬向山僧註腳下領略料掉沒交涉。不向註腳下領略。別有見處，杜撰不少。何故？聻一有多種，二無兩般。</p>
<p>上堂。臺山婆道驀直去。多少禪和不知止。秘魔見僧便擎叉。擬議不來叉下死。十箇有五雙。到者裏望風而退。所以道。我若一向舉揚宗教。法堂前草深一丈。倩人看院始得。若也放開一線。便見三百五百攢攢簇簇商量。向上向下全提半提果如是何有宗門事哉。且道。如何是宗門事。崑崙騎象舞三臺。</p>
<p>解夏上堂。四月十五結制，高掛缽囊，不許絲毫走作。七月十五解制，橫擔楖栗，從教海角天涯，當處不迷此世，他生不說夢，頓忘諸念樹，凋葉落，露金風。所以道：是法住法位，世間相常住。正恁麼時，如何分付？雖然入眼青山好，須信前途有斷津。</p>
<p>晚參。舉仰山坐次，大禪佛到，翹一足云：西天二十八祖亦如是，唐土六祖亦如是，和尚亦如是，某甲亦如是。仰山下禪床打四藤條，師云：大眾！仰山為甚不打五藤條、三藤條，只打四藤條。還有人明得落處麼？眾中有般漆桶商量道：為伊道箇四如是，所以仰山打四藤條。如此見解，要稱祖師門下客，不知面皮厚多少。</p>
<p>上堂。僧問。鐵牛之機即不問。祖師心印請師拈。師便打。進云。恁麼則曹谿一脈傳今古。五葉千燈事更新。師云。你本分中道一句看。進云。眉毛分八字。鼻孔大頭垂。師云。未本分在。僧喝。師復打。乃云。諸佛妙心不涉功勳。祖師密意豈容造作。不落見聞不墮聲色。不與萬法為侶。不與千聖同廛。自然高超十地。迥出三賢。到者裏卷舒收放。殺活擒縱。無不縱橫無不自在。只貴有力大人一肩擔荷。秪如堅固不退一句作麼生道。雪後始知松柏操。事難方見丈夫心。</p>
<p>上堂。舉法眼問覺鐵嘴：近離甚處？覺云：趙州。眼云：承問趙州有柏樹子話，是否？覺云：無。眼云：往來皆謂僧問如何是祖師西來意。州云：庭前柏樹子。上座何得道無？覺云：先師實無此語，和尚莫謗先師好。師云：龍池有五十拄杖，十拄杖打者僧不合。問祖師西來意，十拄杖打趙州。不合道庭前柏樹子。十拄杖打法眼不合道有此語。十拄杖打覺鐵嘴不合道無此語。還有十拄杖待打箇人。忽有師僧出來問：未審打甚麼人？山僧劈脊便棒云：只者漆桶。</p>
<p>上堂。僧問。風穴云。若立一塵。家國興盛。野老顰蹙。不立一塵。家國喪亡。野老安貼。請問和尚立即是。不立即是。師云。截斷兩頭。進云。只如五祖演道。若立一塵。法堂前草深一丈。不立一塵。錦上鋪花。又作麼生。師云。也是語脈裏轉卻。乃云。好日多同作者知。鋪花錦上妙難思。靈明廓徹先天地。透出重關豈有師。雲散日輝冰釋水。風來香噴劫前枝。欲識他年親切句。真心發現道根基。喝一喝。下座。</p>
<p>師造壽塔訖，上堂，舉：昔有僧為疏山造壽塔竟白山，山曰：將多少錢與匠人？僧曰：一切在和尚。山曰：為將三文錢與匠人，為將兩文錢與匠人？為將一文錢與匠人？若道得，與我親造壽塔來。僧無語。後僧舉似大嶺閒和尚，嶺曰：還有人道得麼？僧曰：未有人道得。嶺曰：汝歸與疏山道：若將三文錢與匠人，和尚此生決定不得。塔將二文錢與匠人，和尚與匠人共出一隻手，若將一文錢與匠人，累他匠人眉鬚墮落。僧回如教而說山具威儀，望大嶺作禮，歎曰：將謂無人，大嶺有古佛放光射到此間。雖然如是，也是臘月蓮花。大嶺後聞此語曰：我恁麼道，早是龜毛、長丈二。師云：者僧與疏山造壽塔問著，非惟口似磉盤，亦且傳言送語。疏山雖得壽塔匠工錢，至今未酬訖。羅山古佛註腳，分明即不無，只是少了一轉語，直至如今，亦未結絕。爭如自調、道堅、大林，三禪人為山僧造壽，塔匠工錢，一一不欠少，山僧亦不問伊伊，亦不去傳言送語。今同眾信請山僧陞座，不妨因齋慶讚。復為說偈：森森松竹萬山中，三塔巍峨撼曉風。看取煙霞籠歲月，玲瓏八面振綱宗。</p>
<p>重陽上堂。舉真淨和尚云：九日無白醪，飽餐黃栗糕；十日有黃菊，催人打禾穀。五更鐘未鳴，鄰雞<span class='corr'>已</span>數聲，將軍不下馬，各自奔前程。師云：真淨老人應時及節，可謂即世相而談實相。仔細檢點將來，未免使人奔馳太殺。山僧亦有一偈，不妨舉似大眾，九日無白醪苵萸茶，自饒十日有黃菊，金風撼巖屋。五更鐘未鳴，頻聞落葉聲，本來成現事，何必涉途程。</p>
<p>孔聞上座請上堂：靈鷲峰前一大事，師師相授始無欺，不須別處問端的，直欲當陽顯大機。顯大機，絕支離殺活縱橫截所疑孔，聞道契。今來此，老僧用處亦無欺。他時指點群生類，悉使迷途人自歸。</p>

<p class='juan'>萬如禪師語錄卷第四</p></div>
</div><!-- end of div[@id='body'] -->
</body></html>