<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬如禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu128' />
<p class='juan'>萬如禪師語錄卷第十</p><p class="byline">嗣法門人行猷等編</p>
<div class='div-other'><a id='mulu129' />
<p class='h1'>佛事</p><p>金栗石車和尚，掩龕生，擒猛虎，活捉獰龍杖頭斷衲子命根，喝下了。當機大事者，是我法兄石車和尚尋常用底茶飯，而今末後提持，直使人人徹骨徹髓，且把住要津一句作麼生道？遂掩龕云：巍巍坐斷十方界，誰敢當陽正眼窺？</p>
<p>淨菴禪人入塔，西風急葉歸根，皮膚煉盡真實存，紅塵鬧市無心入，險峻高峰亦不停。淨禪人須惺惺，家山莫向外邊尋，直向此中明落處，大地山河一片銀<span class='note-inline'>(時值雪)</span>。</p>
<p>道助維那火，腳跟著實底頂門上，自然眼活胸次安貼者，生死岸不用挨排。所以道：助維那雖未利生，自信不從人得。臨行撒手卻也，絕後光前。山僧固是無法與人，不免鋪花錦上。攛下火炬云：與汝一把火，遍體悉光明。</p>
<p>耆舊玄猷師火來時不挂一絲頭。撒手縣崖得自由。箇裏了無生死相。馳求心念悉皆休。恭惟玄猷。師於綠陰濃處抽身。紅焰光中進步。直得瑞氣騰空。煙雲匝地。且道畢竟向甚麼處安身立命。踏破化城歸寶所。蓮花國土任遨遊。</p>
<p>耆舊幻空師火，四大都來總一空，幻生幻滅了無蹤，但恁去絕羅籠，佛國天堂觸處通。</p>
<p>謙光禪人火太湖水龍池山，此事從來無覆藏，不向他方求的旨，管教步步是家鄉，只者是絕商量子，規啼處落花香。</p>
<p>普照禪人火，妄念頓息，雲散長天，虛空迸裂。日湧山巔，普照普照。欲識末後句，烈焰了生緣。</p>
<p>覺然上人入塔，真覺光明煥靈然，無間斷，撒手忽西歸。遺下者公案付與丙丁公露出本來面，欲識本來面，且向塔中須自看。</p>
<p>續燈師入塔，師舉靈骨云：半世苦奔馳，輔弼先師無二念，一生能事畢。武林精舍即歸真，彌勒內院卻參勝熱門庭，皮膚煉盡，堅實皆存。遂放下靈骨云：此處安身妙？雲霞四面生。</p>
<p>拙生禪人火，舉炬云：拙生拙生，觸處圓成。信腳行去，步步皆親。三途成解脫，佛國不留情。古今當念了，剎境一毫明。汝若信得及，我不再叮嚀。脫或未然，烈焰光中休放過，無位真人露面門。遂下火。</p>
<p>徐無隱居士火舉炬云：道人行履無留戀，浙水閩山成一片，猛然覷破死生關，不妨是處作禪苑。恭惟無隱居士時中清淨，護衣珠而嘗在；隨流得妙了，當處以湛然囊橐蕭蕭，視世相若空花，道心切切操真常之不變。及乎臨末稍頭，內無所累，外無所牽，結趺長往，了一生案。雖然，恐其見處未圓，行處不到，更聽一偈：無位真人無背面，直下薦得猶隔線，一炬紅光相助公，管教觸處自成現。遂攛炬。</p>
<p>祖權維那火執火炬云：虛空既迸裂，火裏急翻身，去去原無去，是處樂天真。</p>
<p>梅谷侍者火，觸目是家鄉，腳跟紅線斷，箇中既不昧，豈復有變遷？飄然恁麼去，處處無餘欠。火光從地發，獨露春風面。</p>
<p>成唯寮元火，生來死去原一貫，亙古亙今無間斷。放下許多閒念頭，全身證入空王殿成唯寮元還會麼？如其未能，大火炬中煆一番管，教脫體風流現。</p>
</div>
<div class='div-other'><a id='mulu130' />
<p class='h1'>雜著</p>
<div class='div-xu'><a id='mulu131' />
<p class='h2'>梅谿庵序</p><p>道無貴賤，無男女，無老幼，無智愚、無僧俗，惟不明道者，起種種情計，如道<span class='corr'>已</span>明，自然忘彼我，融萬物廓如也。朝聞夕死，豈我欺哉？昔龐公棄家私於湘水，參石頭和尚問云：不與萬法為侶者是什麼人？頭遂掩其口。公有省，即述偈日用事，無別云云。又參馬祖如前問，祖云：待汝一口吸盡西江水即向汝道。公大悟，遂述心空及第歸之句，遍謁諸方日益智證腳跟未點地者，莫敢當其鋒是真在家訪道參禪樣子若善財，一生取辦龍女八歲獻珠，憍梵波提念苕帚而徹悟，廣額屠兒，放下屠刀，千佛一數，安有貴賤男女、老幼智、愚僧俗哉？長水冶堂居士，生華屋，植善果，參名宿，訪古梅谿，而結庵兀坐蒲團，研窮向上不遜。前代諸公雖然覷破一念，未生前消息，方知插一莖草，建梵剎竟，那時誰敢向居士面前，撒沙撒土也？</p>
</div>
<div class='div-other'><a id='mulu132' />
<p class='h2'>跋楚文上人血書華嚴經</p><p>有大經卷在一微塵中，量等三千大千世界。惟過量人能剖而出之。緣一切含靈，迷而不覺。故遮那世尊共諸菩薩，忉忉怛怛打了一部華嚴葛藤。今上人深體佛意，刺血書成，使無量法門無邊法界，悉皆血滴滴地。且道。遮那未動。舌根<span class='corr'>已</span>前。喚甚麼作經。向者裏下得一轉語。不移寸步。不勞彈指。<span class='corr'>已</span>見五十三員善知識矣。</p>
</div>
<div class='div-other'><a id='mulu133' />
<p class='h2'>祭貳公吳孝廉</p><p>於戲！先生清標玉立，川嶽鍾靈。樹駿騰芳，南國之傑士；翊宗崇教，西方之偉人。緬昔禹門，牆塹者寡。惟我石翁，弘其檀護。先師道契，龍池聿振。哲人云逝，伊誰其蔭。所幸先生，遹追厥志。剪荊棘以衛我籓籬，值桑滄而禪林安戢。方祝遐社於將來，謂九如其罔斁。胡年逾強仕，遽乃奄忽。兀坐空山，驚聞易簀。先生生兮，如大海之波揚；先生蛻兮，如碧天之雲散。有生死兮無生死，不變常兮有變常。我固知先生瞑目兮玉樹森森。且先生不死兮滿篋瑤琨。山蒼蒼兮雲悠悠，挽杖履兮不少留。謹供伊蒲，載焚柏子。為寫憂心，聊申道素。信猶不昧，靈其來格。於戲尚饗。</p>
</div></div>
<div class='div-other'><a id='mulu134' />
<p class='h1'>偈</p>
<div class='div-other'><a id='mulu135' />
<p class='h2'>題拈花社</p><p style="text-indent:0em" class="lg-abnormal"><div class='lg-row'>拈花微笑有來繇，只為癡狂向外求。幸得社中無此輩，人人鐵額與銅頭。</div>
</p></div>
<div class='div-other'><a id='mulu136' />
<p class='h2'>春日寄空林禪師</p><p style="text-indent:0em" class="lg-abnormal"><div class='lg-row'>春日桃花爛熳開，吳山越地兩徘徊，清宵頻掬鴛湖水，自有天童月到來。</div>
</p></div>
<div class='div-other'><a id='mulu137' />
<p class='h2'>辭禾中檀越赴閩</p><p style="text-indent:0em" class="lg-abnormal"><div class='lg-row'>拙守鴛湖<span class='corr'>已</span>有年，因風垂釣閩江淵。屢蒙赤手為牆塹，幾賴真心結勝緣。不是多生熏般若，豈能末世信單傳？無私一句酬檀度，影落谿流月在天。</div>
</p></div>
<div class='div-other'><a id='mulu138' />
<p class='h2'>舟中作</p><p style="text-indent:0em" class="lg-abnormal"><div class='lg-row'>野性從來懶去留，臨谿輕泛一扁舟，尋常最怕低低睡，卻把青山作枕頭。</div>
</p></div>
<div class='div-other'><a id='mulu139' />
<p class='h2'>示法旨禪人</p><p style="text-indent:0em" class="lg-abnormal"><div class='lg-row'>無影枝頭一點春，鳥啼花笑泄天真。頂門若具超方眼，南北東西罷問津。</div>
</p></div>
<div class='div-other'><a id='mulu140' />
<p class='h2'>示天詠禪人居山</p><p style="text-indent:0em" class="lg-abnormal"><div class='lg-row'>世上紅塵劈面來，居山松竹不須栽，钁頭邊事能端的，歷劫無明當下灰。</div>
</p></div>
<div class='div-other'><a id='mulu141' />
<p class='h2'>禮幻有傳祖塔</p><p style="text-indent:0em" class="lg-abnormal"><div class='lg-row'>靈山法脈到師翁，一滴龍池太白弘，閩地遠來瞻禮畢，抬眸松柏葉藂藂。</div>
</p></div>
<div class='div-other'><a id='mulu142' />
<p class='h2'>示湯居士<span class='note-inline'>(號起雲)</span></p><p style="text-indent:0em" class="lg-abnormal"><div class='lg-row'>八十七年只者箇，回光直下須擔荷，黃鶯深處一聲聲，佛祖本懷俱說破。</div>
</p></div>
<div class='div-other'><a id='mulu143' />
<p class='h2'>初入龍池</p><p style="text-indent:0em" class="lg-abnormal"><div class='lg-row'>一入龍池憩此身，萬山羅列作嘉賓，聲聲黃鳥啼清晝，不必山僧更指陳。</div>
</p><p style="text-indent:0em" class="lg-abnormal"><div class='lg-row'>路僻林深人跡稀，青山唯見白雲歸，閒攜拄杖三橋步，驚起幽禽遶樹飛。</div>
</p></div>
<div class='div-other'><a id='mulu144' />
<p class='h2'>贈道助知浴掩關</p><p style="text-indent:0em" class="lg-abnormal"><div class='lg-row'>黃檗棒頭出臨濟，龍池滴下有知音，天然沾著通身快，雖未興雲罷問津。</div>
</p></div>
<div class='div-other'><a id='mulu145' />
<p class='h2'>示陸侍川居士</p><p style="text-indent:0em" class="lg-abnormal"><div class='lg-row'>欲識真常理最玄，山河大地熾然宣，薰風陣陣吹毛孔，薦得方知有別傳。</div>
</p></div>
<div class='div-other'><a id='mulu146' />
<p class='h2'>示陶淵盛居士</p><p style="text-indent:0em" class="lg-abnormal"><div class='lg-row'>覿面堂堂復是誰？老梅斜放映清池。馨香撲鼻無多子，泄漏春光一段奇。</div>
</p></div>
<div class='div-other'><a id='mulu147' />
<p class='h2'>示吳國佐居士</p><p style="text-indent:0em" class="lg-abnormal"><div class='lg-row'>無位真人赤肉團，面門出入好生看。碧天雲散孤蟾耀，遍界流光影自寒。</div>
</p></div>
<div class='div-other'><a id='mulu148' />
<p class='h2'>示蔣奉明居士</p><p style="text-indent:0em" class="lg-abnormal"><div class='lg-row'>西來祖意庭前柏，驀把家私當面擲，頂眼豁開笑不禁，方知趙老白拈賊。</div>
</p></div>
<div class='div-other'><a id='mulu149' />
<p class='h2'>輓問卿吳孝廉</p><p style="text-indent:0em" class="lg-abnormal"><div class='lg-row'>儒門宗主佛金湯，清淨心田洵是剛，富貴不能籠鐵漢，塵緣安得繫檀郎？纔聞西土青蓮放，忽見東方白玉藏，陽燄波翻空世夢，禪林千古逗餘芳。</div>
</p></div>
<div class='div-other'><a id='mulu150' />
<p class='h2'>示蔣西來居士</p><p style="text-indent:0em" class="lg-abnormal"><div class='lg-row'>大地都來不二門，黃鶯啼在綠陰村，豁開正眼無餘事，天上人間我獨尊。</div>
</p></div>
<div class='div-other'><a id='mulu151' />
<p class='h2'>示楊光甫居士</p><p style="text-indent:0em" class="lg-abnormal"><div class='lg-row'>龐公棄卻家財後，一見石頭便知有，再叩江西馬大師，吸盡西江絕所守。金沙有箇楊居士，苦志參禪日<span class='corr'>已</span>久，把此因緣說與渠，他日相逢須哮吼。若還擬議意丹青，一條拄杖劈脊摟。</div>
</p></div>
<div class='div-other'><a id='mulu152' />
<p class='h2'>示毛德卿居士</p><p style="text-indent:0em" class="lg-abnormal"><div class='lg-row'>綠暗紅稀景自幽，薰風拂動釣魚舟。一歸何處親知得，始與龐公把臂遊。</div>
</p></div>
<div class='div-other'><a id='mulu153' />
<p class='h2'>示陸萃林居士</p><p style="text-indent:0em" class="lg-abnormal"><div class='lg-row'>參禪須是猛烈漢，如一人與萬人戰，掃盡煙塵見太平，看取三門騎佛殿。</div>
</p></div>
<div class='div-other'><a id='mulu154' />
<p class='h2'>司寇朱廣原居士喪子求偈</p><p style="text-indent:0em" class="lg-abnormal"><div class='lg-row'>人人具有真常道，悟徹方為長壽仙，大福德公可擔荷，小根莖輩豈能肩？前來眷屬曾無面，現世親姻亦暫緣，揮動金剛王寶劍，塵勞截斷復先天。</div>
</p></div>
<div class='div-other'><a id='mulu155' />
<p class='h2'>秋日酬黃老居士見寄<span class='corr'>佳</span>什之韻<span class='note-inline'>(即闇齋)</span></p><p style="text-indent:0em" class="lg-abnormal"><div class='lg-row'>情忘何處覓親冤？大地都來作一軒，足下條條皆覺路，目前物物總家園。明心豈用尋章句？見性方知沒半言。寄與毘耶黃居士，秋風庭際葉偏反。</div>
</p></div>
<div class='div-other'><a id='mulu156' />
<p class='h2'>題錢爾赤居士南詢手卷</p><p style="text-indent:0em" class="lg-abnormal"><div class='lg-row'>童子南參五十三，家家有路透長安，雖然不出門庭去，自信毫端法界寬。</div>
</p></div>
<div class='div-other'><a id='mulu157' />
<p class='h2'>贈鹿苑道人<span class='note-inline'>(并引即諱可程史公也)</span></p><p style="margin-left:1em">鹿苑道人者，昔晤瀨水，今幸又同寓龍興院，因山野上堂領意，遂呈偈故書為贈。</p>
<p style="text-indent:0em" class="lg-abnormal"><div class='lg-row'>從門入者非家珍，一著明明日用親，大地撮來栗米粒，此中惟證獨惺人。</div>
</p><p style="text-indent:0em" class="lg-abnormal"><div class='lg-row'>夙植靈苗大有因，腳頭纔舉便通津，目前萬象難窮數，信手拈來不是塵。</div>
</p></div>
<div class='div-other'><a id='mulu158' />
<p class='h2'>示聲遠金邑侯</p><p style="text-indent:0em" class="lg-abnormal"><div class='lg-row'>道在當人扣<span class='corr'>己</span>參，心花頓發絕言詮，圓明光照三千界，縱處塵緣不受纏。</div>
</p></div>
<div class='div-other'><a id='mulu159' />
<p class='h2'>吳萃凡居士薦母性安羅氏乞偈</p><p style="text-indent:0em" class="lg-abnormal"><div class='lg-row'>日前一著離名相，無証無修無死生，全憑者段真消息，能與冥途作慧燈。</div>
</p></div>
<div class='div-other'><a id='mulu160' />
<p class='h2'>憑虛閣</p><p style="text-indent:0em" class="lg-abnormal"><div class='lg-row'>數椽小閣架虛空，四面群峰盻莫窮，不是歇心人到此，焉能把住嶺頭風？</div>
</p></div>
<div class='div-other'><a id='mulu161' />
<p class='h2'>輓許振侯春元</p><p style="text-indent:0em" class="lg-abnormal"><div class='lg-row'>儒釋殊形道自同，因耽言句背圓通，臨行指汝書中旨，不昧虛靈生死空。</div>
</p></div>
<div class='div-other'><a id='mulu162' />
<p class='h2'>春日偶吟</p><p style="text-indent:0em" class="lg-abnormal"><div class='lg-row'>村中住無一事，窮年竟日閒閒地。人來相喚喫盃茶，鮮能知味空垂餌。有人問，直指示，攔胸搊住難迴避。擬議還他劈面拳，要伊識取自家底。衲僧家心無累，孤雲野鶴堪同髏，佛祖洪名不喜聞，誰能更著貪嗔使？柳舒青桃放熾，分明泄盡天機秘，杜宇聲聲叫蚤歸，時人正被無明醉。日用間原不異，縱橫遊戲無不備。曾將的旨向人拈，蟭螟吞卻嘉州驥。</div>
</p>
<div class='div-w'><p style="margin-left:1em">先和尚全錄存日自訂共十卷為上下部計。乙百陸拾參葉序文三葉目錄二葉并附行實，三葉行狀，尾連塔銘九葉共計乙百捌拾葉于順治。丁酉冬日，起梓于龍池禹門寺，至戊<span class='corr'>戌</span>孟夏工竣，遂送入嘉興府楞嚴寺藏經房，永遠印行。</p>
<p style="margin-left:10em">嗣法門人行舟較正監梓</p>
</div></div></div>
<p class='juan'>萬如禪師語錄卷十終</p>
<div class='div-w'><a id='mulu163' />
<p class='h1'>行實</p><p>辛巳十一月二十一晚兩序。執事息乾化林等懇師說行實。師云。夙生不昧。如釋迦老子初生下地。便顯揚此事。堪為萬古規模。山僧始初行腳。不遇大作家。受盡艱辛。今日既蒙諸職事。堅請不妨盡情吐露。山僧生禾中。思賢里。俗姓張。五歲失怙。母金氏居外家。山僧依伯氏資生。幼而失學。十九禮興善寺。涵初師出家。二十三過苕谿圓證寺刺血書法華。唄誦三年。每遇耆碩。即求開示。一僧持禪關策進相。示山僧如獲大寶。意謂必是出生死法門一著。但不知如何用工。惟看無字。疑情漸發。雜念稍輕。適常住請。聞谷大師心竊喜之。比至問。如何用工。谷為開示。且云。速上徑山做工夫去。山僧依命即往。蒙首座南明師開導。晝夜奮勵。過二年回禾閱楞嚴經。至諸可還者。自然非汝不汝還者。非汝而誰。恍然有得。心中了了開口。又卻疑似聞雲門湛和尚顯聖開堂。遂往參問。正睡著時無夢無想。主人公在甚麼處安身立命。湛云。汝是箇無主孤魂。山僧擬對。湛搖手云。擬議即不堪。進堂。三七不許坐。惟東行西行。一日湛上堂云。眾兄弟。且道一切放下。阿那箇是主人。公豎拂子云。舉頭天外看。誰是我般人。山僧如黑暗中跳出期畢。復回禾住靜養母。每憶古人十死九生。幾番悟徹。方到大休歇場。如何便歇手。聞本師和尚住金栗結制。往參茶次問者位僧那裏。山僧便喝。本師云。老僧過在甚麼處。山僧云。再犯不容本。師云。犯後如何。山僧擬議。本師打云。該是我打你。山僧通身流汗。伎倆都盡同伴者。促歸朝夕放不下。一日入城。聞人家打小廝云。看你藏在那裏去。即便身心踴躍。口占一偈云。沒處藏沒處藏。全身獨露在街坊。堪笑華亭擺渡漢。葛藤打得太郎當。終日快活。卻被快活境所轉。默默檢點。依舊信。不過。乃因先母去世。送靈骨入雲棲塔。回棄靜室。復參本師。時同寮淑之空林。惟一雪濟諸兄。日夕提本分事。山僧轉放不下。一日有僧問。如何是佛法的的大意。本師云。近前來。僧近前。本師云。老僧從來未曾眼花僧罔措。山僧聞之。頓釋。從前寶惜。親見佛祖。及一切含靈立地處回觀佛經公案。是甚麼弄猴猻圈繢。因念歷劫沉迷。今幸發明深蓄厚養。為生生計。亦不去方丈通消息。便歸靜室。時年三十九也。眾檀延主東塔冬。結拈花社。故有問答機緣語。乙亥年本師七旬。山僧預到。天童祝壽入門便喝。本師云。胡喝亂喝。山僧又喝。本師復云。胡喝亂喝。山僧禮拜。本師打云。你再喝喝看。山僧云。蒼天蒼天。茶畢禮出本師云。萬如我直下疑你。者兩喝道道看。山僧云。歇歇與和尚。道便行。次日本師固留山僧云。待回去退了院來親近和尚。遂回禾。清理常住。交付檀越。入山充侍者。一日侍本師洗面次問。今日是幾時。山僧云。臘月二十四。俗家送灶日本。師云。送在甚處去。山僧大笑。本師復云。甚處燒飯喫山。僧云。從來不饑。燒甚麼飯本。師休去。又一日侍話次。本師云。般若無知。無所不知。速道山僧拍膝而出。又一晚侍次。本師舉。一翳在眼。空花亂墜。你如何會。山僧諾聲便出。又一日侍次本師云。薰風自南來。殿閣生微涼。汝作麼生會。山僧云。嚴霜初降徹骨皆寒。本師云。天地縣隔。山僧拂補便出。復呈頌云。薰風自南來。殿閣生微涼。遍體寒毛豎。將身納被藏。鼻息鼾鼾一覺醒。從來越國是南方。本師頷之。早晚提誨日益智證。丁丑春舊檀闇齋。黃公請歸如庵。因辭出山本師。遂付囑山僧。於此禁足數年便成叢席。大眾者是山僧不唧溜。所以走卻許多屈路。若有力漢子。如古人娘肚皮裏。便作獅子吼。豈不出釋迦老子一頭地。若看山僧樣子。便耽誤了眾。兄弟多少好光陰久立。伏惟珍重。</p>
</div>
<div class='div-w'><a id='mulu164' />
<p class='h1'>行狀</p><p>公諱通微，字萬如，禾中人，族姓張氏。父卒，公方孩提其母金攜之育外家，至踰齠齔，未知所學，乃從其諸父習世間資生之業。既而矢志出塵。年十九，依本郡興善寺。涵初上人剃染，凡四載。過苕上圓證寺會有所感瀝血手書法華經，繼以讀誦。歷三寒暑不輟。公具有夙種。遇法中耆宿，即懇示出世法。有僧授公雲棲禪關，策進一帙。公閱寶之謂出生死一著在是也。遂提撕趙州無字話，諸念屏絕。適圓證將延瓶窯聞谷大師者，公心竊喜谷至，公求示，用功方便。谷策令上徑山有首座南明為公開導公朝夕奮勵。坐兩夏，出山回禾，懷疑未泮。偶閱楞嚴諸可還者。自然非汝處。恍有所得。遂渡錢塘入雲門山以無夢無想話請益湛然和尚于湛語下，如破重昏旋歸禾公之所以往來桑梓者。時母在溫清，甘旨未能去心。然念古人三登九上必悟。徹到大休歇地，方為了手。會先師天童老人方結茅天台通玄峰頂海昌蔡子縠居士請住鹽之金栗公摳衣來參于棒下。汗流遍體打失，從前伎倆憤蓋切。一日入城。聞路傍人家毆吒小廝云。看你藏在那裏去。公不覺躍然口占一偈云。沒處藏沒處藏。全身獨露在街坊。堪笑華亭擺渡漢。葛藤打得太郎當。自此慶快無似然。時中默炤云。未能自信。緣母逝公盡喪事抱母骨入雲棲藏諸窣堵。復棄舊隱之。金栗居行食單是歲余亦在老人會裏。公寮中有淑之空林。惟一鹽梅諸同參與余善皆具有氣岸。晨夕剋究，以本分事相激發。余每入寮，見諸抗論切磋語常譁公獨默默坐單頭上，私自惟曰。此古所謂鐵橛子禪也。從是敬畏公漸成相識踰時會。有僧問老人。如何是佛法的的大意。老人日近前來僧方近前。老人咄云。老僧從來未曾眼花。公在旁聞之。頓釋所疑。從前寶惜一時放下。自謂親見佛祖及一切含靈立地處。回觀佛經公案。是甚麼弄猴猻圈繢。其年蓋三十九。公既了徹，不自表暴。徑歸靜室。余嘗與今雪竇和尚過禾必晤。公或傾倒即去。或留連浹旬見公嘗提古宿語于近代則愛雪嶠老人語。脫灑有致夫禾之道俗知公者。日漸歸信檀護聞風延住東塔結拈華社。一時扣擊囊錐少露。崇禎乙亥冬。老人從育王遷主天童已五載。雄工庀材叢席方新。又值七旬誕四方趨慶。公瓣香來祝，入門便喝。老人云：胡喝亂喝。公又喝。老人復云。胡喝亂喝。公遂禮拜。老人棒之云。你再喝喝看。公云。蒼天蒼天將出老人。驀呼云。萬如我直下疑你。者兩喝。道道看。公曰。歇歇與和尚。道便行。詰朝相見老人提獎公令住座下。公銜命，仍以東塔歸檀護。尋入山居侍寮後復典客在老人左右質勘不一。公日益智證行實自詳載之。丁丑春，憲副闇齋黃公致書山中邀公歸舊隱。公辭行老人始以大法囑累之。公前後住靜數載。又三年，如菴成老人為書其額。<span class='corr'>己</span>卯，先老人以修祖塔事，杖屨飄然渡江，將之南嶽。道經檇李黃公聞之迎住素園，與公居隔帶水。適同學林野奇公亦至余三人。泛舴艋晨，往夕歸在老人側，踧踖而侍歸菴怡怡如也。辛<span class='corr'>巳</span>禾中檀護請公就如菴開法，與余古南相去僅一舍，弟子常往來于門，彼此無間。壬午赴閩中曹山之請。是歲先老人示寂通玄峰。公奔訃跋履山川，恰先老人入塔。天童癸未之二月矣。公與同門昆季重晤太白峰下相敘，悲喜葬事。甫訖，公將還禾，隨有龍池之請。先是龍池自一源禪師卓錫後，林壑寂寥。幻祖住臺山秘魔巖、燕都普照寺。時與毘陵唐太常凝菴公為方外契，于是延祖重闢榛莽，復搆禪宇，臨濟一宗，中興于斯，海內龍象如聞谷印，抱璞蓮雪嶠信無擇。某靡不走參于山，猶登龍門，冀一變其骨。逮先老人受幻祖付囑于此。開法尋意有不合，拂衣上江西，其席遂虛。雖多歷年，所任眷屬相守檀護無異議者葉落歸根。蓋復望先老人還山也。至是告寂。胥愕然隕涕曰：向之所以虛此席者，待天童也。今其逝矣。如此席何？莫若告于幻祖鬮。其法嗣之可者，眾皆曰善。乃首鬮余眾為然矣。先老人侍者昌公號續燈者。進曰：龍池自先老人出山二十餘年，禪規大弛，眷屬蕃衍，甚難乎住持也。古南為人，不受委曲。儻入山萬一不相合，是可為慮，莫若擇其間。慈和平易者，內可以調眾。外不倦應酬，庶幾祖庭之福。天聽民聽其揆一也。于是勤舊從其言，以檀護書迎公歸龍池焉。公初至穀無十石，儲所謂眷屬少者。他邁年老而皤然者尚二十餘輩。公一加意撫循內外和上下安法化大行一住十五年，得法者五十輩。剃度弟子二百餘，增置禪室，山產皆半于先，倉庫盈溢。昌公之言于是乎驗也。滄桑之後，青山白雲，萑苻充斥，或告公日事將不測，盍去諸公日祖塔在，我將何之卒不應。時徑山卜住持合山，勤舊鬮公于伽藍前，遂得一聲。宏和即致淛吳薦紳具書登請舊等跪求必赴。公固卻，雖天童虛席，檀護及同門堅請累次，力謝不往。又禾中興善，乃公脫白之所，同寺馥生馨公于癸<span class='corr'>巳</span>歲，持諸士大夫書躬請開堂于寺，欲建立法範，以傳久遠而啟後昆公以茲山危嵲概謝絕。嗚呼！捐軀衛祖庭求于古人，乃不多得，又誰復如公者乎？當其時，操戈者屢屢入院，公不少避，親為勸諭，幸來者瞻公顏色，聆公語話皆載拜而去。至途遇緇素稱往龍池者，悉不犯。噫！非公願力弘大，至誠感人與茲山有緣，其能若是乎哉？昔司馬頭陀相溈山大吉堪為禪林，必得其人居之。百丈祖曰：老僧若何頭陀日和尚多骨，此山多肉，不稱丈祖。乃令頭陀遍相會下。人得佑典座者頭陀日，此真溈山主人矣。佑遂居之。後果成叢林，共住千五百衲子名著海內。公之住龍池，殆相合焉。公世壽六十四，僧臘四十六。生于萬曆甲午五月十五日寅時，于順治丁酉十月廿九日<span class='corr'>巳</span>時示寂。其徒以訃來告，余抱同條之戚，即入山弔之為掩龕在山月餘當歲窮雨雪交作，見溧陽溧水金壇句曲、建平廣德淳溪等邑，道信越峻，嶺沙泥濘，尚憧憧不絕，以一到龍池為幸，則公存日之奔赴，必相倍蓗，又可知矣。信乎莊生之言，日水之積也。不厚則其負大舟也無力，風之積也不厚，又何能搏扶搖九萬里而圖南耶？公初于金栗發悟自誓深蓄厚養，為隱居之地，名莊曹圩村舍數椽，一行童事薪水樸實恭謹。余常過公公或他出行童見客如法款，留暨公歸，喜見眉宇，促膝相對，茗碗共之，誼甚浹洽。其尋常不事外飾，不尚雜學口齒之間，惟拈提<span class='corr'>己</span>躬事，意必恢張法門。及夫時節既至，果熟香飄向之村舍，煥成寶坊。其入龍池也，道風遐播，緇流雲赴，檀施川積，皆不期然而然。要亦有所本與公天性溫厚，事師處友念甚篤，摯生平慈攝居多。曩如菴見公如此，今無異焉。是皆公具真實荷眾心，而天龍默為相之。余于以見公緣之能稱其心也。又因以見公法化入人之深也，蓋得五祖御下之遺意焉。方病甚，有檀信請陞堂垂示眾苦。公為辭謝公曰：彼到山者皆幾百里，不憚辛苦來求法，我可不耐片時之勞為一開導乎？乃命侍者掖登法座，滿其初願，其心慈切，不倦如此。公往住靜，夜寐夙興，不雜用心，能拺辨古人言句。後在天童典客，余忝記室。一日，扣公曰：雲門出雪峰之門，語大奇峭。雪峰見學人有問多云：是甚麼？何也？公曰：雲門之機如險崖絕不可攀攬。雪峰非無變通，要亦揭示全機。所謂語不失宗便休，二老似有不同，其實無優劣。時余謝不敏，從是知公所見出世後三會語甚多。至晚年自訂二冊行，世皆切實本色衲子具眼目者競求之。公之塔在山門之左下，坡若干步，山為唐氏所施。公在時剃度弟子某化造，公自題額日青山常在，其諸弟子將奉全身藏于茲塔上一片石，將乞大手筆銘之，以垂不朽。念公生平悟由，雖表道行未詳。復念宗長中與其師契闊而無間者，莫如余知其師一生履歷行事者，又莫如余。且首座、永泰模、西堂鐵關，能皆先從余于古南而介為舟者。又素知余主張叢林綱紀不失，發言不阿，乃同辭請為狀。余雖不敏，義弗能拒，略述如此。奔弔之日，輓以四詩中有云：主賓互換明宗旨，棒喝同時建法幢。蓋公開法時節，適與余同主賓互換余蘇人而住檇李公禾人而住荊溪借明所住之巧，皆實事也。曾共鴛湖朝夕，泛或隨漁，父詠歌旋，蓋憶先老人寓黃公素園時與公追隨之。景余主太白記公臘六旬，遙以詩為壽云：春風相送兩來舟，憶別松陵又五秋。兩來舟者，<span class='corr'>己</span>丑春，公送介姪住如菴而返，余從虞山法席掛帆而南，相值于吳江也。是後余以病嬾，遂至契闊末。章云：尺素豈難通問訊一枝私，愧異行藏，乃余又自狀也。雪竇和尚重陽登山，禮幻祖塔。小陽四日至，潤云：龍池病甚。余心惻然，未幾而訃至，所以云：桂香虛問清秋疾，楓老遄奔近塔霜，蓋傷遲暮之年，同條奄忽，宗社凋零，感慨係之用附于末耳。說者云：達磨西來，面壁九年，不立文字。黃檗謂若也形于紙墨，何有吾宗？抑潛符密證，克紹箇事。山林之分，如斯而<span class='corr'>已</span>，曷俟乎刻畫其面目，點綴其行事章章表于世耶？余日絕書，契廢紀牒，佛祖無以聞，聖賢無以鏡。日月雖照，有生不將冥。冥然若處長夜，矧向上一路，又誰喻之？夫宇宙所以有文字者，乃天地生人之眼目，上矚千古，下昭百世，世出世間，不可<span class='corr'>已</span>者，存其人，留其範，然後吾宗斯久住于世。惟當世主張斯道，王公大人儒釋一貫宗說兩通立言，君子採此蕪辭，錫之珠玉，賁我山林，則靈山付囑有在。謹狀。</p>
<p style="margin-left:5em">住京口鶴林寺同門法弟通門述</p>
</div>
<div class='div-w'><a id='mulu165' />
<p class='h1'>塔銘</p><p>龍池萬如禪師，以丁酉冬遷化，明年春，其徒介為乞塔銘於予。予雖辱與師周旋，然所謂卿用卿法，我用我法者，安得作家？如張無盡為湛堂點出光明哉！既不獲辭，乃閱師生平語錄，與山志中所載前後因緣，銘其塔曰：</p>

<div class="lg regular"><div class='lg-row'>龍池金地，　源公卓錫，　毒龍聽戒，　白虎侍側。</div>
<div class='lg-row'>龕內神光，　至今曄曄，　幻公後啟：　來自臺山。</div>
<div class='lg-row'>一笠之覆，　大千攸關，　藹然提獎，　拍膝而還。</div>
<div class='lg-row'>再傳密公，　服勤雜傭，　獨授心印，　扶臨濟宗，</div>
<div class='lg-row'>往開法席，　于彼天童，　天童楖栗，　敲盡窠窟。</div>
<div class='lg-row'>又傳鐵漢，　堅苦豎脊，　歷劫沉疑，　一朝大徹。</div>
<div class='lg-row'>雖經爐錘，　自出標格，　禹門田園，　從此掀翻。</div>
<div class='lg-row'>三池泉脈，　是是歕，　未了因緣，　仝收片言。</div>
<div class='lg-row'>參學就之，　春風霽月，　士紳同瞻，　敬松愛栝。</div>
<div class='lg-row'>應機而啟，　何迷不豁？　幻之慈憫，　密之風霆。</div>
<div class='lg-row'>更泯色相，　而斬葛藤，　於劫火中，　振此迦陵。</div>
<div class='lg-row'>是萬如師，　超然果位，　曹溪嫡傳，　三十五世。</div>
<div class='lg-row'>山靜泉深，　主茲福地，　師之結宇，　娑羅再榮。</div>
<div class='lg-row'>師之藏骨，　石塔崢嶸，　綿綿法嗣，　同證圓成。</div>
</div><p style="margin-left:1em;text-indent:-1em">賜進士出身奉議大夫湖廣提刑按察司提督通省學政僉事梁谿高世泰敬譔并書</p>
<p style="margin-left:13em;text-indent:1em"><span class='note-inline'>(門人行融募信官吳崇宗捐資刻)</span></p>
</div>
</div><!-- end of div[@id='body'] -->
</body></html>