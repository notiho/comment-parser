<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬如禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>萬如禪師語錄卷第九</p><p class="byline">嗣法門人行猷等編</p>
<div class='div-other'><a id='mulu38' />
<p class='h1'>書問</p>
<div class='div-other'><a id='mulu39' />
<p class='h2'>與道場山翁和尚</p><p>龍池僻處一隅，自法幢徙建西，吳尚未馳片楮，訊候自媿，疏慵歉仄為甚。日者聞有孚之窒，而惕中不吉。雖先輩主持大法，每涉風波，矧當末運，則偶爾小失，其何損乎？至德酷暑蒸逼，伏乞為眾珍調，臨楮瞻望不既。</p>
</div>
<div class='div-other'><a id='mulu40' />
<p class='h2'>辭天童兩序諸公</p><p>前者設供遣使時，便以天童、龍池二祖庭，有不可彼此去就之理，有不得彼此去就之勢。何則？以先師翁中興道場，且先師脫白明道，於此是龍池，較天童為重。且大病朽荒亂時，冒突艱難，支撐到今，儻一他往，不保無虞。是龍池較天童為難且急。茲蒙二法姪冒暑進山極，宜如命茲，又違戾出不得已。若同門未住祖庭者，諸公可議別請不惟二祖庭兩全，而病朽暮景，亦幸暫安感激容有盡乎？不悉。</p>
</div>
<div class='div-other'><a id='mulu41' />
<p class='h2'>復闇齋黃憲長</p><p>雙徑諸師來蒙翰諭，極宜領教。但龍池是先師翁及先師道場，況山中未寧，不可一日離也。雙徑祖席，甲於江南，非不欲赴請第祖父遺業，不可頓棄，而興外慕耳。如別請一道大德備者主之，則山頭鯉魚重躍於今日也。謹復。</p>
</div>
<div class='div-other'><a id='mulu42' />
<p class='h2'>復貳公吳孝廉</p><p>前接尊諭并承額書因結制，事冗未及，裁謝來教，白晝碌碌，多屬虛擲，惟向晚琉璃光際，一坐蒲團，少息塵機，非夙於般若中留心，曷能如此？若論工夫，只貴究明本有，本有既明，則頭頭皆道。不見龐居士問馬祖云：不與萬法為侶者是什麼人？祖云：待汝一口吸盡西江水即向汝道。士遂大悟，輒述偈云：心空及第歸門下，既恐虛擲即參箇，不與萬法為侶是什麼人？向二六時中四威儀內，密密參究，刻刻挨拶，拶到沒滋味處，越要把定，自有到家時節，但請深信，決不相賺。</p>
</div>
<div class='div-other'><a id='mulu43' />
<p class='h2'>與茹公周詞林</p><p>古云：心為一身之主，若不究明，難免輪迴。請問閣下何者是心？若善念是心，是善非心；若惡念是心，是惡非心。除此二途，將何為心？若也不知落處，是失其本矣。苟失其本，則一動一靜，一語一默，總是業識茫茫，如何免得輪迴乎？閣下靈根夙植，道悟機先，決不肯自欺也。</p>
</div>
<div class='div-other'><a id='mulu44' />
<p class='h2'>與啟凡金司馬</p><p>往年蒙謁天童先師於梅谿，又承枉駕如庵，不獲面聆清誨，至今耿耿大兵以來，江山迢遞，道路梗塞。況埜衲所居僻處，雖雲水進山切訊起居然無的耗，近聞高遷北上，忻慰殊甚。方今祖道垂秋，法門衰替，諒閣下堅持願力，始終不忘靈山付囑，庶佛法得以稍振爾不宣。</p>
</div>
<div class='div-other'><a id='mulu45' />
<p class='h2'>與上慎戴給諫書</p><p>前者聞門下不忘靈山付囑，發大願心，脩荒山志并撰碑記。此固山野素心，況是千古不朽勝功德門下成之，亦即千古不朽矣。今粗定稿，大約倣天童志款，例稍省之。茲遣自立禪人，一併齎上蓋門下，識高見遠，不在山野忉怛。凡禪林法席，惟主持演法為正，餘不繁贅，亦猶人王法王之所以一致也。但名公巨鄉騷人韻士，遊覽本山有題詠者，亦煩採入。且龍池從未有志於叢林，關係非淺淺諒，妙致清裁，自為法門，經畫周到，使一言重於九鼎耳。</p>
</div>
<div class='div-other'><a id='mulu46' />
<p class='h2'>與彙旃高學憲</p><p>佛法至要，即常住真心也。人若昧之日，用無非妄想，但妄想不實，便流轉無窮。門下不昧夙因，自能見徹法源，二六時中皆妙用矣。</p>
</div>
<div class='div-other'><a id='mulu47' />
<p class='h2'>與爾采馬進士</p><p>門下與般若有大因緣，且用心堅猛，自有到家消息。第此事只貴言外知歸，不許言中取則。所以達磨西來，不立文字語言，直指人心，見性成佛。若落言句，必在意地。思惟古人呵為鬼家活計。諒門下自能見徹，豈在埜衲多囑？</p>
</div>
<div class='div-other'><a id='mulu48' />
<p class='h2'>復周振伯居士</p><p>來教云：見老和尚始知有最上乘事。昨問及主人公，殊覺茫然，又欲埜衲開示，方便入門。埜衲所問主人公者，即方便開示也。但於茫然處畢竟討箇下落，拶到一旦，豁然便知入門已久。若別有方，則是畫蛇添足矣。</p>
</div>
<div class='div-other'><a id='mulu49' />
<p class='h2'>與黃復仲居士</p><p>居士第於埜衲一指處知得落處，便見得孔子與釋迦同箇鼻孔出氣子。韶云學佛然後知儒，豈虛語哉？</p>
</div>
<div class='div-other'><a id='mulu50' />
<p class='h2'>與石渠吳督學</p><p>若論此事，固人人本具，箇箇不無。蓋緣背馳<span class='corr'>已</span>久，非是一番親證，終為自欺，方寸亦無寧貼。惟在猛力直前不明白越要明白越要明白越不明白拶到結角羅紋，無有轉身之處。盡力一挨，忽然卒地斷爆地折，便有通天活路，即是到家消息也。</p>
</div>
<div class='div-other'><a id='mulu51' />
<p class='h2'>復清伯黃居士</p><p>來教云：恨鈍根未能撥塵見佛，清夜躊躇，惟有揮淚。此極真切之言也。但未躊躇，未揮淚<span class='corr'>已</span>前回觀是<span class='corr'>甚</span>麼光景？若於此覷得透，不須撥塵，自然萬象之中獨露矣。</p>
</div>
<div class='div-other'><a id='mulu52' />
<p class='h2'>復光倩顧居士</p><p>接手教足徵居士於本分事苦心有年矣。每呈見處皆途中事。非到家消息。即最後見處。似屬本分。未到本分田地。何也。此乃極則依通見解耳。秪如靈雲偈云。自從一見桃花後。直至如今更不疑。玄沙云。諦當甚諦當。敢保老兄未徹在。且道那裏是他未徹處。若向者裏下得一轉語。諦當山埜。方肯豎搖頭耳。</p>
</div></div>
<div class='div-other'><a id='mulu53' />
<p class='h1'>真讚</p>
<div class='div-other'><a id='mulu54' />
<p class='h2'>觀音</p><p style="text-indent:0em" class="lg-abnormal"><div class='lg-row'>大士持數珠，惟念觀音佛，云何不念他，與<span class='corr'>己</span>無干涉？普示諸群迷，咸令自悟徹，廣大慈悲心，千江正落月。</div>
</p></div>
<div class='div-other'><a id='mulu55' />
<p class='h2'>須菩提</p><p style="text-indent:0em" class="lg-abnormal"><div class='lg-row'>衣紅頂雪，手捉杖藜，行而復立，不涉山谿。善能解悟真空旨，無礙觀瞻東與西。</div>
</p></div>
<div class='div-other'><a id='mulu56' />
<p class='h2'>初祖</p><p style="text-indent:0em" class="lg-abnormal"><div class='lg-row'>廓然不識露寒光，掃盡煙雲寧八荒。罕遇知音空自悵，蕭蕭一葦渡滄浪。去梁國，歷魏邦，贏得兒孫滿大唐。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>梁皇殿上道不識，少室峰前又狼藉。卻將皮髓妄披分，隻履西歸何自迫？若言直指於單傳，大似晴空轟霹靂。</div>
</p></div>
<div class='div-other'><a id='mulu57' />
<p class='h2'>天童密老和尚</p><p style="text-indent:0em" class="lg-abnormal"><div class='lg-row'>嚴威面目沒人情，坐斷乾坤孰敢親？棒下擊開千聖眼，拂尖點處悉通津。曹源流脈將枯涸，太白波濤復大興，幸我昔年不沾滴，也無歡喜也無嗔。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>拈條白棒，直截痛快，掃盡魔風，掀翻佛界。高坐天童，道聞海外。起臨濟宗，古今獨邁。</div>
</p></div>
<div class='div-other'><a id='mulu58' />
<p class='h2'>唐京堂像<span class='note-inline'>(諱世濟)</span></p><p style="text-indent:0em" class="lg-abnormal"><div class='lg-row'>不盡虛空妙性中，輪珠隨處露真風，蒼松怪石西來旨，一句無言萬法宗。</div>
</p></div>
<div class='div-other'><a id='mulu59' />
<p class='h2'>朗涵吳孝廉行樂圖</p><p style="text-indent:0em" class="lg-abnormal"><div class='lg-row'>古云：尺壁易求千丈石，黃金難買一生閒。若如此看來，盡世間人直忙到老欲覓，半刻閒了不可得。茲朗翁老居士青桐樹下四緣石上，兀坐閒閒，逍遙自得，詎可以黃金買耶？龍池老僧忍俊不禁，遂援毫以書此。</div>
</p></div>
<div class='div-other'><a id='mulu60' />
<p class='h2'>李次公放牛圖</p><p style="text-indent:0em" class="lg-abnormal"><div class='lg-row'>脅下無字，鼻上無繩，谿山雲月，信步騰騰。</div>
</p></div>
<div class='div-other'><a id='mulu61' />
<p class='h2'>若蕉老師像</p><p style="text-indent:0em" class="lg-abnormal"><div class='lg-row'>天地為廬，據坐匡床，身無遮障，常飄戒香。輪珠百八，一任滄桑。</div>
</p></div>
<div class='div-other'><a id='mulu62' />
<p class='h2'>木子知藏小像</p><p style="text-indent:0em" class="lg-abnormal"><div class='lg-row'>一人自牧一頭牛，空闊谿山信步遊，大樹陰森日色少，牽回放去在繩頭。天地變，我何愁？蓑衣箬笠賣風流。忽然扯斷娘生鼻，拍手呵呵笑不休。</div>
</p></div>
<div class='div-other'><a id='mulu63' />
<p class='h2'>吳九蓬頭小像</p><p style="text-indent:0em" class="lg-abnormal"><div class='lg-row'>若道寸絲不挂，卻也穿條犢鼻；若道衣冠俱整，大半身又露出。山僧亦不管伊幻仙、幻佛、幻山、幻水、幻人物，且問渠緣何把父母未生前底面目如此狼藉？</div>
</p></div>
<div class='div-other'><a id='mulu64' />
<p class='h2'>鑑虛上人請</p><p style="text-indent:0em" class="lg-abnormal"><div class='lg-row'>蒲團默坐究無生，三際無從萬法新，鑑得虛空脫落地，長年松石伴閒身。</div>
</p></div>
<div class='div-other'><a id='mulu65' />
<p class='h2'>六休侍者小像</p><p style="text-indent:0em" class="lg-abnormal"><div class='lg-row'>一根返源，六根解脫；一念無生，萬緣休息。蒲團兀坐無依，面目分明漏洩。</div>
</p></div></div>
<div class='div-other'><a id='mulu66' />
<p class='h1'>自讚</p>
<div class='div-other'><a id='mulu67' />
<p class='h2'>印虛猷西堂請</p><p style="text-indent:0em" class="lg-abnormal"><div class='lg-row'>面上慈悲，胸中荊棘，拈條白棒，問著劈脊貧底富，有餘富者貧徹骨。若恁般為人，豈可作標格？咄！</div>
</p></div>
<div class='div-other'><a id='mulu68' />
<p class='h2'>永泰模首座請</p><p style="text-indent:0em" class="lg-abnormal"><div class='lg-row'>者漢無准的，人天皆罔測，或時拈條白棒敲出虛空骨髓，或時鼓兩片唇皮說破從前消息。未見面時價逾連城，見面後分文不值。平生杜撰莫窮，安可以為軌則？</div>
</p></div>
<div class='div-other'><a id='mulu69' />
<p class='h2'>鐵關能西堂請</p><p style="text-indent:0em" class="lg-abnormal"><div class='lg-row'>一句當天，聖凡莫測，分付西堂，以此為則。</div>
</p></div>
<div class='div-other'><a id='mulu70' />
<p class='h2'>古帆楫首座請</p><p style="text-indent:0em" class="lg-abnormal"><div class='lg-row'>一句全提，人天罔測；一機纔展，魔外絕跡。截斷從上葛藤樁，指出當人本烜赫。分付古帆楫首座，權衡佛祖為標格。</div>
</p></div>
<div class='div-other'><a id='mulu71' />
<p class='h2'>佛可式首座請</p><p style="text-indent:0em" class="lg-abnormal"><div class='lg-row'>佛佛授手，祖祖傳心，龍池老漢，無法與人。導迷親切句，一棒一條痕。</div>
</p></div>
<div class='div-other'><a id='mulu72' />
<p class='h2'>中明恭西堂請</p><p style="text-indent:0em" class="lg-abnormal"><div class='lg-row'>者箇村僧嗔喜難必喜。時彌勒、世尊讓他一頭地嗔時，阿修羅王伎倆都打失喫佛祖茶飯，翻佛祖窠窟，禪道無些些問，著棒劈脊。</div>
</p></div>
<div class='div-other'><a id='mulu73' />
<p class='h2'>智菴寧堂主請</p><p style="text-indent:0em" class="lg-abnormal"><div class='lg-row'>百丈付禪板，溈山送拄杖，仔細檢點時，彼此成鹵莽。龍池老禿奴，從來沒兩樣，一句截流機，千聖絕伎倆。</div>
</p></div>
<div class='div-other'><a id='mulu74' />
<p class='h2'>介為舟維那請</p><p style="text-indent:0em" class="lg-abnormal"><div class='lg-row'>者阿師佛不讓接方來一條杖，擬思量攔腮掌，使其獨露本顏，豈許依稀相像？或時展出與人看，大似虛舟泛波上。</div>
</p></div>
<div class='div-other'><a id='mulu75' />
<p class='h2'>箭機敏首座請</p><p style="text-indent:0em" class="lg-abnormal"><div class='lg-row'>機發如箭，箭發似機，機箭兩忘，佛祖難知。恁般持去，衣錦而歸。</div>
</p></div>
<div class='div-other'><a id='mulu76' />
<p class='h2'>介石登西堂請</p><p style="text-indent:0em" class="lg-abnormal"><div class='lg-row'>者箇漢莫說他人不識，和自己亦不識，真實告報與人家私盡底，狼藉登上座！莫信渠便是從上軌則。</div>
</p></div>
<div class='div-other'><a id='mulu77' />
<p class='h2'>楚水古知客請</p><p style="text-indent:0em" class="lg-abnormal"><div class='lg-row'>吳山歷歷，楚水滔滔，老僧面目現在，豈用蘸墨揮毫？恁麼持去，待看平地起波濤。</div>
</p></div>
<div class='div-other'><a id='mulu78' />
<p class='h2'>曇舸麟上座請</p><p style="text-indent:0em" class="lg-abnormal"><div class='lg-row'>龍池老漢，難可測量，隨機說法，原無定向。棒頭擊處絕商量，佛來魔來總不讓。</div>
</p></div>
<div class='div-other'><a id='mulu79' />
<p class='h2'>靈玄鼎西堂請</p><p style="text-indent:0em" class="lg-abnormal"><div class='lg-row'>者漢從來曾不別，雖然說法弗動舌，掀翻玄要不留蹤，日應群機竟無竭。</div>
</p></div>
<div class='div-other'><a id='mulu80' />
<p class='h2'>明初復侍者請</p><p style="text-indent:0em" class="lg-abnormal"><div class='lg-row'>一明箇事，復還本初，老僧面目，即此無餘。恁麼傳去，歷劫如如，臨濟正脈，自然屬渠。</div>
</p></div>
<div class='div-other'><a id='mulu81' />
<p class='h2'>響谷徹副寺請</p><p style="text-indent:0em" class="lg-abnormal"><div class='lg-row'>耀古騰今者著子，佛祖以此導群生。龍池老僧即不然，惟將拄杖指迷津。殺活縱橫無準的，者些活計自超倫。</div>
</p></div>
<div class='div-other'><a id='mulu82' />
<p class='h2'>大博乾知藏請</p><p style="text-indent:0em" class="lg-abnormal"><div class='lg-row'>曠劫只者箇所貴自擔，荷量廓包乾坤，惡風瞥爾過。道人氣岸能如斯，說甚西來老達磨。</div>
</p></div>
<div class='div-other'><a id='mulu83' />
<p class='h2'>自立惠知客請</p><p style="text-indent:0em" class="lg-abnormal"><div class='lg-row'>者老漢只貴自成自立，那許倚牆摸壁，臨機殺活縱橫，千聖有所不及。</div>
</p></div>
<div class='div-other'><a id='mulu84' />
<p class='h2'>石航英侍者請</p><p style="text-indent:0em" class="lg-abnormal"><div class='lg-row'>者阿師面上慈悲，心中不善，好肉剜瘡，以貴為賤。說禪如扇，揮風覓時。絲毫不見，家業原無。多子六月，常飛雪霰。</div>
</p></div>
<div class='div-other'><a id='mulu85' />
<p class='h2'>素嚴淵侍者請</p><p style="text-indent:0em" class="lg-abnormal"><div class='lg-row'>月明簾外單提向上一關，紫羅帳裏撒出七珍八寶。棒頭敲出玉麒麟，獅象狐狼通踏倒。</div>
</p></div>
<div class='div-other'><a id='mulu86' />
<p class='h2'>松若昭書記請</p><p style="text-indent:0em" class="lg-abnormal"><div class='lg-row'>千聖頂[寧*頁]一著，龍池用處出格，直使伎倆頓空，佛祖亦難湊泊。難湊泊，一任填溝與塞壑。</div>
</p></div>
<div class='div-other'><a id='mulu87' />
<p class='h2'>不惑慧知客請</p><p style="text-indent:0em" class="lg-abnormal"><div class='lg-row'>者箇老漢截斷兩頭關中道，亦不守戒定慧，弗修貪嗔癡，儘有滅卻臨濟宗打殺子，湖狗當陽；一喝如雷，嚇得崑崙倒走。</div>
</p></div>
<div class='div-other'><a id='mulu88' />
<p class='h2'>午明旭侍者請</p><p style="text-indent:0em" class="lg-abnormal"><div class='lg-row'>老漢用處卻別懶把葛藤饒舌，棒如雨點喝如雷，英俊衲僧當下決。</div>
</p></div>
<div class='div-other'><a id='mulu89' />
<p class='h2'>古鏡符知客請</p><p style="text-indent:0em" class="lg-abnormal"><div class='lg-row'>閒看青山消白晝，長天萬里一虛空，水雲接踵來參問，棒下令伊省舊容。</div>
</p></div>
<div class='div-other'><a id='mulu90' />
<p class='h2'>覺天文知客請</p><p style="text-indent:0em" class="lg-abnormal"><div class='lg-row'>拈條白棒，豈論疏親？問著便打，令渠自醒。時人若問何知識，向道龍池微老僧。</div>
</p></div>
<div class='div-other'><a id='mulu91' />
<p class='h2'>愍生念上座請</p><p style="text-indent:0em" class="lg-abnormal"><div class='lg-row'>巍然而坐絕商量，體露真風歲月長，問著烏藤劈脊摟，使伊永劫不能忘。</div>
</p></div>
<div class='div-other'><a id='mulu92' />
<p class='h2'>曦崑玉維那請</p><p style="text-indent:0em" class="lg-abnormal"><div class='lg-row'>從來沒伎倆，豈用別商量？夙具靈根者，直下便承當。咄！</div>
</p></div>
<div class='div-other'><a id='mulu93' />
<p class='h2'>廓堂遍維那請</p><p style="text-indent:0em" class="lg-abnormal"><div class='lg-row'>老漢太無狀，佛祖不肯讓。沒法與水雲，問著劈脊杖。恁麼稱宗師，詎堪為牓樣？</div>
</p></div>
<div class='div-other'><a id='mulu94' />
<p class='h2'>古鑑彰維那請</p><p style="text-indent:0em" class="lg-abnormal"><div class='lg-row'>老僧不打葛藤禪，向上玄關非口宣，掃盡諸般錯知解，棒頭直指未生前。</div>
</p></div>
<div class='div-other'><a id='mulu95' />
<p class='h2'>斷疑果侍者請</p><p style="text-indent:0em" class="lg-abnormal"><div class='lg-row'>巍坐禹門院裏，向上全提正令。直教草偃風行，千聖到來難近。</div>
</p></div>
<div class='div-other'><a id='mulu96' />
<p class='h2'>大木訓知藏請</p><p style="text-indent:0em" class="lg-abnormal"><div class='lg-row'>面上慈悲嗔怒少，臨機殺活絕思惟，縱饒鐵額銅頭漢，到此無能措一詞。</div>
</p></div>
<div class='div-other'><a id='mulu97' />
<p class='h2'>文弱盈知藏請</p><p style="text-indent:0em" class="lg-abnormal"><div class='lg-row'>坐斷乾坤絕較量，一輪紅日湧扶桑，草鞋走殺參玄士，贏得虛名眾口揚。</div>
</p></div>
<div class='div-other'><a id='mulu98' />
<p class='h2'>永如齡知客請</p><p style="text-indent:0em" class="lg-abnormal"><div class='lg-row'>雪頂龐眉一老僧，惟將者著指當人，橫拈麈尾巍然坐，萬象森羅盡作賓。</div>
</p></div>
<div class='div-other'><a id='mulu99' />
<p class='h2'>爾初正侍者請</p><p style="text-indent:0em" class="lg-abnormal"><div class='lg-row'>據坐胡床，全體顯現，賓主驀相逢，驅雷掣電。或時飽飯拽杖遊，倒騎三門走佛殿。</div>
</p></div>
<div class='div-other'><a id='mulu100' />
<p class='h2'>卓菴岳知客請</p><p style="text-indent:0em" class="lg-abnormal"><div class='lg-row'>卓然而立，便是家菴。箇中一著，不落言詮。我真亦復如是，直須恁麼流傳。</div>
</p></div>
<div class='div-other'><a id='mulu101' />
<p class='h2'>若水由知藏請</p><p style="text-indent:0em" class="lg-abnormal"><div class='lg-row'>者漢曾無別伎倆，徹骨徹髓一條杖。直饒佛來與祖來，劈脊攔腮亦不放。堪笑恁麼樣阿師！也有人來描供養。</div>
</p></div>
<div class='div-other'><a id='mulu102' />
<p class='h2'>大歇芳西堂請</p><p style="text-indent:0em" class="lg-abnormal"><div class='lg-row'>無歇之歇是大歇，臨機縱奪活鱍鱍，老僧拄杖亦如然，點著當人頂眼豁。頂眼豁十方世界等聚沫。</div>
</p></div>
<div class='div-other'><a id='mulu103' />
<p class='h2'>閒雲海知藏請</p><p style="text-indent:0em" class="lg-abnormal"><div class='lg-row'>終日閒閒地，如雲常在山，有時飛出谷，一雨潤塵寰。老僧亦復爾，提持向上關，當機直下薦，自此絕追攀。咄！</div>
</p></div>
<div class='div-other'><a id='mulu104' />
<p class='h2'>法海涯知藏請</p><p style="text-indent:0em" class="lg-abnormal"><div class='lg-row'>禹門無法說，拄杖如龍活。掃盡葛藤禪，當機直下決。直下決，任施設，法海滔滔天樣闊。</div>
</p></div>
<div class='div-other'><a id='mulu105' />
<p class='h2'>潛輝銘副寺請</p><p style="text-indent:0em" class="lg-abnormal"><div class='lg-row'>拙守龍池，無法可傳，水雲參叩，驀面麤拳。</div>
</p></div>
<div class='div-other'><a id='mulu106' />
<p class='h2'>化中慶書記請</p><p style="text-indent:0em" class="lg-abnormal"><div class='lg-row'>者漢有時風行草偃，逼塞虛空；有時珠回玉轉，迥絕羅籠，揭露人天眼目，恢張佛祖家風。</div>
</p></div>
<div class='div-other'><a id='mulu107' />
<p class='h2'>文裕衡知藏請</p><p style="text-indent:0em" class="lg-abnormal"><div class='lg-row'>虛空內擦骨，閃電中穿鍼，佛祖不能測，降斯窺無門。且道何人境界？便是龍池老僧。</div>
</p></div>
<div class='div-other'><a id='mulu108' />
<p class='h2'>衡世融知客請</p><p style="text-indent:0em" class="lg-abnormal"><div class='lg-row'>面有慈悲，胸無岸畔，斬盡廉纖，直指舊案。南山起雲，老僧亦復爾，提持向上關，當機直下薦，自此絕追攀。噙！</div>
</p></div>
<div class='div-other'><a id='mulu109' />
<p class='h2'>法海涯知藏請</p><p style="text-indent:0em" class="lg-abnormal"><div class='lg-row'>禹門無法說，拄杖如龍活。掃盡葛藤禪，當機直下決。直下決，任施設，法海滔滔天樣闊。</div>
</p></div>
<div class='div-other'><a id='mulu110' />
<p class='h2'>潛輝銘副寺請</p><p style="text-indent:0em" class="lg-abnormal"><div class='lg-row'>拙守龍池，無法可傳，水雲參印，驀面麤拳。銘副寺，悟機先，奪得驪珠光燦爛，須教他日耀中天。</div>
</p></div>
<div class='div-other'><a id='mulu111' />
<p class='h2'>化中慶書記請</p><p style="text-indent:0em" class="lg-abnormal"><div class='lg-row'>者漢有時風行草偃，逼塞虛空，有時珠回玉轉，迥絕羅籠，揭露人天眼目，恢張佛祖家風。年來老大成疏懶，擔荷吾宗有化中。</div>
</p></div>
<div class='div-other'><a id='mulu112' />
<p class='h2'>文裕衡知藏請</p><p style="text-indent:0em" class="lg-abnormal"><div class='lg-row'>虛空內擦骨，閃電中穿鍼，佛祖不能測，降斯窺無門。且道何人境界？便是龍池老僧。</div>
</p></div>
<div class='div-other'><a id='mulu113' />
<p class='h2'>野菴智知藏請</p><p style="text-indent:0em" class="lg-abnormal"><div class='lg-row'>龍池家風無別，麈尾橫拈漏洩。當機若也擬思量，一條拄杖驀頭楔。其人更或未知音，問取野菴為汝決。</div>
</p></div>
<div class='div-other'><a id='mulu114' />
<p class='h2'>衡世融知客請</p><p style="text-indent:0em" class="lg-abnormal"><div class='lg-row'>面有慈悲，胸無岸畔，斬盡廉纖，直指舊案。南山起雲，北山雨遍，箇是阿誰？龍池老漢。</div>
</p></div>
<div class='div-other'><a id='mulu115' />
<p class='h2'>唯一宗上座請</p><p style="text-indent:0em" class="lg-abnormal"><div class='lg-row'>者漢生來最倔強，舌根不動惟用杖。截斷聖凡差別蹤，直指靈機更無上，行宗但恁持將去，是則名為真供養。</div>
</p></div>
<div class='div-other'><a id='mulu116' />
<p class='h2'>瑞明震知藏請</p><p style="text-indent:0em" class="lg-abnormal"><div class='lg-row'>瑞明傳我真，我真難思議。有時滿面嗔，有時卻慈悲。雲水來參問，不惜兩行眉。徹骨徹髓一條棒，直指當人毋自欺。</div>
</p></div>
<div class='div-other'><a id='mulu117' />
<p class='h2'>孔聞熹上座請</p><p style="text-indent:0em" class="lg-abnormal"><div class='lg-row'>龍池老漢，別無所長，赤心為人，一條拄杖，直截當機，豈容依傍？熹公熹公，堪作榜樣。</div>
</p></div>
<div class='div-other'><a id='mulu118' />
<p class='h2'>體圓足知客請</p><p style="text-indent:0em" class="lg-abnormal"><div class='lg-row'>句中全殺活，棒下洩玄微，不用纖毫力，令人勿自欺。勿自欺龍池，老僧直指歸。</div>
</p></div>
<div class='div-other'><a id='mulu119' />
<p class='h2'>相隱伊上座請</p><p style="text-indent:0em" class="lg-abnormal"><div class='lg-row'>說法不動舌，處處露真風。伶俐衲僧見，便知個事同。相隱描我像，我像實難窮。一任持將去，相逢話此宗。</div>
</p></div>
<div class='div-other'><a id='mulu120' />
<p class='h2'>逸叟高侍者請</p><p style="text-indent:0em" class="lg-abnormal"><div class='lg-row'>巍然默坐絕多岐，日應群機不落思，天童傳得臨濟旨，龍池用處沒支離。沒支離，許誰知，如此持將士，真我克家兒。</div>
</p></div>
<div class='div-other'><a id='mulu121' />
<p class='h2'>自謙讓侍者請</p><p style="text-indent:0em" class="lg-abnormal"><div class='lg-row'>日面佛、月面佛，二六時中活鱍鱍，一句當天百萬門，杖拂未拈<span class='corr'>已</span>漏洩。<span class='corr'>已</span>漏洩，老僧不用重饒舌。</div>
</p></div>
<div class='div-other'><a id='mulu122' />
<p class='h2'>懷玉侍者請</p><p style="text-indent:0em" class="lg-abnormal"><div class='lg-row'>可笑者漢曾無有伴，指點當機出身白汗，疊疊青山不去觀，巍巍端坐空王殿。</div>
</p></div>
<div class='div-other'><a id='mulu123' />
<p class='h2'>德藏直歲請</p><p style="text-indent:0em" class="lg-abnormal"><div class='lg-row'>無量劫來翻覆的的，不離者箇德藏，直下承當，坐斷千般蹉路。</div>
</p></div>
<div class='div-other'><a id='mulu124' />
<p class='h2'>月映典座請</p><p style="text-indent:0em" class="lg-abnormal"><div class='lg-row'>者漢戒定慧弗修，貪瞋癡具足，言言掃盡葛藤，棒棒打人見血。月映典座合應知，打刀須用并州鐵。</div>
</p></div>
<div class='div-other'><a id='mulu125' />
<p class='h2'>密音侍者請</p><p style="text-indent:0em" class="lg-abnormal"><div class='lg-row'>只者便是曾無兩樣，坐斷千聖頂[寧*頁]更靡有上。或時放開一線，迥絕遮障。若問父母未生前，直使當機喫拄杖。</div>
</p></div>
<div class='div-other'><a id='mulu126' />
<p class='h2'>達心副寺請</p><p style="text-indent:0em" class="lg-abnormal"><div class='lg-row'>赤手提持，曾無揀擇，直指當機，復還故宅。一句當陽孰敢親？殺活縱橫自出格。咄！</div>
</p></div>
<div class='div-other'><a id='mulu127' />
<p class='h2'>張子才居士請</p><p style="text-indent:0em" class="lg-abnormal"><div class='lg-row'>描我像，求我讚讚，得親只一半。若也必欲十分真，識取當人舊公案。</div>
</p></div></div>
<p class='juan'>萬如禪師語錄卷第九</p>
</div><!-- end of div[@id='body'] -->
</body></html>