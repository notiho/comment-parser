<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬如禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu17' />
<p class='juan'>萬如禪師語錄卷第六</p><p class="byline">嗣法門人行猷等編</p><p class="head1">荊谿龍池山禹門禪寺語錄</p>
<p>端陽上堂。僧問。久醫諳藥性。得效敢傳方。全殺全生句。當機請舉揚。師云。放汝一頓。進云。文殊去後無消息。今朝且喜遇知音。師云。知音知後更誰知。進云。百草頭邊無限意。一回拈出一回新。師云。是甚麼意。僧呈坐具云。亦能殺人亦能活人。師云。放下著。舉笑巖和尚。端陽日舉。大慧上堂云。今朝又是五月五。大鬼拍手小鬼舞。驀然撞著桃符神。雙手搥胸叫冤苦。大眾。大慧恁麼道。大似少箇禁方。何謂向青天白日裏見神見鬼笑。巖則不然。今朝正是五月五。雲從龍風從虎。山僧要與十方現前。諸大聖凡賭箇賭。信手拈來百草頭。甜者甜兮苦者苦。師云。笑巖老人雖不見神見鬼。只是舌頭不得休歇。何故。豈不知。甜底苦底俱要嘗過。龍池又且不然。今朝卻是五月五。不說桃神并艾虎。以拂子打圓相。於中書箇日字云。當陽書出一靈符。諸般妖怪皆潛躲。蒲似劍榴如火。池內青蓮香欲吐。雖無角黍與雄黃。眾信齋饈箇箇普。</p>
<p>上堂。把住牢關，佛祖亦須<span class='corr'>斂</span>衽放開一線含生咸歸正覺。施格外鉗鎚有所得底。當下冰消瓦解秉殺活寶劍廉纖搭滯，管教截斷無餘。若是箇中人，聞山僧恁麼道。自然如暗得燈，如貧獲寶。只如初入門底境界，畢竟如何通信？尋常一樣窗前月纔有梅花便不同。</p>
<p>上堂。佛祖相傳不二心，含靈共稟少知音，勞他普化搖鈴鐸，復有豐干騎虎行。船子垂鉤一鱗足，禾山打鼓普皆聞。無非盡顯從來事，為要人人兩眼明。喝一喝，下座。</p>
<p>上堂。僧問：前百丈云：不落為甚麼墮野狐身？師云：我也不信。進云：後百丈云：不昧，為甚麼脫野狐身？師云：向你道，我也不信。乃云：有作思惟生死纏，無心難免落空邊。有無俱遣非真旨，不撥纖塵業識牽。向上一關，明若日淆訛，坐斷碧天寬。所以道：各各當人分上，有一段大事，輝騰今昔，含裹十虛。如洪鐘在虡，有扣皆鳴，水上葫蘆，捺著便轉，不因修得，本自天然，不墮見聞，靈明獨妙。只如子湖放出狗子，南泉斬卻貓兒，又作麼生商量？當陽縱奪誰能曉？殺活全提作者知。詞林周茹公薦嚴請，上堂。僧問：掀翻四海，大地平沉。踢倒須彌，虛空粉碎。未審相公向何處安身立命？師云：吾無隱乎爾。進云。威音一點真消息，獨露當陽幾箇知？師云：獨許闍黎。進云：恁麼則不遇中郎鑑。還同野舍薪。師云：一釣便上。乃云：佛祖頂[寧*頁]一機，超諸岐路。衲僧面門一著不落階梯。明明離向背法法歸源歷歷絕覆藏。塵塵獲妙，如駕海之慈航；直趨彼岸，如麗天之杲日。萬暗俱明。只貴猛烈丈夫。一肩擔荷，便能隨所住處常安樂。其或未然，不免少垂方便。經云：知幻即離，不作方便。離幻即覺，亦無漸次。到者裏，全心即佛，全佛即心，心佛無二，覿體純真。今辰茹公居士，因令先君挹齋，相公三週忌辰，敦命山僧陞座，舉揚般若，奉薦相公，高超三界，迥脫四生，見徹心源，了明性地。證圓常於一念，消諸妄於剎那。且道相公即今在甚麼處安身立命？塵勞界內高超出，兜率宮中現妙身。</p>
<p>師誕辰上堂：山僧今年五十九，隨順世緣說世壽。須知壽量非口宣，威音那畔亦不守。諸人壽量亦如然，一念回光即復舊。夢幻漚花豈足歆？正眼觀來原不有。丈夫氣宇當如王，豈肯落在他人後？擎頭戴角絕羅籠，在處不妨獅子吼。喝一喝，下座。</p>
<p>上堂。廣額屠兒放下屠刀云。我是千佛一數。平地登高易。文殊師利乃七佛之師。於迦文會裏作弟子。從空放下難不落因果。五百生墮野狐身。為甚麼卻作人語。不昧因果。當下脫野狐身。猶有野狐氣息。在眾中還有知得龍池落處者麼。苟或知得。不妨出來剖露看。如其未然。不見道。釋迦彌勒是他奴。那箇男兒不丈夫。</p>
<p>上堂。舉傅大士云：須彌芥子父，芥子須彌爺，山水坦然平，敲冰來煮茶。師云：傅大士恁麼道，若是平常一路，略較些子；儻遇蟠根錯節，則用不著在。大眾！且道山僧意在甚麼處？如其未知，聽取一偈：芥納須彌人罕信，須彌納芥悉無疑，一拳打破野狐窟，大用縱橫絕所知。</p>
<p>曹鎮臺為嚴慈請。上堂。僧問。纛旗南下。誓不殺以揚威。一葦東來。示無生而設化。祖令王師。還可同舟共濟也無。師云。有何不可。進云。恁麼則草木恩沾同雨露。大家齊唱太平歌。師云。但願如是。進云。皇天無親。惟德是輔。師云。者一句少不得。乃云。自性天真佛。諸福妙莊嚴。起坐未常離。十方即目前。所以道。空生大覺中。如海一漚發。有漏微塵國。皆依空所生。須知大覺真心。有如是奇特廣大玄妙。只貴有力丈夫一肩擔荷。自然圓機普應。遍界光輝。古鏡高懸。千差泯跡。直得塵塵剎剎。獨露真常。物物頭頭齊舒。妙用總鎮曹公。幼離嚴慈。恒缺晨昏之奉。劬勞恩重。每懷寤寐之思。是以捐俸入山供佛供僧。供諸賢聖。修諸善事。特請山僧陞座舉揚大法。將此功德專祈嚴慈。壽山高聳。福海淵深。轉禍為祥。全身遠害。且道。如何是孝誠。感格一句瑞氣生。麟甲祥光映彩衣。</p>
<p>上堂。入荒田，不揀卻也，特地顯顢頇，有佛處不得住，無佛處急走過，不知何處可住腳得人一馬，還人一牛，未免徒費精神。見僧來便面壁，也是好肉剜瘡。若是純鋼打就漢子，直得孤迥迥，峭巍巍，當下坐斷四路葛藤，視釋迦佛是老比丘，三乘十二分教是拭瘡疣紙，一千七百則公案是弄猢猻圈圚。諸方提唱是熱碗鳴聲。還有恁麼人麼？如無其人拄杖子使神通去也。連卓拄杖，下座。</p>
<p>上堂。寶鑑當軒。光吞萬象。吹毛在握。凡聖潛蹤。直得人人常光現前。個個壁立萬仞。到者裏。若說有修有證。豈免頭上安頭。若說無修無證。<span class='corr'>已</span>是墮空落外。汝諸人向山僧未出方丈。汝等未到座前時。領略得去。方有少分相應。若待撾動法鼓。撞起洪鐘。山僧陞座。搖唇鼓舌。說黃道黑。汝等攢攢簇簇。注耳側聽。總不出見聞覺知鬼家活計。大眾還信得及麼。分身諸佛皆雲集。多寶如來絕覆藏。</p>
<p>祈雨上堂：諸佛本源，絕思絕慮；祖師心印，無古無今。苟或熱毒頓除，自然清涼遍界。若是萬里不挂片雲，青天直須喫棒。秪如感應道交一句又作麼生？雷聲震處天關轉，四野雲興雨必來。</p>
<p>上堂。寸絲不挂赤條條。萬里無雲月正高。蛙鼓池塘人薦去。桃花觸著事難描。古今不改虛空相。寒暑難將此道凋。不見昔人曾有語。聖凡名號總虛標。所以道。有是便有非有。事仍有理是非。事理兩俱忘。自然深證無生旨。世尊道。若見諸相非相。即見如來。法眼云。若見諸相非相。即不見如來。還是世尊是耶。法眼是耶。若道世尊是法眼。豈可不是。若道法眼是世尊。豈可不是到者裏。如香象渡河截流而過。苟或繩子慕膻。不免為唾所粘。喝一喝。下座。</p>
<p>天童老和尚忌辰拈香，昔日幾番遭毒手，今朝憶著恨彌深，因緣會遇難迴避，且把黃檀驀鼻熏便燒。</p>
<p>上堂。山河走，大地旋，箇中消息許誰宣？千眼大悲覷不破，無舌之人說熾然。逞小慧，使神通，棄本逐末誠愚庸。忽然一日知端的，自有家珍用不窮。西風急，黃葉飄繁枝脫盡赤條條生涯，豈向他方覓手握吹毛神鬼號？</p>
<p>上堂。妙法本無生滅，真常豈屬變遷？僧俗曾無異致，山青水綠依然。所以道：古之天地日月，猶今之天地日月。古之萬物性情，猶今之萬物性情，天地日月固無異也，萬物性情固無變也，道何為而獨變乎？大眾還知不變之道麼？若也知得，便好饑來喫飯，寒則添衣，更有甚麼事？如其未知龍池為汝道破去也。良久，云：人天本豎，畜生本橫。</p>
<p>上堂。一日復一日，一年復一年，未來數不及，童貌忽衰顏。悟底人證入真常迷底人念逐變遷變遷，只因昧本衲僧行處。不然，打破死生關捩，管教觸處皆圓。夢幻空華俱捨卻，泥牛耕破劫初田。卓拄杖，下座。</p>
<p>中元上堂：畫地為牢，明眼人前真笑具解，開布袋草鞋，踏破腳跟浮。所以龍池四月十五不結制，七月十五不解制，彼自無瘡，勿傷之也。眾中若有個漢出來，亦同此見拄杖子未有喫分，苕帚柄自領去，三門外打三十。何故？罕逢未舉先知客，多見韓盧逐塊人。</p>
<p>上堂。肘後符靈，頂[寧*頁]眼活，提持向上綱宗，直與抽釘拔楔。所以道：有時恁麼，有時不恁麼，有時恁麼中不恁麼，有時不恁麼中卻恁麼，此是衲僧底家常茶飯。如何是出格一句？嘉州大象吞蒺藜，陝府鐵牛流出血。</p>
<p>上堂。當堂慵正坐，那赴兩頭機，但得隨流妙，騰騰任所之。山空雲自在，天淨鶴高飛，的的無生旨，應知不自欺。若也未能如是，縱饒南泉斬卻貓，未免手忙舌沸；趙州頂草履，亦乃笑殺旁觀。雲門放洞山三頓棒，惹得飯袋子開張大口，直至於今合不得。拈拄杖云：拄杖子朝到西天，暮歸東土，還是神通妙用耶？還是法爾如然耶？卓一下，云：夜行莫踏白，不是水便是石。</p>
<p>上堂。從來不借借，當陽常顯露。曠劫受沉淪，不能自擔荷。果能自擔荷，夢境都打破。三世如來一口吞，萬緣脫落橫身臥。般若功勳妙莫量，一念不生全體露。</p>
<p>上堂。卓拄杖一下，喝一喝，云：棒非德山。棒喝非；臨濟喝，用出當陽活鱍鱍，聞時何啻三日聾？觸著直教親見血。若是知恩解報恩，丈夫意氣天然別，金毛獅子奮全威，野犴狐狼俱屏跡。大眾！且道屏跡後如何？天下太平，各安其業。</p>
<p>上堂。舉龐居士問馬祖。不與萬法為似者是什麼人。祖云。待汝一口吸盡西江水。即向汝道。五祖演和尚有頌云。一口吸盡西江水。洛陽牡丹新吐蕊。[竺-二+欺]土揚塵沒處尋。回頭撞著自家底。師驀拈拄杖云。者個是龍池底那個。是你諸人自家底。若有知得落處者。到方丈裏來請棒喫。</p>
<p>重陽上堂。碧樹秋深葉轉黃，籬花初綻亂飄香。遠山歷歷撐天外，近水潺潺投澗涼。鴈叫星河驚蝶夢，猿啼客路斷人腸。非惟濟北門風泄，佛祖家私盡發揚。大眾還委悉麼？欲知此日登高事，且向深深海底行。</p>
<p>上堂。毘陵眾居士施法衣一頂，恭請山僧陞座說法。且道說甚麼法即是？若說六度、十二因緣、四諦、五戒、十善法者個，<span class='corr'>已</span>是雪山大沙門打過底葛藤。若提三玄、三要、四料揀、四賓主、四照用，<span class='corr'>已</span>是臨濟老人吐下底殘羹餿飯，若也便爾休去，怎奈諸人未肯歇心，不免放開一線，別有個指示處。拈起衣角云：還會麼？若能直下了得，如遠客還故鄉，泗洲見大聖；其或未能聽取一頌：覿面相呈萬法圓，何須更用口談玄？當人若領機先旨，萬象森羅說熾然。</p>
<p>上堂。舉僧問馬祖。離四句絕百非。請師直指西來意。祖云。我今日勞倦。不能為汝說。問取知藏去。僧問藏。藏云。我今日頭痛。不能為汝說。問取海兄去。僧問海。海云。我到者裏卻不會。僧回舉似祖。祖云。藏頭白海頭黑。師云。且道。三大老還答者僧話。不答者僧話。若道答者僧話答個甚麼。若道不答者僧話。又埋沒古人。衲僧家須具千里。定淆訛眼。方始不虛。踏破草鞋。者個且置。秪如藏頭白海頭黑。又作麼生會。若非言外知端的。未免多從語脈尋。</p>
<p>結制上堂。僧問：霜風颯颯樹頭空，縱目疏林露遠峰。覿體真機都漏洩，何須打鼓又搥鐘？今日禹門，未審如何結制？師云：水泄不通。進云：恁麼則結制二字，無處安著。師云：錯下註腳。僧喝，師便打，僧又喝，師復打，乃云：天涯覓遍無相似，徒把芒鞋腳底穿。拄杖持來且靠壁，缽盂高挂絕攀緣。三條椽下真風露，七尺單前面目全。㘞地一聲消息斷，虎頭戴角出林間。</p>
<p>當晚小參。即心即佛。兔馬有角。非心非佛。牛羊無角。不是心不是佛不是物。縱饒見得十分真。仔細看來第二月。是故從上古德親造到徹頭徹尾。住無所住。超出名言理路。胸次中虛凝湛寂。無欲無依。保養年深。或露鋒芒。如倚天長劍。纔有一物現前。直下斬為三段。管教諸天獻花無路魔外喪膽亡魂。汝等既未能如是。必須向去。不得處著。實挨拶挨拶來挨拶去。挨拶到情窮理極。寢食兩忘。驀地冷灰荳爆。便見枯木花開。那時來方丈裏喫棒。</p>
<p>上堂。舉僧問香嚴。如何是道。嚴云。枯木裏龍吟。僧云。如何是道中人。嚴云。髑髏裏眼睛。僧又問石霜。如何是枯木裏龍吟。霜云。猶帶喜在。如何是髑髏裏眼睛。霜云。猶帶識在。又問曹山。如何是枯木裏龍吟。山云。血脈不斷。如何是髑髏裏眼睛。山云。乾不盡。遂有頌云。枯木龍吟真見道。髑髏無識眼初明。喜識盡時消息盡。當人那辯濁中清。師云。三箇老漢恁麼廉纖。幸作他家種草。若是臨濟門中。正好買草鞋行腳去。</p>
<p>上堂。山河大地熾然說，從古至今無間歇，當人若也早知歸。老僧不用多饒舌。不饒舌<span class='corr'>已</span>漏洩。不見龐公曾有言，日用之中事無別。秪如超情離見一句作麼生道？卓拄杖云：雲邊木馬飛如電，海底泥牛吼似雷。</p>
<p>上堂。鉗鎚妙密。剷盡廉纖。寶劍全提淆訛截斷。直向石火電光中接人洪波浩渺裏利物果是個漢。便合來時擬議。思量白雲萬里。復舉。僧問雲門云。不離三德六味。還有佛法也無。門云。即恐你不問。僧云。請師道。門云。三德六味。供佛及僧。師云。雲門答話。雖然不負來機。只是葛藤不能勦絕。致使者僧不了。如有人問龍池。不離三德六味。還有佛法也無。劈脊便棒云。即今欠少箇甚麼。豈不使伊腳踏實地。</p>
<p>晚參。或是或非人不識，逆行順行天莫測，踢倒須彌沒影蹤，掀翻大海無涓滴。大眾！且道是甚麼人境界？卓拄杖云：此時若不究根源，直待當來問彌勒。</p>
<p>冬至，剃度弟子為師預慶請上堂：群陰剝盡一陽生，萬象甦回各有神。觸目冰河俱發焰，嶺頭梅放泄先春。眾徒為我先申祝，我壽從來難可評。曠劫至今無變異，漚生漚滅不須論。喝一喝，下座。</p>
<p>監院一如同諸眷屬預祝請上堂。僧問。昔日如來壽量歷劫靡窮。而今和尚六秩。如何分別。師云。古之今之。乃云。山僧今年恰六十五月十五是生日。承諸法屬預為祝。箇箇發心皆真實。伐鼓。考鐘請上堂。舉揚般若波羅蜜。豎拂子云。大眾。者箇是龍池拂子。喚什麼作般若波羅蜜。擊拂子云。者箇是般若波羅蜜。喚什麼作龍池拂子。向者裏緇素得分明。自然千眼頓開。十方坐斷顯露。通身活計。不聽他人處分。如其未能。更為指示去也。擲拂子云。果知撲落非他物。始信縱橫不是塵。</p>
<p>師誕上堂：無孔鐵鎚當面擲，佛祖難窺；金剛寶劍截淆訛魔妖遠遁。直得遍界絕遮攔，乾坤常獨露用去超宗越格收來，耀古騰今，本無壽量。可祝說甚鶴算龜齡。只如親切受用一句作麼生道？夜來床薦煖，一覺到天明。</p>
<p>合明蔣孝廉請上堂。一念不生遍法界。無非清淨妙身。一念纔生盡十方。處處全彰妙用。所以道。空生大覺中。如海一漚發。有漏微塵國。皆依空所生。到者裏惟同道者方知。同得者方證。若是箇中人。聞恁麼道。如水投水。似空合空。能見無見之色。能聞無聞之聲。撥轉向上一關。箇箇超佛越祖。秪如植福培因一句作麼生道。三心無得消諸障。一念純真福慧隆。</p>
<p>上堂。俱胝豎指，雪峰輥毬，汾州莫妄想，鳥窠吹布毛者，一隊老古錐，只知一機一境，向人前鼓弄。若是末後一關，正未透在。眾中還有透得末後一關底麼？如有透得，便能權衡佛祖，鎔<span class='corr'>鍛</span>聖凡，換斗移星，旋天轉地。秪如塵中解脫一句作麼生道？萬景徒有象，孤雲本無心。</p>
<p>上堂。佛祖頂[寧*頁]一著。惟出格漢子。方能直下見徹。衲僧面門。一機。獨箇中人。謾伊一點不得。或時坐斷千差。朝宗萬派。或時小中現大。大中現小。於一毫端現寶王剎。坐微塵裏轉大法輪。且道何物高於天生天者是何物厚於地。育地者是何物寬於虛空。包虛空者是何物。超越佛祖位。植佛祖位者是。到者裏。管教一一絕羅籠。頭頭成解脫。單嗣靈山正音。密授少林的旨。秪如出群一句作麼生道。令人常憶李將軍。萬里天邊飛一鶚。</p>
<p>上堂。虛空劃破不堪言，笑斷春風莫記年，不是克家親嫡子，目前妄見許多般。所以有等人忽得箇身心頓空，便爾坐著本有神通光明，不得發現。又有等雖能透過，不墮勝妙境中便爾，隨流忘返，有甚用處？直饒超出兩路，別有轉身句子，正好喫棒，未有了日，況乎粘皮撘骨，覓妙尋玄，那堪其語？只如極盡一句，如何指示？待離墨山點頭與汝諸人道破。</p>
<p>上堂。打破死生關，獨露本來面。不落知見坑，何曾有頓漸？觸處自圓成，天真原不變。烜赫於目前，只貴當人薦。果能薦得時，穩坐空王殿。喝一喝，下座。</p>
<p>上堂。青山白雲，古寺禪房，萬緣頓歇，卓立超方。門前澗水流無竭，屋角梅花遞遠香。伶俐衲僧，自得通身受用，懵懂漢子，未免著境生狂。秪如超情離見一句又作麼生道？觀音菩薩將錢買餬餅，放下手卻是箇饅頭。</p>
<p>解制上堂。還鄉盡是兒孫事，祖父從來不出門。由此觀之，出門二字便是禍根。既是禍根，解制何為？秪緣諸人，九十日中眉毛廝結，沉於死水，今日不免把纜放船，直泝其源，只是不得動著腳跟。何故？蝦跳不出斗。</p>
<p>道場和尚入山上堂：德山棒、臨濟喝、禾山打鼓、雪峰輥毬、華亭撐船、溈山牧牛者，一隊老古錐，盡力提持，只提持得向下事。若是向上事，正未夢見在。且道如何是向上事？山僧到者裏，亦只鉗口有分。茲蒙道場和尚象駕入山掃塔，兼祝賤誕，大眾當殷勤勸請，必為道破。</p>
<p>眾法嗣請上堂：老僧今年壽六十，明朝便是我生日。法嗣預祝請上堂：怎奈老僧口門窄，口門窄，牙齒天生一具骨。佛法雖有不須宣，自是諸人先漏洩。拈拄杖，卓一下，云：臨濟未是白拈賊。</p>
<p>上堂。眾生處處貪著，日與境緣親狎，不知生老病死，四面火來燒殺父母，妻兒在前，畢竟不能替卻。若是有力丈夫，截斷生死繩索，猛操智慧寶刀，披起忍辱鎧甲，穩坐諸法空座，管教在在解脫，直取無上菩提，契證真如妙樂，便好興慈運悲，普與愚夫發藥，使其轉凡成聖，破迷為覺者，是出家本分，莫效尋常落魄。且不昧初因一句作麼生道？打破祖師關捩子，方為出格自繇人。</p>
<p>上堂。功勛不立，獨露當陽；慧劍單提，淆訛截斷。所以道。寒窗皎月，萬里不挂片雲；春水船高千江湧滔天之浪。到者裏。只貴全身契入，自然脫體風流。苟或擬議思量，未免新羅過鷂。且出格一句，如何通信？萬仞峰頭趺足坐，十方世界掌中觀。</p>
<p>上堂。心法無形相，不離四大五蘊聖智絕言詮，豈礙大藏？小藏演出一大藏教，字字盡從此中出，演入一大藏教，包含萬有悉無餘。欲證者箇境界，須是過量漢子，自然如天普蓋，似地普擎，便能縱目所觀，全體文殊顯現，隨耳所聞，咸是觀音妙用，隨心所知，無非普賢境界。只如一念未生已前，又作麼生委悉？五眼不能親覷破，惟除實證始方知。</p>
<p>上堂。舉世尊常在尼俱律樹下坐次，因二商人問：世尊！還見車過否？世尊曰：不見。曰：還聞否？世尊曰：不聞。曰：莫禪定否？世尊曰：不禪定日莫睡眠否？世尊曰：不睡眠。商人乃歎日：善哉世尊！覺而不見。大眾！世尊既不見不聞、不禪定、不睡眠，畢竟在甚麼？所在著倒。若也知得落處，日費斗金非分外；如其未明，管教粒米亦難消。</p>
<p>上堂。豎拂子云。只者箇。非有非無。絕非絕是。不墮威音。那畔豈在今世門頭不落語默。動靜尋常。獨露當陽。你纔擬心覷捕。眨眼鷂過新羅。到者裏須是格外漢子。方能領略。且道。三門走入佛殿。燈籠倒挂露柱。楊岐三腳驢兒踏殺大雄猛虎。又作麼生商量。良久云確。</p>
<p>上堂。舉道吾云：高不在絕頂，富不在福嚴，樂不在天堂，苦不在地獄。相識滿天下，知心能幾人？大慧云：高在絕頂，富在福嚴，樂在天堂，苦在地獄。誰知席帽下原是昔愁人？師云：二大老恁麼提唱，大似徐六擔板，各見一邊。且道龍池又作麼生？拈拄杖云：秪者箇，不喚作拄杖，則萬事俱了，畢竟喚作甚麼？卓一卓，云：不可咬名嚼字。</p>
</div>
<p class='juan'>萬如禪師語錄卷第六</p>
</div><!-- end of div[@id='body'] -->
</body></html>