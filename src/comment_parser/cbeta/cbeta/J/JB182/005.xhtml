<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬如禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu16' />
<p class='juan'>萬如禪師語錄卷第五</p><p class="byline">嗣法門人行猷等編</p><p class="head1">荊谿龍池山禹門禪寺語錄</p>
<p>開爐上堂。僧問：弘開爐[韋*(苟-口+用)]，陶鑄聖凡，賓主相逢，如何酬唱？師便打。進云：如何是賓中賓？師云：客路如天，遠迢迢去。問津。如何是賓中主？師云：踏著故鄉田，自然有本據。如何是主中賓？師云：拄杖橫拈著，時中直指人。如何是主中主？師云：霜刀曾未舉，直得斗牛寒。進云：賓主已蒙親指示，末後一句請師宣。師云：速退！速退！乃云：堆起死柴頭，點著無煙火，便將黃金、白銀、頑鐵赤銅俱入紅爐一煆判然真假不同，鎚鎚敲去渣滓，下下要見全功，各各使成法器，突出八面玲瓏，遍界無人酬價，是為超世大雄。只如不受紅爐煆底來又作麼生？亦好與三十拄杖。何故？打從門下過，爭敢不低頭？</p>
<p>上堂。龍池施設異諸方，一日普梆敲兩番，不是挑柴即肩樹，通身白汗濕衣裳。白汗出，妙難量，脫體風流絕覆藏。百草頭邊舒正眼，孤峰頂上駕慈航。驀拈拄杖云：大眾！過去諸佛、現在諸佛、未來諸佛，俱在拄杖頭上現大人相，發大妙音，穿過你諸人髑髏，刺破你諸人眼睛，為甚不覺不知？卓一卓，云：不妨親切。</p>
<p>上堂。黃檗佛法無多子，天涯踏遍只者是。魯祖見僧便轉身，堂堂獨露難迴避。山鳥山花更發揚，見徹方知自家底。南泉刀下血淋漓，趙州草履風流布。龍池從來百不能，日惟打眠三五度。秪如道：海底泥牛銜月走，巖前石虎抱兒眠。鐵蛇鑽入金剛眼，崑崙騎象鷺鷥牽。內中有一句，能縱能奪，能殺能活，若人檢點得出，一生參學事畢。大眾！且道是那一句？若也未知，山僧道破去也。卓拄杖云：通身無影象，遍界不能藏。</p>
<p>上堂。舉興化謂克賓維那曰：汝不久為唱導之師。賓曰：不入者保社。化云：汝會了不入？不會不入？賓云：總不恁麼。化便打云：克賓維那法戰不勝，罰錢五貫，設饡飯一堂，仍須出院。雲居舜云：大冶精金，應無變色。其奈興化令行太嚴，不是克賓維那也大難承當。總似而今，泛泛之徒翻轉面皮多少時也？徑山杲云：雲居恁麼道，未免拗曲作直。徑山則不然，要作臨濟烜赫兒孫，直須翻轉面皮始得。師云：雲居、徑山只在面皮上作活計，若是興化克賓，就中一著，要且摸索不著。雖然，當時幸有箇面皮容伊葛藤。若是無面皮底，不知二老向甚麼處下嘴？</p>
<p>上堂。孤光貫徹劫初前，無位真人赤肉團，荊棘叢林俱踏倒，通霄活路直如弦。棒頭指出金剛眼，喝下能摧萬仞巔。把住要關消息斷，從他諸聖顯顢頇。</p>
<p>冬至上堂。仲冬嚴寒，雪覆山巔；泉鳴澗底，法法天然。釋迦世尊空談四十九載，達磨大師徒然面壁九年。斯事原無欠少，何勞掘地覓天？秪如否極泰來一句又作麼生道？六爻未動群陰塞，一氣方回萬象新。</p>
<p>上堂。日中一食，夜間一宿，不在谿南，便在谿北。鋤一片畬，下一籮粟，活計豐腴，勝如種菊。南泉云：我十八上便解作活計。趙州云：我十八上便解破家散宅。豎拂子云：大眾！者箇還是南泉底？還是趙州底？還是龍池底？良久，云：直饒檢點得出，也是玄沙道底。</p>
<p>一揆，取副寺入塔。上堂：佛祖命脈，生死根株，達人分上，原無有殊。所以山河大地，全露清淨妙身；萬象森羅齊顯無生法忍。到此地位自然生，未嘗生滅，未嘗滅來，未嘗來去未嘗去，故云是法住法位，世間相常住。且道取副寺畢竟向甚麼處安身立命？豎拂子云：青山常在白雲中。</p>
<p>上堂。一句隨他語。千山走衲僧。三遭喫痛棒。點著始知歸。如龍得滴水。便解鼓風雷。故云不是一番流。白汗焉能觸處悉光輝。到者裏。不妨喚南作北。指東為西將。十方世界納一微塵中碎一微塵散十方界內。無不自在無不融通。雖然猶是出世邊事。若諸佛未出世。祖師未西來。已前一著。直饒大悲。千手摸索不著。大悲千眼鑑視不到。會麼。知音不在頻頻舉。達者須教暗裏驚。</p>
<p>臘八上堂。妙道絕方所，亦復離名相，曠劫至於今，最尊無有上。若肯自承當，佛祖亦不讓，日用任縱橫，永絕諸遮障。出生諸功德，真實不虛妄。可怪當年老釋迦，錯認明星成鹵莽。喝一喝，下座。</p>
<p>上堂。僧問：溈山道：有句無句，如藤倚樹。如何是有句？師云：泥牛吼月。如何是無句？師云：面對青山。如何是有無句？師云：刀斧斫不開。乃云：日面月面，無剎不現，無實無虛，起坐不拘，向上玄關，西來大意，海底起蓬塵，山頭躍鯉魚。若是英俊衲子，一些謾他不得；苟或懵懂禪和，撞著還如鐵壁。且道總不恁麼？又作麼生道？大地撮來粟米粒，無邊法界一毫端。</p>
<p>上堂。僧問：龍池一滴，信知源遠流長；白紙三張，謾說子承父業。今日首座師入山，未審和尚將何款待？師云：雲門餬餅趙州茶。進云：謝和尚供養。師云：未到你口在。進云：秪如玄沙當時封三方白紙上雪峰，意旨如何？師云：多少人摸索不著。進云：雪峰道：君子千里同風。又作麼生？師云：好事不出門。進云：和尚蹉過也不知。師云：今日且放過你。乃云：縣崖撒手，大地平沉，絕後再甦，羅籠不住。所以道：根本若真，正眼洞明，風行草偃，在處為尊。縱饒文殊、普賢、德山、臨濟到來盡作參徒，且道他參阿誰？喝一喝，下座。</p>
<p>上堂。舉古德云。風動心搖樹。雲生性起塵。若明今日事。昧卻本來人。又古德云。萬法是心光。諸緣惟性曉。本無迷悟人。只要今日了。師云。二古德大似見處偏枯。將常住田地。分疆列界。各執一邊。今日山僧不免多處添些子。少處減些子。使箇箇圓成去也。驀豎拂子云。大眾。不是本來人。擊拂子云。不是今日事。若向者裏領略得去。自然日用事。無別立處。總皆真如。其未能更聽一頌。從來一片閒田地。四至分明不屬他。指出當陽無向背。急須薦取莫蹉跎。</p>
<p>上堂。鳧短鶴長。松直棘曲。有米煮飯。無米煮粥。隨家豐儉。事事皆足。孤山種梅彭澤種。菊水底遊。魚山頭走鹿。一一盡顯天真。不用東卜西卜。興化赴箇村齋。途中遇著卒風暴雨。向古廟裏躲得過。驀拈拄杖云。且道。拄杖子在古廟裏在古廟外。還有人委悉得麼。如無其人。龍池自道去也。卓拄杖。便下座。</p>
<p>上堂。龍池鉗鎚。迅疾鉤錐。應機而出。縱饒伎倆通身。管取一時頓失。你欲離我者裏用鉤鉤你。直饒草鞋獰似虎拄杖活如龍走。盡天涯海角也不能離我者裏。你若住我者裏。用錐錐你卻如須彌山。撼搖不動。早已千里萬里。忽有箇不去不住底漢子到來。還是用鉤即是。用錐即是。良久云。分身兩處看。</p>
<p>上堂。現成公案，弗勞打筭。南北東西，渾無界畔。春水滔滔，舟移兩岸。萬別千差，同歸一貫。雖然如是，只得一半那一半，佛眼覷不見。打破趙州關，總是臘月扇。苟或力未充，龍池為汝判。驀拈拄杖卓一下，云：須彌頂上一聲鐘，看取三門騎佛殿。</p>
<p>上堂。沙裹淘金，用工深者，得文字；求道脫言詮者，明巖中默坐。花雨紛紛說法，臺前石頭。點首者般境界，生滅門中許伊著腳。臨濟門下正好攔腮，劈脊到者裹。是也剷，非也剷，聖也剷，凡也剷，向上也剷，向下也剷。何也？無孔鐵鎚當面擲，佛來祖來俱不識。</p>
<p>上堂。舉教中道：居一切時，不起妄念，於諸妄心，亦不息滅。住妄想境，不加了知，於無了知，不辯真實。師云：天高地厚，海闊淵深。天台五百羅漢逐日趕齋應供，驀地撞著焦尾大虫哮吼一聲，卻向蟭螟眼裏躲得過。且道以何為證？卓拄杖云：以此為證。</p>
<p>解制上堂：真心無相，處處全彰奇特事，真佛無形，頭頭顯露，本來人。即之不得，離之卻在，劫火洞然渠不壞，為萬法根源，作諸聖太祖，普應群機，發千鈞弩諗公參見南泉、鎮州蘿蔔，真箇大黃檗六十烏藤敲出白拈似猛虎。驀拈拄杖云：大眾！喚作拄杖則觸，不喚作拄杖則背，畢竟喚作什麼？若也明得落處，便知一句中具三玄，一玄中具三要，有權有實，有照有用。儻其未知，直饒說得名相紛飛，總是無本可據。只如布袋頭開一句，如何分付？卓一下，云：果得腳跟紅線斷，杖頭在處起清風。</p>
<p>上堂。我有一言，絕慮忘緣，巧說不到，只用心傳。還會一言麼？若會，一言千言，萬言一時明得。若也未會，拄杖子與你道破去也。驀拈拄杖云：雖然佛法無多子，拈出當陽耀古今。卓一卓，下座。</p>
<p>上堂。直下薦得，已是涉泥涉水，更復打葛藤，扯露布，何有宗門事哉？所以道：向上一路，千聖不傳，學者勞形，如猿捉影。便恁麼坐斷去死，水不藏龍。若也隨緣事事了，難逃識見坑。且不落窠臼一句作麼生道？喝一喝，下座。</p>
<p>師到平陵廣教寺，上堂：世尊一音演說法，眾生隨類各得解。卓拄杖一下，云：大眾還聞麼？若也聞去，可謂一根既<span class='corr'>返</span>源，六根成解脫。六根既解脫，六塵亦解脫。六塵既解脫，六識既解脫。六識既解脫，以至山河大地，萬象森羅，情與無情，無不解脫。雖然如是，也須到者箇田地始得。若是依依稀稀，彷彷彿彿，欲求解脫，安可得哉？豈不見陸亙大夫問南泉云：肇法師也甚奇怪，解道：天地與我同根，萬物與我一體。南泉指庭前牡丹云：大夫！時人見此一株花，如夢相似；陸亙大夫認金谷園以為安宅，南泉為伊指出本有家鄉。直得明月清風，不呼自至，青山綠水，本自天然。今溯端上人，同諸護法，恭請山僧舉揚大事因緣，欲使人人知有。若論此事，本自現成，不假造作，只貴當人回光<span class='corr'>返</span>照，便乃覿體現前，恐其未能，更聽一偈。此事從來本現成，超今邁古絕功勳，當機直下知端的，火裏優曇花正春。</p>
<p>師到法藏寺心達上人同諸護法請。上堂。僧問。乞食城中分衛。儼如舍衛。弘宗法藏荊谿。不異曹谿。今日緇白臨筵。當何所示。師卓拄杖一下。進云。更別有指示處麼？師云：待汝別問即道。進云。先後一揆之旨。又且如何。師云。一字不著畫。進云。恁麼則秋水長天一色落霞孤鶩齊飛。師云。閒言語。乃云。道無方所。明之即聖。法無住著了之即真。所以一處明。千處萬處一齊明。一處了。千處萬處一齊了。直得彌綸萬有。遍滿四生。無處不周無處不足。故云。佛身充滿於法界。普現一切群生前。隨緣赴感靡不周。而恒處此菩提座。大眾還知隨緣赴感底道理麼？若也知得。則樹凋葉落。頭頭體露。金風花燦。心田爍爍。光明遍界。其或未然。三世諸佛說不到。歷代祖師提不起底。一機因心。達上人同諸護法。虔請陞座。直與當陽剖露去也。卓拄杖云。千聖相傳真命脈。光明烜赫貴知音。</p>
<p>師到梁谿南禪寺上堂。僧問：古德道：宗教兩俱通。如日處虛空。請問和尚：如何是宗？師便喝。如何是教？師云：如是我聞。進云。宗教已蒙師指示，非宗非教事如何？師便打。乃云：自出山來無定期。募糧一路到梁谿。相逢不用多饒舌，自有通方作者知。拈拄杖云。大眾。喚作拄杖則觸。不喚作拄杖則背。不得有語，不得無語。畢竟喚作甚麼。若向者裏會得。便能隨處作主。遇緣即宗。如其未能。不免重為指示。卓一下云。莫向他方尋落處。和盤托出在當陽。</p>
<p>師到琴川維摩寺上堂。僧問。世尊降誕，檀信設齋。錦上鋪花一場奇特。如何是不二法門？師云：有口只堪喫飯。進云。淨心受食者如何。師云。常安常樂。進云。無舌人解語時如何。師云：你那裏見無舌人來？僧喝，師便打。乃云：空生大覺中，如海一漚發，左右若逢源，途中即故宅。有語葛藤樁，無言墮鬼窟。坐斷兩頭關，千聖同一脈。拈出一絲毫，遍界成狼藉。如龍得滴水，萬卉悉受澤。動轉與施為，步步腳踏實。坐享太平年，佛祖不能惑。</p>
<p>師到婁東潮音寺，上堂，僧問：轉天關，回地軸，蓋是尋常；擘太華，吸滄海，未為奇特。秪如不動干戈，坐致太平時如何？師良久。進云：一人有慶，兆民賴之。師云：知恩須是報恩人。士問：自從認得曹谿路，了知生死不相關。如何是曹谿路？師云：腳跟下薦取。士云：謝師指示。師云：又恁麼去也。乃云：達磨西來，若言有法與人，正是誑嚇閭閻；若言無法與人，畢竟來作甚麼？若也直下領略得去，自然目前無闍黎，此間無老僧，列諸聖於下風，獨踏毘盧頂上，然後奮起全機太用殺活縱橫，電卷星馳，聖凡莫測，故云須知空劫從來事，只在而今二六時。</p>
<p>師回如如庵。上堂。僧問。舞掉呈撓即不問。到家一句事如何。師云。大家在者裏。進云。攝足<span class='corr'>斂</span>衣登寶座。滿筵盡是故鄉人。師云。瞞禪人不得。進云。請和尚歸方丈。師云。你管甚閒事。乃云。屈指從頭數。不覺已七年。今來復相會。兩鬢皆皤然。世事無窮盡。光陰去莫延。須明箇中意。免被死生牽。若是得底人。如杲日麗天。無幽不燭。似太阿在手。誰敢當鋒。顯露佛祖大機。開鑿人天正眼。秪如直達本分一句作麼生道。莫言此事無門路。須信當人亙古今。</p>
<p>師回興善寺上堂。僧問。掀翻大地。撥轉乾坤。心空及第即不問。衣錦還鄉事若何。師云。雙塔巍峨都漏泄。進云。雨洗花顏澹。煙籠幢色寒。如何是興善境？師云。一帶清波遶寺門。進云。耳傾四海。眼蓋須彌。如何是境中人。師云。口吞佛祖從來事。乃云。千聖不傳一著子。舌根未動<span class='corr'>已</span>宣揚。英靈直下知端的。天上人間絕覆藏。大丈夫漢頂門上豁開正眼。腳跟下不挂一絲。全提向上鉗鎚。勦絕衲子命根。向無明窟裏。指出無盡家珍。生死岸頭。剷盡葛藤露布。果能如是。始不負出世一番。山僧離此三十餘年。暫回本寺。承諸舊識。敦請陞於此座。且道。如何是暫回底意旨。相逢相見呵呵笑。更有春風春又春。</p>
<p>護法王直臣請師東塔上堂：天長地久，海闊山遙，威音那畔，豈異今朝？所以或來或去，或住或行，隨流得妙，在處皆真。如。象王回顧，獅子嚬呻，狐狼絕跡，野犴潛形。從來不借他人力，日用施為總現成。且道如何是現成一句？山頭翻白浪，海底起紅塵。</p>
<p>素鶴莊侍郎為夫人王氏請對靈小參，僧問：闡千華之戒律，拈少室之心宗，現在蒙恩即不問，未審王氏夫人高。超何所？師云：無處不稱尊。進云：恁麼則地獄天堂留不住，九蓮池畔露全身。師云：賴得闍黎共證明。進云：謝師答話。師云：又恁麼去也。乃云：大智慧光，爍破昏衢之黑暗；吹毛利劍，截斷生死之根株。受用處，諸聖難知；透脫時，頭頭自在。所以道：一切法不生，一切法不滅。若能如是解，諸佛常現前。諸佛既現前，自然生也不可得，死也不可得，來也不可得，去也不可得，亙古亙今，湛然常住，秪為情生智隔，想變體殊，著境迷心，致使輪迴不息。以拄杖點一點，云：更為當陽點出，直令<span class='corr'>返</span>本還源，頓消幻影空花，永證金剛妙體。且道王氏夫人畢竟在什麼處安身立命？還會麼？地獄天堂俱不住，九蓮花內現全身。</p>
<p>結制上堂。禹門寺裏實勞碌逐日茫茫無了局。不去東霞埠出坡挑米便向合。磯山挑柴幾束。日裏手腳不得停。夜間兩眼睡不足。若作佛法商量。累及平人受塗。毒。若作世諦流布。佛祖慧命誰相續。可中有箇伶俐漢子。定然不去東卜西卜。儻或機思遲鈍。且把住繩頭。九十日中不許絲毫走作。</p>
<p>上堂。水中鹽味。色裏膠青。決定是有。難見其形。拈拄杖云。拄杖子朝到西天。暮歸東土。窮年歷歲。不曾遇著一人。何故。從來無伴侶。在處獨稱尊。</p>
<p>晚參。舉寒山詩云。我見瞞人漢。如籃盛水走。一氣走到家。籃裏何曾有。保寧勇拍手大笑云。有意氣時添意氣。不風流處也風流。師云。保寧雖向山窮水盡處。指出一條活路。卻是坑坎堆阜。人不堪行。山僧另指出五達通衢。不妨東去西去。遂卓拄杖云。還會麼。蕩蕩一條官驛路。晨昏曾不禁人行。</p>
<p>冬至上堂。群陰剝盡，一陽復生，豈改舊時？天地天晴日出雨下地濕，不聞爛壞虛空。雖然節序循環，何礙隨流得妙？任他賣被買牛，那管月頭月尾，但願來年蠶麥熟，羅候羅兒與一文。</p>
<p>上堂。相逢不拈出，舉意便知有。識得謝三郎，原是釣魚叟。打開三要門，抹殺子湖狗。一句絕商量，風吹佛殿走。</p>
<p>上堂。百草頭薦取老僧。鬧市裏識取天子。縱饒見得十分真。禹門未敢深相許。所以道。借一句是指月。其中事是話月。從上來事。如節度使信旗相似。若是不受欺瞞底漢子。拈出金剛王寶劍。纔有絲毫當下截斷。直得孤迥迥峭巍巍。千聖尋覓無蹤。萬靈皈投無地。秪如壁立萬仞。一句如何道。青天轟霹靂。平地起風雲。</p>
<p>上堂。舉玄沙示眾云：諸方老宿盡道接物利生，或遇三種病人來，作麼生接？患盲者，拈椎豎拂他又不見；患聾者，語言三昧他又不聞；患啞者，教伊說又說不得。且作麼生接？若接此人不得，佛法無靈驗。有僧請益雲門，門云：你禮拜著。僧禮拜起，門以拄杖挃，僧退後。門云：你不是患盲。復喚僧近前，僧近前。門云：你不是患聾。乃豎起拄杖云：還會麼？僧云：不會。門云：你不是患啞。其僧於此悟去。師云：玄沙猶自可，雲門笑殺人，者僧雖然悟，未免好肉剜瘡。</p>
<p>上堂。一念不生，面目現在；三心無得，作者猶迷。萬樹籠雲嚦嚦，鶯聲俱漏泄；千山流翠潺潺澗，水潤焦枯。秪如洞山道：有一物，黑似漆，常在動用中，動用中收不得。既收不得，且道即今在甚麼處？大眾還知落處麼？若也不知，龍池為諸人指示去也。豎拂子云：突出當陽活卓卓，通身是眼莫能窺。擲拂子，下座。</p>
<p>解制上堂。豁開頂門正眼睛，綠水青山絕點塵，官塘步步長安道，立處明明覿體真。嶺頭幽鳥啼春樹，江上扁舟天際行，前途。忽有人問汝，一喝須還具主賓。擬議不來誠可笑，被伊穿卻鼻頭繩。且綿密無間一句作麼生道？休把腳跟輕著地，上人門戶枉勞辛。</p>
<p>上堂。雲生青嶂水。泛前谿鳥啼。春樹花放南枝頭頭呈妙理。物物顯真機者裏明得。自然腳踏實地。迥脫離微。根源透徹。全體如如。苟或未明。更為諸人道破去也。卓拄杖云。晷運密移。</p>
<p>上堂。有一人於此事盡形壽求箇入頭處，不得入頭。有一人於此事盡形壽求箇出頭處，不得出頭。若到禹門，各與二十拄杖。何故？不得入頭底，使伊入頭，不得出頭底，使伊出頭。且道向後如何行履？豎拂子云：見月休觀指，歸家罷問程。</p>
<p>上堂。心是根，法是塵，兩種猶如鏡上痕，痕垢盡時光始現，心法兩忘性即真。驀拈拄杖云：無事晚來江上望，三三兩兩釣魚艇。</p>
<p>上堂。靈明廓徹，湛寂常恆，諸佛以之為本源，眾生以之為佛性。當人直下了得，踏破化城，親歸寶所。自然二六時中，頭頭顯露，四威儀內，處處全彰。且道不是心，不是佛，不是物，畢竟是箇甚麼？良久，云：切忌咬名嚼字。</p>
<p>上堂。僧問：昔日世尊陞座，今朝和尚上堂，未審是同是別？師云：一字兩頭垂。進云：恁麼則今入即是古人也。師云：古人在甚麼處？僧喝，師便打，乃云：摩竭掩室，毘耶杜詞，咸謂全提向上，豈知鬼窟藏身最初一著，末後一句不入祖師室茫然趨兩頭。須知此一段事，誠如擊石火，閃電光，眨得眼來，已是千里萬里，那堪佇思其間？所以從上提持綱宗者，只有三句咬去咬住，欲去不去，欲住不住，或時一向不去，或時一向不住。明眼漢，沒窠臼。若論戰也，箇箇力在轉處，卻物為上，逐物為下，直下坐斷要津，不存絲髮知見，然後遇茶喫茶，遇飯喫飯，百不知，百不會，如癡呆人相似，一切人測識他不著，渠卻知一切人來處。果能如此，始不負最初行腳。且道策進一句如何指示？若不此生，親打徹，他年苦海沒頭沉。</p>
<p>過毘陵龍興禪院請。上堂。古鏡高懸萬象豈能逃影質？吹毛在握。千差截斷悉無餘。盡十方界普現色身，遍塵沙剎，作殊勝事。到者裏自然空有不異，動靜無別。古今同時，死生一揆。著著顯箇中消息，頭頭彰本地風光。且道正恁麼時又如何通信？卓拄杖云：相逢不必重徵問，自有知音默點頭。</p>
<p>師禾中回寓龍興曹總鎮請上堂：正眼洞明，千差絕跡，全機殺活，佛祖難知。直得塵塵解脫，物物皆真，有超宗越格底氣岸，離見絕，情底根元，乾坤倒覆而不疑，萬象紛紜而不惑。至於一動一靜，一語一默，總是本有底妙用自來不借他人力。茲曹居士捐貲供佛供僧敦請山僧陞座，舉揚妙法，將此功德耑祈國泰，民安千祥，駢集袛如直截根源一句又作麼生道？拈起拄杖云：還委悉麼？千聖共傳不二法，英靈一見便心開。</p>

<p class='juan'>萬如禪師語錄卷第五</p></div>
</div><!-- end of div[@id='body'] -->
</body></html>