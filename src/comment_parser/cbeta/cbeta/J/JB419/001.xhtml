<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴不厭樂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>華岩不厭樂禪師語錄目次</p>
<ul class="">
<li>住貴州興隆衛龍山寺語錄</li>

<li>住四川遵義府玉泉寺語錄</li>

<li>住重慶府華岩禪寺語錄</li>

<li>卷一
<ul class="">
<li>序文</li>

<li>行由</li>

<li>上堂</li>
</ul></li>

<li>卷二
<ul class="">
<li>小參</li>

<li>機緣</li>

<li>拈頌</li>
</ul></li>

<li>卷三
<ul class="">
<li>山居</li>

<li>印偈</li>

<li>南遊</li>

<li>雜著</li>

<li>佛事</li>
</ul></li>
</ul><p>不厭樂禪師目次終</p>
</div>
<div class='div-xu'><a id='mulu2' />
<p class='h1'>序</p><p>余幼讀書時好觀佛教宗乘然亦深奧難解及細推中庸則知聖賢之道豈有二耶唯單傳最上可疑未決自庚申由中翰從征入蜀同巡撫杭寓省城之昭覺友丈雪為方外每談箇中閱破公之語錄喜不自甚已而凱歸便覺晴雲出岫非同倦鳥棲蘆一得放況泉林消灑匝外頗沾破公之益偶訪潮音葑汀二師於楞嚴般若堂值松庵禪丈詢及所來乃云西蜀華岩與本師不厭和尚刻錄余即請觀是集實聖老之子破公之孫也其中法語偈頌不藉彫琢言言見諦勁切簡易單提向上可啟後昆誠哉破公聖老之後有人不啻源遠而流長也已謹序。</p>
<p style="margin-left:0em;text-indent:2em">時康熙癸酉上<span class='corr'>巳</span>日鴛水仲碧仙葛民氏沐手書。</p>
</div>
<div class='div-other'><a id='mulu3' />
<p class='h1'>行由</p><p>師字不厭諱道樂乃黔之思南印江人父楊母盧生于庚辰八月廿三子時十三聘聚廿七喪父廿九齋戒喜看牧牛頌聞人讀孟子書云羊之性猶牛之性牛之性猶人之性得箇入路越二年違母拋家投敏樹和尚得度受具剛一載敏和尚圓寂同眾建塔畢復參華岩聖可和尚入室問大通智勝佛因緣喫頓痛棒頭破血流于是稍知痛癢于丙辰春辭歸黔省母臨行華岩與之偈日華岩老漢卻認真慣以蒿枝拂上人如是宗綱非細事勿嫌鮮血染渾身師卻之未受疾回祝母壽畢偶覺之禪人堅請住龍山寺三載忽烽煙大變退居高坉山一年老母終世候周忌畢甲子春出蜀至遵義府眾善留住玉泉禪寺于乙丑春聞華岩和尚出院寓瀘州方山師復趨省覲老和尚以死句活句不死不活句驗師復印偈并拄杖拂子偈日死活為媒意遠殊應酬如電不之乎因君會喫老僧棒故以中書驀面塗于<span class='corr'>己</span><span class='corr'>巳</span>八月還初和尚請住華岩祖院師不勉故辭住二冬一夏如是三處共集語錄三卷萬五千言<span class='corr'>已</span>刻流行板入嘉興楞嚴藏房。</p>
<p style="margin-left:7em">門人<span class='note-inline'>(如意弘休)</span>請識記錄</p>
</div>
<p class='juan'><a id='mulu4' />不厭樂禪師語錄卷一</p><p class="byline">門人德普記錄</p>
<div class='div-other'><a id='mulu5' />
<p class='h1'>住貴州興隆衛龍山寺語錄</p><p>丙辰九月覺之禪人率眾請入院。</p>
<p>三門　喝一喝云豁開不二門當軒無格物直捷路堂堂信步無私曲。</p>
<p>佛殿　者老漢在處相逢時常得會全沒一點人情卻有些子尊貴今日觸著磕著又作麼生有禮不廢便拜。</p>
<p>據室　三世諸佛同居一切祖師共住新長老到來全無回互顯眾云且道利害在甚麼處喝一喝便起賀居士請上堂師於居士手中接疏云世尊不說說迦葉不聞聞莫道無言好遂度與維那宣讀。</p>
<p>法座　曲彔木床人天榜樣顧甚險危要上即上遂陞拈香祝聖畢次拈香云此瓣香爇向爐中供養上敏下樹和尚以酬剃度戒德之恩末後拈香云者一瓣香爇向爐中專伸供養現住重慶府華岩堂上傳臨濟正宗第三十二世上聖下可大和尚以酬法乳之恩<span class='corr'>斂</span>衣敷座上首白槌云法筵龍象眾當觀第一義問如何是第一義師云未舉槌時薦取進云恁麼不遲八刻也師云知過必改云某甲過在甚麼處師打云再犯不容乃云昨夜風今朝雪大地山河俱一色釋迦老子暗點頭森羅萬象難分別顧眾云作麼生會若作一色會未免儱侗不作一色會錯過眼前作麼生得恰好去眾中莫有具眼者麼試出來定當看其或未然莫謂蒼天多殊勝須知時節不相饒喝一喝。</p>
<p>悟悉請上堂問悟悉捐資克苦建此禪院今日迎請和尚陞座說法獲何利益師云不是苦心人不知云某甲不會師云不會問取悟悉乃云古人道修此堂者有損有益居此堂者有利有害龍山卻不然修此堂者有準有則居此堂者有施有設四眾皈依說得行得向上宗乘口無兩舌歷代相傳明明漏泄顧左右云漏泄箇甚麼以柱杖作○此云切忌喚龜作鱉除夕申相公高明和等請上堂檀信殷勤請上堂慚無一事過諸方身貧貌陋才能寡膽大心麤志劣狂伸出一雙窮相手打開八字古門墻招回木馬雲中過驚起南辰北斗藏。</p>
<p>覺之請上堂舉一不得舉二放過一著落在第二且道一作麼生舉師云古人與麼撥火星飛取討不的龍山卻不與麼遂擲下拄杖云唯此一事實餘二則非真。</p>
</div>
<div class='div-other'><a id='mulu6' /><p>康熙甲子年住遵義府南隅里玉泉寺弘休弘悟及眾姓請上堂拈香祝聖畢末後拈云此是第二回拈出爇向爐中供養現住華岩堂上傳臨濟正宗第三十二世上聖下可大和尚以酬法乳<span class='corr'>斂</span>衣就座白椎竟問如何是玉泉境師云五峰黃葉一帶青松如何是境中人師云白棒頻拈佛魔膽喪乃云時維腊八節屆三冬半寒半煖無雪無風十方寧靜萬里長空潭無南北莫辯西東以拂子召眾云昨夜釋迦老子掀翻腦蓋豁眼重瞳帶累許多人胡思亂想妄說流通顧左右云現前大眾各各有眼見的分明要會即會三無漏學十智同真一切法門無出於此脫或不會各各歸單穩坐細細觀察日久月深自見釋迦在汝諸人眼睛裡成等正覺還委悉麼喝一喝。</p>
<p>綏陽佛興菴玄度和尚請上堂佛興院裡覓知音豈料知音卻不仁箇裡未會頻舉似高支曲彔強吾登問拈香祝聖即不問撾鼓陞堂意若何師云路從平處險進云洪音普震時如何師云人向靜中忙問念念釋迦出世步步彌勒下生因甚擬心即錯動念即乖師云釋迦彌勒即今在甚麼處僧無語師云擬心即錯動念即乖乃云今日寂睿營齋供眾玄度法兄請吾陞座舉唱此事大眾若論此事在聖不增在凡不減即今現前山是山水是水人事是人事更要舉箇甚麼若道雲籠古路野色依依葉落林疏神光皎皎白牛運步玉馬嘶風總是利生邊事且道如何是此事聽山僧拄杖子與你們註解卓拄杖兩下。</p>
</div>
<div class='div-other'><a id='mulu7' />
<p class='h1'>住重慶府華岩禪院語錄</p><p>康熙<span class='corr'>己</span>巳年師在方山西堂受還初法兄及眾檀信等請住華岩於本年八月二日入院當日上堂拈香祝聖畢末後拈云是甚麼乾矢橛麻三斤一回拈出一回新雪後始知松柏操事難方見丈夫心此是第三回拈出爇向爐中專為供養現住瀘州雲峰堂上上聖下可大和尚用酬法乳之恩<span class='corr'>斂</span>衣就座南芝和尚白椎竟問答罷乃舉石屋和尚道老牯偷閑去半年祖翁田地草芊芊歸來懶更重還債犁耙春風又上肩古人恁麼說話大似有主無賓有賓無主呼馬作牛呼牛作馬不欲承當擬欲推脫今日道樂卻不然呼牛即牛呼馬即馬喚賓則賓喚主則主直解承當不解推脫何故如此還鄉盡是兒孫事祖父從來不出門。</p>
<p>結制上堂問如何是華岩境師云門前瀑布懸岩落屋後山巒起浪堆進云如何是境中人師云眉橫鼻直耳垂肩問如何是第一玄師云泥牛吼先天如何是第二玄師云木馬躍深淵如何是第三玄師云須彌一芥潛如何是第一要師云眼孔耳竅如何是第二要師云手舞足蹈如何是第三要師云屙屎放尿問如何是接初機句師便打如何是辨衲僧句師又打如何是正令當行句師連打乃云華岩今日開爐十方衲子俱無都是自家夥子團圞免致分疏似則也似是即未在紅爐烈焰須要向前就炙鉗椎運動貴乎直下承當不許停機佇思那容顧險防危若也透過威音那畔始識金烹大冶裂開今時業綱方知玉出藍田其或未然華岩秪得拋磚引玉去也擲拄杖下座。</p>
<p>徹證請上堂問如何是接初機句師云念子遠來云既念某甲遠來望師慈悲指示師便打乃云止止不須說勒回三大劫風飛雷厲之神機我法妙難思突出五千軸海湧雲騰之寐語諸增上慢者閑骨董不許遼天索價聞必不敬信爛葛藤隨他遍地生枝華岩與麼說話座主奴也未夢見在教外別傳一句又作麼生頓斷凡情無聖解母云別有好商量卓拄杖下座。</p>
<p>上堂問世尊初生即不問如何是未生前師云雲籠古木云如何是<span class='corr'>已</span>生後師云雪滿寒岩乃云大道在目前人是人境是境惟心超物表聖非聖凡非凡爐焚柏子依依香霧藹倪臺燭點油龍皎皎神光侵垢面還委悉麼咄。</p>
<p>慈濟祥開師徒請上堂禪和箇箇氣如王日日殷勤請上堂佛法不無難啟口頻拈麈尾拂風狂問獅子未出窟時如何師云絲絃絕響進云<span class='corr'>已</span>出時如何師一喝乃云玄沙[祝/土]破腳趾路從平處險雪峰九上三登人向靜中忙只如德山托缽鐘未鳴鼓未響向甚麼處去一片白雲橫谷口岩頭密起其意果與往日不同許多歸鳥盡迷巢大眾你看他古人恁麼陸地行舟冰凌走馬祖禰不了殃及兒孫所以賺得慈濟禪人師徒千里來此營齋供眾請山僧陞於此座打開雙桂門庭露布華岩宗旨四眾咸沾利益十方共仰無為且道如何是華岩宗旨分明洞口流長舌今古風濤吼怒雷。</p>
<p>冬至上堂石女高提寶印文彩全彰木人暗度金梭纖毫不昧慈明榜張堂上揭示樞機洞山果桌掇退家常表禮華岩今日也無恁般施設一味隨家豐儉只如應時及節又作麼生遂以拂子作此○作斟茶勢云大眾還會麼舉僧問古德云如何是冬來意德云京師出大黃師云古德與麼雖有救病之良方且無活人之寶劍不能使這僧點首若有問華岩如何是冬來意只向他道各人打掃門前雪休管他家屋上霜揮麈下座。</p>
<p>上堂十五日<span class='corr'>已</span>前過去事<span class='corr'>已</span>過去了十五日<span class='corr'>已</span>後未來不必預思量正當十五日因齋慶讚端坐受供一句又作麼生良久云北俱盧州出粳米食者無瞋亦無喜。</p>
<p>上堂問如何是第一玄師云岩前古柏傲霜寒如何是第二玄師云葉葉枝枝不減繁如何是第三玄云半遮風雨半遮天乃云衲僧家眼耳精明手舞足蹈隨緣放曠任意逍遙東邊鼓掌西畔擎拳禪堂中參禪佛殿裏禮佛頭頭大用現前一一不逾軌則若也火爐頭板凳上脫落超方眼三條椽七尺單豁開通霄路始知無邊剎海自他不隔於毫端十世古今始終不離於當念說甚麼東山水上西河火裏提金剛圈點飛龍馬一時遊遍四天下喝一喝。</p>
<p>香國和尚設齋請上堂十五日<span class='corr'>已</span>前有佛處不得住十五日<span class='corr'>已</span>後無佛處急走過正當十五日愁人莫與愁人說說與愁人愁殺人所謂岩頭記受德山有父有子玄沙不肯靈雲難弟難兄只如今日香國和尚於此相席打令助揚法化一句作麼生道東澗水盈西澗水南山風驟北山風。</p>
<p>元日上堂問元朝瑞色喜偏多萬國同歡慶歲和唯有衲僧分外別閑吟雪曲和巴歌如何是新春事師云柳眼對梅腮進云不涉新舊一句又作麼生師云亙古虛空無向背風行草偃卻尋常乃云新年頭佛法有慶祝當今無量壽新年頭佛法無河清海宴絕親疏驀豎拄杖顧眾云只者拄杖子還落新舊也無良久卓一卓下座。</p>
<p>乾玉師請上堂展兩手云大開方便門通十方無二路復叉手云牢關緊閉納四海成一家只如不開不閉又且如何撒手云荷葉團團團似鏡菱角尖尖尖似錐。</p>
<p>解制上堂百草頭邊無限春相看盡是昔時人迢迢曠劫何曾昧堪笑南詢更問津草鞋未[跳-兆+孛]跳千山業<span class='corr'>已</span>過箬笠上頂[寧*頁]萬岐歸一致還委悉麼杖頭有眼空三際布袋無心闊古今。</p>
<p>浴佛未離兜率<span class='corr'>已</span>降王宮未出母胎度人<span class='corr'>已</span>畢又何須指天指地獨步稱尊惹得是非遍界泥水通身即今還免得麼不無惡水劈頭淋。</p>
<p>庚水請上堂豎拄杖云即心即佛喚作拄杖子則觸非心非佛不喚作拄杖子則背不觸不背喚作甚麼你有拄杖子我與你拄杖子你無拄杖子我奪你拄杖子顧眾云脫空妄語作麼拽拄杖下座。</p>
<p>結夏上堂以拄杖作此○云三世諸佛恒沙國土歷代祖師天下老和尚盡在裏許作大伽藍安居平等性智只如即今有越得此○者麼其或未能切忌動著喝一喝。</p>
<p>師居士請上堂問三聖道我逢人即出出則不為人時如何師云把手牽他行不得進云興化道我逢人即不出出則便為人又作麼生師云為人自肯乃方親云一箇道為人一箇道不為人是何意旨師云苦瓜連根苦甜瓜徹蒂甜乃云有問有答人我山前顯示本來面目無言無說利名場上全彰清淨法身歷古今而不昧經塵劫以長靈且道僧之與俗誰箇欠少既不欠少向甚處見他端的酒醉五湖四海客茶親東蜀越西人。</p>
<p>上堂問如何是三冬花木秀師打云琉璃殿上重鋪錦進云如何是九夏雪霜飛師又打云瑪瑙階前布赤沙乃云藥山久不陞座不是息心除妄都緣無事商量莫道理長則就謾言土曠人稀汾陽夜夜小參正是抱贓叫屈作賊心虛德山棒如雨點臨濟喝似雷奔未免平地干戈虛空掘洞致使兒孫鬥亂罪犯彌天衲僧家各具金剛正眼舉一明三目機銖兩猶是無風匝匝之波向上一路千聖把手共行合入泥犁地獄秪如正恁麼時不求諸聖不重<span class='corr'>己</span>靈一句作麼生道境色隨朝露禾花遍界香。</p>
<p>解夏上堂問解制意如何師云雲外只憑鵬展翅秋中可許鴈傳書進云人人覿面相逢因甚道不識師云金風有意侵人骨玉兔無心耀古今乃云十五日<span class='corr'>已</span>前手長衫袖短十五日<span class='corr'>已</span>後腳瘦草鞋寬正當十五日海底泥牛吼雲中木馬飛眼觀東南意在西北只如有一人不出戶牖而獨步大方且道是那一人蹬足云銀山鐵壁萬重高腳下無私俱踏碎。</p>
<p>庚午冬結制李華生徐柱伯請上堂問結制即不問開爐一句作麼生師云納須彌於芥中進云開後如何師云擲乾坤於化外乃云祖師道盡乾坤大地喚作一句子擔枷帶鎖不喚作一句子業識忙忙華岩則不然盡乾坤大地作一火爐山僧作箇火種一眾大家攢柴把草熱鬧相親變生作熟飢餐渴飲無論鍋碗大小杓箸短長須知飯是米做莫味檀那信心湯是水煎要識行人血汗者些日用鬼家活計也不無只如衲僧本分又作麼生良久云確定是非憑烈焰要分珍石入紅爐。</p>
<p>龍居士請上堂問捶鐘撾鼓即不問因齋慶讚意如何師云龍得水時添意氣進云謝齋一句作麼生師云虎逢山勢長威獰進云菜羹滋味莫嫌寡林下安貧<span class='corr'>得自</span>然師云風梳翠竹和煙裊露滴喬松戴月明乃云衲子須具鐵石心肝向者不冷不熱爐韝半乾半濕柴頭生鐵煉成熟鐵頑鋀化作金鋀鉗槌久久經歷任分麤細剛柔那時把得便用方知不假他求大眾還信得及麼試玉須經火求珠不離泥。</p>
<p>上堂有問有答拋磚打瓦擊木作聲無言無說揚聲止響默照邪憚縱饒口似懸河舌如利劍說窮三際喝退須彌於<span class='corr'>己</span>躬分上總沒交涉只如十五日已前恁麼也不是十五日<span class='corr'>已</span>後不恁麼也不是正當十五日恁麼不恁麼總不是又作麼生驀豎拂子云荷盡<span class='corr'>已</span>無擎雨蓋菊殘猶有傲霜枝。</p>
<p>冬至上堂問今朝冬至意如何師云人間化日纔添線物外幽禽便囀呻云冬至後又如何師云鐵樹花開石田筍出乃云昨夜斗轉星移今朝律管葭飛霎時雲收萬里一天光皎無疑春信南枝暖回殿閣又何須慈明榜文洞山果桌只如長連床上禪和稿木其身鐵石其心如何通箇消息莫言未發迎春柳且看新開傲雪梅。</p>
<p>光祥眾居士請上堂眾士殷勤請上堂別無佛法可商量頓斷凡情絕聖解諸人直下好承當好承當去來莫厭路途長舉僧問乾峰十方婆伽梵一路涅槃門未審路頭在甚麼處峰以拄杖劃一劃云在者裡後僧舉似雲門門拈起扇子云扇子[跳-兆+孛]跳上三十三天觸著帝釋鼻孔東海鯉魚打一棒雨似盆傾師云看他二大老為人總沒交涉何故乾峰用處雖然特地未免屈煞拄杖雲門為人如是直切不無苦勞扇子設有問華岩路頭在甚麼處只向他道巖潺睛似雨谷應嘿如雷卓拄杖兩下。</p>
<p>上堂問雪峰道望州亭烏石嶺僧堂前俱言與汝相見了也且道相見箇甚麼合談何事師默然進云後保福問鵝湖僧堂前且置未審望州亭烏石嶺相見箇甚麼鵝湖驟步歸方丈保福低頭入僧堂又是何意旨師便打乃云祖師道要急相應惟言不二不二皆同無不包容正謂性天心地普擎普蓋無減無增不落不昧恁麼說話<span class='corr'>已</span>是落七落八如何是不二觀世音菩薩將錢買餬餅放下卻是饅頭今日願度比丘尼具此大神通力得得供養諸人莫只囫圇吞卻也須識些滋味始得。</p>
<p>上堂昨宵星燦長空今朝日輪當午瞿曇失卻雙睛冤及兒孫莽鹵休莽鹵貓兒偏解捉老鼠。</p>
<p>上堂問雪覆千山因甚孤峰不白師云逢人切忌錯舉進云恁麼無他棲泊處別是一乾坤師便打乃云寒風凜冽遙空下雪紅爐焰上莫覓蹤由蘆花深處猶難辨別到這裡正恁麼時如何山家富貴銀千樹牧者風流玉一簑。</p>
<p>上堂問如何是第一玄師云江湖覽載船云如何是第二玄師云賺錢不費力費力不賺錢云如何是第三玄師云鴈飛不到處人被利各牽云如何是第一要師云雪後始知松柏操如何是第二要師云飢餐渴飲穿衣頂帽如何是第三要師云時然後言樂然後笑云三玄三要蒙師指利生一句作麼生師云地獄天堂打成一片菩提煩惱坐斷兩頭乃云向上一機彌漫宇宙當陽一路軒豁十方分明共証孰敢囊藏直得瓊樓玉閣百草微塵全彰至化白牯狸奴森羅萬象具足威儀塵塵剎剎突出無位真人物物頭頭總是現成公案若果到者般田地管教三世諸佛歷代祖師齊立下風其或不然須知更有事在。</p>
<p>上堂第一義諦迥絕安排若擬思惟早成鈍滯所以道心若不異萬法自如眼若不寐諸夢自除伶利漢向文彩未彰之前脫體承當略較些子若於山僧恁麼舉處會得<span class='corr'>已</span>落沉思困於途轍爭如我繼芳山主向格外行履不消見煙<span class='corr'>已</span>知是火何須露角早知是牛正與麼時慶讚因齋增意氣不風流處也風流。</p>
<p>上堂問終日拈香撥火不知身是道場意旨如何師云身是道場進云有甚麼限量師云東西十萬南北八千乃云明不得狀不得瓦解冰消事一然理一然天高地厚只要人人直下承當箇箇就中委悉如委悉得兩箇鴛鴦池中獨立其或不然一雙孤鴈撲地高飛復舉五祖演上堂云多說不如少說少說不如不說演祖大似鸚鵡能言道得不知有多少俱說了又道不說華岩今日多也不說少也不說只如不說之說又作麼生良久云今古罕聞。</p>
<p>庚水母難請上堂松柏南山足可論一番春至一番新更有虛空無比相風歌雨唱曲長生只如那吒析骨還父析肉還母然後為父母說法又作麼生良久云粉骨碎身未足酬一句了然超百億。</p>
<p>元日上堂問如何是新年頭佛法師云萬頃白雲鋪錦繡一輪紅日挂金毬進云恁麼一人有慶兆民賴之師云薰大香一瓣誰人不點頭乃云新年頭佛法有海宇雲霞散彩江程梅柳生輝新年頭佛法無道泰不傳天子令時清休唱太平歌只如不落新舊有無一句作麼生道日月光天德山河壯帝居。</p>
<p>解制上堂百日期中無繩自縛三條椽下有口難言挨到今日飲氣吞聲欲去不去欲住不住不免放開便道任意縱橫或於十字街頭三家村裡和其光同其塵恁麼也得或於孤峰頂上林下水邊閉其門塞其兌恁麼不恁麼也得還委悉麼莫道華岩山勢險前途猶有最高峰。</p>
<p>上堂問如何是父母未生前師云石筍抽條進云如何是<span class='corr'>已</span>生後師云只是不識羞云<span class='corr'>已</span>生未生時如何師云秋夜月明天在水波光卻與月輪齊乃云德山托缽上法堂雲在嶺頭閒不徹水流澗下太茫生雪峰道鐘未鳴鼓未響托缽向甚處去養子不及父家門一世衰德山便歸方丈憐兒不覺醜徒負缽盂忙岩頭云老漢未會末後句在戴月瑤枝秀扶危碧樹高山云你不肯老僧那頭密啟其意一片白雲橫谷口許多歸鳥盡迷巢次日上堂果與往日不同心不負人面無慚色岩頭撫掌笑云且喜老漢會得末後句也他後天下人不柰伊何雖然如是也只得三年活謾道爺貧連子苦須知家富小兒嬌遂顧左右云看他德山父子與麼玉轉珠回擲地金聲未免自揚家醜只如會得底末後句也只得三年活又是什麼道理良久云玉宇秋高無界限無逾萬映一輪孤。</p>
</div>
<p class='juan'>不厭樂禪師語錄卷一終</p>
</div><!-- end of div[@id='body'] -->
</body></html>