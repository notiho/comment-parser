<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴不厭樂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>不厭樂禪師語錄卷二</p><p class="byline">門人<span class='note-inline'>(性福淨文)</span>等編</p>
<div class='div-other'><a id='mulu9' />
<p class='h1'>小參</p><p>自恣小參九旬禁足無繩自縛爭如者裡無拘無束來去自由和光混俗淡薄隨緣不少菜粥免奔波損勞碌拈拄杖召眾云龍山不慣按牛頭總要人人高突兀。</p>
<p>為半雲和尚對靈小參驀拈拄杖云大眾半雲和尚來也作麼生相見復靠拄杖云見麼道是半雲又背卻拄杖道是拄杖又背卻半雲如何得恰好去以拄杖擊案云雙桂昌昌應遠英白龍山放一枝新莫言老榦扶疏晚更有欹昂鬱後馨喝一喝。</p>
<p>除夕舉石屋和尚道年亦窮月亦窮三十六旬窮伎倆破除全在五更鍾古人與麼除窮未免隨他音響有甚交涉龍山卻不與麼年不窮月不窮一年一度喜相逢家家門上重光彩戶戶堂前倍樂鐘良久云會麼智者應須直下薦莫教錯過此年豐新舊推遷若明白早與龍山拄杖通一僧出眾喝一喝師隨聲便打一僧扣鐘師掩耳歸方丈。</p>
<p>臘八盡道瞿曇今日悟誰知老漢妄情生明星換卻光明眼寐語引癡世上人教壞許多落異見埋藏無限入深坑禍因狼藉愈增盛怪得兒孫惡水淋。</p>
<p>明誕弘圓弘智等請小參師托起茶盃云大眾認得這箇麼一人云是茶鐘一人云和尚請茶明誕向前奪過置一邊桌上師展兩手笑云山僧將什麼喫茶誕疾斟一盃茶捧於師前師云謝汝殷勤誕禮拜師云作禮底是度茶底是誕搖手師云小心復召眾云此箇事人人具有個個不無眼見耳聞手舞足蹈本不差別為甚知底知不知底不知你們看他明誕不異轉天開換地軸底手段勝是快便既為生死修行莫作兒戲會必須個個如是始得山僧不是壓良為賤正謂理無曲斷是即是切莫作佛法商量若作佛法商量入地獄如箭。</p>
<p>華岩秉拂小參問滿天星斗月在甚處師以拂子打圓相云高著眼僧擬再問師便喝乃云去來兩度腳頭酸華岩連累屈難言今宵又命從新事也是重加矢上尖喝一喝。</p>
<p>秉拂問大千世界一坦平因甚探竿在手師云為汝不曾踏著進云請和尚道師云待虛空落地時向汝道僧擬議師便打問枯木倚寒岩三冬無煖氣是何境界師云別有風流一段奇進云婆子見個甚麼道理便燒卻菴師云他要此話大行乃舉高峰祖上堂云門外有一人用盡機謀要入入不得門內有一人用盡伎倆要出出不得出不得入不得且置只如門外人與門內人相會時如何愁人莫向愁人說說向愁人愁殺人師云祖師與麼雖是牢關緊閉未免道絕人荒何故既入不得出不得向甚處相會道樂卻不然要與八字打開無一毫隔礙門外人不假機謀要入便入門內人全無伎倆要出便出只如門外人與門內人相會時如何車書自古同文軌四海於今共一家擊几案下座。</p>
<p>秉拂問如何是世尊不說說師云其聲若雷如何是迦葉不聞聞師云風行草偃世尊迦葉即今在甚處師作聽勢僧擬議師便喝問如何是萬法歸一師豎拂子進云一歸何處師放下拂子進云胡來胡現<span class='corr'>漢</span>來漢現時如何師便喝僧亦喝師連喝兩喝乃展兩手云大開方便門盡從者裏入復又手云牢關緊閉說家裏話只如不開不閉又作麼生珍重下座。</p>
<p>出七問赤肉團上壁立萬仞還有商量分也無師云萬里雲收午夜但有言句墮坑落塹作麼生商量師云月明星燦長空問文殊為七佛之師因甚出女子定不得師云人熟禮頑下界罔明因甚卻出得師云水到渠成進云喚那箇作女子師打云死漢乃云動則埋根千丈不動則當處生苗更須兩頭撒開中間放下堪買草鞋行腳始得且道是什麼人境界古人與麼明墮舌頭暗抽橫骨大似逆風把舵亦如順水推舟道樂不與麼車不橫推理無曲斷三乘十二分爛葛藤拋向無何有之鄉憑他牽枝引蔓千七百則閒骨董置於黑山鬼窟裡一任打瓦鑽龜須知淨裸裸赤灑灑沒可把動若行雲止猶谷神即不無正恁麼時得力一句又作麼生風掃凌霜棲鳳竹寒侵徹骨不成眠。</p>
<p>方山秉拂問楊岐偵慈明於小徑意旨如何師云大象搏兔須與我說不說打和尚去他具何手眼敢爾如是師云追賊擊賊你且躲避我要往那裡去是往那裡去師云賊是小人智過君子乃云迴峰霽雪皓月顛池祖師基業萬古徽猷捷徑法門十方趨向莫謂難攀峻仞到者須是其人所以入此門來莫存知解著手不得處正要提撕措足無地時恰好履踐瀠環雙澗不減清涼浴影旁通暗舒光彩一任飛霞落翠湫水流輝正恁麼時衲僧分上又作麼生饑餐渴飲行搖手見雨聞風坐點頭。</p>
<p>秉拂問十世古今始終不離於當念因甚今日不知明日事師云粥後普請薅豆無邊剎海自他不隔於毫端因甚菴內不知菴外事師云汝從外來從內出僧擬議師便喝乃云時維五月五節屆正端陽日到中天暖雲收大地光路從平處險人向靜中忙霽雪峰孤迥龍湫水自長顧眾云者般說話大似三家村裏老樵未有衲僧氣在且道衲僧事作麼生一飽渾忘時節度種田博飯樂平常。</p>
<p>出七秉拂問臨濟道有一人常在途中不離家舍未審此人具甚麼手眼師云山斷雲來補進云又道有一人常在家舍不離途中此人又具何手眼師云泉聲雨後增進云是那一人合受人天供養師云月光交燭焰進云只見好風來席上并無閒話落人間師云松風曲調高乃云九十安居四十周衲僧分上作麼酬冷灰豆爆誰承接愧我何能強出頭顧左右云者箇頭有來頭不妨舉似大眾南嶽磚頭百丈鼻頭黃檗棒頭臨濟拳頭夾山點頭保福低頭玄沙腳趾頭俱胝手指頭都出不得我拂子頭且道拂子有甚奇特復揮拂云自是不歸歸便得五湖煙景有誰爭喝一喝。</p>
<p>小參問放出天雨四花收來地搖六震如何是禪師云門前栽樹高遮屋隴畔牽泉直到廚滿目盡是青山綠水如何是道師云大路一條直行逢百歲稀自性了然如何是佛師云不寒不熱三藏拈向一邊如何是法師云龍吟霧起虎笑風生禪道佛法既爾分明如何保任師云好與三十進云恁麼錦上添花也師打云再添些子僧舞具歸眾師云風顛漢如麻似粟喝一喝下座。</p>
<p>小參問觀世音若離南海時如何師云月明午夜後云將錢買餬餅放下是饅頭又作麼生師云日落碧山前問今夜小參意若何師云鼓寂鐘沉更漏際風生鈴韻響樓頭僧禮拜師乃指燭云堂堂覿面祖師機不解承當甘自愚若也按牛頭喫草徒增怨恨為誰癡。</p>
<p>除夕僧出師云不是不是僧擬議師便打乃橫按拄杖云一二三四五六七七六五四三二一循環逆順數將來數到未來無盡日正與麼時送舊迎新一句作麼生道和光吹減舊年燈就手揭開新歲曆。</p>
<p>小參問學人疑情未決時如何師云金鳳浩浩來何急吹得人人徹骨寒云朝參暮參直圖見性且道性作麼生見師云畏聞廊下[木*魚]愁聽堂前板問某甲有一問未審和尚如何師打云情知你不計得進云法身充滿於法界因甚又道四大本空師云你道法界有甚麼物僧呈坐具師直打出歸方丈。</p>
<p>除夕驀豎拂子云歲盡年窮無別據單單只有此為憑掃除自<span class='corr'>己</span>閑枝葉不打他家爛葛藤豎窮三際橫亙古今伶利漢何待指標大丈夫豈猶言顯正與麼時三世諸佛道不著歷代祖師覷不見盡在我麈尾隙裡放開則人天交接把住則水瀉不通只如不放不把時如何斫卻月中桂清光轉更多。</p>
<p>解制今夜不答話問話者三十棒設有箇漢出來推倒禪床拗折拄杖我且問你一期<span class='corr'>已</span>畢<span class='corr'>己</span>躬下事作麼生一僧出云學人願領一棒師便打僧便喝師直打出。</p>
<p>寓綏陽嘉瑞寺小參問僧問南泉道非物外物外非道如何是物外道泉便打是何意旨師云夜靜水寒魚不餌進云僧捉住棒云<span class='corr'>已</span>後莫錯打人泉云龍蛇易辨衲子難瞞即今眾中還有難瞞者無師豎拂子云一點瞞者箇不得乃云祖師道心隨萬境轉轉處實能幽隨流認得性無喜亦無憂只如去歲雲峰華岩今夏綏陽嘉瑞正是逐境隨流經寒歷暑溪山雖異風月一般且境作麼生轉性作麼生認於斯認得何妨者邊那邊無可不可在在處處應時作主遇緣即宗其或未然回首朗關山上望白雲青嶂萬千重擊案兩下。</p>
<p>小參問如何是奪人不奪境師云雲山多翠聳鳥道絕人攀如何是奪境不奪人師云虛空無向背大道任隨行如何是人境兩俱奪師云長天萬里無雲夜孰共澄潭鑑影寒如何是人境俱不奪師云方袍圓頂眾嘉瑞聚雲樓日四料蒙師指向下事如何師云何不問向上日留與大師師便喝僧禮拜乃舉石屋和尚道三月安居一月過園林是處綠蔭多蛙聲秪在池塘裡試問禪流會也麼古人恁麼雖是婆心太切未免引人向聲色堆裏埋卻有甚出頭分道樂則不然三月安居一月遇渾然無少亦無多更須坐斷兩頭看耀古騰今是甚麼喝一喝。</p>
<p>小參顧眾云此事不是小兒戲所謂赤身挨白刃那容顧險防危合眼跳黃河不許停機佇思單刀直入猶嫌鈍撒手回途早是遲只如文殊為七佛之師因甚出女子定不得良久云嘉瑞薰風來殿閣朗橋之下水汪洋關山大道平無險走殺英雄路轉長。</p>
<p>江南溧陽仙人山請小參執拂子云五德絲綸一信鉤長竿香餌任拋收逢緣到處堪垂釣破浪金鱗快合頭有麼有麼<span class='note-inline'>(問答不錄)</span>乃顧眾云欲識佛性義當觀時節因緣時節若至其理自彰衲僧家橫擔楖栗倒握吹毛隨處作主遇緣即宗所以永嘉云大丈夫秉慧劍般若鋒兮金剛焰非但空摧外道心早會落卻天魔膽具如是作略然後整規模於顛危之際聚衲子於寂寞之中建法幢展間外之權衡立宗旨開人天之眼目者些一一是我法兄和尚難行能行難為能為底即今勉登此座無法可說只得聊為舉揚大眾共知只如同成法化共證無為一句又作麼生萬國醉心嘗大鼎相逢攜手蹈高臺喝一喝。</p>
<p>除夕靠拄杖云竿木隨身逢場作戲法不孤起障境方生復顧拄杖云還會麼庭前柏樹意西來雪上加霜經幾回越死超生渾未<span class='corr'>已</span>頂[寧*頁]亞豎為誰開良久云你有拄杖子我與你拄杖子富嫌千口少你無拄杖子我奪你拄杖子貧恨一身多只如不與不奪還有為人處也無來年更有新條在惱亂春風卒未休卓拄杖兩下。</p>
</div>
<div class='div-other'><a id='mulu10' />
<p class='h1'>機緣</p><p>天胤申居士問云有一事請教師云何事士云常聞貴教中有無情說法話是否師云是此話世諦罕知相公在甚處得來士云弟子在省城相會一禪師舉此話命弟子參特來求和尚教師隨拈戒尺擊案云居士聞麼士默然師云居士同無情去也士驚異而去延數日復來纔進門師云且喜居士會得無情話也士以指彈壁云和尚聞麼師喝云莫損常住壁士禮拜師一蹋云搬磚不如篾織士應喏喏師云功虧一簣難成九仞。</p>
<p>賀居士來進門便拜師喝云起倒作麼士云弟子年邁特來求和尚慈悲指末後事師云汝年多少士云七十師云父母未生汝年多少士云請問和尚尊年多少師云山僧從無始以來至盡未來際一歲也不少士云者莫便是末後事麼師云切忌錯會。</p>
<p>白泥縣施公來狗子把住咬公云者不是趙州狗子師迎前云護法認得他那些不是公云他亂咬師云好箇畜生公易色師云果然不是趙州狗子公云是何言也元貴侍僧在旁笑師與一掌公約住云和尚慈悲不干侍者事是某罪過師呵呵大笑云山僧罪過次問昔丹霞原是儒客去選官途遘一僧便攜入貴教選佛是否師云是施云某欲棄官選佛得麼師云不得施云為甚不得師云貪他一粒米失卻半年糧數日復來值師在縫衣便云和尚百藝俱全師云老居士欠少那一件云弟子百不能師拈起衣角云會得這箇麼云不會師云鴛鴦繡出從君看不把金針度與人。</p>
<p>住高坉山時上林朱居士至值師刈茆士見便云久響和尚到來只見刈茆漢師即把茆示云只為這箇<span class='corr'>刺</span>人眼士便趨前打落師約住云你是誰速道士與師一掌師拓開云山僧今日著賊士云賊賊師云非子不能承當遂攜入菴見師將半邊鍋煮飯士云半邊鍋內煮山川即今鍋內是甚麼師云切莫動著士云是何意旨師云杓柄在我手裏士微笑師云降將不斬至夜見無床師將黃茆就地鋪士云不要今日因他禍事師云居士作一國提刑因甚被草縛士默然師云情知你出不得士云請和尚代一語師云內外是草切莫顛倒將錯就錯自然恰好士續云伸腳睡倒師笑云猶出不得士便拜師云不敢士云理合如是師云自肯始得。</p>
<p>子憨鄭居士來師云護法希駕士云久響和尚因甚俗氣師喝云這是什麼氣士失色師云果然俗氣士呵呵大笑師云轉見俗氣士云和尚莫壓良為賤師云識得不為冤遂坐少頃值楊居士送茶至士云和尚居此有人天送供只少百鳥銜花楊即合掌云請老大人接花鄭不然師云可惜許鄭云和尚道什麼師云依俙似曲纔堪聽又被風吹別調中鄭默然楊云瞻之在前忽焉在後師云晴天帶雨日暮生風。</p>
<p>僧參問和尚住此多少年師云居山不計年動靜隨朝暮僧云恁麼則亙古亙今也師指凳云坐僧禮拜師云將謂將謂原來原來。</p>
<p>僧問如何名高坉山師云巍峨險峻僧云有何景致師云白雲萬頃怪樹千株僧云居此何益師云一池荷葉衣無盡數樹松花食有餘。</p>
<p>僧問如何是佛師云泥塑木彫如何是法師云紙寫墨刻如何是僧師云穿衣喫飯僧禮拜師云恁麼會大遠在僧云和尚為甚顛倒師云山僧住山事繁。</p>
<p>僧問如何是第一句師云汝來遲道過了也如何是第二句師云道過了如何是第三句師云落七落八僧禮拜師云切忌錯會且去再來僧應喏而去明日果來擬伸問師連棒打出僧作痛聲師云這癡漢猶嫌少在昨日向汝道了自不甘今日還來覓碗不打更待何時僧釋然有省呈偈云一句兩句及三句落七落八猶不契今日來討一頓槌頭破血流紅滿地師亦與偈云血流紅滿地不是小兒戲打得汝傷心痛罵山僧去。</p>
<p>僧問長年不出戶底是甚麼人師云是庫頭進云庫頭因甚不出戶師云他怕客不來。</p>
<p>僧問學人明知只是答話不恰好師云用好作麼進云怕錯師云這話恰好僧笑師云錯。</p>
<p>寓甕安穿雲寺印中大師堅留時邑侯黃公請茶罷將碁子置桌上云請和尚來一著師即拈碁云炤將軍黃云正是碁逢敵手難藏興琴遇知音恰好彈師云象過河也照顧老將黃云洞中一局殘碁晚回首依稀爛斧柯空亮長老在旁云老爺好聯師云你和看亮無語師云可惜許。</p>
<p>遊關聖祠值三知空亮二僧呈世尊拈花頌來求削時有一士名冷和來在後高聲云請問禪師此公案迦葉微笑豈不與會子唯同師笑士云和尚即迦葉師云眼花不少士云和尚莫瞞弟子師云吾無隱乎爾士無語師復呼冷相公士應喏師云曾子來也士禮拜稱不敢師云卻是你瞞我士云弟子實不知請和尚指示令弟子開些茆塞師即頌云大驚小怪一聲喧禍出私門事悄然父子干戈家國喪至今猶未住征帆又龍虎榜中香姓字鳳皇臺上沐恩波鴛鴦繡出從君看不露金針柰我何。</p>
<p>問僧主人公在甚麼處僧云某甲纔下單來師打云腳跟未點地在。</p>
<p>一僧禮拜師云拜底是不拜底是僧云拜底是師云是甚麼進云德普德普師連打兩棒云不是不是。</p>
</div>
<div class='div-other'><a id='mulu11' />
<p class='h1'>拈頌</p>
<div class='div-orig'><p style="margin-left:2em">僧問首山如何是佛山云新婦騎驢阿家牽。</p>
</div>
<div class='div-commentary'><p style="margin-left:1em">拈云盡道念祖秉羲軒之化不動干戈而定太平殊不知被這僧一拶只得指鹿為馬認奴作郎只如不是心不是佛不是物還他衲僧本分又作麼生妙德尊寰宇高明朗太虛。</p>
<p style="text-indent:0em" class="lg-abnormal"><div class='lg-row'>怪石稜稜逼馬蹄長安一望亂征旗更餘無限悲秋意邊塞何年罷陣鼙</div>
</p><p style="text-indent:0em" class="lg-abnormal"><div class='lg-row'>凜凜風霜皎月寒光灼破幽微秋水長天一色落霞孤鶩齊飛</div>
</p></div>
<div class='div-orig'><p style="margin-left:2em">青州布衫。</p>
</div>
<div class='div-commentary'><p style="margin-left:1em">拈云者僧窮極趙老太奢雖然問答分明爭奈衫子話墮。</p>
<p style="text-indent:0em" class="lg-abnormal"><div class='lg-row'>趙州之口太郎當亂統令人較短長衫子襤襂將不去至今零落累諸方</div>
</p><p style="text-indent:0em" class="lg-abnormal"><div class='lg-row'>七斤布衫能窄能寬風吹雨灑不濕不乾</div>
</p></div>
<div class='div-orig'><p style="margin-left:2em">修山主參地藏。</p>
</div>
<div class='div-commentary'><p style="margin-left:1em">拈云終日販賣新鮮不覺翻成滯貨爭似搬罾守店還他日有榮饒雖然如是種田博飯家常事不是飽餐人不知。</p>
<p style="text-indent:0em" class="lg-abnormal"><div class='lg-row'>風自清兮水自悠江干一釣任沉浮鯨鱗破浪貪香餌始信冤家有對頭</div>
</p></div>
<div class='div-orig'><p style="margin-left:2em">無情說法。</p>
</div>
<div class='div-commentary'><p style="margin-left:1em">拈云無情說法歷歷明明只如無眼耳鼻舌底到來又作麼生諦聽諦聽。</p>
<p style="text-indent:0em" class="lg-abnormal"><div class='lg-row'>萬樹煙雲翻貝葉一呼百諾演摩訶苟非意外相知者徒把磚來石上磨</div>
</p></div>
<div class='div-orig'><p style="margin-left:2em">文殊起佛見法見被世尊威神之力攝向二鐵圍山。</p>
</div>
<div class='div-commentary'><p style="margin-left:1em">拈云文殊大開方便世尊坐斷兩頭雖得坐享成功不無人荒道絕只如不作佛法見又作麼生一念不生已話墮鐵圍當面更崔嵬。</p>
<p style="text-indent:0em" class="lg-abnormal"><div class='lg-row'>不作佛見不作法見雲散天青風來水面呵呵無端時令錯蹤晝夜滂沱不斷</div>
</p></div>
<div class='div-orig'><p style="margin-left:2em">世尊敕阿難持缽。</p>
</div>
<div class='div-commentary'><p style="margin-left:1em">拈云瞿曇父子雖是有禮未免一場敗露。</p>
<p style="text-indent:0em" class="lg-abnormal"><div class='lg-row'>喫飯穿衣孰不知缽盂日日濕唇皮莫言老大閑多事貴要兒孫固踐持</div>
</p></div>
<div class='div-orig'><p style="margin-left:2em">應無所住而生其心。</p>
</div>
<div class='div-commentary'><p style="margin-left:1em">拈云應無所住且置喚什麼作心愁人莫與愁人說說與愁人愁殺人。</p>
<p style="text-indent:0em" class="lg-abnormal"><div class='lg-row'>日麗普天暖風生大地涼非同香味觸豈逐色青黃森羅萬象咸周遍今古何會有易常</div>
</p><p style="text-indent:0em" class="lg-abnormal"><div class='lg-row'>煙雲日日繞山飛鳥語溪聲碎轉微更有園林閑草木一番風雨一增肥</div>
</p></div>
<div class='div-orig'><p style="margin-left:2em">唯此一事實餘二則非真且道是那一事。</p>
</div>
<div class='div-commentary'><p style="margin-left:1em">拈云咄切忌話作兩橛。</p>
<p style="text-indent:0em" class="lg-abnormal"><div class='lg-row'>煙雲盡處是青天日月輪明非偶然曜古騰今誰不見知恩孰是報恩前</div>
</p></div>
<div class='div-orig'><p style="margin-left:2em">百丈野狐。</p>
</div>
<div class='div-commentary'><p style="margin-left:1em">拈云異類中來路遙知馬力坐籌幃幄事久見人心只如有墮有脫不落不昧相去幾何一堂風冷淡千古意分明。</p>
<p style="text-indent:0em" class="lg-abnormal"><div class='lg-row'>五百生從異類遊不風流處卻風流狐疑淨盡渾無礙火鑊爐中躍出頭</div>
</p></div></div>
<p class='juan'>不厭樂禪師語錄卷二終</p>
</div><!-- end of div[@id='body'] -->
</body></html>