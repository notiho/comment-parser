<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蔗菴範禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu203' />
<p class='juan'>蔗菴範禪師語錄卷二十五</p><p class="byline">侍者智忍錄</p>
<div class='div-other'><a id='mulu204' />
<p class='h1'>佛祖源流頌下</p>
<div class='div-orig'><p>三十四祖青原弘濟行思禪師吉州安城劉氏子得法於曹溪石頭遷來參師問曰子何方來曰曹溪來師曰將得甚麼來曰未到曹溪亦不失師曰若恁麼用去曹溪作什麼曰若不到曹溪爭知不失又問曹溪大師還識和尚否師曰汝今識我否曰識又爭能識得師曰眾角雖多一麟足矣問如何是佛法大意師曰廬陵米作麼價。</p>
</div>
<div class='div-commentary'><p style="margin-left:1em">懶坐琉璃殿肯復落階漸不挂夜明簾孰敢來相見追風直向曹溪入法戰開疆推第一歸心尋到曹溪灣吾道大行青原山俎豆森嚴承少室胄胤棋布聯星班石頭路無迂曲有所思將安屬眾角多一麟足。</p>
</div>
<div class='div-orig'><p>青原第二世南嶽石頭無際希遷禪師端州高安陳氏子謁青原得法後住南嶽之石頭庵道悟問曹溪意旨誰人得師曰會佛法人得曰師還得否師曰不得曰為甚麼不得師曰我不會佛法惟儼問三乘十二分教某甲麤知嘗聞直指人心見性成佛實未明了伏望和尚慈悲指示師曰恁麼也不得不恁麼也不得恁麼不恁麼總不得子作麼生儼罔措後參馬祖於言下契悟遂返石頭一日在石上坐師問曰汝在者裏作麼曰一物不為師曰恁麼則閒坐也曰若閒坐則有為也師曰汝道不為箇甚麼曰千聖亦不識師以偈讚曰從來共住不知名任運相將秖麼行自古上賢猶未識造次凡流豈可明。</p>
</div>
<div class='div-commentary'><p style="margin-left:1em">然燈既無授能仁豈得受嵩庭分皮髓枉自揚家醜疇昔知交稱無恙豪華意氣不相讓相見開襟說往<span class='corr'>年</span>不覺身遊在蓬閬天皇以無慍饋餅有崇信藥嶠以剛正芳烈有曇晟石頭路滑還知麼石女臨風為爾歌。</p>
</div>
<div class='div-orig'><p>青原第三世澧州藥山弘道惟儼禪師絳州姓韓雲巖侍立次師指案山上枯榮二樹問曰枯者是榮者是巖曰枯者是師曰灼然一切處放教枯澹去又問道吾枯者是榮者是吾曰榮者是師曰灼然一切處光明燦爛去高沙彌忽至師曰枯者是榮者是彌曰枯者從他枯榮者從他榮師顧道吾雲巖曰不是不是又一日謂雲巖曰與我喚沙彌來巖曰喚他來作甚麼師曰我有箇折腳鐺子要他提上挈下巖曰恁麼則與和尚出一隻手去也師休去臨順世叫曰法堂倒法堂倒眾皆持柱撐之師舉手曰子不會我意遂告寂。</p>
</div>
<div class='div-commentary'><p style="margin-left:1em">桂郁石頭階天香馬祖室清醑傾杯秋月高酣歌一曲太平客好花石上栽寒冰火裏結自得展生平難與時流說君不見蚊子上鐵牛夜半玉人獨倚樓欲語不語兮其意悠悠。</p>
</div>
<div class='div-orig'><p>青原第四世潭州雲巖無住曇晟禪師鍾陵建昌人作草鞋次洞山近前曰乞師眼睛得麼師曰汝底與阿誰去也曰良价無師曰設有向甚麼處著山無語師曰乞眼底是眼否山曰非眼師喝出於無情說法言下有省欲辭去臨行問曰百年後忽有人問還邈得真否如何抵對師曰秖者是山良久師曰价闍黎承當箇事大須審細山猶涉疑後因過水睹影大悟有偈曰切忌從他覓迢迢與我疏我今獨自往處處得逢渠渠今正是我我今不是渠應須恁麼會方得契如如。</p>
</div>
<div class='div-commentary'><p style="margin-left:1em">久事雄峰一身俗氣俄登藥山風搏妙翅懷中有寶鏡蚩尤無遯徑生平自負伯牙徽天下茫茫和者稀百堵斯作之子於垣維日維月維芷維蘭。</p>
</div>
<div class='div-orig'><p>青原第五世瑞州洞山悟本良价禪師因雲巖營齋僧問和尚於雲巖處得何指示師曰雖在彼中不蒙指示曰既不蒙指示又用設齋作甚麼師曰爭敢違背他曰和尚初見南泉為甚麼卻與雲巖設齋師曰我不重先師道德佛法秖重他不為我說破曰和尚為先師設齋還肯先師也無師曰半肯半不肯曰為甚麼不全肯師曰若全肯即孤負先師也雲居侍立次師問汝名甚麼曰道膺師曰向上更道曰向上即不名道膺師曰與老僧秖對道吾底語一般又問大闡提人作五逆罪孝養何在曰始成孝養自爾許為室中領袖。</p>
</div>
<div class='div-commentary'><p style="margin-left:1em">始登南泉堂玉蹄試踏碎冰霜載叩溈山室逸駿驕嘶芳艸碧無情說法將焉剖洗心還向雲巖走流水潺湲邈得真正偏宛轉環樞紐半肯半不肯密語人不知雖為至尊羨終以負先師新豐闢野土家猷衍千古禁殿鎖青苔當途嘯石虎。</p>
</div>
<div class='div-orig'><p>青原第六世洪州弘覺道膺禪師隨洞山渡水次山問水深多少師曰不溼山曰麤人師曰請師道山曰不乾僧問有人衣錦繡入來見和尚後為甚寸絲不挂師曰直得琉璃殿上行撲倒也須粉碎上堂如人將三貫錢買箇獵狗秖解尋得有蹤跡底忽遇羚羊挂角莫道蹤跡氣息也無僧曰羚羊挂角時如何師曰六六三十六曰挂角後如何師曰六六三十六僧禮拜師曰會麼曰不會師曰不見道無蹤跡。</p>
</div>
<div class='div-commentary'><p style="margin-left:1em">從上克家非一定五逆心闡提性垂竿古岸自東西萬頃蘆花類不齊一諾重千金賤琉璃殿上行故人情不見挂角羚羊無氣息獵犬尋蹤徒費力豈不知劫外橫身吹玉笛六六元來三十六。</p>
</div>
<div class='div-orig'><p>青原第七世洪州鳳棲山同安道丕禪師新到參師問甚處來曰湖南師曰還知同安者裏風雲體道花檻璇璣麼曰知師曰非公境界僧便喝師曰短販樵人徒誇書劍僧擬進語師曰劍甲未施賊身<span class='corr'>已</span>露將示寂上堂曰多子塔前宗子秀五老峰前事若何如是三舉未有對者志首座出曰夜明簾外排班立萬里歌謠道太平師曰須是者驢漢始得。</p>
</div>
<div class='div-commentary'><p style="margin-left:1em">佳人醉朱顏酡激郢調唱吳歌龍虎風雲在此日瑤臺竹榭花狼藉甲冑未施露賊身樵父徒誇書劍客多子塔邊五乳峰前鄉談滿口示彼別傳丕顯哉文王謨丕承哉武王烈。</p>
</div>
<div class='div-orig'><p>青原第八世洪州同安志禪師僧參問二機不到處如何舉唱師曰偏處不逢玄中不失問凡有言句盡落今時學人上來請師直指師曰目前不現句後不迷曰向上事如何師曰迥然不換標的即乖。</p>
</div>
<div class='div-commentary'><p style="margin-left:1em">黃閣簾前月當午太平一曲千官舞今時何時願不違驢漢原來白額虎向上酬機屈己躬偏處逢渠渠不逢夜半御街騎玉馬金鞭指顧皆春風。</p>
</div>
<div class='div-orig'><p>青原第九世鼎州梁山緣觀禪師僧問如何是和尚家風師曰益陽水急魚行澀白鹿松高鳥泊難又問如何是學人自<span class='corr'>己</span>師曰寰中天子塞外將軍曰便恁麼去時如何師曰朗月當空室中暗坐將滅示偈曰紅焰藏我身何須塔用新有人相肯重灰裏邈全真。</p>
</div>
<div class='div-commentary'><p style="margin-left:1em">我家風絕偏正木童呼石女應鈍鳥怨松高逸鱗嫌水急此意無覆藏孰能說得出便恁麼去也一二三四五甘艸性本甜黃連味元苦。</p>
</div>
<div class='div-orig'><p>青原第十世郢州太陽警玄禪師初到梁山問如何是無相道場山指觀音曰者箇是吳處士畫的師擬進語山急索曰者箇是有相底那箇是無相底師有省遂作禮山曰何不道取一句師曰道則不辭恐上紙筆山笑曰此語上碑去在師呈偈曰我昔初機學道迷萬水千山覓見知明今辯古終難會直說無心轉更疑蒙師點出秦時鏡照見父母未生時如今覺了何所得夜放烏雞帶雪飛山即以洞上法印記莂焉師念先德付授之重足不越閫脅不至席者八十年法嗣已十四人恐無可繼其道者遂作偈并皮履直裰託浮山遠公使為求法胤後即投子青繼其統偈曰楊廣山頭艸憑君待價焞異苗翻茂處深密固靈根。</p>
</div>
<div class='div-commentary'><p style="margin-left:1em">負笈到梁山咨叩無相底千山萬水心好傳碑上語挺身利涉排雲出撒手那邊人不識慧命絲懸九鼎時垂涕拊膺恆悒悒脅不觸床足不踰閫八十春秋克家思忖君不見浮山承旨剔真燈天長地久騰青鷹。</p>
</div>
<div class='div-orig'><p>青原第十一世投子義青禪師稚齡穎異往妙相寺試經得度棄講肆遊禪席圓鑑令看外道問佛不問有言不問無言經三載一日問曰汝記得話頭麼師擬對鑑掩其口師即開悟遂禮拜鑑曰汝妙悟玄機耶師曰設有也須吐卻時資侍者在旁曰青華嚴今日如病得汗師回顧曰合取狗口若更忉忉我即便嘔復經三載鑑時出洞上宗旨示之悉皆妙契付以太陽頂相皮履直囑曰代我風無久滯此宜善護持遂書偈送曰須彌立太虛日月輔而峰漸倚他白雲方改變少林風起藂曹溪洞簾捲金鳳宿龍巢宸苔豈車碾令依圓通秀後初住白雲次投子而終焉。</p>
</div>
<div class='div-commentary'><p style="margin-left:1em">有玅悟急須吐多士眼中空佛祖入圓通秖瞌睡不顧堂頭爪牙利握手相歡傀儡場郢陽脈脈引流長生機一路誰能睹鐵牛對對臨風舞謝白雲駐投子久謠吟無終始。</p>
</div>
<div class='div-orig'><p>青原第十二世東京天寧芙蓉道楷禪師沂州沂水人性剛勁孤硬謁投子問曰佛祖言句如家常茶飯離此之外別有為人處也無子曰汝道寰中敕還假堯舜禹湯也無師欲進語子以拂子摵師口曰汝發意來時早有三十棒也師即開悟禮拜便行子曰且來師亦不顧子曰汝到不疑之地耶師以手掩耳說法九會大振洞上之風徽宗崇寧三年有詔住東京淨因大觀元年冬移住天寧以不受恩牒受罰遣責明年敕放令自便菴於芙蓉湖中政和八年五月十四日無疾而化預書偈付侍者曰吾年七十六世緣今已足生不愛天堂死不怕地獄撒手橫身三界外騰騰任運何拘束。</p>
</div>
<div class='div-commentary'><p style="margin-left:1em">束髮盛年孤硬無敵纔到投子便屈兩膝未發意時先喫棒免得草鞋費幾緉家嘗茶飯正堪餐一輪秋月梧桐上竊冒寵榮恩固深我違重誓愧古今被逮遠行無不可塵塵剎剎盡知音芙蓉有菴虛空邊岸和尚家風眾人皆見。</p>
</div>
<div class='div-orig'><p>青原第十三世襄州鹿門自覺禪師從芙蓉楷和尚落髮親依久之一日問曰胡家曲子不墮五音韻出青霄請師吹唱芙蓉曰木雞啼夜半銕鳳叫天明師曰恁麼則一句曲含千古韻滿堂雲水盡知音蓉曰無舌童兒能繼和師曰作家宗師人天眼目蓉曰禁取兩片皮師從此契悟承印可出世住大乘崇寧詔住淨因後遷鹿門上堂曰牛角不用有有也不妨兔角不用無無也不得何故天下事但得其情可恕何妨其理難容示眾曰盡大地是學人一卷經盡乾坤是學人一隻眼以者箇眼讀如是經千萬億劫嘗無間斷。</p>
</div>
<div class='div-commentary'><p style="margin-left:1em">終日偷安長年嬾散撞見芙蓉橫擔片板牛角無兔角有惟自暢本懷古佛難開口至尊顧笑在丹墀安邦定國長相思更問苦心愛者誰。</p>
</div>
<div class='div-orig'><p>青原第十四世青州希辨禪師參鹿門問如何是盡乾坤是學人一隻眼門曰汝被一卷經遮卻也師擬對門搖手曰不快漆桶去師于是悟入受記莂後門使見芙蓉宣和間出住青州天寧次補萬壽上堂曰聲前薦得落在今時句後承當迷頭認影作麼生是空劫<span class='corr'>已</span>前自<span class='corr'>己</span>皇統戊辰年十二月十二日親書塔記示寂。</p>
</div>
<div class='div-commentary'><p style="margin-left:1em">傷心語豈在多一言入骨恨不磨便宜事須及蚤容鬢蹉跎何處討句後聲前埽蹤絕跡窠臼踢翻空劫前夜半扶桑吐紅日。</p>
</div>
<div class='div-orig'><p>青原第十五世磁州大名寶禪師參青州問離四句絕百非請師直指西來意州曰昨日有人恁麼問打出去也師曰今日又如何州曰你得恁麼不識痛癢師禮拜州曰可惜許棒折也師因水乳契合住後上堂曰輪王寶藏如赤窮底人酒店腰帶如大富底事掉轉身來撞著沒面目漢要拳便拳要踢便踢還知我洞上家風別有擒虎頭收虎尾底宗旨麼玉大徹夜行不知天<span class='corr'>已</span>曉。</p>
</div>
<div class='div-commentary'><p style="margin-left:1em">日月速若飛襟懷抱耿耿雞鳴達四鄰客子夢方醒說窮說富獨何心當時世出為雨霖此道先賢誰不愛令人輕視重黃金我酒既旨我菊既英風流肯讓陶淵明。</p>
</div>
<div class='div-orig'><p>青原第十六世太原王山體禪師因侍大名次見野雀於生臺上啄食乃拍手雀飛去名於師背上打一掌師驚顧名曰若是雀子我負你不是雀子你負我師罔措名曰幸是可憐生互相孤負去師乃豁然證悟住王山上堂曰還有衝流度刃者麼一僧出從東過西從西過東師曰未得一場榮先刖兩脛足曰也知和尚慣用此機師曰罪不重科僧擬議師便打僧吐舌師曰棺材裏瞠眼僧珍重便出師曰似者等行腳有甚麼交涉乃曰同安老祖道孤峰迥秀不挂煙蘿片月行空白雲自異衲僧家到者裏劍甲未施賊身<span class='corr'>已</span>敗豈不屈辱先宗王山今日若不捉敗此僧則我少室一宗幾至掃地喝一喝逢人不得錯舉。</p>
</div>
<div class='div-commentary'><p style="margin-left:1em">野雀子已飛舉你負我我負你不虞平地波濤起始信嚴陵坐釣臺江閣垂綸應有以何似有收有放無背無向一樽坐論堯時天佛祖相將為榜樣。</p>
</div>
<div class='div-orig'><p>青原第十七世磁州大名雪巖慧滿禪師先參普照有省後謁王山大徹受印可即繼踵住持上堂舉洞山初秋夏末因緣畢曰三箇老漢雖然異口同音未免撞頭磕額何也一人大開口了合不得一人高抬腳了放不下一人緊閉門了出不去王山即不然遍十方界非外全在一微塵在一微塵非內遍十方界秖者一微塵許也須及盡不可得向那裏安門入草還會麼休侵洞嶺初秋艸請看疏山臘月蓮。</p>
</div>
<div class='div-commentary'><p style="margin-left:1em">謁普照十分緊峭參王山一味癡頑藥病俱捐不我瞞內外和融珠走盤高我歌惟白雪森我舞以八佾莫問此心誰可傳明明杲日長在天。</p>
</div>
<div class='div-orig'><p>青原第十八世燕京萬松行秀禪師始參萬壽勝默和尚令看長沙轉自己歸山河大地話半載全無由入默曰我只願你遲會師忽有省復看玄沙未徹話請益巖巖曰待汝頭生角腳手生出爪牙來然後討棒喫一日偶見雞飛鳴乃大悟曰今日不惟捉敗玄沙老虎亦捉敗岑大蟲也巖曰不怕我笑你那住中都萬壽示眾曰踢翻滄海大地塵飛喝散白雲虛空粉碎嚴從立令猶是半提大用全彰如何施設問向道莫去歸來背父如何得不背父去師曰切忌回頭。</p>
</div>
<div class='div-commentary'><p style="margin-left:1em">壯游心曾激烈一聽野人言半載心路絕琅玕樹下金雞舞撞著冤家無處躲玄沙老虎岑大蟲生擒活捉不須弩大地踢翻海水無滴立我烝民莫匪爾極。</p>
</div>
<div class='div-orig'><p>青原第十九世西京雪庭福裕禪師其幼資英敏鄉里以聖小兒稱之參萬松松問從何處得箇消息便恁麼來師曰老老大大向學人納敗闕作麼松曰老僧過在何處師曰學人且禮拜暫為和尚蓋覆卻松大喜遂為印可屢膺詔為國開堂乃賜光宗正辨之號住萬壽問僧面壁石有人看見達磨影者麼曰今日幸遇和尚師曰拄杖子今日幸遇上座乞供養他一頓遂打三棒僧曰恩大難酬師擲拄杖曰脹殺懷州牛。</p>
</div>
<div class='div-commentary'><p style="margin-left:1em">捏不成團放無餘賸歷劫難名綽號曰聖機投萬松訛言亂政以心印心蘆汀月映枕石無求綸扉有命搖撼乾坤不落偏正死人喫棒懷牛作證。</p>
</div>
<div class='div-orig'><p>青原第二十世靈隱文泰禪師器資卓異穎悟過人因雪庭問當機一句試拈出看師擬開口庭曰家產被人籍沒了也還在者裏叫屈作麼師拊掌曰誰奈我何庭曰者風顛漢上堂曰塵劫來事只在於今河沙妙德總在心源試教伊覿面相呈便不解當風拈出且道過在甚麼處卓拄杖曰秖為分明極翻令所得遲。</p>
</div>
<div class='div-commentary'><p style="margin-left:1em">寒穿衣饑喫飯朝朝暮暮不曾間家資籍沒欲恨誰長歌御苑風顛漢木人運步玉女謳吟天曉不露夜半平沉。</p>
</div>
<div class='div-orig'><p>青原第二十一世寶應還源福遇禪師遍參歸侍靈隱次隱曰我舉拂子你便向拂子上會我良久你便向良久處會如何透得本分事師面熱汗下一日隱上堂舉切忌從他覓迢迢與我疏語遂大徹曰今日捉敗老賊也隱喝師便出後僧問如何是祖師西來意師曰風送泉聲來枕畔月移花影到簾前曰猶是聲色門頭事師喝曰賣私鹽漢到者裏弄假引子僧禮退。</p>
</div>
<div class='div-commentary'><p style="margin-left:1em">歷遍門牆便小天下歸遲靈隱面赤驚訝捉敗老賊始心開風和春暖好徘徊大徹投機一句子鐵牛吐出玉麟來滑滑泉聲溶溶月色西來祖意決擇明白扶桑依舊海東邊相逢何用話疇昔。</p>
</div>
<div class='div-orig'><p>青原第二十二世鄧州香嚴淳拙文才禪師嘗讀永嘉證道歌至幻化空身即法身之句因契悟乃謁還源呈所解源曰秖如道君不見是指阿誰師曰覿面相呈更無回互源曰墮坑落塹漢作恁麼語話師曰和尚作麼生源曰汝口聻師曰勘破了也源休去。</p>
</div>
<div class='div-commentary'><p style="margin-left:1em">皆說桃源非人境甘靜逃名若箇肯一朝深入無還心石懶雲癡俱喚醒覿面事絕回互既勘破不消顧萬<span class='corr'>年</span>藤纏古樹枝百千億劫同不移。</p>
</div>
<div class='div-orig'><p>青原第二十三世南陽萬安松庭子嚴禪師初參息菴有省復以所得親質香嚴嚴曰子不聞蠱毒之家水莫嘗耶師曰也須吞得去吐得出始是肚皮嚴曰蒼天中更添冤苦師曰謝和尚印可嚴曰未在更以淆訛徵辨大豁疑礙遂付以洞上宗旨有五乳峰頭師子子光前耀後自超群之句住後上堂曰我不學諸方說禪浩浩魔魅人家男女僧問達磨面壁時如何師曰者便是浩浩底禍胎也曰如何得勦絕去師曰倒搓芒繩縛鬼子。</p>
</div>
<div class='div-commentary'><p style="margin-left:1em">始息菴深自諾叩香嚴轉驚愕經游蠱毒家有水便當茶能吞復能吐味美向人誇且莫誇卻堪惜雙桂陰森憶少林風高秋老花狼藉。</p>
</div>
<div class='div-orig'><p>青原第二十四世凝然了改禪師侍松庭聞舉月印示眾曰路逢死蛇莫打殺無底籃子盛將歸此是深明洞上宗旨若是鹵莽禪和到者裏如何透得師曰者箇莫是背觸不得底意麼庭曰笑破山僧口師罔措庭曰你在鬼窟裏討甚麼碗師愈不安一日聞庭上堂浩然大徹會祖庭虛席合山敦請師力辭不得已而赴上堂曰莫向言中取則直須句外明宗若能如是會徹古徹今自由自在。</p>
</div>
<div class='div-commentary'><p style="margin-left:1em">常縈羈旅懷感遇非但一鬼窟盡掀翻傲睨藐今昔看此時是甚時千鈞祖道誠懸絲赤班蛇橫拈倒弄青霄鶴東去西馳分明格外神僊訣若問庸人那得知。</p>
</div>
<div class='div-orig'><p>青原第二十五世俱空斌禪師參凝然求示心要然曰達磨未來時你作麼生參師甚疑之一日睹秦封槐有省回侍立次身甚戰慄然曰契斌參得禪也洞上一宗密在爾躬何以驚疑師豁然而悟曰某甲今日如在紅爐中拾得一片雪相似然頷之遂授洞上法印住後僧問如何是空劫已前底事師曰烏龜向火。</p>
</div>
<div class='div-commentary'><p style="margin-left:1em">脩途客久吁艱阻相見蒼茫問鄉土槐陰顧笑莫能儔跌落虛空叫石虎片雪紅爐揀得時散作霏霏天上雨正脈疏通空劫前好看烏龜來向火。</p>
</div>
<div class='div-orig'><p>青原第二十六世定國無方可從禪師參俱空斌和尚空問子曾見何人來曰少室山前風悄然空曰因甚一花開五葉師曰沒孔鐵鎚百雜碎空曰掠虛頭作麼師曰某甲見盡天下人只解掠實無一人掠虛者空曰不打自招師曰老和尚慣用底不妨勘破。</p>
</div>
<div class='div-commentary'><p style="margin-left:1em">左顧右盼謂若無人祖山風悄宛轉機輪彼蹈實我拉虛柄殺活任卷舒矢心傾膽長如此為報平安書一紙。</p>
</div>
<div class='div-orig'><p>青原第二十七世月舟文載禪師於趙州柏樹子話有契入後掩關閱古德機緣淆訛處若面牆久之忽大悟而歎曰曹洞宗風大播天下有織錦迴文之工非鍼線細密盤旋回互不觸當頭者不能與伊作主也遂參無方通所悟受印記。</p>
</div>
<div class='div-commentary'><p style="margin-left:1em">親落落友靡靡趙州老遘何奇生平契合無更有花邊相勸一杯酒躊躇古昔思愈深推倒面牆隨意走君不見石女登機金梭密扣暗去明來綱珠錦繡。</p>
</div>
<div class='div-orig'><p>青原第二十八世宗鏡大章宗書禪師聞月舟道望往依焉一日侍立次舟問文殊為甚出女子定不得師曰別意寸心違曰罔明何故便出得女子定師曰相知一諾重曰你見解秖如此那師擬對舟便喝師尤涉疑入室請益經八載始大悟蒙付囑。</p>
</div>
<div class='div-commentary'><p style="margin-left:1em">一諾殷殷寸心翼翼或升之堂或入之室鈍置八年曾不審忽夜翻身摸著枕隔壁敲床叫阿㖿無盡虛空俱銷殞訏謨定命扶捄自許于時言言于時語語五乳峰前看月華皇皇穆穆是誰家。</p>
</div>
<div class='div-orig'><p>青原第二十九世西京幻休大千常潤禪師始閱修多羅有所警發後參小山聞舉洞山我今不是渠師於言下領悟以偈呈小山曰若要識此人有箇真消息無相滿虛空有形沒蹤跡曾為佛祖師常作乾坤則龜毛拂子清風生兔角杖頭明月出山曰子母勦說須自入悟門師曰當不借緣從何門入山曰既不借緣何為至此師曰因不借緣所以至此山曰就不借緣於意云何師曰彩鳳翻飛身自在鐵牛奔吼意常閒山許是克家種艸即以洞上法印付之略曰定作人天主當思少室秋。</p>
</div>
<div class='div-commentary'><p style="margin-left:1em">入海量沙循山採藻心志徒勞何日了一朝撲碎古菱花妍醜分明都自曉橫身鬧市邊垂手撫八埏杖頭風月本無價奮肆施為緣不借少室始基永勿移新豐振古洵如茲。</p>
</div>
<div class='div-orig'><p>青原第三十世燕京大覺寺慈舟方念禪師參幻休和尚一見便問甚處來師曰北方休曰北方道法與此方何如師曰水分千派流出一源休見其語異命充堂司一日遊初祖面壁處豁然契悟曰五乳峰前好箇消息大小石頭塊塊著地以偈呈休遂印可付法偈曰無上涅槃心佛祖相傳付吾今授受時雲淨峰頭露。</p>
</div>
<div class='div-commentary'><p style="margin-left:1em">時感蕭晨尋哲匠機觸箭鋒不少讓乳峰石上連歌唱錯寫伽陀誤此生改頭換面任呼名白雲問我將何行甘露門高啟南北非心非法情難測但見山山添翠色。</p>
</div>
<div class='div-orig'><p>青原第三十一世雲門顯聖湛然圓澄禪師白衣時見隱峰令參念佛是誰話三晝夜有省投天荒山妙峰和尚薙髮後聞僧誦傅大士法身偈及乾峰舉一不舉二話乃大悟時大覺和尚寓止風塗師往參覺一見便問止風塗向青山近越王城畔滄海遙時如何師曰月穿滄海破波斯不展眉覺復以洞上宗旨詰之師酬以偈曰五位君臣切要知箇中何必待思惟石女慣弄無鍼線木偶能提化外機井底紅塵騰靄靄山頭白浪滾飛飛誕生本是無功用不覺天然得帝畿大覺許為室中領袖而印證曰汝後開兩片皮截斷天下人舌頭去在付法偈曰曹源一滴水佛祖相分付至今授受時大地為甘露咄五乳峰頭無鏃箭射得南方半箇兒。</p>
</div>
<div class='div-commentary'><p style="margin-left:1em">大鵬鳥展金翅萬里扶搖勢必至破天荒翻地軸杜宇聲中春夢熟細切雲門餅喚喫洞山茗午夜霧氣濃孤峰不露頂百世上收闕文千載下流餘韻豈謂森羅同一印。</p>
</div>
<div class='div-orig'><p>青原第三十二世秀州資聖三宜明盂禪師弱冠即知有生死大事遍參知識皆許可惟不自肯閱古德語如獲故物憨山譽之於眾曰新生犢子不怕虎一夕旅中觸香桌有契悟參雲門澄和尚聞上堂震聲曰放下師為一驚永息疑情入室呈所悟門問曰懷州牛喫禾為甚益州馬腹脹師曰問取露柱去門曰有句無句如藤倚樹秖如樹倒藤枯句歸何處師曰長江翻白浪門遂證之以洞上法印囑累偈曰夢裏參知識休作幻字解逢人莫問誰磕碎虛空界始開法雲門十坐道場築愚菴於西湖度母出世而為終養。</p>
</div>
<div class='div-commentary'><p style="margin-left:1em">目無今古氣陵英武犢子新生曾不怕虎秋夜蕭蕭梁月照迢迢旅夢蘧然覺兩手挐空伸出來佛與眾生埋一窖登玉笥謝化鹿心十年聲一曲人皆有母我豈無遺聖湖流遠孺慕口碑。</p>
</div></div>
<p class='juan'>蔗菴範禪師語錄卷二十五</p>
</div><!-- end of div[@id='body'] -->
</body></html>