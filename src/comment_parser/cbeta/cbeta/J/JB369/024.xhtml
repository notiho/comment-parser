<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蔗菴範禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu201' />
<p class='juan'>蔗菴範禪師語錄卷二十四</p><p class="byline">侍者智忍錄</p>
<div class='div-other'><a id='mulu202' />
<p class='h1'>佛祖源流頌上</p>
<div class='div-orig'><p>始祖釋迦牟尼佛姓剎利父淨飯王母摩耶周昭王甲寅四月八日生時一手指天一手指地周行目顧曰天上天下惟吾獨尊十九歲踰城往雪山六年十二月八日睹明星悟道說法四十九年後以拈花示眾惟迦葉微笑佛曰吾有正法眼藏涅槃妙心實相微妙法門不立文字教外別傳付囑摩訶迦共汝當護持傳化無令斷絕偈曰法本法無法無法法亦法今付無法時法法何曾法。</p>
</div>
<div class='div-commentary'><p style="margin-left:1em">降生日語太直天上天下無等匹黃屋青宮那肯住雪巘高寒何怨惡忽見明星失眼睛皇皇七七無尋處生平心事剎塵中能得知音理絲桐我適拈花飲光一笑已揚家醜累兒孫敢謂法門稱微妙。</p>
</div>
<div class='div-orig'><p>第一祖摩訶迦葉尊者摩竭陀國人出家修杜多行佛於眾中稱歎第一後因拈花因緣付法焉一日因阿難問師兄世尊傳金襴袈裟外別傳箇甚麼祖召阿難阿難應諾祖曰倒卻門前剎干著自念衰老欲入定於雞足山乃召阿難言我今不久世間將正法付囑於汝汝善守護付法偈曰法法本來法無法無非法何於一法中有法有不法。</p>
</div>
<div class='div-commentary'><p style="margin-left:1em">祖印首佩夙興夜寐行篤杜多於古尤愧更問別傳倒卻剎干翼翼濟濟流化五天君不見雞足山頭一碗燈四照毫光日月恆。</p>
</div>
<div class='div-orig'><p>二祖阿難尊者如來從弟也多聞博達智慧無礙於恆河中流將入寂滅念先所度脫五百弟子悉皆來集中有弟子一名商那和修二名末田底迦祖告之曰如來以正法眼付迦葉迦葉付我我今將滅用傳於汝當聽偈曰本來付有法付了言無法各各須自悟悟了無無法復以正法眼囑累商那和修而謂末田底迦曰昔佛有記汝當罽賓敷宣大法言已入風輪奮迅三昧而分身四分各造塔而供養。</p>
</div>
<div class='div-commentary'><p style="margin-left:1em">智海深無底我是如來弟負重長相思轉託須同體殃及故無窮有口不輕啟憶子子應知諒我我無私酬恩時一歌一舞何差池。</p>
</div>
<div class='div-orig'><p>三祖商那和修尊者姓毘舍多摩突羅國人在胎六年而生出家證道化緣既久思付正法於吒利國得優波鞠多以為給侍祖因問曰汝年幾耶曰我年十七祖曰汝身十七耶性十七耶曰師髮已白為髮白耶心白耶祖曰我但髮白非心白鞠多曰我身十七性非十七祖知是法器而以法眼付囑之付法偈曰非法亦非心無心亦無法說是心法時是法非心法。</p>
</div>
<div class='div-commentary'><p style="margin-left:1em">髮自可白心不白半夜翻身看日出身是十七性非十七俊鶻捎空肖翹罔測言有多少道無古今六載孃胎中毒深不識時人知不知威音那畔即如斯。</p>
</div>
<div class='div-orig'><p>四祖優波鞠多尊者吒利國人姓首陀十七出家二十證果在世化導證果最多每度一人以一室其室縱十八肘廣十二肘充滿其間最後有一長者子名香眾禮祖求出家祖曰汝身出家心出家曰我來出家非為身心祖曰不為身心復誰出家曰夫出家者無我我故無我我故即心不生滅心不生滅即是常道諸佛亦常心無形相其體亦然祖曰汝<span class='corr'>當大</span>悟心自通達宜依佛法僧紹隆聖種因為剃度受具名提多迦且告曰昔如來以正法眼藏次第傳授以至於我今復付汝付法偈曰心自本來心本心非有法有法有本心非心非本法。</p>
</div>
<div class='div-commentary'><p style="margin-left:1em">化度最繁籌滿室龍象奔騰非一一東君愛客不告疲金樽酌醴成相知金刀纔斷青絲髻聖種將隆烏容辭汝面前無我我面前無汝拍拍高山與流水。</p>
</div>
<div class='div-orig'><p>五祖提多迦尊者摩伽陀國人初名香眾生時父夢金日自屋而出照耀天地遇鞠多傳法後行化中印度彼有僊名彌遮迦昔與祖同生梵天遮迦遇阿私陀僊授僊法祖則修習禪那報分六劫以夙緣故捨邪歸正率眾求解脫祖即度之其眾亦俱發心出家祖以正法付之偈曰通達本法心無法無非法悟了同未悟無心亦無法。</p>
</div>
<div class='div-commentary'><p style="margin-left:1em">金日流光照一切信是至人以出世長安古路直如弦何謂同參南北天緬想舊時言固在脫白彬彬形不改奪得錦標氣自若要月攜樽花下酌大僊心心已了一曲高歌歸去好。</p>
</div>
<div class='div-orig'><p>六祖彌遮迦尊者既得法已遊化至北天竺國於闤闠間遇一人手持酒器逆而問曰師何方來欲往何所祖曰從自心來欲往無處曰識我手中物否祖曰此是觸器而負淨者曰師識我否祖曰我即不識識非我彼即置器禮祖自稱名婆須密願加度脫祖即與披剃授具付法偈曰無心無可得說得不名法若了心非心始解心心法。</p>
</div>
<div class='div-commentary'><p style="margin-left:1em">法受也累將始沽酒人逢鬧市曰往曰來勞寸心觸淨交鋒難為音莫言雲漢冥鴻杳天竺清風冠古今西東競者芳烈存也。</p>
</div>
<div class='div-orig'><p>七祖婆須密尊者北天竺國人常服淨衣執酒器遊行里閈或吟或嘯人謂之狂遇遮迦受法行化至摩羅國有智者佛陀難提索祖論義祖曰仁者論即不義義即不論若擬論義終非義論難提知祖義勝心欽服願求道霑甘露祖付法說偈曰心同虛空界示等虛空法證得虛空時無是無非法。</p>
</div>
<div class='div-commentary'><p style="margin-left:1em">里閈吟嘯陽春古調人皆謂狂我夢斯覺殺人活人不用刀舌上龍泉利吹毛虛空背上橫身臥看雲眼睛方始高擷蓼花釀蜜果食以甘噉以苦無可不可。</p>
</div>
<div class='div-orig'><p>八祖佛馱難提尊者迦摩羅國人姓瞿曇適提伽國毘舍羅長者家見舍上有白光上騰知有至人長者作禮問何所須祖曰我求侍者長者曰我有一子名伏馱密多年已五十口未曾言足未曾履祖曰如汝所說真我弟子伏馱聞之遽起禮拜而說偈曰父母非我親誰是最親者諸佛非我道誰是最道者祖以偈答曰汝言與心親父母非可比汝行與道合諸佛心即是外求有相佛與汝不相似欲識汝本心非合與非離伏馱聞偈便行七步投佛出家付法偈曰虛空無內外心法亦如此若了虛空故是達真如理。</p>
</div>
<div class='div-commentary'><p style="margin-left:1em"><span class='corr'>年</span>貌非稚小為法不惜老風塵漠漠提伽走驚動金毛獅子吼試看誰續牟尼後口不語足不履五十<span class='corr'>年</span>昂昂默默箇獃子。</p>
</div>
<div class='div-orig'><p>九祖伏馱密多尊者提伽國人姓毗舍羅受囑已至中印度有長者香蓋攜一子以處胎六十<span class='corr'>年</span>因名難生禮祖曰曾有一僊謂此兒骨相非常當為法器今命出家祖與剃髮授戒羯磨之際祥光燭座舍利現前自此精進忘疲祖付法偈曰真理本無名因名顯真理受得真實法非真亦非偽。</p>
</div>
<div class='div-commentary'><p style="margin-left:1em">中印度香蓋高風真可慕有兒難生堪作務憶子尚有記骨相非常真法器克紹家猷謂有人踏翻大地無纖塵君不見靈峰四十九<span class='corr'>年</span>未曾說著一字。</p>
</div>
<div class='div-orig'><p>十祖脅尊者本名難生投九祖執侍左右脅不至席因號焉至華氐國憩一樹下有長者子富那夜奢合掌前立祖問曰汝從何來曰我心非往祖曰汝何處住曰我心非止祖曰汝不定耶曰諸佛亦然祖曰汝非諸佛曰諸佛亦非祖乃付法焉偈曰真體自然真因真說有理領得真實法無行亦無止。</p>
</div>
<div class='div-commentary'><p style="margin-left:1em">欲明大事餘不顧一任春光換幾度精進幢高不可攀六師怖走無門樹下相逢話一片借手行拳自慣便延睇長林心且勞秋葉紛紛落亭院諸佛既非是何以夢破玉人而不洗。</p>
</div>
<div class='div-orig'><p>十一祖富那夜奢尊者華氐國人姓瞿曇得法已尋詣波羅奈國有馬鳴大士作禮而問曰我欲識佛何者即是祖曰汝欲識佛不識者是曰佛既不識焉知是乎祖曰既不識佛焉知不是曰此是鋸義祖曰彼是木義祖問曰鋸義者何曰與師平出馬鳴卻問木義者何祖曰汝被我解馬鳴豁然省悟祖因付法偈曰迷悟如隱顯明暗不相離今付隱顯法非一亦非二。</p>
</div>
<div class='div-commentary'><p style="margin-left:1em">欲識佛是不識者萬頃波濤舌上瀉鋸義木義涉間關一篇無韻詩繇寫向上事非難易見谿群疑一二三四。</p>
</div>
<div class='div-orig'><p>十二祖馬鳴尊者波羅奈國人以有作無作諸功德最為殊勝故亦名功勝受法已於華氐國宣化忽有魔來與祖較力即震伏之魔遂現形懺悔祖問汝名誰耶眷屬多少曰我名迦毘摩羅眷屬三千祖曰盡汝神力變化若何曰我化巨海極為小事祖曰汝化性海得否曰何為性海我未常知祖曰山河大地皆依建立三昧六通由茲發現迦毘聞已遂發信心祖付法偈曰隱顯即本法明暗元不二今付悟了法非取亦非離。</p>
</div>
<div class='div-commentary'><p style="margin-left:1em">力回天轉地轂魔焰銷祖燈續千門萬戶春風吹此心可以報先師先師知寬懷抱一花榮千枝好性海汝還化得無拾取流雲上畫圖爭得似移家住在海門東三更先看日頭紅。</p>
</div>
<div class='div-orig'><p>十三祖迦毘摩羅尊者華氐國人入西印度北山之中山有大樹蔭覆五百大龍其樹王名龍樹常為龍眾說法祖訪之龍樹出迎曰深山孤寂龍蟒所居大德至尊何枉神足祖曰我非至尊來訪賢者龍樹默此師得決定性明道眼否是大聖繼真乘否祖曰汝雖心語我<span class='corr'>已</span>意知但辦出家何慮我之不聖龍樹聞<span class='corr'>已</span>悔謝祖為剃度而付法偈曰非隱非顯法說是真實際悟此隱顯法非愚亦非智。</p>
</div>
<div class='div-commentary'><p style="margin-left:1em">山南山北取次行有大樹王來前迎誰堪龍蟒入深處秖望賢者繼真乘心頭事以洩面上火以熱隱顯法既傳芧檐坐秋月回頭試間馬鳴老大鵬豈是尋常。</p>
</div>
<div class='div-orig'><p>十四祖龍樹尊者旺化南印度彼國人多信福業祖為說法遞相謂曰人有福業世間第一徒言佛性誰能睹之時有迦那提婆來謁將及門祖先遣侍者以滿缽水置於座前提婆見之即以一鍼投之而進祖後造智度等論垂世以法眼付提婆偈曰為明隱顯法方說解脫理於法心不證無嗔亦無喜。</p>
</div>
<div class='div-commentary'><p style="margin-left:1em">福海洪深慢山聳峭佛性咨疑廣狹焉到明蟾影裏聽追風神駿原非凡格調鍼芥投水乳合天下紛紛徒嗑[榻-木+言]胡家曲子琴無絃白雪聲高遍塵剎。</p>
</div>
<div class='div-orig'><p>十五祖迦那提婆尊者南天竺國人姓毘舍羅得法後至迦毘羅國彼有長者名梵摩淨德園樹生耳如菌味甚美與子羅睺羅多取食經八十年蓋昔供養一比丘以道眼不明虛霑信施今為樹菌以酬報祖為說其因緣長者嘆服以其子羅睺羅多隨祖出家祖曰昔如來有記第二五百年此子當為大教主即與剃度至巴連弗城聞諸外道欲障佛法祖乃執長幡入彼眾中彼問曰汝何不前祖曰汝何不後彼曰汝似賤人祖曰汝似良人彼曰汝解何法祖曰汝百不解彼曰我欲得佛祖曰我灼然得彼曰汝不合得祖曰元道我得汝實不得彼曰汝既不得云何言得祖曰汝有我故所以不得我無我我故自當得彼辭既屈乃問祖曰汝名何等祖曰我名迦那提婆彼眾夙聞祖名咸悔過歸伏祖隨告羅睺羅多而付法眼偈曰本對傳法人為說解脫理於法實無證無終亦無始。</p>
</div>
<div class='div-commentary'><p style="margin-left:1em">彼有良賤心我無前後步一旦絕干戈枯瘁灑甘露園中菌子不生時此回入室可勿疑林有陰樹有葉行路人不苦熱。</p>
</div>
<div class='div-orig'><p>十六祖羅睺羅多尊者迦毘羅國人行化至室羅筏城有河名金水寶莊嚴王之子號僧伽難提者居河之源安坐入定祖領徒泝流而上伺之三七日難提從定起祖問曰汝身定耶心定耶曰身心俱定祖曰身心俱定何有出入曰雖有出入不失定相如金在井金體常寂祖曰若金在井若金出井金無動靜何物出入曰言金動靜何物出入言金出入金非動靜祖曰若金在井出者何金若金出井在者何物曰金若出井在者非金金若在井出者非物祖曰此義不然曰彼義非著祖曰此義當墮曰彼義不成祖曰彼義不成我義成矣曰我義雖成法非我故祖曰我義已成我無我故曰我無我故復成何義祖曰我無我故故成汝義曰仁者師誰得是無我祖曰我師迦那提婆證是無我難提以偈贊曰稽首提婆師而出於仁者仁者無我故我欲師仁者祖以偈答曰我已無我故汝須見我我汝若師我故知我非我我難提心意豁然即求度脫祖曰汝心自在非我所繫言已即以大法囑付偈曰於法實無證不取亦不離法非有無相內外云何起。</p>
</div>
<div class='div-commentary'><p style="margin-left:1em">溯河源聖者出伺定起三七日金井滔滔論不窮風動落花紅滿室仁者無我故我欲師仁者孫陽若不逢孰能御良馬豈不見一光照弟所誄或不知有禪史天長地久無終始。</p>
</div>
<div class='div-orig'><p>十七祖僧伽難提尊者室羅筏城寶莊嚴王子也行化摩提國歷山谷間至一峰下時山舍有一童子持圓鑑直造祖前祖問汝幾歲耶曰百歲祖曰汝年尚幼何言百歲曰我不會理正百歲耳祖曰汝善機耶曰佛言若人生百歲不會諸佛機不如生一日而得決了之祖曰汝手中者當何所表曰諸佛大圓鑑內外無瑕翳兩人同得見心眼皆相似其父令隨祖出家祖為名伽耶舍多後復因風吹殿鈴聲祖問曰鈴鳴耶風鳴耶舍多曰非風鈴鳴我心鳴耳祖曰心復誰乎舍多曰俱寂靜故祖曰善哉善哉繼我道者非子而誰即付法眼偈曰心地本無生因地從緣起緣種不相妨花果亦復爾。</p>
</div>
<div class='div-commentary'><p style="margin-left:1em">棄王宮若弊屣十年燕坐深山裏水入水空合空法乳未酬心忡忡適摩提始行化百歲童出茅舍掣電機不少借風吹殿角鈴重來布葛藤大圓鏡本絕瑕翳佛祖閒名安何處花芳春苑果熟秋枝繼我道者非子而誰。</p>
</div>
<div class='div-orig'><p>十八祖伽耶舍多尊者摩提國人經大月氐國鳩摩羅多之舍祖將入羅多問曰是何徒眾祖曰是佛弟子羅多一聞佛號心神悚然即時閉戶祖良久扣其門羅多曰此舍無人祖曰答無者誰羅多聞<span class='corr'>已</span>遂發宿智祖以付法眼偈曰有種有心地因緣能發萌於緣不相礙當生生不生。</p>
</div>
<div class='div-commentary'><p style="margin-left:1em">荷負大事金甌自視小試輕售非我所志道路悠悠秋復春飫飽風煙誰苦辛一聞如來種心神甚驚恐轉身閉卻門丈夫亦剛勇室內對人夢中語不想鄰家聽有耳得意失意何疑哉報讎報恩皆在此。</p>
</div>
<div class='div-orig'><p>十九祖鳩摩羅多尊者大月氐國婆羅門之子也適中天竺國有大士名闍夜多問仁夭暴壽逆吉義凶之故祖答以善惡有三時報夜多頓釋所疑祖曰汝雖已信三業而未聞業從惑生惑依識有識依不覺不覺依心心本清淨無生滅無造作無報應無勝負寂寂然靈靈然汝若入此法門可與諸佛同矣一切善惡有為無為皆如夢幻夜多領旨即發宿慧祖為剃染而告之曰吾今寂滅時至汝當紹行化跡付法眼偈曰性上本無生為對求人說於法既無得何懷決不決。</p>
</div>
<div class='div-commentary'><p style="margin-left:1em">紹祖位肯耽名與利為道惜不愁天地窄綠水迢迢青山宛宛吾來豈是誇遊衍相逢奇男子自號闍夜多幽懷舒以暢大夢醒南柯眼上眉橫如舊日深夜不須良久立。</p>
</div>
<div class='div-orig'><p>二十祖闍夜多尊者至羅閱城敷揚頓教彼有學者惟尚辨論首者名婆修盤頭此云遍行常一食不臥六時禮佛清淨無為為眾所歸祖欲度之問彼眾曰此遍行頭陀能修梵行可得佛道乎眾曰我師精進何故不可祖曰汝師與道遠矣設苦行歷於塵劫皆虛妄之本眾曰尊者蘊何德行而譏我師祖曰我不求道亦不顛倒我不禮佛亦不輕慢我不長坐亦不懈怠我不一食亦不雜食我不知足亦不貪欲心無所希名之曰道時遍行聞已發無漏智祖告曰汝久植眾德當繼吾宗遂付法眼偈曰言下合無生同於法界性若能如是解通達事理竟。</p>
</div>
<div class='div-commentary'><p style="margin-left:1em">稅駕羅閱城法雨滂沱傾未得者得未聞者聞三艸二木俱欣欣示苦行出谿徑言下無生彈指證君不見時鳥候蟲繁音成陣神駿追風千里一瞬。</p>
</div>
<div class='div-orig'><p>二十一祖婆修槃頭尊者羅閱城人行化至那提國王常自在問曰羅閱土風與此何異祖曰彼土會三佛出世今王國有二師化導王曰二師者誰祖曰即王之次子摩挐羅乃其一吾雖德薄敢當其一時王方同祖語忽使者報有象巨萬逼城祖曰挐羅出患解矣王遂命之挐羅出城向象大喝城為震動象皆顛仆馳散於是王大驚信命挐羅投祖出家祖授付法偈曰泡幻同無礙如何不了悟達法在其中非今亦非古。</p>
</div>
<div class='div-commentary'><p style="margin-left:1em">君王問土風山僧說真實三佛出興汝未知二師化導我當一而子英明世無樣震威喝下馴狂象繡幕錦幃非所留秖願心燈亙古亮心燈續光四燭同唱鄉歌品絲竹。</p>
</div>
<div class='div-orig'><p>二十二祖摩挐羅尊者姓剎帝利常自在王之子也弘化月氐國有鶴勒那堪為法器躬往化之迎祖而問曰我昔何緣而感鶴眾祖曰汝第五劫中為比丘赴龍宮會諸弟子欲隨汝觀眾中無堪任供養者時諸弟子曰師常說法於食等者於法亦等今既不然何聖之有汝即會同赴坐是濫食報為羽族以故至今相隨遂問祖以何方便令彼解脫祖曰我有無上法寶汝當聽受化未來際乃付法偈曰心隨萬境轉轉處實能幽隨流認得性無喜亦無憂。</p>
</div>
<div class='div-commentary'><p style="margin-left:1em">劫外真丹傳已久僊子不逢頻搔首羽客聯翩來白雲者番出脫陳窠臼當年同赴龍王燕今日追隨不勝眷肘後既將組綬懸拔生敢說有疲猒尊貴以謨苔滿庭除生平以符雪飛紅爐。</p>
</div>
<div class='div-orig'><p>二十三祖鶴勒那尊者月支國人中印度師子比丘問我欲求道當何用心祖曰汝欲求道無所用心曰既無用心誰作佛事祖曰若有用心即非功德汝若無作即是佛事經云我所作功德而無我所故師子聞<span class='corr'>已</span>即入佛慧祖告曰我滅後五十年北天竺國當有難起嬰在汝身今以法眼付囑於汝善自護持說付法偈曰認得心性時可說不思議了了無可得得時不說知乃密示嬰難之由而歸。</p>
</div>
<div class='div-commentary'><p style="margin-left:1em">主伴參隨若形與影詰其根元始發深省寒暑於日馳艱心故勿辭問為誰家事中印師子兒師子兒既相值荒草裏全身入連忙斬斷葛藤已是參天荊棘的的意莫輕玩五十年請再看。</p>
</div>
<div class='div-orig'><p>二十四祖師子尊者中印度人求法嗣於罽賓國遇一長者引一子問祖曰此子名斯多當生便拳左手今二十年終未能舒祖即以手接曰可還我珠童子遽開手奉珠眾皆驚異長者令之出家以前緣故復名婆舍斯多祖即告之曰吾師密有懸記罹難非久如來正法眼藏今付囑汝汝應保護普潤來際偈曰正說知見時知見即是心當生即知見知見即於今祖說偈已復以僧伽黎密付斯多俾之他國斯多受教乃抵南天。</p>
</div>
<div class='div-commentary'><p style="margin-left:1em">靈符肘懸勿妄宣傅悠悠適廣莫四望無火煙頗憶寧馨不可得入眼憂虞常惻惻有子持珠曾不露一逢知己便親付尊兮貴兮不知價古兮今兮光照夜承前謝鶴師勁後賴婆舍。</p>
</div>
<div class='div-orig'><p>二十五祖婆舍斯多尊者受師子祖囑獨邁南天潛隱山谷天德王迎供王有二子長曰德勝次曰不如密多密多和柔德勝凶暴及即位惑外道說欲抑祖密多諫德勝囚之乃詰祖曰師子尊者已遇罽賓國王難何緣付法祖出尊者先所付僧伽黎示勝勝命焚之衣出五色光薪盡如故勝乃追悔禮祖立出密多密多遂求祖出家祖問曰汝欲出家當為何事密多曰我若出家不為其事祖曰不為何事密多曰不為俗事祖曰當為何事密多曰當為佛事祖曰王子智慧天生即度出家侍祖六年乃付法偈曰聖人說知見當境無是非我今悟真性無道亦無理。</p>
</div>
<div class='div-commentary'><p style="margin-left:1em">欽師臨難不苟免繄我巖跧脈可衍纔音嫉韻動黃扉金襴火試彌光輝魔外風波有銷歇慧日明明無圓缺求賢既得賢祖胤以綿綿為惜下秋抱深耿盤桓敢說桂花冷。</p>
</div>
<div class='div-orig'><p>二十六祖不如密多尊者南印度之王子也行化至東印度王堅固敬信於祖祖曰王國有聖當繼我法時國中有婆羅門子年二十幼失父母不知名氏或自稱瓔珞人遂呼為瓔珞童子丐行閭里有問汝行何急即曰汝行何緩問何姓即曰與汝同姓人莫測之一日祖與王同車而出瓔珞稽首於前祖曰汝憶往事否曰我於往劫與師同居師演摩訶般若我演甚深修多羅祖即以昔因乃名般若修多羅付法眼偈曰真性心地藏無頭亦無尾應緣而化物方便呼為智。</p>
</div>
<div class='div-commentary'><p style="margin-left:1em">天路長規步詳矯逸翅摩穹蒼邪氣從茲短正法於是昌豐城吐耀有神物不遇張華那能識無頭無尾錯流傳盡大地人俱受屈屈不受何處走玉蝶火中飛金牛雲外吼。</p>
</div>
<div class='div-orig'><p>二十七祖般若多羅尊者東印度人因南印度香至王供以寶珠祖即取試三王子曰此珠圓明有能及否二王子曰此珠七寶中尊固無踰也第三王子菩提多羅曰此是世寶未足為上於諸寶中法寶為上此是世光未足為上於諸光中智光為上此是世明未足為明於諸明中心明為上此珠光明不能自照要假智光光辨於此既辨此已即知是珠既知是珠即明其寶若明其寶寶不自寶若辨其珠珠不自珠珠不自珠要假智珠而辨世珠寶不自寶要假智寶以明法寶然則師有其道其寶即現眾生有道心寶亦然祖嘆其辨慧乃復問曰於諸物中何物無相曰於諸物中不起無相又問於諸物中何物最高曰於諸物中人我最高又問於諸物中何物最大曰於諸物中法性最大祖時知是法器默而混之香至猒世遂依祖出家祖以其通達大法乃名菩提達摩而告之曰如來以正法眼付大迦葉如是展轉乃至於我我今囑汝聽我偈曰心地生諸種因事復生理果滿菩提圓花開世界起。</p>
</div>
<div class='div-commentary'><p style="margin-left:1em">混世無知名負重賴有盟香至示誠以珠獻直為照世踰長庚般若富千官故多克家子東西留清輝雅志無彼此千聖不能傳一句在汝邊。</p>
</div>
<div class='div-orig'><p>二十八祖菩提達摩大師南天竺國香至王之子受般若多羅囑讖行化時至觀此土有大乘器遠泛重溟三周寒暑於梁普通七<span class='corr'>年</span>庚子達南海廣州刺史表聞武帝帝遣使齎詔迎至金陵帝問如何是聖諦第一義祖曰廓然無聖帝曰對朕者誰祖曰不識帝機不契遂渡江北至少林面壁而坐人莫之測慧可問諸佛法印可得聞乎祖曰諸佛法印匪從人得可曰我心未寧乞師與安祖曰將心來與汝安可良久曰覓心了不可得祖曰與汝安心竟可悟入越九年命門人曰汝等各言所得有道副對曰如我所見不執文字不離文字而為道用祖曰汝得我皮尼總持曰我今所解如慶喜見阿閦佛國一見更不再見祖曰汝得我肉道育曰四大本空五陰非有而我見處無一法可得祖曰汝得我骨慧可出禮三拜依位而立祖曰汝得我髓遂告之曰昔如來以正法眼付迦葉尊者展轉囑累而至於我我今付汝汝當護持并授袈裟以表信付法偈曰吾本來茲土傳法救迷情一花開五葉結果自然成。</p>
</div>
<div class='div-commentary'><p style="margin-left:1em">馳遠途涉寒暑抵震旦見君王不相契便過岸少室風坐九年神光一臂擎青天齒缺語不諧整理舊皮鞋好循來者路可明去矣懷。</p>
</div>
<div class='div-orig'><p>二十九祖大祖慧可大師武牢人姬氏子從初祖得法遍求法嗣三祖為居士時年踰四十不言名氏禮祖問曰弟子身纏風恙請和尚懺罪祖曰將罪來與汝懺士良久曰覓罪了不可得祖曰與汝懺罪竟宜依佛法僧住士曰今見和尚已知是僧未審何名佛法祖曰是心是佛是心是法法佛無二僧寶亦然士曰今日始知罪性不在內不在外不在中間如其心然佛法無二也祖深器之遂為剃髮名曰僧璨付法偈曰本來緣有地因地種花生本來無有種花亦不曾生。</p>
</div>
<div class='div-commentary'><p style="margin-left:1em">胸中廣博如淵海筆上開花生五彩覓心無得始安心勤苦多聞乃自悔窮罪性無所定伽陀藥匪治病草頭方恰對證居士好落髮應該蚤璀璨琳球姿實是吾家寶辨和事射工利翟邑侯何意思君不見唱罷生平快活歌長安風月還如舊。</p>
</div>
<div class='div-orig'><p>三十祖鑒智僧璨大師不知何許人以白衣從二祖得法隱[白*宛]公山深自韜晦居無常處積十餘載人無知有道信沙彌年始十四禮祖曰願和尚慈悲乞與解脫法門祖曰誰縛汝曰無人縛祖曰何更求解脫乎信於言下大悟服勞九載屢試玄微知其緣熟乃付法偈曰花種雖因地從地種花生若無人下種花地盡無生。</p>
</div>
<div class='div-commentary'><p style="margin-left:1em">[白*宛]公巉巖誠不惡遯世無憂然自諾利生標致钁頭邊肯為短販入城郭將求正器無乃遲氣同鴻鵠有沙彌時哲紛紛盡棋局孰堪向上行風俗司空山綽有餘閒白雲流水非人間。</p>
</div>
<div class='div-orig'><p>三十一祖大醫道信大師姓司馬氏受法<span class='corr'>已</span>脅不至席者六十年後住蘄春破頭山學侶雲臻一日往黃梅縣路逢一小兒骨相奇秀異乎常童祖問曰子何姓曰姓即有不是常姓祖曰是何姓曰是佛姓祖曰汝無姓耶曰姓空故無祖默識是法器即遣侍者從其母乞出家後付法偈曰花種有生性因地花生生大緣與性合當生生不生。</p>
</div>
<div class='div-commentary'><p style="margin-left:1em">無人縛當年不道酬機錯有累受今日纔知事掣肘破頭山峭黃梅路浩龍象望崖不敢登小兒饒舌非常調我不知諓不知賢但聽夜半日高奏管絃御路飛聲徹九天。</p>
</div>
<div class='div-orig'><p>三十二祖大滿弘忍大師蘄州黃梅人前身為栽松道者轉遇四祖得法嗣化於破頭山六祖時為居士姓盧名慧能聞讀金剛經有省自新州來參祖問曰汝自何來曰嶺南祖曰欲須何事曰惟求作佛祖曰嶺南人無佛性若為得佛曰人即有南北佛性豈然祖令隨眾作務曰弟子自心常生智慧不離自性即是福田未審和尚教作何務祖曰者獦獠性太利著槽廠去盧便禮拜入碓坊經八月祖一日令眾述偈意符則授衣法會下七百餘僧上座神秀者於廊壁書偈曰身似菩提樹心如明鏡臺時時勤拂拭莫使惹塵埃祖見知秀所作乃讚歎曰後人依此修行亦得勝果各令念誦盧在碓坊聞之至夜倩人於秀偈側亦書一偈曰菩提本無樹明鏡亦非臺本來無一物何處惹塵埃祖見曰此是誰作亦未見性眾聞祖語遂不之顧逮夜祖潛詣碓坊問曰米白也未曰白也未有篩祖以杖擊碓三下而去盧即三鼓入室祖密付衣法囑善保護無令斷絕付法偈曰有情來下種因地果還生無情既無種無性亦無生。</p>
</div>
<div class='div-commentary'><p style="margin-left:1em">山上種松竹水邊求託宿致使周家渾不睦將知秘密不可傳惟奏無絃琴一曲續續彈切切思如激碓坊舂米志似說威音那畔事無姓兒老樵夫兩心相對意相符不識眾人還知無。</p>
</div>
<div class='div-orig'><p>三十三祖大鑑惠能大師嶺南姓盧負薪過市中聞客讀金剛經而感悟後謁黃梅佩其法印弘化曹溪因青原思來參問曰當何所務不落階級祖曰汝曾作什麼來思曰聖諦亦不為祖曰落何階級思曰聖諦尚不為何階級之有祖深器之令首眾祖為眾說付法偈曰心地含諸種普雨悉皆萌頓悟花情已菩提果自成。</p>
</div>
<div class='div-commentary'><p style="margin-left:1em">根性太利槽廠安置片語倩人題壁上攸行攸止情何狀米白尚未篩皓月在丹墀胡笳忽吹動問艇長江湄曹溪有路只管去波翻浪倒不須慮幽暗途麗清旭枯槁株法雨沐相思歌有人續。</p>
</div></div>
<p class='juan'>蔗菴範禪師語錄卷二十四</p>
</div><!-- end of div[@id='body'] -->
</body></html>