<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蔗菴範禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>蔗菴範禪師語錄卷五</p><p class="byline">侍者智璋錄</p>
<div class='div-other'><a id='mulu18' />
<p class='h1'>住越州雲門顯聖寺語錄</p><p>上堂大盡三十小盡廿九水綠山青天高地厚總是眼前腳下事曠劫至今未曾移易絲毫為甚問著一箇箇分疏不下驀豎拂子曰秖者箇也是現成底有能出來承當盡情交付良久顧左右曰即今不見取過後莫思量。</p>
<p>上堂山中人自正路險心亦平恁麼去較些子必要看人觜面倚他墻壁擊拂子曰杵聲不為客客聞髮自白。</p>
<p>請上堂道吾舞笏異論紛然石鞏張弓禮樂廢矣欲揭中天之日而致斯道之全者雲門到者裏心莫可矢技為之窮諸仁有大智底出來揮魯陽之戈看良久曰山花艷艷岸柳依依翻思昨夢總成非空山杜宇聲聲啼向人知道春風雖好不如歸喝一喝。</p>
<p>城中檀越請上堂塵緣擾擾旅館悠悠朱紫駢闐妍媸交錯馬驕四坦之蹄雞喚五更之夢於諸境界無所分別隨入塵塵三昧頭頭應用無虧在世諦法中足可觀光到我祖師門下未是稱心得意底事所以須是出東郭門泛耶溪櫂進顯聖門登其堂入其室主賓相見一回始謂面上無塵胸中無垢纔可缽盂裏也好看人大小杓柄上也好驗人短長山僧亦藏拙無能只得隨他葛藤一上卓拄杖一下具諸佛法所作皆辦。</p>
<p>冬至小參定乾坤於掌上未為大力量人運日月於懷中豈是真英雄漢寒則穿衣饑來喫飯無為床上豎坐橫眠正是膏肓重疾不堪救療拈拂子一畫曰向者裏推倒垣墻別開路徑陰霾消盡陽氣復來不留劫外匪住今時同彼如來隨機致化如大醫王應病與藥賢愚均益艸木滋榮弱喪知歸久迷識路雖然究到衲僧門下猶未是向上事如何即是擊拂子曰一片皇風皆瑞靄不勞魯史更書雲。</p>
<p>復舉僧問白馬儒禪師如何是法身向上事儒曰井底蝦蟆吞卻月師曰霧鎖重幃煙封秘殿尊貴難名綸音絕聽恁麼看來白馬猶未知向上事在若要提當風寶印施閫外威權燮和萬國緝惠八方有藉作家出來擎展始得。</p>
<p>上堂舉趙州曰把定乾坤眼綿綿不漏絲毫我要你會你又作麼生會天童覺曰還端的也未直饒從者裏會得七穿八穴我也知你出趙州棬繢不得師曰去偏捄弊趙州可以謂之精消融渾化天童可以謂之確直饒從者裏端的得去我也知你出趙州棬繢則易出天童棬繢則難出天童棬繢則易出雲門棬繢則難何故金鞍白馬入長安樂事告終憂事始。</p>
<p>上堂舉法眼因二僧參次眼以手指簾時二僧同去捲簾眼曰一得一失師曰此則公案評量者極多擔荷者不少要箇辨明倒斷者甚為罕遇若有鑑在機先底出來道一句免向得失窠臼裏坐殺良久噓一聲曰一夜桂花香滿院各存密意對秋風。</p>
<p>上堂寒風颯颯鳴荒徑皓月溶溶照古梅好句盡情狼藉了諸仁何事轉疑猜趙州道無我不知也雲門道普人焉廋哉釋迦老子以智方便而演說之瞌睡漢甜如蜜甘如飴明眼道流又作麼生擲拄杖不直街頭破艸鞋。</p>
<p>上堂今朝十一月十五逢逢打起禾山鼓曾知活計本天成不勞開口般般妥諸佛不能說者塞壑填溝列祖不能傳底揚塵簸土舉拂子曰向者裏結搆得去高清白之門顯純孝之旨世間出世同源共譜理會不來雲門一句報君知切忌依稀成莽鹵大眾且道是什麼句擊拂子大蟲咬殺南山虎。</p>
<p>請上堂舉趙州因秀才問佛不違眾生所願是否州曰是才曰某甲要和尚手中拄杖還得麼州曰君子不奪人之所好才曰某甲不是君子州曰老僧亦不是佛師曰博大鴻儒一副錦心繡口荒煙斷艸做成蓋世文章片石孤雲寫就驚人句子其才綽綽然有餘擬向百戰場中取勝萬人叢裏奪標靡不卷甲拋戈而退怯若有大業不論功底識量莫說趙州是彈丸之地銜盃嘯月可以得之即使百億山河咸在掌握被他道箇君子不奪人之所好便乃納款歸降無所不服今日上虞檀信營供入山檀信既無希求雲門亦不違願卓拄杖匝野清光同一賞高低若箇不相宜。</p>
<p>佛成道日上堂皇宮裏有甚麼不好不肯住雪山上有甚麼相當偏愛來坐亂艸窩喫麻麥粥六載於斯剛道快樂半夜裏看見明星始悔從前大錯錯不錯三千年後免不得雲門遠孫拊掌大笑道千嵒雪白萬家寒不識今日是何日乃拊掌大笑下座。</p>
<p>請上堂雨雪交飛泥途濘滑迅河水急智櫂難操廣莫風高慧燈易暗跨腳不開底依語生解道古釋迦不前今彌勒不後現成茶飯不知滋味本分家風罔測淺深開口恐落於迷悟動步怕墮於陷坑顧前慮後欲行還止要到安樂田地實謂千里萬里故知有膽量無怖畏者寒暖不辭遠近莫辨融真俗之異銷本跡之殊心心念念切切思思只要移船到岸赤腳上山相見舊識主人大笑一聲管取生平事業自然明了且明了底人向甚麼處行履良久曰重雲崖畔青獅吼積玉橋邊白鷺飛。</p>
<p>請上堂面前路徑最寬達磨冷坐九年未得轉步通途家中典籍甚廣神光斬斷一臂那曉安心要旨從古至今金鋀混雜江西濟北訛謬相傳可怪衲僧家身同踏雪之鴻循歷窮鄉極縣蹄健追風之馬遍遊紫陌芳郊有一語脩證無勞階差不立聖量莫能知凡情不可識見人說道是從之於是見人說道非從之於非總不見有明明剔將出來故我雲嵒老祖深切垂諭曰隨其顛倒以緇為素顛倒想滅肯心自許山僧謂此說無竅何更求妙喫施主飽齋屙自<span class='corr'>己</span>矢尿疑也疑不來想也想不到拄杖子忍俊不禁高聲大笑笑箇甚麼踏著麻繩兩頭[喬*亢]。</p>
<p>上堂舉藥山謂雲嵒曰與我喚沙彌來嵒曰和尚喚他作甚麼山曰我有箇折腳鐺子要伊提上挈下嵒曰與麼則與和尚出一隻手去也師曰聖君之治天下也使萬物各當其理庶民各安其分然後君能逸豫無為而端拱其上亦必有賢臣為輔其下因知藥山微雲嵒振刷則折腳鐺子幾將塵封土埋矣雲門也有箇折腳鐺子亦要人提上挈下若有出來出一隻手看顧左右見義不為是無勇也。</p>
<p>請上堂萬瓦霜清野水生冰運籌決勝晝夜靡寧本來面目幾番白了幾番青拈拄杖曰獨有者箇不畏天寒日短豈愁路遠山遙穿過東村西埭敲開秘閣重門導背流歸如來大海引窮子入諸佛寶坊貴要攝受一切眾生成就一切眾生利益一切眾生安樂一切眾生乃卓一下曰且住且住何故鼻孔人人齊向下思量不必口喃喃。</p>
<p>上堂大顛打趁首座興化擯黜維那叫屈者縷縷稱賞者寥寥設有出來道得恰好雲門會下顯見有人有麼良久謫官無慍我思古人。</p>
<p>臘月四日開山澄和尚忌上堂大天壤開鑿之恩弘濁世先來之誓油然慈雲覆彌六合沛然法雨潤等三根震曠劫之圓音露今時之風彩將寶位直授凡庸所望鐵骨冰心者可能承基紹業其奈時人戀著嬉戲不生忻樂致成世諦流布範上座頑鈍無知雖為腳下兒孫不敢輕易狼藉今朝是師翁遺履證真之日還借伊一分威光說箇本懷良久曰今古誰能識此心。</p>
<p>請上堂屠兒放下鑯刀立證菩提<span class='corr'>已</span>煩唇吻龍女獻出寶珠疾成正覺轉見紛紜須從念未起處步不移時識得谿山雖異雲月不殊方可居塵不染在夢常醒入真入俗妙展靈機即假即空全提本分統恒沙世界歸一微塵於一毫端現寶王剎設若弓懸壁上影落杯中致惑生疑攢憂積悶是自<span class='corr'>己</span>迷頑非他人過咎山僧今日以大悲心授記一切而使獲無漏自在良久曰領。</p>
<p>臘八岊菴知茶請上堂豎拂子曰諸人見不見此是無量功德圓滿海智光明藏出生一切法聚平等自在三昧門若有入得此門者趙州關一趯趯碎雲門普一裂裂開為人忘<span class='corr'>己</span>攝俗歸真天長地久奉不違時日往月來炤不失候尊貴天然何必王登寶殿聲光浩大任從野老謳歌乃知黃面老子昔日在正覺山頭睹見星辰歎曰奇哉奇哉一切眾生皆有如來智慧德相雖言位居其上者譽播美名褒稱實事則天下之士皆悅未免將孃生鼻孔扭捏山僧今朝於石傘峰前睹見日輪且道說箇甚麼擊拂子曰隔塢梅花飄暗香南窗曝背喫茶去。</p>
<p>解制小參若論生死大事全超天地之先高出虛空之外與森羅並印等凡聖同源自本無縛誰論有解參學道流如有殺手拌得性命者將黑漆桶底一拳打脫七穿八穴千牢百穩心猿休息意馬罷馳住也如是去也如是信口說信步行總無纖毫過患其或業識紛飛見聞惑亂任毀譽之風飄鼓隨逆順之境轉移喜則愛水沃心怒則嗔火滿面精勤日少懈怠日多寒時謂寒熱時謂熱靜處嫌靜鬧處嫌鬧積劫漂淪長年曠隔虛擲光陰究竟不了開口便成滲漏動步頓見乖張逼到牛角尖裏不得轉身處便生退屈諸仁既沒奈何山僧也沒奈何只得將箇古話頭唐塞一上復舉趙州因僧辭州曰甚處去僧曰諸方學佛法去州乃豎起拂子曰有佛處不得住無佛處急走過三千里外逢人不得錯舉僧曰恁麼則不去也州曰摘楊花摘楊花師乃頌曰雪色梅開古徑幽青春誤我憶歸休翻思昔日同窗友幾箇金貂在御樓。</p>
<p>上堂玉不琢不成器喝雕琢而成那堪大用人不學不知道喝學解而知豈是大根釋迦皇皇宛同說客達磨汲汲不異遊人拈拄杖總不如雲門拄杖子龍騰鳳翥標格天生卓一下透石穿雲無往不克。</p>
<p>誕日解制上堂長慶七破蒲團繫鳥無繇展翼臨濟三遭痛棒蓼蟲枉耐苦心果是英特之士神機莫測變化無窮靜猶羚羊挂樹動如妙翅摶風移那邊缽盂過者邊喫飯曾無兩副肚皮穿玉笥艸鞋問錢塘野渡只有一雙腳版我能轉換一切境界一切境界不能轉換于我若必要向父母未生前<span class='corr'>已</span>生後討箇符信輥入異類中東觸西觸當休不休山僧雖將四十五年來所醞釀底一時傾出了情知諸人點頭者有一半搖手者有一半何謂雖嫌此處菜根淡未必他山客意濃。</p>
<p>謝檀越請上堂按拄杖曰秖者箇譬如隨意珠成滿眾生心此法亦如是成就一切願蓋為情塵封蔽識網瑩纏聞見麤浮訾誹愈力江西湖南千里萬里總要相頭買帽見貨成交礙膺之物不得消鎔惟許一口吸盡西江水底漢輕輕跨入步步圓融鑽仰無厭篤信彌深般柴運水盡為無礙神通刪詩定禮無非百千三昧探箇生死遺音猶枕邊蝶夢水面月痕任去任來無固無必指箇紹隆要旨桂馥秋墀蘭芳春圃淵才峻業仁壽巍基青黃映色長短隨形世系繩繩宗猷秩秩大眾且道者箇具什麼眼目得如是靈通花繁子盛聲光遠拄地擎天妙力多卓拄杖。</p>
<p>上堂舉梁山觀曰南來者與三十棒北來者與三十棒雖然如是不當宗乘瑯琊覺曰梁山好一片真金將作頑鐵賣卻瑯琊者裏即不然南來者與三十棒北來者與三十棒從教天下衲僧貶剝師曰履至尊而調御六合梁山切於上治求賢振長策而宰制八紘瑯琊深於寬厚待士二大老操心垂手可為神矣欲使萬方歸往未能一也雲門者裏即不然南來者與三十棒北來者與三十棒丹詔忽從金殿出雕鞍盡向御街行。</p>
<p>施主捨法衣上堂金刀剪就玉線聯成前佛後佛唱和欣欣西土東土家聲浩浩佛心以之開顯祖意以之宣明雞足峰前交付未得大庾嶺上爭取不能今日檀越親呈山僧一肩允荷披坐曲彔木床向人天眾前不惜東語西話秖圖大家知有且知有箇甚麼舉衣角曰挂弊昔嫌黃面叟遺殃千古累兒孫。</p>
<p>上堂二六時若履輕冰如蹈白刃與他一頓拄杖一切處優游無事坦蕩有容也與一頓拄杖直饒總不恁麼者放過即不可畢竟如何良久曰夜寒縮腳睡山好舉頭看。</p>
<p>請上堂谿煙泛紫莫非劫外家私山雨滴青悉是懷中至寶所貴信手拈來自解分岐共濟觀各類之根機施諸佛之善巧行一事則千事萬事歸元說一言則千言萬言應旨統恒沙眾生為一真法友總微塵剎土是無際覺場若必欲晝廢其食夜忘其寢孜孜究妙汲汲研窮然後謂到岸不須船筏入門放下瓢囊始可隨心取用方能滿足菩提猶是望梅止渴想酢生津未為十分慶快要得賓主交融情禮兼到向上更有事在拈拂子禪悅六味法喜三德當供無數萬億諸佛擊一下如上所言並是真實。</p>
<p>除夜小參金鱗衝五湖之浪玉蹄追萬里之風想要明心見性擬思荷負宗乘生死未空境風益大馳求不息習漏愈深此等喚作癡狂外走到臘月三十日諸緣交逼將來難免攢眉蹙額蓋為尋常見搖白塵卓烏藤便將佛法解會此名毒刺入心不可捄拔也秖如龍潭吹滅紙燭雪峰輥出木毬南泉斬卻貓兒趙州頂卻艸屨此又是何道理據雲門從年頭至年尾將從上古錐一一推勘過來皆是背實蹈虛挐三道五若要正令全提盡十方世界所有圓覺伽藍只可倩人看守所以未免隨順一切眾類心說其一切真實事燈宜清話消殘夜曉入丹墀賀大年。</p>
<p>復舉洞山問雲居曰汝名什麼居曰道膺山曰向上更道居曰向上即不名道膺山肯之師曰垂問極臨下之盛節酬對肅事上之精誠在洞曰父子有是家聲然則揣其本究其末猶是寰中塞外施設威容大眾要識禁殿重幃尊貴的旨麼良久度拂子與侍者今夜收起葛藤且待新年相見。</p>
<p>上堂諸佛出身之路列祖證道之門檀越遊解脫場衲僧斷命根處喝一喝曰者裏是僧問學人橫身直入時如何師曰須防鐵門限曰和尚豈無方便師曰不副前言徒聞後語僧擬議師便打。</p>
<p>元旦上堂舉拂子曰釋迦老子來也大眾還見麼既見<span class='corr'>已</span>且道他來為甚麼說道今朝是九重元會之辰萬國同春之日百物咸新之始四時揚化之端事事轉劫外祥光塵塵布域中彩色獨我正法眼藏涅槃妙心冷閣在靈鷲山前三千年餘風吹雨灑艸裏苔封未見有人潛心清理出手提撕遇此佳時美節敢借無作妙力不圖矜奇誇麗唯願整舊如新山僧曰若論正法眼藏涅槃妙心虛空有消殞此涅槃心亙古不壞日月有晦冥此正法眼歷劫嘗明上至聖人下及凡夫窮昆蟲極艸木物物圓成箇箇本具謂欲整舊是甚規模為要更新作何式樣釋迦老子直得慚惶無措向炭庫裏躲根去也現前大眾如何轉得一語不但慶讚元辰繁昌祖道庶可與黃面老子出氣良久擊拂子曰恩波潑地春光遠慧照彌天蠟炬高。</p>
<p>上堂溪頭楓枝老籬下菊花開行人歎希有日看幾回來可惜英俊道流十箇有五雙都作境會既不作境會別有箇甚麼道理良久曰雲影秋剛好蛩聲夜<span class='corr'>已</span>長。</p>
<p>肅眾上堂過年纔經三日做盡千態萬狀放無線花爆溪邊石女喫驚唱脫腔山歌嶺上木人發笑斯可嚴飭常規好把狂心歇下拈拄杖曰須知拄杖子有時放則方圓任器長短隨宜有時收則風靜波恬時清道泰不收不放時殊形異制從新歲打雨敲風仍舊時卓一下。</p>
<p>上堂世尊拈花大事達磨面壁因緣後代兒孫各各雄倚馬之才箇箇擅白眉之譽都道是正法眼藏涅槃妙心只可自知匪從人得正謂頑迷一旦望絕多生雲門今日重整家風如有擔荷斯大事因緣者出來承紹看乃豎拂子高聲喚曰大眾見麼眾舉首師便下座。</p>
<p>上堂要提佛法向上舌頭短了三寸欲暢世諦極談口門闊了一尺二邊俱不相當其中如何展演豎拂子曰元朝纔過元宵<span class='corr'>已</span>到梅花正開燈花鮮妙惜花情緒少人知只好料掉乃擲拂子。</p>
<p>元宵施主送法鼓入山上堂鹽官以虛空為鼓須彌為椎枉費腕頭氣力王老師不打者破鼓未具作家手段爭如雲門者鼓蔟新成現不假思惟全憑一段真實心中流出須知此箇真實心為妙為微妙為上為無上空其心也隨扣擊而響應無虧妙其體也任宛轉而偏圓罔測示形于淮陰岸畔垂跡于石傘峰前布一言則引窮子入門傳一令則驚師子出窟晴空閃電無以奪其機旱地疾雷不能比其用秖在一音震吼十界圓聞縱使三賢十聖悉聽指呼大知小見咸承教詔居廛之士證入如大夢得醒研道之人觸著則偷心死盡其餘隳耳塞聰眇目矬陋無威德者何足道哉可怪然燈佛在背地裏閒言冷語㖿聲歎氣大似不甘何故深心不欲揚家醜卻被伊人洩我機。</p>
<p>上堂裊裊春風一箇月梅花落盡枝頭雪甚深無礙大法門特為諸仁我今說擊拂子曰還聞麼良久曰耿耿山園杜宇心勞勞自笑空啼血。</p>
<p>上堂白雲堆裏放憨賣癡紫翠叢中橫三豎四莫分好惡高低不須鑽腋插翅秖要打破虛空片片自然落地以拄杖望空打一下曰山僧與汝打破了也還有知得落處者麼良久擲拄杖曰拾取去。</p>
<p>復明知浴請上堂步步踏佛祖階梯不為擅美事事循聖賢繩墨未可稱雄縱使一切不留若危葉卷于暴風狐疑淨盡猶堅冰化于春日只喚作離過絕非太平無事底好人直如具文殊深智有普賢大膽種種施為時一絲不露塵塵絕跡處萬法全彰句句交參機機互換所以能以眼處作耳處佛事能以耳處作鼻處佛事能以鼻處作舌處佛事能以舌處作身處佛事能以身處作意處佛事能以意處作一切處佛事搆得來者無言絕韻之調愈唱愈高忘<span class='corr'>己</span>利人之心最光最大其或疑而勿信唯而復否雲門不妨將祖翁遺下訓謨可與諸仁教詔擊拂子曰一飽自然忘百饑百城何用尋知識。</p>
<p>上堂悟之即升迷之自墮合則雙美離則兩傷者般說話正是胸中之疑未曾爆散腳跟下生死命根子不曾截斷作他座主也未得在若是正眼大開底其生與死易與難一串穿過便好月下高眠磯頭垂釣雖然我則異於是卓拄杖曰無可無不可。</p>
<p>商淨珺五十生辰捨法衣請上堂三春淑景百卉爭妍紫燕呢喃于畫梁說盡不傳秘密黃鳥嚶鳴于深樹咸垂向上機輪紅桃吐艷綠柳垂絲墅艇漁舠隨波上下山光雲影任日轉移皆是大願堅固無漏三昧門實同金剛常住不朽總為若耶溪上路徑甚闊雲門山中景致太多自古自今人來人往看得慣常都不在意提起袈裟角曰秖者一片金鍼密密錦縫重重前佛後佛慧命相聯一絲一縷紀綱所繫乃人人本來具足底事不肯一肩荷負致使普賢王坐視不安突出眾前高聲大喚曰劫石固所堅也此事傳不朽焉卓拄杖下座。</p>
<p>清明薦亡上堂豎拂子曰者箇是平等自在無變易三昧一切人皆因正眼未開自心不了情塵壅蔽識綱縈纏真如境上起種種思惟寂滅法中生種種顛倒積劫累生流蕩忘返若是猛烈丈夫當下一刀兩段管取安帖家邦是故於中求涅槃不可得求生死不可得求男子形不可得求女人相不可得無淨土可生無娑婆可出既然如此今日欲薦亡者向甚麼處去火燒寒食一堆楮紅滿春山二月花。</p>
<p>石門月溪禪師請上堂語溪月耶溪月混成一片雲門境石門境曾無兩般黃面瞿曇隨高就下分理不清缺齒達磨東去西來究竟不識所謂般若是金剛焰箇箇莫能湊泊般若是清涼池人人可以染漬得之于心一處圓融十虛充滿應之于手轉麤為妙刓圓為方移劫前高軌揚格外權猷直與佛祖同證同入同作同息忘情忘見不疲不猒豈復分迷分悟較得較失說正說偏論玄論要是則固是大似蒸砂作飯誆騙饑人若是飽參明眼一場笑具何謂自有芬芳任狼藉野花何用鳥銜來。</p>
<p>上堂但恁麼去神駒無追日之能不恁麼來妙翅失摶風之志總不恁麼時猶為鬼家活計若約衲僧分上合作麼生閒來馳想千條路飯飽長伸兩腳眠擲拂子曰參。</p>
<p>道林鏡和尚訃至上堂春雨連綿春風狂驟樹鳥咽淒涼之韻山光帶慘澹之容蓋先哲彬彬後英濟濟唯道林法兄素風遼廓景行彌高行說相符慈威並現祖苑得以壯猷人天被其盛化所謂濁世津梁昏衢寶炬也忽而化緣<span class='corr'>已</span>畢四眾未免悲號驀拈訃帖曰若見得者箇諦當不必慟哀須知善知識者是虛空身相悉皆平等普為眾生而能示現來實不來去實不去如是則知道林和尚生氣儼然大眾且向甚處與他相見雲行大野曾無跡月印長川自有輝。</p>
<p>追嚴上堂斗轉星移風馳電掣稱生未曾生謂滅實不滅扁舟棹向五湖看昔時風景今無別。</p>
<p>松陵蘊微老師請上堂無上法印不假雕鐫佛佛授受此不能授祖祖相傳此不能傳惟有志擔負者臨場必勇得手無疑不消究理測微自能隨方顯妙一步闊一步深入如來所行境界一機應一機成就如來無量法門然檢點將來猶與夢中人說夢中事若對明眼者更有施設在拈拄杖曰拄杖如龍從西過東人在綠楊隄岸最相識不相逢可惜春殘雨潤叮嚀江上漁翁卓一下莫使花飛水面紅。</p>
<p>上堂花落殘紅鳥啼深碧達磨西來分毫不直大眾若內若外聞鼓聲俱赴堂喫茶且道不在內外中間底人作甚麼良久天上孤蟾水底圓。</p>
<p>上堂非風動非旛動祖師舌頭拖地了也仁者心動潦倒漁翁搔白首愛魚猶有巧心情。</p>
<p>石門鼎悟禪請上堂道在墻外禪是㼾磚悟既不存迷從何起巧說不益其事馳求枉役其神縱然言前得旨<span class='corr'>已</span>落情塵量外轉機猶縈識綱有從千里百里來者欲與生平契合拈拄杖曰秖要此箇杷柄入手探毘盧藏海不假思惟入總持園苑匪資餘力一縱一橫為佛祖權衡一動一止穿衲僧鼻孔指點祖翁家業分明無惑鬧市門頭深山堆裏處處是當人出身捷徑或半信半疑終是落七落八要佛種不斷慧命悠長山僧豈可吝惜遂擲下拄杖。</p>
<p>上堂漢世成平賈誼恒為流慟魏室雍熙楊阜猶謂可悲衲僧家境風日鬥心地未寧無一點顧慮還是得優游處且自優游耶為復生死岸頭別有生涯耶各人出來道看不然山僧道去也翻身開夢眼得意看花顏。</p>
<p>上堂時雨霈然農夫相慶梅子熟矣牧豎交歡衲僧家必有得意處出來吐露一句看乃噓一聲下座。</p>
<p>上堂舉大梅因夾山與定山同行語話次定山曰生死中無佛即無生死夾山曰生死中有佛即不迷生死二人互相不肯同上大梅質之夾山問曰不知那箇親那箇疏梅曰一親一疏夾山曰未審那箇親梅曰且去明日來夾山明日再問梅曰親者不問問者不親夾山住院後曰我當初在大梅失卻一隻眼雲峰悅曰夾山只知失卻一隻眼殊不知換得一隻眼雪竇顯曰夾山畢竟不知換得一隻眼大梅老漢當時聞舉以棒打出不惟畫斷二人葛藤亦迺為天下宗匠師曰大梅坐變窮荒之舊習雪竇特頒全盛之新條二老葛藤早<span class='corr'>已</span>截斷了也夾山道失卻一隻眼可謂曾從山下過方識路高低雲峰道換得一隻眼乃是天心報施實非偶然雲門如斯判斷也有親也有疏若有人簡點得出許你具一隻眼其或不信須聽重布葛藤水亭山院石榴紅魯酒一卮醉兩翁醒後不知天早晚玉顏非昔怨東風。</p>
<p>受曹山請上堂雲門業債未清曹山冤家<span class='corr'>已</span>到順人情則雲從龍起違法性則花共鳥飛若謂劫前有路句裏無私公案現成不勞斟酌雖然更有一句無處不通無機不應阿誰道得良久乃拍手三下。</p>
<p>上堂少室門廣大石頭路坦平絕凡聖之異無彼此之殊婉步由人妙用在<span class='corr'>己</span>但是未得謂得未至謂至未滿謂滿未休謂休所以遮障既深見惑尤重拈起拄杖曰諸仁鼻孔一齊穿卻了也卓一下曰剡溪訪戴聊乘興雪艇旋歸夜未央。</p>
<p>上堂舉黃龍南和尚曰有一人朝看華嚴暮觀般若日夜精勤無有蹔暇有一人不參禪不論義把箇破席日裏睡如是二人同到黃龍一人有為一人無為且安下那箇即是良久曰功德天黑暗女有智主人二俱不受師曰將謂黃龍有容納太虛之量經緯天地之權原來襟度如此狹隘山僧則不然如是二人同到雲門均以至禮款下因甚如此卓拄杖曰惟大人者位天地育萬物其心不苟。</p>
<p>靈骨入塔上堂耶水溯洄泛者不易雲門深邃入者固希若非符懸肘後鑒在機先不在鬧浩浩中交輥即向靜悄悄處沈湮未免錯過一生所以要與此事相應須是見得了了分明踏得步步真實道果飄香于性地靈苗櫂秀于心田則入廛出廛冠冕真俗此岸彼岸領袖凡愚一切土皆往一切處咸安百匝千重回互不犯七穿八穴舒卷隨宜更說甚麼生死去來見聞知覺不是自<span class='corr'>己</span>一段風光大眾還知道安尼立地處麼九夏薰風來北牖百年大夢醒南柯。</p>
<p>上堂佛法無人說雖慧莫能了山僧今夜不惜身命為諸仁說去也良久曰暑天炎熱伏惟珍重。</p>
<p>上堂拈拄杖一畫曰者條石頭路徑自古到今來者萬千去者無限其中狐疑不決底欲左之恐沈下劣之坑欲右之慮墮無為之阱還他恢恢大丈夫別有出人標致到者裏始不躊躇顧盻遂卓拄杖曰我愛高山曲知音是子期。</p>
</div>
<p class='juan'>蔗菴範禪師語錄卷第五</p>
</div><!-- end of div[@id='body'] -->
</body></html>