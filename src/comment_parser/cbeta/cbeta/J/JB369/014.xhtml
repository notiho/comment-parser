<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蔗菴範禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu35' />
<p class='juan'>蔗菴範禪師語錄卷十四</p><p class="byline">侍者元隆錄</p>
<div class='div-other'><a id='mulu36' />
<p class='h1'>住越州東關天華寺語錄</p><p>洞明雪照請上堂劉鐵磨闖入大溈堂奧然末山捺下灌谿雲頭得從上純全提今時綱要近來一等大老喚作棄地餿殘離醇糟粕有眼不敢覷著有口不敢談著豈知雞岫精華熊峰骨髓醒人甘露活命饔飧無過此也若能細細嘗之則見非鹹非淡非苦非甜非酸非辣是為雪山真正美味到此田地可稱飽參衲子絕學高人據山僧看來正好喫棒在何故要為達磨真苗裔須是千錘百鍊剛。</p>
<p>上堂三十年前見愚菴老人扯下半邊鼻孔痛恨不休三十年後被天下衲子扭落兩莖眉毛懊悔無<span class='corr'>已</span>如今觸著舊時痛處不覺高聲大喊你道喊箇甚麼三伏暑中細嚼冰十二月裏冷心痛。</p>
<p>青峰菴尼道真請上堂舉淨居尼玄機禪師到雪峰峰曰汝名甚麼曰玄機峰曰日織多少曰寸絲不挂遂禮拜退纔行三五步峰召曰袈裟角拖地也尼回首峰曰大好寸絲不挂師曰雪峰傳持石頭正脈仰重者如眾星拱北歸往者如萬水朝東到者裏把不住一味順風撒沙和羹送飯淨居箇尼理直氣壯心大志剛只有進前之謀且無善後之策總領過一邊今日道真上人涉江過水而來蓋是舊時熟識不復細問蹤由但其艱苦備嘗傾心吐膽言言見旨句句明宗秖要一念未生時踢倒界墻好說終日穿衣寸絲不挂終日勞碌那事無妨要與淨居同箇轍青峰珍重舊家山。</p>
<p>上堂天上天下或尊或貴何呂施張朱秦尤許十方國土中大千世界裏啾啾亂鳴鼓發狂鬧總是者棚傀儡舉拂子當初不可得而今賤如土乃擲下。</p>
<p>上堂良久於焉得把臂山犬喜人歸若有流水詩成落花夢醒者出來呈似老僧看僧問如何是同行不同意師曰黃金鑄就伍員心。</p>
<p>上堂百歲老翁頭不白箇箇無疑十八女兒不繫裙人人不信觀音菩薩將錢買胡餅放下手卻是饅頭疑也不疑雲門道扇子[跳-兆+孛]跳上天觸著帝釋鼻孔東海鯉魚打一棒雨似盆傾信也不信卓拄杖三十年年後悟去不可知。</p>
<p>上堂欲識天華境分明盡在目門前幾箇山屋後一叢竹中有一聯詩非關文字語言不屬平上去入有人讀得來曹溪文獻可徵雲門韻譜可續讀不來問取東鄰田入叔喝。</p>
<p>李馥初檀越請上堂大豪傑人做大豪傑事必有待而後發則大機絕回互大用無忌諱將龜毛繩子穿卻一切人鼻孔傍觀者悚然一切是非毀譽俱著不得拈拄杖山僧拄杖子有時為春風和氣皆可追從有時為石火電光無敢湊泊有時作風流儒者淵才雅思振刷綱常有時作出格道流顧鑑頻申揮斥佛祖驀打一僧曰者一棒清楚得來商量得下入世而無拘安行而自得若未得恁麼乘閒且靠壁有與定思君。</p>
<p>上堂木狗司夜烏雞踏雪達人到此千奇百怪懵懂禪流無繩自縛隨處樂太平為汝再斟酌豎拂子葵花向日分千態菊蕊迎霜共一姿。</p>
<p>上堂舉黃檗見趙州來便閉卻方丈門州將把火於法堂內叫曰救火救火檗開門扭住曰道道州曰賊過後張弓師曰此道賴以宗主黃檗獨慎其重明鑑極以秋毫趙州無出其右可為縱奪可觀回互得妙然一箇主令太嚴一箇客情過縱未免縫罅難齊要諸人自去檢點山僧不敢說破何故信知君日後開口罵應多。</p>
<p>道源都寺請上堂問情無向背底妙密難言斧劈不開底請垂方便師曰深讎厚怨不共戴天進曰日居月諸<span class='corr'>已</span>見端倪師曰山僧眉毛長多少進曰大似無人知師曰一拶便出進曰秖如妙密難言還可借得一轉也無師曰我拖犁汝拽耙乃曰處處田禾熟家家稻梁肥獨我天華寺倉廩元舊精空庫司仍復告匱一堂禪子甘靜悠悠兩班頭首勞心碌碌山僧素性愚鈍不解借花插戴假裝好漢所喜有箇家裏人具得副真心熱腸庶事旁午躬吐握之勞祖業分明藉股肱之重廬陵米價鎮州蘿蔔總不論量秖要碗頭豐盛席面光鮮少室真猷不墜洞山血脈相通雖則如是不昧當機全身奉重一句作麼生道白髮滿頭稚子態丹心一點照無私。</p>
<p>上堂遠方無處尋近邊不用覓打破無字關事事謾不得顧左右老趙州甚麼處去也良久休休捉賊不如趕賊。</p>
<p>尼智林生日請上堂通身是手提不起底豎拂子如今提起通身是口道不盡底擊拂子如今道盡者裏領得些子如從母胎裏跳出時㘞地一聲將無量劫來鬱勃之氣一口歎出始信道頭頂青天腳踏片地年登耳順景在桑榆空中布彩鏡裏飛花莫不皆吾本分風光隨緣應用如是則父母未生前一句不再生疑父母已生後一句無復有惑正當生日一句不可不知時值小陽天氣好無影樹頭純是花。</p>
<p>上堂二七<span class='corr'>已</span>過面上塵埃未洗潔淨三七到來路頭逼窄轉見淆訛向被位裏坐守待悟有志之士不為也卓拄杖者裏拌得命忘得身卷舒朝暮紙窗一任風吹破。</p>
<p>上堂君臣道合五鳳樓頭展腳眠向背不存萬年床子無心憶清貧自樂濁富多憂生平傲岸其志不可測釋迦彌勒四七二三以手握拳曰不消一捏。</p>
<p>上堂為訪道道是假名謂參禪禪是何物兩頭俱坐斷傾盡歲寒心根性卑劣底到者裏自生退屈氣質剛暴底到者裏頭角太露要與黃面老人同一受用山僧為諸人決一策良久大開正眼仍多累打失眉毛萬事休。</p>
<p>淑安淡如同胡善人請上堂樓頭閒卷疏簾但有寒風颯颯天際客來遠棹聞知喜氣津津始相見若屏息停機及取茗飲訖問些家常說些淡話如大海水人方圓器猶太虛空隨大小瓶旨無二極趣必同歸明明暢自<span class='corr'>己</span>本懷歷歷是劫前風景雖然如此外麤易鑑不用他疑內密難窮惟應親證且親證箇甚麼施主有齋誰敢不飽。</p>
<p>大慶院智耀德松德培等受戒請上堂妙道非遐潛心體之而目擊至趣不遠有志得之則甚深若與麼去恐有物礙膺未得消化是為生死根本直饒劫外春光徘徊自得今時風月瀟洒無拘悟迷俱絕事理雙融只可飽食終日逐色隨聲要達從上正脈幾時能搆拈起拄杖者箇諸佛傳之為大智慧燈爍破幽暗歷祖稟之為大海舟楫普捄沉迷現前諸人受之為如意寶珠周濟貧乏既然如是沒底缽盂人人自有無相田衣箇箇具足是為大慶幸了山僧敢不為之喝彩卓拄杖細嘗冰雪能無猒開到梅花香自多。</p>
<p>上堂行腳高人究此大事南奔北走闊狹短長無不明了孤村紅樹三徑寒雲莫不觸我目也松鳴幽籟漁送清歌莫不快吾心也行腳事不問你鬧市裏相見時作麼生良久擊拂子千里持來一擊粉碎。</p>
<p>上堂睡來合眼醒來搔首試問諸人汝還會否會得橫七豎八正相應不會屋後門前休亂走喝一喝。</p>
<p>上堂威音那畔若知高下日用門頭識得淺深才好忘功罷業穩坐家山一任雲籠孤岫霧鎖千巖胸中<span class='corr'>已</span>絕是非悉聽風鳴萬籟眼底不存彼此何妨浪捲長江正恁麼時賓主兩忘正偏不立如何舉似僚佐不令拘禮數時閒徐步月明前。</p>
<p>上堂柯韻悠揚市聲隱約朝去暮來接響互答小橋流水悄然如話謂是拈花微笑之宗謂是面壁安心之旨謂是衲僧親切之談有道得恰好與你一柄龜毛拂子差排佛祖若無人道得只好留在自用拈拂子下座。</p>
<p>彌陀誕日即達虛老宿生忌兼薦十周諱日法柱監院率眾請上堂拈起拄杖大眾見麼彌陀如來達虛老師在山僧拄杖頭上坐千葉寶蓮眉毛撕結各說本因也彌陀如來道我是今朝生日後以出家修行成道住淨土發許多大願一願不圓滿不取菩提故有黃金階道碧玉樓臺樹林水鳥盡演真常提攜一切人出離苦趣同受極樂住來經無量億劫家風如舊尊卑貴賤皆吾眷屬你那裏坑坎堆阜雜穢充遍聚集的是盡十方強漢以五濁心為究竟有甚麼好處達虛老師道我也是今朝生日後以出家修行訪道住天華做許多事業一事不冠冕不肯放心故能佐治道路式廓禪叢祥麟彩鳳均獲依棲開導一切人拔斷貪根培養福種別來<span class='corr'>已</span>有十餘年條令斬新緇素大小皆吾子孫你者裏清淨幽寂忘懷無事收錄底是盡大地貧兒以一佛號為資本有甚麼奇特拄杖子聽見忍俊不禁突出眾前曰二位尊慈費此唇舌著甚來由你彌陀如來開淨土之門極是正當人人歸仰也不必再稱尊貴你達虛老師坐香嚴之舍極是自在箇箇信服也不必更誇富麗其中有箇情節聽我說明罷了卓拄杖盤珠宛轉無痕跡紅日朝昇暮在西。</p>
<p>上堂山上行船垣頭走馬啞子唱歌知音實寡細說與君轉不明好問東村王大姐喝一喝此一著近來不直半文何用之乎者也放下放下。</p>
<p>上堂口吻未開全機敗露若說箇汝莫搜求我不孤負達磨門風有甚好處離四句絕百非太虛空裏鑿箇孔竅拍案一下功歸蕭相國氣盡戚夫人。</p>
<p>上堂良久顧左右是事為云何復良久拈拄杖知是般事便休免得外邊尋討卓一下。</p>
<p>上堂舉德山密和尚曰僧堂前事時人知有佛殿後事作麼生師曰德山老漢半吞半吐不明不暗若是天華乃曰僧堂前事所不能知佛殿後事且不必顧懷州牛喫禾因甚益州馬腹脹者裏知得師子掣斷黃金索不然江水滔滔山雲疊疊。</p>
<p>上堂不願成佛莫求作祖說妙談玄麻纏紙裹若有本分急須嘔吐曝背簷前或起或坐喝一喝男子漢志在四方豈肯綢繆戀鄉土。</p>
<p>上堂舉投子因芙蓉楷問祖師言句如家常茶飯離此之外別有為人處麼子曰汝道寰中天子還假堯舜禹湯也無蓉擬進語子以拂子驀口摵曰汝發意來早有三十棒也蓉忽開悟禮拜便行子曰且來闍黎蓉不顧子曰汝到不疑之地耶蓉掩耳而出師曰天下之事當與天下共之芙蓉當時見投子道寰中天子還假堯舜禹湯也無便掩耳而去可令天下人復聞白雪之高再睹清風之穆投子縱有神機技癢無益芙蓉既落他彀中被他調度欲聚十方世界為鐵鑄不得一箇錯字。</p>
<p>上堂四五日不與諸人說著此事拄杖子皮膚燥癢此事近來不是難說要箇分剖底人千中尟一然山僧豈敢以人廢言卓拄杖喝一喝。</p>
<p>上堂舉梁山觀和尚因僧問如何是從上傳來底事山曰渡水胡僧無膝褲背馱梵筴不持經師曰先達轉位就功入泥涉水要人向者裏全身擔荷非麤心大膽見得會得以為是了且梁山老祖恁麼道還是明從上底事為復答者僧話辨別得來宗本得以勁氣天華喜其有人檢點不出冬天寒冷參退喫茶。</p>
<p>上堂拈拄杖有花必同尋有月必同賞衲僧面前來一點用不著雖然無用處且留他在者裏何謂家無滯貨不富。</p>
<p>上堂事礙即種種成異理融即法法必均拈拄杖若喚作拄杖有頭無尾雖飽無力不喚作拄杖有尾無頭動便費手道得事理兼到頭尾相稱好與拄杖子相見不然須臾俱自老慮幾能閒。</p>
<p>上堂三七廿一倚墻靠壁總恁麼去有甚氣息不若翻轉面皮放開懷抱一挑土二般柴語語默默盡達磨胸中欲吐底恐負心衲子顧了者邊失了那邊要與佛祖為師豈是容易豎拂子君不見無數行人古路頭造次經過幾相讓擊拂子一下。</p>
<p>上堂拈拂子盡大地人從者裏消愁解悶切忌世諦流布放拂子盡大地人從者裏情斷路絕莫作佛法商量不拈不放時道得相應東閣門前揖上客西市街頭稱莫逆不然山僧為汝通箇消息擊拂子者裏便是通途此外別無捷徑。</p>
<p>徐友章居士請上堂尊貴天然不假造作迷失底一脈相承如同陌路悟得底千途運轉不暫分岐所以者一著子貴乎自肯信自肯承當生處熟熟處自生有時擲去拋來正好了夢中活計有時山頭嶺尾不妨作世外閒人木樨花發不可無山谷之笑聲溺器踏翻自當有無盡之叫喚因有如是回互旁參縱橫不犯之妙密故有如是八面衝鋒萬機普應之玲瓏然則衲僧門下猶有事在你道有甚麼事良久曰家常茶飯。</p>
<p>復舉龐蘊居士先謁石頭問不與萬法為侶者是甚麼人石頭以手掩其口士豁然有省後參馬祖亦如前問祖曰待汝一口吸盡西江水即向你道士浩然大徹師曰二大老醞靈鷲之醇秉少林之直鞭笞凡聖陵鑠古今此其餘事但可惜將箇龐老斷送在西江水裏至今不得出頭友章居士夜深而到茗碗而坐道誼藹然誠如夙契不消搖唇動手自然意氣相投不與萬法為侶底人甚麼處不是豎拂子大眾見麼前有青山後有竹相攜同步且陶然。</p>
<p>上堂河魨羹鴆毒飯無上醍醐不肯換拌身捨命莫生疑死去活來始解隨機應變呈拂子和盤托出了也愛者任君餐不喫亦從便。</p>
<p>上堂舉雪峰在洞山時山問作甚麼來峰曰斫槽來山曰幾斧斫成峰曰一斧斫成山曰此是者邊事那邊事作麼生峰曰直得無下手處山曰猶是者邊事那邊事作麼生峰休去師曰與家裏人說家裏事鉅細分明是非淨盡洞山雪峰千里芙蓉一樽竹葉實為知<span class='corr'>己</span>難逢若是那邊事來朝更問故人看。</p>
<p>上堂舉僧問慈明<span class='corr'>己</span>事未明以何為驗明曰玄沙曾見雪峰來曰意旨如何明曰一生不出嶺師曰慈明不以家規開發後人惟借別人鼻孔出氣使者僧有九萬里之程仍為淹滯不能奮飛且天華恁麼道還有長處也無雪中王子棹月下謫仙杯。</p>
<p>上堂坐豐美筵席唱太平曲子無不爽心稱快也是擔板漢住荊棘叢林入虎狼群隊無不戰驚受懼也是擔板漢有箇人有時恁麼也是不恁麼也是有時恁麼也不是不恁麼也不是我知你也是擔板漢喝一喝。</p>
<p>上堂窮子忽歸家入門盡看見欲識故園春桃花開爛熳更問本來父母面良久兩重公案。</p>
<p>上堂主伴兼明上下交徹我不嫌汝不知汝莫怪我不說免使後人論得失拍禪床若是其中人知得臨濟在黃檗喫三頓棒大似蒿枝拂。</p>
<p>冬至上堂真實人說底話出聖凡情量大丈夫行底事與日月馳輝是故有時截斷千差寒威凜凜有時放開一路煖氣炯炯便見玉墀春度緹室灰飛陰霾消去陽德復來顧物情積懷斯暢慶祖道祕密攸宣天華者裏洞山果桌懶得掇出掇進雲門胡餅免得搓圓捏扁只好喫杯趙州清茶與真實人說些真實話卓拄杖花開鐵樹十分妍焰發寒冰四壁煙石女曉將雲鬢整向天長揖祝堯年。</p>
<p>上堂維那白椎曰法筵龍象眾當觀第一義師曰灼然達磨不曾道著者一句維那盡力<span class='corr'>已</span>提持堪笑老瞿曇昨日定今日不定便下座。</p>
<p>上堂真歇老祖道我於丹霞先師一掌下伎倆俱盡覓箇開口處不可得此話說來都是肯信山僧侍愚菴先師二十餘年提金剛鎚擊碎窠臼將黑豆子換卻眼睛痛恨難消討箇住手時不可得此事說來孰能辨別如今信與不信辨與不辨霜重風寒珍重歸堂各宜自愛。</p>
<p>上堂臨濟賓主句在當時皆謂美談趙州喫茶去到今日乃為曠典不知古人垂一機吐一句殺活並行事理俱備是為少室家風曹溪正脈柰天下人覓他來處不著天華恁麼道也是臘月扇子只好高閣何故有眼不識賓主者最多有口不得茶喫者不少。</p>
<p>達磨忌上堂皮髓分了賸下隻履殃及兒孫無所砥止南北東西上下彼此拋明月珠弄泥彈子十箇五雙努目切齒心不汝欺言都逆耳范蠡五湖莊周一指擊拂子一曲胡笳如斯而<span class='corr'>已</span>。</p>
<p>上堂有一句謾天謾地有一句徹頭徹尾大悲千手摸不著淨名一默豈能傳山僧最不喜人向野狐窟裏蹲踞不許人向佛祖頭邊坐臥安肯教壞人家男女擲拂子此事而今只好拋在垃圾堆頭。</p>
<p>上堂佛之與祖請出門外玄之奧妙放在壁邊既不可主賓相穆有甚麼敲唱同時諸人盡是高明山僧一味疏懶自五更聞鐘而起洗面燒香作禮喫滾水日中三餐夜裏一息曾不知時節換寒暑遷頭飛雪喝一喝。</p>
<p>上堂殺人刀下留得性命活人劍下鮮血橫流花街柳巷機機逸格肉案酒樓處處精神一切法是佛法一切心是佛心喝不信道合有恁麼說話。</p>
<p>上堂僧問無味之談塞斷人口某甲不問師還答否師曰言清行濁事君子所不為曰千聖所由無踰於此師曰三十棒曰天人群生類皆承此恩力師曰未有參學眼在乃拈拄杖卓一下莫效張生辨龍鮓須知鄭子試黿羹。</p>
<p>上堂寒風刺骨嚴霜切肌知冷煖者自不蹉過千聖近傍不得底山僧無開口處諸人如何理會良久曰退身三步。</p>
<p>湛祖忌日上堂無生示生無滅示滅逸群上士端不從者裏追思昔年不去今日不來本色英流定不向此間仰止若道誨敕嚴明家風浩大慧焰亙天支胤繁盛正是矮子觀場盲人摸象要識祖翁真實所在喝垂手懶提無相印當風妙挾隱全該。</p>
<p>上堂山僧事事不如人亂道生平喪本真骨肉謗疑是讎寇敢期一曲和陽春若是本分作家自不作佛法解會畢竟如何喝大蟲不喫生人膽。</p>
<p>上堂我無口不能道汝有耳不須聽適有人從西江來卻說襄州龐居士領著靈照女在村頭巷尾高聲叫曰生意不濟不如歸去大眾你道是甚麼生意有漏笊籬無漏木杓。</p>
<p>上堂言語道斷心行處滅迦葉親聞和心嘔出無迂而談無闊而行悟了底須遇人若披浮雲而睹青天不然且看虛空裏釘箇橛子卓拄杖天下不可一日無此。</p>
<p>上堂舉曹山辭洞山靜久思動忙不及閒洞山曰甚麼處去曉色東原夜寒南浦曹山曰不變異處去寸心千里一札十行洞山曰不變異處豈有去耶英雄肝膽盡露酒邊曹山曰去亦不變異去就分明古今榜樣師曰洞山老婆心切曹山小兒氣驕視功名猶緒餘之事顯尊貴乃久遠之條有人於此知得源頭如放下千斤擔子住無住相正好盤桓行無行跡不妨遊戲不然再為你下箇注腳轉步踏翻空劫地縱橫不離腳根頭。</p>
<p>解制上堂脊梁挺起參黃楊木禪口門大開喫白米飯雍雍美盛一朝濟濟稱為多士宛然太平光景可以坐嘯乾坤所恨黃面老漢半夜裏被星光換了眼睛大驚小怪帶累兒孫處處爭喧家家競鬧執定死法無有活變多少人受他羅籠不得自在諸人要跳出窠臼山僧有箇暗號子傳授你以拂子畫⊙云如是如是。</p>
</div>
<div class='div-other'><a id='mulu37' />
<p class='h1'>示眾上</p><p>除夜示眾若論此事猶世間做生意底人相似其富商大賈本自寬餘利能倍入到近年煞節從前細細結算將來一一清楚得去秖有人負我曾無我負人才好豐餚美酒紅爐熾炭合家老小歡娛達旦批評張長李短論說古今得失呼盧喝彩醉舞狂歌童僕滿前頤指如意謂之守歲若是做經紀生意之人又折了本冬殘歲暮事事不能消繳色色不能周全罌無鼠耗之粟灶無傳火之薪索逋連催屢逼妻孥啼饑號寒顰眉蹙額長嗟浩歎蓋本微利薄一至此也吾出世學道人亦復如是最初擔參方行腳之本志要博悟明<span class='corr'>己</span>事之利息涉山川冒寒暑棄父母親知識行門廣大法海汪洋作事必誠履操務實白汗出過幾身桶底脫落一番洞見釋迦心肝深徹達磨骨髓孤峰獨宿也得鬧市橫趨也得刀山裏匿跡也得劍樹上安身也得無絲毫黏染無一點牽纏到生死交接之際謂之臘月三十日自然徹底風流無窮變化或有般漢半青半黃似真似假既不奮決烈遠大之志不肯受真正宗匠鉗錘隨流滾滾業識茫茫情識冤家步步不離境緣債主重重圍繞驅逐無方躲避無路逮至臘月三十夜算帳時頭頭不了債債不清廬陵米價不知高低鎮州蘿蔔不知貴賤青州布衫不知輕重大乘井索小乘錢索不知長短乾矢橛堆塞胸次須彌山聳峙面前更可怨者閻羅老子需索飯錢縮手無措噬臍莫及飲食無味坐臥不安東也嘖嘖西也囂囂直逼拶到萬仞崖前荊棘林裏諸佛無計可援歷祖無術可捄喜得狹路上遇著資聖長老善慰他道不要忙不妨事我有大慈悲有大方便解汝憂愁排汝疑悶長汝銳志助汝峻機以如意畫一⊕相曰向者裏搆得舊時缺欠一筆勾消來年枉顧刮目相待苟或躊躇父子上山各自努力。</p>
<p>端午示眾蒲酒三杯下翠樓石榴花插滿人頭湘江兩岸煙波闊看鬥龍舟歸去休堪笑楚屈原向死水裏浸殺致成話柄亙古流傳惟我林下人自有本色家風終不肯逐世諦移情隨時節改步他方狂鬧此土晏然艾虎桃符不必高挂維虺維蛇無處開口況且三角粽無米可裹雄黃酒非其所宜以拂子畫一○曰秖將箇雲門胡餅供養大眾當要奮發大志鼓起精勤任你橫咬豎咬直咬到計窮力盡想竭情枯忽然咬破不但人人飽腹箇箇充饑即曠大劫來事悉在其中則知三閭大夫不曾浸殺面目現在汨羅灣裏清風愈烈設使溺於聞見坐於心識拘於取捨膠於是非未免被妄情所轉更聽石頭老祖道謹白參玄人光陰莫虛度。</p>
<p>示眾氣宇擅文武豹略嘉聲揚佛祖鴻猷必須頂門有眼語下無私不然十箇有五雙輥向得失是非裏去古人面目現在不知誰是同儔遂舉欽山雪峰嵒頭同到德山欽乃問天皇也與麼道龍潭也與麼道未審德山如何道德曰汝試舉天皇龍潭底看欽擬議德便打欽被打歸延壽堂曰是則是打我太煞嵒頭曰汝與麼他後不得道見德山雪竇曰諸禪德欽山置箇問端甚是奇特爭柰龍頭蛇尾汝試舉天皇龍潭底看以坐具便摵大丈夫漢捋虎鬚也是本分他既不能德山只得令行一半令若盡行嵒頭雪峰總是涅槃堂裏漢師曰德山一向如俊鷹攫兔不假餘思及被欽山一逼進退兩難若是見機知變見伊纔跨入門便與本分草料連棒打趁不惟作古今榜樣法社足可觀光何更待舉天皇龍潭底看擬議便打豈非銕鷂<span class='corr'>已</span>過新羅重布縵天網子雪竇如此激揚也是世情看冷暖人面逐高低資聖雖也與麼道眾中也有不甘者要為古人作主底出來簡點看。</p>
<p>大慶院安期示眾祖道凋零人心懈怠欲究生死大事者總要因地端正辦一片真實心立一箇決定志所起之因若正所剋之果必大所操之志若真所到之地自實試看釋迦老子捨寶位而高飛棄尊榮而遠舉六載雪山忍饑受凍黑夜裏忽睹明星而悟乃歎曰奇哉奇哉一切眾生皆有如來智慧德相但以妄想執著不能證得在如來謂之智慧德相在眾生即人人本具圓常之道也所謂凡聖一道僧俗一致貴賤一途男女一轍然聖凡僧俗貴賤男女則必有分謂迷與悟也其悟底人如遠客還家如大夢醒眼所見耳所聞皆是我本有之物無纖毫疑惑是為因地正而獲果大也其迷底人以妄習覆蔽埋於愛見坑中墮於無明網裏無量劫來流轉生死改頭換面以尊易卑於陞於降以苦以樂是為因地不正而招果迂曲也即此一地昔是花果之園今為菩提之苑當家執事孜孜不捨念念不休搆禪堂立規矩鳩道侶起禪期希望從中有人識得自<span class='corr'>己</span>面目了當生死大事以酬出家之志以報莫大之恩也而欲感果大有三種心一者信心謂信得自<span class='corr'>己</span>一段大事與佛祖同一受用同一出沒洞無餘欠二者了生死心謂既知此事與佛祖無別當要鎔愛見習裂無明網趁此時節決欲討箇明白三者精進不退轉心謂學道人危險莫憂逆順不顧如逆水撐船稍不努力則退下去矣如此做工夫二六時中一切境上朝夕也如是難易也如是閒忙也如是寢食也如是言談也如是或到思慮不及處用力不得時連前三種心一齊打脫也秖消歎一聲曰奇哉奇哉此事如此現成何必涉遠馳求到者裏是謂生死窠臼掀翻大事因緣了畢歷劫遠客還家經年大夢忽醒不必計較思量問其是與不是可謂五更鐘響多驚起一旦心空始罷參。</p>
<p>結制示眾世界有遷變日月有晦明寒暑有往來草木有榮枯惟我祖師門下不如是豎拂子此是無礙大光明藏也世界於此建立日月於此運行寒暑於此和順草木於此繁茂諸佛於此轉大法輪眾生於此成等正覺衲僧於此放捨身命是謂人人本具匪從外得也蓋謂識情馳騖妄慮紛飛耕空言而恣縱矜誇不痛心於生死流浪時光甘於唐喪人心日以退墮生死根塵益重輪回坑阱轉深諸仁一笠天涯孤身海角艱險備嘗欲辦生平既來者裏相從決是有志之士雲門不敢孤負但要堅實根基吐盡雜毒如單鎗獨馬向百萬軍中取勝方為猛勇丈夫所以古德見學者稍不相契則深切告誡曰父母生汝身師友成汝志無饑寒之逼無征役之勞若不堅確精勤成辦道業他日何面目見父母師友乎山僧自幼閱此語即知有出生死大事逮剃染披緇東遊西蕩參叩尊宿摸得些影響自謂<span class='corr'>已</span>足不復進求病患關頭抵敵不過逆順境上消遣不來後來見愚菴老人略知羞恥不致虛過一生信知此事非積劫來薰陶純熟要跳出孃胎不聆音不費力一觸便了不易得也喝一喝。</p>
</div>
<p class='juan'>蔗菴範禪師語錄卷第十四</p>
</div><!-- end of div[@id='body'] -->
</body></html>