<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蔗菴範禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu205' />
<p class='juan'>蔗菴範禪師語錄卷二十六</p><p class="byline">侍者智宸錄</p>
<div class='div-other'><a id='mulu206' />
<p class='h1'>佛事</p><p>釋迦文佛及二尊者開光舉筆曰秪者著子乃我如來四十九年無因宣示三百餘會曾未激揚靈鷲山中將欲特拈賣弄卻被飲光破顏冷笑累及慶喜剎竿倒地由是借空托彩據幻標真任機立號應物成名法無定器慈不以緣色現紫金五濁昇中天杲日化周群有十虛橫斷岸孤舟或隱或顯時止時行芳流同鑑水悠長靈胄與爐峰綿亙其奈有者遮障既深情封益厚色相上分別好醜形容間計較短長不困於長途則惑於岐路也今日看黃面老人重整劫外風規斬新寰中條令要使盡大地人見而悉皆證悟復舉筆曰大眾見麼遂點眼曰海底珊瑚枝上月清光萬古照雲門。</p>
<p>善人智綱誕辰塑釋迦佛開光有一段無畏百寶光明不獨黃面老人富於德本廣大施為即一切眾生靡不周該而卷舒悉備可與日月同一照臨可與天地同一久長秪為時人貴耳賤目未免微細揣摩精詳雕繪然後道十身靈相遍界不藏萬德慈容全彰妙好成就一切無上善根圓滿一切無漏智慧壽算永衍風采維新<span class='corr'>已</span>是眼中著屑了也大眾還見釋迦老子麼不然東塔再為點破點眼曰五山剎境看無盡一點清光照古今。</p>
<p>觀音三大士開光碧天月落有水皆臨大地春來無花不豔上與諸佛如來同一慈力下與六道眾生同一悲仰赴感塵剎不為勞應接群生匪謂猒求子者與子求三昧者與三昧求長壽者與長壽求智慧者與智慧因有如是大誓故能如是輸心然則猶是隨人歡愛任物妍媸當知形名未兆之前彩畫不該之表清淨目中本有寶光亙古亙今無欠無餘大眾還見麼輝騰雄萬古日照正三更。</p>
<p>普賢大士開光萬紫千紅全彰相好遠山列岫盡現眉稜花街路廣處處暢為法襟懷歌館調高曲曲成願王韻度有時以一毛孔裏顯示無邊剎海要與人平分風月有時將百億須彌含攝一毛孔內總不知世事浮雲萬行門中惟推元首雜花筵上獨讓克家子細看來猶為舊時雨雨風風弘濟焦勞之面孔舉筆曰大眾此是他騰煥古今爍破天下一段眼光時人雖如是信如是見大似隔羅望月盡屬朦朧若欲親見一回待山僧簇新點出遂點睛曰珊瑚籠杲日銀漢炯長庚。</p>
<p>韋馱開光炳靈天上遊戲人間黃金鑄面遠山作眉為古佛先聲實法王良輔量同海納匪倦經營力等山擎功高吾道此猶是空谷之應聲太虛之現影須知正法眼中無礙寶光重重涉入剎剎交羅只為無人點出所以疑是疑非說難說易今日杷柄既落山僧手裏秪憑一點真精彩照顧叢林眼更青。</p>
<p>曹山懸鐘版施劫前未兆之機縱橫蓋代垂教外別傳之句格調超倫剛大堪中流砥柱醇全式後俊良模所以靜則秋霜凜冽徑塞群邪動則春日融和路開眾正惟祖令當行雖貴星移斗換若家聲克穆必須浪靜風恬有謂匪行異類不墮常途也知盡落他彀中因甚如此擊鐘版一下一聲敲徹響震千秋。</p>
<p>東塔移鐘版入新僧堂聲前有句杲日麗明格外垂機疾雷震響為禮為樂允作群生極軌或動或靜式昭列聖洪模以舊維新風光本有移前轉後家法現成所以放行時萬流仰鏡把住處五眼莫窺若總不恁麼底別有出身之路許為龍騰象踏放曠隨緣設或依倚將來未免聽他調度遂擊版一下。</p>
<p>試鐘鑄頑鈍於萬煆爐中融真妄於千差境上故得妙體如如聲光秩秩有口通身無緣不應相逢作者大用纔彰遇著知音洪音始唱遂擊鐘一下云大眾還是聲到耳邊為復耳往聲處者裏決得端倪長劫大夢直下喚醒無始情塵應時銷落便見釋迦老人慶喜尊者飲氣吞聲一場敗闕脫或疑念相持且聽鯨音再吼復擊鐘三下。</p>
<p>體如啟關三載灰頭土面一切離聞絕見窗前白日頻移門外青山非變因緣時節到來金鎖玄關掣斷心墉推倒靡存性地踏翻無限者邊那畔休論佛手驢腳齊現隨語隨默種種神通或卷或舒頭頭方便自<span class='corr'>己</span>與萬法混融萬法與自<span class='corr'>己</span>互換恐有人未能言外知歸試為汝放出關中主看遂以拄杖擊開關戶一蹋衡門兩扇開五色祥麟步天岸。</p>
<p>一燈封關百城飽歷風霜枉勞自<span class='corr'>己</span>身心千里賣卻布單徒博他人冷笑蓋<span class='corr'>己</span>躬下有一段大事因緣天地不能覆載日月不能並明佛祖不能唱演人天不能窺覷惟在當人諸緣外息所證內忘使得十二時辰不被十二時辰使黑夜裏摸著枕頭寒灰裏撥出火種秪消開顏微笑龍女不往南方成佛多時善財未參知識功行早圓可謂不費心力坐致太平是則是有一人未全肯諾淆訛在甚麼處垢面剋成千日志施為始得萬機閒　開關昔從者裏入喫飯知為飽今從者裏出著衣謂不寒然則說箇入說箇出猶是舊時氣息要明今日事麼四面無門不自便寒灰枯木<span class='corr'>已</span>三年從今掣斷無鬚鎖有路何妨遍天下。</p>
<p>爾木揜關居孤峰頂恆沸騰騰決無空過底日子在鬧市中常靜悄悄豈有虛棄底時光盡大地是自<span class='corr'>己</span>出尚無門入於何路若能如是信如是證於一食時經五十小劫於一夢頃歷百億春秋更無纖塵而為障礙如必要期限三年時延千日向甕牖裏翻箇觔斗出來始道從今不受人謾直須是非毀譽不挂心頭得失有無拋在腦後只消一句當天自然千差絕跡大眾且道是那一句饑餐渴飲皆由<span class='corr'>己</span>春熱秋寒莫問人。</p>
<p>聞慧封關石室茅茨真風壁立水邊林下祖意分明今時人秪解春路踏紅秋山踐碧不拘佛界不滯魔宮自以為能事畢矣殊不知本色道流正因出家正因行腳正因毘贊正因退藏須向者裏明白一下則百城煙水一室全收把住封疆諸塵坐斷一切處自然尊貴一切事自然圓成我有一句與君斟酌三年過後開門出青眼還將識故人。</p>
<p>祖機封關即俗即真竹是舊年筍無縛無脫梅開今歲花者箇悟得諦當剛大立身正因出世行惟自行止惟自止不由人排遣如是則銕磨家風卷舒無異末山煙月憑驟原同可以鎖斷佛祖咽喉那怕無舌人不解語既然世有良馬山僧不惜一鞭良久曰三年傳此令千古妙高峰　開關當年堅仞門墻不是埋蹤絕跡今朝豁開戶牖亦非逐浪隨波其中的旨山僧<span class='corr'>已</span>自道了若是祖師格外之機待關中主出分明舉示。</p>
<p>埽大覺念祖塔乳峰嚆矢雲門射的宿世冤家同門出入道箇人有南北法無彼此水分千派流出一源重整雞岫綱宗荷負石頭命脈雖是冷面熱腸未免春行冬令惹得兒孫鬧不休頻來擾攘渾無忌。</p>
<p>埽顯聖開山湛祖塔道無可比德無可名法無恆軌夜半日明劍戟齒牙橫吞佛祖鴆砒心膽毒害諸方致出一隊兒孫大寶王剎處處雄蟠弘濟要津頭頭把斷逢橋拆橋遇路塞路欲盡大地人不許夜行投明須到獨有範孫冥頑不振砥操無方到者裏也只得撮土為香撩雲作供陳於無縫塔前以盡追遠之誠大眾秖如山兮蒼蒼水兮湯湯不是淨妙身亦非廣長舌且向甚處見先師翁面目炷香月下金雞報五更石頭路闊雲門裏。</p>
<p>入院埽澄祖塔畫圖一幅雲門裏禮樂千秋化育中萬籟熾談無間歇郢陽韻戛舊家風顧眾曰開山和尚來也鳥啼春樹碧花發映山紅。</p>
<p>退院埽湛祖塔藏身北斗坐嘯南辰四十年來風清月朗大千界內天成地平今朝燒一瓣香奠一甌茗所貴此話大行若說道大與環景長輝德備同陽春布澤難忘至意圖報私恩切莫將太虛面上畫彩增妍。</p>
<p>湛祖忌日東塔拈香昔年於此截斷天下人舌頭今朝於此大開天下人笑口蓋我師翁將死貓頭作奇貨商量縱經地久天長無敢酬價淨範忝為後胤尋思發落其奈此事而今陵賤如土不若薦無米飯獻不濕羹雖為情疏禮簡庶可見福城舊日家風。</p>
<p>湛祖忌日天華拈香正偏絕待尊貴難名本懷獨暢立枯紙上蠹魚調響新豐驚殺草中狐兔實為五宗萬世之師表豈曰天華再造之元祖燒香奠茗年年事冷淡門風是子孫。</p>
<p>埽弁山瑞和尚塔赤手挽<span class='corr'>已</span>墜綱宗仁惟以博素性拯癡頑魔孽義不容辭唱新豐曲子大石繖家聲崆峒山上之雲蔭覆無際百丈花梢之月照耀靡垠所以高來高就低處低平驚宿鷺於蘆汀狎沙鷗於古岸類之勿齊混他不得一切人到者裏攀攬不及猶子今日且向甚處鑽仰龍岡千仞無回互沉水一爐拜塔前。</p>
<p>埽東山澓和尚塔鑼聲一響網裂千重撼搖山嶽出海金龍雲行雨施振聵提矇音徽不隔旦暮猶逢寰中交麗春如許洞口薔薇花正穠。</p>
<p>埽香雪有和尚塔塔樣玲瓏雲鎖密風飄香雪遍南州一杯山茗循家禮芳躅應知仰未休。</p>
<p>先愚菴和尚懸真尋常見底牛頭馬面平昔聞底證龜成鱉總是幻妄體貌生滅聲輪若要真實聞見圓拔疑根遂展真向者裏著眼始得。</p>
<p>先愚菴和尚訃至設供當年你逼我入地無門今朝我教你上天無路非為恩大難酬卻是冤家相對然則不奉非輔不順非孝如今恁麼揄揚且道意在於何豈不見向道莫去歸來背父。</p>
<p>埽先愚菴和尚塔纔掩虛空無縫戶廓開玉笥古明堂無絃琴上輕彈指流水高山韻轉長若是知音底以此顯正法眼不須文彩重彰恐有未聞者白雲青嶂裏再爇一爐香。</p>
<p>先愚菴和尚木主入祖堂道統承先風規啟後真性妙用不假餘思舉足動地展手擎天猛虎當途神龍出海此猶是接物利生邊事還知先師真實處麼石人半夜語莫使外人知。</p>
<p>埽先愚菴和尚塔酬恩三轉語稱冤不<span class='corr'>已</span>肯諾不得全塵埃亙天未若銀碗盛雪玉鷺擎杯貧而好禮者也炷香曰日彩夜央紅海面珊瑚樹下唱金雞。</p>
<p>先愚菴和尚忌炯捄時之明誨語激驚天勒為法之苦辭聲雄震地王大伯結怨在前鄭二哥譏評於後曹山今日擬違背他恐逐時趨欲奉重他卻循舊例若獻洞山茶奉雲門餅猶是尋常禮貌畢竟如何一盤酖毒甘香果今古酬恩是此心。</p>
<p>先愚庵和尚忌三年前煙波鼎沸三年後天地清寧正當今日我老和尚舌現廣長說雄無畏木雞啼夜半芻狗吠天明都道是郢上歌雲門曲唱彌高和彌徹爭奈有肯諾不全過在甚處盡解正音紹續到底飲水思源。</p>
<p>先愚菴和尚忌雲門撾塗毒鼓斷我命根福城燒無價香熏你鼻孔列祖本懷盡將敗露一生心事幾箇能知既無知者則無恩可報無德可酬今朝盡肅肅之儀殫穆穆之禮又圖箇甚麼震海潮音同舊日人天慟哭四年心。</p>
<p>先愚菴和尚忌恃其所長者必敗樂其所安者必危山僧在先師會下無念尚虞滯跡有佛亦不願為豈肯恃其所長樂其所安所以年年此日燒香盡禮有謂如是則矜高而自伐輕忽而孤恩許他傍觀眼正何故處處月圓排夜色家家日照有天光。</p>
<p>先愚菴和尚忌天維不高地維不厚從上沒字碑會不難讀劫前太古曲自有知音唯有愚菴箇生查子唱來全無縫罅和者最難入頭山僧二十年來欲開口不可得所以一年一度燒香蓋是家常茶飯當時違背稱焉敢此日悠悠始恨長。</p>
<p>先愚菴和尚忌機若投時砒霜可以活命心無合處甘露亦能殺人所以一切人恨入骨髓怵然驚異但八年前有則因緣簡易無疑幽遠莫測多少人胡亂鑽研妄援矜式今日天華借常住杯盤說箇太古深情且道先師之意何似炷香曰循本而思知尊可畏孰敢外此。</p>
<p>先愚菴和尚忌銀碗盛雪石女獻歌總非至尊家禮陳其宗器薦其時食猶為世諦故常天華不援故例匪襲時條心香一炷年年爇若謂酬恩違背多。</p>
<p>先愚菴和尚忌未離苕溪眼裏有筋既入雲門鼻孔垂下新豐吟唱高而寡和本分事日用而不知欺胡謾漢討盡便宜載詠添愁追思何必今日不得<span class='corr'>已</span>向諸人披肝吐露卓拄杖霜落早紅烏柏樹鴈來秋老白蘋花。</p>
<p>先愚菴和尚十周忌昔日無人識得渠今朝翻覆憶何如不傳綸旨威音外知向誰家作馬驢大眾還知得老人落處麼有時一音普被寶鏡堂前雲輳有時功位不拘夜明簾外霜濃當法運拊髀之秋安危注意之日慨時習正囂愛雲門放下伎倆既盡心事<span class='corr'>已</span>休東塔獻茗燒香自有冤對別轉一途如何收拾卓拄杖一箇閒名空作鬧十年淵默始全提。</p>
<p>埽歷然和尚塔虛空拔得無根樹栽向梅山裊煙霧龍泉舌上斬癡頑今古英雄能幾箇若有同風合調者皆隨我道遂炷香初來人事莫怪空疏。</p>
<p>埽弁山久和尚塔嘯月臺邊獻策面斥我謬華林園裏披芬情厚天倫雖同鴈陣驚秋實愧漁歌唱晚有蘊在中敢此傾洩謹備辦香杯茗致陳無縫塔前不圖以德報德唯在以直報直卓拄杖伏惟尚饗。</p>
<p>慧花唯岑和尚訃至設奠峽山唱無聲之曲雲門高自響之歌非愛鏗鏘雅調實為休戚相關大眾峽山和尚來也一天風色緊四野稻花香。</p>
<p>清涼三疾和尚設供越山毓潤驥逸空群萬竹凝華鳳鳴絕侶廬陵米價湧連天鈯斧子光芒射斗所以屬望於吾兄者典型斯存老成有在砥狂瀾起衰弊撾塗毒鼓膽喪妖狐開甘露門清涼遍地何乃移步太忙香水海頃刻踏翻轉身甚急金剛山一時靠倒致使白鶴吟風盡成愁韻青松掩露總是淚痕山僧今日掬三箬之水以為觴擷五峰之翠以為奠欲雪同條之恨且又如何叫屈良久不慚嗣胤烈深惜雁行疏。</p>
<p>妙覺爾衡和尚設供挽雲門弓發化山箭桐汭岸邊射得半箇聖人大火聚裏倒栽無影大樹蕩除空劫家私翻轉今時鐵案有者道剛毅所鍾或謂之利人方便總是九重之閫未登妄以尊貴之旨遙斷山僧今日親歷影堂聲容儼覿山泉借酹表同門莫道相逢不相識。</p>
<p>埽蕃光和尚塔昔年相見金雞報鄰家之曉今日相逢玉鷺宿蘆灣之月惟其祖庭薄蝕事切捄焚煦嫗萬物不愧化工是故緬想風神描畫不就若以苕溪水擬其波瀾蒼弁峰比其高峙豈不深相孤負大眾且道畢竟向那裏辨吾金仙和尚端倪爭愛優曇時一現陰涼大樹<span class='corr'>已</span>擎霄。</p>
<p>埽元木大師塔雲門一曲陽春白雪調合聲諧兄惟偉傑碓嘴花生石頭路闊霜落鐘鳴夢回蝴蝶既倦津梁猿鳥凄絕貽厥孫謀靈骨昭晰致奠必躬黃梅時節蘭味寧忘杯茗是設挹湖之光析檀之屑欲報同風我胸以洩載詠載思不禁嗚咽顧左右休嗚咽堪笑悅秋深山谷桂枝黃遍野香風吹不歇。</p>
<p>無量來雲和尚訃至設供克任大法須是其人得賢峰之符信揚南劍之令猷化跡蕭然似鳥行空應身無量如月入水功勳不墮明暗雙彰直得百花嵒起舞靈源洞謳歌何期最勝幢一朝傾仆大樹王忽地摧殘佛祖哀愁群邪慶悅且道資聖將何追悼夏至前端陽後花落空山猿啼白晝一盞新泉千里情莫言相見不如舊。</p>
<p>夾山雲松和尚訃至設供吳山峻峭鑑水汪洋暑往寒來魚沉雁杳適纔夾山和尚特地傳箇消息來乃謂濟人舟<span class='corr'>已</span>到岸了還鄉曲<span class='corr'>已</span>唱了其奈四眾哀號無<span class='corr'>已</span>六群踴躍不勝有箇末後句子要雲門為眾舉揚使未聞者聞未見者見未證者證未安者安卓拄杖曰風急鳥啼千樹月夜寒猿叫一天霜。</p>
<p>宗蓮大師揜龕霜花一夜灑晴空血染江楓處處紅誰道南山凋玉樹歸鴉腸斷唳秋風嗚呼我棲真法兄宗蓮大師雍雍如天上祥鸞逸志如水邊野鶩離受業冥鴻千里處叢林寒谷皆春唐公嶺上臨流洗耳雲門路裏負屈搥胸冰雪為心追蹤先哲慈和是性提獎後賢利己而利人全然包裹出世不出世無可無不可今朝更擬問淆訛截鐵之言重為舉遂掩龕曰煙鎖丹墀獨掩門高樓一曲梅花譜　起龕滿灘紅蓼曙兩岸白蘋風有杖探深淺寧論西復東未有長行而不住亦無長住而不行既然舒嘯無心何妨因行掉臂請向劫前行一步天南天北許誰同。</p>
<p>舉火來也蕭然去也蕭然人情難湊泊住處總隨緣有時捏聚一毛頭上能含剎境有時揮灑搕[打-丁+(天/韭)]堆頭盡撒驪珠撮空花結成蜜果邀陽燄爛煮浮漚所以若智若愚或聞或見箇箇心裏竊有所疑蓋為者漢具大人相不驕不傲不矜不伐平昔不肯輕洩斯藉烏芻瑟摩之神力而為大眾傾倒舉火炬曰大眾看看光前耀後無多子一箇柴頭撼地紅　入塔水落石頭見正體無迴換一一塵剎中頭頭皆方便唯此壺中世界非常劫外風規迥異寒暑總無干涉壞成豈有變遷萬境森圍侵擾不得一門深入佛祖罔窺龍樓玉磬停聲鳳閣銀簫止響且甚麼人合住其中掩塔戶曰玉女年尊懶畫眉悠然獨坐廣寒殿。</p>
<p>唯岑和尚木主入祖堂釋迦排上牛欄達磨趁入馬廄絕非人擁人推盡是自作自受捧木主曰惟有者漢北斗裏不喜藏身東山上懶於馳驟地不能載天不能覆且道歸在那裏喝一喝曰此中一句無私日上三更依舊。</p>
<p>百愚和尚訃至設供撮電光照人妍醜敲石火爛煮虛空蓋為作事蹊蹺所以神人怕怖惟兄與弟雖則同條生卻不同條死有句實情語言莫嫌當面唐突一陣兩陣寒風急千山萬山落葉聲。</p>
<p>遷大椿壽菴主龕過雲門封塔明聖湖頭事葬盡禮先師至性世<span class='corr'>已</span>共知雲門山裏宅兆重卜赤敷之心人所同見一去一就兩處絕淆訛一開一閉諸法無回互所以大千同一真如正體原無出沒如是則去來不以象動靜不以形但是大椿菴主有箇深深處也要大家同知同見良久月影移央號令分輪王不坐琉璃殿。</p>
<p>真如文法師掩龕陽春唱徹本翛然血染春花泣杜鵑向上不傳親說破蘆汀月皎鷺鷥眠恭惟文老法師誕毓嘉禾之秀親承古佛之猷佩雲門寶印萬有全彰弘慈恩要津三根並進如說而如行薝蔔林中播其遐馥隱此而顯彼真如塔上廓其浩心或化不定方縱橫毀譽靡不由他或道無不在愚智親疏俱承陶鍊或應折伏者剛正之言銛如利劍或當攝受者慈悲之氣藹若春風固應慧照無窮其奈化緣<span class='corr'>已</span>畢嗚呼哲人往矣古道危矣問津無地矣歎恨無及矣但老人生平有箇道不盡底句子今特分付大眾當如是知掩龕曰簾垂黃閣尊無極格外家聲倍舊時　懸真鏡裏音容近而可見空中相貌切而常知其或道箇若見諸相非相即見其真都是茫茫過去不敢抬頭而與天下人為師為匠者遂展真曰敢道者箇不是　舉火當處出生隨處入滅銕馬嘶風泥牛吼月闡揚恁麼事須是恁麼人苟非盤根錯節豈能緯地經天所以掖幼童出火宅獎迷客蹈通衢薝蔔風遍界飄香多寶塔從空顯現逢寒暑而必行當雷霆而不避自謂諸人知處良遂總知良遂知者諸人不委舉火炬曰此真如老人出世因緣利生事業<span class='corr'>已</span>對諸人傾盡或有未獲親聞可再聽最後開示擲下曰要與兒孫留好樣一堆火聚長優曇。</p>
<p>寶壽梵則和尚訃至設供卓拄杖此是梵則法兄最後為人底句子諸仁若信得及永絕馳求得大安隱若也未達根元天華為汝重布葛藤也七十二賢峰俄顰翠黛無邊大法海忽下慈帆人天興失怙之悲慧命深鼎絲之慮閒林以秋風響動雁陣則霜冷聲飛露流松檟潸潸淚雨灑黃花點點愁。</p>
<p>瑪瑙雲屏火多年相與最忘形休戚攸同骨肉情一種風規傳不朽豈搏幻影愧生平況衣內明珠本有光耀隨上下現形任青黃映色門門獨露圓常處處全彰至體今日可謂話頭<span class='corr'>已</span>圓所作皆辦但臨行時有一段事深相委託要我舉揚且道是甚麼事舉火炬一莖茅上飛紅燄。</p>
<p>德音老宿封龕三十年影不離山十二時情不附物鋒芒不露放曠隨緣天墜不以為憂地傾不以為慮無作而作翻荒嵒成寶林不言而言化癡狂為純粹所以聲光藹著如旭日當軒道味悠長若寒泉徹骨既知世緣<span class='corr'>已</span>畢便乃委蛻安然此是德音老尊宿生平實據一絲毫也動他不得秪有箇藏身底妙訣與大眾略通一線遂掩龕曰玉戶垂簾排夜色楓林霜染不知紅。</p>
<p>山言法師入塔玉笥山下祥麟法苑林中猛虎咆哮跳躍驚人趯起須彌倒舞抑且行儗冰瑩志存拔濟非化為化將盈宇內無說示說<span class='corr'>已</span>遍寰中惜世緣早猒乃津梁是疲此言法師生平導利之涯略也如今漁舟到岸葉落歸根且道他立地在甚麼處窄徑霜濃人跡杳蘆汀風定鷺鷥眠。</p>
<p>石佛畫空老師掩龕連夜雨消三徑暑碧梧風動一天涼長鯨一吸海波盡會見蒼龍入異鄉恭惟畫空老師濟河巨筏照世菱花芳軌踵於真寂苕溪擅金鱗躍網之奇佳聲振於嘉禾梅里聳野鶴翹松之望其操也胸襟冰雪其和也懷抱陽春肅以秉躬石佛盡為斂跡慈以利物路人靡不傾心若夫搖木鐸於柳巷花街放綸竿於蘆汀蓼渚朝跨揚州俊鶴暮騎<span class='corr'>陝</span>府銕牛拏空塞空將錯就錯非其不能是不為也斯則繩床高挂拄杖橫拋啟訓之緣既畢涅槃之岸<span class='corr'>已</span>趨秖有一句子諸佛未曾詮顯歷祖不能提持老師六十八年秘而不揚今日落在資聖手裏試為大眾揭露去也簾垂得坐平常地百鳥銜花無路尋。</p>
<p>香萃慈生禪師封龕三十七年鹿隱蕉此番袖手看雲高玄沙不度飛鳶嶺萬古清風匝地飄此蓋慈公平素馳騁有端故同志之感有如此幽深寬弘待物無私故欣味之思有如是彌切有忘情絕謂之襟懷故有來去無拘之脫灑正恁麼時萬機俱寢息獨坐無尊卑此後且向甚處相見夜明簾外風聲悄金殿誰焚柏子香　舉火竹橋頭秋雨瀟瀟楊柳岸寒雲漠漠達其源通身慶快得其旨滿目生涯唯其挺以秀姿操以恬智和藹潛歸春岫根莖盡受其榮寒蟾懸映長空波水皆流其耀日居月諸底事將以剛猛加鞭期載哲來翔何斯人遽逝所以村南溪北維緇若素發中之感此是靡他謂寒山子歸太早論年忘卻來時道留箇末後句我今為君了擲火炬無毛銕鷂火中飛光彩十分看愈好。</p>
<p>錢石諧童子火舉火炬曰大眾看看者是石諧童子驚人句也於斯識得根源全身擔荷便能志樂堅固如金剛不可沮壞與世相羊隨機應變振古道獎澆浮入世可以治國齊家出世可以成佛作祖其或未盡端詳更看花鋪錦上昔日恁麼來大地震谷底春雷今朝恁麼去遍地湛晴空秋霽去來隨分納些些好箇西來活祖意此惟石諧童子克性純真自天而縱靈鋒出匣殺活隨時智鑑在躬森羅無避搉其稚齡坐必跏趺脊骨純鋼鑄就異其藻飾語為拔萃舌根錦繡堆成取之於心挽綱常可唾手即之於事視佛祖猶飛埃所以鄰里望之是杲杲珠林箕裘倚之為珊珊玉樹豈謂酬機敏速歸轍難遲顯修短之時原是夢中日月標聚散之境均同水上鳧鷖吉祥知止報謝怡然旅泊三界示一往還山僧亦復何言哉但作短賦以送行有期汝再來於爽溪岸畔把臂聽流水潺湲吾當重宣試聽之抱麟閣之志兮攸關道裔摧玉樹之幹兮愾焉哀些寒風飀兮飄揚衣袂紅葉飛兮日辰妍麗騰樂邦兮家莫久住憫濁世兮昔曾有誓不去不來兮真人無位逆流順流兮自在三昧銕鷂翻身兮翱翔火聚歸去來兮好歸去擲火炬切記切記　入塔歷煙水無窮遇知音有數深入勝熱公之堂奧脫盡皮膚敲開阿逸多之閣門全彰剎境毛孔中量容太虛之寬骨節裏響諧金石之韻縱橫得妙體絕廉纖方許汝親到不疑之地藏舟於壑藏山於澤藏天下於天下提起骨襯曰且道者箇藏在何處無縫團團晏坐時銀鉤月挂珊瑚樹。</p>
</div>
<p class='juan'>蔗菴範禪師語錄卷二十六</p>
</div><!-- end of div[@id='body'] -->
</body></html>