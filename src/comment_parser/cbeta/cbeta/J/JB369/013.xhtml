<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蔗菴範禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu33' />
<p class='juan'>蔗菴範禪師語錄卷十三</p><p class="byline">侍者本孝錄</p>
<div class='div-other'><a id='mulu34' />
<p class='h1'>住越州東關天華寺語錄</p><p>上堂舉僧問古德萬境來侵時如何德曰且坐著師曰莫動著且教坐殺者漢或有問天華萬境來侵時如何野鳥一聲花自落綠陰高臥北窗幽。</p>
<p>上堂不用求真惟須息見以甚麼為真喚甚麼作見花老蜂王逸春深燕子新門前逢故客笑問是何人忽有箇衲僧出曰和尚恁麼道天下人未肯在是我同流。</p>
<p>坦然知浴請上堂古路坦然如何履踐霜重風嚴夜船到岸為輸一點赤心說了許多方便既是自肯承當不昧絲毫全無滲漏理合歸家穩坐不復思惟籌算桶裏水缽裏飯一任細嚼麤飧好生無猒浴鍋頭兩兩三三總是時人功幹緇緇素素辛辛苦苦不離者邊那畔迦葉親聞底達磨不識底輥作一團混成一片如斯之事無有錯謬如來明見山僧看來秖得一半還有那一半良久今年田稻不登只好隨家豐儉。</p>
<p>上堂夜來則眠睡覺便起無位真人多嗔少喜床頭擊碎唾壺是箇甚麼道理咄貓兒捉老鼠。</p>
<p>上堂深宮月鎖人靜燭殘寶印懶提全彰至化直饒恁麼來者猶是功勳邊事尊貴一路如何行履金烏啼夜半玉鷺宿蘆灣。</p>
<p>上堂崇虛非徵積實莫尚東廊下左邊底西廊下右邊底拍案一下者裏用得著敢保千愁萬愁一時埽蕩便下座。</p>
<p>上堂道無可道禪無可傳秖有一事說與高賢見人喫著青梅子縱不酸心也皺眉。</p>
<p>上堂是與不是知與不知倚墻靠壁漢不堪共語篤志真參死心研究非大丈夫之氣概請過一邊秖如師子兒哮吼時如何顧左右幾乎驚殺人。</p>
<p>上堂虛空可銷殞無明無斷時如實而言若是箇人且不如是春暖張公子村壚醉不休。</p>
<p>客至上堂即賓即主非短非長遠山疊翠流水增瀾儒者讀春秋善能甄別賢否道士鍊丹液自可忘情絕解衲僧與道伴交肩過合作麼生莫言相見易此歡是最難。</p>
<p>上堂舉僧問趙州萬法歸一一歸何處州曰我在青州做領布衫重七斤師曰老趙州如此答話圖快眼下風稜不顧日後盤錯非唯使者僧脫體道應難亦令人鑽頭無縫罅有問天華萬法歸一一歸何處東關橋下水西流。</p>
<p>上堂拈拄杖見得諦當捏目生花未識玄旨動步便差恁麼不恁麼相去非遐白雲深處有人家。</p>
<p>上堂雲門一曲調高無上伯牙匪諧子期莫識奇怪冷水灣頭老漁拍手小漁唱唱出箇東風第一枝不知月在梧桐上喝一僧出師便打僧曰某甲不是恁麼人師曰不是恁麼人自不殃及你。</p>
<p>上堂過去事閒思<span class='corr'>已</span>遠未來事深想無據現在事瞻之在前忽焉在後日長風靜倚闌干時聞花外鶯啼畫良久古今洞徹無藏覆。</p>
<p>上堂眼上無一塵為礙何故青黃莫辨好惡不分腳下無一絲為絆因甚高低罔識上下難知到者裏作麼生倒斷拍禪床且出一身白汗來。</p>
<p>上堂胡達磨面壁是少斟酌盧行者踏碓千殃並起致使後代兒孫攜儔結侶低昂頫仰百樣行藏要天下人勿住空劫盡卻今時結死冤讎山僧不妨與天下人雪屈噁好笑而今事轉覺當初錯。</p>
<p>上堂自<span class='corr'>己</span>冷暖別人不知他家長短我亦不管不是心不是佛不是物者裏知得分曉漿粉錢山僧與你還草鞋錢自去料理不然得失紛然是非交互折腰猶被浮名誤。</p>
<p>上堂池畔蛙鳴的的是諸人得力處檐前鵲噪確確是諸人親切處只要自肯一切人不柰你何簡點來正有事在何謂閬苑雖高臥傳烽愁更多。</p>
<p>道和化主領周巷檀越請上堂斯門洞開曾無扃鐍要箇信腳跨入者千難萬難惟孟八郎心無異緣用無向背行無近遠到無先後飽風霜而不猒任逆順而無辭化塵勞侶入歸信門使聞聲者開懷見面者解脫無私無曲徹始徹終有甚麼斟酌有甚麼限量但要諸人於一切時中不挂本來衣不行心處路則杓大碗小有鹽無醬隨意所需全無吝惜喝我住於此家法若斯。</p>
<p>上堂人人<span class='corr'>己</span>躬下有則因緣多不增一毫少不減一點古人說箇七日不悟截取老僧頭去大似一盲引眾盲豎拂子和盤托出了也麤茶留客意村酒古人心擊一下天寒簡褻不勞久立。</p>
<p>上堂霏煙生遠浦皓月滿庭除相看總不猒日復轉躊躇驀喚侍者者應諾師曰長見何勞問起居。</p>
<p>上堂舉金峰示眾曰老僧二十年前有老婆心二十年後無老婆心時有僧問如何是二十年前有老婆心峰曰問凡答凡問聖答聖曰如何是二十年後無老婆心峰曰問凡不答凡問聖不答聖師曰金峰與麼答話正是載馳車塵馬足之道無休歇時天華當時若在點把火照看面皮厚多少金峰從此移身轉步敢保如入桃源見白雲青嶂雞犬桑麻使人澹然忘情不樂故處。</p>
<p>上堂雪峰蛇趙州狗毒氣薰蒸衝牛斗山僧昔年親遭一口如今搔著舊時痛處自難歇手你者隊死蝦蟆向甚麼處走遂以拄杖打趁。</p>
<p>上堂月館霜橋水村煙市試問諸人你故家田地在甚麼處以拂子畫一畫莫不是。</p>
<p>上堂諸人大事不克成就山僧日夜坐臥不寧想得一句要緊佛法與汝說了不可不聽良久門外好大風出入要謹慎。</p>
<p>請化士上堂此一著子逆順向背千變萬化傳授不得指示不得惟大丈夫漢堪任大丈夫事大眾要識大丈夫事麼豎拂子泥水通身不憚勞撞見知音便舉似。</p>
<p>上堂釋迦老子怕是未知達磨祖師曾言不識天下大和尚愁兼旅食面撲風塵說也說不著看也看不見天華掉老婆舌頭盡情與諸人說了良久欬嗽一聲是甚麼。</p>
<p>上堂奮大機發大用既非古佛徽猷知好惡識休咎豈是衲僧樞要理隨事變事逐理融隨波逐浪漢烏足道哉今日三明日四冷湫湫地休去歇去是深村古廟裏無轉智大王有甚氣息衲僧分上合作麼生道百篇詩就惟耽酒從古風流傲謫仙。</p>
<p>上堂嘉州大象喫酒<span class='corr'>陝</span>府鐵牛醉倒乃同張五搆冤要與趙六相鬧到我天華者裏一齊抹過便了何故此事不可草草。</p>
<p>上堂世上知予拙此中託汝深老胡曾面壁究竟是何心既非明悟知見而揣摩豈是世智辨聰可彷彿透底人出來通箇消息靠拄杖下座。</p>
<p>上堂為法施主匪吝家風有問必從無疑不決諸人問訊山僧合掌倒腹傾腸未常吝惜昨日晴今日雨明明百草頭明明祖師意有何疑可以決擊拂子其言足以豁人人之迷悶。</p>
<p>上堂天華曾無岐路與人亂走亦無一途要人坐守惟要諸人入門來知得鍋是鐵鑄飯是米做然後我與你道箇面皮尺厚若也朝三莫四疑惑轉生拈拄杖曰拄杖子只好打狗。</p>
<p>上堂不從請益得出路應知在家好悟了須遇人嗔時多喜時少夜裏熟睡一覺起來覿面相逢更無回互喫粥了也洗缽盂去眾生日用而不知自成顛倒喝去去不復道。</p>
<p>上堂入山既不深莫若在塵市大丈夫兒去就無固無必且道塵市中有甚好處和羅飯骨董羹喫飽了好趁船省走路高聲喚曰菩薩子但恁麼去。</p>
<p>上堂寒時自寒熱時自熱道無橫徑說甚直捷驢腳馬腳行止無拘我手佛手取舍自決固是諸人之能事且道蟭螟眼裏放夜市做甚買賣咄。</p>
<p>上堂問跋涉關山不遑休息未了生平願垂指示師曰傾蓋在須臾投分踰疇昔日即今事又如何師曰三五月圓四五兔缺僧罔措師曰天寒日短且去乃曰白日裏有箇老鼠子東跳西跳萬指叢中人人視物命如<span class='corr'>己</span>命宜乎不能一刀兩段且貓兒突出時如何良久無人知此意令我憶南泉。</p>
<p>祈雨上堂久晴不雨河竭泉枯根本堅強底未聞改志焦芽敗種者退屈無疑拈拄杖好看拄杖子化龍去也卻道你輩茄子瓠子且莫著忙我有一雲一雨普澍大千種類若干名色各異承受得者改頭換面轉見精神乃我常分不借餘力不知誰是知恩者卓拄杖舉世皆迷悶襟懷此日開。</p>
<p>上堂千說萬說秖是一句親切若明得此一句可以鎖佛祖咽喉開人天眼目大眾你道是那一句良久擲拄杖。</p>
<p>上堂今我不樂日月如馳此古有天下者憂天下之憂而發此語也天華寺裏山田脫粟飯野菜淡黃虀天寒日短兩人共一碗日日如是不致缺少諸人久聚甘苦同之眉毛橫底鼻孔豎底我皆識得量諸人決不錯怪山僧我亦安心不然人生如寄多憂何為喝一喝。</p>
<p>上堂欬唾掉臂總是祖師意橫七豎八莫非古佛心到天華者裏碾得你骨出未肯放在何謂不見道新詩貯得滿奚囊古來盡是窮途客。</p>
<p>上堂舉僧問龍光如何是極則為人處光曰殷勤囑付後來人師曰無文鐵印沒鼻金針龍光急要出脫爭柰分付不著當時設問天華如何是極則為人處舌上青苔三五寸口邊棘刺兩三重。</p>
<p>上堂見農夫則說田疇闊狹耕力細微逢漁父則談煙波浩渺出沒神奇達磨門下兒孫胸中無一點塵腳下無五色線佛不是心心不是佛那裏有者般事可笑雲門乾矢橛梗人齒頰山僧<span class='corr'>已</span>道了也汝等又覓箇甚麼遂下座。</p>
<p>長至上堂正不居正時偏不坐偏處有箇關捩子撥得轉無量義門一齊開演老梅傳馥枯木向榮天時與人事和融祖意偕物情胥慶黧奴白牯體候自佳跛鱉盲龜心神仍暢衲僧家便道陽從鼻孔裏長陰從腳跟下消出入無疾朋來無咎事無可虞利有攸往作者般見解討甚好衲僧以拂子畫一畫通得此竅始謂飽參。</p>
<p>上堂教中道若有所求者不能師子吼諸人晝廢飧夜忘寢孜孜不倦汲汲不休轉求轉遠轉不相應望為師子吼大抵不能出來作金雞報曉一聲看拍膝一下蕭蕭落葉滿階砌多半行人在路中。</p>
<p>上堂眼睛頭底橫亙十方覷他不著舌尖上底豎窮三際道他不著天南天北盡力馳求冒暑衝寒潛心尋討大似欲往長安去趁了福建船縱經塵劫無到家日子卓拄杖者裏歇得下好不省力。</p>
<p>上堂兔角不用無牛角不用有一僧出曰描也描不成畫也畫不就師曰不是不是曰請和尚端的師曰汝既頭角不成我肯將錯就錯便下座。</p>
<p>上堂因風吹火用力不多豎拂子從上大老天下道流總要發明者箇忽一僧出曰殘羹餿飯誰肯喫師連棒打趁僧曰和尚伎倆<span class='corr'>已</span>盡帶累別人受屈師曰不見道因風吹火用力不多。</p>
<p>上堂世尊密付達磨單傳循山采藻掘地覓天可惜赤腳波斯在十字街頭說五位論三玄分秦別楚顯實開權只成擔板漢此事如何舉得全拍案一下維摩有病孰堪憐。</p>
<p>上堂舉雪峰與嵒頭欽山聚話次驀指一碗水山曰水清月現峰曰水清月不現嵒頭踢卻水碗而去師曰三箇漢自謂統裕石頭流輝天壤看來也是飯飽弄箸不知羞恥若相委悉不妨作箇脫洒衲僧雖然龍樓千里隔鳳閣五雲多。</p>
<p>上堂頭戴是天腳踏是地智士愚夫那箇不會若論本分事不可拏三道五桶底脫時方始是喝一喝認著依然還不是。</p>
<p>上堂雪峰謂玄沙曰備頭陀何不遍參去沙曰達磨不來東土二祖不往西天師曰良驥嘶風昂首思奮被當頭一按仍跛然伏櫪矣就中有箇淆訛處市客誤為垂釣子唯予知是謝三郎。</p>
<p>立秋上堂良久肯恁麼去極是省力待說箇未入門時與汝相見了也堪作甚麼拈拄杖梧桐葉落盡知秋莫道參方無所益。</p>
<p>上堂謝正修黃九圍李馥初齋路途極盡處轉一機機無不神塵勞夢醒時發一用用無不妙若要顯揚祖意密闡宗猷再借檀越新條行箇古皇舊令豎拂子此一些子彌滿虛空諸佛以之開方便門眾生以之到不退地其豐功無不包美德無不備獨有今辰檀越不墮諸數何謂也百官江上夜潮來過水不曾兩腳溼。</p>
<p>上堂會佛法底人如恒河沙數拄杖頭上不曾撥著一箇半箇一僧出曰和尚拄杖子得恁麼短師曰道者莫非從天台來麼曰是師曰踏破幾緉草鞋曰侍者記得分明師曰背後底是甚麼僧擬議師便打曰到諸方不可錯舉。</p>
<p>上堂金雞唱徹時尚五更玉犬吠來天猶未曉正恁麼時王未登殿萬國來朝時如何金門青靄合玉闕紫煙封。</p>
<p>上堂日裏閒遊夜間高臥萬兩黃金不為浪費矢志坐禪深心看教一滴清水實是難消設總不恁麼底叉手向前且請過一邊何故檀越面前不可謾汝。</p>
<p>上堂志歸一處萬法攸宗拈拄杖者箇是一喚甚麼作萬法者箇是萬法喚甚麼作一者裏辨得無明黑暗不擊而開煩惱湍流不遏而止威鳳高翥雲霄長鯨吸乾大海或躊躕不決不得動著絲毫若動著敲得你頭破腦裂為甚如此卓拄杖家無二主。</p>
<p>上堂龍潭吹滅紙燭德山燒卻骨董敗壞從上家風總道伊人作俑自古到今是非紛紜無敢定奪據山僧看來其情可原天皇老漢好與三十棒大眾知麼子孫不賢過由家長。</p>
<p>上堂一飲一啄無推無托很若砒霜烈如酖毒人皆知有下口則難縱使吞得吐得略無一些過患猶是逐妄流轉不識好惡山僧執持糞器往到子所諸人作箇甚麼趣向喝一喝。</p>
<p>上堂僧問如何是宗門中事師曰佳客來到下塵榻曰學人不會師曰只因思慕久相見多歡言僧喝師曰尊客在筵不可無禮乃曰宗門中事古今一貫凡聖同途動步踏著開口道著龐道玄鈍置於馬祖李刺史折節於藥山今日檀越到山是何意旨青山夢好渾忘世苦茗杯深不願官。</p>
<p>晚參舉洞山因雪峰問訊次山曰入門須有語不得道早箇入了也峰曰某甲無口山曰無口且從還我眼來峰無語師曰洞山畫堂高玉食雪峰密室泛金卮雲居別前語曰待某甲有口即道卻有口道不得長慶別前語曰某甲謹退卻有腳進不得總為諸人勘過了也秖如雪峰無語且道是門內是門外良久曰問取雪峰去。</p>
<p>上堂舉深明二上座淮河岸上行見魚從網中跳出因緣頌曰途中好景正宜秋忽訝朋情說舊遊出網金鱗去不返敢將艸率報同儔。</p>
<p>上堂良久到者裏說箇甚麼即得顧左右青苔石路雖滑黃菊籬邊最幽便下座。</p>
<p>上堂舉德山曰問則有過不問猶乖有僧纔出禮拜山便打僧曰某甲纔禮拜何故便打山曰待汝開口堪作甚麼師曰臨階一叱悍臣落膽敢道德山號令不嚴鐵騎孤征霜戈進敵敢道者僧氣概不勇然則檢點來總是戎馬生郊未到河清海晏畢竟作麼生識得漢家制度自不輕笑子卿。</p>
<p>湛和尚忌日上堂最尊最貴非正非偏碧玉樓中睹容不易黃金殿上望影尤難果若辦得副海大胸襟太虛心量絕無背向有甚易難豎拂子大眾先師翁在山僧拂子頭上現無邊身說無量義有憂深慮遠之心承祖業綿延之厚從者裏略得少分豁多生疑悶獲本有妙明雖千百世後而旦暮遇之也其悠悠汎汎得失在懷者欲親承告誨須到彼根前更下一分人事始得。</p>
<p>上堂問不落階級敢求指示師曰畫樓春畫永高臥不垂簾僧沉吟師曰要會就會想箇甚麼曰不會師喝乃曰與你闢一條廣闊大路你不肯走與你開一箇省力法門你不肯入你參過天下知識一切差別君臣五位賓主三玄有背有向有縱有奪出來露箇消息知你猶是遊州獵縣虛著草鞋底人休休縱然道得倜儻有何用處喝。</p>
<p>祁文載居士訃至上堂知有此事之人生死見病既<span class='corr'>已</span>斷除權實法藥自合廢棄故文載居士為國為民秖有一箇心腸為法為道曾無兩樣面孔濁惡世中平高就下<span class='corr'>已</span>稱無我愚菴室內同聲相應可為得人黃<span class='corr'>粱</span>煮熟天明芻狗吠雲邊奕罷仙棋樵子<span class='corr'>已</span>歸青嶂外不獨醯雞蠛蠓無處尋蹤跡恐天下大老未辨端倪在山僧與麼舉揚大眾與麼拱聽且道明甚麼邊事生死魔軍俱殺退此回不負老瞿曇。</p>
<p>上堂晨時粥午時飯早一刻不得遲一刻不得缽盂裏盡有生機匙箸上絕無回互求箇知得飯是米做四顧寥寥一僧曰忽若知得時如何師曰不是餿酸便是雪淡曰今日得遇和尚師曰六窗雖洞開獼猴喚不醒。</p>
<p>上堂牛過窗欞頭角四蹄都過了因甚尾巴過不得天外白雲淡籬邊黃菊開無錢沽美酒唱箇醉蓬萊擊拂子常住事煩各請珍重。</p>
<p>上堂此道雖樸小天下不能臣侯王若能守萬象將自賓李伯陽恁麼道雖謂有權有實終為自起自倒天華杜撰得四句可與諸人點眼山上波濤湧虛空駕鐵船無舌人穩坐高唱太平年。</p>
<p>上堂佛頭邊恣意歡歌魔宮裏攢眉相向能說不能行有何用處趯翻佛界震裂魔宮能做不能當未為豪傑總被拄杖子穿卻鼻孔了也你道拄杖子有何長處卓一下風涼同緩步月好共披襟。</p>
<p>覺初同幻如夢生二戒子請上堂入總持妙湛之門流般若光明之耀秖貴當人自肯決定奮大志力整頓本有同乎日月照徹前後所以入得此門者把住則文彩不露放行則大用全彰孝事父母撫訓子孫知身如幻醒世是夢棄俗愛家成佛子住艱辛不動毀譽不搖世出世間宛轉偏圓千般萬種無不合宜其至性風標不肯混於常流然則要合從上大旨山僧唯笑而<span class='corr'>已</span>你道笑箇甚麼正氣可孚劉鐵磨目前大路幾人行。</p>
<p>上堂田裏要車水地上要澆菜米頭要春碓屋漏要翻蓋諸人底事山僧盡知山僧底事諸人不會良久夜來得箇高枕一覺睡到天明。</p>
<p>上堂湖海交情天涯旅況夜月千里秋風萬家秖快涼生肘腋不知葉落梧桐若是過量人胸中物淨盡或彼或此以空合空倘不如是卓拄杖要作脫洒衲僧切忌坐在者裏。</p>
<p>上堂僧問新豐一曲天下人唱和尚一曲甚麼人唱師曰無鼻針兒穿玉線佳人黑夜繡鴛鴦曰還許學人和也無師曰子期去不返知音復是誰僧喝師曰不是腔也便下座。</p>
<p>上堂春光<span class='corr'>已</span>過夏日方長饑時喫飯熱處乘涼或說惟心所現或說幻有即空恁麼道笑殺傍觀喝一喝落花滿地無人埽燕子喃喃遶畫梁。</p>
<p>上堂瘦竹嚲煙山樓隔市梅放疏籬含香依舊人人有鼻孔那箇言無分釋迦老子道汝今可以此寶貿易所須常可如意無所乏短好與三十棒為甚如此不合將常住物私作人情。</p>
<p>上堂諸人也恁麼山僧也恁麼以凡眼觀則凡土有餘以佛眼觀則佛界無外天華一多無礙小大無虧上白米八十錢一斗黃瓜茄子十文錢十五斤雖然飯籮邊坐底餓殺無數海水裏浸底渴殺無數諸人不可不知拍禪床下座。</p>
<p>解制上堂正覺山頭世尊悟道胡言亂語不堪聽天華寺裏衲子罷參逆行順行天莫測雖則雲騰鳥飛所向無礙據實看來猶是枉涉百城徒勞千里山僧有箇祕密法門從來不敢輕授今日臨行之際傳與諸人步行騎馬上天台眼望東南過西北。</p>
<p>上堂問如何是衲僧本分事師曰山上挑柴田頭車水曰學人不會師曰少頃普請自然有分乃曰高不在絕頂低不在平原說箇普請大家有分便去壁邊摸得雙斷鼻草鞋歡喜不煞未過石橋踏斷略彴被東村王老大笑曰你者一隊漢說得也親切行得也快便本分事未夢見在。</p>
<p>上堂囊中有至寶歷劫無遺不逢親友指示千萬年秖成窮子山僧或東或西忽出忽入外邊遑遑勞慮不<span class='corr'>已</span>家中七事一無所有全不提起然則色色要用事事省不來底當孟秋大盡之日暑氣漸減天時微涼與諸人略為舉示以拂子東指曰那邊也是西指曰者邊也是放拂子曰元來如此現成。</p>
<p>上堂舉僧問曹山寂和尚如何是曹山眷屬山曰白髮連頭戴頂上一枝花師曰得此三昧者如神龍行雨電閃雷鳴千奇百變然曹山雖是風流賣俏未免笑倒傍觀有問天華和尚眷屬多少浮雲嶺上三秋幻明月堂前一笑新。</p>
<p>上堂百丈遭馬祖一喝耳聾三日臨濟受黃檗三頓痛棒冤屈一生天下有本領底衲僧遇著有眼睛底知識只教你休心好退步好意在於何良久山父不貪天下之樂曾參不慕晉楚之富拍禪床下座。</p>
<p>上堂長安大道處處可通惟在自肯莫問我儂其志不果者深思仰羨覓他路頭不著卓拄杖直截荷負何以過此。</p>
<p>上堂傾出秘密藏取用者稀拋撒如意珠信受者少若道犬吠客來雞鳴天曉十箇有五雙不見省動須是本分道流死貨自然弄活豎拂子畢竟其中意若何擲下曰莫道山僧謾你。</p>
<p>上堂問如何是向去底人師曰田翁不問姓曰如何是卻來底人師曰野鳥盡呼名乃曰入廛尋鬧退步養恬中無迷謬何用指南所以向去底人田翁不問姓卻來底人野鳥盡呼名卓拄杖三十棒山僧自領了與諸人無干不勞久立。</p>
<p>上堂舉守廓到華嚴因緣師曰華嚴申無敵之威守廓奏有常之捷灼見石頭風景不殊濟北江山如舊卻被風穴妄傳軍令洩漏兵機千載以來烽煙未息還有辨得者麼但知邊塞近不道馬蹄長。</p>
<div>結制小參天寬地闊道人家飄忽時光是可嗟有志生平宜勇決霜濃風急到天華然未過關東橋一句子道著便合轉步晝繡故鄉榮耀無比慶快生平若也五步一觀十步一望風雨奔騰安危顧慮倚彼門墻看人冷煖那有相應時節天華事不獲<span class='corr'>已</span>依舊時格式畫箇地圈入佛入魔也在裏許可凡可聖也在裏許若內若外也在裏許不尷不尬也在裏許信與不信知與不知但恁麼去不得動著以拂子畫<img src='../images/J36p0957_01.gif' alt='J36p0957_01.gif' />相曰老馬簸箕略異雲巖寶鏡相同。</div>
<p>結制知浴坦然道和請上堂趯倒五須彌踏翻四大海中心無所為呼喚總不采世間過患不知為障礙之法出世勝妙不肯生好樂之心過東則巋其束從西則屹其西正是三家村裏泥塑大王有甚巴鼻若謂青山高臥不嫌冷靜塵市橫身不猒熱鬧劫外優游風前歷落固是英異道流出群氣概然則到浴鍋頭被他喚道喫茶去不受謾者能有幾人古來之說秖有一句稍有相應你道是那一句良久有書不向寒窗讀到老空吟恨白頭。</p>
<p>上堂威音王是我侍者昨夜與人爭論佛法甚鬧山僧與三十棒趁出了還有人申救者麼有僧出禮拜師便打僧曰若不上來幾被謾過此生師曰追思往事始茫然。</p>
<p>上堂山僧禪不曾參道不曾悟住五六箇破所在做十六七年長老大似牽牛上磨昨夜檀越請說法夜裏子細思量無一事可開示無一字可說得大眾久立豈不慚愧良久肚饑了喫飯去。</p>
<p>白雲鄰木和尚訃至上堂石繖峰前聚頭作息白雲堆裏空手行拳草鞋底踏出千聖骨髓钁頭邊闡明萬古徽猷新豐曲子唱彌高和彌寡雲門家法進以禮退以義其祖道壯觀法門光大咸謂愚菴有真子也今白雲和尚撒手而去同門知<span class='corr'>己</span>之望既絕後賢懷慕之心猶深然不必引古證今分三別六卓拄杖法道寂寥感傷抑鬱者此也。</p>
<p>上堂紛紛事不省悶悶終日眠達磨不來東土二祖不往西天卓拄杖退後進前無向背何勞枉費許多錢。</p>
<p>上堂不知有者看見不易若知有也取用猶難不是山僧不肯指示自是諸人無箇入處拈拄杖知有也看見也山僧註破也那裏是諸人入處雖然本無門限用入作麼卓拄杖。</p>
<p>上堂若恁麼去傾蓋自同膠漆不恁麼者對面<span class='corr'>已</span>隔雲泥設使恁麼時不恁麼不恁麼時卻恁麼靈利衲僧何處摸索擊拂子門前多古木曉夕亂鴉鳴。</p>
<p>請清涼友和尚立僧上堂薝蔔花間夜眠玉狗珊瑚樹下曉唱金雞一一全該機機相應那箇不曾備足那箇不堪荷負爭柰寸心多起滅十指有短長未免截長補短移高就低隨資稟之厚薄任力量之淺深絕不以上中下根定其品位山僧伎倆<span class='corr'>已</span>盡無計可施堂中第一座清涼和尚培風積厚雅量寬洪真人天眼目也若從咨決心疑必然徹困為你。</p>
<p>上堂明了底人看來無有不真實無有不現成非因得失而有殊非為迷悟而致異若有絲毫許有錯謬有矯強我誓不說向諸人如有明得底出來決擇看未明得也乘時當自勉慎勿再蹉跎喝一喝。</p>
<p>粥後普請上堂佛法無人說雖慧莫能了喫粥了洗缽盂去古人說了也佛法在甚麼處趁此天氣好荳麥宜種早。</p>
<p>上堂極是現成最為費力日參夜究七顛八倒腳根下有分曉底自然金針曉貫玉線暗通頭頭恰好若是開眼坐睡者待我舉示看拈拄杖還識者箇麼良久擲下曰拄杖子也不識。</p>
</div>
<p class='juan'>蔗菴範禪師語錄卷第十三</p>
</div><!-- end of div[@id='body'] -->
</body></html>