<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蔗菴範禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu207' />
<p class='juan'>蔗菴範禪師語錄卷二十七</p><p class="byline">侍者智宸錄</p>
<div class='div-other'><a id='mulu208' />
<p class='h1'>佛事</p><p>大休法姪衣缽入塔花前一笑始親承奕世傳來繼祖燈魔外欣思曾未許謂言名實要相應唯我曹溪法姪大休禪師寶壽真苗象田嘉穗氣挺風雲有卷有舒身為船筏以津以濟平地上輸機天花散彩荊棘中移步密印全彰方恂恂以接後賢白蓮之風播而匝地乃兢兢以深遠略曹溪之水決而滔天正宜應物如春豈謂化絃改調呈起衣缽曰此是他一生來憑著者箇展千佛無作之機啟列祖不傳之妙爭之不得讓之有餘雖恁麼流傳將去至未來際而無<span class='corr'>已</span>日然難免其後人以為實法所綴山僧今日有一言且為大眾蓋覆去不循雞足高擎例定隱安藏振古今。</p>
<p>潤凡霖耆舊掩龕雨灑不濕風吹不入操履總貴尋常谷呼而應鐘扣而鳴究竟驗在今日而況純真務德常樂無為慈藹為鄰智愚俱利於是中間萬境千殊左旋右轉著著定在機先事事不落人後行說兼到而能風標傑出者也若尊貴不居功勳不立且又如何丹樓凝曉色碧殿鎖春陰。</p>
<p>獅崖禪師入塔嘉禾匯秀煙水參尋毘贊叢林勤苦不憚親疏等視行願一如道與道同諧心與心相續提骨襯曰者箇生死火中煆不銷涅槃海裏浸不濕不是心不是佛不是物是箇甚麼氣嬌千箇竹香綻一枝梅。</p>
<p>大慶具之尼封龕出世因緣成就了金雞三唱鄰家曉時節到來撒手歸銕蛇入海須彌倒恭惟具之菴主符靈肘後鏡朗胸中塵鞅早斷法岸<span class='corr'>已</span>登戒香與旃檀等馥安忍偕金石同堅古佛心多方顯露祖師印六字鑄成得先師不傳之秘訣指後人出離之要津縱橫幻境不動不移深達真源忘彼忘此饑餐渴飲曾不達時擇火拈香皆能合調所以或遇驚波險浪總須廣大包容有時路滑霜凝全在精微履踐蓋有如是虛空絕量之懷故有如是委蛻安詳之驗可謂事在行不在說法由我不由人末後有一轉語山僧舉似諸仁苔封古殿閒方好花落嵒前鳥不銜。</p>
<p>起龕大道在腳下踏著處無可拘遲好景在眼前受用時有甚留礙所以大人境界如珠輥盤宛轉偏圓無往不適以拄杖擊龕曰密移一步超空劫無限風光指顧中　入塔生年七十九未曾劈二作三日用本現成亦不分長別短平治自<span class='corr'>己</span>田園靡不從心運轉寶坊幻出深期主伴相參剎境莊嚴所貴隨家豐儉律<span class='corr'>己</span>則秋霜凜冽為人則春日溫和兜率宮中既無夢想極樂國中<span class='corr'>已</span>猒驅馳秖如泥牛吼海銕鷂摩霄且道不動尊端居何處玉雞侵曉啼花外大慶徽音振古今。</p>
<p>不訛知客起龕以拄杖擊龕曰識得者箇消息寸步不移行藏<span class='corr'>已</span>定一念未起去就無私截生死流出煩惱海事無三頭兩緒用有千變萬化如或不然一聲大笑出門去徹底風流在五湖　舉火畢志倚叢林深心佐法苑有實則有名任勞必任怨舌頭快似刀觸處命根斷剛柔略不均好惡總相半一箇無明窩曠劫不移換今入大紅爐纔脫始終患更有一段事為君通一線以火炬打圓相此是真人本來面　入塔火聚裏鍛煉不銷輪鎚下敲擊不碎者邊那畔不相應更嫌懶入時流隊畢竟歸著甚處喝一喝。</p>
<p>省愚老宿起棺大通智勝如來遷坐始成正覺妙峰頂上高流轉步方可赴機而況深紅遍野淺綠盈郊者邊那畔隨處稱尊十方薄伽梵一路涅槃門路頭在甚麼處細草繁花香冉冉桃溪柳陌曉融融舉火福城東際旭日憧憧冷水灣頭春風藹藹聖凡本是同途迷悟原無異致為施設格外門庭遂打失娘生鼻孔諸佛出身處雖為不錯商量東山水上行未是十分親切舉火炬者著子釋迦辯析難明達磨究竟不識省愚老宿備而行<span class='corr'>已</span>周以及人以平等慈力隨上下機宜一生一死皓月行空身後身前放光動地山僧雖然經遊假道旅次匆忙不妨借勝熱翁廣大辯才說箇無礙三昧乃擲火炬火中紙鷂翻身月下金雞報曉。</p>
<p>德彰尼掩龕拈拄杖此一著子貫徹始終迥超情謂妙絕功勳培養於曠大劫前成熟於無量佛所大千俱壞本不動搖諸相推遷根無變異故名般若旌幢堅固寶藏從上佛祖傳授無門一切眾生希求不得惟德彰菴主憑著此一著子離生死宅出煩惱家乘正法船到涅槃岸是故七十七年來棄捨世榮棲遲林麓俗塵早洗知識遍參追蹤先哲真智恆存提訓後賢深慈密布古柏庭前究竟<span class='corr'>己</span>躬大事虯枝閣下全彰本有家風其如幻出生也賓鴻來而應候其隨緣入滅也玄鳥去不違時所以道真人離相無去無來以願力故遊於世間敢問大眾今則願力<span class='corr'>已</span>酬世緣<span class='corr'>已</span>謝且道他端的在甚麼處風冷秋山丹桂老夜深吹綻月中枝。</p>
<p>詹雲法師掩龕年窮歲盡時梅花飛白雪向上不傳機囫圇都漏洩我詹雲法師餘不溪邊踏翻皓月鴛鴦湖上占盡風光慈腸愛物溫語如春實意為人直言如矢所謂良遂知處諸人不知諸人知處良遂總知因其生平有如是造詣故臨行有如是快捷生耶死耶俱不可道但倒跨空中石虎驚動海底泥牛見者聞者未免懷疑要東塔說箇根元在甚麼處門掩長春無住相諸天何路散花來　起龕旅舍幽閒無住而住春光明媚不行而行去就固然不苟到底要人證明以拄杖擊龕曰請起　舉火一為無量無量為一演出梅花曲調大中現小小中現大全彰無位真人是僧是俗若智若愚或蒙授記或得出纏仔細看來能開人眼亦換人眼要知他真實為人處只在如今看取擲火炬勝熱風高冠今昔南湖水底火燒空。</p>
<p>妙悟尼起龕多年鈍置成窠臼目前古路苔封厚此云尋常異舊時塵塵剎剎獅子吼　舉火風吹樹響雨過天晴高來高應低處低平究<span class='corr'>己</span>躬之本有接無著之真宗功業著於生前芳聲遺於身後言之則易行之則難汝徒鼎悟禪有箇無難無易底句要山僧為你舉揚擲火炬翻身火聚如冰煖撲鼻梅花鬥雪香。</p>
<p>一德尼掩龕三吳人住浙東菴萬事漚花作指南喪盡家私無半點到頭不改是鄉談蓋惟一德老菴主諸佛正遍知海自<span class='corr'>己</span>可識淺深六和真實家風別人未知高下肘後佩靈符當是非錯綜而不動不移用中懸寶鏡任妍醜紛紜而無留無礙茲值仲冬嚴寒之際適逢千差坐斷之時全身放下來不管青苔生古殿雙足跏趺處隨他黃葉墮空庭此又是極現成底佛法最直捷底路徑現在大眾<span class='corr'>已</span>是親見親聞他更有箇安心法子不可不知棹轉蘆灣風月靜簾垂層閣鳥聲閒。</p>
<p>大覺尼掩龕一切諸法悉如夢幻妄想本空塵境自寂謂其生雨過不妨花片片道是死春來好看燕飛飛所以生身閨閣踏腳名門苦樂安危靡不經歷著如來衣成佛子住既無緣起不有緣滅在大覺分中可謂驚世霜鐘無塵完璧始終操行皆為正因生平大事<span class='corr'>已</span>了畢也要到末後牢關更有一轉晝掩衡門春闃寂花飛一任滿階前　起龕舊時行徑<span class='corr'>已</span>是分明本有風光不從人得雖則要止便止要行便行若非山僧指南終是惑南為北以拄杖擊龕一下　入塔最上一路密不通風此中一門渾無縫罅千聖莫能窺測萬靈不敢希求是以想念於時興感於世今日大覺既<span class='corr'>已</span>到者裏安置向甚麼處月圓當戶垂簾子坐斷威音可自由。</p>
<p>雪堂侍者火煙水參尋自遠過巾瓶半載病時多命根子斷還鄉去慶快生平事若何擲火炬烈焰堆中飛彩鳳鳥窠不用布毛吹。</p>
<p>克念庫頭火我與汝剃除鬚髮汝為我出賣生薑從人之情是非兼到克<span class='corr'>己</span>之念時候不違今朝消算清楚我和汝兩不相虧然到命根斷處尚有箇口訣我可傳汝大冶紅爐雪片飛生平慶快無如此。</p>
<p>為正修禪師起龕生於歙死於越心<span class='corr'>已</span>安意<span class='corr'>已</span>休十方坦蕩一句截流春光處處堪行樂不必沉吟問路頭　舉火天都生枝天華結果種種修持事事端正增一點則失其真減一絲則非其志知君底事<span class='corr'>已</span>分明我亦不妨重指註擲火炬曰看火　入塔火出木盡灰飛煙滅粉碎髑髏銀碗盛雪得旨歸根是甚時節紅日三更照海門是非莫聽傍人說。</p>
<p>道勤尼入塔人人有箇安身處從古到今不動不移同彼同此尚無染淨之殊豈有男女之異若是皮膚脫盡底玉骨珊珊髑髏粉碎時春風浩浩自然一到一切到一成一切成其奈時人不識山僧特為提撕遂放下骨襯雨過花時候春風滿路香。</p>
<p>普雲尼入塔清風菴脫離殼漏子天華寺居安樂家鄉其生平志略<span class='corr'>已</span>謂無慚所作事業人皆仰之今日到者裏更有甚麼事重重紅樹珊珊竹箇裏風光自不同。</p>
<p>等觀和尚起龕大道體寬無易無難神機宛轉萬種千般雖是後人想遺愛相知不在久盤桓　舉火我愚菴老人生平用不盡一著子一切人攀陪莫及鑽仰徒然惟等觀法兄一肩擔荷掇出威音那畔狼藉百草頭邊縱橫幻境藹若春風尊貴勿居閒同秋水有時電閃晴空應機而發有時慈雲法雨隨類而周直得笠澤湖煙波鼎沸妙寶塔舞蹈稱奇在急流中既<span class='corr'>已</span>當頭坐斷向火焰裏正好大奮全提克家有子於中無慍舉火炬此道神光貫牛斗法門寒冷不須愁　入塔唱雲門曲白雪飛花敞慈雲門清風偃草向來總道施機先妙用操從上鑪錘就鍛者規模鎔盡入室者英器式傳正偏曾不安排箇般伎倆在等兄分上只當餘事妙其間也則能出處同源必如是也乃見兒孫得力湘南潭北<span class='corr'>已</span>極分明葉落歸根載容注腳蘆花月映當門處無縫明窺是指南。</p>
<p>鳳山晴和尚舉火沒量大人者立言如鐵石滲漏絕無行事如日月隱顯全該故我鳳山法兄一生孤硬四壁蕭然有時嘔心徹骨切切唯言毋自欺有時截鐵斬釘諄諄只說住山好化鹿山頭放眼千峰寒色桐水岸邊矢心一味古風棲鳳山二十載目瞠雲漢手撮虛空石頭鈯斧轉見鋒芒愚菴家法愈加嚴整所以兒孫得力室內閒閒錦織金梭絲頭井井然則其道嵯峨勞心夢寐如老人幾人不慚荷負力砥囂浮如吾兄幾兄津梁忽疲後昆何倚舉火炬尚遺者一著子向大眾面門上放大光明耳根下震大雷音總要諸仁箇箇知有去且知有箇甚麼從前高調無人和火後莖茆展大悲。</p>
<p>為思以禪師起龕坐斷古風十五年源頭來自乳峰前從今移步思無倦一道春光處處圓　同守菴舉火二由一有一亦莫守金烏善飛玉兔解走當年同燈作息有尊有卑此日合火還鄉無先無後明知箇事如開藏取寶一切現成卻道陳年舊案全提不起因未得轉身一路枯木巖前致留觀聽草菴門外尚屬躊躇而今觸處皆真隨緣便了神光閃爍無回互驚出雙雙彩鳳飛。</p>
<p>香萃妙明老宿掩龕修無相無願三昧而慈悲不捨眾生唯地上聖人得殊勝慧曲垂方便提獎一切者也故我香萃妙明老師生平也秪有一副慈悲利人之心腸所以一動一靜願輪運於懷中一言一默慈柄操於掌上有時不許夜行塵塵絕跡有時投明而到法法圓成緇素因而感佩法胤以此森嚴與地上高流同一規步可謂無憾矣而今慈範<span class='corr'>已</span>停所作皆息一門深掩無標的晏坐優游老太平。</p>
<p>金子乾州司馬木主入功德林扶挽世風垂其青眼干城法苑見其赤心以不世出之哲不礙隨緣事有可為之人何妨正性奮身博濟時猶花開錦上平懷常實處如月在長空一周一切周一用一切用者般說話尤是世情故常非道人之相為也且生也不道死也不道千差坐斷一句流芳作麼生道踏著此中田地穩更無天上與人間遂安位。</p>
<p>來峰房振宗慈霖如石中朗四亡僧火不變是體隨緣為用示生示滅百發百中生平質朴遇物溫和振宗老宿得其真體應彼雖殊我心恒一慈霖禪師有其妙用所以或長或短收歸夢宅是好是惡屏疊幻場得鶴林不傳秘訣堂前常挂水雲包扶清涼久破砂盆腳下不辭風雪路為人亦如為<span class='corr'>己</span>般般必仰先猷受益全在受虧諄諄乃梯後進故春融秋肅之間皆切磋琢磨之地祖祖孫孫趨趨步步用底苦心作底事業于緇于素共知共見如石堅剛一毫搖動不得如鏡中朗一絲揜蔽不得舉火炬獨有箇事未曾倒斷山僧乘時一一點明遂擲下一毛頭上神光現徹底施為在此時。</p>
<p>一指菴履常禪師起龕法無定相大道坦平百般妙用一句分明千手大悲攔不住鐵牛無腳也須行　舉火萬物一馬天地一指斗轉星移本不動此故惟履常師兄論年汲汲披厥凄風終日皇皇捱其冷雨有時親疏絕跡木人盡帶愁顏有時逆順同歸虛空橫開笑口自謂如入海採寶先求如意可以到處稱尊隨方受用若必待腦後迸出神光胸次始為開豁則東塔有一轉語擲火炬火到松根知煖意堅冰厚凍也銷融　入塔深冬殘雪盡村路早梅開者裏得箇入處雖則拈得來放得下猶是平田淺草合水和泥要作脫灑道人直下全機截斷果爾脫盡皮膚自然頭正尾正纔好與家裏人說家裏話以杖擊塔三下箇裏不須愁出入雲中犬吠是仙家。</p>
<p>誕生法姪掩龕虛空背上慣打鞦韆夢幻場中漫搖木鐸惟我誕生法姪自有斟酌不作者般行徑所以出象田門水銀無假絕孤鴻侶造詣皆真有時放身林下盧仝月蝕詩讀到三更有時偕友水邊雲門太古曲唱高一調若謂雨花堂青苔未埽須彌座曉霧尚攢何殊墨上添煤可拈過也寬懷此日且高坐閒看秋林黃葉飛。</p>
<p>幻居了蘊耆舊起龕一著既了五蘊即空頭頭無礙法法圓通如今移步出門去一片秋光在眼中　舉火拈火炬者箇杷柄我了蘊師兄一生憑此和氣待人方春大地精嚴立<span class='corr'>己</span>片雪紅爐僧俗心悅而誠服慈大可尊遠近感慕而不休德純為重其志於至公之道雖臨終不敢輕忽幻居屋數間破蒲團一箇委託後賢<span class='corr'>已</span>是極妥今日眾大檀越諸山尊宿團圞聚會共作證明者箇杷柄也要放箇著處遂擲下大光明藏絕邊涯出沒卷舒無不可　入塔本分事閒時做得徹頭徹尾到臨時受用才得省力故放開時目前指出千般有絕滲漏處卻道其中一也無有句無句抹過一邊此中若了無餘事門外蒼苔任落花。</p>
<p>石齋入塔山中或有事即喚石齋來平常心是道說著便疑猜從無量劫中幻生幻滅不知真際所詣如今到了不用疑不用猜碧天月滿秋剛半遠浦雲衝白鷺回。</p>
<p>臘八日密行尼請為母塔前法語恩思罔極密行叵測日煖冰融山光水碧老釋迦夜裏被明星<span class='corr'>刺</span>破眼睛卻言一切眾生皆具以妄想執著不能證得山僧道既人人本具要證便證有甚麼執卓拄杖箇中無背面何處不玲瓏。</p>
<p>道目耆舊封龕大道無形至誠可表三十年風霜勿厭一切事果決無疑或逆或順心內如如是短是長目前了了憂慮實為叢林蕭條乃見行李自信得抱道之人匡扶法社毘贊宗猷任勞任怨有所不免惟志願堅固者能之幻緣既盡來去翛然如君標格今時少門掩春風且放閒。</p>
<p>白蓮嗣法門人弘持願上座請為先師太敬之璸禪師對靈法語云門前屋後稻花香劫外風光已盡彰一曲還鄉秋日好白蓮風靜水亭涼若論此段風光上至諸佛聖人下及蜎飛蠕動情無情等皆有分非是佛向上人獨得之家私也恭惟敬之老宿之靈素性淡如秋水凝神屹若寒巖戒肅如霜德溫似旭培訓後俊不愧初心一生得力處世路紛紜莫問渠萬事自甘休人情翻覆非關我是非同異消歸一念冤親憎愛腦合一心有時小艇苕溪閒野鶩有時一笻鴛水捷若飛鴻真寂高耆舊之名白蓮重尊宿之望以其卷舒與奪任意縱橫故於生死去來絕無拘礙雖然究竟到極則處更有商量在且道商量箇甚麼卓拄杖云聖凡彼此無分別把手同行一路。</p>
</div>
</div><!-- end of div[@id='body'] -->
</body></html>