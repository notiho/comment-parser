<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>浮石禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>浮石禪師語錄卷九</p><p class="byline">嗣法門人行浚等編</p>
<div class='div-other'><a id='mulu42' />
<p class='h1'>偈贊</p>
<div class='div-other'><a id='mulu43' />
<p class='h2'>古林寺募糧</p><p style="text-indent:0em" class="lg-abnormal"><div class='lg-row'>世界未成，此寺先興，歲序既行，不動此林，中有偉人，勞構軒楹，頓空我相，善接雲朋，百事皆具，一切現成，十方歸望，若故居亭，駢肩接踵，絡繹如雲，日給不敷，用告檀那，儘力施來，泥多佛大。</div>
</p></div>
<div class='div-other'><a id='mulu44' />
<p class='h2'>十二時</p><p style="text-indent:0em" class="lg-abnormal"><div class='lg-row'>夜半子，昨日纔完今日始，唯有無為學道人，終日凝然貓捕鼠。</div>
</p><p style="text-indent:0em" class="lg-abnormal"><div class='lg-row'>雞鳴丑，一覺翻身便抖擻，無端豎起銕脊梁，驚得泥牛銜月走。</div>
</p><p style="text-indent:0em" class="lg-abnormal"><div class='lg-row'>平旦寅，披起衲衣開大門，踢醒巖前睡菸菟，佛祖都來一口吞。</div>
</p><p style="text-indent:0em" class="lg-abnormal"><div class='lg-row'>日出卯，萬仞山頭先<span class='corr'>已</span>炤，入廛垂手沒疏親，兔兒不食窠邊草。</div>
</p><p style="text-indent:0em" class="lg-abnormal"><div class='lg-row'>食時辰，一眾都餐不溼羹，偃鼠飲河非吾種，大鵬劈海取龍吞。</div>
</p><p style="text-indent:0em" class="lg-abnormal"><div class='lg-row'>禺中巳，萬行花敷普賢智，豈做尋常鱉鼻蛇？養長頭角興雲雨。</div>
</p><p style="text-indent:0em" class="lg-abnormal"><div class='lg-row'>日南午，分明打出三更鼓，金毛獅子忽翻身，木馬嘶風叫冤苦。</div>
</p><p style="text-indent:0em" class="lg-abnormal"><div class='lg-row'>日昳未，大白牛車平等賜，雖有小根小莖來，不效瞿曇羊鹿濟。</div>
</p><p style="text-indent:0em" class="lg-abnormal"><div class='lg-row'>晡時申，打得獼猴箇箇惺，直教不外攀花手，便是如來清淨身。</div>
</p><p style="text-indent:0em" class="lg-abnormal"><div class='lg-row'>日入酉，窗禽也解尋窠走，須臾大地黑漫漫，千聖從來不知有。</div>
</p><p style="text-indent:0em" class="lg-abnormal"><div class='lg-row'>黃昏<span class='corr'>戌</span>，我家獵犬當門立，管你千賢萬聖來，劈面一口要見骨。</div>
</p><p style="text-indent:0em" class="lg-abnormal"><div class='lg-row'>人定亥，野豬帶箭攻人稼，震威一喝豁然惺，一輪明月當空掛。</div>
</p></div>
<div class='div-other'><a id='mulu45' />
<p class='h2'>山中四威儀</p><p style="text-indent:0em" class="lg-abnormal"><div class='lg-row'>山中行，楖栗橫擔破白雲。上層巒，遠眺愈精神。</div>
</p><p style="text-indent:0em" class="lg-abnormal"><div class='lg-row'>山中住，卓立懸崖無所繫。者一層，那個人敢履？</div>
</p><p style="text-indent:0em" class="lg-abnormal"><div class='lg-row'>山中坐，爐焚柏子香易過。峭巍巍，冷眼俱覷破。</div>
</p><p style="text-indent:0em" class="lg-abnormal"><div class='lg-row'>山中臥，月移松影穿窗過。蝶夢斷，不識人間路。</div>
</p></div>
<div class='div-other'><a id='mulu46' />
<p class='h2'>示鑒可禪人</p><p style="text-indent:0em" class="lg-abnormal"><div class='lg-row'>屈指參隨<span class='corr'>已</span>十年，鵬程尤滯半途邊，直教展翅南溟候，得座披衣事事全。</div>
</p></div>
<div class='div-other'><a id='mulu47' />
<p class='h2'>觀音大士</p><p style="text-indent:0em" class="lg-abnormal"><div class='lg-row'>稽首大悲王，能拔諸有苦，一手援一道，六道悉安妥。欲與一切樂，是樂等於我，若有一不肖，罪自心未普。眾生何所之？但向染邊趣，捨自尊貴身，說法示同類。日月掌中擎，晝夜永立佇，引入聞思修，共證圓通智。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>眾生好染不知非，大士隨機現白衣，瓶瀉柳頭甘露水，得霑一滴世間稀。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>鬚髮青疏，慈容滿月，跏趺端坐，度諸苦厄。將錢買餅人盡知，拈出瓦瓶誰測識？要測識，問取嘉禾孫和石。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>誰家籃裏無金鯉？賣弄人前努著嘴，不辭提得臂兒酸，要使人人暗相委。暗相委，一段風流徹骨髓。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>渺渺洪波不易尋，多年撈摸始相親，今朝豈是閒提出？要使閻浮人見真。咄！</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>普門大士示多身，遍歷塵間六道行，逆順強良慈一體，故將多手接多情。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>普門大士狀千般，隨相生情被孰瞞？昨日入廛今出海，何曾異卻半毫端？</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>不向街頭賣，冷坐待人來，問著籃中物，言魚口錯開。</div>
</p></div>
<div class='div-other'><a id='mulu48' />
<p class='h2'>達磨</p><p style="text-indent:0em" class="lg-abnormal"><div class='lg-row'>一函經，一拄杖，一箇缽盂隨身放。梁皇殿上聖亦無，少室峰前法豈剩？默然趺坐語如雷，九十六種俱膽喪，接得神光一個兒，斷臂安心作榜樣。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>杖頭經，腳下葦，褰裳濡足誰相委？不因走入驚人浪，那得竿頭稱意魚？</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>採寶須憑識寶人，陽春雪曲孰曾聞？不是祖師來太早，要留樣子曉兒孫。</div>
</p></div>
<div class='div-other'><a id='mulu49' />
<p class='h2'>壽亭侯</p><p style="text-indent:0em" class="lg-abnormal"><div class='lg-row'>協力匡先主，全憑偃月刀，七軍謀已決，三足鼎時操。破壁光炎漢，封金壓魏曹，書中明底事，儘可悟英豪。</div>
</p></div>
<div class='div-other'><a id='mulu50' />
<p class='h2'>天童密和尚像贊</p><p style="text-indent:0em" class="lg-abnormal"><div class='lg-row'>一條白棒，不離宴坐，是聖、是凡，毫無放過，打斷命根猶未歇手，直待再蘇有出身路。出身路，未舉棒前都蹉過。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>世壽七十七，說法二十五，萬指常繞圍，半字何曾吐？牽出楊岐三腳驢，便教認取玄沙虎。</div>
</p></div>
<div class='div-other'><a id='mulu51' />
<p class='h2'>邵先生遺真</p><p style="text-indent:0em" class="lg-abnormal"><div class='lg-row'>心宇邵先生，余生未相識，所以睹尊容，是非莫能決。或曰是先生，余乃未敢諾；或曰非先生，余亦未敢別。不諾不別間，恰與先生合。先生達生理，故曰帶不來；先生達死理，故曰帶不去。不來與不去，此是無生訣。無生、無不生，生生繼不絕，臨行三囑言，子孫遵未歇。於此見先生，先生奚生滅。</div>
</p></div>
<div class='div-other'><a id='mulu52' />
<p class='h2'>冶堂孫居士小像</p><p style="text-indent:0em" class="lg-abnormal"><div class='lg-row'>童子倚杖而立，冶翁執拂而坐，余欲發其高誼，未敢輕意露布。不露布，午夜正明，天曉不露。</div>
</p></div>
<div class='div-other'><a id='mulu53' />
<p class='h2'>一空禪師小像</p><p style="text-indent:0em" class="lg-abnormal"><div class='lg-row'>秦山曾結社，東塔共參隨，破家散宅後，天涯各自趨。愧我多飄泊，羨君獨掩扉，兀坐三十載，陶然如一日。生平不露頭角，臨終稍吐風規。咄！莫待夜行剛把火，直須當道與人知。</div>
</p></div>
<div class='div-other'><a id='mulu54' />
<p class='h2'>湘南居士乞題行樂</p><p style="text-indent:0em" class="lg-abnormal"><div class='lg-row'>長松下，怪石旁，揮羽扇，坐琴床，一段天機，急須自薦。討盡世間便宜，不落思筭徬徨，待伊轉得身時，方好喫余痛棒。</div>
</p></div>
<div class='div-other'><a id='mulu55' />
<p class='h2'>明湛法師像</p><p style="text-indent:0em" class="lg-abnormal"><div class='lg-row'>聽出聲，見超色，一點孤明，湛然不息。有時陞座談經，有時跏趺靜默，欲識阿師行履，不落聖凡階級。</div>
</p></div>
<div class='div-other'><a id='mulu56' />
<p class='h2'>俞秋來小像</p><p style="text-indent:0em" class="lg-abnormal"><div class='lg-row'>是僧非僧、是俗非俗，三教精通，百氏咸熟。突出烏珠仔細看，展開兩手是什麼？非但淨名杜口，鼻祖也道不識。</div>
</p></div>
<div class='div-other'><a id='mulu57' />
<p class='h2'>白齋律師像</p><p style="text-indent:0em" class="lg-abnormal"><div class='lg-row'>四大本空，人人著相；五蘊非有，念念攀緣。著相故，莫肯捨其一毛；攀緣故，誰能空於一念？一念若空捨，全身不吝、四相不著，燃諸體何難？顧爾白齋，其見是歟？兩手秪存五指，一身備及萬行。古之藥王善見即今白齋、今之白齋即古藥王善見，分實不分，相原無相，渾古今為一體，濟五濁而無方。</div>
</p></div>
<div class='div-other'><a id='mulu58' />
<p class='h2'>先老和尚贊</p><p style="text-indent:0em" class="lg-abnormal"><div class='lg-row'>銅棺山頂大徹，禹門堂上親傳。一條白棒，振起濟北將墜之綱宗；六坐道場，直指積劫沉埋之故寶。若貧兒遇王父，受用無窮；似病子得良醫，了生脫死。慈悲莫及，恩大難酬。當年不遇提攜，今日何從得識？寤寐尋思無可酬，舍<span class='corr'>己</span>從人堪報德。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>若言是我師，我師<span class='corr'>已</span>去世；若言非我師，面目渾不異。是與不是總皆虛，我師之真紅冶知。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>老漢從來沒樣，丹青妄描其狀。若還是我本師，那有閒功坐上忙？忙六道，拯迷流，度盡眾生方了願。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>描也描不成、畫也畫不就，通身一條棒，棒下令人透，果能透體露，堂堂無別有。咄！</div>
</p></div>
<div class='div-other'><a id='mulu59' />
<p class='h2'>巖芝師小像</p><p style="text-indent:0em" class="lg-abnormal"><div class='lg-row'>纔出龍池門，開闢罄山去，今將四十年，撐天并拄地。有耳誰不聞？有眼誰不見？露柱掛燈籠，山門朝佛殿，一生參學事<span class='corr'>已</span>成，兩手相扶猶不放。</div>
</p></div>
<div class='div-other'><a id='mulu60' />
<p class='h2'>護法鎮府楊公像贊</p><p style="text-indent:0em" class="lg-abnormal"><div class='lg-row'>堂堂楊公，維周之虎，世出名胄，在夫子所。爰及公身，繼光乃祖，不煩一矢，定茲南土。吳民艾安，辭祿養素，德望信人，功烈遠播。晚歸法王，作法金湯，追美大年，為紀為綱，物外世間，並濟休光。眉宇豐隆，實維楊公，南山有松，媲美斯容。</div>
</p></div>
<div class='div-other'><a id='mulu61' />
<p class='h2'>侍者純素為師祖洞然請題像贊</p><p style="text-indent:0em" class="lg-abnormal"><div class='lg-row'>欲識洞然師，從來未常晤，忽見紙上的，怳然如會過。者個即洞然，只恐成差誤，者個非洞然，眉目誰遮護？直須掇轉太虛看，萬象光中全體露，亭亭兮玉樹丰標，凜凜兮冰壺襟度。琅玕山裏建叢林，玅泉堂上真慈父，輪珠靜坐默無言，從教海底旋烏兔。咄！懸向高堂，松蒼石古。</div>
</p></div>
<div class='div-other'><a id='mulu62' />
<p class='h2'>雲停耿居士像</p><p style="text-indent:0em" class="lg-abnormal"><div class='lg-row'>身居濁世，意尚清閒，屠刀放下，與佛齊肩。參禮多方知識，唯求一著機先，誠為法門弟子，世儒拱手推賢。仁廉義廉，青草卓卓白雲邊；道弘德弘，綠水涓涓碧澗中。踏翻大海，踢倒孤峰。咄！這裏識得，不枉覿面相逢。</div>
</p></div>
<div class='div-other'><a id='mulu63' />
<p class='h2'>見月律師像</p><p style="text-indent:0em" class="lg-abnormal"><div class='lg-row'>持戒但<span class='corr'>束</span>身，非身何所<span class='corr'>束</span>？當頭能坐斷，是名真見月。</div>
</p></div>
<div class='div-other'><a id='mulu64' />
<p class='h2'>雲山居士像贊</p><p style="text-indent:0em" class="lg-abnormal"><div class='lg-row'>雲山自古兩相依，雲作山裳山作居，脫去遍空籠宇宙，收來小塢可藏伊。花開碧軸家常畫，水瀉清泉供客炊，彼此互為誠自得，天然一種不思議。</div>
</p></div></div>
<div class='div-other'><a id='mulu65' />
<p class='h1'>自贊</p>
<div class='div-other'><a id='mulu66' />
<p class='h2'>孤卓首座請</p><p style="text-indent:0em" class="lg-abnormal"><div class='lg-row'>行也然、坐也然，語也然、默也然，行坐語默體安然，從來本體難描畫，畫出誰知失本然？欲本然，卓卓孤峰獨頂天。</div>
</p></div>
<div class='div-other'><a id='mulu67' />
<p class='h2'>範圍首座請</p><p style="text-indent:0em" class="lg-abnormal"><div class='lg-row'>者漢本來沒樣，丹青怎生描狀？認取者個便是，摘花碓杵頭上，不假摩醯隻眼，洞徹元初意況。總然畫得成渠，也是範圍模樣。</div>
</p></div>
<div class='div-other'><a id='mulu68' />
<p class='h2'>無奇西堂請</p><p style="text-indent:0em" class="lg-abnormal"><div class='lg-row'>自他有異，形影還同，兩沒交涉，吞吐虛空。隨緣不變兮，突出難辨；不變隨緣兮，觸處皆逢。咄！正恁麼時，隨緣耶？不變耶？今日斬新翻舊案，曹谿無底水無痕。</div>
</p></div>
<div class='div-other'><a id='mulu69' />
<p class='h2'>均實監院請</p><p style="text-indent:0em" class="lg-abnormal"><div class='lg-row'>先天不生，後天不滅，正恁麼時，丰姿越格。握臨濟之吹毛，截野狐之窠窟，乘慈明之巨舟，拯苦海之沉溺。慣將一喝驗來機，耳聾三日求人識。</div>
</p></div>
<div class='div-other'><a id='mulu70' />
<p class='h2'>拳石都監請</p><p style="text-indent:0em" class="lg-abnormal"><div class='lg-row'>者老漢，禪不明、教不諳、律不持、佛不念，脫體無依，道方一貫。噫！到底還他肌骨好，不搽紅粉也風流。</div>
</p></div>
<div class='div-other'><a id='mulu71' />
<p class='h2'>山衣書記請</p><p style="text-indent:0em" class="lg-abnormal"><div class='lg-row'>不譚玄、不說玅，三拜得髓，鼻祖<span class='corr'>已</span>道。整衣就座又如何？千古萬古令人造。</div>
</p></div>
<div class='div-other'><a id='mulu72' />
<p class='h2'>古余書記請</p><p style="text-indent:0em" class="lg-abnormal"><div class='lg-row'>咄哉！者漢全沒思筭，聖亦不希、凡亦不厭，好不自誇、歹常自見，輕輕拈出口頭句，落草求人續正傳。</div>
</p></div>
<div class='div-other'><a id='mulu73' />
<p class='h2'>祖田知客請</p><p style="text-indent:0em" class="lg-abnormal"><div class='lg-row'>前三三，後三三，一領袈裟搭半肩，剛然洞徹其中旨，天上人間事不凡。</div>
</p></div>
<div class='div-other'><a id='mulu74' />
<p class='h2'>碧岑禪人請</p><p style="text-indent:0em" class="lg-abnormal"><div class='lg-row'>手持麈尾默無言，一領袈裟搭半肩，直視兩傍筵下眾，箇中誰不占機先？</div>
</p></div>
<div class='div-other'><a id='mulu75' />
<p class='h2'>玉田知客請</p><p style="text-indent:0em" class="lg-abnormal"><div class='lg-row'>諸佛出世，唯為一事，脫珍御服，著弊垢衣，隱勝現劣，捨淨入穢。者漢無端走入群隊，被人問著一事，料你開不得嘴。</div>
</p></div>
<div class='div-other'><a id='mulu76' />
<p class='h2'>雪屏知客請</p><p style="text-indent:0em" class="lg-abnormal"><div class='lg-row'>智者不自贊，自贊即是愚，除卻愚與智，於中作麼題？欲題題極處，惟有自家知。</div>
</p></div>
<div class='div-other'><a id='mulu77' />
<p class='h2'>白菴維那請</p><p style="text-indent:0em" class="lg-abnormal"><div class='lg-row'>咄哉！者漢無一可<span class='corr'>羨</span>，自幼家貧失學，未老氣血先弱，不貴門庭熱鬧，秪圖賢衲數人，各各冰霜節操，永繼太白傳燈。</div>
</p></div>
<div class='div-other'><a id='mulu78' />
<p class='h2'>楚雲西堂請</p><p style="text-indent:0em" class="lg-abnormal"><div class='lg-row'>天童一會人，惟汝不唧溜，祖師向上事，晝夜苦參究，鈍置二十年，方識自家醜。欲作他家兒，莫效伊做就，徹底盡掀翻，斬新成活計，針眼裡[跳-兆+孛]跳，剎竿頭遊戲，始可入廛垂手，定然出類拔萃。</div>
</p></div>
<div class='div-other'><a id='mulu79' />
<p class='h2'>孤巖副寺請</p><p style="text-indent:0em" class="lg-abnormal"><div class='lg-row'>太白峰前事，分明舉似伊，手中拈白拂，腳下謾針錐。那邊別有真消息？只許渾家父子知。</div>
</p></div>
<div class='div-other'><a id='mulu80' />
<p class='h2'>古天知藏請</p><p style="text-indent:0em" class="lg-abnormal"><div class='lg-row'>影從形生、形從心生，心若不生，形影皆空。空原不空，玅化無窮，無窮妙化，背覺合塵。一條白棒，天下縱橫，啟迷為悟，點銕成金。能所不立，物我互融，上行下效，永繼祖燈。</div>
</p></div>
<div class='div-other'><a id='mulu81' />
<p class='h2'>松源書記請</p><p style="text-indent:0em" class="lg-abnormal"><div class='lg-row'>手拈白麈尾，用處不思議，未具超方眼，誰人識得你？</div>
</p></div>
<div class='div-other'><a id='mulu82' />
<p class='h2'>蠱門書記請</p><p style="text-indent:0em" class="lg-abnormal"><div class='lg-row'>眼裡無觔，皮下沒血，原來似箇傀儡，抽牽便露醜拙。咄！誰知正法眼，向者瞎驢滅？</div>
</p></div>
<div class='div-other'><a id='mulu83' />
<p class='h2'>白嶠西堂請</p><p style="text-indent:0em" class="lg-abnormal"><div class='lg-row'>者漢幼愚拙，文義全不識，老大自知非，心常懷映雪。半點不相瞞，盡情為伊說，春風原不在花枝，至體從來無簡擇。</div>
</p></div>
<div class='div-other'><a id='mulu84' />
<p class='h2'>育焉知客請</p><p style="text-indent:0em" class="lg-abnormal"><div class='lg-row'>者漢為人，別無指示，一條白棒，令人悟去。悟與不悟，有何憑據？獅子解翻身，韓盧唯逐塊，一一檢點分明，豈肯懡㦬放去？放與不放自家知，珍重兒曹莫效伊。</div>
</p></div>
<div class='div-other'><a id='mulu85' />
<p class='h2'>佛階書記請</p><p style="text-indent:0em" class="lg-abnormal"><div class='lg-row'>本來無面目，特地五十七，半點不相瞞，渾身皆露出。江南去復來，刺腦入膠漆，若再打之遶，何日是休日？今欲作退藏，佛階代我劃。</div>
</p></div>
<div class='div-other'><a id='mulu86' />
<p class='h2'>雪岑書記請</p><p style="text-indent:0em" class="lg-abnormal"><div class='lg-row'>像像像，者裏寫得著，方顯真見量，非但出人頭地，千聖無不遜讓。</div>
</p></div>
<div class='div-other'><a id='mulu87' />
<p class='h2'>法喜長老請</p><p style="text-indent:0em" class="lg-abnormal"><div class='lg-row'>十九出家，三十見道，正眼看來，堪發一笑。且道笑箇甚麼？一片白雲橫谷口，幾多歸鳥自迷巢。</div>
</p></div>
<div class='div-other'><a id='mulu88' />
<p class='h2'>演教退長老請</p><p style="text-indent:0em" class="lg-abnormal"><div class='lg-row'>咄哉！者漢無一可<span class='corr'>羨</span>，禪未經參，道豈預諳？唯喜恬退，善推過量，榮辱不形、毀譽莫辨，不掩他長、不遮<span class='corr'>己</span>短，一切時中，二空為觀。若真吾嗣，理當一貫。</div>
</p></div>
<div class='div-other'><a id='mulu89' />
<p class='h2'>鈍斧禪人請</p><p style="text-indent:0em" class="lg-abnormal"><div class='lg-row'>者漢從來不住相，妍妍醜醜非其狀，蓋色騎聲絕見聞，塵塵剎剎自呈樣。功德天、黑暗女、癩狗、泥豬咸共體，只為初時一念迷，直至於今立彼此。巧施爐鞴情襟，大舉鉗鎚鎔固執，縱逢錯節事難分，自有人間鈍斧子。</div>
</p></div>
<div class='div-other'><a id='mulu90' />
<p class='h2'>雪衣知客請</p><p style="text-indent:0em" class="lg-abnormal"><div class='lg-row'>道為率性之源，身為載道之器。器潔則形端影直，源淨則響順聲和。影直故，皈從者眾；響順故，感化者深。凡為化導之師、荷擔法門之任，莫不從修身養性始，惟閒居慎獨乃為得之。且道如何是慎獨底事？一領布衣光似雪，雒陽歸後不曾緇。</div>
</p></div>
<div class='div-other'><a id='mulu91' />
<p class='h2'>靈常書記請</p><p style="text-indent:0em" class="lg-abnormal"><div class='lg-row'>雖坐鬘徑峰，實在國山院，彼此沒囊藏，拈出與人薦。直下識得渠，真假俱是幻，緇素若分明，堪為我法眷。撮土作香焚，是名真供養。</div>
</p></div>
<div class='div-other'><a id='mulu92' />
<p class='h2'>五空侍者請</p><p style="text-indent:0em" class="lg-abnormal"><div class='lg-row'>無道可尊，無法可說，得座披衣，應箇時節。眾中雖有玅吉祥，擬欲白椎遭點額。</div>
</p></div>
<div class='div-other'><a id='mulu93' />
<p class='h2'>大圓書記請</p><p style="text-indent:0em" class="lg-abnormal"><div class='lg-row'>這老漢，沒崖岸，法界以為身，虛空是其量，五湖衲子孰知蹤？四海高人咸罔測，惟有丹青顧周望，妙筆輕輕能寫出。拈條白棒按來機，打得心空及第歸，更有一般相為處，入門頻喚點茶來。</div>
</p></div>
<div class='div-other'><a id='mulu94' />
<p class='h2'>了幻知客請</p><p style="text-indent:0em" class="lg-abnormal"><div class='lg-row'>老漢從來據實，不會無端捏出，蕩除佛祖玄妙，掃空魔外妖孽，手拈白拂按來機，覿體為伊渾莫測，唯有禪人字了幻，多載相隨方始諳。冷地思量無可酬，權請丹青寫模樣，他年懸向草堂前，管取野狐自潛狀。</div>
</p></div>
<div class='div-other'><a id='mulu95' />
<p class='h2'>法音侍者請</p><p style="text-indent:0em" class="lg-abnormal"><div class='lg-row'>麤眉細目，髮白齒落，老老大大，何勞做作？不若放下，身心隨處，逍遙快樂。</div>
</p></div>
<div class='div-other'><a id='mulu96' />
<p class='h2'>寄菴首座請</p><p style="text-indent:0em" class="lg-abnormal"><div class='lg-row'>描不成、畫不就，這個阿師，從何逗漏？三尺麈尾信手拈，七尺烏藤豎背後，識得伊家親做處，方堪踞坐獨稱尊。</div>
</p></div>
<div class='div-other'><a id='mulu97' />
<p class='h2'>佛杲後堂請</p><p style="text-indent:0em" class="lg-abnormal"><div class='lg-row'>最甘清淡絕攀緣，一種平懷樂性天，高據猊床提正令，橫拈麈尾驗來賢。燈傳太白堂中焰，花吐祇園樹裏顏，見徹老僧真面目，滿林綠葉蔭春巔。</div>
</p></div>
<div class='div-other'><a id='mulu98' />
<p class='h2'>其生書記請</p><p style="text-indent:0em" class="lg-abnormal"><div class='lg-row'>咄哉！者賊有甚奇特？指鹿為馬、喚龜作鱉，禪不用參、法無可說，慣將三日耳曨案，要使衲僧當下徹。</div>
</p></div>
<div class='div-other'><a id='mulu99' />
<p class='h2'>梵點知藏請</p><p style="text-indent:0em" class="lg-abnormal"><div class='lg-row'>老僧無面目，從緣示幻蹤，夢中瞠笑眼，筆底現慈容。悟真元無體，了相亦非身，身體兩無處，分身遍剎塵。</div>
</p></div>
<div class='div-other'><a id='mulu100' />
<p class='h2'>慎獨監院請</p><p style="text-indent:0em" class="lg-abnormal"><div class='lg-row'>者漢從來無相，恰被丹青描狀，處<span class='corr'>已</span>唯好謙和，待人專於敬讓，說法不通文義，治家一味小樣，元是沒搭煞的阿師，何用焚香供養？</div>
</p></div>
<div class='div-other'><a id='mulu101' />
<p class='h2'>竺堂後堂請</p><p style="text-indent:0em" class="lg-abnormal"><div class='lg-row'>者箇阿師，不立規則，鬧市裡安身、深山裡作活，慣用烏豆法，擒取白拈賊，佛魔俱掃，鬼神莫測，今朝圖出在人前，一生醜拙難埋沒。</div>
</p></div>
<div class='div-other'><a id='mulu102' />
<p class='h2'>石丰維那請</p><p style="text-indent:0em" class="lg-abnormal"><div class='lg-row'>你若是我，有文無質；我若是你，有質無文；你我不二，文質彬彬。非學就，是天生，一團錦繡，五彩粧成，乾坤有改，至體常存。信手拈來無剩法，明明一道古猶今。</div>
</p></div>
<div class='div-other'><a id='mulu103' />
<p class='h2'>大育知事請</p><p style="text-indent:0em" class="lg-abnormal"><div class='lg-row'>幻寓七十翁，潦倒渾無用，強應別山招，始見慈悲重，頗有濟眾心，奈無法可剩，若更打葛藤，豈有休歇分？</div>
</p></div>
<div class='div-other'><a id='mulu104' />
<p class='h2'>履冰知客請</p><p style="text-indent:0em" class="lg-abnormal"><div class='lg-row'>老僧真面目，原非有相狀，迥出於言思，亦超於限量，卻在筆尖頭，露出者模樣。若道是我真，眚見空花像；若道非我真，覓波離水上。忽被無舌人，喚作浮和尚。</div>
</p></div>
<div class='div-other'><a id='mulu105' />
<p class='h2'>用中知客請</p><p style="text-indent:0em" class="lg-abnormal"><div class='lg-row'>不落有無，中間突出，拋鉤撒網，不徒自得。在頃刻間坐七處道場，於剎那際了我為僧事，今朝收起絲綸，方可逍遙自適。</div>
</p></div>
<div class='div-other'><a id='mulu106' />
<p class='h2'>文瑞侍者請</p><p style="text-indent:0em" class="lg-abnormal"><div class='lg-row'>昔緣不昧今還覲，侍奉多年若最初，願子時時頻返炤，有朝忽悟趙州無。</div>
</p></div>
<div class='div-other'><a id='mulu107' />
<p class='h2'>曉宗侍者請</p><p style="text-indent:0em" class="lg-abnormal"><div class='lg-row'>人我相空，是非莫論，善應來機，說法無吝。七坐道場，宛如一眴，此是阿誰？福城老漢。</div>
</p></div>
<div class='div-other'><a id='mulu108' />
<p class='h2'>陳羽翀居士——法名行岑——請</p><p style="text-indent:0em" class="lg-abnormal"><div class='lg-row'>見月休觀指，歸家罷問程，空堂唯獨坐，對面孰知音？噫！指天指地沒人會，七尺藤條兩手扶。</div>
</p></div>
<div class='div-other'><a id='mulu109' />
<p class='h2'>疊山西堂請</p><p style="text-indent:0em" class="lg-abnormal"><div class='lg-row'>鏡裡花，水中月，看去則有，拈來是無。明眼漢向未落有無之際見得徹去，便自拍掌呵呵大笑，云：「元來老和尚在者裡。」</div>
</p></div>
<div class='div-other'><a id='mulu110' />
<p class='h2'>頑衲知藏請</p><p style="text-indent:0em" class="lg-abnormal"><div class='lg-row'>天庭髮短，地角鬚長，上下勿稱，笑倒傍觀。言中有深意，笑裡露吹毛，一句括人天，幾曾容眹跡？</div>
</p></div>
<div class='div-other'><a id='mulu111' />
<p class='h2'>純素教授請</p><p style="text-indent:0em" class="lg-abnormal"><div class='lg-row'>撥轉上頭關，佛眼覷不見，惟許過量人，可通者一線。氣類自相投，風神全體現，拈起一莖草，便作吹毛劍。</div>
</p></div>
<div class='div-other'><a id='mulu112' />
<p class='h2'>蹈先侍者請</p><p style="text-indent:0em" class="lg-abnormal"><div class='lg-row'>瘦有精神，老無倦態，鼓兩片皮，說法無礙。掃不空習、驅自欺怪，世、出世間人重事，老僧看去總成獃。</div>
</p></div>
<div class='div-other'><a id='mulu113' />
<p class='h2'>慧曉知藏請</p><p style="text-indent:0em" class="lg-abnormal"><div class='lg-row'>渠不是我，眼裏無觔；我不是渠，未到無心。從來自家斷，何用他人評？多少阿師聞是說，端然趺坐學無心，莫謂無心便是道，無心猶隔兩三重，識得隔，頓超出，者點機須透徹。</div>
</p></div>
<div class='div-other'><a id='mulu114' />
<p class='h2'>周公魯居士請</p><p style="text-indent:0em" class="lg-abnormal"><div class='lg-row'>渠無我不立，我無渠不尊，渠我原無異，法界示分身。四生等一子，三界視同人，故拈者條棒，棒棒啟迷津。</div>
</p></div>
<div class='div-other'><a id='mulu115' />
<p class='h2'>若雷知藏請</p><p style="text-indent:0em" class="lg-abnormal"><div class='lg-row'>尸陀林案閱知歸，聞舉薰風永絕疑，不是兩番霜雪冷，怎教五葉競芳菲？</div>
</p></div>
<div class='div-other'><a id='mulu116' />
<p class='h2'>梵音禪人請</p><p style="text-indent:0em" class="lg-abnormal"><div class='lg-row'>日中陽焰，火裡晶冰，從無而有，隨處現身。有既不有，無豈真無？手持一柄拂，終日嘴盧都。</div>
</p></div>
<div class='div-other'><a id='mulu117' />
<p class='h2'>默化禪人請</p><p style="text-indent:0em" class="lg-abnormal"><div class='lg-row'>咄！者裡、那個，落得一點墨、著得一毫色，卻向皮毛上寫幾筆，也道像者老賊。若要像者老賊，須向三日耳聾中透徹始得。</div>
</p></div>
<div class='div-other'><a id='mulu118' />
<p class='h2'>天籟禪人請</p><p style="text-indent:0em" class="lg-abnormal"><div class='lg-row'>手拈玉麈面朝南，正坐當軒孰敢攀？縱有佛魔難近傍，天然氣概出人間。</div>
</p></div>
<div class='div-other'><a id='mulu119' />
<p class='h2'>恒悟禪人請</p><p style="text-indent:0em" class="lg-abnormal"><div class='lg-row'>默時說，說時默，大施門開無壅塞，者裡分明見得親，便是渠儂真面目。</div>
</p></div>
<div class='div-other'><a id='mulu120' />
<p class='h2'>雪苔副寺請</p><p style="text-indent:0em" class="lg-abnormal"><div class='lg-row'>者老漢，真自在，世、出世間法，看得總平懷。唯拈箇拂子，要人明主宰，劫石可移動，此心寧變改。咄！</div>
</p></div>
<div class='div-other'><a id='mulu121' />
<p class='h2'>石門維那請</p><p style="text-indent:0em" class="lg-abnormal"><div class='lg-row'>天庭無剩髮，地閣有長鬚，少小不勤學，老大徒傷悲。一片疑情，時難撒手，十七年來未嘗解帶，不透諸佛出身處，直至如今安慶快，原來是箇鈍根阿師，石門何用焚香拜？</div>
</p></div></div>
<div class='div-other'><a id='mulu122' />
<p class='h1'>佛事</p><p>報恩，結制，掛板。師呈板云：「此乃百丈之遺規，祖庭之號令。懸之，則天長地久，為紀為綱；鳴之，則應時識候，有收有放。等古今於一致，齊寡眾於一儀，正當恁麼時一句作麼生道？一陣薰風吹古殿，五葉優曇開報恩。」</p>
<p>廣慧，結制，掛板。「叢林始建，法席初開，凡聖交參，龍蛇共聚，若無規矩，難正方圓。是以丈祖置此，為僧堂之號令，一眾之紀綱，嚴整威儀，肅恭齋法，推窮諦理，以悟為期。諸佛因此以圓成，列祖藉此以了徹，天龍欽此以護持，魔外仰此以歸從，誠萬世之良規、千塗之妙轍，亙古亙今，永無移易者。」舉板，云：「大眾！直下了得，奚假繁詞；脫或未能，再通一線。」遂擊一下，云：「祖令既行於此日，五葉千燈事轉新。」</p>
<p>天童本師密和尚忌日，拈香。「生無親、死無間，千里同風，我道一貫。人人盡道今日是天童先和尚三週，不肖徒未免隨世倒見，雖然菜羹糲飯不成奠，唯願吾師展笑顏。」</p>
<p>雪嶠和尚訃音至，拈香。「語風居千指庵，長年快活，懶下人間，一管筆壓倒五湖騷客，半肩髮濫同三界愚凡。纔見灑灑落落，<span class='corr'>已</span>上凌霄峰頂；俄然痴痴憨憨，又在五老峰前。也不管佛殿荒蕪、也不惜祖庭秋晚，六合藏於胸次、靈符懸於肘間，有人問著西來意，怒目睜睛痛詈言。末後受黃公三請，幡然辭卻徑山，法幢豎於四處，法語播於塵寰，非唱導之日促，乃世壽之年高，家離久而應歸，轉鶴髮而童顏。如是，則當以奠為慶、以悲為歡，惟冀常寂光中瞠開笑眼。」</p>
<p>本師密和尚十週，掃塔，拈香。「十載親而不到，一朝到而不親。從來別館池塘內，一對鴛鴦畫不成。象王回旋，獅子嚬呻，出頭外望，為覓知音。幸入吾師鑒，恩深莫可論。」插香，云：「權焚一撮土，聊爾塞人睛。大眾且道：因甚如此？不捐世俗常情見，誰敢當堂面至尊？」</p>
<p>一空師起龕，師以杖敲，云：「敲開龕板便見舊人，指出衣珠方知故寶。知也、見也，如人飲水，冷煖自知。敲兮、指兮，信手拈來，和盤托出。吾兄雖則二俱坐斷、一亦不居，簡點將來未為盡善。何則？不見道：『枯木巖前端坐易，夜明簾外轉身難。』且道如何是轉身一句？」又敲龕，云：「到江吳地盡，隔岸越山多。」</p>
<p>舉火。「性火真空、性空真火，既為一體，無處可躲。所以道：人人常光現前，箇箇壁立萬仞。吾兄留心此道三十餘年。」以火炬打圓相，云：「還知有者箇消息麼？如或未然，不妨更下箇註腳。」擲下，云：「烈燄光中親透過，從今撒手坦然行。」</p>
<p>徹空禪人火。「徹空！徹空！快便難逢，風行草偃，水到渠成，不假半點安排力，自然露出本來珍。」以火炬作圓相，云：「更向者裡透徹，涅槃生死俱空。」</p>
<p>德行典座起龕。「當陽坐斷，未是到家；平坦游行，猶然錯路。直須向荊棘林中透出，方名勇猛丈夫。且道荊棘林中作麼生透出？」以杖畫地，云：「何勞滄海變？當下與君通。」遂引龕而行。</p>
<p>十方禪人火。「十方！十方！無可比量，縱橫自在，洞達無疆。處生死流，驪珠獨耀於滄海；踞涅槃岸，桂輪孤朗于碧天。你我聖凡盡是虛聲，生死涅槃同於昨夢。」擲火炬，云：「若向者裡薦得，便能獨步大方。」</p>
<p>息塵茶頭火。「息塵！息塵！塵息名空，空雖不住，住亦非塵。然雖如是，非為究竟。且道如何是究竟處？頻燒鍋底湯纔熱，灶若停煙水自涼。果能諦信其中旨，觸處光明遍界香。」</p>
<p>純覺禪人火。以火炬敲空，云：「敲空作響，擊木無聲，於茲薦得，純覺遺身。其生也，春枝發萼；其死也，秋葉歸根。不入榮枯之相，安知<span class='corr'>己</span>力乃充？」擲火炬，云：「咄！」</p>
<p>隱凡靜主火。「諸行無常，示生滅法，生滅滅<span class='corr'>已</span>，寂滅為樂。於寂滅中，無聖可成、無凡可隱，一味平懷，泯然自盡。其生也，春萌夏茂；其死也，秋收冬藏。天有四時而成一歲，人有四相而成一生，還知不隨四時之榮枯、不被四相之生滅者麼？」舉火炬，云：「佛殿階前石獅子，大洋海底鐵崑崙。」擲下火炬。</p>
<p>得心火頭火。「寒是火、熱是冰。者裏會得，是真得心；若還不會。」以火把打圓相，云：「難逃者裏安身。噫！泥牛昨夜遭漂泊，直至如今不見蹤。」</p>
<p>南天竺國僧羅漢揜龕。「弗住西乾入大唐，驅驅萬里為參方，腳跟未動身先到，四座名山掌上看，不避寒暄尋古跡，但隨信施結良緣，我今雖把龕門揜，正體何曾有間然？」</p>
<p>起龕。「當陽曉示，同道方知，覿體提持，全資識者。」卓拄杖，云：「若向者裏透得，便可以撒明月珠、噴旃檀氣；如或未然，更通一線。」拽拄杖引云：「隨我來也。」</p>
<p>舉火。打圓相，云：「括盡乾坤，包藏萬有，任爾十聖三賢，儘力跳他不出。茲者亡過羅漢，托生西域，圓寂中華，兩土勝緣資生頗足，雖不能光揚佛日、接物利生，一片仁慈、十方修德，蒲團午夜淨念堅持，正好百年聚首，誰料一旦告終？如今既然到此，可謂世緣畢備，末後殷勤，截斷路頭，一堆猛燄，且道畢竟向什麼處去？劫火洞然毫末盡，青山依舊白雲中。」</p>
<p>淨如禪人火。「憶汝曾參金粟禪，灶紅眼豁識生緣，而今老大都忘卻，天上人間快活仙。纔聚首，<span class='corr'>已</span>三年，箇事須知一著先，脫體本無元字腳，生來死生總脩然。」攛下火。「今朝撇下娘生褲，一道紅光燼目前。」</p>
<p>映山禪人火。「纔入空門未幾年，便招此疾日長眠，行學兩途難<span class='corr'>已已</span>，無奈多生業力牽，不逢點出金剛體，奚識輪迴沒變遷？」以炬打圓相，中點云：「咦！汝能諦信其中旨，臘月梅花到處鮮。」</p>
<p>了幻上座起龕。師以杖敲云：「寸板藏身未是長，直須赤體露堂堂，藏露兩途俱坐斷，翻身便是法中王。隨我去，莫遲延。」復敲云：「只將者點真消息，永作人間脫苦方。」</p>
<p>舉火。「了幻幻緣何必了？緣生生處即無生，劫火洞然毫末盡，青山端在白雲中。今日為汝重註破，人間天上任縱橫。」復打圓相，云：「須記取，莫朦朧，自從撥出寒爐火，世世將來續祖燈。」</p>
<p>靈虛禪友封龕。師詣龕前，以杖擊三下，云：「葉落林空霜滿天，西風吹沒渡人船，今朝撇下娘生褲，收拾龕中假我關。」復擊云：「假我關靈虛，當下絕塵凡。」喝一喝，拽杖便行。</p>
<p>聖恒知客火。「一生參學事將成，長夜昏沉忽爾侵，了得此身原是幻，誰生誰死絕諸塵。虛明自炤非心力，脫體無依孰聖恒？轉身句子親相示，月掛秋空分外明。」</p>
<p>慧覺火。「慧覺兄！慧覺兄！春風吹暖柳垂青，景德堂前曾覿面，歸家自不涉途程。所以道：只此見聞非見聞，無餘聲色可呈君。我今更助一把火，管取通身手眼明。」遂攛下火炬。</p>
<p>古余維那父、母、姊靈骨入塔。「一子出家，九族生天，古人垂語，話不虛傳。」舉靈骨，云：「大眾會麼？不因樵父指，怎到葛洪家？」</p>
<p>彌勒慈氏開光。「法身無相，法眼無涯。無相故，端居兜率；無涯故，普現人間。本有常光爍太虛，從來不受塵遮掩，只因隱實施權，一任有開有閉，不妨錦上更鋪花，有意氣時添意氣，隨身布袋沒些些，等施所求無不遂，十字街頭等個人，自笑至今猶未遇。大眾且道：還有遇底時節麼？」豎拂子，云：「時時示時人，時人自不識。」</p>
<p>慧津上座火。師舉火炬，云：「來無所從，去無所至，巍巍不動，分明舉似。所以道：處處真，處處真，塵塵盡是本來人，真實說時聲不現，正體堂堂沒卻身。慧上座向這裏薦得，自然上無攀仰、下絕<span class='corr'>己</span>躬，生死涅槃同於昨夢，一切蕩然無罣礙，便是逍遙出世人；其或未能，老僧贈汝一把火，留取人間作慧津。」</p>
<p>法孫等即掩龕。「半生參學事方周，正欲陞堂啟後眸，不把音聲為佛事，便將身教示同流。老僧為汝將龕掩，惟恐令人錯較量。」以杖三卓，云：「關。」</p>
<p>龍池萬如和尚入塔。云：「無生而生者，法性之隨緣；生實無生者，隨緣之不變。隨緣不變故，山光水色，頭頭彰古佛真機；不變隨緣故，鳥韻松聲，法法演圓常妙偈。所謂性相平等，體用一元，從來無我、無人，畢竟誰生？誰滅？惟我法兄萬翁大和尚以淨法界為身，本無出沒，大悲願力示現受生，既受生<span class='corr'>已</span>，作人天之模範、為末世之津梁。由是三坐道場，說法二十餘載，所化弟子得一知半見者不可枚舉，親承印可續佛慧命者五十餘座，可謂光前裕後、越古超今者矣。私謂說法既久，化導日長，所化之機不生難遭之想，懈與進脩，反荒道業。是以上年十月二十九日身示微恙，忽爾告終。嗚呼！頓令山花失彩、松檜生愁、白雲低影、黃鳥哀鳴，致使七眾無依如失怙恃，欲求耳提面命之誨安可復得？凡有心者，莫不追悔而進修，正見我兄去留得所、順逆皆權。」以杖指塔，云：「大眾看看：還有這個光明幢在，高不可攀、堅莫能動，生凡育聖之胚胎、袪邪怖惡之標幟，天龍擁護、神鬼欽崇。正恁麼時，我兄全身奉重石室安居一句作麼生道？地靈出人傑，源遠定流長。」卓拄杖，起座。</p>
<p>五空徒封龕。師以杖指龕云：「生從這裏出，死從這裏入，生死本來空，焉有真出入？故經云：『性真常中求於去來，迷悟生死了不可得。』真常之性則不問，且道這裏是甚麼所在？還會麼？鄉村四月閒人少，採了蠶桑又插田，且喜吾徒撥轉生機，別行一路，世、出世間俱坐斷，管教凡聖不相通。」</p>
<p>仲濂汪居士封龕。師以杖擊龕，云：「一生為眾太忙生，累得身心兩不寧，予昔有書曾<span class='corr'>已</span>勸，今朝欲作豈能行？人天福果雖勤辦，佛祖單傳荷未能。」以手掩龕，云：「老僧親手將龕掩，待汝抽身喝下明。」</p>
</div>
<div class='div-other'><a id='mulu123' />
<p class='h1'>雜著</p>
<div class='div-other'><a id='mulu124' />
<p class='h2'>報恩齋單引</p><p>赤烏始創，無三寶處建立三寶；石佛浮來，可思議中不可思議。嚴淨莫先於毘尼，宏範孰過於禪道？欲使法雲常聚、戒月恒輝，大開香積、廣接雲臨，須憑善信竭力施來，一任衲子橫咬豎嚼，助我飽參，報君多福。</p>
</div>
<div class='div-other'><a id='mulu125' />
<p class='h2'>禪智齋單引</p><p>夫叢林者，乃聚眾之所也。草聚而有靈芝、木聚而有巨材、水聚而有鯤鯨、僧聚而有聖賢，草孤則偃、木孤則斜、水孤則臭、僧孤則野，未見少法不仗相資相助而成也。草木以雨露為資、鯤鯨以水深為資、僧眾以信施為資，一缺所資，道無可辦、福無可求。是以僧仗信施而辦道，俗仗眾僧而求福，所以財、法二施等無差別。</p>
</div>
<div class='div-other'><a id='mulu126' />
<p class='h2'>題十八羅漢圖</p><p>余聞十八大士曾領旨於靈山，俱登四果，權現形於苦海，迥絕諸緣，廣度有情，入深無漏，化導他方此土，應供天上人間，妙用難思、神通莫比，平履於波紋之上、橫身於峭壁之間。虎錫振時，鎔寒冰為煖地；龍盂灑處，解熱惱作清涼。跨鱉附蝦，騰雲駕霧，遨遊龍宮，海藏步武。南嶽天台隱顯以時、去來無定，忽無心而觸目，擬有意而難窺。驗仰山於集雲峰巔，拋圓相而全機頓契；偕黃檗於瀑漲渡口，擲篷笠而伎倆全施。如今落在山僧手頭，也要借渠鼻孔出氣。偈曰：聖賢不落有無邊，恰被丹青畫得全，擬是擬非俱未在，春風吹出樹頭鮮。</p>
</div>
<div class='div-other'><a id='mulu127' />
<p class='h2'>題成岵吟尊慈王宜人節孝</p><p>節孝撫孤幼，先賢未易全。海門岵公母，賢中之最賢，教子已成名，奉姑樂有年，尤勝柏舟誓，報夫非一端，子亦固無負，天理之循環，予知成氏門，忠孝永綿延。</p>
</div>
<div class='div-other'><a id='mulu128' />
<p class='h2'>題錢聖月所居[、/(、*、)]丆</p><p>德不孤，必有鄰，[、/(、*、)]丆從此得題名。未舉筆時先覷破，聖凡無地可容身，好男不看春、好女不看燈，擬向明中坐，還輸暗裡行，丈夫須具超方眼，莫被時人換卻睛。</p>
</div>
<div class='div-other'><a id='mulu129' />
<p class='h2'>題崔曰可家藏東洲先生墨蹟</p><p>東洲先生乃先朝砥柱、明代才翁，文壓歐蘇、詩凌李杜、字邁右軍，忠烈貫於杲日、仁孝著於海邦。予生也晚，聞而慕之，每抱不得識荊之嘆。茲寓三仙，得晤曰可居士，為先生之曾孫，出先生墨蹟詩章見示，為之摹寫其筆外之意、吟詠其句外之趣，直使白雲低影，黃鳥添聲，湖山拱秀，翰海停波，黯然而思、惕然而會，令人神清目朗，垂老益壯，怳如面對尊顏，親聞謦欬，可以釋我曩時不得識荊之嘆矣，因題數語歸曰可居士。</p>
</div>
<div class='div-other'><a id='mulu130' />
<p class='h2'>和勝因禪師拄杖子</p><p>惺惺寂寂者條杖，情與無情沒兩樣，死死生生涉險夷，一念知歸心膽壯。壓塵泥，透荊棘，卓卓孤標為眾格，冒雨衝風不記年，歷盡冰霜成就力。別同儔，離巉岳，隨流得妙忘驚愕，聊把尋常鄙見施，偶值英資方許摸。欲埋頭，推領眾，縱橫與奪儘拈弄，殺活擒拏向上機，狸奴白牯咸知痛。策上下，點疏親，榮辱無拘為利生，將此深心奉剎塵，癩狗泥豬共一身。或時喜、或時嗔，大施常開折攝門，輕輕撥轉無為化，聖見凡情總不存。</p>
</div>
<div class='div-other'><a id='mulu131' />
<p class='h2'>牧牛</p><p>牧牛兒，好著力，牛不馴兮誓不息，從來烈性恣咆哮，權把繩兮緊緊執。按春秋，調歲月，牛始淳兮繩始撇，雖然卓卓在伊前，不侵苗稼方端的。淨裸裸，赤灑灑，體露堂堂忘管帶，直入千峰與萬峰，白雲堆裏真瀟灑。水也足，草也足，隨意餐兮隨意宿，閒將頭角向人施，露出本來真面目。脫簑衣，解箬笠，悠悠芳草閒吹笛，笛聲吹出舊宮商，分明洩漏者消息。得恁麼，且休歇，好箇牛兒待時節，忽然大地一聲雷，耕遍乾坤在掌握。童牛兒，何所立？人自空兮牛泯跡，一段孤光亙古今，都盧只是無孔笛。阿呵呵！會也麼？眨得眼來滿眼花，若還透過者些子，不妨隨處作生涯。</p>
</div>
<div class='div-other'><a id='mulu132' />
<p class='h2'>善權寺齋單</p><p>世尊遺教，命持缽以資身，檀度修因，施齋糧而祈福。身失資，則慧命無依；福不祈，則樂果無由。是以祈樂果者，應施糧以齋眾；續慧命者，當持缽以受施。內外交需，彼此努力。</p>
<p class="head3">又</p>
<p>叢林復建，衲子雲臨，常住必仗施主之齋糧成就衲子之修行，施主必仗衲子之修行成就施主之福果，交相成就，如鳥之二翼、車之二輪，缺一則不能行矣。</p>
</div>
<div class='div-other'><a id='mulu133' />
<p class='h2'>掛鐘板</p><p>師執板，云：「敲空作響，重整百丈老祖之儀規；擊木無聲，始契波離尊者之軌範。斯乃入聖超凡之正路，斷情截集之良方，諸佛因之而得證，列祖藉此以悟真，今之學者必也仗此而參修。是以天龍擁護、魔外歸從，某也謹遵遺命。」呈板云：「將此高懸。」擊板云：「大眾聞之，各宜珍重。」</p>
</div></div>
<div class='div-other'><a id='mulu134' />
<p class='h1'>行實</p><p>師戊子誕日，大眾袖香請說行實。師固辭，眾固請不已，師不獲辭，乃云：「若論此事，本自現成，在俗、出家原無二致，秖因未得入頭要了本分，若非出俗求師，何由洞了？因是背親投師，其間歷盡苦辛不及枚舉，然亦不必舉，今因大眾固請，略舉大概。</p>
<p>「予乃趙氏子，父文，母李氏，世居虎林，移徙當湖。父年向老，艱於嗣息，禱神得生，生後家業漸凋。六歲破學，學名重光，家益寒。七歲遂經營度日。十三歲，不茹葷，屢欲辭親出家，顧鮮兄弟，不忍遽離，因習課誦，晨昏不輟。十九歲，父母欲為我完娶，嘆曰：『此時不行，他日難脫矣。』于是背親至南海普陀禮紹宗禪師，薙髮。將三月，即歸省親，親泣絕而甦者幾幾，遂不忍相離，便育髮以慰母心，日閱《楞嚴》兼持大悲神咒。一日在母前講因果，言：『出家有如此之益，在俗有如此之累。』母笑曰：『汝既決志出家，終難苦留，但不遠去，我心即安矣。』由是得行<span class='corr'>己</span>志，復禮武原普淨庵乘白法師剃度，受雲棲蓮大師沙彌戒，從明、耶二法師習教，上鶯窠山禮一初禪師。是師慈悲踰等，因發心親侍三載。時值枯淡，日餐糲粥，箸蘸生鹽，致染腸瘋，不果所願。適值湛和尚開講鹽官天寧，遂往天寧，乞圓具足大戒。</p>
<p>「次參聞谷老宿于靈祐，示我參父母未生前面目。是夏結制，秦山逼拶太過，得勞力傷寒。纔痊，又值湛和尚于嘉禾東塔開堂，復往求單。進堂，身甚尪羸，眾拒不得入，予曰：『得死禪席是大幸也。』眾皆嘆服，因而得入。由是隨眾二旬，身體輕安，精神復舊，入定一日如寸香頃。後往鶯窠山結制，與法林禪友矢志夜不放參。一夕昏重難遣，因同堂禪侶閱《五燈會元》，值七賢女觀尸陀林因緣有省，遂說偈曰：『一池蛙鼓夜喧喧，歷歷明明道口邊，通報五湖林下客，從今不必更加參。』</p>
<p>「下山，急欲遍參知識以求印可，因父母年耄無倚，借繆居士書院養親。纔一年，母去世。次年，父亦相繼告終。喪葬事畢，復參湛和尚于天寧，入門便問：『達磨一宗只者是？還別有？』湛云：『還別有。』予便喝云：『還別有麼？』湛云：『還別有。』予即退身三步，合掌，云：『還別有麼？』湛云：『還別有。』予曰：『某即如此，還別有，請和尚道。』湛云：『我要去拜客，待我轉來向汝道。』予時不諳，作實語會。私計：果若別有，予之見處未為徹法源底，待其說破，不值半文矣，必須自<span class='corr'>己</span>參透，方為真得。重理前工，冬上雲門，結制，進方丈求單，湛問：『如何是佛法的的大意？』予云：『老老大大，還問者箇話。』湛休去，命余為參頭。予一日領眾入室，湛問：『古人有三句，如何是第一句？』予曰：『帶累某不少。』湛云：『如何是老僧帶累處？』予曰：『落二落三。』湛又休去。</p>
<p>「次參本師密雲和尚於金粟，予問：『如何是即此用？』尚打一拂子。予曰：『如何是離此用？』尚亦打一拂子。予曰：『恁麼則儱侗不少。』尚云：『難道有兩箇？』予禮而出。明日進方丈，求侍者單，尚允之。一日，侍立次，尚云：『古人問：「如何是諸佛出身處？」荅：「薰風自南來，殿角生微涼。」汝作麼生會？』予不能荅。尚曰：『快還我下落。』予瞢然力參三晝夜，連呈數偈，尚俱言未在，予亦自慚。後果有箇會處，便入臥室，禮云：『某會也。』尚云：『如何是汝會處？』予曰：『鷂子過新羅。』尚云：『未在，還我偈來。』予即書云：『薰風自南來，殿角生微涼，我今看破處，也只是尋常。』尚然之，予禮而出。從此自知前來悟處一一無差，因錯會湛和尚一言『還別有』，又苦數年，始信古人云：『早知燈是火，飯熟幾多時？』</p>
<p>「自此金粟常住，有不周者，予出外募，時或少有所補；發心供眾，為浴主一年，維那三年，隨師赴閩而旋尚赴育王請，予辭，掩關普淨菴。又因受業師得恙甚重，破關侍奉，不久過世。尚復至金粟結夏，予禮覲，尚留予領眾為教授。尚應天童請，金粟乏主，尚意屬于予，隨命朱柏臺、費孝廉等堅請三次，余皆不諾。後子穀蔡居士痛哭堅請，余領之交。過三日，忽發眼疾，力辭去，上秦山住靜。越三載，赴嘉禾和石孫居士請，住東塔。進院日，眾請上堂，予力辭，秪為眾說小參。</p>
<p>「三稔畢，謝院事，復上天童省覲，尚仍命為侍者。一日天雪，尚問：『好雪因甚不落別處？』予曰：『秪為大地無寸土。』尚曰：『既無寸土，畢竟落在甚麼處？』予曰：『前山與後山。』師亦然之。後命知客一年，冬辭，出山掩關。尚出二題，一曰：『靈苗秀巧，動止俱妙。』二曰：『根本庸麤，舉措乃孚。』授予曰：『能作義理禪二篇，許汝閉關。』予蘊之旬日莫能下筆。一日隨眾出坡，因冒風疾，熟睡單次忽得題意，即起搆燈，信筆而成。明日呈尚，尚閱畢云：『太明白了。』予曰：『猶恐其晦也。』尚曰：『存之。』次日，辭出山，請題頂相，尚曰：『汝自題罷。』予曰：『某題是某底。』尚即索筆親書。是夜三更，尚同侍僧玄玄扣予寮門，予啟戶，尚入坐，曰：『汝年四十七，三年關滿恰是五旬，老僧許汝隨處開堂。』予曰：『和尚雖是慈悲相許，某自量力可出，福緣不足則不出也，福緣頗足、量力未充亦不出也，必候兩可方出。』尚笑然之，遂拜，辭往武原陳仲修家菴閉關。</p>
<p>「明年秋，尚因事出山至蘇，寧波海道持書請尚還，瑞屏顧居士親送入山，路轉嘉禾，尚患腹疾，履素黃居士請留家園調治。予聞，特破關，至黃園，值尚齋次，命侍僧曰：『教大家莫散，咸集花廳上。』眾集，尚執拂而出，整座而坐，舉拂，曰：『浮石！我用不了底，付汝為眾去。』予曰：『某何人也，敢當斯任？』尚曰：『知汝持重，不必過謙。』予拜而受之。履素對尚曰：『弟子昨夜夢見小園池中開五色金蓮，不知何瑞，乃應今日在此付浮大師，豈不異哉？』眾皆聞而驚喜。是冬即應當湖青蓮寺請，次遷普度，今往報恩。此予一生之醜拙也，本當自掩，因爾眾懇，不能諱卻，用是忉怛，至此惟願大眾莫效予之狼狽也。」眾皆忻躍嘆服，禮謝而退。</p>
</div>
<p class='juan'>浮石禪師語錄卷九<span class='note-inline'>(終)</span></p>
</div><!-- end of div[@id='body'] -->
</body></html>