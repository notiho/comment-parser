<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>浮石禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>浮石禪師語錄卷四</p><p class="byline">嗣法門人行浚等編</p>
<div class='div-other'><a id='mulu14' />
<p class='h1'>寧波府天童景德禪寺語錄</p><p>師在華山同葉，受天童眾護法請上堂。「報恩擔子纔交卸，<span class='corr'>已</span>入西山養病軀，閉戶不聞塵俗事，開門接見大檀書。細揣力微難荷重，追思祖席豈容虛？目昏齒落誠無用，自有金湯永護持。大眾且道：如何是護持的事？山門鎮靜燈無盡，祖道重揚葉有光。」</p>
<p>到山，上堂。至座前拈疏，云：「天無私蓋，地無私載，乾坤既爾，人理亦然。公正分明，再煩維那宣過。」宣畢，陞座，拈香祝聖畢，復拈香云：「此一瓣香第四回拈出，奉供本山先師密老和尚，用酬法乳。」上首白椎，云：「法筵龍象眾，當觀第一義。」時海眾沸騰，遂止問話，乃云：「遞代相承，古今不易，法門重荷，貴在有力大人。山僧年當衰邁，時值秋晚，<span class='corr'>已</span>甘退居同葉，忽蒙檀護見招，因念先人法席，扶病入山，賴有遠近檀那、合山大眾協力相扶，使法輪與食輪共轉，福性與慧性同修；其或不然，未免旁觀者哂。此事且置，到山一句作麼生道？」豎拂子，云：「月愛谿聲流不去，雲懷山色復飛來。」上首復白云：「諦觀法王法，法王法如是。」</p>
<p>師至南翔萬壽寺，請上堂。「自忘衰朽赴天童，匍匐諸山興轉濃，賴有法嗣咸出手，大家扶起破沙盆。祖翁叢席非輕視，浙省名藍第一山，天上卿雲生泰嶽，人間福水長滄溟。正恁麼時，一句又作麼生？」豎拂云：「水向石邊流出冷，風從花裏過來香。」</p>
<p>開爐，上堂。僧問：「祖庭創闢萬山巔，七十餘燈續後先，此日爐開烹佛祖，沙盆意旨請師宣。」師云：「日輪正當午。」進云：「一句歸宗萬國朝，虛空合掌森羅拜。」師云：「如何是拜的事？」僧呈坐具，云：「和尚也須著眼始得。」師云：「你是箇瞎漢。」問：「清光匝地，簇錦攢花，風雲際會且置，如何是天童境？」師卓拄杖，云：「失卻你眼。」進云：「和尚也須著眼看。」師打云：「還見麼？」進云：「日輪正當午，白雲覆青山。」師打云：「總是眼花。」乃云：「天童主法<span class='corr'>已</span>頻更，今臘開爐屬老僧，一眾同參須努力，大家扶起破沙盆。沙盆扶起不尋常，八面玲瓏盡放光，四聖六凡無可避，大千沙界箇中藏。大眾！藏即且置，為什麼無可避？還會麼？天上五衰相現，人間八苦交煎。」</p>
<p>上堂。僧問：「海眾雲臻即不問，擊鼓陞堂事若何？」師打云：「要你薦取。」進云：「應時及節一句又作麼生？」師云：「仲冬猶寒。」乃云：「老僧出世至於今，化主相煩數百僧，惟有迥然真出類，到頭不昧始初心。六年苦行緣方就，萬里關山覓施人，自利利他辦箇事，總教當下契無生。大眾！如何是無生之旨？」良久，云：「玲瓏巖上石，飛去復飛來。」</p>
<p>元旦，上堂。僧問：「一元來復，百福俱臻，慶時納祐一句如何道？」師云：「歲朝東北，五禾大熟。」進云：「恁麼則人安物阜，海晏河清去也。」師云：「時清休唱太平歌。」乃云：「元旦一，萬事吉，衲僧不用加參，管取通身眼徹。因甚如此？不<span class='corr'>羨</span>銕牛耕陸地，慣能井底種林檎。」</p>
<p>解制，上堂。僧問：「繩頭把住，滴水冰生；布袋解開，珠迴玉轉。妙手僧繇描不就，請師點出大家看。」師便打。進云：「謝師一棒當陽妙，覿面還他作者知，祗如解制一句又作麼生？」師復打。進云：「恁麼則一條拄杖子，隨處立乾坤。」師云：「如何是你拄杖子？」進云：「孟春猶寒，伏惟珍重。」便禮拜，師云：「好與三十棒。」問：「三月安居今已滿，解制一句乞師宣。」師云：「晴乾不肯走，直待雨淋頭。」進云：「踏得故鄉田地穩，何須向外去馳求？」師云：「如何是你故鄉田地？」進云：「無影樹頭花爛熳，春光不與四時同。」師云：「如何是你不同處？」進云：「一句迥超千聖路，萬靈何處謝無私？」問：「渡頭喜得水聲息，古國梅花香滿林，布袋解開雲水去，清關橋翠鎖何人？」師豎拄杖，云：「見麼？」進云：「和尚則恁麼，學人又不然。」師云：「又作麼生？」僧頓足，師便打。進云：「拄杖點開新日月，芒鞋一任破青山。」師云：「切莫亂走。」乃云：「獨釣寒潭過一冬，竿頭稱意幾回逢？從今且聽隨流去，等待風雲自受擒。眾中還有不受擒者麼？」良久，云：「千山勢到嶽邊止，萬派聲歸海上消。」</p>
<p>上堂。「太白峰頭，煙雲靄靄；清關橋下，澗水潺潺。潺潺非聲，靄靄非色，非色非聲，誰能薦得？若也薦得，便知天地與我同根、萬物與我一體，可與靈雲、香嚴二大老把手共行，同門出入。到恁麼地，只可自利，未得利人。若要利人，須知更有向上事在。且如何是向上事？」豎拂，云：「天上有星皆拱北，人間無水不朝東。」</p>
<p>上堂。「本是沒量人，一切難描摹，從出母胎來，將錯而認錯。」合掌，云：「大眾會麼？我不敢輕於汝等，汝等本來是佛。」</p>
<p>佛誕，上堂。「大患莫重於迷為病，良劑莫善於悟為藥，直教脫體輕安，藥病一齊拈卻。所以經云：『破有法王出現於世，隨眾生欲而為說法。』只如世尊初生，一手指天，一手指地，週行七步，目顧四方，乃云：『天上天下，唯我獨尊。』且道：隨眾生欲？不隨眾生欲？若人道得貼體句，天童拄杖子即今兩手分付；其或未能，莫將閒學解埋沒祖師心。」</p>
<p>上堂。「箇事明明不覆藏，青山疊疊正當陽，衲僧具有超方眼，蓋色騎聲脫體彰。所以陸亙告南泉云：『肇法師也奇怪，解道：「天地與我同根，萬物與我一體。」』南泉指庭前牡丹花，云：『大夫！時人見此一株花如夢相似。』諸人還知南泉指醒大夫處麼？若知南泉指醒大夫處，便知老僧指醒諸人處；若知老僧指醒諸人處，便知佛佛授手、祖祖相傳處。脫或未能，不免老僧再為諸人下箇註腳：若將眼見終難會，耳處看來方始知。」</p>
<p>開爐，上堂。僧問：「法幢高豎，利物利生；爐鞴重開，烹佛烹祖。向上鉗錘知玅密，當機不讓且如何？」師云：「好與三十棒。」進云：「一喝分賓主，炤用一齊行，如何是炤用齊行底事？」師打云：「還識得者箇麼？」進云：「恁麼則百戰場中誇獨勝，萬人叢裏奪高標。」師云：「未許汝在。」進云：「怎奈龍吟大海、虎嘯高原去也？」師云：「正好喫棒。」僧禮拜，云：「沾恩有分。」師乃云：「萬古長空，一朝風月。萬古長空渾不動，一朝風月任安排，眾中還有出手者麼？」良久，云：「如無，老僧獨弄去也。朔日開爐謂結冬，無端掘窖陷諸人，如能箇裏翻身轉，便是林間出世僧。大眾還知翻身底意麼？不見道：『至道無難，惟嫌揀擇，但莫憎愛，洞然明白。』既明白已，正好朝打三千、<span class='corr'>暮</span>打八百。則譬若牛過窗櫺，頭角四蹄俱<span class='corr'>已</span>過，還有尾巴過不得在。過得、過不得則且置，如何是即日開爐底意？百爐鞴鉗錘全不用，不加火力自相鎔。」</p>
<p>臘八，上堂。「我佛世尊四月八日降生，臘月八日成道。降生時便乃一手指天，一手指地，周行七步，目顧四方，乃云：『天上天下，惟我獨尊。』成道時乃云：『奇哉！眾生皆有如來智慧德相，良由妄想執著而不能證得。』世尊初生時早<span class='corr'>已</span>揭露人天眾前，臨末稍頭復言：『成道者何也？』正見世尊乃是古佛再來，度生為急務，故纔出胎時便乃全體揭露獨尊之旨，欲使一切天人悉皆領悟。怎奈根器未純，聞如不聞、見如不見，世尊只得隱聖同凡，捨四海之富、萬乘之尊，辭恩割愛，離皇宮、入雪山，隳肢體、黜聰明，六年勤苦，於臘八夜睹明星方云成道。此道非我一人獨有，乃人人本具，具而不能證者，只為汝等二六時中不思善便思惡、不思善惡便落無記，一切有為之法如夢幻泡影，頭頭執著、事事認真，所以不能證得。更見世尊慈悲之至、婆心之切，為汝諸人猶未悟去，即今在此討箇甚麼？」以拄杖一時旋風打散，歸方丈。</p>
<p>上堂。「急景凋年候，朔風凍雨天，雪中來送炭，千里不辭艱。為甚肯如是？只為閉門造車，開門合轍。憶昔南院顒和尚上堂，云：『諸方只具啐啄同時眼，未具啐啄同時用。』有僧出，問云：『如何是啐啄同時用？』顒云：『作家不啐啄，啐啄同時失。』僧云：『未是某甲問處。』顒云：『汝問處作麼生？』僧云：『失。』顒便打，僧不肯。」師云：「南院可謂孤高，者僧亦為希遇。雖然，仔細檢點將來，二俱未在。何也？不見道：『有諸<span class='corr'>己</span>然後求諸人，無諸<span class='corr'>己</span>而後非諸人。』即今有傍不甘者出，理前問，老僧向他道：『髑髏常干世界，鼻孔摩觸家風。』且道老僧與南院還有優劣也無？如有緇素得明，即今分半座與伊；其或未能，莫將無事為無事，往往事生無事中。」下座。</p>
<p>解制，上堂。「大盡三十日，小盡二十九，解制在歲終，方木逗圓孔。如能句下翻身，不枉摩裙擦褲。果乃見得透、信得及、擔荷得去，如龍得水、似虎靠山，逆順縱橫，隨緣自在；其或未能，他日閻老子算飯錢，打鬼胐臀有日在。此事且置，即今解制一句作麼生道？蚯蚓驀過東海，泥鰍倒上須彌。」卓拄杖，下座。</p>
<p>師誕日，古余維那請上堂。那問：「爪牙久伏在深林，未肯輕將露與人，今至法王獅子窟，當陽聊且一嚬呻。」遂一喝，師云：「好喝。」那作圓相，師便打。那云：「棒頭有眼，須辨龍蛇。」師云：「瞞他不得。」那又喝，師云：「再喝看。」那云：「不勞再驗。」師便休去，乃云：「本自無生慶有生，有生方得契無生，有無坐斷非為妙，有有無無建本宗。所以紙衣道者參曹山，山問：『如何是紙衣體？』衣云：『寸絲不挂。』山云：『如何是紙衣用？』衣便脫去。山以手拍肩，云：『只解恁麼去，不解恁麼來。』衣便來問，山云：『一靈真性。』『不假胞胎事如何？』山云：『未是妙。』衣云：『如何是妙？』山云：『不借借。』大眾！還知不借借麼？不見《華嚴》云：『相原虛，恒泯一，體性雖實，常在萬緣。』敢問大眾：如何是萬緣底性？如有道得，恰好老僧拄杖子兩手分付；脫或未能，老僧自道去也。」豎拂子，云：「會麼？掬水月在手，弄花香滿衣。」下座。</p>
<p>上堂。「今朝六月一，箇事紛紛俱漏泄，柳陰深處噪新蟬，池上荷香襲幽室，嘶風木馬空成夢，喘月泥牛醉未知。所以當年缺齒翁曾對梁王道：『不識佛心，天子雖聰敏，至此茫然如面壁。』何以？不見經云：『盡思共度量，不能測佛智。』且道如何是佛智？笑裏一毛無間斷，毫端十字路縱橫。」</p>
<p>天童退院，上堂。師云：「昔夢先師喚老僧，老僧出接，見先人手持雨傘，忙撐起，頻喚：『來來與共撐。』是故，聞呼予即至，果遭此地兩無秋，冥中猶仗先師力，不覺怡然二載周。自揣暮年難獨荷，敢邀碩德繼先猷，遙請木兄承<span class='corr'>己</span>諾，殘棋一局適將收。敢辭大眾出山去，莫訝相逢未有期，須知無去無來者，千里何曾間一絲？大眾！既千里之遙，為何不間一絲？」豎拂，云：「會麼？定光金地遙招手，智者江陵暗點頭。」卓杖，下座。</p>
</div>
<div class='div-other'><a id='mulu15' />
<p class='h1'>秀州棲真寺語錄</p><p>上堂。拈疏云：「好事不瞞人，對眾親拈出。」復呈云：「大眾會麼？恐有不會，再煩維那宣過。」指法座，云：「峭巍巍壁立萬仞，孤迥迥突露當陽，和盤托出無人會，曲彔重登再舉揚。」喝一喝便陞，拈香畢，維那白椎，云：「法筵龍象眾，當觀第一義。」乃云：「纔入西山又出山，天緣於此孰能攀？去住不生留別念，一道孤光萬境含。所以道：萬法是心光，諸緣惟性曉，本無迷悟人，只要今日了。既是本無迷悟，要了箇甚麼？」豎拂，云：「還會麼？雖然舊閣閒田地，一度嬴來方始休。」白椎，云：「諦觀法王法，法王法如是。」下座。</p>
<p>上堂。僧問：「太白破沙盆舊話，棲真今日又重圓，破沙盆話即不問，棲真新令請師宣。」師云：「門前一對金剛。」進云：「蒙師指出新條令，普使群英盡飽餐。」師云：「如何是你飽餐底事？」進云：「百戰場中誇獨勝，萬人叢裏凱歌回。」師云：「未許你在。」進云：「和尚不得壓良為賤。」師便打。進云：「杖頭點出摩醯眼，爍破晴空亙古今。」師云：「今日且放過。」進云：「大眾證明去也。」乃云：「捏不成團裂不開，孤光耿耿絕塵埃，丈夫如未超方便，徒使瞿曇空歎哉。是以，浮談萬卷，不如至理片言；腐藥千箱，豈若還丹一粒？還丹一粒，點銕成金；至理片言，轉凡作聖。秪如目前天是天、地是地、山是山、水是水、僧是僧、俗是俗，作麼生轉？撒開一切浮名目，著著拈來不是塵。」卓拄杖，下座。</p>
<p>浴佛，上堂。僧問：「海天浩渺，法界無邊，未審瞿曇又在何處降生？」師云：「腳跟下薦取。」進云：「赤體風前烏律律，放光動地豈繇人？」師云：「莫眼花。」進云：「恁麼則旃檀林裏香風發，錦上鋪花三兩層。」師云：「轉見不堪。」僧喝，師便打，乃云：「一番拈起一番新，今日瞿曇得降生，此事明明無間隔，頻燒香水浴金身。眾中有知恩者，貼體道將一句來。」良久，云：「如無，山僧自道去也。指天指地令人會，七步周行示獨尊。」卓拄杖，下座。</p>
<p>上堂。僧問：「綠樹陰濃夏日長，子規聲裏好商量，臨濟三玄來啟問，請師一一為宣揚。」師云：「風吹不響鈴兒草，雨打無聲鼓子花。」進云：「三玄三要承師指，末後一句事如何？」師打。僧喝，師又打。僧云：「有意氣時添意氣，不風流處也風流。」師云：「退後著。」乃云：「青悠悠蘆葦四遶，白茫茫秀水一灣，庭前古柏參差，閣後新篁直豎，即此便是棲真境，擬問棲真成自昧。問既成昧、不問不知，正恁麼時如何即得？」舉起拂，云：「會麼？三級浪高魚化龍，癡人猶戽夜塘水。」</p>
<p>上堂。「荷葉團團擎翠蓋，蓮華灼灼鬥紅粧，馨香越格無人薦，又逐薰風過埜塘。可謂婆心太切，迷子何知？是以，世尊退兜率而降王宮，脫珍御而著弊垢。達磨西來折葦渡江、面壁九載，<span class='corr'>已</span>見慈悲之極，損<span class='corr'>己</span>而益人，如母念子，靡所不至。故經云：『達一切法即心自性，成就慧身不由他悟。』香嚴擊竹、靈雲見桃、長慶捲簾、百丈扭鼻，斯皆達法自性者也。雖然，只如傅大士云：『須彌芥子父，芥子須彌爺，山水坦然平，敲冰來煮茶。』且道明甚麼邊事？」豎拂，云：「還會麼？陳年骨董無人問，拈出當陽也怖人。」擊拂子，下座。</p>
<p>龍池掃塔，眾請上堂。僧問：「象駕入山，林木盡皆失色；正法眼藏，一眾仰望匡扶。報德酬恩則且止，祖禰不了事如何？」師云：「不勞上座擔憂。」進云：「秪如三聖推他保壽出頭，為甚瞎卻鎮州人眼？」師云：「秪為流通。」進云：「恁麼則有意氣時添意氣、不風流處也風流。」師云：「倒一說。」進云：「謝師荅話。」師云：「今日老僧失利。」問：「春雨如膏新點黛，和風樹老正垂陰，蓋覆乾坤則不問，歸源一句請師宣。」師云：「放汝三十棒。」進云：「古塔喬松迎瑞靄，生機獨露杖頭尖。」師云：「非汝境界。」進云：「與麼則龍池一脈源流遠，萬派聲歸海上消？」師云：「遠之遠矣。」進云：「一雨三根皆普潤，大千無處不霑恩。」師云：「知音者少。」僧禮拜，歸眾，乃云：「遞代相承古至今，法音三世布寰中，禹門堂上師親印，太白峰前兄繼燈。惟有老僧緣甚尟，半生清淡寄松陵，戊春為作翁兄奠，努力登山惜暮齡。茲因古帆侄同合山勤舊禮請老僧陞於此座，老僧素不知道何法可說，但盡偷心，洞然明白，是以釋迦為此掩室於摩竭、淨名為此杜口於毘耶、鼻祖為此對梁武道箇不識。且道老僧見處與古人見處還有優劣也無？」良久，云：「犀因翫月紋生角，象被雷驚花入牙。」</p>
</div>
<div class='div-other'><a id='mulu16' />
<p class='h1'>常州府宜興善權寺語錄</p><p>上堂。至法座，云：「法無定相，遇緣即宗；事無一向，有請則赴。」呈疏，云：「大眾既已洞明，何煩維那再讀？」以拄杖指法座，云：「從空疊就，平地敷陳，祖令既行，當仁不讓。」</p>
<p>遂陞座，拈香畢，復拈香，云：「此一瓣香，多生種植，半世辛勤，今當第五回拈出，供養天童堂上明故先師密雲大和尚，用酬法乳之恩。」斂衣就座，上首白椎，云：「法筵龍象眾，當觀第一義。」師云：「法幢經偃已多年，眾手相扶豎不難，世、出世間功德聚，勸君莫作等閒看。眾中還有出手者麼？」僧問：「離墨峰高連太白，曹溪浪湧漲荊溪，把定封彊則且止，隨方導物事如何？」師云：「看孔著楔。」進云：「如是則一句無私今古共，清風匝地四簷生。」師云：「從來不敢擔當。」進云：「曾經白汗出，莖草現瓊樓。」師云：「說得不如行得。」進云：「今日親領和尚。」師云：「只恐孤負老僧。」乃云：「法幢境界絕思惟，碧眼黃頭竟莫窺，任是三賢并十聖，也應到此豎降旗。大眾且道：法幢境界有甚奇特？不見教中道：『法幢者，乃表根本大智。』此智為諸佛之師，即如來清淨法身，此身即釋迦如來本然自性，此性非獨如來有之，一切眾生皆<span class='corr'>已</span>具足，只因一點無明當面覆卻，遂成迷昧。苟非大智光明炤了，何能轉凡成聖，永脫輪迴？是以諸佛如來由此大智光明力故，頓獲本妙明心，契同毘盧；法界諸大菩薩由此大智光明力故，廣修萬行，頓成滿足菩提；一切聲聞、緣覺由此大智光明力故，圓修四果，獨證單空；一切凡夫由此大智光明力故，炤空煩惱，徹悟自心；天下宗師由此大智光明力故，據坐猊床，弘揚祖道。是以從上佛佛祖祖莫不由此大智而發行，由行會理，證理成果。凡有動作施為，莫不由此大智而得成就，所謂『百億毛頭師子智，一莖艸上現全威』。茲因明如、商谷等自念：為僧不寓於十科，事佛徒消於百載。是以發弘誓願，恢復久廢之古剎，恭同闔邑縉紳、文學、居士遠招老僧主法。自揣年邁無力擔荷，再三推委，推委不下，只得勉力詣山，陞於此座，證明如上之功德莫不皆從大智而發行，事成功倍，則證理成聖不難矣。凡為善權捐捨一椽、一柱、一磚、一瓦，所獲功德與眾上人功德無異。雖然，眾上人與眾施主還見得三輪體空，不住於相麼？」卓杖，云：「因該果海空心量，果徹因源報莫窮。」下座。</p>
<p>監院設齋，請上堂。僧問：「洞壑空山，無聲不應；洪鐘在架，有扣則鳴。學人擬興數問，請師一一為荅。」師云：「逐一問將來。」進云：「墀偃千年柏，碑題三世因，如何是善權景？」師云：「兩洞真仙界。」進云：「眉橫離墨翠，衣掛國山雲，如何是景中人？」師云：「遊人接踵來。」進云：「任他崖石爛，終古為誰通？如何是人中意？」師云：「到此方知。」「學人未問已前，一句又作麼生舉揚？」師云：「秋深黃葉落。」進云：「將謂春歸無覓處，依然轉入此中來。」師云：「不可妄通消息。」乃云：「進院以來經六日，長宜風俗毫無別，渴飲饑餐事事同，謙和到處生歡悅，個事從來不覆藏，擬議低頭成自隔。不自隔，冷灰豆爆豁雙眸，天上人間無等匹。今日慈炤監院設齋供眾，禮請山僧陞座，要與大眾結般若緣。若有人問：『結緣且止，如何是般若？』向他道：『林空山露骨，風動水生紋。』」卓拄杖，下座。</p>
<p>浪木靜主領溧陽舊縣上興埠董、張、史三居士設齋，請上堂。師云：「子月一西來，祖意分明極，赤體條條不覆藏，玉容點點無遮隔。」舉拂，云：「信手拈來不是塵。」擊拂子，云：「從來撲落非他物，只要當人見得真，曠劫無明當下息。三世諸佛本同參，歷代祖師元氣合，聖見凡情一并消，涅槃生死空依號。到恁麼地，且道還假修證也無？雖然舊閣閒田地，一度嬴來方始休。」</p>
<p>臘月，結制，上堂。師云：「善權臘月結制，不效諸方舊例，亦非特出一頭，秪要諸人共會。且道作麼生會？昔年迦葉為阿難，倒卻門前這剎竿，今日大家共扶起，做個兒孫不枉然。」卓拄杖，下座。</p>
<p>出山回，上堂。師云：「出山經月始回山，舊歲新年莫異看，胸次不存來往跡，超今越古事無難。所以古人道：『不執有相，弗住空寂，二邊不住，中道迥立，脫體無依，孤光絕待。』眾中還有到恁麼地者麼？」良久，云：「有無且置，如何是超今越古不難底事？」豎拂，云：「莫待夜深剛把火，即今當道與人看。」</p>
<p>解制，上堂。師云：「老僧無福又無能，人事攀緣念似冰，秪可杜門延暮景，那堪搖尾乞諸鄰？今朝放出英靈漢，散與諸方繼祖燈，他日有緣再相聚，親疏惟驗棒頭痕。大眾且道：有痕者親？無痕者親？有痕者疏？無痕者疏？試檢點看。」良久，云：「作麼生檢點？試玉須經火，求珠不離泥。」卓拄杖，下座。</p>
</div>
<p class='juan'>浮石禪師語錄卷四<span class='note-inline'>(終)</span></p>
</div><!-- end of div[@id='body'] -->
</body></html>