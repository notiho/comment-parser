<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>浮石禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu28' />
<p class='juan'>浮石禪師語錄卷八</p><p class="byline">嗣法門人行浚等編</p>
<div class='div-other'><a id='mulu29' />
<p class='h1'>拈古</p><p>舉：「世尊初生時，一手指天，一手指地，周行七步，目顧四方，云：『天上天下，唯我獨尊。』雲門云：『我當時若見，一棒打殺與狗子喫，貴圖天下太平。』」師云：「世尊纔出頭來，只要起家立業，那顧垛生招箭？雲門大師雖則據令而行，剛成賊過張弓。」豎拂子，云：「大眾見麼？不因樵子徑，怎到葛洪家？」</p>
<p>舉：「世尊在靈山會上拈花示眾，是時眾皆默然，唯迦葉尊者破顏微笑。世尊云：『我有正法眼藏涅槃玅心實相無相微妙法門，不立文字，教外別傳，付囑摩訶迦葉。』」師云：「世尊拈花，眼空四海。迦葉微笑，傍若無人。且道正法眼藏是什麼乾屎橛？」</p>
<p>舉：「外道問佛：『不問有言，不問無言。』世尊良久，外道歎云：『世尊大慈大悲，開我迷雲，令我得入。』作禮而去。阿難云：『外道有何所證而言得入？』世尊云：『如世良馬，見鞭影而行。』後來百丈恒舉此話請益法眼，語未終，眼云：『住住，汝擬向世尊良久處會麼？』丈從此悟入。」師云：「不向良久處會，向什麼處會？」復顧左右，云：「百丈悟處與外道悟處，是同？是別？若道是同，天下宗師盡為外道伴侶；若道是別，東土衲僧不如西天外道。者裏緇素分明，許汝參學事畢。」</p>
<p>舉：「世尊因波斯匿王問：『勝義諦中有世俗諦否？若言無，智不應一；若言有，智不應二。一二之義，其義云何？』佛言：『大王！汝於過去龍光佛時曾問此義，我今無說，汝亦無聞。無說、無聞，是為一義？二義？』」師云：「世尊雖則善荅，帶累波斯匿王墮在死水。山僧則不然，待問：『一二之義，其義云何？』豎拂子，云：『喚作拂子則觸，不喚作拂子則背，此是一二之義，畢竟喚作什麼？』匿王若向者裏透得，非唯不落一二之數，亦且慶快平生。」</p>
<p>舉：「文殊起佛見法見，被世尊威神貶向二鐵圍山。千巖和尚云：『大眾！不起佛見法見，還免得貶向二鐵圍山麼？世尊也是憐兒不覺醜。』」師云：「千巖恁麼道，也是自屎不覺臭。敢問大眾：起也貶、不起也貶，作麼生免得？」眾無語，師湧身云：「觀世音菩薩將錢買胡餅，放下手卻是饅頭。」</p>
<p>舉：「教中道：『未離兜率，<span class='corr'>已</span>降皇宮；未出母胎，度人<span class='corr'>已</span>畢。』」師云：「此是黃面老子閨閣中物，罄底搬出與諸人面前了也。還見麼？若也見得，必自信自肯；脫或未能，不妨更為諸人下箇註腳：落霞與孤鶩齊飛，秋水共長天一色。」</p>
<p>舉：「世尊一日陞座，大眾集定，文殊白椎云：『諦觀法王法，法王法如是。』世尊便下座。」師云：「世尊雖是頭正尾正，卻被文殊使令。若是山僧，纔見文殊出眾，便乃震威一喝，即歸方丈，直使文殊一場懡㦬。何也？我為法王，於法自在。」</p>
<p>舉：「永嘉云：『江月照，松風吹，永夜清宵何所為？佛性戒珠心地印，霧露雲霞體上衣。』大慧云：『者箇阿師好與三十棒。且道過在什麼處？不合將常住物入衣缽下。』」師云：「大慧老人雖則捉賊獻贓，棒不虛發，怎奈不顧自家失利。大眾還知失利處麼？不許他人富，甘得自家貧？」</p>
<p>舉：「陸亙大夫對南泉云：『肇法師甚奇怪，道：「天地與我同根，萬物與我一體。」』泉以手指庭前花，云：『時人見此一株花，如夢相似。』」師云：「陸亙將此勘驗王老師，卻被王老師勘驗。陸亙雖是無語，其旨了然。若會得陸亙了然處，要識『天地同根，萬物一體』有什麼難？」</p>
<p>舉：「僧問風穴：『古曲無音韻，如何和得齊？』穴云：『木雞啼子夜，芻狗吠天明。』徑山云：『者黃面淛子恁麼荅話也，做他臨濟兒孫未得在。今日或有人問徑山：「古曲無音韻，如何和得齊？」只向他道：「木雞啼子夜，芻狗吠天明。」』」師云：「富而好禮，以見無驕；財不苟得，方無濫取。徑山老人是不能逃二者之咎，只欲抑人揚<span class='corr'>己</span>，不懼旁觀。雖然，還知徑山為人處麼？若非舍<span class='corr'>己</span>從人，那見婆心太切？」喝一喝。</p>
<p>舉：「雪峰仁禪師云：『終日忙忙，那事無妨。且道如何是無妨底那事？』良久，云：『心不負人，面無慚色。』」師云：「報恩則不然，終日閒閒，那事難安。且道如何是難安底事？上床落地，日應三餐。且道與古人是同？是別？若道是同，未免喫報恩棒；若道是別，亦未免喫報恩棒。為甚如此？不是報恩硬與棒，大都緇素要分明。」</p>
<p>舉：「千巖示眾云：『老僧如猢猻種樹，種了便拔，看大眾根生也未？』眾無語，自代云：『根生也。』」師云：「根生則不然，未免自起自倒。山僧也不種、也不拔，秪問大眾如何是無根的樹子？」眾無語，師云：「無根樹子也不識。」</p>
<p>舉：「百靈問龐居士云：『石頭得力句，曾舉似人否？』士云：『亦曾舉似人來。』靈云：『阿誰？』士點胸，云：『龐公。』靈云：『直是妙德空生也，讚嘆不及。』居士卻問百靈：『阿師得力句，曾舉似人否？』靈云：『亦曾舉似人。』士云：『阿誰？』靈戴笠便行。大慧云：『者箇話端，若不是龐公，幾乎錯舉似人。雖然如是，畢竟百靈輸他龐公一著。何故？若不得箇破笠遮卻髑髏，有甚面目見他龐公？』」師云：「百靈戴笠子，正要與龐公相見，為甚大慧道：『不得者箇破笠遮卻髑髏，有甚面目見他龐公？』還會麼？欲得不招無間業，莫謗如來正法輪。」</p>
<p>舉：「臨濟上堂，兩堂首座相見，同時下喝，僧問：『還有賓主也無？』濟云：『賓主歷然。』復召眾云：『要會臨濟賓主句，問取堂中二首座。』」師云：「臨濟大師卻被者僧覷破。報恩則不然，者僧纔恁麼問，劈頭便棒，非但使者僧脫洒，亦且與二首座相見。」</p>
<p>舉：「興化謂克賓云：『汝不久為唱導之師。』賓云：『不入這保社。』化云：『會了不入？不會不入？』賓云：『總不與麼？』化便打，云：『克賓維那法戰不勝，罰錢五貫，設饡飯一堂。』次日，自白槌云：『克賓維那法戰不勝，不得喫飯。』即趁出院。」師云：「興化法令若不如是之嚴，何以見他克賓？所謂『父為子隱，子為父隱，直在其中矣。』」</p>
<p>舉：「丹霞於慧林寺遇天大寒，取木佛燒火向，院主訶云：『何得燒我木佛？』霞以拄杖撥灰，云：『吾燒取舍利。』主云：『木佛何有舍利？』霞云：『既無舍利，更取兩尊燒。』主自後鬚眉墮落。」師云：「丹霞燒木佛，冷煖自知；院主墮眉鬚，其禍難了。盡道木佛本無舍利，誰信丹霞以杖撥底？」喝一喝，云：「青天白日，切莫眼花。」</p>
<p>舉：「趙州訪道吾，吾見來，著豹皮褌，把吉獠棒，在三門前等候。纔見州來，便高聲唱喏而立，州云：『小心祇候著。』吾又唱喏而去。」師云：「道吾勘驗趙州，卻被趙州勘驗。雖然，趙州輸他一著。何故？著賊也不知。」</p>
<p>舉：「深、明二上座同行，見一鯉魚從網跳出，深云：『俊哉，好似箇衲僧。』明云：『何似當初未入網時好？』深云：『明兄猶欠悟在。』明行三十里方省。」師云：「結交須勝<span class='corr'>己</span>，似我不如無。」</p>
<p>舉：「靈山會上有一女子於佛前入定，佛敕文殊出之。文殊遶女子三匝，鳴指一下，女子入定儼然，文殊遂運神力托至梵天撲下，女子亦復儼然。佛云：『非但汝一人出此女子定不得，設使百千萬億文殊亦出不得；下界有罔明菩薩能出此定。』佛語未竟，罔明從地涌出，佛敕令出定，罔明遶女子三匝，鳴指一下，女子遂出定。」師云：「文殊自文殊，罔明自罔明，女子與瞿曇，從來不異心。一箇點即不到、一箇到即不點、一箇亦點亦到、一箇不點不到，向者裏分析得明，方具得參學眼，然未具透關眼在。且道如何是透關眼？一氣不言含有象，萬靈何處謝無私？」</p>
<p>舉：「臨濟問洛浦云：『從上一人行棒、一人行喝，阿那箇親？』浦云：『總不親。』濟云：『親處作麼生？』浦便喝，濟便打。」師云：「臨濟探竿在手，深淺預知；洛浦死坐竿頭，不求進步。還有知恩者麼？直饒有，也只是喫棒底漢。」</p>
<p>舉：「趙州訪黃檗，檗見來，便閉卻方丈門，州即於法堂上叫云：『救火，救火。』檗開門搊住，云：『道道。』州云：『賊過後張弓。』」師云：「二大老相見，可謂碁逢敵手，落子非輕，一箇把住雙關、一箇頻連虎口，雖能各展奇謀，到底不無優劣。且道在阿誰分上？試檢點看。」</p>
<p>舉：「南陽國師云：『說法有所得，斯則野干鳴；說法無所得，斯則獅子吼。』」師云：「大小國師只解瞻前，不能顧後。有所得、無所得則且置，畢竟喚什麼作法？啼得血流無用處，不如緘口度殘春。」</p>
<p>舉：「僧問雲門：『如何是驚人句？』門云：『響。』」師云：「雲門老漢接機甚便，秪是閉門不落閂，空費<span class='corr'>己</span>力。忽有人問報恩：『如何是驚人句？』只向他道：『低聲，低聲。』」</p>
<p>舉：「雪峰示眾云：『盡大地是箇解脫門，因甚把手拽不入？』」師云：「雪峰老漢可謂千鈞之弩不為鼷鼠而發機。」</p>
<p>舉：「僧問高安澄禪師：『舊歲已去，新歲到來，還有不受歲者麼？』澄云：『作麼生？』僧云：『恁麼則不受歲也。』澄云：『城上<span class='corr'>已</span>吹新歲角，窗前猶點去年燈。』僧云：『如何是去年燈？』澄云：『臘月三十日。』」師云：「高安老漢被者僧看破，且道看破在什麼處？臘月三十日。」</p>
<p>舉：「黃檗因南泉問：『什麼處去？』檗云：『擇菜去。』泉云：『將什麼擇？』檗豎起刀子，泉云：『汝只解作賓，不解作主。』檗以刀子點三下。」師云：「二大老雖是互相勘驗，賓主歷然，檢點將來，南泉輸卻一籌。若是廣慧，見他把刀子點三下，只道箇『轉見不堪』。雖然，碁逢敵手方堪著，琴遇知音始好彈。」</p>
<p>舉：「溈山因仰山摘茶次，謂仰云：『終日摘茶，只聞子聲，不見子形。』仰撼茶樹，溈云：『子只得其用，不得其體。』仰云：『未審和尚如何？』溈良久，仰云：『只得其體，不得其用。』溈云：『放子二十棒。』」師云：「溈山陸地興波，仰山隨邪逐惡，若無末後二十棒，直至於今沒勦絕。何則？一把柳絲收不得，和煙搭在玉欄杆。」</p>
<p>舉：「黃檗因百丈問：『什處來？』檗云：『大雄山下採菌來。』丈云：『還見大蟲麼？』檗作虎聲，丈拈斧作斫勢，檗把丈一摑，丈笑歸，陞座，為眾曰：『大雄山下有一大蟲，汝等諸人也須仔細，老漢今日親遭一口。』」師云：「捨<span class='corr'>己</span>從人，真大丈夫。若非刖足曾三獻，怎得連城價倍高？」</p>
<p>舉：「僧問大隨法真禪師：『劫火洞然，大千俱壞，未審者箇壞不壞？』隨云：『壞。』僧云：『恁麼則隨他去也？』隨云：『隨他去。』僧不肯。後到投子，舉前話，子遂裝香遙禮，曰：『西川古佛出世。』謂其僧曰：『汝速回懺悔。』僧回大隨，隨已化，再轉投子，子亦遷化。」師云：「者僧不肯大隨，甚是難得，反被投子害他一生。」</p>
<p>舉：「李駙馬問慈明：『我聞西河有金毛獅子，是否？』明云：『駙馬甚處得者消息來？』李便喝，明曰：『野干鳴。』李又喝，明云：『獅子吼。』」師云：「問也問得好，荅也荅得妙，只是末後猶欠收機，未免落他彀中。還有出得者麼？試[跳-兆+孛]跳看。」</p>
<p>舉：「唐代宗問忠國師：『百年後所須何物？』忠云：『要箇無縫塔子。』帝云：『請師塔樣。』忠良久，云：『會麼？』帝云：『不會。』忠云：『我有付法弟子耽源卻諳此事，召問之。』國師圓寂後，帝召耽源問，源呈頌云：『湘之南，潭之北，中有黃金充一國，無影樹下合同船，琉璃殿上無知識。』」師云：「可謂字經三寫，烏焉成馬。要會無縫塔樣麼？向國師處見則易，向耽源處見則難。何也？毫釐有差，天地懸隔。」</p>
</div>
<div class='div-other'><a id='mulu30' />
<p class='h1'>頌古</p>
<div class='div-orig'><p style="margin-left:2em">世尊初生</p>
</div>
<div class='div-commentary'><p>右脅初生不肖兒，罄將家醜布寰區，只因半點難瞞昧，殃及兒孫無盡時。</p>
</div>
<div class='div-orig'><p style="margin-left:2em">女子出定</p>
</div>
<div class='div-commentary'><p>女子慣自粧妖，瞿曇沒點氣息，帶累罔明文殊，至今遭人甄別。</p>
</div>
<div class='div-orig'><p style="margin-left:2em">教中道：「未離兜率，<span class='corr'>已</span>降皇宮。」</p>
</div>
<div class='div-commentary'><p>雲散家家月，春來樹樹花，不勞些子力，當處足生涯。</p>
</div>
<div class='div-orig'><p style="margin-left:2em">世尊不說說，迦葉不聞聞。</p>
</div>
<div class='div-commentary'><p>鍼芥相投絕易難，師資道合本天然，靈山多少奇男子，誰敢輕酬作指南？</p>
</div>
<div class='div-orig'><p style="margin-left:2em">阿難倒剎竿</p>
</div>
<div class='div-commentary'><p>金襴之外更何傳？平白阿難起釁端。誰道飲光無把捉？呼喚門前倒剎竿。</p>
</div>
<div class='div-orig'><p style="margin-left:2em">今說無心處，不與有心殊。</p>
</div>
<div class='div-commentary'><p>擬用無心墮有心，通身荊棘入荒林，吾今真得無心旨，聲色頭頭不自昏。</p>
</div>
<div class='div-orig'><p style="margin-left:2em">國師塔樣</p>
</div>
<div class='div-commentary'><p>囫圇塔子甚分明，豈是尋常捏聚成？從來有樣堪描畫，小似須彌大似針。</p>
</div>
<div class='div-orig'><p style="margin-left:2em">青源米價</p>
</div>
<div class='div-commentary'><p>廬陵米價荅何難？貴賤高低當處看，若是久經行販者，自然輸價兩家懽。</p>
</div>
<div class='div-orig'><p style="margin-left:2em">馬祖不安</p>
</div>
<div class='div-commentary'><p>身橫竹榻懶跏趺，酬酢情懷謾道無，玉質不分梅笑雪，鷓鴣啼得客心孤。</p>
</div>
<div class='div-orig'><p style="margin-left:2em">百丈再參</p>
</div>
<div class='div-commentary'><p>擬喝多云震若雷，天懸秪為錯毫釐，誰知百丈翻身處？日午三更悟大機。</p>
</div>
<div class='div-orig'><p style="margin-left:2em">南泉牽牛入堂，首座拊牛背三下。南泉出，趙州放一<span class='corr'>束</span>草於首座前，座無語。</p>
</div>
<div class='div-commentary'><p>千聖從來只一頭，南泉為眾自忘羞，引他首座成顛倒，打正還輸老趙州。</p>
</div>
<div class='div-orig'><p style="margin-left:2em">破灶墮</p>
</div>
<div class='div-commentary'><p>灶神冷地賣聰明，問著聰明當下昏，不經棒打泥團破，縱有聰明何日惺？</p>
</div>
<div class='div-orig'><p style="margin-left:2em">溈山水牯</p>
</div>
<div class='div-commentary'><p>人牛互喚兩無拘，智理雖分共一如，直下見超無別伎，快教扶起淨瓶來。</p>
</div>
<div class='div-orig'><p style="margin-left:2em">南泉斬貓</p>
</div>
<div class='div-commentary'><p>提起剛刀問兩堂，眾中誰敢露鋒鋩？輸他趙老這些子，赤腳悠悠獨占強。</p>
</div>
<div class='div-orig'><p style="margin-left:2em">南泉云：「馬祖說即心即佛，王老師不恁麼說，不是心、不是佛、不是物。」</p>
</div>
<div class='div-commentary'><p>不是心、佛、物，王老師兮親口說。是甚麼？沒交涉，清白眼中休著屑。</p>
</div>
<div class='div-orig'><p style="margin-left:2em">中邑獼猴</p>
</div>
<div class='div-commentary'><p>無事生端驗作家，獼猴內外喻偏賒，若非捉手言相見，辜負當年小釋迦。</p>
</div>
<div class='div-orig'><p style="margin-left:2em">鹽官索扇</p>
</div>
<div class='div-commentary'><p>扇子破也索犀牛，侍者茫然絕應酬，誰道更闌秋夜永？蘆花月色正綢繆。</p>
</div>
<div class='div-orig'><p style="margin-left:2em">龐居士到芙蓉太毓禪師處，毓行食與居士，士接食次，毓縮手，云：「生心受供，淨名早訶，去此一機，居士還甘否？」士云：「當時善現豈不作家？」毓云：「非干他事。」士云：「食到口邊，被他奪卻。」毓乃下食，士云：「不消一句。」</p>
</div>
<div class='div-commentary'><p>不消一句意如何？甘不甘兮沒兩塗，下食了時無後語，誰知龐老出常徒？</p>
</div>
<div class='div-orig'><p style="margin-left:2em">趙州狗子</p>
</div>
<div class='div-commentary'><p>問處孤巍荅自然，強生擬議隔千山，昔年趙老原無意，莫效韓盧逐塊間。</p>
</div>
<div class='div-orig'><p style="margin-left:2em">趙州柏樹子</p>
</div>
<div class='div-commentary'><p>庭前柏樹子，粒粒甚分明，相識滿天下，知心有幾人？</p>
</div>
<div class='div-orig'><p style="margin-left:2em">夾山參船子</p>
</div>
<div class='div-commentary'><p>煙水茫茫擲下鉤，多年難遇我般儔，點頭忽得金鱗現，跳入滄浪即便休。</p>
</div>
<div class='div-orig'><p style="margin-left:2em">子湖狗</p>
</div>
<div class='div-commentary'><p>子湖烈犬正當門，終日橫身不露形，觸著直教惡性發，無分上下與卑尊。</p>
</div>
<div class='div-orig'><p style="margin-left:2em">德山托缽</p>
</div>
<div class='div-commentary'><p>春滿乾坤花滿林，綠楊冉冉亂啼鶯，湘江一曲漁家樂，不涉宮商調更清。</p>
</div>
<div class='div-orig'><p style="margin-left:2em">睦州擔板</p>
</div>
<div class='div-commentary'><p>丈夫意氣本無拘，自畫隨人喚即違，欲識睦州相會處，豈容擔板衲僧窺？</p>
</div>
<div class='div-orig'><p style="margin-left:2em">臨濟三頓棒</p>
</div>
<div class='div-commentary'><p>三遭問話三遭打，冷汗通身沒可把，㘞地歸來氣象新，[祝/土]拳鼓掌賣瀟灑。</p>
</div>
<div class='div-orig'><p style="margin-left:2em">臨濟入滅</p>
</div>
<div class='div-commentary'><p>正法眼藏是何物？父子相酬滅不滅？臨終被喝心纔冷，罵做瞎驢誰透徹？</p>
</div>
<div class='div-orig'><p style="margin-left:2em">香嚴擊竹</p>
</div>
<div class='div-commentary'><p>裹足雲林大似呆，生前消息強安排，若非擊竹一聲㘞，滿耳聞來總是乖。</p>
</div>
<div class='div-orig'><p style="margin-left:2em">靈雲見桃花</p>
</div>
<div class='div-commentary'><p>春風舒笑豔陽天，逐水桃花爛熳然，可惜一雙清白眼，無端擉瞎在桃邊。</p>
</div>
<div class='div-orig'><p style="margin-left:2em">趙州勘二菴主</p>
</div>
<div class='div-commentary'><p>古制焦桐彈到今，調中翻覆驗知音，高山流水分明極，未識于今孰解聽？</p>
</div>
<div class='div-orig'><p style="margin-left:2em">芭蕉拄杖</p>
</div>
<div class='div-commentary'><p>一條拄杖滑如油，與奪從教得自由，有意氣時添意氣，不風流處轉風流。</p>
</div>
<div class='div-orig'><p style="margin-left:2em">保壽開堂</p>
</div>
<div class='div-commentary'><p>棋逢敵手休輕下，優劣全昭一著間，兩將未分先覷破，徒教車馬各爭先。</p>
<p>荊棘林中堪獨步，馬能千里故追風，直饒翻轉無情面，似向南離聽處分。</p>
</div>
<div class='div-orig'><p style="margin-left:2em">雲門須彌山</p>
</div>
<div class='div-commentary'><p>一念不起須彌山，光前絕後沒遮攔，雲門忒煞傾肝膽，那個男兒肯荷擔？</p>
</div>
<div class='div-orig'><p style="margin-left:2em">玄沙問小塘長老：「昨日許多喧鬧，向甚麼處去？」塘提起袈裟角，沙云：「料掉沒交涉。」</p>
</div>
<div class='div-commentary'><p>畫虎畫皮難畫骨，知人知面不知心，小塘提起袈裟角，心骨何方徹底傾？</p>
</div>
<div class='div-orig'><p style="margin-left:2em">首山竹篦</p>
</div>
<div class='div-commentary'><p>拈卻兩頭會也麼？輕輕踏著別無他，轉身須是英靈漢，不被渠瞞始作家。</p>
</div>
<div class='div-orig'><p style="margin-left:2em">婆子燒庵</p>
</div>
<div class='div-commentary'><p>抱住慇懃問最親，供他死漢少知情，若還具有羅空手，一彈分明落一禽。</p>
</div>
<div class='div-orig'><p style="margin-left:2em">黃龍三關</p>
</div>
<div class='div-commentary'><p>我手何似佛手？曾盜淨瓶楊柳，露出白拈嘴臉，天涯無處藏醜。</p>
<p>我腳何似驢腳？步步全無好惡，早經踏著烏龜，箇箇都是硬殼。</p>
<p>人人有箇生緣。良駿何待加鞭？迅速穿花過柳，追風逐電如煙。</p>
</div>
<div class='div-orig'><p style="margin-left:2em">五祖云：「譬如牛過窗櫺，頭角四蹄都過了，秪是尾巴過不得。」</p>
</div>
<div class='div-commentary'><p>透得尾巴過，牛身方始全，縱橫泥水裏，毛色轉新鮮。看得尾巴透，方傾參學心，百花林裏戲，片葉不沾身。</p>
</div>
<div class='div-orig'><p style="margin-left:2em">破沙盆</p>
</div>
<div class='div-commentary'><p>沙盆既破量寬洪，包括乾坤更可容，一切聖賢收不得，秪因沙界覓無蹤。</p>
</div>
<div class='div-orig'><p style="margin-left:2em">僧問本師密和尚：「如何是三寶？」密云：「一餐胡餅兩餐粥。」僧云：「不是者三飽。」密云：「老僧日日奉持。」</p>
</div>
<div class='div-commentary'><p>問得分明荅得親，奉持那肯別殷勤？茫茫宇宙人無數，幾箇知歸不外尋？</p>
</div>
<div class='div-orig'><p style="margin-left:2em">本師一日上堂，舉世尊初生話畢，乃云：「汝等不見黃面老子，更向者裏討甚麼碗？」下座，一時打散。</p>
</div>
<div class='div-commentary'><p>彼丈夫兮我丈夫，有何虧尟向人圖？枉教喫盡伶俜苦，到底衣珠外得無。</p>
</div>
<div class='div-orig'><p style="margin-left:2em">末後句</p>
</div>
<div class='div-commentary'><p>末後句，透何難？臘月梅花帶雪看，箇中若善尋梅者，不用寒香到鼻邊。</p>
</div>
<div class='div-orig'><p style="margin-left:2em">和普明禪師牧牛頌十首</p>
</div>
<div class='div-orig'><p style="margin-left:3em">未牧</p>
</div>
<div class='div-commentary'><p>蹉過聲前這一哮，反生邊見歷途遙，披毛帶角渾無慮，糞草何曾識稼苗？</p>
</div>
<div class='div-orig'><p style="margin-left:3em">初調</p>
</div>
<div class='div-commentary'><p>纔識牛兮鼻已穿，翻然自肯更加鞭，暫時不在頻偷走，猶把芒繩緊緊牽。</p>
</div>
<div class='div-orig'><p style="margin-left:3em">受制</p>
</div>
<div class='div-commentary'><p>渡水穿雲不亂馳，任他呼遣總相隨，雖然<span class='corr'>已</span>是堪調治，未許山童暫放疲。</p>
</div>
<div class='div-orig'><p style="margin-left:3em">回首</p>
</div>
<div class='div-commentary'><p>一回入草一回頭，可比初時性<span class='corr'>已</span>柔，滿徑落花思踐履，客途煙雨豈羈留？</p>
</div>
<div class='div-orig'><p style="margin-left:3em">馴伏</p>
</div>
<div class='div-commentary'><p>玲瓏石畔古松邊，任運騰騰始貼然，手裏有鞭須放下，鼻中去索不須牽。</p>
</div>
<div class='div-orig'><p style="margin-left:3em">無礙</p>
</div>
<div class='div-commentary'><p>觸處逢渠得自知，入泥入水又何拘？饑餐渴飲困來睡，底事從來無欠餘。</p>
</div>
<div class='div-orig'><p style="margin-left:3em">任運</p>
</div>
<div class='div-commentary'><p><span class='corr'>己</span>眼撐開宇宙中，胡來胡現任茸茸，山童閒唱還鄉曲，不覺令人歸思濃。</p>
</div>
<div class='div-orig'><p style="margin-left:3em">相忘</p>
</div>
<div class='div-commentary'><p>喪盡偷心豁達中，人牛何異復何同？從今兩絕隄防力，可以西兮可以東。</p>
</div>
<div class='div-orig'><p style="margin-left:3em">獨炤</p>
</div>
<div class='div-commentary'><p>脫盡皮毛赤體間，堂堂獨露笑談間，不是渠儂能了達，秪因透徹上頭關。</p>
</div>
<div class='div-orig'><p style="margin-left:3em">雙泯</p>
</div>
<div class='div-commentary'><p>空空寂寂杳無蹤，一點靈機盡埽空，智理不存悲化普，一輪明月炤幽叢。</p>
</div>
<div class='div-orig'><p style="margin-left:2em">世尊陞座，文殊白椎。</p>
</div>
<div class='div-commentary'><p>法王之法若何觀？已見文殊彊指南，不是瞿曇大慈愍，潑水教收智者難。</p>
</div>
<div class='div-orig'><p style="margin-left:2em">世尊睹明星</p>
</div>
<div class='div-commentary'><p>以<span class='corr'>己</span>方人世盡然，瞿曇未越見還偏，不思愧點胭脂額，故把硃砂畫雪顏。</p>
</div>
<div class='div-orig'><p style="margin-left:2em">外道問那一通</p>
</div>
<div class='div-commentary'><p>那通不識五通虛，樹本無根豈有枝？仙人不遇大慈父，兩足懸空步步虛。</p>
</div>
<div class='div-orig'><p style="margin-left:2em">靈雲見桃</p>
</div>
<div class='div-commentary'><p>因桃起見見非桃，桃既非桃見亦消，桃見兩消是甚麼？靈雲從此得逍遙。</p>
</div>
<div class='div-orig'><p style="margin-left:2em">栴檀瑞像</p>
</div>
<div class='div-commentary'><p>情與無情共一真，木雕泥塑解飛迎，世尊親手曾摩頂，你我原非有二人。</p>
</div>
<div class='div-orig'><p style="margin-left:2em">婆生七子，六個不遇知音，只者一個也不消得，便拋下水中。</p>
</div>
<div class='div-commentary'><p>婆婆抱子問來原，撫棹酬機見不偏，不遇知音猶自可，知音知處道情乾。</p>
</div>
<div class='div-orig'><p style="margin-left:2em">僧問首山：「如何是佛？」山云：「新婦騎驢阿家牽。」</p>
</div>
<div class='div-commentary'><p>新婦騎驢阿家牽，因邪打正道方圓，曲高不落尋常調，越色超聲契別傳。</p>
</div></div>
<div class='div-other'><a id='mulu31' />
<p class='h1'>法語</p>
<div class='div-other'><a id='mulu32' />
<p class='h2'>天植駱居士五十懸弧之辰，作佛事薦其先嚴，請說。</p><p>公今年五十，上天一晝夜，天方夢夢然，不知有佛法。公反勝於天，知苦修解脫，自度能度人，先從度親始。非但一世親，世世親皆度，追思曠劫來，循環六道苦，備知異類身，曾昔為父母，所以調御師，普度於一切。公能效佛行，大孝莫可喻。</p>
</div>
<div class='div-other'><a id='mulu33' />
<p class='h2'>示鈍斧禪人</p><p>非剛打就，豈鐵鑄成？八風不動，四相無侵。收放自由，佛魔難近，只這一著，無可標名。喜子老大執侍三稔，欲離吾右，刈茅蓋頭，孜孜無倦操持，實乃僧中之龍。和羅飯，骨董羹，隨家豐儉，暢子平生。</p>
</div>
<div class='div-other'><a id='mulu34' />
<p class='h2'>金沙眾居士以念佛米供齋，求法語。</p><p>向來米價貴如珠，此米超珠珠莫及，一句彌陀一粒米，一粒米動一佛出。若將供養老趙州，定然有口也不食，何故聻？念佛一聲，漱口三日，還會趙州此言麼？秪為念佛人不得理致，心外有法，取捨情生，反污<span class='corr'>己</span>口，不若不念，故道此爾。要知得理之念謂之正念、失理之念謂之邪念，須是得正去邪始得。且作麼生方乃得正去邪？如大勢至菩薩云：「都攝六根，淨念相繼」，如是念佛，是為得理。何謂都攝六根，淨念相繼？淨念者，念無雜念；相繼者，念無間斷；六根者，眼、耳、鼻、舌、身、意；都攝者，因眼貪色、耳貪聲、鼻貪香、舌貪味、身貪細滑、意貪法塵，貪即是愛。經云：「有愛則生，愛盡則死。」故知貪愛為生死本。如今要斷生死，先斷貪愛。貪愛作麼生得斷？即將一句阿彌陀佛念念相繼，則自然眼不取色、耳不取聲、鼻不取香、舌不取味、身不取細滑、意不取法塵，總歸一句彌陀，謂之都攝六根。貪取謂之亂，一句彌陀謂之淨，淨以掃亂，亂除愛盡則生死之因自空、輪迴之果自息，如是念佛方得斷生死、出沉淪、趣菩提、證涅槃，纔是究竟念佛，是為得理正念。趙州祖師要人明取念佛之理，接引盲修瞎念之輩，故曰：「念佛一聲，漱口三日。」汝等善人擔柴運米，助我雲廚，老僧特為發明此理。得明是理，歸家一心念佛，無雜無斷，各各得生唯心淨土、箇箇得見本性彌陀。當生珍重，記取記取。</p>
</div>
<div class='div-other'><a id='mulu35' />
<p class='h2'>徹空上人持卷乞法語</p><p>上人號徹空，法名曰慶秀，慶則慶其徹，空則空其秀。慶徹徹於空，空秀空於有，於法為真空，於有為妙有。妙有原非相，真空即是物，始知一貫錢，依然兩五百。真空不住空，妙有不住有，空有兩不住，藏身於北斗。真空不離空，妙有不離有，空有兩不離，頭陀自抖擻。喚甚為真空？喚甚為妙有？空、有兩誰喚？露出本來面。無空說真空，無有說妙有，空、有兩俱說，機用安可測？身心本一如，身外更無餘，但有空可徹，土上又加泥。到此際，非容易，報恩猶未輕相許。擊破如來藏裏珠，掀翻祖師關捩子，會盡古今三術闍，方可利生施法雨。</p>
</div>
<div class='div-other'><a id='mulu36' />
<p class='h2'>示監收</p><p>常住田疇，賴汝監收，一人輕著力，眾得飽齁齁。雖然，粥足、飯足，未是汝足，直教嚼著無米飯，普使人天香滿腹。</p>
</div>
<div class='div-other'><a id='mulu37' />
<p class='h2'>示潤芳</p><p>後生家，須早計，莫把光陰虛自棄，為僧若不究根源，生死循環豈兒戲？聲名動，有何好？添得眼前鬧炒炒，貴圖身世事奢華，不顧業識來牽繞。闖驢胎，穿馬腹，一旦囊藏俱露布，徒教受苦萬千般，有口難言向誰<span class='corr'>訴</span>？莫待角生悔<span class='corr'>已</span>遲，即今休把青年蹉，終朝捏箇無手拳，打破虛空見碧天，從教混入黃河裏，那日隨流衣自乾。</p>
</div>
<div class='div-other'><a id='mulu38' />
<p class='h2'>回山示眾</p><p>師云：「古者道：『三日不見，亦須刮目相待。』老僧出山<span class='corr'>已</span>來，不覺八月矣，院中事務不無幹辦，未審各各本分事亦有深契否？百丈老祖道：『我被馬大師一喝，直得三日耳聾。』如何是耳聾底意旨？速速道來。若有道得貼體者，老僧拄杖子兩手分付；如或未能，不可輕易放過。」</p>
</div>
<div class='div-other'><a id='mulu39' />
<p class='h2'>示新戒</p><p>師豎拂，云：「諸佛子看看：諸佛出世只為發明者箇，汝能會得者箇，三無漏學悉<span class='corr'>已</span>具足；其或未然，且依經云：『眾生受佛戒，即入諸佛位。』新戒，依佛言是名真菩薩。所以道：『三業清淨佛出世，步步踏著黃金地；三業不淨佛滅度，黃金地上難移步。』依教奉行，眼前明歷歷；不依教奉行，腳下黑漫漫。依而不依，口中說食終難飽；不依而依，身上穿衣方免寒。四句百非俱坐斷，千生業海頓枯乾，到恁麼地，喚甚麼作菩提煩惱？阿那個為生死涅槃？盡大地人齊斫額，國山峰月炤人寒。」</p>
</div>
<div class='div-other'><a id='mulu40' />
<p class='h2'>解期示眾</p><p>七日禪期雖<span class='corr'>已</span>周，本參未透豈能休？直須洞徹西來意，生死牢關一筆勾。後生晚進忌聰明，且要虛心學老成，記取古人好言語，要渠癡鈍過平生。大道本天然，那許妄穿鑿？離心意識參，出聖凡路學。參須真實參，直待冷灰中豆爆；悟須真實悟，更加絕後而再甦，方堪繼續祖燈，永作人天龜鑑。切不可半塗而廢、得少為足、貪他利養、要人禮敬、假粧知識粉飾無聞、不慚不愧、錯因錯果、未得言得、未證言證，大妄語成造無間業，一時苦事臨頭，他日悔之晚矣。諸仁者！當聞是語，銘刻在心，依此而行，超凡入聖，出類拔萃，得大受用，庶不辜負生平。大眾久立，伏惟珍重。</p>
<p>迎龍庵，求開示。「去歲承招今日齋，貴圖一飽了余懷，誰知眾請重開示？須信談玄口不開。大眾！既是談玄，為甚口不開？不見教中道：『是法不可示，言辭相寂滅。』諸法從本來常自寂滅相，所以昔日外道問佛：『不問有言，不問無言。』世尊良久，外道云：『世尊大慈大悲，開我迷雲，令我得入。』於此見得是謂上根，於此不見，可謂東土衲僧不如西天外道。山僧未免更向第二門頭別通個消息，正是教中道：『我有異方便，助顯第一義。』故世尊初生，一手指天，一手指地，周行七步，目顧四方，乃云：『天上天下，唯我獨尊。』是異方便助顯第一義。年登十九，念世無常，捨王宮，居雪嶺，苦行六年，因睹明星忽然大悟，歎云：『奇哉！眾生皆有如來智慧德相，良由妄想執著不能證得。』是異方便助顯第一義。隱勝現劣，經行樹下，三七思惟，云：『若但讚佛乘，眾生沒在苦，破法不信受，墜於三惡道。我寧不說法，疾入於涅槃。』尋念過去佛所行方便力，亦應說三乘。作是思惟時，十方佛皆現梵音慰諭我。善哉！釋迦文第一之導師。於是，機分大小、道殊半滿，說法四十九年，談經三百餘會。末後於靈山會上百萬眾前，拈一枝合歡梧桐花舉示四眾，唯有迦葉破顏微笑，便云：『我有正法眼藏涅槃妙心實相無相，教外別傳，付囑與摩訶大迦葉。』是異方便助顯第一義。於此會得，是謂中根。如其根器淺劣，不能領會，且看昔日有智閑上座聰辯過人，問一荅十、問十荅百。一日，參禮溈山次，山問：『聞子聰辯過人，問一荅十、問十荅百，此皆冊子中語，向『父母未生前道一句來。』閑乃杜口無對，禮請溈山說破，山云：『我若與子說破。他日罵我在。』乃禮辭溈山，併去所習，結茅於忠國師遺跡，終日呆呆地討箇父母未生前消息。日久月深，忽於掃地次拾瓦礫，擊竹作聲，頓然打破疑團，洞徹生前消息。便設香望溈山，禮拜云：『當時若與我說破，怎得有今日？』此便是鈍根人參禮善知識做工夫悟道的樣子。蓋因入道遲速不同，故分根器有三種。雖說有三，於悟處無有異。大眾！古人如是，爾豈不然？各宜憤悱，急自究取，莫將閒學解，空費好時光。」</p>
</div></div>
<p class='juan'>浮石禪師語錄卷八<span class='note-inline'>(終)</span></p>
</div><!-- end of div[@id='body'] -->
</body></html>