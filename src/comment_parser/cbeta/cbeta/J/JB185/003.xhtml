<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>浮石禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>浮石禪師語錄卷三</p><p class="byline">嗣法門人行浚等編</p>
<div class='div-other'><a id='mulu12' />
<p class='h1'>揚州府海門廣慧禪寺語錄</p><p>山門。「豎高三際，橫闊十方，從上諸佛、歷代祖師、天下老和尚俱從這裏入。」拽拄杖便進。</p>
<p>佛殿。「城東老母與佛俱生，生不面佛；新廣慧與佛俱生，生不背佛。大眾且道：不面底是？不背底是？又喚什麼作佛？」以坐具拂，云：「數聲清磬是非外，一箇閒人天地間。」</p>
<p>伽藍。「虛而靈，寂而炤，事無巨細，一切管到。」拈香，云：「凡有施為，盡出公道。」</p>
<p>祖師。「心相印，氣相求，不用陳年爛葛藤。」舉香，云：「拈起分明便知有。」</p>
<p>禮淮海祖師。「昔日聞名，今朝覿面。且道如何是覿面底事？不說不知，不識廉恥。」</p>
<p>據方丈。「從上諸大老盡向這裏龜背上拔毛、馬頭上截角，且道新廣慧到來又作麼生？」卓拄杖，云：「有條攀條。」</p>
<p>指法座，云：「人天寶座，三次親登，要坐便坐、要行便行。」遂陞，拈香祝聖畢，次拈香云：「此一瓣香從尸陀林裏得來，向千聖出身處決了，不敢囊藏，對眾第三回拈出，供養天童堂上先師密雲大和尚，用酬法乳之恩。」僧問：「海門獅子吼，龍象總來參，如何是接物利生句？」師云：「瞎。」進云：「一片定光輝宇宙，直教四眾盡沾恩。」師云：「誰是知恩者？」進云：「學人有賴去也。」師云：「別日再驗。」問：「德山棒、臨濟喝，除此二途，有何指示？」師打云：「喚作棒喝，入地獄如箭。」僧喝，師又打。問：「離四句、絕百非時如何？」師良久，僧罔措，師打云：「鈍置阿師。」乃云：「收拾吳綸到海門，垂鉤秪為釣鯤鯨，直饒戴角獰龍至，且向竿頭聽處分。所以古人道：『你有拄杖子，我與你拄杖子；你無拄杖子，我奪卻你拄杖子。』有則偏與，無則反奪，得失、是非，誰能辨別？欲得梅花香撲鼻，定要一番寒徹骨。然雖如是，忽有箇不受煆煉底到來又作麼生？」拈拄杖，卓云：「美玉不雕難作器，旃檀受刻始成形。」</p>
<p>上堂。「法身無相，般若無知。無相故，隨類現形；無知故，遇緣即炤。三元山高不過十餘丈，日日煙雲靄靄；福山渡闊不過百餘里，時時波浪滔滔。海門與寺門貼對，潮音共梵音齊響。旭日炤高樓，衲僧得暖；朔風吹古柏，幽鳥添寒。」豎拂，云：「大眾看看：者箇是拂子，那箇是法身？」指香爐，云：「者箇是香爐，那箇是般若？直繞道得溪聲盡是廣長舌，山色無非清淨身，拄杖子未肯點頭在。何也？曹溪波浪如相似，無限平人被陸沉。」</p>
<p>上堂。「年初三，好事不相瞞。平常心是道，何用更加參？門裡出身易，身裡出門難。五臺山上雲蒸飯，佛殿階前狗尿天。且道是出身句？出門句？」驀豎拂，云：「竹密不妨流水過，山高豈礙白雲飛？」復舉：「鵝湖問諸碩德曰：『四威儀中畢竟以何為道？』有者曰：『知者是。』鵝曰：『不可以智知，不可以識識。何謂知者是？』或曰：『無分別者是。』鵝曰：『善能分別諸法相，於第一義而不動。何謂無分別者是？』或曰：『四禪八定是。』鵝曰：『佛身無為，不墮諸數。何謂四禪八定是？』眾皆杜口。妙喜云：『相罵饒你接嘴，相唾饒你潑水。』天寧曰：『僧投寺裡宿，賊打不防家。』」師云：「廣慧又不然，端坐受供養，施主常安樂。」</p>
<p>上堂。舉：「六祖大師因僧問：『曹溪意旨什麼人得？』祖云：『會佛法人得。』僧云：『祖還得否？』祖云：『不得。』僧云：『為甚不得？』祖云：『我不會佛法。』妙喜云：『還見祖師麼？若還不見，為汝指出。』乃云：『蕉芭蕉芭，有葉無丫，忽然一陣狂風起，好似東京大相國寺裡三十六院東廊下壁角頭王和尚破袈裟。』」師云：「且道有指示？無指示？若道有指示，指示在什麼處？若道無指示，妙喜老人豈是妄言？」良久，云：「出頭天外看，誰是我般人？」</p>
<p>上堂。「心無自性，假境而彰。」舉拂，云：「喚作拂子則觸，物無自體，因心而現；不喚作拂子則背，心境俱泯，性體亦忘。畢竟喚作什麼？」搖拂，云：「還會麼？若也不會，更通一線。」良久，云：「明月堂前垂玉露，水晶宮裏撒珍珠。」復舉：「于頔相公訪紫玉禪師，問：『如何是佛？』玉召于，頔公應諾，玉云：『更莫別求。』公不契。藥山聞云：『于家箇漢可惜，埋卻紫玉山中。』公聞之，竟造求決，依前問：『如何是？』佛山亦呼，于頔公應諾，山云：『是什麼？』公于是有省。」師云：「藥山秪知紫玉埋卻于頔，殊不知于頔埋卻紫玉。于頔但知向藥山處求救，而不知反被藥山埋卻。何也？不見道：『向第三句中薦得，自救不了。』」</p>
<p>解制，上堂。僧問：「九旬禁足魚投網、三月安居鳥入籠，如何是出格為人一句？」師便打。僧云：「白拈手段憑師顯，更整綱宗利有情。」師云：「將謂別有麼？」僧云：「頭頭垂示處，仔細好生觀。」師云：「元來，元來。」僧云：「一等擎天手，當機各有奇。」師云：「猶是詐明頭。」乃云：「剔起少林燈，誰不生歡悅？吹殺暗中行，各要知時節。奮佛祖鉗錘、提衲僧巴鼻，咸謂頂門眼正、肘後符靈，不肯深培厚蓄，急欲播弄唇皮，大似靈龜負圖，自取喪身之兆；鳳縈金網，欲趨霄漢何期？正當解制，一句作麼生道？春色滿園關不住，任他紅杏出墻窺。更有一偈舉似大眾：腳下草鞋肩上包，輕鬆那怕路途遙？轉身換步無多子，試看春風度柳梢。」</p>
<p>彌勒院，請上堂。「二月二，瓜菜荳茄齊落地，來朝受用在今朝，今朝不辦來朝悔。世法、佛法沒兩般，唯有禪家不等閒，赤體挨開無縫塔，常把南辰向北看。更有一般奇特處，寒時向火熱乘涼，忽有箇傍不甘底出來道：『長老！既是向火、乘涼，有什麼奇特？』只向他道：『茫茫宇宙人無數，幾箇知歸到此間？』」復舉：「甘贄行者往南泉和尚處設齋，黃檗為首座，者請施財，檗云：『財、法二施等無差別。』者舁錢便出。須臾復入，云：『請施財。』檗云：『財、法二施等無差別。』者即行嚫。妙喜云：『一等是隨邪逐惡，雲居羅漢卻較些子。』」師云：「且道雲居羅漢即今在什麼處？大家指出看。」良久，云：「如無，廣慧自指出也。彌勒院裏也不識。」</p>
<p>師誕日，上堂。舉：「龐居士問馬祖：『不昧本來人，請師高著眼。』祖直下覷，士云：『一種沒絃琴，唯師彈得妙。』祖直上覷，士禮拜。祖歸方丈，士隨入，云：『適來弄巧成拙。』妙喜云：『馬祖上覷下覷則不無，爭奈昧卻本來人？龐公作禮也是囫圇吞箇棗。祖歸方丈，士隨入，云：「適來弄巧成拙。」也救得一半。』天寧云：『說什麼救得一半？他日換手槌胸去在。』」師云：「龐居士高高峰頂立，馬大師深深海底行，妙喜老漢眼空四海、傍若無人，不料被天寧覷破。且道覷破意作麼生？三級浪高魚化龍，痴人猶戽夜塘水。」</p>
<p>上堂。「一春三箇月，二月多風雨，此月不同前，芳菲遍桃李。桃豈自能紅？李豈自能白？紅白分明不在花，在花卻被他埋沒。不埋沒，從茲透露真消息，非但覷破古靈雲，亦乃覷破老迦葉。所以陸亙問南泉云：『肇法師道：「天地與我同根，萬物與我一體。」意旨如何？』泉指庭前牡丹，云：『太夫！時人見此一株花，如夢相似。』南泉點醒陸亙，廣慧點醒諸人。且道：廣慧點處與南泉點處，是同？是別？若道是同，未具參學眼在；若道是別，亦未具參學眼在。畢竟如何？易分雪裏粉，難辨墨中煤。」</p>
<p>上堂。「今朝三月半，春月光繚亂，穿花過柳落前溪，是處澄潭無不現。所謂：相元虛，恒泯一，體性雖實，常在萬緣。且道如何是萬緣底性？」以拂子打圓相，云：「本無偏炤處，剛有不明時。」</p>
<p>上堂。「三春已過，九夏初臨，聚玄徒與林間，扇真風於世外，篆不雕之心印，提出格之宗乘。且道出格宗乘作麼生提？還有道得者麼？」良久，云：「麥子頭垂春熟好，荳花口吐莢前心。」</p>
<p>送法被莊嚴至，上堂。「清淡廣慧寺，莊嚴半點無，通州季菴主成就，化檀那供養三寶尊，得福非小可，為眾請說法，度人還自度，此是大乘因，定獲大乘果。山僧無法為人說，陞座無非告真實，鵲噪鴉鳴代舉揚，柳綠桃紅呈妙訣。箇事從來不覆藏，臨濟德山徒棒喝，輸他鼻祖自知羞，獨坐少林唯面壁，此是人間大丈夫，令余千載常相憶。常相憶，內外身心如鐵石。大眾！身心既如鐵石，為甚又常相憶？」良久，云：「是精識精、是賊識賊，毫釐有差，天地懸隔。」</p>
<p>到虎丘，上堂。僧問：「針芥相投，師資契合，隆祖家風，重為克振。」師云：「綠樹陰濃夏日長。」進云：「龍得水時添意氣，虎逢山勢長威獰。」師云：「也是依他做就。」問：「潑天門戶，龍象奇逢，舊國新王即不問，子承父業事如何？」師便打。進云：「擊開金殿鎖，撞動玉樓鐘。」師云：「勞而何用？」進云：「秪如坐致太平又作麼生？」師云：「月明簾外轉身難。」進云：「四海浪平龍睡穩，九天雲靜鶴飛高。」師云：「許汝一半。」進云：「這老作家猶在。」師云：「累及老僧不少。」士問：「法王法令今日重新，睡虎遺風乞師垂示。」師豎拂子，云：「還見隆祖麼？」進云：「法窟窟中獅子子，一聲哮吼萬人驚。」師云：「低聲，低聲。」進云：「恁麼則水秀山明，地靈人傑去也。」師云：「猶是兩重公案。」乃云：「纔入空門慕此山，到來果爾不尋常，石頭塊塊生公列，綠樹條條露祖顏。先聖時時陞紺座，梵天日日繞華筵，眾中莫道無聞見，剎說何曾有間然？所以道：諸佛道不及處，人人開口道著；諸佛行不到處，人人舉步踏著。既然道著又能踏著，因甚問著？十箇有五雙不知落處，只為分明極，翻令所得遲。」卓拄杖，下座。</p>
<p>上堂。僧問：「打鼓弄琵琶，相逢一會家，清風拂白月，地角接天涯。賓主相逢即不問，願聞法要請師宣。」師便打。僧便喝，師又打，僧又喝。師云：「三喝後又如何？」僧禮拜，云：「舉頭天外看，誰是我般人？」師云：「果然。」乃云：「挈杖沿場事不凡，豈貪香供入人間？一條白棒求知<span class='corr'>己</span>，果是英靈出眾看。」拈拄杖，卓一卓，云：「不向此時親決了，空教兩鬢著霜寒。」</p>
<p>上堂。「前宵愁夜雨，今日喜天晴，了達其中旨，高低一坦平。所以道：藏身須是沒蹤跡，沒蹤跡處莫藏身。塵塵盡是毘盧佛，色色無非觀世音，海中有月毋撈捉，腳下無舟努力撐。既是無舟，撐箇甚麼？下坡不走，快便難逢。」</p>
<p>開爐，上堂。「廣慧寺裏復開爐，出礦精金會也無？直下不生顛倒見，管教凡聖兩情枯。所以古人道：『凡聖情盡，體露真常，事理不二，即如如佛。』且道佛在甚麼處？塞北千人帳，江南萬斛船。」</p>
<p>上堂。「天上月圓，人間月半，欲隱彌露，擬晦全彰。是以釋迦掩室于摩竭，無剎不現；淨名杜口于毘耶，聲震大千。無舌人方能解語、無手人正好行拳，德山棒如雨點、臨濟喝似雷奔，正是好手手中呈好手、紅心心裏中紅心，恁麼事須是恁麼人，若得恁麼人，自然舉一明三，目機銖兩，面南看北斗，低首望青天，拈起時纖塵不立，放下時萬彙齊彰。且道不拈不放又作麼生？當陽皎潔無回互，一道孤光朗太虛。」</p>
<p>上堂。「海門何可<span class='corr'>羨</span>？所<span class='corr'>羨</span>是諸山，屢捐清淨貲，作供到三仙。三仙無所長，何德報諸山？」呈拄杖，云：「只將這條棒，棒棒棒諸山，棒下忽翻身，所酬非可量。不是涅槃心，亦非正法眼，千聖不能名，萬靈徒渴仰，獨有過量人，到此絕伎倆。大眾！既是過量人，為甚卻絕伎倆？四海浪平龍睡穩，九天雲靜鶴飛高。」</p>
<p>歲朝，上堂。舉：「香嚴云：『去年貧未是貧，今年貧始是貧。去年貧，尚有卓錐之地；今年貧，連錐也無。』真淨云：『去年富未是富，今年富始是富。去年富，只有一領黑漆布衫；今年富，添得一條百衲袈裟。』歲朝抖擻呈禪眾，實謂風流出當家。鳳林云：『香嚴貧未是貧，奈何猶有箇渾身？真淨富未是富，家私未免俱呈露。鳳林這裏不說富、不說貧，隨家豐儉沒疏親。』豎拂，云：『收來兔角長三尺，放去龜毛重九斤。』」師云：「可謂蚌鷸相持，俱落漁人之手。廣慧鼠尾續貂，也要出一頭地。也說富、也說貧，客來管待驗疏親。」豎拂，云：「時逢瓠子彎彎曲，纔遇冬瓜儱侗伸。」</p>
<p>解制，上堂。「舊冬結制遲，今春解制速，只要<span class='corr'>己</span>事明，毋論期延促。筆描菩薩火中行，泥捏金剛水底宿，不作奇特商量，已得見超佛祖。阿呵呵！會也麼？解開布袋口，放出甕中鵝。」</p>
<p>海安廣慧寺，上堂。「纔過新春與上元，臘梅開了白梅開，柳眼纔青桃萼綻，莫教錯過好生看。眾中還有善看者麼？不妨出眾與拄杖子相見，無則山僧別行一路去也。世尊四十九年說法，未嘗道著一字，雖然不道一字，函函翰墨淋漓。祖師十萬餘程西來，未嘗接得一人，雖然不接一人，箇箇頂天立地。權實雙行，性相不二，縱奪自由，主賓互換。所以天龍秪豎一指、秘魔一味擎叉，德山入門便棒、臨濟入門便喝，斯皆藏身須是沒蹤跡，沒蹤跡處莫藏身。如能諦信無疑，管取一生了辦。」復舉：「白雲端和尚云：『若端的得一回汗出，一莖草上現瓊樓玉殿；若未端的一回汗出，縱有瓊樓玉殿，被一莖草蓋卻。』山僧今日拈卻一莖草，且道瓊樓玉殿在甚麼處？」拈拄杖，云：「還會麼？海門到此二百二，更加二百到揚州。」</p>
<p>上堂。「春風習習，春雨霏霏，陣陣示古佛家風，點點演今時妙義。法無異相，即色全彰；時無異緣，和聲吐露。上根利智一聞千悟，獲大總持，撒手懸崖更無餘事。且應時一句作麼生道？芍藥花開菩薩面，棕櫚葉散夜叉頭。」</p>
<p>上堂。「目前無法，正體昭然，所以山不是山、水不是水、人不是人、物不是物；萬象歷然，神機廓爾，所以山即是山、水即是水、人即是人、物即是物。提起金剛王，斬斷有無見，向名言未立、文彩未彰<span class='corr'>已</span>前一時坐斷，如天普蓋、似地普擎，等虛空之寬廣、同日月之恒明，一切處無不圓滿、一切處無不周遍，淨裸裸了無得失、赤灑灑併絕見聞，上無佛道可成、下無眾生可化，向威音那畔藏身，卻在聲色門頭吐氣，等閒現出三頭六臂，橫拈倒用，逆行順化，隨機赴感，於一毫端現寶王剎、坐一微塵轉大法輪。正與麼時，且道如何指示？一言難啟口，千古意分明。」</p>
<p>啟建龍華大會，眾居士請上堂。師云：「法無定體，遇緣即宗，祖意全提，十方坐斷。從上佛祖有口只堪挂壁，眾中有超佛越祖者麼？出來道看。」僧問：「世尊靈山會上說法、慈氏龍華會上說法，是同？是別？」師云：「分身兩處聽。」進云：「聽後又如何？」師云：「便能獅子吼。」進云：「獅子作麼生吼？」師豎拂子，云：「聞麼？」進云：「某甲不聞。」師云：「正是有耳不聞華藏語。」乃云：「昔投嘉會已堪誇，此日還過喜更多，建設重重勤接引，現生同遇入龍華。現前大眾既與老僧同入此會，當與老僧同見同聞，龍華教主三會說法，度無量百千億眾，即今在山僧拂子頭上現大人相、放大光明，初會說法，大眾還聞麼？若也聞得，且道說甚麼法？若道不聞，是為有耳不聞華藏語。既不能聞則不能見，是為有眼不睹遮那身。既然不聞不睹，雖入而不入、雖遇而不遇，便成空過，有何益哉？已過關者，不在其數。未過關者，若是眼裏有筋、皮下有血，聞恁麼話便能奮起新鮮志氣，咬緊牙根，捏緊拳頭，豎起脊梁，晝三夜三，定要討箇分曉。討來討去，忽然討著，便見身心本空，見聞莫及，上無攀仰、下絕<span class='corr'>己</span>躬，便與龍華教主把手共行，非為分外。到恁麼地，始不負入此大會，使建會眾姓各獲無量不可思議之福，是則名為福田僧也。敢問大眾：討來討去，忽然討著底事作麼生？還會麼？屋上直排三道麴，門前低叫一聲糕。」卓杖，下座。</p>
<p>海門眾居士請上堂。師云：「百年難遇歲朝春，生世罕逢龍華會。歲朝春不遇，於我何損益？龍華會不逢，福因無處植。是以諸位善信來入三仙，發此莫大之勝心，協力建此龍華大會，成就一切宰官、長者、善男信女，種此莫大之善因，可謂萬善同歸、六度齊修，自利、利他之佛事皆悉圓滿矣。何也？欲引一切成就檀波羅蜜故，建此龍華道場；欲引一切成就毘梨耶波羅蜜故，建此戒堂；欲引一切成就忍辱波羅蜜故，建此般若堂；欲引一切成就精進波羅蜜故，建此大悲堂；欲引一切成就禪波羅蜜故，建此觀堂；欲引一切成就智慧波羅蜜故，建此華嚴堂。雖然，欲窮千里目，更上一層樓。不見梁武帝問達磨祖師：『朕自即位以來，造塔建寺、供佛齋僧，有何功德？』磨云：『此是人天小果、有漏之因，非真功德。』帝云：『如何是真功德？』磨云：『淨智妙圓，體自空寂，如是功德不以世求。』帝問：『如何是聖諦第一義？』磨云：『廓然無聖。』帝云：『對朕者誰？』磨云：『不識。』今有一頌舉似大眾：鷓鴣啼處百花香，信步閒行踏帝鄉，寄語途中未歸客，休將此語錯商量。」下座。</p>
<p>上堂。「龍華教主無我執，故得分身千百億，百億世界坐道場，百億世界莊嚴具，百億世界化群迷，百億世界修供養，身放百億大悲光，六道眾生皆解脫。何故聻？獄道眾生遇此光，轉苦趣為樂土；鬼道眾生遇此光，轉饑虛為飽滿；畜道眾生遇此光，轉愚癡為智慧；人道眾生遇此光，轉十惡為十善；羅道眾生遇此光，轉嗔心為慈悲；天道眾生遇此光，舍快樂而修菩提。」師驀豎拂子，云：「即今彌勒世尊又放一光了也，大眾還見麼？若也見得，便與彌勒齊肩；脫或未然，龍華大會難遭遇，報本酬恩在目今。」下座。</p>
<p>上堂。「龍華會啟，慈雲彌覆於娑婆；水陸堂開，法雨普滋於震旦。一毫頭上現寶王剎，莊嚴別是一乾坤；一微塵裏轉大法輪，梵唄永歌於晝夜。還有騎聲蓋色者麼？」良久，云：「不見道：『心如法亦如，無實亦無虛，有亦不管、無亦不拘，不是聖賢，了事凡夫。』若據龐居士，如來禪則可，祖師禪未在。且道如何是祖師禪？陣雲橫海上。」豎拂，云：「拔劍攪龍門。」擊拂下座。</p>
<p>上堂。僧問：「龍樹枝頭光赫奕，全彰箇段真消息，果能直下便知歸，何待當來問彌勒？直下知歸則且置，如何是箇段消息？」師豎拂云：「會麼？」進云：「恁麼則四方八面活潑潑，縱橫沙界露堂堂。」便拜，師云：「未是這箇消息。」乃云：「昔年去，去實不去，土山嶺上多柏樹；今歲來，來實不來，山門依舊向南開。不去不來成底事，大家出手建龍華。所以昔日龐婆入鹿寺設齋，維那請意旨回向，婆子拈梳子插髻後，曰：『回向了也。』便出頌曰：『牙梳反插鬢雲斜，文綵分明莫點加，堪<span class='corr'>羨</span>老婆多伎倆，能將公道驗龍蛇。』大眾且道：如何是龐婆底公道？」豎拂，云：「橫按莫邪全正令，太平寰宇斬癡頑。」下座。</p>
<p>上堂。「纔過初一，又逢月半，流光易邁，幻境非堅。大家好整歸鞭，莫待手忙腳亂，販夫灶婦懇切瞻依、外道魔人誠心歸命，庶免閻老子打算飯錢；其或不然，打鬼胐臀有日在。敢問大眾：歸鞭作麼生整？不見古人道：『百骸俱潰散，一物鎮常靈。』百骸潰散終歸土，一物常靈何處安？頌曰：『一物常靈何處安？白雲散盡見青巒，排空聳翠磨今古，剔起眉毛仔細看。』如其不會，正好加參。」</p>
<p>上堂。「言言見諦，八角磨盤空裏轉；句句超宗，三腳驢子弄蹄行。不落離微一句作麼生道？天高群象正，海闊百川朝。」復舉：「昔時法華和尚終日誦《法華》，一日誦至『諸法從本來，常自寂滅相』，豁然大悟，添後兩語：『春至百花開，黃鶯啼柳上。』據老僧檢點將來，是則也是、是則未是。何也？只為冬行春令。老僧亦續二語：『諸法從本來，常自寂滅相，十月天漸寒，綿衣及早辦。』不敢與古人鬥巧，只要應箇時節。」下座。</p>
</div>
<p class='juan'>浮石禪師語錄卷三<span class='note-inline'>(終)</span></p>
</div><!-- end of div[@id='body'] -->
</body></html>