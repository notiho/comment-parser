<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>山西柏山楷禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>柏山楷禪師語錄卷之三</p><p class="byline">繼住龍山華嚴院嗣法門人行悟等編次</p>
<div class='div-other'><a id='mulu12' />
<p class='h1'>小參</p><p>小參。釋迦老子道，若有一人發真歸元，十方虛空悉皆消殞。龍山即不然，若有一人發真歸元，十方虛空水泄不通。且道與迦文是同是別？同則喫粥喫飯，別則屙矢放尿。喝一喝曰，也是雪上加霜。</p>
<p>小參。僧出請問和尚，昔日九峰虔，具甚麼眼，不肯首座？師曰，寰中天子敕。曰，首座道明一色，邊事還有過也無？師曰，箭穿紅日影。曰，香煙纔起，首座脫去，又作麼生？師曰，可知禮也。問，牛頭未見四祖，為甚天人送供？師曰，雲無心以出岫。曰，見後為甚不送供？師曰，鳥倦飛而知還。曰，學人不會。師曰，龍山也不會。乃舉九峰虔在石霜為侍者。因普會遷化，眾舉首座住持。虔曰，須明得先師意，始可住持。先師道，一念萬年去，古廟香爐去，冷湫湫地去，一條白練去。首座作麼生會？座曰，明一色邊事。虔曰，未會先師意。座曰，裝香來。我若不會先師意，香煙起處脫不去。及香煙纔起，首座脫去。虔撫座背曰，坐脫立化即不無首座先師意，未夢見在師曰，虔侍者秖有殺人刀，且無活人劍。首座坐脫立亡，秖解恁麼去，不解恁麼來。雖然如是，且道虔侍者還會先師意麼？具眼者試定當看，直饒定當得出。我更要問你，先師畢竟是甚麼意？果然大法明底人，舉起便知落處。不然八十翁翁入場屋，真誠不是小兒戲。下座。</p>
<p>小參。夫欲學禪道佛法，第一不得求奇特玄玅。若求奇特玄玅，於道則千里萬里。亦不得作無奇特玄玅想。若作無奇特玄玅想，定墮在無事甲裏。所以古人道，無為無事人，由是金鎖難。若論此事，有不得，無不得，是不得，非不得，取不得，捨不得。若起有無得失是非取捨心，便是識神用事。古德云，損法財滅功德。莫不由茲心意識。若向心意不行智識不到處，直下提起話頭。如何是佛？乾矢橛。自然銀山粉碎，絕後再甦。更不疑天下老和尚舌頭，雖然如是，若到龍山門下，正好喫棒。且道過甚麼處？到江吳地盡，隔岸越山多。貼單小參。父母未生前，佛眼覷不見。若是伶俐漢，作急知機變。喝一喝曰，還會麼？設若不會，且待須臾，管保一個個露頭露面。</p>
<p>曰事小參。出家兒休妄動，莫向人前乾打鬨。兩丸日月快如梭，百歲光陰如一夢。早回光急返照，心王休被六賊鬧。直下剔起智慧燈，時時常行菩薩道。尊乎道，美乎德，方寸莫教鬼神測。一念不生萬法空，定慧圓明珠不失。珠不失奉佛戒，佛子休把根本壞。多見棄賊學禪宗，他日入魔王界。學禪宗不求悟，終朝秖喫人涕唾。談玄說玅荅機鋒，莽莽蕩蕩招殃禍。戒定慧三件事，缺一便是僧中<span class='corr'>刺</span>。喜怒哀樂在其中，自然事上通無事。理無礙，事無礙，理事圓融無內外。事事無礙恁麼行，是則名為觀自在。說要行，行要到，行說俱到方為玅。若還心口不相應，地獄三途人自造。勸禪人休妄想，妄想纔生煩惱長。八萬四千障門開，生生難脫輪迴網。輪迴網君自脫，大智若愚巧若拙。對境無心不自欺，紅塵堆裏活潑潑，活潑潑事事了。信手拈來正恰好，一毛頭上現瓊樓，丈六金身一莖草。</p>
<p>浴道河歸小參。做了十年長老，方知一百二十月之錯。直饒今日不錯，奈何時時有過。百年三萬六千朝，朝朝日月頭上過。過不過休死坐，不到浴道河焉知水推磨。</p>
<p>為耆宿省法，當晚小參。德山晚參不荅話，問話者三十棒。龍山晚參荅話去也，眾中還有問荅者麼？有則不用如何若何？便請單刀直入。眾問話竟乃顧左右曰，山僧在汾陽州內，十數年來，作得個木作頭。斧鑿似虎，錛鋸如龍。本圖深山大林裏覓一梁一柱。要向東山砍，未免犯國王疆界。要向西山伐，未免犯國王疆界。終日隨分向溝頭裏田畬邊砍些荊棘蓬蒿。非但蓋房造屋，連一廚一灶也供不上。昨日無端誤入萬仞峰頭，懸崖之下腳尖頭踢著一顆大枯樁，雖不堪作梁作柱，且喜一冬燒不盡。諸昆仲還識枯樁麼？良久曰，呀。卓拄杖下座。</p>
<p>梁居士臨別與師相訂曰，弟子有蝸茅，林壑幽邃，殊為道人住處。倘不相嫌，飛錫敝邑，可了弟子末後大事，亦悉鄙願。師越明年回南之楚，過黃麻城白皋鎮，謁中斗梁公。公喜甚，不爽前約，固留請住鳴山獅子巖度夏。小參。龍麓高懸楖栗，鳴山放下蒲團。一個菴無內無外，兩重關天寬地闊。正可謂，飽看松雲臥聽澗水。鳥銜花落碧巖前，猿抱子歸青嶂裏。農歌遞枕，牧唱穿林。此境秖可自知，難與人道。恁麼行也任我行，住也任我住，坐也任我坐，臥也任我臥。且道得何三昧，有此受用。不見道，一動不如一靜。設問靜後如何？宇宙獅巖窟，天地象王宮。喝一喝，卓拄杖下座。</p>
<p>師五十誕辰小參。彈指行年半百，好房住作破屋。菩提路上轉生，世法場中偏熟。早起日食三餐，夜來埋頭一宿。仁義道德不知，煩惱無明滿腹。一味眼界無人，胸中沒點文墨。設遇師友提攜，不肯低頭稟伏。子細檢點將來，空在人間受祿。從前虛喪光陰，自慚形如朽木。有志欲效先賢，何期精神不足。叮嚀告報禪人，莫笑龍山薄福。</p>
<p>徹健禪人為師祖請對靈小參。昔日耳聞，今朝日睹。覿面相逢，聊通一線。且道這一線作麼生通？柳中鸚鵡噪方知，雪裏鷺鷥飛始見。木馬嘶風去不回，鐵牛拖犁耕水面。龍山恁麼語話恒菴法主還肯點頭也無？喝一喝曰，簷聲不斷前旬雨，電影猶連後夜雷。卓拄杖下座。</p>
<p>為張二居士對靈小參。我來此邑，你不離我，遽爾西歸，大家散夥。咄。休散夥。撫掌呵呵。歸去來勘破，禾山解打鼓。正恁麼時，張二居士在甚處安身立命？良久曰，足下白雲千萬朵。</p>
<p>眾善友為武相臺設供請小參。生見其形一靈皮袋，皮袋一靈覿面相呈。落花有意，流水無情。截斷生死兩重關，月在青天水在瓶。今晨眾善友特請山僧說法，為作證明。且道武公還來受供也無？良久曰，有水皆含月，無山不帶雲。</p>
<p>弘舟上人起棺小參。不參禪不持戒，一句彌陀常自在。今朝脫卻這皮囊，撒手西歸無罣礙。</p>
<p>澄明大德對靈小參。來時明歷歷，月照碧潭光皎潔。去時黑漆漆，九九原來八十一。踏翻來去兩重關，捏出秤錘黃金汁。澄明大德即今神通作麼生施展？卓拄杖曰，雙雙木馬嘶風去，引得虛空笑點頭。</p>
<p>侯吉祥居士薦嚴請小參。諸行無常，雲在嶺頭閒不徹。是生滅法，水流澗不太茫生。生滅滅<span class='corr'>已</span>，竹密不妨流水過。寂滅為樂，山高豈礙白雲飛。若能於此會得，始知生也未常生，滅也未常滅。既無生滅，去來則隨緣任運。優游放曠一句作麼生道？以拂子擊案曰，塵塵極樂國，剎剎總蓮邦。</p>
<p>小參。參學人出一叢林，入一保社，親近知識。必須要化氣質，改性情。去能所，除我見。斷無明，絕是非。少可有參學分矣。今冬諸兄弟多有幾千里來，發向上心，求菩薩道。未入龍山門時便有立地成佛底心，及乎到龍山進了堂，放下腰包，要一個善用心底人也無。一出一入，皆在情識上做活計。舉目動靜，是非好歹，一點也瞞你不得。古德云，纔有是非，紛然失心。曠劫以來者一點偷心死不盡。輪迴三界，轉驢胎，入馬腹，皆為識情紛擾之所招也。諸兄弟要參龍山禪，將你向來冊子上學得底，心意識邊想得底，盡情拈向一邊。單單看一個無意味底話頭，於日用中時刻不可放過，直待心死路絕。要一點氣息也無，休管悟不悟。直恁猛烈疑將去參將去。參到不參而自參，不疑而自疑。拶到百尺竿頭，進不得，退不得，住不得。向這裏忽然㘞地一聲，緩緩地睜開兩眼。依然只是舊時人，秖改舊時行履處。更不疑天下老和尚舌頭。即不無，若在龍山門下向你道未在，何故不見道？欲窮千里目，更上一層樓。</p>
<p>小參。舉古德曰，莫行心處路，不掛本來衣。何須正恁麼，切忌未生時。去此四途，還有商量分也無？諸兄弟若有，不妨與山僧商量看。問，婆子燒庵，意旨如何？師曰，來者不善，荅者有餘。典座問，乾矢橛意旨如何？師曰，醋是醋味，鹽是鹽鹹。座禮拜。師曰，是世法，是佛法？座擬議，師打曰，料你分疏不出。剃藏頭僧出問，世尊未離兜率，<span class='corr'>已</span>降皇宮。未出母胎，度人<span class='corr'>已</span>畢。此意如何？師曰，刀刮頭皮痛。問，庭前柏樹子，是何意旨？師曰，今日好大雪。問，如何是親切處？師曰，髼髼鬆鬆。曰，如何是落腳處？師曰，拳拳攣攣。乃曰，即心即佛，頭上安頭。非心非佛，斬頭覓活。不是心，不是佛，不是物，正是棄本求末。如何是祖師西來意？庭前柏樹子？如何是佛？乾矢橛？直恁麼會去也。是抱贓叫屈，方便門中即不無。若論衲僧本分，料掉沒交涉。且道如何是衲僧本分？倦來開單，醒來喫飯。清水洗缽，漱口喫茶。南方一九二九，家家沿河插柳。今冬數九<span class='corr'>已</span>來，天氣漸溫。山僧也想種幾株。昨日向溝頭裏，河岸邊走了一轉，盡天地凍得生鐵相似。縱有鋼鍬利钁，用盡平生氣力，直是穵砍不入。顧左右呵呵大笑曰，罷罷罷。下座。</p>
<p>小參。師喚僧來，僧近前乃曰，會得那邊事，向這邊行履。如何是那邊事？曰，鐵牛水上行。師曰，如何是這邊行履事？曰，喫飯穿衣。師曰，截斷兩頭又作麼生？曰，三門騎佛殿。師咳嗽一聲，僧無語。師曰，好一場曲調，被山僧咳嗽一聲便瓦解冰消。問，不是心，不是佛，不是物，是甚麼？師曰，小雪流凌。曰，意旨如何？師曰，大雪凍河。乃曰，諸人欲學斯道，必須要善用其心。近來學者不善用心者極多，所以不能死心做工夫，終日只在心意識上作活計。永嘉道，損法財，滅功德。莫不由茲心意識。心意識乃是障道魔軍。龍山與你截斷心意識，你又無處下手。不是昏沉，定是掉舉。不是掉舉，定又坐在無事甲裏。要半點疑情也無。又古人道，大疑大悟，小疑小悟，不疑不悟。究竟諸兄也不知疑情之所以然，秖在知解上作活計。知解纔生依舊落於心意識。欲得真疑現前，必須萬緣放下，動靜兩忘。外不知有身，內不知有心。亦不得坐在不知處。向這裏提個無意味底話頭。朝撕暮捱，一時不得放過。直捱到無下手處，沒滋味處，心死路絕處，連絕也不知。工夫做到這裏，纔喚作疑情。疑情一起而前如銀山鐵壁相似，向前不得，退後不得，左不得，右不得，昏悶殺人。<span class='corr'>已</span>立百尺竿頭，更進一步。直得懸崖撒手，自肯承當。絕後再甦，欺君不得。然雖如是，切忌坐在前後際斷處，恐死了不得活，何也？巖頭道，未得個入頭處，必須求個入頭處。<span class='corr'>已</span>得個入頭處，必須求個出頭處。且道作麼生是出頭處？驀按竹篦顧左右，喝一喝曰，雲散家家月，春來處處花。</p>
<p>造藏經閣破木小參。拈拄杖乃卓一下曰，普庵到此，百無禁忌。紫微高臨，千祥駢集。任他諸煞到來，直得退避三舍。復豎拄杖召曰，大眾吉祥，王菩薩在山僧拄杖頭上。高聲道，今日破木良辰，諸佛龍天悉皆歡喜稱善。不日工成，錢糧雲委。又卓一下曰，謝聖屈臨，有勞神用。</p>
<p>魏允彝居士薦慈請小參。諸行無常，竹密不妨流水過。是生滅法，山高豈礙白雲飛。生滅滅<span class='corr'>已</span>，木人執板雲中拍。寂滅為樂，石女含笙嶺外吹。正恁麼時，且道魏母王氏孺人在甚麼處？喝一喝曰，直下西方休那步，遍界蓮邦歸去來。</p>
<p>為李善友小參。塵勞中生，佛地上死。有因有緣，無彼無此。既無彼此，且道李善友一口氣不來，向甚麼處安身立命？泥牛鑽入海，木馬逐風嘶。</p>
<p>為張居士紹先對靈小參。師曰，我來遲，法堂前草深一丈。公去早，出門茫茫皆是草。親恩未報<span class='corr'>已</span>先歸，撒手長空日杲杲。自性彌陀秖者是，淨土蓮邦休外討。於此明得，一雙孤雁撲地高飛。於此不明，一對鴛鴦池邊獨立。所以道，我無一切心，何用一切法。乃震威喝曰，且道是法耶？是心耶？張居士試定當看。驀豎拄杖，良久曰，三月江南春氣暖，鷓鴣啼處百花香。</p>
<p>過<span class='corr'>亳</span>州為山西汾陽曹翰英居士對靈小參。乃舉古德曰，五蘊山頭一段空，同門出入不相逢。無量劫來賃屋住，到頭不識主人翁。曹居士還識主人翁麼？若曰識得，又不相逢。既不相逢，且道問甚麼人賃？豎拂子曰，會麼？若道是拂子，喚甚麼作主人翁？若道是主人翁，又是拂子。於此明得。相逢卻不識，不識卻相逢。主人翁即是拂子，拂子即是主人翁。無彼無此，無得無失，方與這老宿同一鼻孔。雖然生意各別，養家一般。究竟檢點無一字，提起有千般。此陰滅時彼陰生，彼陰生時此陰滅。龍山也是因行掉臂，即今仰勞大眾為曹老居士唱個還鄉曲調。眾乃舉贊。</p>
</div>
<div class='div-other'><a id='mulu13' />
<p class='h1'>晚參</p><p>晚參。乃拈拄杖畫一畫良久曰，會麼？識得一，萬事畢。且道未畫<span class='corr'>已</span>前是什麼字？諸兄若向這裏會得，許你具半隻眼。設若不明，禮拜了再向諸人道一。眾作禮。師起身歸方丈。</p>
<p>晚參。聞鼓聲，眾集。聞磬聲，禮拜。山門裏出入，禪堂中打坐。齋堂內喫飯，東廁頭屙屎。且道是世間法？是出世間法？眾中還有道得底麼？若道得，不妨出來道看。若道不得，切忌向鬼窟裏作活計。</p>
<p>晚參。諸兄久聞龍山禪道佛法，未入龍山門時，早向諸兄道破了也。及乎到來參見龍山，卻被龍山惡水渾身澆了也。求入參堂，領個話頭，晝三夜三，摩褌擦褲。真是不唧溜中更不唧溜也。既不唧溜，拌一生做個癡獃漢子。向三條椽下，七尺單前參將去，自然有個相應時節。若是伶俐衲僧，向未到龍山<span class='corr'>已</span>前薦去，好與三十棒。且道是賞你，罰你？</p>
<p>晚參。參禪人須當，生處要熟，熟處要生。何為熟處？無明煩惱是。何為生處？菩提涅槃是。若能反熟處為生，生處為熟。許你有個入處。</p>
<p>晚參。舉法眼。因井被沙塞，卻泉眼眼。問僧，泉眼不通被沙塞，道眼不通被甚麼物礙？僧無對，法眼自代曰，被眼礙。師曰，法眼恁麼代語，猶欠悟。在或有向龍山道，道眼不通被甚麼物礙？即向他道，被道礙。</p>
<p>晚參。舉法眼。指凳子曰，識得凳子，周匝有餘。後雲門曰，識得凳子，天地懸殊。雪竇顯曰，澤廣藏山，理能伏豹。雲峰悅曰，官不容針，私通車馬。師曰，諸大老眼光爍破四天下，卻被法眼凳子惑亂不少。往往作佛法，商量浩浩。引得後學初機，不免鑽龜打瓦。龍山即不然，識得凳子秖是凳子。</p>
<p>晚參。一僧出作禮。師曰，作麼？曰，學人初機，請和尚直捷指示。師曰，香爐三隻腳，桌子四條腿。曰，恁麼則太煞現成。師拍膝一下曰，觀世音菩薩將錢買胡餅，放下手來卻是饅頭。你作麼生商量？曰，不會。師打兩棒曰，一棒打你不會，一棒打你現成。</p>
</div>
<div class='div-other'><a id='mulu14' />
<p class='h1'>示眾</p><p>示眾。問，如何是學人未生時本來面目？師曰，棗核兩頭尖。乃舉巖頭奯祖值沙汰時，隱於鄂州湖邊作渡子。兩岸各掛一板。有人過者打板一下，頭曰，阿誰？或曰，要過那邊去。頭乃舞棹迎之。一日，有一婆抱一孩兒來。婆曰，呈橈舞棹即不問，且道婆手中兒甚處得來？頭便打。婆曰，婆生七子，六個不遇知音。秖這一個也不消得。便拋向水中。師良久復顧左右曰，諸昆仲還會麼？若能於此會得，山僧在你耳裏。於此不會，山僧在你眼裏。直饒向山僧道，和尚秖這一個也不消得。山僧只得呵呵大笑，且道笑個甚麼？笑你老婆見解。</p>
<p>示眾。大凡做工夫，必須要疑言句。古德曰，不疑言句，是為大病。言句不明，事理不通。便喚作無孔鐵鎚，流俗阿師。他古人垂一言半句，與人解黏去縛，拔楔抽釘。如僧問雲門，如何是佛門？曰，乾矢橛。僧問趙州，如何是祖師西來意？州曰，庭前柏樹子。只者兩轉語，便是金剛圈，栗棘篷。吞不下，透不過，無處下手。學者往往做工夫到這裏，無下手處。不是落空，便是著有。所以古人道，若論此事，不可以有心求，不可以無心會。不可以寂默通，不可以語言道。離四句，絕百非。心意不行，智識不到。若是伶俐漢，向這裏舉起話頭，猛著精彩。看是個甚麼道理？看來看去，如銀山鐵壁相似。工夫到恁麼地一刻，不可放過。驀然磕著撞著，向四句百非外，直下打破漆桶。自然銀山粉碎，絕後再甦。從今更不疑天下老和尚舌頭也。然雖如是，若到龍山門下，秖向他道未在。何故？不見道，粗餐易飽，細嚼難饑。珍重。</p>
<p>示眾。問，洞上正偏即不問，汾陽十智請師宣。師曰，隨你顛倒。如何是一同一質？師曰，山裏石，溪中水。如何是二同大事？師曰，萬里一條鐵。如何是三總同參？師曰，雪裏埋月光皎潔。如何是四同真智？師曰，切忌眼中重著楔。如何是五同遍普？師曰，冬寒夏熱。如何是六同具足？師曰，賊不打貧兒家。如何是七同得失？師曰，明眼人落井。如何是八同生殺？師曰，眉間掛劍。如何是九同音吼？師曰，鴉鳴鵲噪。如何是十同得入？師曰，桃花浪箭射靈雲。與甚麼人同得入？師曰，胡張三，黑李四。與阿誰同音吼？師曰，鐵鳳空裏鳴。作麼生同生殺？師曰，近日王令稍嚴。與甚麼物同得失？師曰，愛看青山好，忘卻來時道。阿那個同具足？師曰，六六三十六。是甚麼同遍普？師曰，甜瓜徹蒂甜，苦瓜連根苦。何人同真智？師曰，切忌認奴作郎。孰能總同參？師曰，開眼見明，合眼見暗。那個同大事？師曰，腦後見腮，莫與往來。何物同一質？師曰，騎牛更覓牛。曰，聞道汾州柏鐵嘴，果然手段異諸方。師曰，軌持千里鈔，林下道人悲。乃曰，適來僧問十智同真，山僧一一勉荅。諸人還知其中一智是根源麼？復為頌出曰，一智現在彌勒布袋，拋向街頭風吹日曬。下座。</p>
<p>示眾。古人道，十八上解作活計。今日眾中還有解作活計底麼？不妨出來道看。僧問，某甲解作活計。師曰，如何是你底活計？曰，海底泥牛吞卻月。師曰，昨日有僧恁麼道被山僧痛打一頓。僧擬議，師直打退。</p>
<p>示眾。不思善，不思惡。正與麼時，隨顧左右喝一喝曰，住住洎合，錯下注腳。問，倩女離魂，那個是真？師曰，雞嘴尖，鴨嘴匾。曰，意旨如何？師曰，蚌蛤含珠沒頭臉。久無人出，師復曰，雞嘴尖，鴨嘴匾。蚌蛤含珠沒頭臉。過河不濕褌，皆因是水淺。咦險。</p>
<p>因事示眾。此生心不歇，窮劫遭磨滅。此生心不了，窮劫增煩惱。直下歇，當下了。日日東方日出卯，踏著上頭關，眼見虛空小。</p>
<p>元旦普茶示眾。大眾催花擊鼓，石女巖前起舞。燈籠拊掌呵呵，露柱無端亂走。諸仁者還會麼？若能會得，不妨呵佛罵祖。設若不會，切忌揚塵簸土。報君知，莫莽鹵。甜瓜徹蒂甜，苦瓜連根苦。正恁麼時，且聞聲悟道，見色明心。一句又作麼生？喝一喝曰，萬物咸新。</p>
<p>一夕落堂示眾。劉應明居士問曰，弟子見趙州洗缽盂話，特煞現成。和尚何不舉似大眾，令教參究。師曰，誰人知此意？令我憶趙州。士曰，和尚也不得壓良為賤。師曰，其僧見個甚麼道理，便悟去。士曰，有道理可見，即不悟也。師曰，無道理時如何？士佇思，師曰，又作道理去也。士便喝，師曰，<span class='corr'>已</span>遲八刻。乃曰，劉居士請山僧舉洗缽盂話，令諸人一個個悟去。秖如僧問，趙州某甲乍入叢林，乞師指示。州曰，喫粥也未？僧曰，喫粥了也。州曰，洗缽盂去。僧大悟。師曰，趙州並未說奇言玅句，僧即領略。蓋偷心易死之故也。諸人設使不能薦取，重為下個注腳。碌磚空裏叫，蒲團水底走。大盡三十日，小盡二十九。士曰，弟子忍俊不禁，亦為大眾、師說個偈子。大盡小盡，不離方寸。誰饑誰飽，誰倦誰困。海底紅輪，山頭浪滾。十字打開，要論便論。師歸方丈。士隨後，入呈。棒喝見解。師不肯。士深疑至三鼓，上方丈叩門。師曰，誰？士曰，者老漢，幾被你瞞。師曰，你且下去士回至黎明復上方丈禮謝師曰淨面了也未？士曰，淨了。師曰，喫滾水了也未？士曰，喫了。師曰，依舊可憐生。和聲便打，士曰，和尚意作麼生？師便喝，士亦喝。師便打，士亦打。師曰，我也打，你也打。其中意作麼生？士又喝，師曰，適來打，而今喝，干他甚麼事？士禮拜，師笑曰，也不得亂做。</p>
<p>示眾。一句合頭語，萬古繫驢橛。伶俐衲僧聞得便行。曰將謂普通，有多少奇特，原來只在這裏。且道這裏是甚麼所在？直饒翻轉面皮。正好朝打三千，暮打八百。</p>
<p>師一日見二鴉相打，示眾。古人道，聞聲悟道，見色明心。龍山即不然。聞聲失道，見色迷心。此語有兩負門。若能辨得，許伊開一隻眼。若辨不得，即瞎卻一隻眼。若要全開全瞎，直須問取二老鴉。喝一喝。</p>
<p>示眾。要參了生，脫死底禪。第一不得收拾外邊事。何故從門入者，不是家珍，向外馳求亦非玅道。亦不得向心意邊作活計。不見古德道，損法財，滅功德。莫不由斯心意識。到這裏，直得外不放入，內不放出。不入不出，不定不亂。心等虛空，亦不得作虛空想。纔作空見，即不空也。又不得坐在空處。若坐在空處，便是落空亡底外道，魂不散底死人。正與麼時，如盲人上高山相似。上到萬仞崖前，忽然失腳，一撲到底。直得通身粉碎，款款地睜開兩眼，始信永嘉曰，無明實性即佛性，幻化空身即法身。法身覺了無一物，本原自性天真佛。非誑語也。</p>
<p>示眾。參學人必須心要應口，行要越志。近來學者口是心非，志虧行短，二六時中少有不如意處。人我山摩天，是非心塞海。所以古人道，一念無明起，八萬障門開。將此大事因緣拋向大洋海裏，無明習氣掛在眉毛尖上。如此參學，參到彌勒下生，終不能得悟。若是真實學道人，不得自欺自瞞。通身放下，一點氣息也無。從朝至暮，如木石相似。只知饑來喫飯，倦來打眠。看一個無意味話頭，行住坐臥，不可放過。日久月深，忽然磕著撞著。噫。元來此事不從人得，方知吾不汝欺。</p>
<p>示眾。參禪一事原無奇特玄玅。纔有絲毫求奇索異之心，早<span class='corr'>已</span>墮坑落塹了也。須當內安其心，外安其身。萬緣放下，行住坐臥，平平常常。將個乾矢橛樹在面前，忽然打破漆桶，識得自<span class='corr'>己</span>本命元辰。落著處不是差事。</p>
<p>示眾。學道之人，外要身閒，內要心靜。也不得太過也，不得不及。太過則精神不繼，不及則道業難成。但將太過與不及拈在一邊，然後咬定本參。看他必定是個甚麼意旨？驀地坐斷兩頭，中間不立，自有少分相應。</p>
<p>示眾。龍山昨日心上靜悄悄地，如木人相似。休說雜念紛飛，要求一念起處也不可得。今朝心上鬧浩浩地，將塵剎以來事一時現前。更有思不來，想不去底雜念紛飛。無如奈何，山僧只得端身正坐，用力排遣。正排遣時，推又推不開，歇又歇不下。覓他起處又不可得。正恁麼時，忽聽堂中開靜，山僧不覺放倒身心，一覺睡到天明。開眼看時，日<span class='corr'>已</span>三竿。諸昆仲且道昨日底是，今朝底是？若道昨日底是，昨日靜悄悄，是無心。古德曰，無心猶隔一重關。若道今朝底是，今朝鬧浩浩，是有心。古人曰，有心用處還成錯。若道是則總是，非則總非。便是儱侗真如，顢頇佛性。正好弔向三門外，打三十苕帚。畢竟如何？咄。若不同床睡，焉知被底穿。</p>
<p>示眾。乃拈拄杖畫一圓相曰，會麼？盡虛空是一個禪堂，遍法界是一張禪床。經行坐臥，喫飯穿衣，屙屎送尿，全身在裏許。若道不在裏許也，是個開眼尿床鬼子。若道在裏許，莫道不疑好。所以古人道，大疑大悟，小疑小悟，不疑不悟。千疑萬疑秖是一疑。一疑若破，千疑萬疑一時破。若論今冬做工夫，在諸兄分上也算十分用心。在山僧分中看，諸兄要一個真疑現前底也無。終日磨褌擦褲，晝三夜三。秖在心意識上作活計，然此心意識正是學般若底障道魔軍。山僧大開方便，與你奪了心意識。及至心意識不行，諸兄又墮在無事甲裏。心上覺得受用，不知正是魂不散底死人，落空亡底外道。山僧又向你道，不得無心死坐，不得離話頭空坐。有不得，無不得，亦有亦無也不得，非有非無也不得。離四句，絕百非。到這裏正好向竹篦子，觸背不得。乾矢橛意旨如何？發大勇猛參將去，自然真疑現前。不想諸兄到這裏無下手處，沒滋味處。反打轉來，復與昏沉散亂攪作一團。如此用心，莫說在龍山會裏，便是釋迦復出，達摩再來，也救你不得。嗚呼，近來人心不古，聖教衰微。今有一般長老，自<span class='corr'>己</span>道眼不明，統一群瞎漢，撐一個門庭。見來幾個好學者，安下單來。不教下死心做工夫，今日出幾個問頭，明日出兩則公案。引得十個一群，五個一隊。商量浩浩，著成轉語，做成拈頌，呈上方丈。瞎禿奴也不管他有見地，無見地，即便圈圈點點送將出來。學人一見，圈了拈頌，點了轉語。通身慶快，便道和尚肯了我。終日向本子上去念機鋒，學公案，將古人言句盡作是非得失商量。若人問著，如打熱病相似，胡說亂道。如不肯他，滿肚無明。便道，某和尚肯過我底。裝模作樣，輕慢聖賢。空腹高心，造地獄業。此正是打頭不遇作家，到老終成骨董。所以參玄上士，先要具一副擇法眼，親近一個明眼長老。可以與你抽釘拔楔，解黏去縛。諸兄弟若要解黏去縛麼？將諸方學得底，心意識邊想得底，冊子上看得底，盡情放下。放到無可放處，死到無可死處。向這裏正好看一個公案，或是竹篦子，或是乾矢橛？如靠一座須彌山相似，向四威儀中，時刻不可放過。直待懸崖撒手，如夢醒，如蓮花開。噫！此回更不疑天下老和尚舌頭也。到恁麼地，正好向師承邊，十年二十年溫研積稔。將五家剛宗，細大法門，古今言句，千七百則葛藤，一拍粉碎。方可向水邊林下，峭壁峰前，保養聖胎。諸昆仲即今還有與麼人也無？設有，一任你橫擔拄杖，緊峭草鞋。若無，不若按下雲頭，向龍山頂上種田博飯喫。良久卓拄杖下座。</p>
<p>示眾。昨日把定封疆，今朝放開一線。沸湯鍋裏冰凌，石火光中掣電。若能於此會得，許伊工夫成片。設若於此不會，未免墮坑落塹。墮坑落塹即且置，眾中還有工夫成片者麼？有則不妨出來，竹篦子與你相見。問，如何是句？師豎起竹篦。曰，如何是意？師放下竹篦曰，如何是意句交馳？師和聲便打。僧無語，師曰，不得有語，不得無語。向這裏道一句看。曰，舌頭不出口。師曰，這是有語。僧佇思，師曰，這是無語。僧禮拜，師曰，又是躲根。問，乾矢橛意旨如何？師曰，石羊吞石虎。舉僧問雲門，如何是佛門？曰，乾矢橛。若恁麼會，許伊開一隻眼。如何是佛？乾矢橛。若恁麼會，未免瞎一隻眼。若要雙眼圓明，直待彌勒下生。且道彌勒幾時下生，待虛空落地時向伊道。</p>
<p>示眾。一念迷處是眾生，一念覺時原是佛。直下迷覺兩俱空，佛與眾生是何物？縱然會得諦當，猶是高郵到邵伯。乃彈指一下曰，若恁麼會去，省卻多少力。</p>
<p>夢覺偈示眾。夢裏事事分明，覺後空空如也。一靈真性非真，四大假合非假。夢覺真假雙忘，步步頭頭脫灑。語默動靜之中，一任呼驢喚馬。</p>
<p>示眾。說宗說教，也是弄精魂。說禪說道，也是弄精魂。說心說性，也是弄精魂。說凡說聖，也是弄精魂。揚眉瞬目，也是弄精魂。入定凝神，也是弄精魂。朝參暮請，也是弄精魂。擦褲摩褌，也是弄精魂。精通三教，博盡古今，也是弄精魂。直饒你將三藏十二部一切修多羅，念在肚皮裏，如瓶瀉水，也是弄精魂。三世諸佛，歷代祖師，天下老和尚，拈椎豎拂，接物利生，說玄說玅，提古拈今，也是弄精魂。將一千七百陳葛藤，橫說豎說，縱橫十字，說攪長河為酥酪，變大地作黃金，也是弄精魂。於中若有旁不甘者出來道，龍山恁麼說話，莫不別有長處麼？山僧向他道，並無長處，只知饑要喫飯，倦要睡覺，痛便叫，癢便笑。眾中若有人道，龍山恁麼說話，也是弄精魂。山僧只得呵呵大笑。且道笑個甚麼？寧可與有智人相罵，不可與無智人說話。便歸方丈。記錄隨後入方丈，作禮。師曰，你見個甚麼道理，便來禮拜。曰，見和尚弄精魂。師曰，你因甚隨山僧腳跟轉？曰，理長則就。師笑曰，弄精魂漢。又一僧上方丈呈見解，師曰，直饒你千了百當，拈來便用，事事無礙，也是弄精魂。其僧罔措而退。</p>
<p>示眾。龍山昔年曾向江南行腳，參一則極現成底公案，懷藏至今，未嘗舉似與人。適因諸兄發向上心，結精進七。山僧今日不惜眉毛，得得舉似，敢保個個悟去。正欲說時，被諸兄一拜拜得我忘前失後。又被諸兄問甚麻三觔，乾矢橛，竹篦子，父母未生前，問得我口啞無言，轉身吐氣不得。將此一則公案忘卻了也。儘力思量，要覓一個元字腳也了不可得。驀豎拄杖曰，拄杖子，你還記得麼？試代我道看。良久曰，拄杖默而不答。兩個有頭無尾漢，好與一坑埋卻。低頭歸方丈。</p>
<p>示眾。人生中國易，要求出家難。捨俗出家易，參禪學道難。參禪學道易，親近知識難。親近知識易，望長久遠難。望長久遠易，捨<span class='corr'>己</span>從人難。捨<span class='corr'>己</span>從人易，通身放下難。通身放下易，千了百當難。千了百當易，事事仍舊難。饒你千了百當，事事仍舊。若論佛法大意，更向三條椽下，七尺單前，參三十年，來喫龍山拄杖。何謂如是？不見道，一絲不透，如隔鐵圍。</p>
<p>冬前示眾。明日交冬數九，凍得石女縮手。灌了熱酒三杯，喫得通身是口。崖前罵雨呼風，山頭倒翻觔斗。過了一百單五，大地山河露醜。諸昆仲還會麼？若不會，更聽龍山重說伽陀。千花萬花等春來，獨有寒梅向雪開。此花何故能開早？披霜帶雪舞三台。</p>
<p>新節示眾。昨日放開一線，一任說黃道黑。今朝把定對疆，直教水洩不通。若道放開一線的，是此人理上偏枯。若道把定封疆的，是此人事上偏枯。若道是則總是，非則總非。未免儱侗真如，顢頇佛性。若向這裏道，得十成句子，任你東行西行。若道不得，且向長連床上交腳坐。</p>
<p>朔旦早課竟，示眾。乃顧左右，召大眾曰，好個西來大意，適被諸兄異口同音，花劈了也。一場狼藉。且道是有是無？若道是有，有眼不能見。若道是無，怎奈七花八裂，東撇西拋。諸兄弟若向這裏薦得，一任腰包散去，何必聚首作堆。若於此不會，今逢朔旦良辰，不得開眼說夢。便歸方丈。</p>
<p>示眾。龍山有時著珍御服，向諸人面前立地，諸人又不識好龍山。有時著敝垢衣，向諸人面前立地，諸人又不識歹龍山。有時赤條條，向諸人面前立地，諸人又不敢正眼覷著。於中若有個衲僧出來道，目前無闍黎，此間無老僧。又作麼生？龍山只向他道，昨日西風起，今朝刮地霜。</p>
<p>除夕普茶，示眾。諸兄還聞爆竹聲麼？此聲是一顆如意寶珠。盡大地若有一人得者，敢保福足慧足，隨心應用無虧。可以登寶華王座，應水月機。向一毛端現寶王剎，坐微塵裏轉大法輪。逢時應節，臘盡春回，鷲嶺拈花。消息盡被萬象森羅，一時漏洩了也。諸兄設若不會，與你畫蛇添足。喝一喝曰，大家喫茶去。</p>
<p>開新鐘板，示眾。乃拈椎曰，權衡佛祖，成聖轉凡，號令人天，騎聲蓋色。且聲不是聲，色不是色。現前諸兄切忌向那邊覓。不向那邊覓時如何？遂擊鐘板各一下曰，若將耳聽終難會，眼處聞聲始得知。</p>
<p>開大鐘，示眾。曰，鯨音一吼山河曉，驚醒夢中多少人。設有灰心聾兩耳，野老拈花萬國春。便撞一下。</p>
<p>開新雲板，示眾。師拈椎曰，昔金牛和尚每作飯熟時，自舁飯桶至食堂，撫掌呵呵大笑曰，菩薩子，喫飯來。美則美矣，善則未善。不合引得無限人敲磚打瓦，作佛法論量。可謂錯用其心。龍山即不然。若遇齋時，又作麼生？遂擊板三下曰，和尚子，過堂去。</p>
</div>
<p class='juan'>卷之三終</p>
</div><!-- end of div[@id='body'] -->
</body></html>