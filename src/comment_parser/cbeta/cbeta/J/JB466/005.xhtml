<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>山西柏山楷禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>柏山楷禪師語錄卷之五</p><p class="byline">繼住龍山華嚴院嗣法門人行悟等編次</p>
<div class='div-other'><a id='mulu20' />
<p class='h1'>拈古</p>
<div class='div-orig'><p>釋迦降生至雲門偃曰天下太平。</p>
</div>
<div class='div-commentary'><p style="margin-left:2em">拈曰黃面小不識羞韶陽老不知醜直饒棒頭有眼也是劍去刻舟。</p>
</div>
<div class='div-orig'><p>世尊睹明星悟道至但以妄想執著而不證得。</p>
</div>
<div class='div-commentary'><p style="margin-left:2em">拈曰世尊未睹明星眼光爍破四天下<span class='corr'>已</span>睹明星瞎卻一雙眸直饒恁麼猶欠悟在龍山與麼批判還有旁不甘底為瞿曇作主者麼有則一棒打破你腦蓋何故掀翻海嶽求知<span class='corr'>己</span>撥轉乾坤致太平。</p>
</div>
<div class='div-orig'><p>世尊陞座文殊白椎。</p>
</div>
<div class='div-commentary'><p style="margin-left:2em">拈曰世尊陞座旁觀者清文殊白椎當局者迷世尊便下座也是忍氣吞聲雖然如是還知世尊與文殊靴裏動指頭落處麼秖是鴛鴦繡出從君看不把金鍼度與人。</p>
</div>
<div class='div-orig'><p>世尊因普眼菩薩見普賢不可得至空中乘六牙白象。</p>
</div>
<div class='div-commentary'><p style="margin-left:2em">拈曰普眼遍觀三千大千世界覓普賢了不可得殊不知普賢在普眼鼻孔裏普眼纔起見普賢在空中且道是普賢不是普賢龍山要將三大老縛作一束拋向諸人面前諸人還見麼咄一翳在眼空花亂墜。</p>
</div>
<div class='div-orig'><p>世尊因五通仙人問世尊有六通至那一通你問我。</p>
</div>
<div class='div-commentary'><p style="margin-left:2em">拈曰仙人問得甚好黃面答得更奇且道仙人會不會今有一等弄泥團漢向世尊一呼一諾處會那一通也是鐵做面皮要會那一通驢年去。</p>
</div>
<div class='div-orig'><p>世尊因耆婆善別音響至一塚間至罔知生處。</p>
</div>
<div class='div-commentary'><p style="margin-left:2em">拈曰諸人盡道耆婆罔知生處殊不知世尊被耆婆熱瞞且道第三髑髏畢竟生在甚麼處天堂不收地獄不管東家作牛西家作馬。</p>
</div>
<div class='div-orig'><p>世尊一日陞座默然而坐阿難白椎請世尊說法至不為二乘聲聞說法。</p>
</div>
<div class='div-commentary'><p style="margin-left:2em">拈曰額頭汗出口裏膠生會中有二比丘犯律家醜不可外揚誓不為二乘人說法也是枷上重著杻。</p>
</div>
<div class='div-orig'><p>世尊因七賢女遊屍陀林至惟有諸大菩薩乃解此義。</p>
</div>
<div class='div-commentary'><p style="margin-left:2em">拈曰帝釋散花清酒紅人面賢女索物財帛動人心仔細檢點將來二俱一坑埋卻世尊曰憍尸迦我諸弟子大阿羅漢不解此義惟有諸大菩薩乃解此義即且置秖如世尊還解此義麼咄切忌開眼說夢。</p>
</div>
<div class='div-orig'><p>世尊因外道問不問有言不問無言至如良馬見鞭影而行。</p>
</div>
<div class='div-commentary'><p style="margin-left:2em">拈曰世尊有起死回生之金舟正是遇斯等人反成毒藥引得後代兒孫向世尊良久處起模畫樣雖然畢竟外道見個甚麼道理便悟去切忌向世尊良久處會。</p>
</div>
<div class='div-orig'><p>世尊因文殊起佛見法見被佛左降二鐵圍山。</p>
</div>
<div class='div-commentary'><p style="margin-left:2em">拈曰文殊起佛見法見被世尊威神左降二鐵圍山且從秖如三世諸佛歷代祖師天人阿修羅地獄鬼畜生一時齊起佛見法見世尊又如何施設阿呵呵哩囉哩家無讀書子官從何處來。</p>
</div>
<div class='div-orig'><p>世尊因文殊至諸佛集處至罔明彈指女子於是從定而出。</p>
</div>
<div class='div-commentary'><p style="margin-left:2em">拈曰這則公案諸方拈提者極多儱侗者亦不少今時杜撰卜度者更甚皆<span class='corr'>己</span>眼未開奚能知此落處然則天地人物君臣父子世出世間一草一木無不自然之理所以道長者長法身短者短法身是法住法位世間相常住一絲毫也那移他不得何也落霞與孤鶩齊飛秋水共長天一色。</p>
</div>
<div class='div-orig'><p>楞嚴經曰若以能推至認賊為子。</p>
</div>
<div class='div-commentary'><p style="margin-left:2em">拈曰世尊恁麼道芭蕉聞雷開龍濟恁麼道葵花向日轉是與不是拈向一邊且道喚甚麼作心年年清明節處處烈紙錢。</p>
</div>
<div class='div-orig'><p>世尊見文殊在門外立至何以教我入門。</p>
</div>
<div class='div-commentary'><p style="margin-left:2em">拈曰這則公案諸方盡向門裏門外商量大似鄭州出曹門遠之遠矣殊不知世尊意不在言文殊來機亦赴諸仁者若要親見世尊與文殊底落處且向三叉路口等個人來自然向你道破。</p>
</div>
<div class='div-orig'><p>舍利弗問須菩提夢中說六波羅蜜至誰是彌勒。</p>
</div>
<div class='div-commentary'><p style="margin-left:2em">拈曰舍利弗恁麼問須菩提恁麼答各與三十棒彌勒大士恁麼道正好貶向無生國裏且道三大老過在甚麼處不妨檢點看直饒檢點得出也好與三十棒何故不見道明珠在掌有功者賞。</p>
</div></div>
<div class='div-other'><a id='mulu21' />
<p class='h1'>頌古</p>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>指天指地口勞刀禍福無門惟自招引得雲門施毒手至今遍地血腥臊。</p>
</div>
<div class='div-orig'><p style="margin-left:2em">世尊陞座文殊白椎。</p>
</div>
<div class='div-commentary'><p>世尊纔陞座文殊便白椎一等沒絃琴千古令人疑。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>雞寒上樹鴨寒下水果結樹頭花開碓嘴罔明文殊高山海底舉似諸方分明記取。</p>
<p>瞿曇女子雙明雙暗罔明文殊同生同死咄昨日西園種黃瓜今朝東圃栽茄子。</p>
</div>
<div class='div-orig'><p style="margin-left:2em">殃崛產難。</p>
</div>
<div class='div-commentary'><p>豆子山頭打瓦鼓但看來年五月五赤口白舌盡消除不必門前懸艾虎懸艾虎處處龍舟競出舞。</p>
</div>
<div class='div-orig'><p style="margin-left:2em">廣額屠兒。</p>
</div>
<div class='div-commentary'><p>日殺牛羊真是佛屠刀放下隔天涯更言我是千佛數惹得瞿曇亂撒沙。</p>
</div>
<div class='div-orig'><p style="margin-left:2em">世尊陞座迦葉白椎曰世尊說法<span class='corr'>已</span>竟便下座。</p>
</div>
<div class='div-commentary'><p>世尊陞座迦葉白椎旁觀者清當局者迷末後道個說法<span class='corr'>已</span>竟也是鐵作面皮。</p>
</div>
<div class='div-orig'><p style="margin-left:2em">世尊臨入涅槃文殊大士請佛再轉法輪世尊咄曰文殊吾四十九年住世未曾說一字汝請我再轉法輪是吾曾轉法輪也。</p>
</div>
<div class='div-commentary'><p>作賊怕拷欠債怕討臨末稍頭漏逗不少。</p>
</div>
<div class='div-orig'><p style="margin-left:2em">無夢無想。</p>
</div>
<div class='div-commentary'><p>夜長好打睡床短難展腿三更夢入兜率宮醒來還在被窩裏。</p>
<p>有角泥牛耕世界無鞍木馬走東西夜來烏雞誰捉去天明石女趕黃鸝。</p>
</div>
<div class='div-orig'><p style="margin-left:2em">馬祖一喝百丈三日耳聾。</p>
</div>
<div class='div-commentary'><p>一喝元無縫罅忤逆聞雷害怕堪笑黃蘗太無端吐舌翻成話杷。</p>
</div>
<div class='div-orig'><p style="margin-left:2em">百丈野狐。</p>
</div>
<div class='div-commentary'><p>不昧不落都來是錯雨過苔青雲開日灼。</p>
</div>
<div class='div-orig'><p style="margin-left:2em">趙州勘婆子。</p>
</div>
<div class='div-commentary'><p>婆子指路口能招禍趙州勘破賊身<span class='corr'>已</span>露。</p>
<p>覿面勘破婆子腦後笑煞旁觀三家村裏折本土地堂中放憨。</p>
</div>
<div class='div-orig'><p style="margin-left:2em">寶壽在市立見二人相打一人近前打一拳曰你恁麼無面目聞之忽然大悟。</p>
</div>
<div class='div-commentary'><p>一拳打破鼻孔將相本來無種擔了一擔精金換他一堆骨董。</p>
</div>
<div class='div-orig'><p style="margin-left:2em">寶壽陞座三聖推出一僧。</p>
</div>
<div class='div-commentary'><p>三聖推僧寶壽便打戲法無真黃金無假瞎卻鎮州一城人笑殺東村王大姐。</p>
</div>
<div class='div-orig'><p style="margin-left:2em">趙州勘二庵主。</p>
</div>
<div class='div-commentary'><p>抬捺由來作者知個中一字兩頭垂分明毒藥醍醐句驗盡諸方老古錐。</p>
</div>
<div class='div-orig'><p style="margin-left:2em">竹篦子。</p>
</div>
<div class='div-commentary'><p>羅紋結角眼麻迷遍地刀鎗覿面揮水洩不通凡聖絕無毛鷂子撲天飛。</p>
<p>不觸不背依然犯諱擬議思量髑髏粉碎。</p>
<p>不得有語不得無語三千里外且莫錯舉。</p>
<p>速道速道開口便打眼目定動可知禮也。</p>
</div>
<div class='div-orig'><p style="margin-left:2em">僧問趙州和尚姓甚麼州曰常州有曰甲子多少州曰蘇州有。</p>
</div>
<div class='div-commentary'><p>常州有蘇州有七個銅錢買一斗歸來煮了半大鍋十人喫了九人嘔咦猴愁摟搜頭狗走抖擻口。</p>
</div>
<div class='div-orig'><p style="margin-left:2em">善道禪師與仰山翫月次山問這個月尖時圓相甚麼處去圓時尖相又甚麼處去善曰尖時圓相隱圓時尖相在雲崖曰尖時圓相在圓時無尖相道吾曰尖時亦不尖圓時亦不圓。</p>
</div>
<div class='div-commentary'><p>尖時任他尖圓時任他圓互相更忉怛諸師總杜田。</p>
</div>
<div class='div-orig'><p style="margin-left:2em">文殊菩薩命善財採藥善財於地上拈一莖草度於文殊文殊接得示眾曰此藥亦能殺人亦能活人。</p>
</div>
<div class='div-commentary'><p>採藥須眼便用藥手更精直饒手精眼便也是<span class='corr'>刺</span>腦入膠盆。</p>
</div>
<div class='div-orig'><p style="margin-left:2em">那吒太子析骨肉還父母。</p>
</div>
<div class='div-commentary'><p>骨肉齊分事<span class='corr'>已</span>彰現身說法太郎當水向石邊流出冷風從花裏過來香。</p>
</div>
<div class='div-orig'><p style="margin-left:2em">黃龍三關。</p>
</div>
<div class='div-commentary'><p>我手何似佛手袖破露出兩肘烹了一壺釅茶邀賓來飲好酒。</p>
<p>我腳何似驢腳舉步何曾踏著但看初八廿三大地百川潮落。</p>
<p>人人有個生緣家家鹽鹹醋酸拈起三片好瓦放下卻是碌磚。</p>
</div>
<div class='div-orig'><p style="margin-left:2em">玄沙諦當甚諦當敢保老兄未徹在。</p>
</div>
<div class='div-commentary'><p>靈雲見桃花眼睛齊突出堪笑謝三郎虛空裏揣骨。</p>
</div>
<div class='div-orig'><p style="margin-left:2em">玄要。</p>
</div>
<div class='div-commentary'><p>第一玄寒時普天寒江湖都凍徹斷絕渡人船。</p>
<p>第二玄熱時普天熱石女唱巴歌得頭腦裂。</p>
<p>第三玄乾坤掌上安拈來只一撮盲龜何處看。</p>
<p>第一要江南三月鷓鴣叫路上拾得死貓頭分文不直人人笑。</p>
<p>第二要出入無門不上道三叉路口賣餈糕鬧市街前安屎窖。</p>
<p>第三要寶劍逢人不出鞘袖裏金鎚覿面揮鐵額銅頭皆失照。</p>
</div>
<div class='div-orig'><p style="margin-left:2em">四科揀。</p>
</div>
<div class='div-commentary'><p>奪人不奪境朔風吹面冷寒梅帶雪開明月移花影。</p>
<p>奪境不奪人白雲鎖柴門夜來何處火燒出古人墳。</p>
<p>人境兩俱奪須彌撚為末撒出遍三千收來只一撮。</p>
<p>人境俱不奪飯罷了洗缽水上按葫蘆動著活潑潑。</p>
</div>
<div class='div-orig'><p style="margin-left:2em">萬法歸一。</p>
</div>
<div class='div-commentary'><p>萬法歸一一歸何風吹石臼念摩訶趙州飯罷洗缽去怎似南泉打破鍋。</p>
</div>
<div class='div-orig'><p style="margin-left:2em">倩女離魂那個是真。</p>
</div>
<div class='div-commentary'><p>天清地濁堆山積嶽初八廿三百川潮落兩個泥牛鬥入海錯錯。</p>
</div>
<div class='div-orig'><p style="margin-left:2em">賓主句。</p>
</div>
<div class='div-commentary'><p>賓主纔分絕顢頇君臣合處有多般一毛頭上三千界百億須彌納芥寬。</p>
</div>
<div class='div-orig'><p style="margin-left:2em">丹霞燒木佛。</p>
</div>
<div class='div-commentary'><p>丹霞天寒燒木佛院主無事墮眉鬚萬丈崖前三角石五老峰頭頂太虛。</p>
</div>
<div class='div-orig'><p style="margin-left:2em">世尊拈花迦葉微笑。</p>
</div>
<div class='div-commentary'><p>驀地高拈一朵花破顏微笑<span class='corr'>已</span>千差直饒親受如來付遺害兒孫眼著沙。</p>
</div>
<div class='div-orig'><p style="margin-left:1em">別破蘊和尚頌十二則。</p>
</div>
<div class='div-orig'><p style="margin-left:2em">菩提無樹風幡話。</p>
</div>
<div class='div-commentary'><p>菩提無樹鏡非臺萬丈洪波就地來風幡不動人心動殃及兒孫被活埋。</p>
</div>
<div class='div-orig'><p style="margin-left:2em">萬法歸一青州布衫。</p>
</div>
<div class='div-commentary'><p>萬法歸一一也非爛卻東鄰甕裏虀七觔衫子當面擲平地無端起骨堆。</p>
</div>
<div class='div-orig'><p style="margin-left:2em">趙州親見南泉鎮州蘿菔。</p>
</div>
<div class='div-commentary'><p>趙州親見南泉鎮州出大蘿菔兩個啞子相逢攜手牽南拽北咄咄咄。</p>
</div>
<div class='div-orig'><p style="margin-left:2em">迦葉倒卻門前剎竿。</p>
</div>
<div class='div-commentary'><p>兄呼弟應實堪憐剎竿倒卻費周旋直饒深領師兄意也是無端鼻孔穿。</p>
</div>
<div class='div-orig'><p style="margin-left:2em">趙州庭前柏樹子。</p>
</div>
<div class='div-commentary'><p>庭前柏子西來意殿後枯樁喚甚麼趙州古佛口門窄唱出唐言梵語何。</p>
</div>
<div class='div-orig'><p style="margin-left:2em">城東老母與佛同生不欲見佛。</p>
</div>
<div class='div-commentary'><p>老母不欲見同生珊瑚枝上月偏明十指掌中皆是佛跳入黃河洗不清。</p>
</div>
<div class='div-orig'><p style="margin-left:2em">婆子燒庵。</p>
</div>
<div class='div-commentary'><p>把定乾坤皆失色放行枯木也花生當初只道茅長短燒了原來地不平。</p>
</div>
<div class='div-orig'><p style="margin-left:2em">趙州使得十二時辰。</p>
</div>
<div class='div-commentary'><p>一拶無端起迅雷箭鋒相拄電星飛世間多少癡禪客十二時辰使殺伊。</p>
</div>
<div class='div-orig'><p style="margin-left:2em">寶壽開堂三聖推出一僧。</p>
</div>
<div class='div-commentary'><p>八面旌旗不透風風行草偃建奇功為報將軍休輕躁兵隨印轉辨來風。</p>
</div>
<div class='div-orig'><p style="margin-left:2em">馬祖日面佛月面佛。</p>
</div>
<div class='div-commentary'><p>日面月面佛陀耶自古風流出當家落花臺上重鋪錦瑪瑙街前布赤沙。</p>
</div>
<div class='div-orig'><p style="margin-left:2em">婆子請趙州轉藏。</p>
</div>
<div class='div-commentary'><p>趙州不善了殘經月下深沙努眼睛若教全轉如來藏彌勒重來也不能。</p>
</div>
<div class='div-orig'><p style="margin-left:2em">僧問雲門殺佛殺祖。</p>
</div>
<div class='div-commentary'><p>雲門老漢舌頭長遍界明明不覆藏月落三更穿市過出水紅蓮戴露香。</p>
</div>
<div class='div-orig'><p style="margin-left:2em">僧問大顛擯首座意旨如何師曰不圖打草只要驚蛇曰首座有過無過師曰坐的看立的曰不會。</p>
</div>
<div class='div-commentary'><p>首座不遷怒大顛不二過一個黑漆桶雙槌打不破直饒打得破填溝塞壑去。</p>
</div>
<div class='div-orig'><p style="margin-left:2em">僧參本來面目公案工夫至一念不生上方丈白師曰一念不生時莫是某甲本來面目麼師不答僧罔措。</p>
</div>
<div class='div-commentary'><p>一念不生猶是隔三心才兆<span class='corr'>已</span>千差根塵識盡離窠臼臘去春來處處花。</p>
</div>
<div class='div-orig'><p style="margin-left:2em">一僧參不思善不思惡本來面目。</p>
</div>
<div class='div-commentary'><p>不思善不思惡兩個泥牛轟鬥角錯錯初八廿三百川潮落。</p>
<p>不思惡不思善陝府鐵牛騎佛殿夜來一陣秋風起庭前落葉兩三片。</p>
</div>
<div class='div-orig'><p style="margin-left:2em">經題。</p>
</div>
<div class='div-commentary'><p>以不以八不八一切魔王都嚇煞不但波旬不相知縱然諸佛也疑著。</p>
</div></div>
<div class='div-other'><a id='mulu22' />
<p class='h1'>垂示</p><p>師室中嘗設六問以驗學者。</p>
<p>木能生火為甚麼又怕火燒　火能燒一切物為甚麼不能燒空　水能淹一切物為甚麼不能淹風　地輪依水輪土塊落水為甚麼又沉　風輪無相為甚麼能使水興波作浪　四性生剋互用不即不離為甚麼水火不仝器汝等諸人若能於此六問著語親切許你能轉地水火風若不然者定被地水火風所轉。</p>
<p>師室中嘗設三關接人一瞿曇出世大地人喚他作佛未出世時喚他作甚麼一後至雪山端坐六年睹明星忽然大悟今人夜夜見星因甚不悟一此事不可以見聞覺知離卻見聞覺知且道喚甚麼作此事。</p>
</div>
<div class='div-other'><a id='mulu23' />
<p class='h1'>座銘</p><p>師因事室中書座銘十二則。</p>
<p>不得是<span class='corr'>己</span>非人　不可得利失義　是我者不得忻　非我者不得惡　參而有得不可自狂　學而有得不可自滿　寧可行到而言不到　不可言到而行不到　得富貴而不可奢華　遇寒苦而不可失志　身不可一時不端莊　心不可一刻不誠實。</p>
</div>
<div class='div-other'><a id='mulu24' />
<p class='h1'>像贊</p>
<div class='div-other'><a id='mulu25' />
<p class='h2'>海上觀音</p><p style="text-indent:0em" class="lg-abnormal"><div class='lg-row'>頭頂太虛空目觀大海水十方世界中無物能堪比一片大悲心萬德圓融體不是吳道子誰能親見你且將高掛畫堂中一任眾生勤瞻禮</div>
</p></div>
<div class='div-other'><a id='mulu26' />
<p class='h2'>達磨</p><p style="text-indent:0em" class="lg-abnormal"><div class='lg-row'>折蘆渡江小人氣隻履西歸孩兒戲少室崖前坐九年贏得神光一隻臂咄得便宜處失便宜後代兒孫受你累</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>折蘆渡江恁麼來也大險隻履西歸恁麼去也大異少室峰前坐九年真耐煩贏得神光一隻臂真法器擬問更是誰不敢犯爺諱</div>
</p></div>
<div class='div-other'><a id='mulu27' />
<p class='h2'>布袋和尚</p><p style="text-indent:0em" class="lg-abnormal"><div class='lg-row'>這個胖漢誰不願見滿面春風笑裏思算若問渠家兜率內院直饒恁麼出頭露面來龍山也只肯你一半若要全肯打開布袋頭看</div>
</p></div>
<div class='div-other'><a id='mulu28' />
<p class='h2'>雲慈上人</p><p style="text-indent:0em" class="lg-abnormal"><div class='lg-row'>其慈如雲巍巍獨坐佛來魔來一齊勘破喚作雲慈早<span class='corr'>已</span>話墮不喚雲慈當面錯過畢竟喚作甚麼咦雨過苔青雲開月露</div>
</p></div>
<div class='div-other'><a id='mulu29' />
<p class='h2'>明空禪德</p><p style="text-indent:0em" class="lg-abnormal"><div class='lg-row'>真在人在有眼者見面目分明晴空掣電非真非空日面月面要知這漢行藏石火光中急薦若不薦燒上一炷好香為君聊通一線</div>
</p></div>
<div class='div-other'><a id='mulu30' />
<p class='h2'>太原千壽寺震化鑑和尚</p><p style="text-indent:0em" class="lg-abnormal"><div class='lg-row'>這個老滑錐出世人罕見入水不動波揮空不用劍佛來與魔來一一開方便放下兔角杖拈起犀牛扇擬問更是誰驀面飛閃電</div>
</p></div></div>
<div class='div-other'><a id='mulu31' />
<p class='h1'>雜錄</p>
<div class='div-other'><a id='mulu32' />
<p class='h2'>送天生老人住老君觀</p><p style="text-indent:0em" class="lg-abnormal"><div class='lg-row'>天生老漢住老君觀有德有行無思無算一句彌陀晝夜不斷兩輪日月並明一則現成公案</div>
</p></div>
<div class='div-other'><a id='mulu33' />
<p class='h2'>壽龍泉關主人</p><p style="text-indent:0em" class="lg-abnormal"><div class='lg-row'>纔出娘胎便露醜翻身解作獅子吼曾向蓬萊走一遭八洞神仙齊稽首清涼山裏逗真機龍泉關上施玅手有人問君壽幾何拈起須彌掛北斗</div>
</p></div>
<div class='div-other'><a id='mulu34' />
<p class='h2'>過榆林無定河遊萬佛洞</p><p style="text-indent:0em" class="lg-abnormal"><div class='lg-row'>奇哉大石窟空空無一物千尊與萬尊盡從此中出若住此窟中我能包萬佛若出此窟外萬佛不我怪不住不出作麼生大地漫漫雲一塊</div>
</p></div>
<div class='div-other'><a id='mulu35' />
<p class='h2'>偶感</p><p style="text-indent:0em" class="lg-abnormal"><div class='lg-row'>無為無事事偏彰寶月光寒秋夜霜籬邊拾得一莖草殺活齊施孰敢當</div>
</p><p style="text-indent:0em" class="lg-abnormal"><div class='lg-row'>有為有事事事了衣裏明珠休外討無端拋向萬山頭大地山河明皎皎</div>
</p></div>
<div class='div-other'><a id='mulu36' />
<p class='h2'>和古德念珠韻</p><p style="text-indent:0em" class="lg-abnormal"><div class='lg-row'>有念是珠轉佛無念是佛轉珠坐斷有無二念大地無不是渠</div>
</p></div>
<div class='div-other'><a id='mulu37' />
<p class='h2'>示電機禪人</p><p style="text-indent:0em" class="lg-abnormal"><div class='lg-row'>今時休住足劫外莫藏身珊瑚枝上月獨照夜行人</div>
</p></div>
<div class='div-other'><a id='mulu38' />
<p class='h2'>示彥其禪人</p><p style="text-indent:0em" class="lg-abnormal"><div class='lg-row'>但盡凡情無聖見若存聖見即凡情聖見凡情都坐斷嘶風木馬火中行</div>
</p></div>
<div class='div-other'><a id='mulu39' />
<p class='h2'>別寒山偈</p><p style="text-indent:0em" class="lg-abnormal"><div class='lg-row'>吾心似太虛無欠亦無餘有時用得著水到便成渠</div>
</p></div>
<div class='div-other'><a id='mulu40' />
<p class='h2'>師退普通過龍山華嚴庵見山林幽邃而喜之</p><p style="text-indent:0em" class="lg-abnormal"><div class='lg-row'>腳尖踢出五須彌獨有龍山世所希八面紅塵飛不上此山正好道人棲</div>
</p></div>
<div class='div-other'><a id='mulu41' />
<p class='h2'>示榆林梁居士</p><p style="text-indent:0em" class="lg-abnormal"><div class='lg-row'>自從一見梁公後半個疑團咬不開橫切清風煎雪餅豎披明月煮青苔虛空背上安寶座白雲影裏待公來和盤托出泥牛角覿面相呈腦後腮</div>
</p></div>
<div class='div-other'><a id='mulu42' />
<p class='h2'>偶言</p><p style="text-indent:0em" class="lg-abnormal"><div class='lg-row'>生人物者天長人物者地於中無人物奚見有天地</div>
</p></div>
<div class='div-other'><a id='mulu43' />
<p class='h2'>淨土五首</p><p style="text-indent:0em" class="lg-abnormal"><div class='lg-row'>一句彌陀大法王遍界明明不覆藏見色聞聲親薦取魚盆肉案總西方</div>
</p><p style="text-indent:0em" class="lg-abnormal"><div class='lg-row'>一句彌陀念不差山河大地現曇華正眼觀來無一物電光影裏露些些</div>
</p><p style="text-indent:0em" class="lg-abnormal"><div class='lg-row'>一句彌陀向上關亦非風動亦非幡三叉路口逢人笑五花貓子面門</div>
</p><p style="text-indent:0em" class="lg-abnormal"><div class='lg-row'>一句彌陀念不休龜毛絞索鎖猿猴果然鎖得猿猴住放去收來得自由</div>
</p><p style="text-indent:0em" class="lg-abnormal"><div class='lg-row'>一句彌陀念到家步步西方路不差在處無非極樂國隨身總是玅蓮花</div>
</p></div>
<div class='div-other'><a id='mulu44' />
<p class='h2'>山居律二首</p><p style="text-indent:0em" class="lg-abnormal"><div class='lg-row'>不求成佛不求仙結個茅庵且度年倦去崖前蹺腳睡醒來樹下打鞦韆渴烹溪水香偏美饑食松花味更鮮記得古人曾有語臥雲深處不朝天</div>
</p><p style="text-indent:0em" class="lg-abnormal"><div class='lg-row'>得休休處且休休深山窮谷度春秋閒臨綠水鑑鬚髮旋掃黃英煮芋頭最惜雨蘭群鹿喫猶嫌霜栗眾猿偷有人問我西來意曳起拳頭劈面毆</div>
</p></div>
<div class='div-other'><a id='mulu45' />
<p class='h2'>山居絕句六首</p><p style="text-indent:0em" class="lg-abnormal"><div class='lg-row'>道人行履愛居山柴扉無鎖白雲拴日高三丈蒙頭睡何勞更透祖師關</div>
</p><p style="text-indent:0em" class="lg-abnormal"><div class='lg-row'>山中獨出絕人來竹徑柴門長綠苔西籬菊綻知秋去東院梅開報春回</div>
</p><p style="text-indent:0em" class="lg-abnormal"><div class='lg-row'>扶桑日出海門東老衲山居睡正濃籬外遊人敲竹戶醒來何處打齋鐘</div>
</p><p style="text-indent:0em" class="lg-abnormal"><div class='lg-row'>山居不用蓋亭庵亂峰堆裏石頭龕出入無門雲作戶肯將閒口為人談</div>
</p><p style="text-indent:0em" class="lg-abnormal"><div class='lg-row'>山居奚必蓋茅棚自有崖龕四壁通半卷消閒經未了一輪明月到天中</div>
</p><p style="text-indent:0em" class="lg-abnormal"><div class='lg-row'>山居老衲萬緣空日上三竿不打鐘飯飽黃虀眠石上夢遊兜率內天宮</div>
</p></div>
<div class='div-other'><a id='mulu46' />
<p class='h2'>偶成</p><p style="text-indent:0em" class="lg-abnormal"><div class='lg-row'>日落西山後愁人睡不安獨有閒衲子一覺日三竿</div>
</p></div>
<div class='div-other'><a id='mulu47' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行腳瘦鞋寬路不平扶笻摸石過懸崖獨立峰前嘯月明</div>
</p><p style="text-indent:0em" class="lg-abnormal"><div class='lg-row'>山中住少見人來多兄樹百鳥枝頭語若雷石女崖前毛卓豎</div>
</p><p style="text-indent:0em" class="lg-abnormal"><div class='lg-row'>山中坐年深不覺蒲團破絕後甦來不自欺混雨和雲隨著過</div>
</p><p style="text-indent:0em" class="lg-abnormal"><div class='lg-row'>山中臥石窟無床草打鋪日高三丈嬾翻身籬外遊人敲竹戶</div>
</p></div>
<div class='div-other'><a id='mulu48' />
<p class='h2'>因事偶感</p><p style="text-indent:0em" class="lg-abnormal"><div class='lg-row'>天地一間屋日月兩盞燈門戶雖然小無才不易撐</div>
</p></div></div>
<div class='div-other'><a id='mulu49' />
<p class='h1'>佛事</p><p>通慧師侄火今朝二十七通慧大事畢拈起火把子煉出黃金骨黃金骨即且置畢竟向甚處安身立命遂擲下火炬曰燄中鐵馬產嬰兒白髮絲絲吐皎月為師祖掃塔設供生也不曾見祖生老也不曾見祖老恁麼親見老翁心珊瑚枝上日杲杲莫謂不肖孫來遲卻是師翁去太早德楷到這裏通身是手草不能芟遍身是手塔不能掃草既不能芟塔又不能掃秖如報恩一句又作麼生以雙手拈香至頂上作了角童勢旋一匝復作女人拜曰碎剪白雲當茗香大地漫漫煙繚繞便燒。</p>
<p>復為通慧師侄入塔纔為師翁掃塔水向春生又送師侄入塔水歸東旺即此兩重公案不須起模畫樣遂下骨襯。</p>
<p>為清涼上人火乃拈火炬打○相曰會麼若於此會得方知昔日生也不曾生今朝死也不曾死截斷生死關蟭螟竭海水百年三萬六千朝家家門前火把子喝一喝擲炬。</p>
<p>澄明大德火生有辰死有日生鐵秤錘原是鐵燈籠緣壁上天台露柱天明吞杲日乃喝一喝曰紅爐燄裏一片雪擲下炬。</p>
<p>徒行珍火師拈炬曰來無一物去也空來去明明不露蹤石女拋梭機軋軋木人打鼓韻鼕鼕正恁麼時且道我徒還聞麼便下炬曰直饒翻轉面皮去不若與伊脫臭衫。</p>
<p>瑞林禪師火一向水是你挑茶是你燒一步兩個腳跡切忌照顧驢腰而今水也不挑茶也不燒識得神通并玅用搬柴運水自逍遙這是你的日用三昧即今又作麼生喝一喝曰東西南北無門入曠劫無明當下銷乃下炬。</p>
<p>新建普同塔為眾亡僧入塔新建普同舊化靈骨塔戶大開從這裏入且道入後如何大家相對嘴盧都終日談玄無法說。</p>
<p>行虔徒火恁麼來燈籠夜半上天台恁麼去露柱天明毛卓豎且道不來不去又作麼生良久擲下炬曰烈燄光中一朵蓮無鞍木馬嘶風去。</p>
<p>入塔曰藏身處沒蹤跡六六三十六沒蹤跡處莫藏身九九八十一喝一喝曰識得紅爐一點雪卻是黃河六月冰。</p>
<p>為天澤律師塔前設供這個天澤師向來不相識今朝始覿面豈借他人力既不借他人力如何是相見一句良久曰夜半正明天曉不露。</p>
<p>道生禪人入塔君子務本本立道生撒手懸崖始見本真遂提起骨襯曰本真<span class='corr'>已</span>現道生在甚麼處乃送下曰切莫打作兩橛。</p>
<p>月輝禪人火爾遺常住十兩金我送闍黎一把火勝熱門中識得渠烈燄光中誰是我咄莫亂走擲下炬入塔有佛處不得住天曉鐵牛耕世界無佛處急走過夜深木馬上須彌正恁麼時且道無縫塔門在甚麼處拈拄杖畫一畫曰在這裏便送入。</p>
<p>喇嘛火師曰生在臨洮府死歸陽曲縣坐斷生死關直下急須薦五老峰頭浪潑天大冶紅爐飛雪片正恁麼時如何是你轉身一句乃攛下炬曰夜半太陽輝明星當午現。</p>
<p>入塔乃揮拂子曰來也有因去也有緣因緣會遇豈非偶然遂下骨袋曰無根樹下由伊坐瑪瑙街前不許行。</p>
<p>松林禪人秉炬一塵才起大地全收一葉墮地天下皆秋喝一喝曰家家門前火把子體露金風夜不收下炬。</p>
<p>圓明上人秉炬乃以炬畫一畫曰識得一萬事畢直下掀翻生死關佛與眾生如電掣倒騎木馬火中行看取一具金剛骨便下炬。</p>
<p>止谷禪宿請為二親入塔乃揮拂子曰生無所從滅無所去生滅去來如藤倚樹忽然樹倒藤枯畢竟歸於何處良久不依有住而住不依無住而住以拂子作○相曰如是如是乃下靈骨。</p>
<p>嬾谷大師入塔生也不道錯死也不道錯卻有一錯如天普蓋更有一錯似地擎山到底一錯玉潤珠輝風高月冷嬾谷大師到這裏如何甄別良久曰數聲清磬是非外一個閒人天地間。</p>
<p>劍崖大師封龕乃曰十方無壁落四面亦無門上下無遮護朵朵白雲屯遂封。</p>
<p>起龕南北三千里我特來送你相逢非偶然須識佛性意秖如即今起程一句又作麼生乃卓拄杖曰虎嘯風生龍行雲起。</p>
<p>秉炬天然會裏拾得明珠華林座前無人酬價顯則光含十虛隱即難描難邈不必步步價高且請和盤放下不放下留取人間光照夜下炬。</p>
<p>入塔拈拂子畫此○相曰向上一著千聖不傳復畫此○　相曰我劍兄試道看直饒道得猶是最初句如何是末後句又畫此●相曰明眼人前三尺暗折合還歸炭裏坐乃送入骨襯。</p>
<p>燦雲禪師火死有日甕裏何曾走卻鱉生有時踏著秤錘硬似鐵生死有無兩重關一條鐵蛇鑽不入鑽得入火裏蓮開香習習擲下炬。</p>
<p>碧水禪人火我無情渠有義相隨二八秋從來不觸諱頭頂天腳踏地眉毛眼上橫鼻孔雙出氣無一物有何意從今親證火光三昧擲下炬。</p>
<p>如然禪人封龕這漢住世處處玲瓏今朝弄巧一竅不通乃遞封條與維那曰既掩此關坐斷千峰。</p>
<p>起龕正欲行時驟雨來任他風吹雨不入須防平地石頭關滑倒莫言我不說卓拄杖一下<span class='note-inline'>(值雨故云)</span>。</p>
<p>秉炬老衲年高九十六住世因緣今<span class='corr'>已</span>足火中鐵馬趁麒麟翻身踏破無生國。</p>
<p>見徹禪人火來時入林不動草去時入水不動波去來於中無縫罅石人拊掌笑呵呵笑即不問你而今作麼生攛下炬曰丙丁童子來相見轉身回步唱哩囉。</p>
<p>入塔不用求真惟須息見且道見作麼生息乃卓拄杖曰撲落非他物縱橫不是塵遂下骨襯。</p>
<p>無相禪人火這漢生也談玄說妙死也說妙談玄直饒無得無說聽取海口常宣笑破森羅萬象嘴火裏花開朵朵蓮乃下炬。</p>
<p>行遠徒火人我山高慳貪病大無藥可醫火把送下且道送下後如何喝一喝曰嘉州大象耳聵陝府鐵牛白癩便下炬。</p>
</div>
<div class='div-other'><a id='mulu50' />
<p class='h1'>書問</p>
<div class='div-other'><a id='mulu51' />
<p class='h2'>復邢居士</p><p>伏承來翰捧讀數四內云赤灑灑空蕩蕩知公方寸無物方寸中果然無物有何生死可出有何萬法可了認賊作子顛倒知見卻向何處安著顛倒知見若無更起出生死了萬法之心正是業識茫茫無木可據請公思之讀書人何必向宗門下留心只從天理人欲上看去且道天理人欲是何形段是同是別是有是無天理中還有人欲也無人欲中還有天理也無人欲天理在甚麼處見若向這裏看得徹頭徹尾人欲天理皆是強名欲理既是強名道之一字也用不著看到這裏亦不得作無名想若起有無得失真假凡聖一切等心正是顛倒知見非見道也公謂服氣可以不死參禪可以了心參禪實可了心若論此心無了不可了因不了而求了了與不了皆是識神用事播弄精魂卜度穿鑿非正知正見者也然服氣可以長生老子應不死也而不會宗旨誠哉公不自欺若論宗旨山野到這裏也無啟口處果宗旨有疑可撥冗過寓炊一食無米飯喫得飽齁齁地向明窗下大家體究一番務要知他祖師心肝五臟洞然了了可也呵呵。</p>
</div>
<div class='div-other'><a id='mulu52' />
<p class='h2'>與太谷眾相公</p><p>諸公要明此一段大事因緣決然不從人得然做工夫但不得向心意識邊作道理生解會俱是諸公輕車熟路非生路也設看語錄等書皆作事理玅用消繳非祖師禪矣尋常展卷無有不會得底道理惟有祖師言句是金剛圈栗棘蓬吞不下咬不破沒滋味斷不可起知見生情解任你用盡聰明伎倆無有毫髮縫罅許你鑽研處秖如祖師言句意在言外又不可向言外領會亦不得作不即不離想既不得穿鑿註解則無下手處若果無下手處於道則近矣前吉人居士請去指月錄如見古人婆心之處直下便了切不得以缽盂安柄為蛇添足何則經云是法非思量之所能解諸公的要明此一段大事須於日用中靠定竹篦子觸不得背不得畢竟喚作甚麼參來參去直參到無分別思量之所能解處驀然㘞地一聲摸著自家鼻孔自然歸家穩坐可以竿木隨身逢場作戲向作戲中似張果老倒騎一頭驢過龍山楷長老打雲門餅煮趙州茶與諸公賀喜。</p>
</div>
<div class='div-other'><a id='mulu53' />
<p class='h2'>與太谷眾居士</p><p>欲學斯道必須大死一番始得古德曰死盡偷心方堪入室絕後再甦欺君不得所謂死心者非沉空滯寂兀然坐在無事甲裏名為死心也須將善惡有無是非取捨等心一齊放下名之謂死心心若死則疑情起疑情起與道則近矣故曰佛說一切法為度一切心我無一切心何用一切法又曰狂心若歇歇即菩提諸公此心若不歇必須於日用中單提一個竹篦子話頭觸不得背不得畢竟喚作甚麼二六時中念茲在茲不得間斷若參到水窮山盡連身心世界人物亦總不知不見於不知不見時忽然打破漆桶方知古人道三界唯心萬法唯識是真語是實語者也前承送淨土書山野展讀再三可與袁中郎並駕齊驅自為不朽之書也如明得本分一著三教即是一個道理故曰心淨即土淨如要土淨須念到一心不亂始得然一心不亂則一念萬年耳試問諸公有西方可生無西方可生若有西方可生即今西方在甚麼所在若無西方可生先聖詎有誑人之理見山野恁麼問不可作方便接引權實有無等論若作是論即名謗法信有西方可生且明本分一著有無自然不問人而自知矣欲要知此事秖將向來一切史書文章知解學問直下捨盡捨到無可捨處亦不得起空有二見若起空有二見即外道見非正見也諸公要會正見且待十月間俟駕過峰頭山野拄杖子與諸公眉毛廝結必然通個消息那時山野只得古拄上齶。</p>
</div></div>
<p class='juan'>柏山楷禪師語錄卷之五終<span class='note-inline'>(全)</span></p>
</div><!-- end of div[@id='body'] -->
</body></html>