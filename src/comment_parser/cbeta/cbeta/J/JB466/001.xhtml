<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>山西柏山楷禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>柏山楷禪師重編語錄序</p><div><img src='../images/J39p0833_01.gif' alt='J39p0833_01.gif' /></div>
<div><img src='../images/J39p0833_02.gif' alt='J39p0833_02.gif' /></div>
</div>
<div class='div-xu'><a id='mulu3' />
<p class='h2'>柏山楷禪師語錄序</p><p>如來說法，廣大精微，悉具平實。六祖<span class='corr'>已</span>還，單刀疋馬，直度劍關。大憝既翦，始布腹心。吾汾陶唐，故地洙泗，遺澤世遠，人亡經殘。教弛危微，宗旨克復。法門荒蕪閉塞，柏道人隻履南來，卓錫龍麓鄙予不佞，嘗與升堂邂逅，入室盤桓。吾儒大義，腳根地步視老宿經師反較蹠。實乃知悟有真悟，證有真證，焉可誣也。癸亥秋冬之交，予自朔方旋里，道人延致方丈同榻者累月，時聞領略。私幸口業不墮地。眼光可存人間大要。威儀肅而不繁，督責嚴而不苛。本西來不立語言文字，大意務使前後際斷，動靜不生。讀其語錄，率截路賊，斬草除根，手眼乃知。學有真學，獨是平易近人，無身分見並無無身分見，與錄中開示及接膝論議又何平實也。</p>
<p style="margin-left:3em">方外弟胡廷頓首謹書</p>
</div>
<div class='div-xu'><a id='mulu4' />
<p class='h2'>柏山楷禪師語錄序</p><p>夫靈鋒出匣，魔佛潛蹤，寶鏡臨臺，媸妍互現。辨龍蛇於棒下，驗凡聖於機先。牙如劍樹，口似血盆，玅用無窮，神機莫測。吾侄楷公禪師得之矣。古云，見與師齊減師半德，見過與師方堪傳授。公嗣法覺華竹和尚，去洞山三十一世，乃靈山石鼓老人嫡孫，弁嶽瑞祖之玄孫也。說法西晉，聲振寰區。衲子雲臻，檀那欽服，蓋行藏高古，道眼圓明之所然也。老僧因讀是錄，不忍釋手，謂侍僧曰，後五百世有緣眾生遇此錄者，不斷八苦，不證無上菩提者，無有是處。侍僧禮拜記之，為序云。</p>
<p style="margin-left:1em">住荊溪國山善權寺法叔智傳撰</p>
</div></div>
<div class='div-other'><a id='mulu5' />
<p class='h1'>汾陽龍山華嚴堂上傳曹洞正宗第三十一世柏山楷禪師行實</p><p class="byline">金陵城西圓通通睿頓首述</p><p>師諱德楷字柏山維揚泰興莊氏，子父字承智，母馬氏，世奉三寶。一乳十八人，師居其殿，在襁褓中見佛像便知合掌，聞酒氣及鮮味即噦。喜趺坐，愛聆念佛聲。識者驗其為夙昔之善習也。有風鑑熟視曰此子，乃山林氣象，非世俗丰儀。甫九齡而兄姊子侄皆相繼去世，至十一歲復遭父變，家業蕭然，門庭寥落。出塵之志旋萌。無如母老且力經，營以圖溫飽不失奉養之誠。資斧之餘不吝施與，全無婚娶之念。而母密為擇婚，逼令完娶，然好道日殷不覺。誤入旁門，輒為領袖，久之無得。幡然改曰，此非入道正門，豈可自以為是。適值上元佳節，入城觀燈，見覺華庵禪期報紙，默自喜曰，此地有禪門，修行無錯路矣。遂懷香入覺華，謁竹浪和尚。浪曰，居士何來，來此何事。師曰，本縣東鄉人。聞上剎大啟禪門，廣收多士，以故特來求教。但不知在俗人亦可參禪否。浪笑曰，你在家可喫飯麼。師曰，喫飯。浪曰，既能喫飯，便可參禪。師禮謝而去，屆期束裝徑往。浪見其慕道甚愨，即命司賓引入禪堂。晚詣方丈，求一話頭。浪曰，汝慕道既久，豈無一個話頭，以為指南麼。師便以生從何來，死從何去相告。浪曰，即此話頭可參。師回堂，從旦至暮，沒頭沒腦，悶悶昏昏，如居暗室。但念話頭不知用工。話頭才舉，妄想又生。妄想乍歇，昏沉旋來。昏沉稍甦，即墮於無記窟裏。似有似無，猶水浸石，了無疑情，若是者三日。適浪下堂，考諸工夫，開示所參，須善用工。第一不得向心意識上卜度，務要大死一番，方能與此事相應。師聞之，不覺疑情頓發，二六時中不知有身心世界，惟是話頭卓立面前，咬嚼不破。至第八日開靜後詣西堂寮，請益才見便閉門。師端立少頃，適值行者入門，師亦拶入。堂喝曰，夜靜更深，來作甚麼？師曰，請問佛法。堂道，若論佛法，於未入門時早<span class='corr'>已</span>向居士道過了也。師曰，正入門時，請師一接。堂曰，猶是門外漢。便推出。回堂力究，轉覺水盡山窮，銅牆鐵壁。至十日，浪又下堂。師出作禮，浪則劈脊便棒。才起，擬開口，又攔胸托倒，一似有氣死人。西堂拽師椅上，汗流如雨。工夫自此成，片要覓個昏沉妄想，了不可得。秖有一個疑團現前。雖拈箸執碗，亦不知我有手足。西堂以杖觸胸，恍若夢醒，悲欣交集。始知此事不從人，得本自現成，明明歷歷，未嘗覆藏。有偈呈方丈，曠劫無明當下歇，甕裏何曾走卻鱉。若更問我意如何，大冶紅爐飛片雪。聲未絕，浪曰，你參什麼話頭。師展兩手。浪曰，生從何來，死從何去？師曰，周橋河底水，日日向西流。浪曰，你見個什麼道理，敢開斯口。師曰，弟子終不敢向好肉上剜瘡。浪曰，猶欠腦後一鎚在。如此往來覺華，工夫日進。細思老母生養死葬，子道頗完。今幸獲線明，尚未大暢，不乘此時掙出火宅更何待焉。即棄家室乞浪薙染，是年三十有二。冬過，邗江天寧受具足，戒期畢，回覺華。請假參方不允，命董院事。未幾，值百愚老人住持，善權遣師走賀。呈書畢，侍立。愚問，禪師是覺華法屬耶，學人耶？師以實告。愚謂，即今書<span class='corr'>已</span>達矣，如何是你底。師曰，昨日渡江，今見和尚。愚曰，江深多少？師曰，只見移舟到岸，不知江水淺深。愚顧左右曰，且道此僧有見地，無見地。師曰，老和尚疑此，當更買草鞋，行腳始得。愚謂，念汝途中辛苦，且記三十棒。師曰，與麼。則禮拜老和尚去也。回至本邑孫橋，猛省參方要事，急宜再進竿頭，倘惟命是聽，豈不誤此歲月。即將回書轉煩友人達之覺華，由是遍歷名山，廣參宗匠。所到無不印可，具稱敏捷。師笑而自審，若西來之旨苟止如此，則祖道安能垂統萬世無弊。吾今於五家宗旨，若不能一一透過，誓不參禪一經一咒，以了此生也。道經毘陵孟瀆，弛擔嘉山。聞雲水數僧言此山角落有個彬隱禪師，見地超卓，行履端方，係親覲祖讓和尚也。師驚喜，向晚謁之。覿面機鋒迅發，師不能敵。師曰，適來機語，是兄平日意識強記所到，非衲僧本分生涯，消不得一場熱病淨盡捐，祛將什麼。回復，閻羅鐵面，此皆近日禪人通病，不獨兄然也。疊舉公案數則，勘驗淆訛，師亦強與支吾。彬笑曰，半塗暫止之歡，非穩坐家堂之樂也。倘自以為是，則理事不通，未免一派杜撰，日後賺誤來學不淺。其間有清剖傑峰二師，時為自謙和尚首職。彬語傑剖曰，雲水中有一禪者，頗英邁，惜死而未活，不諳言句在。剖傑驚異，即邀師促膝劇談。傑稱大奇，難得老兄到此地位，但厥症與弟相符耳。遂訂生死交，必宜互相策進，至於千了百當而止。傑乃剖徒也，曾歷諸方，飽餐五味，具相受記。獨彬不肯。然二公亦不自欺，剖隨拉師結七，彬監香。七完而二公之礙膺者頓釋。師則依然如初，彬即引見靈隱具祖，祖問那裏來？師曰，維揚。具曰，曾到天寧麼？師曰，曾受天寧具足。具曰，畢竟喚什麼作戒？師曰，只聞白四羯磨，不知喚什麼作戒。具以實，須人難得，姑送梵香閣。時豁老人初受顯寧，請具白眾，為覓輔佐，師願隨往住。無何因沙汰事，旋同彬回。般若彬染疾篤，師曰，倘兄不起，德楷更倚誰，以了此大事？彬曰，不難，今有金陵靈谷千南和尚第一座，字塵仙者，係南屏小獅子，法眼圓明，應機無礙，五花宗旨透徹底源。汝可相依，必能了事。言訖坐逝。復有好道緇素更祈剖公結七，而予適自千華回，師相邀入七。期至五日，正經行時，有僧問麻三觔意旨。師曰，石女駕鐵舟，浪裏揚風帆予。聞而頓悟涅槃心要，實賴師之提攜也。期畢，師與傑公相約上鍾山，而于祖<span class='corr'>已</span>順世矣。塵仙和尚以比肩而為後嗣，繼席靈谷。古哲之忘人我，為法門一至於是。塵和尚一見謂，獅子遊行不偕伴侶，因什二人同行。聻師便喝，塵曰，喝則不無，爭教無舌人解語。師又喝，塵曰，機不離位墮在毒海水，單缺職姑令暫補。師如命，私謂傑曰，彬公之言徵矣。一日，塵至寮，見案頭頌古，問是誰作？師曰，和尚見什麼？塵叱，瞎漢猶作這般見解。師喝，塵掌之，師作禮，塵復拈頌本謂，這個且作麼生？師擬對，塵便掌曰，胸中大有物在。次日，遷內司賓，每夕必候至更深，參請諸案淆訛。塵曰，且置是事，只如有句無句，如藤倚樹，樹倒藤枯句歸何處，作麼生會？師直言，德楷於是乎，有疑。塵謂，於此有疑，則一切公案都無著落。後凡遇師即以此拶問，師才啟口，塵便搖首叱之，不是不是，師疑甚切。一日晚參舉五祖，描不成畫不就，相隨來也等語，乃曰，靈谷則不然。有問，有無藤樹之旨，則向他道不因紫陌花開早，爭得黃鸝下柳條。如進問，藤枯句歸之旨，便向他道，昨日磚肚裏痛，三更產下白頭翁。師聞之當下釋然，始感彬公相薦得宜之誼。嗣後問及諸案，勢似破竹，酬荅無間，叢林稱為鐵嘴。塵喜曰，方知我不欺汝。一日侍立，復問玄要綱宗作麼參究。塵厲聲叱之，你這個黃楊木倒縮去了。以杖趁之。師愈駭然，疑情萬仞。因過堂見飯杓落地兩跳，忽大悟玄要之旨。輒自笑詠，偷心死盡眼麻迷，石女夢中毛卓豎。信乎洪覺老人，恁麼道也，趨白方丈。塵曰，比來豪傑堂頭，亦不能徹見至此，況庸輩乎。汝今既知此要，須加護念，後為宗匠，可與人抽釘拔楔，去也。執事三載，辭歸覺華省落髮師。師見如獲大寶，喜而不寐，隨命職西堂，撾鼓陞座，拈拂子曰，向這裏道一句看。師曰，被和尚一問直得口掛壁上。浪曰，且喜洞上一枝佛法流通去也。遂付以源流衣拂，擬擇日延師繼席。師則拽杖便行，上五臺，過都門。途遇山右李居士，接談甚契。結伴同禮文殊，再朝普賢。道經古并禮體昭二師寶塔，寄錫圓覺，緇素固留。結冬明春，又請住靜鳩，修殿建參堂，經三載餘。悅心上人請住，普通結制，期畢說法。下座偕二三子，翛然而去，所餘錢穀，概不問及。由是道風日盛，汾人敬服，共稱古佛。至古中陽龍山之華嚴，愛其山水幽邃，志欲終身。焉舊住接見，欣然如故，乃請重興。告諸檀那，削牘敦請，願交此山為十方禪院。一載之間，衲子鱗集，募修禪堂。劉公修東院，魏公建閣請藏。一時堂搆煥新，不減祇園之盛。突有逃廝變服，混眾乞食。鄰村公丁捕獲，郡牧欲罪地方。師即挺身獨任，郡伯怒責非輕，師則恬不為意。未幾郡伯褫職，此事遂消。村眾執香禮謝，師堅拒不受。無為子曰，生者人之所貴，死者人之所畏，恥者人之所避，而師不貴其貴，不畏其畏，不避其避，此其如是，我不知其真偽，請質之於天地。有文章輩相質理學，師示曰，三教名殊而理一，述之者析一為三，悟之者會三即一。倘各高所尚，議論風生，其於理學愈支離矣。汾陽士庶咸服其高論。師適楚訪梁公，途遇負蛙數筐市之，為說三皈法。眾蛙闃然止鬧，仰聽法音。其感悟物性如此靈驗。雖開法山右而心不忘江南，故三過靈谷掃塔。慟哭謂眾曰，我德楷雖承嗣，洞宗而實不忘靈谷。凡應機接物，概行塵老人之作略，所以報斯恩於萬一耳。今之忘本負恩之輩聞斯言而愧死無地矣。曾託予以語錄送嘉興，一夕之言，十霜駒隙，訃音至圓通。予隨說小參中曰，毅然憤悱，一番大死於覺華。徹底掀翻，斷盡命根於靈谷。宛然師之小像也。師享年七十有四，僧臘四十有二，塔於本山之右。天性剛直，不耐繁文，不事緣飾。清儉自得。雖三坐道場萬指迴繞，絕無一牘，干及檀門，亦無一物，不公於眾。故山右有鐵面之名，叢林有鐵嘴之號。告寂之日，飲食如常，開示無倦，不襲辭眾說偈之套，但坦然入室跏趺。兩序急入請問，遂泊然瞑目矣。供奉三日，顏色如生時，康熙壬午三月廿二日也。是夜怪風大雪，猿鳥哀鳴，林木慘澹，緇素不勝悲惋之至。</p>
<p>柏山楷禪師行實終</p>
</div>
<p class='juan'><a id='mulu6' />柏山楷禪師語錄卷之一</p><p class="byline">繼住龍山華嚴院嗣法門人行悟等編次</p>
<div class='div-other'><a id='mulu7' />
<p class='h1'>住山西汾州府汾陽縣普通禪寺</p><p>上堂。</p>
<p>師於康熙壬子秋受護法紳紟洎兩序闔院大眾請於十月望日進院。</p>
<p>山門。潑天門戶，八字打開，要入便入，本無疑，擬拽杖便入。</p>
<p>伽藍。新長老，入院舊伽藍，生喜海，眾辦道，心身命全賴你。</p>
<p>韋馱。三洲感應，驅魔業，十世童真護法門，今日長老親到此，互相扶起破沙盆。</p>
<p>祖師。折葦渡江，也是你隻履西歸，也是你將謂有多少伎倆，咄，原來也只在這裏。</p>
<p>佛殿。入門須辨主，端的甚分明，今古誰敢敵三界，獨稱尊，遂展具拜。</p>
<p>方丈。既到此地，當仁不讓。佛來魔來，盡教喫棒。且道新長老具何手眼，有如是作略，乃卓拄杖一下曰，區區七尺烏藤，敢作人天榜樣。</p>
<p>指法座，過去燈王亦陞斯座，現在新長老亦陞斯座。且道過去底是，現在底是？喝一喝曰，高著眼。便陞座。拈香祝聖畢。次拈香曰，此一瓣香有主有賓，有權有實。放下也地搖六震，拈起也天雨四花，耑為供養江南揚州泰興覺華堂上五住道場，傳曹洞正宗第三十世無鼻孔沒意思竹浪本師老和尚。用酬法乳維那白，椎竟揮拂子曰，爐鞴宏開，烹佛鎔祖。鉗鎚纔舉，轉凡成聖。即今還有不入爐鞴非藉鉗鎚底衲僧，出來與新長老拄杖子相見。問，凡夫因甚迷？師曰，過河須用筏。曰，聖人因何悟？師曰，到岸不須舟。曰，脩行有何功德？師曰，種荳不生麻。曰，作惡有何過？師曰，栽瓜不結荳。曰，向上又作麼生？師便打。問，如何是道？師曰，家家門口有。曰，如何是戒定慧？師曰，水流濕，火就燥。曰，如何是佛？師曰，三十二相，八十種好。曰，如何是法？師曰，作賊怕拷，欠債怕討。曰，如何是僧？師曰，穿衣喫飯。曰，三寶今<span class='corr'>已</span>曉，祖意更如何？師曰，錯過目前機。問，如何是普通境？師曰，門前官大路，東西任往來。曰，如何是境中人？師曰，箇箇眉毛眼上橫。曰，人境交馳又作麼生？師曰，山門前合掌，佛殿裏燒香。曰，人境<span class='corr'>已</span>蒙明指示，向上宗乘事若何？師曰，待露柱生兒向你道。僧喝，師便打曰，著急作麼？問，如何是正中偏？師曰，銅壺滴漏五更前。如何是偏中正？師曰，一條拄杖行正令。如何是正中來？師曰，燄裏蓮花朵朵開。如何是兼中至？師曰，石虎當途踞。如何是兼中到？師曰，木人撫掌笑。曰，正偏兼帶分明示，濟宗賓主又如何？師喝，僧禮拜，師便打，乃曰，問在答處，答在問處。有時問不在答處，答不在問處。自然一一箭鋒相拄，函蓋吻合，機機應的，法法圓成。所以作家不啐啄，啐啄即同時。有如此眼目，有如此作略。一任破趙下燕，定漢收楚，橫行天下。約法三章，然句能鏟意，意能鏟句，意句交馳，是為可畏。則雙明雙暗，同生同死，於此明得，紀信乘彩輦。於此不明項羽失烏錐。楷上座今日不惜口業，露布機宜，暗投信符。若是聞一知十舉一明三底英靈衲僧，便橫趨而去，何必向三條椽下七尺單前一箇箇覓甚麼碗。維那結椎下座。</p>
<p>綿山永寧菴別雲法兄和尚，領慧本二禪座設齋請上堂。師豎拂子召大眾曰，看看，若喚作拂子，頭上安頭。若不喚作拂子，掘地覓天。若道拈來便用，何異擔雪填井。若道總不與麼，也是證龜成鱉。縱饒直下承當，猶是化城境界，畢竟喚作甚麼？良久曰，寰中天子敕，塞外將軍令。舉僧問，洞山如何是佛山？曰，麻三觔。僧問，雲門如何是佛門？曰，乾矢橛。僧問，趙州如何是佛州？曰，殿裏底。僧問，首山如何是佛山？曰，因我得禮你。此四轉語內，有一句能縱能奪能殺能活，若能辨得，一生參學事畢。且道是那一句，喝一喝，裂破一任著眼看。下座。</p>
<p>綿山永寧菴別兄和尚領達蒲眾居士設齋請上堂，師揮拂子曰，一向把定牢關，今日放開一線，倘有伶俐衲僧，便請出來相見。問，佛未出世時如何？師曰，白鷺下田千點雪。曰，佛出世後如何？師曰，黃鶯上樹一枝花。曰，如何是宗乘向上事？師曰，向上。問，將來僧佇思。師曰，慮而知，思而解，猶是鬼家活計。問，如何是不二法門？師曰，天左旋，地右轉。僧禮拜，師打曰，何不進語？問，不得有語，不得無語，請師速道。師曰，山僧被你一拶，直得立地放尿。僧禮拜，師曰，多蒙上座見諒。乃曰，松直棘曲，鵠白烏玄，竹連雲綠，花映水紅，九九八十一，六六三十六。若作佛法商量，猶在半路。若作世諦流布，且宿草菴。詎知雲門拄杖子，[跳-兆+孛]跳上三十三天，觸著帝釋鼻孔，東海鯉魚，打一棒雨似盆傾。且道跛腳阿師，這道真言是何宗旨，直饒向這裏了了分明。更買草鞋行腳，三十年來好喫普通拄杖子。何故頂[寧*頁]，未具千聖眼，目前怎透法王機。舉臨濟大師示眾曰，若第一句中薦得，堪與佛祖為師。若第二句中薦得，堪與人天為師。若第三句中薦得，自救不了。時有僧問，如何是第一句？濟曰，三要印開朱點窄，未容擬議主賓分。如何是第二句？濟曰，玅解豈容無著問，漚和爭負截流機。如何是第三句？濟曰，但看棚頭弄傀儡，抽牽全藉裏頭人。臨濟雖將祖翁田地分疆，立界普通，猶且不然。若向我法兄未離綿山時薦取，雙瞎。若向<span class='corr'>已</span>降達蒲時薦取，雙開。若向正入普通時薦取，半瞎半開。設有人問，未離綿山時如何？山僧向他道，獅子遊行芳草綠。<span class='corr'>已</span>降達蒲時如何？象王回顧落花紅。正入普通時如何？孔懷兄弟元無二，同氣連枝各自榮。諸兄弟且道楷上座恁麼說話與古人是同是別？若道是同，未免儱侗真如。若道是別，又是顢頇佛性。畢竟作麼生？良久曰，三腳驢子弄蹄行。卓拄杖下座。</p>
<p>師因事告疾不語，兩序固請。開語，上堂山僧打箇不語七，一句話也參不出。無明滿肚實難灰，累劫煩惱纏不徹。兩輪日月逝如梭，百歲光陰似箭急。明歷歷黑漆漆，<span class='corr'>己</span>躬下事何曾畢。兩箇啞子笑呵呵，誰知笑裏生荊棘。一箇要喫川黃連，一箇要喫廣白朮。甜苦只許自家知，總有知心道不出。麻三觔，乾矢橛，大地山河一片雪。夜半鐵牛過西河，無端踏破水中月。黎明杲日麗中天，萬里無雲光皎潔。分付東村李樵子，子細好對石女說，切忌將心去覓心。休要去本反求末。秖求本不求末，無手人擎沒底缽。一任廬陵米價高，要且金牛飯自熟，大家喫得飽齁齁。連柄椎兒打不脫，打得脫從教東說與西。說若還撞著莊老師，拶得通身都是血，絕後甦來不自欺。珊瑚枝枝撐著月。良久以拄杖地上畫此[○@∴]相曰，三十二人齊勘破，空床高臥維摩詰。</p>
<div>元旦上堂。師揮拂子曰，昨日臘月三十，今朝新正初一。西舍有箇王大姐，借婆帔子拜婆節。南無佛陀耶。南無乾矢橛。赤肉團上有一無位真人，常在汝等面門出入。直饒於此會得，也是秤鎚裏呷汁。且道如何是腳跟下事，吽吽吽，咄咄咄，拈拂子作此[○@∵]<img src='../images/J39p0837_01.gif' alt='J39p0837_01.gif' />相。新年把筆，百事大吉。下座。</div>
<p>解制上堂。拈拄杖曰，獅子教兒迷子法，向前躑跳解翻身，於中若有真獅子兒，不妨出來哮吼看。問，透網金鱗還有喫棒分也無？師曰，山高日出遲。曰，與麼則禹門浪裏翻觔斗，一聲霹靂震山河。師曰，海闊浪來高。曰，龍得水時添意氣，虎逢山勢長威獰。師打曰，賞你重說偈言。問，桑樹上斫一刀，柳樹上去塊皮，此意如何？師曰，南山雲起，北山雨。曰，如何是猢猻倒上樹？師曰，笑殺旁觀。問如何是殺人刀？師曰，山僧聞得也害怕。曰，如何是活人劍？師豎拂子曰，是甚麼。僧喝，師曰，果然果然。問，如何是趙州茶？師曰，飯後少他一杯不得曰如何是金牛飯師曰美食不中飽人餐。問，如何是海底龍？師曰，興波不作浪。曰，如何是龍中寶？師曰，莫將眼來見。曰，光寶俱亡時如何？師曰，瓦解冰消。問，四大未生時如何？師曰，鼻孔大頭向下垂。曰，四大<span class='corr'>已</span>生時如何？師曰，眉毛眼上橫。曰，生與未生蒙師指，洞山偏正意如何？師曰，舌頭不出口。曰，恁麼則雲散天寬，碧月皎，照千峰。師曰，閒言語。問，前後際斷，虛空消殞時如何？師曰，水清魚現。曰，只得魚水相忘去也。師曰，萬里一條鐵。問，如何平常無生句？師曰，開口即錯。如何玄玅無私句？師曰，動念即乖。如何是體明無盡句？師曰，若不是居士，管教髑髏粉碎。乃曰，九旬把斷重關，不容絲毫走作。直教箇箇徹底掀翻，人人皮毛脫落。子細檢點，將來也是千錯萬錯。今朝不免放開一線，一任東來西往，彼此無拘無束。騰騰任運，任運騰騰。觀山玩水，隨處翛然。雖然如是，忽遇鑊湯爐炭，劍樹刀山，未審如何迴避。良久曰，眾苦不能到。舉芙蓉一日告辭馬祖，祖曰，裝卻包了來，與你說一上佛法。芙蓉於次日上方丈侍立，少頃祖曰，時寒善為道路。芙蓉至法堂上忽然有省。師曰，馬祖縱有起死回生之金丹，怎奈遇斯等人，反成毒藥。芙蓉雖於馬祖言下悟去也，只是悟得箇。時寒善為道路，若論佛法猶未夢見。在今日如有人告辭，痛與三十棒。設有旁不甘者，出來道，過在甚麼處，普通向伊道，一任舉似諸方。下座。</p>
<p>辭院上堂。師曰，一山難藏二虎，有你勝似有我。正與麼時，門裏出身一句，作麼生？道，腳尖踢破五須彌，杖頭白雲千萬朵。曳杖便行。</p>
<p>上堂。問，寒暑到來如何迴避？師曰，不迴避。曰，為甚不迴避？師曰，寒時任他寒，熱時任他熱。曰，恁麼則被寒暑推遷去也。師曰，隨他推遷也不惡。問，悉達才生時如何？師曰，指天顧地。曰，雲門道，我當時若見，一棒打殺與狗喫，貴圖天下太平，又作麼生？師曰，不是知音者徒勞話歲寒。曰，和尚作麼生？師曰，貶向無生國。問，如何是向上事？師曰，東墻腳底有。乃舉僧問洞山，寒暑到來如何迴避？山曰，何不向無寒暑處去。僧曰，如何是無寒暑處？山曰，寒時寒殺闍黎，熱時熱殺闍黎。又僧問老宿，時節恁麼熱，向甚處迴避？宿曰，向鑊湯爐炭裏迴避。僧曰，鑊湯爐炭裏如何迴避？宿曰，眾苦不能到。師曰，二尊宿一人向寒暑內作大佛事，一人向寒暑外作大佛事。寒暑內作大佛事者不知有寒暑，寒暑外作大佛事者通身是寒暑。普通恁麼道，諸人還信得及麼？若信得及，離中虛，坎中滿。如信不及，冬寒夏熱，但恁麼過。下座。</p>
<p>上堂。舉香巖曰，去年貧未是貧，今年貧始是貧。去年貧有卓錐之地，今年貧錐也無，真淨。曰，去年富未是富，今年富始是富。去年富惟有一領黑黲布衫，今年富添得一條百衲袈裟。歲朝抖摟呈禪眾，實謂風流出當家。師曰，香巖貧未是貧，奈何猶有這箇身，真淨。富未是富，家私未免全拋露。普通這裏不言貧，寧論富。百年三萬六千朝，隨家豐儉埋頭過。適有箇俊俏衲僧，出來道，好箇說無字禪底長老。向他道，曾憶王老師，不打這破鼓。下座。</p>
</div>
<div class='div-other'><a id='mulu8' />
<p class='h1'>住白雲禪寺</p><p>南巖頂玄二禪德率緇素等請上堂，至座前。師曰，佛身充滿於法界，普現一切群生前。隨緣赴感靡不周，而恒處此菩提座。汝等諸人還見佛身麼？設若未見，楷上座開大方便，令諸人一恁飽足觀光。便陞座拈香曰，此一瓣香，彌綸六合，充塞四洲。恭為祝延今上皇帝聖壽無疆。次拈香曰，此一瓣香，根盤實際理地，葉茂佛事門中。伏為滿朝文武合省宰官。又拈香曰，此一瓣香，描也描不成，畫也畫不就。惟願護法大檀，諸山耆宿，今晨請主共證真空，同明般若。復拈香曰，此一瓣香，常在動用中，動用中收不得。第二回拈出，耑為供養維揚泰興縣覺華堂上傳曹洞正宗第三十世竹浪本師和尚用酬法乳。維那白椎畢，乃揮拂子曰，未陞座前<span class='corr'>已</span>過去，<span class='corr'>已</span>陞座後猶未來，正當陞座時何必強安排。既不安排，眾中還有向腳跟下道得一句底麼？設有，出來道看。問，如何是第一玄？師曰，石女夜半繡鴛鴦。如何是第二玄？師曰，木人日午歌雪曲。如何是第三玄？師曰，無手人撐沒底船。如何是第一要？師曰，出則便出，入則便入。如何是第二要？師曰，語則便語，默則便默。如何是第三要？師曰，喫則便喫，穿則便穿。僧擬進語，師曰，三玄三要猶閒事，腳跟下親切道一句來。僧喝，師曰，未有主在。僧又喝，師打曰，果然。問，經中道，惟此一事實，餘二則非真。且道是那一事？師曰，白雲也不知。曰，和尚是悟底人，為甚不知？師曰，莫謗白雲好。僧禮拜，師曰，切忌舉似人。問，如何是隨波逐浪句？師曰，落花<span class='corr'>已</span>隨流水去。如何是截斷眾流句？師曰，流水無情戀落花。如何是函蓋乾坤句？師曰，鼻孔朝天，腳跟點地。曰，三句即一猶難曉，一句具三請師分。師按拄杖，僧擬議，師便打。問，不是心，不是佛，不是物，是箇甚麼？師曰，好箇問頭。曰，是心是佛是物，又作麼生？師曰，莫妄想。乃拈拄杖曰，這箇是佛，又喚甚麼？作拄杖卓一卓曰，這箇是拄杖，又喚甚麼？作佛直饒坐斷兩頭，未是衲僧極則事。如何是衲僧極則事？復卓兩卓曰，莫妄想。舉臨濟大師初住鎮州，一日謂普化克符二上座曰，我欲於此建立黃蘗宗旨，汝二人成褫我。師曰，鉤頭著餌，二人珍重下去。師曰，且道成褫不成褫。三日後普化上來問臨濟曰，三日前道甚麼？師曰，逆風鼓浪。濟便打。師曰，寰中天子敕。三日後，克符上來問臨濟曰，三日前為甚打普化？師曰，順水放舟。濟亦打。師曰，塞外將軍令，今日新白雲。則不然我欲於此建立覺華宗旨，汝等諸人若肯成褫我，痛與三十棒。不成褫我，亦痛與三十棒。為甚如此？只要據虎頭把虎尾，向第一句下明宗旨。卓拄杖三下，維那結椎。下座。</p>
<p>上堂。師曰，臨濟在黃蘗，三度問佛法的的大意，三度被打。諸兄弟還會得此意也未？直饒會得，不是伶俐漢，後見大愚。言下知歸，脅下還拳。且道還悟也未？縱若悟得，正好喫棒。<span class='corr'>已</span>立百尺竿頭，更進一步。懸崖撒手，自肯承當。更買草鞋行腳。且道過在甚麼處？有佛處不得住，無佛處急走過。三家村裏土地，十字街頭石敢當。在安泰橋上商量了一夜，且道說底是甚麼？熱大唵㗭唎耶娑訶。卓拄杖。下座。</p>
<p>上堂。問，三世諸佛出興，且道說箇什麼？師曰，東瓜直儱侗。曰，歷代祖師談玄傳法，又傳箇什麼？師曰，瓠子曲彎彎。曰，天下善知識，以何為人？師曰，賊把贓來驗。曰，今日和尚陞座施何法要？師曰，拄杖長七尺。曰，恁麼則棒頭有眼明如日，要識真金火裏看。師便打，僧禮拜。問，文殊是七佛之師，為什出女子定不得？師曰，鋸窮木斷。曰，罔明菩薩為甚出得女子定？師曰，水到渠成。乃曰，三世諸佛是劫賊，歷代祖師是魔軍。一切善知識說黃道黑，皆是佛口蛇心，欺天瞞地。天下衲僧把髻投衙，今日眾中還有超群拔萃大丈夫，向威音那邊更那邊為宗門出一隻手眼者麼？設或有之，秖好明窗下安排袖米供養。</p>
<p>上堂。問，一毛頭上現寶王剎，坐微塵裏轉大法輪。今日和尚高登猊座，請師轉大法輪。師靠拄杖不顧。曰，昔日維摩默然，文殊讚善。和尚默然，與維摩是同是別？師亦不顧。曰，與麼則四眾霑恩有分。師亦不顧。又僧問，師總不顧，僧罔措而退。乃曰，拈椎豎拂，望梅止渴。談玄說玅，畫餅充饑。一問一荅，擔雪填井。行棒行喝，無事生事。直饒把斷要津，不通凡聖。若到白雲門下，一點也用不著。且道白雲有甚麼長處，良久曰，自有一雙窮相手，不曾容易舞三臺。下座。</p>
<p>上堂。左右顧視，拈拄杖指東邊曰，這邊總是菩薩。指西邊曰，這邊盡是羅剎。羅剎裏有一菩薩，菩薩裏有一羅剎。若識得此二人，山僧不敢輕慢汝等，汝等皆當作佛。便起身。</p>
<p>上堂。師曰，直指人心心是佛，不知此心是何物。內外中間覓總無，動轉施為明歷歷。心生種種法自生，心滅種種法自滅。生滅之中覓此心，覓到驢年也未徹。若道此心有生滅，未免自造無間業。若道此心無生滅，正是望空去著橛。心生不知何處生，心滅不知何處滅。截斷生滅兩條心，一顆明珠光皎潔。</p>
<p>上堂。師曰，若論此事，山僧未出方丈時，拄杖子一片婆心，盡情向諸人道破了也。若然不會，不妨出來與拄杖子商量看。問，如何是學人本來面目？師曰，耳朵兩片皮。曰，不會。師曰，是你髑髏上事也不會。問，如何是萬法歸一？師曰，東山高西嶺低。曰，畢竟一歸何處？師曰，南山長北山短。磨頭問，如何是本來面目？師曰，八角磨盤空裏走。曰，恁麼則不下也。師曰，話頭也不識。曰，百雜碎。師打曰，又道不下。乃曰，三世諸佛出世，原為此一大事因緣。歷代祖師出世，也為此一大事因緣。天下善知識出世，也為此一大事因緣。且道喚甚麼作大事因緣？莫是上堂陞座秉拂小參麼？莫是拈椎豎拂瞬目揚眉麼？莫是行棒行喝擎拳豎指麼？莫是拈今頌古荅對吟詩麼？若是門庭施設則不無。若是入理深談一點也用不著。何也？此事不可以智知，不可以識識。非玄非玅，非正非偏，非有非無，非一非多，非長非短，非物非人。不見古人道，恁麼也不得，不恁麼也不得，恁麼不恁麼總不得。且道如何方是？</p>
</div>
</div><!-- end of div[@id='body'] -->
</body></html>