<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>德風禪師般若語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>序</p><p>禪宗自渡江以來其間之發蒙振輪窮源探本操最上乘具玄要法以昭固不乏入而門外漢假無義味話未嘗不描頭畫角影響訛傳雖然爝火之與日月豈可同日語哉青龍德風禪師為臨濟宗飛錫洙溪之南一瓢一缽晏如也偶從掃地擊竹舉頭見桃觸境生心隨口指點侍者如惺因字成篇因篇成帙將付梨棗問序於余余慨世之說禪者往往勦集前人唾餘搖唇鼓舌掩飾了事至問其所說何法因何得利益人天茫然不知真入地獄如箭射德風於家常話頭闡第一義諦猶不失本來面目非咬文嚼字者可比後之覽者當具隻眼無生分別見庶幾禪宗不墜矣夫。</p>
<p>康熙二十八年歲次<span class='corr'>己</span>巳八月朔獅峰居士沈宗敬題。</p>
</div>
<p class='juan'><a id='mulu2' />德風禪師般若語錄</p><p class="byline">侍者如惺等編</p>
<div class='div-other'><a id='mulu3' /><p>師於順治戊戌年十二月十二日入院居士王心齋陸伯驤陸漢濤陸菊林富瑞巖舒恒山顧耀泉富瑞生富明生沈耀山戈石生馮振宇蔣明齋蔣君昇周心橋等設齋請上堂師至法座前云古般若新長老魔佛來俱靠倒所以道法隨法令本無大小喝一喝便陞座拈香云此一瓣香如天普蓋似地普擎端為祝延今上皇帝聖躬萬歲萬歲萬萬歲伏願玉燭常調金輪永鎮此一瓣香奉為滿朝文武合縣尊官高增祿位洎現前大眾本山請主福如滄海壽比岡陵此一瓣香奉為越州大珠堂上天　申齡和尚專伸供養挮度之恩此一瓣香數載辛勤覓之弗得一回入手千載難忘熱向爐中耑為松江明發堂上傳臨濟正宗第三十二世上百下痴元大和尚用酬法乳之恩就座維那白椎云法筵龍象眾當觀第一義師云若論第一義更無啟口處莫有不涉唇吻者不妨出眾相見僧問第一義即不問如何是空如來藏師便打進云如何是不空如來藏師又打進云如何是空不空如來藏師卓拄杖云喚作拄杖則觸問如何是般若境師云庭前梅放數枝春進云如何是境中人師云舉頭望見鵡湖城進云人境<span class='corr'>已</span>蒙師指示朔風覿面又如何師云急須迴避士問如何是佛師良久云會麼進云如何是法師云進前須努力進云如何是僧師云汝是個俗漢乃云般若古剎筠篁倒插鬱鬱森森搖風篩月山僧到此如何鋪設珍重禪和莫尋枝葉茲因心齋居士同諸善友捐捨囊中之鈔辦成莊嚴之具敦請山僧陞座舉揚個事貴要大家薦取遂舉拂子云委悉麼庭前生瑞草好事不如無擲拂子下座。</p>
<p>臘八上堂年年遇此臘八諸方競皆說法山僧默默無言雪壓新篁欲折諸子出手相扶觸著眉毛折裂折裂舌頭無骨吐露真機一句明明自超越僧問如何是超越底句師云風車子進云還別有麼師云唯此一是實餘二則非真進云恁麼則禮拜去也師打云也須知恩始得下座。</p>
<p>居士送法衣請上堂僧問般若辭眾湧蓮上堂意旨如何師云冬行春令進云某甲另有一機師云不妨拈出僧便一喝師云許汝具半隻眼進云切莫塗污他人師云也免不得乃云般若辭眾退華嚴無喜無憂<span class='corr'>已</span>七年今日湧蓮難事到冤家復染紫雲漫披枷帶鎖難偷掩復上籠頭最可憐諸君有幸來相續沒弦琴上細吹彈團圞共證無生曲大家掇顯紫金襴金襴<span class='corr'>已</span>露法令森嚴登獅子座說無義禪敢問諸人還委悉麼吾為法王于法自在便下座。</p>
<p>四旬誕日上堂僧問如何是萬法歸一師震威一喝進云自知其理師云更有事在問如何是父母未生前的事師云東籬黃菊綻如金乃云眾信虔誠慶祝筵何緣特地強安排本來面目難藏覆吹發黃花滿地開揮拂子云諸人還見山僧本來面目麼便下座。</p>
<p>陶里靜上人請上堂僧問如何是出世之事師云一腳踏到底僧豎一指師云更要出頭在乃云此事人人俱有切莫隨他背走直須奮發向前方知面南北斗還有同生同死者麼擊拂子下座。</p>
<p>誕日小參一化居士領眾信至請小參云幸遇今朝初四日恰好山僧是生日又賴眾信囊中鈔備辦珍饈供養佛供養佛好消息一場露布使誰識有誰識滿天光彩無窮洩喝一喝便行。</p>
<p>薦親小參云明不得藏不得一重公案輕拈出輕拈出追薦亡靈超百億復舉趙州因僧問未有世界早有此性世界壞時此性不壞如何是不壞之性州云四大五蘊僧云此又是壞的如何不壞之性州云四大五蘊諸仁者還知趙州答話處麼會得趙州答話處便知<span class='corr'>已</span>故趙公明老居士生本不曾生死本不曾死生死不相關詎在塵寰裡既不在塵寰裡且道趙居士在甚麼處卓拄杖云佛國魔宮俱靠倒無拘無束任優游便下座。</p>
<p>中秋小參舉起西來意庭前柏樹子誰是個般人出來想證據住法不是法世間想常住颺下目前機未是特奇事偏界不囊藏金風吹不<span class='corr'>已</span>。</p>
<p>三冬小參寒寒寒寒鵲爭梅又一年寒梅花放真消息寒鵲聲聲報喜歡報喜歡不須參寒鵲爭梅多露布何用山僧口喃喃擊香<span class='corr'>几</span>起身。</p>
<p>孔福示眾云一言還卻草鞋錢日用頭頭法法圓上下通同純合道這點光明誰肯瞞。</p>
<p>般若示眾云參禪須是鐵漢不用前思後算直下一槌粉碎便見超方手段拍掌一下云急著眼看。</p>
<p>華嚴寺示眾云佛祖當年一字無何緣特地成淆訛西來的意人人具可道聞聲不是他。</p>
<p>紫竹禪院結制示眾云參禪人須猛烈從前世事多拋撇鶯啼花笑主賓分個中消息許誰識。</p>
<p>示眾云余乃到此孔福終是忙忙碌碌不是坐對間談便是指南話北遇個瞎眼聾人又要從頭知囑且道知囑個甚麼向他道分明指示人家見拍掌呵呵笑不休。</p>
<p>初夏小參初夏無餘事風送逆流香黃鶯啼徹處傾國助宣揚抖搜祖師意薰風撲面涼<span class='corr'>蝦</span>蟆直跳起蚯蚓用移場飛禽無躲避走獸各縱橫各紛橫露風光田翁盡望日中央舉拂子云會麼正是眾兄親切處始初下種一聲忙卓杖云久立珍重。</p>
<p class="head2">眾請孔福寺上堂</p>
<p>僧問應時及節即不問如何是第一玄師云香煙透碧天進云如何是第二玄師云爆爆與人間進云如何是第三玄師云鉤錐利便尖進云如何是第一要師云恰好令人笑進云如何是第二要師云抬頭<span class='corr'>已</span>顛倒進云如何是第三要師云瞞人不瞞道進云三玄三要請和尚一齊拈出師震威一喝乃云山僧懶得陞座曲強人前分付莫負眾昆虔請只得將錯就錯復舉達大師先住此山未曾陞著此座總無頌古機緣前有不知年數眾信協力護持便見孔福重修裝塑復宣華嚴道場推出山僧登座說個淡淡語言一一重頭剖露落在大眾耳邊謹謹保護若是英靈漢子藏在胸中切莫兜災惹禍儻有人問孔福如何是保護一句即向他道嚮語不出門低音傳千里卓拄杖云切莫錯過便下座。</p>
<p class="head2">七旬誕日請</p>
<p>上堂士問慶誕是福壽延年深奧處沒有人參求和尚開示師云箇箇知恩進云相識滿天下知心有幾人師云也要居士委悉婆子問我師祝壽一句意旨如何師云大眾瞻仰進云負恩者多知恩者少師云獨許善人具半隻眼云虛過光陰七十年今朝母難復重拈眾信拈香勤禮拜要求過去盡超完云要且沒交涉拜佛自求福慧家家保泰祈安十方信施難消受檀那血汗莫輕拈良久云且道山僧父母是如何這重公案可有人會得麼士問一子出家九祖昇天師云若不昇天進云諸佛誑言師云雖是古人舊句恰好撞得偶然卓柱杖云佛國魔宮俱靠倒無拘無束任優游便下座。</p>
</div>
<div class='div-other'><a id='mulu4' />
<div class='div-other'><a id='mulu5' />
<p class='h2'>讚</p><p style="text-indent:0em" class="lg-abnormal"><div class='lg-row'>綠葉棲身且默然正當午向莫傳言四維上下和音助大地兒孫悅喜歡</div>
</p></div>
<div class='div-other'><a id='mulu6' />
<p class='h2'>題</p><p style="text-indent:0em" class="lg-abnormal"><div class='lg-row'>頭紅身黑坐相奇特大地起疑使人不識隔牆老梅照著形跡且道是甚麼人恰是元卿念佛</div>
</p></div>
<div class='div-other'><a id='mulu7' />
<p class='h2'>重建青龍庵偈</p><p style="text-indent:0em" class="lg-abnormal"><div class='lg-row'>古地千秋長綠苔平空欲架棟梁材今朝特告諸檀度扶起巍峨殿閣來</div>
</p></div>
<div class='div-other'><a id='mulu8' />
<p class='h2'>修庵引</p><p style="text-indent:0em" class="lg-abnormal"><div class='lg-row'>屋老年深橡縷斜風搖四壁動無遮檀那莫惜囊中鈔管取雲來歇有家</div>
</p></div>
<div class='div-other'><a id='mulu9' />
<p class='h2'>舉火</p><p>沈氏門峰湧出仰翁看經說教句裡翻宗開言動舌霽靂喧轟世人堪聽掃跡絕蹤歿限于後冷落家風大眾且道仰齋居士即今在那裡安身立命咦火燄裡轉身無覓處佛國逍遙自在中。</p>
</div></div>
</div><!-- end of div[@id='body'] -->
</body></html>