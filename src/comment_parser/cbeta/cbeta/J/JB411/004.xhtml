<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>德風禪師般若語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>德風禪師語錄卷四</p>
<div class='div-other'><a id='mulu16' />
<div class='div-other'><a id='mulu17' />
<p class='h2'>白雲山居偈</p><p style="text-indent:0em" class="lg-abnormal"><div class='lg-row'>清閒獨許野僧家蕩蕩無拘我自誇有時鬧裡安身處有時靜處薩婆訶</div>
</p><p style="text-indent:0em" class="lg-abnormal"><div class='lg-row'>一片白雲舒復卷個中無意可相留有人問我家常事日日三食飽便休</div>
</p><p style="text-indent:0em" class="lg-abnormal"><div class='lg-row'>多年活計在茅蓬門對前岡幾樹松宛似羅浮圖畫裡山盤水曲妙難窮</div>
</p><p style="text-indent:0em" class="lg-abnormal"><div class='lg-row'>一住雲鄉幾度春但聞花鳥語頻頻芒鞋竹杖常隨我卻似孤雲野鶴身</div>
</p><p style="text-indent:0em" class="lg-abnormal"><div class='lg-row'>疏親不問個閑人枯木花開劫外春茅屋三間天地闊半簾明月照幽身</div>
</p><p style="text-indent:0em" class="lg-abnormal"><div class='lg-row'>茅蓬結就白雲邊幽靜無人草木鮮幸得山僧無別事哩囉一曲唱寒泉</div>
</p><p style="text-indent:0em" class="lg-abnormal"><div class='lg-row'>破衲芒鞋三月天桃花鮮笑碧溪邊團團矮屋人來少惟見白雲飛滿川</div>
</p><p style="text-indent:0em" class="lg-abnormal"><div class='lg-row'>無事於心作麼親那容卜度覓<span class='corr'>佳</span>珍個中會得真消息泥團土塊解翻身</div>
</p><p style="text-indent:0em" class="lg-abnormal"><div class='lg-row'>道人閒處了無思兀坐長年半似癡偶對西風拈一偈何常搜得古人詩</div>
</p><p style="text-indent:0em" class="lg-abnormal"><div class='lg-row'>春風拂拂菜花香底事分明不覆藏會得其中端的旨行人切忌謾商量</div>
</p><p style="text-indent:0em" class="lg-abnormal"><div class='lg-row'>秋至梧桐葉亂飄山居一個度雲霄長年無客來相問林鳥聲聲伴寂寥</div>
</p><p style="text-indent:0em" class="lg-abnormal"><div class='lg-row'>我住新溪三兩載常來花鳥語喃喃山僧已得其中趣那許閒雲到草庵</div>
</p></div>
<div class='div-other'><a id='mulu18' />
<p class='h2'>船居</p><p style="text-indent:0em" class="lg-abnormal"><div class='lg-row'>浮居獨自把舟撐笑指光陰水月忙野人喜唱無腔曲凡聖多來學我狂</div>
</p><p style="text-indent:0em" class="lg-abnormal"><div class='lg-row'>山水中人樂且多隨方消遣興如何隔岸幾聲漁父笛水清魚現弄伽陀</div>
</p><p style="text-indent:0em" class="lg-abnormal"><div class='lg-row'>逐浪隨風始暢懷波平月現畫圖開滿目江山延故客略通消息與人猜</div>
</p><p style="text-indent:0em" class="lg-abnormal"><div class='lg-row'>甘自浮居江上飄泊舟坐看水雲朝沙鷗也愛清閒好情願飛來伴寂寥</div>
</p><p style="text-indent:0em" class="lg-abnormal"><div class='lg-row'>毒口傷人心<span class='corr'>已</span>慈不思名利轉呆癡半生活計江湖上日聽漁翁唱晚詞</div>
</p></div>
<div class='div-other'><a id='mulu19' />
<p class='h2'>箭溪山居</p><p style="text-indent:0em" class="lg-abnormal"><div class='lg-row'>誰道居山不見山許多田地屬多年蒼松翠竹常相伴那有閒情敘市廛</div>
</p><p style="text-indent:0em" class="lg-abnormal"><div class='lg-row'>平生性懶似閒游結草栖身看水流幾陣竹風穿耳過了無一事掛心頭</div>
</p><p style="text-indent:0em" class="lg-abnormal"><div class='lg-row'>踏遍諸方懶出頭溪邊林下我甘休獨憐漁父江湖上箬笠扁舟撥棹游</div>
</p><p style="text-indent:0em" class="lg-abnormal"><div class='lg-row'>浮世輕飄懶指南諸方韻過被渠瞞接棹實難行化處昂然清享<span class='corr'>已</span>心安</div>
</p><p style="text-indent:0em" class="lg-abnormal"><div class='lg-row'>結草栖身近泖河常聞漁父曲聲和柴門竹屋繩床睡日到斜曛夢未呼</div>
</p></div>
<div class='div-other'><a id='mulu20' />
<p class='h2'>山居和韻</p><p style="text-indent:0em" class="lg-abnormal"><div class='lg-row'>道人弗與世情纏一室香消竟日閒二時茶飯尋常過坐對松亭看鳥還</div>
</p><p style="text-indent:0em" class="lg-abnormal"><div class='lg-row'>毫無一法絕牽纏獨自逍遙到處閒木石山川增我興常同埜鶴伴雲還</div>
</p><p style="text-indent:0em" class="lg-abnormal"><div class='lg-row'>山光潭影日相纏漫味林間月一灣誰識野人長快樂多栽松竹引風還</div>
</p></div>
<div class='div-other'><a id='mulu21' />
<p class='h2'>偶成</p><p style="text-indent:0em" class="lg-abnormal"><div class='lg-row'>草室棲身心亦休諸般事業一齊丟枯禪把守非問外樂得清閒自放收</div>
</p><p style="text-indent:0em" class="lg-abnormal"><div class='lg-row'>草室棲身心亦休浮軀寥落亂峰頭退步不知誰是我落花流水過荒坵</div>
</p><p style="text-indent:0em" class="lg-abnormal"><div class='lg-row'>草室棲身心亦休倏然風過樹搖頭難瞞大地英靈子歷歷明明夜不收</div>
</p><p style="text-indent:0em" class="lg-abnormal"><div class='lg-row'>草室棲身心亦休忽聞花鳥弄枝頭和風搖競人家見暗通消息許誰酬</div>
</p><p style="text-indent:0em" class="lg-abnormal"><div class='lg-row'>草室棲身心亦休客情交接實難留埜人總是閒飄蕩拍碎乾坤亦可憂</div>
</p><p style="text-indent:0em" class="lg-abnormal"><div class='lg-row'>草室棲身心亦休出雙空手亮悠悠有人問我西來意道破尋常特地愁</div>
</p><p style="text-indent:0em" class="lg-abnormal"><div class='lg-row'>草室棲身心亦休白雲來去甚相留逢人畢竟舉何示略通消息滿林丘</div>
</p><p style="text-indent:0em" class="lg-abnormal"><div class='lg-row'>草室棲身心亦休衝開四大盡撐浮神僊秘訣人難測一道馨香六不收</div>
</p><p style="text-indent:0em" class="lg-abnormal"><div class='lg-row'>草室棲身心亦休尋常疏性懶呼牛鳥含花吐枝頭上古往今來覓處求</div>
</p><p style="text-indent:0em" class="lg-abnormal"><div class='lg-row'>草室棲身心亦休恒沙諸佛盡搖頭筆尖吐露誰能會萬古從來不斷流</div>
</p></div>
<div class='div-other'><a id='mulu22' />
<p class='h2'>寓秀州古華嚴偈</p><p style="text-indent:0em" class="lg-abnormal"><div class='lg-row'>恰逢五九住華嚴耕種方方六畝田柴米油鹽何所至尋常營口地頭鮮</div>
</p><p style="text-indent:0em" class="lg-abnormal"><div class='lg-row'>身心疲倦懶談禪竟日長眠腳向天了然不管人間事猶愛黃鶯樹上喧</div>
</p><p style="text-indent:0em" class="lg-abnormal"><div class='lg-row'>身心疲倦懶搜尋日逐逍遙萬慮沈饑來一缽千家飯閒向盤陀石上吟</div>
</p><p style="text-indent:0em" class="lg-abnormal"><div class='lg-row'>身心疲倦懶行游溪畔人家報早秋猶有籬花添瑞彩其中消息許誰酬</div>
</p><p style="text-indent:0em" class="lg-abnormal"><div class='lg-row'>身心疲倦懶栽培獨自閒閒坐石臺清淡一生圖快活管教到此絕疑猜</div>
</p><p style="text-indent:0em" class="lg-abnormal"><div class='lg-row'>身心疲倦懶吟詩兀兀癡癡獨坐時忽見林間歸鳥集斜陽寒影照西渠</div>
</p><p style="text-indent:0em" class="lg-abnormal"><div class='lg-row'>熱風吹至漢溪南雖寓華嚴息足難尋常七事真難備巡兵過往帶泥蠲野獸飛禽誰抵敵兒童故意放牛眠不是有心成偈頌看來光景急須還</div>
</p><p style="text-indent:0em" class="lg-abnormal"><div class='lg-row'>暫借華嚴掛錫瓢無柴無米亦清高獨怪村鄰傳信息何必空勞終日朝欲退此方生別計難為請主犯人苗休心總是山家志隨機應變度雲霄</div>
</p></div>
<div class='div-other'><a id='mulu23' />
<p class='h2'>贈社兄</p><p style="text-indent:0em" class="lg-abnormal"><div class='lg-row'>聊贈我兄一首詩好須仔細暗推惟風行草偃他年事無負今朝同社時</div>
</p></div>
<div class='div-other'><a id='mulu24' />
<p class='h2'>贈洞然禪人</p><p style="text-indent:0em" class="lg-abnormal"><div class='lg-row'>處處彌陀本現成何須向外去搜尋洞然一著分明也春鳥喃喃鬧晚林</div>
</p></div>
<div class='div-other'><a id='mulu25' />
<p class='h2'>贈旵容兄</p><p style="text-indent:0em" class="lg-abnormal"><div class='lg-row'>眉毛罅裡納須彌兩眼空來海嶽低正值秋光天際曉一輪月桂出雲衢</div>
</p></div>
<div class='div-other'><a id='mulu26' />
<p class='h2'>贈悟峰兄</p><p style="text-indent:0em" class="lg-abnormal"><div class='lg-row'>突然平地起高峰縱望巍巍倚碧空頓落千山眠腳下舉頭惟見日輪紅</div>
</p></div>
<div class='div-other'><a id='mulu27' />
<p class='h2'>示機侍者</p><p style="text-indent:0em" class="lg-abnormal"><div class='lg-row'>拂拂和風動地愁機緣相合未能酬三番呼喚三番應歷歷分明夜不收</div>
</p></div>
<div class='div-other'><a id='mulu28' />
<p class='h2'>示德音至</p><p style="text-indent:0em" class="lg-abnormal"><div class='lg-row'>知道維摩今日來霜風瑟瑟菊花開何人此地傳音信及至相逢口不開</div>
</p></div>
<div class='div-other'><a id='mulu29' />
<p class='h2'>欲休兄六旬</p><p style="text-indent:0em" class="lg-abnormal"><div class='lg-row'>一旬花甲翻身轉直與趙州壽算同個段風光兄自樂清笻長伴萬年松</div>
</p></div>
<div class='div-other'><a id='mulu30' />
<p class='h2'>示了無</p><p style="text-indent:0em" class="lg-abnormal"><div class='lg-row'>了了分明體自如無拘無束一殘軀其中若解知機變便是人間個丈夫</div>
</p></div>
<div class='div-other'><a id='mulu31' />
<p class='h2'>示徑宗</p><p style="text-indent:0em" class="lg-abnormal"><div class='lg-row'>徑宗有個本來人覿面分明認得真不是山僧重露布一番提起一番親</div>
</p></div>
<div class='div-other'><a id='mulu32' />
<p class='h2'>示際弘</p><p style="text-indent:0em" class="lg-abnormal"><div class='lg-row'>雙親<span class='corr'>已</span>故好修行莫負從前習咒文直下到頭能自信腦門<span class='corr'>已</span>著鐵三斤</div>
</p></div>
<div class='div-other'><a id='mulu33' />
<p class='h2'>示實閒</p><p style="text-indent:0em" class="lg-abnormal"><div class='lg-row'>靜聽黃鶯樹上鳴一歸何處甚分明不須向外閑之遶就此翻身樂太平</div>
</p></div>
<div class='div-other'><a id='mulu34' />
<p class='h2'>示實然</p><p style="text-indent:0em" class="lg-abnormal"><div class='lg-row'>個事須知信實然了生一句貴心堅饑食渴飲無他事好誦彌陀十萬千</div>
</p></div>
<div class='div-other'><a id='mulu35' />
<p class='h2'>示實杲</p><p style="text-indent:0em" class="lg-abnormal"><div class='lg-row'>杲日當空萬物春山河呈瑞露全身其中消息誰能會爍破虛空一片心</div>
</p></div>
<div class='div-other'><a id='mulu36' />
<p class='h2'>示愛山</p><p style="text-indent:0em" class="lg-abnormal"><div class='lg-row'>我愛水兮汝愛山晴巒碧沼共盤桓兩重公案齊拈出勿使當場落二三</div>
</p></div>
<div class='div-other'><a id='mulu37' />
<p class='h2'>示瑞雲</p><p style="text-indent:0em" class="lg-abnormal"><div class='lg-row'>瑞翁性喜伴雲居朵朵祥巒助道基心地花開須善護莫教花謝退身遲</div>
</p></div>
<div class='div-other'><a id='mulu38' />
<p class='h2'>示衍成</p><p style="text-indent:0em" class="lg-abnormal"><div class='lg-row'>成道<span class='corr'>已</span>來無盡春和風吹薦百花新直下了然如今得鼻孔分明搭上唇</div>
</p></div>
<div class='div-other'><a id='mulu39' />
<p class='h2'>示漁渡</p><p style="text-indent:0em" class="lg-abnormal"><div class='lg-row'>渡頭無客望西東把櫓何人沒興逢波浪滔天消息露月明清徹為誰通</div>
</p></div>
<div class='div-other'><a id='mulu40' />
<p class='h2'>涵月兄</p><p style="text-indent:0em" class="lg-abnormal"><div class='lg-row'>清風明月滿乾坤鬧市場中莫暫停彼此雲山無別業鶯啼喬樹一般春</div>
</p></div>
<div class='div-other'><a id='mulu41' />
<p class='h2'>示覺真</p><p style="text-indent:0em" class="lg-abnormal"><div class='lg-row'>秋遇蓮香話舊機無緣談動道情希諸方語句堪親近此事常常活處提</div>
</p></div>
<div class='div-other'><a id='mulu42' />
<p class='h2'>示子岸</p><p style="text-indent:0em" class="lg-abnormal"><div class='lg-row'>喜折寒梅意思濃紛紛玉蝶鬥芳叢闇香春土飄衣沒疑是盧浮圖畫中</div>
</p></div>
<div class='div-other'><a id='mulu43' />
<p class='h2'>示六圓</p><p style="text-indent:0em" class="lg-abnormal"><div class='lg-row'>拍破虛空裂兩傍眉橫鼻直露堂堂西來的意分明了切忌為他向外忘</div>
</p></div>
<div class='div-other'><a id='mulu44' />
<p class='h2'>示了凡</p><p style="text-indent:0em" class="lg-abnormal"><div class='lg-row'>了凡須透祖師機兀兀孜孜莫放渠世事文章閒涕唾出塵端不在詩書</div>
</p></div>
<div class='div-other'><a id='mulu45' />
<p class='h2'>示衍黠</p><p style="text-indent:0em" class="lg-abnormal"><div class='lg-row'>黠禪年老不停閒日念彌陀八萬千念到無心雲散處方知遍界是心蓮</div>
</p></div>
<div class='div-other'><a id='mulu46' />
<p class='h2'>示朴誠</p><p style="text-indent:0em" class="lg-abnormal"><div class='lg-row'>當機一著絕商量括地金風為舉揚直下個中通消息風從花裡過來香</div>
</p></div>
<div class='div-other'><a id='mulu47' />
<p class='h2'>示一默</p><p style="text-indent:0em" class="lg-abnormal"><div class='lg-row'>知理全然慧性同好生參究急追風不須向外生枝葉心鏡常明一默中</div>
</p></div>
<div class='div-other'><a id='mulu48' />
<p class='h2'>與欲休戒兄</p><p style="text-indent:0em" class="lg-abnormal"><div class='lg-row'>請問欲休休不休白雲來去自相留撐天拄地難<span class='corr'>藏</span>覆一喝直教水逆流</div>
</p></div>
<div class='div-other'><a id='mulu49' />
<p class='h2'>示實杲</p><p style="text-indent:0em" class="lg-abnormal"><div class='lg-row'>杲日當空萬物欣子規聲徹孰知音其中消息堂堂露爍破乾坤亙古今</div>
</p></div>
<div class='div-other'><a id='mulu50' />
<p class='h2'>送如如和尚</p><p style="text-indent:0em" class="lg-abnormal"><div class='lg-row'>丙申曾謁<span class='corr'>已</span>投言<span class='corr'>己</span>酉光臨法道傳今日欣然又相見大家共敘笑喃喃</div>
</p></div>
<div class='div-other'><a id='mulu51' />
<p class='h2'>送鐵樹弟</p><p style="text-indent:0em" class="lg-abnormal"><div class='lg-row'>惟兄相對可酬言舉示諸方摸鼻穿獨許玉梅含蕊笑春光落落鳥能宣</div>
</p></div>
<div class='div-other'><a id='mulu52' />
<p class='h2'>送隱文弟</p><p style="text-indent:0em" class="lg-abnormal"><div class='lg-row'>諸方雲水慕清標落落聲光不可描消息時來難晦隱象龍濟濟望中朝</div>
</p></div>
<div class='div-other'><a id='mulu53' />
<p class='h2'>送斷疑弟</p><p style="text-indent:0em" class="lg-abnormal"><div class='lg-row'>喜君自信了無疑格外全提若個知何幸今朝親識面同門合調應相宜</div>
</p></div>
<div class='div-other'><a id='mulu54' />
<p class='h2'>示徹善人</p><p style="text-indent:0em" class="lg-abnormal"><div class='lg-row'><span class='corr'>己</span>酉初春撞我來坐談片刻笑顏開個中消息原無別花鳥聲聲絕意猜</div>
</p></div>
<div class='div-other'><a id='mulu55' />
<p class='h2'>示永家</p><p style="text-indent:0em" class="lg-abnormal"><div class='lg-row'>信手拈來事事全言中有意莫增添分明指示人皆見一片風光大地傳</div>
</p></div>
<div class='div-other'><a id='mulu56' />
<p class='h2'>示敬山</p><p style="text-indent:0em" class="lg-abnormal"><div class='lg-row'>古松千尺護生辰底下誰知有茯苓滿面和風成露布一般光景劫前春</div>
</p></div>
<div class='div-other'><a id='mulu57' />
<p class='h2'>示三敘</p><p style="text-indent:0em" class="lg-abnormal"><div class='lg-row'>出語應時及節何用斯文粧說若是作家漢子更不思議轉別</div>
</p></div>
<div class='div-other'><a id='mulu58' />
<p class='h2'>示我陶</p><p style="text-indent:0em" class="lg-abnormal"><div class='lg-row'>隔江招手信音通純日逢君語笑中會得個中端的意桃花依舊笑春風</div>
</p></div>
<div class='div-other'><a id='mulu59' />
<p class='h2'>示君正</p><p style="text-indent:0em" class="lg-abnormal"><div class='lg-row'>舉音動舌自天然信是逍遙到處傳會得摩訶端的子大千總不受人瞞</div>
</p></div>
<div class='div-other'><a id='mulu60' />
<p class='h2'>示啟明</p><p style="text-indent:0em" class="lg-abnormal"><div class='lg-row'>要明生死又何難日用尋常事事便眼色耳聲俱是道明明會得不須參</div>
</p></div>
<div class='div-other'><a id='mulu61' />
<p class='h2'>示近山</p><p style="text-indent:0em" class="lg-abnormal"><div class='lg-row'>我近水兮汝近山其中消息向誰看祖翁留下一句子直至如今說未完</div>
</p></div>
<div class='div-other'><a id='mulu62' />
<p class='h2'>示巨庵</p><p style="text-indent:0em" class="lg-abnormal"><div class='lg-row'>寬廓團團別一天巨庵迥迥突高川一般消息誰瞞隱獨許其人帶信還是渠非渠猶堪語卜度那容事事全波斯鼻孔能開笑收入虛空畫裡傳</div>
</p></div>
<div class='div-other'><a id='mulu63' />
<p class='h2'>示悟心</p><p style="text-indent:0em" class="lg-abnormal"><div class='lg-row'>悟得心王冷似冰浮軀坐對石風屏善人在此拈來看反覆之中面目清聲前有意休他覓句下無私善自聽有人問我其中事別處桃花映水明</div>
</p></div>
<div class='div-other'><a id='mulu64' />
<p class='h2'>示若千</p><p style="text-indent:0em" class="lg-abnormal"><div class='lg-row'>余乃出世上洋東相近川沙顧氏宗流年二九華亭所行化當湖空合空般若華嚴藏幻質湧蓮孔福豈神通語錄刻成幾十首何如黃葉付東風</div>
</p><p style="text-indent:0em" class="lg-abnormal"><div class='lg-row'>自笑野僧家逍遙物外奢心境緣無事即聽水邊蛙林間歸鳥集石畔有人家懶打諸方鼓隨分度生涯六月炎天日青苗<span class='corr'>拎</span>轉葉大家忙車水白汗通流出脫下娘生褲皮囊多打濕風吹眉毛動知恩方始得我寄慈航一葉舟力窮疲倦懶呼牛搬沙運土尋常事誰識區區這一頭</div>
</p></div>
<div class='div-other'><a id='mulu65' />
<p class='h2'>春雪二首</p><p style="text-indent:0em" class="lg-abnormal"><div class='lg-row'>六出飄飄大地春乾坤一色淨無塵山林處處呈祥瑞更有梅花分外新</div>
</p><p style="text-indent:0em" class="lg-abnormal"><div class='lg-row'>乾坤純一色大地盡皆春最喜梅稍月清香暗噴人巖前梅放數枝春野鳥來朝唱得頻獨愛此花清自媚色同明月本天真</div>
</p></div>
<div class='div-other'><a id='mulu66' />
<p class='h2'>示紹南</p><p style="text-indent:0em" class="lg-abnormal"><div class='lg-row'>靜處安居喜暢懷別無餘事上心來世間多少閒家具我自甘休逐日挨</div>
</p></div>
<div class='div-other'><a id='mulu67' />
<p class='h2'>示永家</p><p style="text-indent:0em" class="lg-abnormal"><div class='lg-row'>疏慵情願守清貧無喜無憂過幾春來看橫溪流水曲月吞碧沼亦甘心</div>
</p></div>
<div class='div-other'><a id='mulu68' />
<p class='h2'>示尚宛</p><p style="text-indent:0em" class="lg-abnormal"><div class='lg-row'>庭前梅蕊笑春風花鳥飛飛帶意濃引動詩人吟未至相呼相踏為誰工</div>
</p><p style="text-indent:0em" class="lg-abnormal"><div class='lg-row'>偶過書齋宿幾宵珠簾粉壁雨飄飄驚動詩人眠未穩花鳥啼春送信朝</div>
</p><p style="text-indent:0em" class="lg-abnormal"><div class='lg-row'>問我悟由實不知終無形相累人思鳥含春色啼高下梅吐枝頭帶雪肥</div>
</p></div>
<div class='div-other'><a id='mulu69' />
<p class='h2'>示胤馥</p><p style="text-indent:0em" class="lg-abnormal"><div class='lg-row'>本分一著子六賊難搜處無事不包容慇懃常護取</div>
</p></div>
<div class='div-other'><a id='mulu70' />
<p class='h2'>示磬南</p><p style="text-indent:0em" class="lg-abnormal"><div class='lg-row'>慇懃請問做工夫送飯搬茶二六呼善人觸破本來面天曉鳥鳴會唱歌</div>
</p></div>
<div class='div-other'><a id='mulu71' />
<p class='h2'>示禹公</p><p style="text-indent:0em" class="lg-abnormal"><div class='lg-row'>本性活潑走諸方速來速去沒遮藏因為有形常出現呼人喚物放毫光</div>
</p></div>
<div class='div-other'><a id='mulu72' />
<p class='h2'>示服周</p><p style="text-indent:0em" class="lg-abnormal"><div class='lg-row'>心能化物萬形倉性自排賓效十方有情畢竟行事提名榜首肯承當</div>
</p></div>
<div class='div-other'><a id='mulu73' />
<p class='h2'>示效初</p><p style="text-indent:0em" class="lg-abnormal"><div class='lg-row'>本來面目闡人移驚動諸方莫放渠道得十分端的意廓開大地露玄機</div>
</p></div>
<div class='div-other'><a id='mulu74' />
<p class='h2'>示備明</p><p style="text-indent:0em" class="lg-abnormal"><div class='lg-row'>耳目親臨要認真不可收放與驚人相逢切莫舉別事直指單傳用記清</div>
</p></div>
<div class='div-other'><a id='mulu75' />
<p class='h2'>示宋門俞氏</p><p style="text-indent:0em" class="lg-abnormal"><div class='lg-row'>善人記念活觀音接引同成佛子孫大道不須分左右昂然清向會提名</div>
</p></div>
<div class='div-other'><a id='mulu76' />
<p class='h2'>禁足</p><p style="text-indent:0em" class="lg-abnormal"><div class='lg-row'>自笑蓬頭個野人長年禁足絕囂塵二時茶飯尋常過日聽歸鴉噪晚春</div>
</p></div>
<div class='div-other'><a id='mulu77' />
<p class='h2'>追舊行腳</p><p style="text-indent:0em" class="lg-abnormal"><div class='lg-row'>曾到雲間走幾遭芒鞋踏破浪滔滔流年四九三十六且向瑤臺守寂寥自得清貧常快樂多般事業靜中消三食飽饗維摩供靜炷旃檀日幾條</div>
</p></div>
<div class='div-other'><a id='mulu78' />
<p class='h2'>紫愚李居士</p><p style="text-indent:0em" class="lg-abnormal"><div class='lg-row'>偶過書齋一敘談竹風穿耳話頭圓融通掃室誰人舉集事相歸和韻寒</div>
</p></div>
<div class='div-other'><a id='mulu79' />
<p class='h2'>示元卿</p><p style="text-indent:0em" class="lg-abnormal"><div class='lg-row'>日用尋常凡事周吞天蓋地伴誰遊四維上下難留住一個長人沒處收</div>
</p></div>
<div class='div-other'><a id='mulu80' />
<p class='h2'>示振山</p><p style="text-indent:0em" class="lg-abnormal"><div class='lg-row'>每日金風吹向西飄颻黃葉落秋隄文人盡向籬邊過作偈吟詩古有奇</div>
</p></div>
<div class='div-other'><a id='mulu81' />
<p class='h2'>朝暘居士</p><p style="text-indent:0em" class="lg-abnormal"><div class='lg-row'>一言餘事盡虛行觸破凡情理不輕分付當人誰著力相傳大地弄浮名</div>
</p></div>
<div class='div-other'><a id='mulu82' />
<p class='h2'>仲生居士</p><p style="text-indent:0em" class="lg-abnormal"><div class='lg-row'>看經移案就分明顯露無人道得清古今剖斷誰相應出口親言莫認真</div>
</p></div>
<div class='div-other'><a id='mulu83' />
<p class='h2'>後川居士</p><p style="text-indent:0em" class="lg-abnormal"><div class='lg-row'>但說修行作話因追尋六字不非輕分明報道從頭看只在水清月映心</div>
</p></div>
<div class='div-other'><a id='mulu84' />
<p class='h2'>示伯明</p><p style="text-indent:0em" class="lg-abnormal"><div class='lg-row'>我看浮軀不久長指南話北不須忙活潑音聲隨風轉意氣昂然沒處藏</div>
</p></div>
<div class='div-other'><a id='mulu85' />
<p class='h2'>示君甫</p><p style="text-indent:0em" class="lg-abnormal"><div class='lg-row'>九月摳衣踵大門坐談清句不非輕個中端的誰人究拊掌呵呵笑不停</div>
</p></div>
<div class='div-other'><a id='mulu86' />
<p class='h2'>示華甫</p><p style="text-indent:0em" class="lg-abnormal"><div class='lg-row'>嫦娥頗放使人疑突駕祥光切莫移動用之中時出現發運收藏竟會提</div>
</p></div>
<div class='div-other'><a id='mulu87' />
<p class='h2'>示美生</p><p style="text-indent:0em" class="lg-abnormal"><div class='lg-row'>美事全憑依理舉聽聞消息有誰知昂然承受人人愛大道分明任所歸</div>
</p></div>
<div class='div-other'><a id='mulu88' />
<p class='h2'>示祥官</p><p style="text-indent:0em" class="lg-abnormal"><div class='lg-row'>思親憶母道心高孝念時常不放撓堪問個中留意思相看行善有誰搖</div>
</p></div>
<div class='div-other'><a id='mulu89' />
<p class='h2'>示茂林</p><p style="text-indent:0em" class="lg-abnormal"><div class='lg-row'>松風昨夜熾燃吟驚動諸方急用尋拊掌誰人相應和何須別向與神明</div>
</p></div>
<div class='div-other'><a id='mulu90' />
<p class='h2'>示達承</p><p style="text-indent:0em" class="lg-abnormal"><div class='lg-row'>達本還源世上希承誰恩力摸東西意會收藏瞞不得大千沙界總皈依</div>
</p><p>師問如何是金香爐曰非父母生成師云意旨如何曰說青道黃師曰畢竟作麼生道曰道即不堪倚師曰住。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>不是香兮不是爐耳聞消息莫蹉跎尋常作用頭頭現佛國遊行會唱歌</div>
</p></div></div>
</div><!-- end of div[@id='body'] -->
</body></html>