<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>德風禪師般若語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu91' />
<p class='juan'>德風禪師語錄卷五</p>
<div class='div-other'><a id='mulu92' />
<div class='div-other'><a id='mulu93' />
<p class='h2'>達磨像</p><p style="text-indent:0em" class="lg-abnormal"><div class='lg-row'>風索索浪悠悠波心上逞風流咦話把落江湖令人笑不休</div>
</p><p style="text-indent:0em" class="lg-abnormal"><div class='lg-row'>堪笑胡僧碧眼叟折蘆渡水逞風流是從收拾歸西去狼籍人間話未休</div>
</p></div>
<div class='div-other'><a id='mulu94' />
<p class='h2'>關帝像龍門錢居士請題</p><p style="text-indent:0em" class="lg-abnormal"><div class='lg-row'>目睹春秋季腳下紅波起且道恁麼人卻是伏魔大帝</div>
</p></div>
<div class='div-other'><a id='mulu95' />
<p class='h2'>魚籃觀音</p><p style="text-indent:0em" class="lg-abnormal"><div class='lg-row'>不看東兮不看西但觀籃內錦魚兒行行提在街前賣不遇其人說向誰</div>
</p></div>
<div class='div-other'><a id='mulu96' />
<p class='h2'>水湧蓮花觀音</p><p style="text-indent:0em" class="lg-abnormal"><div class='lg-row'>大洋使神通柳灑碧虛風會取其中意白鶯飛過東咦難瞞明眼人蓮花吐水紅</div>
</p></div>
<div class='div-other'><a id='mulu97' />
<p class='h2'>紫竹觀音</p><p style="text-indent:0em" class="lg-abnormal"><div class='lg-row'>紫竹林中默坐截斷千差岐路有個合掌孩兒仰面看看俱錯咦若是般若淳頭陀拈起筆尖點破</div>
</p></div>
<div class='div-other'><a id='mulu98' />
<p class='h2'>讚寒山拾得</p><p style="text-indent:0em" class="lg-abnormal"><div class='lg-row'>寒山拾得若個不識華頂峰高使人荊棘</div>
</p></div>
<div class='div-other'><a id='mulu99' />
<p class='h2'>讚龐居士</p><p style="text-indent:0em" class="lg-abnormal"><div class='lg-row'>俗人智見到有判斷似不愚癡一刀兩段</div>
</p></div>
<div class='div-other'><a id='mulu100' />
<p class='h2'>讚天童密老和尚像</p><p style="text-indent:0em" class="lg-abnormal"><div class='lg-row'>坐曲轆床說無義話拈條白棒無高無下一味打人聞見驚怕休驚怕儼似天童老密雲婆心太切指迷畫</div>
</p></div>
<div class='div-other'><a id='mulu101' />
<p class='h2'>自題</p><p style="text-indent:0em" class="lg-abnormal"><div class='lg-row'>這漢實為奇怪天上人間誰奈運行別無伎倆操略卻有款待敢云名繼傳燈慚愧身居法界收束虛空骨髓且得自由自在</div>
</p><p style="text-indent:0em" class="lg-abnormal"><div class='lg-row'>這箇活賊倒有些奇特身披佛祖伽黎世上人多不識多不識誰相憶靜依陶峰不計年就中也有人紹續</div>
</p></div>
<div class='div-other'><a id='mulu102' />
<p class='h2'>題靜瞻上座像</p></div>
<div class='div-other'><a id='mulu103' />
<p class='h2'>自題</p><p style="text-indent:0em" class="lg-abnormal"><div class='lg-row'>搭衣持拂口快心直做樣作威使人荊棘佛法不通世法不識獨坐禪床雷轟霹靂</div>
</p><p style="text-indent:0em" class="lg-abnormal"><div class='lg-row'>聞徹微聞轉眼無情一生朴實陶里翻身七十有餘出格閒人超佛越祖斬鐵截釘</div>
</p></div>
<div class='div-other'><a id='mulu104' />
<p class='h2'>題聞徹小像</p><p style="text-indent:0em" class="lg-abnormal"><div class='lg-row'>澹然一室清如洗爐靜香銷月上時箇段風光原不昧全身來現比丘尼</div>
</p></div>
<div class='div-other'><a id='mulu105' />
<p class='h2'>題淨如庵主像</p></div></div>
<div class='div-other'><a id='mulu106' /><p class="head2">寓華嚴寺復眾鄉紳啟</p>
<p>伏以山英水秀識眉宇以開張人傑地靈知胸懷而豁達惟心田之玉潤致覺苑而香飄恭惟列位諸公文峰表峻慧鑑高懸筆夢通神走若珠盤之妙轉言辭華彩藻似織錦之迴文爛熳乎江山發林巒之清嘯飽經於風月驅塵俗之濃淡蓋是謂法窟之端嚴故將以佳章而鼎召淳緣寡薄處世疏涼即宜禁足荒村那堪垂手圓覺然夙債知有未了茲者敢不欣從所願似屏似翰佛國繇斯堅固如膏如雨華嚴爭見光輝肅此寸裁敬申佈謝。</p>
</div>
<div class='div-other'><a id='mulu107' />
<div class='div-other'><a id='mulu108' />
<p class='h2'>示一化法語</p><p>生人在世務本而立如說個修行惟孝為最事理貫通自然次第古聖相傳豈有差處若有異述焉能化物一切平等是佛願力一化善人履踐真實供瞻雙親孝念不失來學我禪孜孜兀兀但欠當機出言有隔更加勇猛精煉純一弗計年深了悟為則自然親恩佛恩一時報答方為出世之英特。</p>
</div>
<div class='div-other'><a id='mulu109' />
<p class='h2'>書記法語</p><p>辦道為人切須細心檢點自<span class='corr'>己</span>平生作略不可輕誣他人之過大凡人情交道貴要平和看行于二六時中不可放逸更冀寬洪大量山藏海納以德化人必有報緣勿使恣肆遭人誹謗我道終不行矣汝既為人師範要有德有行心如平等淳言細語為眾心切使人尊貴讚揚則吾道如有待矣道德隨居汝其勉旃可也。</p>
</div></div>
</div><!-- end of div[@id='body'] -->
</body></html>