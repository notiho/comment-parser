<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>灤州萬善暉州昊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>暉洲旲禪師語錄序</p><p>像法之季去佛益遠學者穿鑿迷失其真滔滔莽莽愈趨愈下余嘗為之太息乃欲楷其宗極論其旨趣而得所正雖有其心奈時為限無可如何須知佛祖典型兒孫眼目先天地而非無後天地而非有攝山河日月於一微塵裡現廣大色身於百草頭邊變通則無窮無盡宣揚果難說難明還望有志之士研精而信其詣推訂而合其規甄別去取務臻其妙使後進稍有式從故余求賢之切日汲汲而不能已也憶昔暉洲旲姪禪師由奉天到山沖然偉度其言恂恂與我周旋猶子之誼殊恭出開法語要讀之攻實學修篤行根本端詳師模從古不以凡近雜出無愧於龍池嫡系遴次數則補入全書別去二三載今年夏忽命一使脩簡牘備隆儀申省候禮甚虔呈其十二會錄請余鑒定并求弁言殊難固辭略為攷正觀其發演該通應對敏捷不走險而挺奇亦可為中行獨復者也宜付棗梨傳之將來庶不負余汲汲求賢之三致意焉。</p>
<p style="margin-left:1em;text-indent:-1em">康熙三十八年歲次<span class='corr'>己</span>卯閏月望日深雪永潛叟撰於西山聖感方丈</p>
</div>
<div class='div-other'><a id='mulu2' />
<p class='h1'>暉洲旲禪師語錄目次</p>
<ul class="">
<li>卷首
<ul class="">
<li>序文</li>
</ul></li>

<li>第一卷
<ul class="">
<li>住灤州澤它萬善禪寺語錄</li>
</ul></li>

<li>第二卷
<ul class="">
<li>住高山白道子石佛寺語錄</li>
</ul></li>

<li>第三卷
<ul class="">
<li>住盛京奉天府華嚴寺語錄</li>
</ul></li>

<li>第四卷
<ul class="">
<li>住錦府寧遠州地藏寺語錄</li>

<li>住遼東<span class="corr">剌</span>兒山朝陽寺語錄</li>
</ul></li>

<li>第五卷
<ul class="">
<li>復住寧遠州地藏禪院語錄</li>

<li>住永平府樂亭聖嚴寺語錄</li>
</ul></li>

<li>第六卷
<ul class="">
<li>玉田縣圓通院法語</li>

<li>天津衛放生院法語</li>

<li>樂亭縣聖嚴寺法語</li>

<li>盤山正法禪寺秉拂</li>

<li>永平府地藏院小參</li>

<li>天津衛般若院小參</li>

<li>奉天府楊家寺小參</li>

<li>灤州萬善禪寺小參</li>

<li>隨緣薦亡小參</li>

<li>垂問</li>

<li>開示</li>

<li>示眾</li>

<li>入室</li>

<li>機緣</li>

<li>請益</li>
</ul></li>

<li>第六卷之下
<ul class="">
<li>代古</li>

<li>別古</li>

<li>拈古</li>

<li>頌古</li>

<li>佛事</li>

<li>略狀</li>

<li>音釋</li>
</ul></li>
</ul><p>暉洲旲禪師語錄目次終</p>
</div>
<p class='juan'><a id='mulu3' />暉州禪師住灤洲澤它萬善寺語錄卷之一</p><p class="byline">記錄侍者<span class='note-inline'>(性珍　寂寶)</span></p>
<div class='div-other'><a id='mulu4' /><p>康熙歲次戊辰四月十五日護法山主高雄高陞高魁高興監院明順實在恭請住萬善寺。</p>
<p>至十月十五日護法高陞高魁高興及緇素人等請結制上堂至法座前拈疏云靈山奧旨少林密訣山僧不敢囊藏對眾一一拈出遞疏與維那宣畢指法座云高而無上闊而無邊盡十方總是一箇寶華王座許甚麼人登喝一喝遂陞拈香云光輝法界耀古騰今信手拈來爇向爐中供養釋迦文佛歷代祖師端為祝延今上皇帝聖躬萬歲萬歲萬萬歲伏願龍圖鳳曆恒新玉葉金枝長茂此一瓣香為中為正乃瑞乃祥奉為滿朝文武闔國公卿伏願高遷祿位福壽俱崇此一瓣香靈根宿植久<span class='corr'>已</span>培成奉為十方檀越本寺護法及現前諸師恒獲堅護之心永作法門楨榦此一瓣香不從靈峰帶來亦非海藏流出從盤山紫蓋峰前遇著一箇鐵面老漢一椎擊碎即今對眾拈出供養萬善堂上傳臨濟正宗三十三代上了下宗先老和尚用酬法乳之恩<span class='corr'>斂</span>衣就座維那白椎云法筵龍象象當觀第一義師云釣頭垂餌直釣[昆*焦]鰲汲浪乘風不妨相見僧問昔日世尊陞座諸天散花今朝和尚開堂有何應瑞師云碧天煥彩紅日騰輝進云如何是萬善境師云孤松秀北嶺叢菊綻東籬進云如何是境中人師云手持山藤杖身著割截衣進云人境<span class='corr'>已</span>蒙親指示向上一路請師別通消息師便打進云莫非是和尚家風麼師云汝未識痛痒在僧彈指一下師云果然話墮也乃云一切眾生自從威音劫前與佛祖同成證覺無欠無餘只因一點妄想不了返墮愚迷不知不覺是故佛祖設種種方便百千法門使一切眾生箇箇惺悟自心本來面目所以如來為一大事因緣故出於世乃謂此也汝等諸人不識自心是佛向外馳求為之小知小見說箇成佛成祖亦成剩語喝一喝曰會麼翻身跳出白雲窟提起眉毛亦是遲維那結槌畢下座。</p>
<p>開爐上堂盡十方總是一箇清淨身遍大地無非是箇選佛場人人皆證箇箇相踏舉處自由用時無礙淨裸裸赤灑灑猶如塗毒鼓太阿劍聞之則亡近之則喪若有徹骨徹髓恁麼承當也不勞再舉何故聻總是無為無事漢也須槌下解翻身。</p>
<p>劉維漢請上堂幻海之中駕釣舟英雄無數被沉浮到頭業識牽將去何日何年得出頭舉拄杖云三世諸佛不知有八角磨盤空裏走青州布衫重七斤普化搖鈴翻觔斗須彌頂上扣金鐘驚起泥牛半夜吼嶺上石人暗點頭誰解南辰藏北斗喝一喝下座。</p>
<p>眾執事請上堂諸仁者還識得老僧麼若欲識得只須鳴鐘擊鼓顧左右云適來鐘已鳴鼓已嚮作麼生識老僧眾無對良久云鐘鼓尚然不識何況老僧喝一喝下座。</p>
<p>德本法主領眾請上堂德本法主設齋特請山僧陞座說法即今抖搜精神將如來三乘十二部一切修多羅祖師一千七百陳爛葛藤及天下老和尚長歌短曲傾心吐膽不惜唇皮盡從獨露布施諸人舉起拄杖云會麼復卓一下為此一是實餘二則非真。</p>
<p>祖師安慰上堂少室山前風凜凜雪庭不見舊時僧欲知斷臂安心士依舊眉毛眼上橫豎起拂子云祖師來也還見麼良久擲拂云此去西天路迢迢十萬程。</p>
<p>爵軒西真比丘請上堂僧問梅笑春風暖鳥啼氣象新舊時風景即不問如何是奪人不奪境師云花下郎君夢未醒進云如何是奪境入奪人師云波中獨占一蘆新進云如何是人境兩俱奪師云三更月落絕言詮進云如何是人境俱不奪師云野老堤邊觀綠莎進云人境已蒙師指示向上一著是如何師云殿上鴟吻口向天僧擬議師便打乃云松色青青柳色黃嶺梅破雪盡含香幾多寒鵲爭枝舞倒惹鷬鸝話短長多意氣好商量琵琶一曲越宮商木童唱箇無音調金烏驚起上扶桑更問道是何章會不會去問東村李大娘參。</p>
<p>美亭和尚請上堂黃鍾月十五一陽從地鼓郊外野煙飄太史書雲舞分明說與知音知冬至寒食一百五。</p>
<p>趙君愛領眾請上堂問教中云諸可還者自然非汝不汝還者非汝而誰且道誰是甚麼人師云始來問話還記得麼僧云記得師云更道甚麼僧擬開口師打一棒云不唧溜漢進云釋迦彌勒猶是他奴他是阿誰師云東家牽犁的西家拽耙的進云恁麼則拖泥帶水去也師云面前更有一重關僧喝師云不斬敗將乃云佛與眾生不二門堂堂獨露遍剎塵欲知段化分明處掃地燒香非別人。</p>
<p>默然請上堂問達磨西來所傳何事師云一二三四五進云何不直指師云老僧從來不扭曲乃云一二三四五任君顛倒數觀汝非是[仁-二+渠]觀[仁-二+渠]非是汝張公喫酒李公醉婆王湊樂迦葉舞寒山掃地接豐干喜得禾山解打鼓卓拄杖下座。</p>
<p>護法高陞臘八日請上堂月落三更夜<span class='corr'>已</span>寒明星獨露眼皮穿平生埾[類/土]瞿曇老殃及兒孫為禍端豎拂子云會麼若向這裏會得眉毛卓豎八字打開方能識得移星換斗運月捶空到這裏談甚麼玄說甚麼妙論甚麼智慧德相道甚麼妄想執著總在龜毛頭上識取根源了也雖然如是不是一翻寒徹骨爭得梅花噴鼻香。</p>
<p>張顯吾請上堂客來相待賊來相打山門頭金剛擎拳持杵諸日相對是嗔是喜大眾試道看卓拄杖下座。</p>
<p>恒如設齋請上堂問日日是好日如何是好日師云日出東方月轉西進云此意若何師云照天照地乃云日日日如是日東月復西以拂子敲香几云欲明般若智但看與麼時擲拂下座。</p>
<p>假可全領眾請上堂德山入門便棒臨濟入門便喝這對無孔鐵錘也是無風起波蚯蚓跳上南嶽蝦蟆驀過新羅撞倒張三李四笑殺東村王大哥且道他笑箇甚麼也是食鹽加渴。</p>
<p>尼平祥崑山領眾請上堂問香煙籠法座瑞氣繞禪床文殊是七佛之師為甚麼出女子定不得師云青山進云罔明是初地菩薩為甚麼出得女子定師云白雲進云文殊罔明還有優劣也無師云優則總優劣則總劣進云恁麼則十方無二路到者便為尊師云又在半途乃云若見諸相非相即見如來舉拄杖云還見女子麼內無自<span class='corr'>己</span>外無他箇中消息難摸[打-丁+索]驀直向人人不識依前撒土又拋沙喝一喝云金剛寶劍任從施截斷昔年葛藤窩下座。</p>
<p>上堂今朝臘月二十九文殊普賢呈拙醜笑殺明州布袋憨普化空裏翻觔斗目瞽仙人偷眼睄無言童子連聲吼驚起南山鱉鼻蛇咬殺紫胡一隻狗張公醉倒御街頭原是李公喫醉酒喝一喝。</p>
<p>解制上堂灤陽城畔水流南逐浪隨波下釣竿夜靜水寒魚不餌輕舟高舉過蘆灣。</p>
<p>上堂<span class='corr'>蕤</span>賓端月日初長萬境真如處處彰匝地松濤花爛熳清池蒲劍葉生涼峰巒疊翠揚真諦碧水層波演妙香一派清光俱漏洩不勞彈指覓宮商。</p>
<p style="margin-left:14em">記錄恒如。</p>
<p>康熙<span class='corr'>己</span>巳應鐘望日護法高陞高魁朗空和尚共施衣缽結制傳戒恭請上堂拈香祝聖畢次拈香云此一瓣香根盤劫外葉覆娑婆遇貴則賤遇賤則貴第二回拈出爇向爐中供養上了下宗先師用酬法乳<span class='corr'>斂</span>衣就座美亭和尚白槌云法筵龍象眾當觀第一義師云一槌擊碎匝地騰光還識第一義者麼不妨出眾證明僧問金鐘纔罷玉磬方歌四眾臨筵乞師垂示師云杲日麗天進云莫便就是別處更有師云時清道泰進云請和尚傍通一箇消息師打云晴天不肯走單待雨淋頭進云恁麼則箇箇霑恩去也師云不信道問拋綸垂釣即不問衝浪金鱗如何取師云點僧喝師云蝦跳不出斗乃云萬善堂前非等閒滔滔綠水泛慈船欲渡迷人登彼岸可憐無數業牽纏當機若具金剛眼說甚前三與後三揮拂子云放開一線瓦礫生光把住一絲黃金失色若向這裏會得運諸佛之洪機全千聖之大用當陽曉示直下知歸擬議思量白雲萬里若是伶俐漢子聞山僧與麼道一見洞然更不狐疑會麼喝一喝云豁開戶牖當空寂剎剎塵塵戒定香結槌下座。</p>
<p>印江請上堂玉蕊飄飄降瑞祥千林萬卉盡流芳銀光瑩徹周沙界湧出枝頭一段香。</p>
<p>尼實祥請上堂舉趙州狗子無佛性話乃云趙州狗子佛性無深更夜半月輪孤南山鱉鼻吞香象海底波斯誦梵書咄。</p>
<p>劉繼漢合宅請上堂時逢三九連天雪凍的烏龜變作鱉東土西天總不知狸奴白牯更饒舌不饒舌踏著秤錘硬似鐵。</p>
<p>受沙彌戒護法高魁請上堂僧問巍巍寶座傳演毘尼諸人進戒得何三昧師云速禮三拜進云此戒如何奉持師云是事如是持進云持後是若何師云直超佛地進云謝師慈悲師云莫將赤土作硃砂乃云此衣如來親口宣迥超俗服越塵寰忍辱倍增功德具人天恭敬種福田舉起拂子云諸賢者還見麼優波離尊者現在龜毛頭上舒種種玉毫神光說波羅提木叉大戒於斯明得七遮八難盡得消忘五逆十惡悉皆殄滅到這裏天龍鬼神同被威光僧俗男女齊登戒品且道報恩一句又作麼生共持清淨無為化仰體寰中太極春。</p>
<p>臘月八日趙國器請上堂今朝臘月八凡聖齊抹煞不拈雲門餅不舉趙州茶有人來請益舉棒驀頭拶復舉世尊夜睹明星悟道仰面歎曰奇哉奇哉人人俱有智慧德相皆因妄想執著而不能會得這箇老漢雖然傾心吐膽一一告報正眼觀來也是夢中說夢且道還有知恩報恩者麼拈一瓣香云年年此日一爐香供養靈山大法王。</p>
<p>張顯吾請上堂年年今日慶初八目擊道存路不遐果是昔時曾悟得臘梅枝上結冬瓜。</p>
<p>恒如請上堂僧問東風連夜發西嶺碧梅開如何是今佛放光明師云崖前石筍露進云如何是助發實相義師云嶺後老猿啼進云恁麼則處處綠楊堪繫馬家家門首透長安師云路頭在甚麼處僧喝師云無地頭漢乃云日暖風和百草芳法身全體露堂堂枝頭不住傳春令懵懂依然在醉鄉舉古人云大道真體不離聲色言語若即聲色言語求道真體正是撥火覓浮漚若離聲色言語求道真體好似含元殿裏問長安總不恁麼畢竟如何以拂子揮一揮云梅逢臘去腮垂玉鳥遇初春自在啼珍重下座。</p>
<p>明空和尚請上堂以拄杖向前打一圓相云雖然築著磕著未免拖泥帶水復以拄杖抹卻攛下云拋卻棒泯其跡仔細觀來更是誰噓噓下座。</p>
<p>成方請上堂雨下地濕天晴土乾花開日暖葉落風寒且道還有祖師意也無以手撫按云只要諸人著眼看。</p>
<p>元旦高陞請上堂問岸柳聞風開夢眼巖梅見日發新花如何是最初一句師云爆竹一聲催臘去梅花幾點送春來進云如何是慶讚一句師云日日香花夜夜燈進云彌勒菩薩即今說甚麼法師云天上地下僧禮拜師云也是土上加泥乃云日暖融和萬象豐五雲呈瑞吐光濃展開無相毘盧印氣轉洪鈞法運通豎拄杖云見麼彌勒內院樓閣門開慈氏菩薩轉大法輪作獅子吼普告大眾十方如來同遊華藏之門共樂真常之道與汝諸人頭頭相觸步步相踏佛與眾生一音酬唱無有間然果然與麼會去丹霄武步共享太平且道慶祝新春一句又作麼生遂拈一瓣香云百料千方酬不盡一爐香爇祝能仁。</p>
<p>解制上堂問單刀直入即不問收兵罷戰是如何師云道泰不傳天子令時清還唱太平歌進云將主<span class='corr'>已</span>歸寶帳內三軍何處去安排師云無生國裏乃云有始有終有收有放有佛處不得住無佛處急走過以拄杖打圓相云若向這裏透徹去一任橫擔楖栗遊蕩天涯其或未然關津渡口有人索取草鞋錢大須仔細喝一喝卓拄杖下座。</p>
<p>美亭大師為嚴得法師請上堂僧問瑞亭和尚即今是生也是死也師云兩處非存中間不立進云畢竟在甚麼處師云痛處著傷進云如何是瑞亭和尚本來面目師云井邊樹下進云學人不會師云澆菜的澆菜歇涼的歇涼乃云陣陣薰風動大地飄飄法雨潤群蒙其中有箇真三昧拈向吾兄鼻孔中以拄杖擊案一下云還聞麼瑞亭和尚聞此法音直上拄杖頭邊同音酬唱從一鼻孔中流出無邊法界從一界中能現無量法身從一身中悉彰無窮妙用從一用中皆放無量光明從一光中湧出無量音聲從一聲中廣演無盡妙義復將無盡妙義無量音聲無量光明無窮妙用無量法身無邊法界總歸一鼻孔中去也汝等還信得及麼於此信得昔本不生今亦不滅其或未然拄杖子與汝指箇落處良久云不居人間與天上山自高分水自深。</p>
</div>
<p class='juan'>暉洲旲禪師語錄卷第一終</p>
</div><!-- end of div[@id='body'] -->
</body></html>