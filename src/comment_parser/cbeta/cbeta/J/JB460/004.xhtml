<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>灤州萬善暉州昊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>三韓寧遠州地藏寺暉洲和尚語錄卷之四</p><p class="byline">侍者明宗錄</p>
<div class='div-other'><a id='mulu10' /><p>康熙歲次壬申年十月十五日寧遠州大護法駐防佐領鄔爾都楊文政暨闔城信善人等同院主成憲恭請地藏寺冬季結制上堂。</p>
<p>師拈起疏云曲不藏直真不掩偽明明顯示更莫自埋維那宣畢以拄杖擊法座一下震威一喝云諸人於此會去更不落二落三便陞座拈香祝聖畢次拈香云此一瓣香天不能蓋地不能載睹之眼睛枯嗅之腦門裂第五回拈出爇向金爐供養盤山古中盤正法寺上了下宗先師和尚用酬法乳<span class='corr'>斂</span>衣就座徹元和尚白槌畢師云真機獨運截斷眾流妙用全該當陽顯示箇中還有明眼衲僧不妨出眾共汝商量僧問師唱誰家曲宗風嗣阿誰師云春風浩浩翠鳥喃喃進云恁麼則盤山嫡嗣龍池曾孫師云放汝三十棒問古人云佛來也揮祖來也揮既是佛祖為甚麼卻揮師云賊不打貧兒家進云如何是殺人刀師云不斬死漢進云如何是活人劍師云令不重行進云德山棒如雨點臨濟喝似雷奔明甚麼邊事師云一狀領過乃云闡揚宗旨事理全彰正令當行纖塵不立方能露金剛之手運老婆之心處處拔楔抽釘在在解粘去縛百尺竿頭打翻觔斗十字街前撒土揚塵隨緣演化到處利生信手拈來由心應用且道當陽一句又作麼生喝一喝云拶碎虛空渾沒事大千沙界露全真維那結槌下座。</p>
<p>天寧寺復宜請上堂日午當天萬事周全平常日用米麵油鹽。</p>
<p>住持夙獨請上堂師舉祖師云至道無難唯嫌揀擇師拈拄杖云這箇是揀擇底是明白底三祖大師傾心吐膽呈似諸人且道那箇是不揀擇底聻良久云易開始終口難保歲寒心。</p>
<p>復念請上堂有念生死續無念落空亡去此二途如何進步以拂子敲香几云北俱盧洲打鼓南贍部洲上堂擲拂下座。</p>
<p>生員馬負圖請上堂仰之彌高不隔絲毫鑽之彌堅本自天然瞻之在前非聖非凡忽焉在後推門落臼會麼咄見三下三三三如九。</p>
<p>暢弘續請上堂風來樹舞響琳瑯鳥噪聲歌演妙香多少遊人頻側耳知音元不在宮商舉教中云我意難可測亦無能問者無問而自說稱讚所行道所以諸佛同源諸祖共傳自悟妙覺真如清淨本然不與世間文字所同方知佛祖眾生性相平等不受五陰生死羈縛假若意識情解猶如敲冰覓火蒸砂作飯都無實處總然讀盡世間文字只圖一時口滑過後何堪諸人者總不如休去歇去好且道平常一句又作麼生聻顧視左右云各按生涯弘聖道莫聽閒人說是非。</p>
<p>蘊無請上堂老漢從來無別禪搬柴運水與耕田雖然一段平常事覷得分明見者難見不難急耳觀犛牛煙鎖綠楊邊。</p>
<p>梁銘章請上堂僧問教中云三世諸佛及阿耨多羅三藐三菩提皆從此經出未審經從何處出師云親言出親口進云佛能演化法能示人誰先誰後師云纔過初一復是十五進云即色即空二乘見解非色非空是甚麼人境界師連打嚏噴云老僧今日傷風僧罔措師打云是箇漆桶乃云也非色也非空處處著衣喫飯同撥土揚塵無覓處扶桑依舊海門東。</p>
<p>信女李門李氏請上堂箇裏圓明純然清淨本無毀犯之名那有人我之相只因眾生業識紛然迷失自性妄生種種妍醜之質從古至今遷流不息但能一念回光返照直下便同諸佛聖號凡名何處安著男女之相何處分別不見法華會上龍女獻珠即成正覺此土靈照一念心空直超三界豈不是回光返照底模範當知水流風動總是真如鵲噪鴉鳴無非佛事豎拂子云會麼近水樓臺先得月向陽之地易為春。</p>
<p>趙自明趙奇俊請上堂問盡大地是箇火坑作麼生跳師云闍黎僧應喏師云作麼生跳進云也知和尚婆心太切師云知恩者少乃云頓悟心空萬慮忘更無毫髮可商量而今隨分些些納覿面拈來為舉揚大眾還見麼今日大雪嚴寒箇箇寒毛卓豎。</p>
<p>高登雲孫光先請上堂一僧纔出師云且住僧擬議師打退乃云道由心悟不在問荅眼色耳聲心思意筭與之此道遠則遠矣但能識心達本返照回光他時日後自有些相應去在總然眼前學底玄談妙句與自<span class='corr'>己</span>本地風光全沒交涉所以道凡聖情盡善惡兩忘事理不二真實道場。</p>
<p>郭毓榮郭毓文請上堂遼外秫米烏喇蔘食來壯力又壯筋卓拄杖下座。</p>
<p>魏門田氏請上堂僧問文殊是七佛之師為甚麼出不得女子定師云只為他是七佛之師進云罔明是初地菩薩為甚麼出得女子定師云只為他是初地菩薩進云弟子初參請師直指師云雲在嶺頭閒不徹水流澗底太忙生乃云是定非定是出非出文殊罔明切忌問卜鎮州大蘿蔔依舊長深土。</p>
<p>錦州知縣劉允恭及亮庭大師天璽大師請上堂僧問西來密訣即不問如何是主人公師云讚者則喜謗者則嗔進云恁麼則和尚認賊為子也師云汝又作麼生進云讚者則喜謗者則嗔師云咬人屎橛乃云相逢睹面喜容容達者方知格外宗一句迥超凡聖路箇中誰識主人公箇箇眼能觀色耳能聞聲鼻能嗅香舌能談論身知寒暑意能分別各有所執主人公在甚麼處舉起拄杖云若喚這箇作主人公也是認賊為子喚奴作郎若喚這箇不是主人公猶是捨父逃逝向外馳求且道畢竟作麼生喝一喝云若擇水乳須是鵝王。</p>
<p>李魁英請上堂木馬踏碎須彌泥牛耕破海底以拄杖畫云若向這裏覷得破也未具衲僧正眼且道如何是衲僧正眼半夜穿花針。</p>
<p>高有才李君表請上堂舉古德云有一物上拄天下拄地黑漆漆明歷歷常在動用中動用中收不得古人大似向虛空裏著楔且道喚甚麼作一物既是在動用中為甚麼又收不得擊拂子云果向這裏出隻手無量劫不異今日今日不異無量劫也不被十二時所轉量周沙界壽等虛空其或未能今朝正是臘初三切莫忘卻。</p>
<p>田門丘氏趙門商氏請上堂今朝臘月初五忽聽椎鐘擊鼓山僧拽杖上堂並無一法囑咐欲識祖意西來野鵲穿梅戲舞九九八十一五九四十五任君從頭算戊<span class='corr'>己</span>原屬土。</p>
<p>信官趙起蛟施朝鳳請上堂問雲門扇子[跳-兆+孛]跳三十三天觸著帝釋鼻孔東海鯉魚打一棒雨似盆傾未審是神通妙用法爾如然師打云向這裏會去進云早知燈是火飯熟<span class='corr'>已</span>多時師云也是王四郎襆頭乃云法身清淨亦無比露柱燈籠相共語三腳蝦蟆飛上天撞斷東海烏龍脊分水夜叉擊一槌晴天平地轟霹靂須彌頂上浪滔天九曲黃河乾到底疑殺東村王大伯看來原是胡張李。</p>
<p>臘月八日護法駐防佐領鄔爾都洎合宅親屬眷等受三自歸請上堂僧問萬法歸一一皈何處師云老僧在盤山紫蓋峰東川親折一條山京拄杖上下長七尺五寸進云鄔護法合宅受三自歸和尚與伊先受那一歸師驀頭一棓云先受這一歸進云歸依三寶有何功德師云高車駿馬橫門外朝罷歸來坐錦堂進云恁麼則三寶地中親植得九朝門外奪高標師云若非親著力爭得掛黃金乃云大人具大志大根成大器故我釋尊勤修三祇末後雪山六年苦行至臘月八日忽睹明星豁然了徹方為天上天下第一班首長慶坐破七箇蒲團臨濟連喫三頓痛棒堪作人天眼目汝等諸人若是英靈漢聞山僧恁麼道果能憤志如猛烈將軍出寨一般將魔軍一時戰退鞭敲金鐙齊唱凱歌灑灑樂樂歸家穩坐豈不快乎珍重下座。</p>
<p>宋天祿請上堂風息浪靜一光普照萬象頓悟心空大千不隔毫端本來一道清虛凡聖性相平等所以淨法界身元無出沒大悲願力示現無窮大眾還知世尊悟處麼梅花乍放驚人目添的黃鸝話更多。</p>
<p>信官白崇祿請上堂山僧有箇古公案未曾舉似諸人今日布施大眾高聲云會麼東序一僧鼻孔短西序一僧眉毛長阿呵呵笑殺人。</p>
<p>元旦夏守祖請上堂三世諸佛不知有八角磨盤空裏走狸奴白牯卻知有蝦跳何從出得斗新婦騎驢阿公牽為伊獨尊遍大千明明報與參禪客曠劫今朝無兩般。</p>
<p>趙國柱等請上堂春日春天裏春來喜更多春光春色照春暖春氣和春雷驚春夢春雨潤春萼春老行春令春童唱春歌恒河沙數劫一曲演摩訶。</p>
<p>正月十五日監院請上堂正月半元宵節火炮輝空連天熱敲落須彌嘴半邊海神忙叫疼不徹徹不徹掉棒打落天邊月參。</p>
<p>解制上堂春風遍暖四野煙濃萬里芳草綠千峰花樹紅黃鸝宛囀俊鷂騰空九旬安居<span class='corr'>已</span>竟百日佛事周隆衲僧未莊包裹猶如將軍建功腳尖趯出報化佛倚天長劍果磨礱喝一喝下座。</p>
</div>
<div class='div-other'><a id='mulu11' /><p>康熙三十四年歲次乙亥無射上旬重陽日三韓中後所內務府筆帖式石有用及眾鄉紳恭請住剌兒山朝陽寺至丙子年孟夏望日結制上堂師拈香祝聖畢　次拈香云不假造作本自天然第六回拈出供養灤陽澤它萬善第一代了宗先和尚用酬法乳<span class='corr'>斂</span>衣就座維那白槌畢師云一不成二不是睹面相呈<span class='corr'>已</span>成鈍置還有本色衲僧麼不妨出眾證明僧問山花舖地錦澗水綠如藍如何是奪人不奪境師云山深松檜廣路曲客來稀進云如何是奪境不奪人師云連夜風吹花落盡頻呼行者掃丹墀進云如何是人境兩俱奪師云峰高路遠絕方信斷首烏龜腳指天進云如何是人境俱不奪師云滿院榴花香撲面游蜂不住亂爭妍進云恁麼則不到朝陽之地焉知臨濟家風師便打乃云剌兒山子長城邊胡漢交參話正偏秦令已行今古格樓臺煙鎖角聲連且道此四句語是賓是主是正是偏於此辯得凡聖同居今古無二雖然如是不立凡聖不落古今又作麼生良久云遼河水闊連天碧剌子山橫宇宙寬維那結槌下座。</p>
<p>護法石有用請上堂父母未生前有箇本來面分明舉似君問君薦不薦且道如何分明底事揮拂子云廚庫連僧堂山門對佛殿。</p>
<p>儒人石門傅氏等請上堂僧問千峰秀色遍地花開格外玄機請師直指師云高著眼進云當陽無物呈師座陣陣香風滿法床師云猶是箇裏底僧罔措師云將為販蔘客原來買菜人乃云炎天日暖遍地花開雲淡風輕千峰秀色所以時節若至其理自彰即今節屆仲呂且道彰箇甚麼忽然一陣風雷澍雨箇箇面前一片清涼䄩秈䅍瑞皣樹呈祥百穀豐稔調和萬民了無饑色也不可作世諦流布也不可作佛法商量畢竟作麼生即得良久云鴛鴦繡出從君看不把金針度與人。</p>
<p>中元節上堂十五日已前炎天暑熱魚躍蓮叢十五日<span class='corr'>已</span>後金風漸爽山色凄涼正當十五日金鐘連吼玉磬長鳴於斯會得見聞覺知頭頭是妙步步歸宗總是本地風光無非當人正體其或未然今日正當中元節令處處慶讚水官莫要錯過時光好。</p>
</div>
<p class='juan'>暉洲旲禪師語錄卷第四終</p>
</div><!-- end of div[@id='body'] -->
</body></html>