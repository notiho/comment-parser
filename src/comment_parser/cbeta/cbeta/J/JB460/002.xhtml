<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>灤州萬善暉州昊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>灤陽高山石佛禪院暉洲禪師語錄卷之二</p><p class="byline">記錄均霑</p>
<div class='div-other'><a id='mulu6' /><p>康熙二十九年歲次庚午十月十五日高山白道子石佛寺信士王之煥吳守高院主明瑞等恭請。</p>
<p>結制上堂拈疏云未離萬善漏洩久矣<span class='corr'>已</span>至石佛難已囊藏還會麼卻請維那對眾剖露指法座云不秉釋迦慈父非禮須彌燈王頭頭常光現前步步真風顯露喝一喝便陞拈香祝聖畢　次拈香云佛祖同根人天瞻仰第三回拈出供養萬善堂上第一代上了下宗先師和尚用酬法乳<span class='corr'>斂</span>衣就座維那白槌畢師云言中有嚮句裏無私還有覿面相酬者麼出眾與拄杖相見僧問萬善堂前松柏翠石佛殿內法雲飛去此二途請師指示師云高峰崖下爛石棚進云莫非是和尚奇特句麼師云不落兩頭進云畢竟若何師便打問向上一路千聖不傳如何是不傳底事師云無底缽盂口向天進云恁麼則閒殺人也師云汝還手忙腳亂進云也知和尚不肯放過師云自知較一半乃云全大機顯大用一微塵裏能藏百億須彌百草尖頭流出無邊剎海塵塵剎剎在在處處總不離當人分上故我先聖出世為一大事因緣祖師西來亦不過見性成佛即今眾信檀越特請山僧重建法幢舉揚宗旨於此不敢囊藏八字打開一一拈出舉起拂子云會麼一處通百處千處一時通一處透百處千處一時透其或未然喝一喝云當陽獨露真常劍截斷千江水逆流維那結槌下座。</p>
<p>任宗乾趙進貴請上堂問今日居士設齋請和尚說法有何利益師云種豆不生麻進云客來將甚麼接待師云入門一盃茶進云和尚說甚麼法師云車不橫行理不曲斷進云靈山奧旨迦葉親聞石佛法令誰人得師云只汝不聞進云爭奈人人鼻孔撩天箇箇腳跟踏地師云猶是寐語乃云今日檀信設齋供養一堂羅漢仍請山僧陞座說法以拄杖擊案一下云大眾這箇是有法說無法說諸仁者試道看若道有法可說釋迦四十九年隨方演化未曾說著半字若道無法可說古今尊宿鳴鐘擊鼓聚眾上堂豎拂拈槌又作麼生復擊一下云若向這裏果然緇素分明日費斗金不為分外苟能未然筵前有齊也少不的這一分何故不見道是法平等無有高下卓拄杖下座。</p>
<p>美亭和尚領眾請上堂問今日打七所為何事師云證龜成鱉進云從來箇裏無變改為甚麼烏龜卻成鱉師云不是苦心人不知進云拶碎虛空掀翻大地還得箇伎倆麼師云賊過張弓乃云今朝正起七一段好消息門外石羅漢參學事<span class='corr'>已</span>畢悟者一任悟迷者一任迷賢者賢兮愚者愚喝一喝云當機覿面無回互提起眉毛亦是遲。</p>
<p>羲暉請上堂月前數九霜飛寒抖擻月後數九花開綻梅柳正數九凍落虛空顛倒走大千沙界絕驅馳枯木堂中獅子吼吼吼吼蝦跳何曾出得斗。</p>
<p>王養粹請上堂泥羅漢前仰後合石菩薩東倒西歪禪衲子顢顢頇頇小沙彌莽莽鹵鹵諸佛心印祖師密訣秘魔放下手中杈石鞏架起千鈞弩參。</p>
<p>王之煥吳守高請上堂恁麼恁麼煙翠鳥啼楊柳岸不恁麼不恁麼釣魚人臥玉蘆灣不恁麼中卻恁麼楊柳岸啼煙翠鳥恁麼中卻不恁麼玉蘆灣臥釣魚人於此明得三頭六臂於此不明天上人間畢竟如何喝一喝卓拄杖下座。</p>
<p>示眾上堂朗然寂照廓落無邊盡十方總是一箇清淨身滿大地無非是箇正法眼汝等諸人向甚麼處著足於此洞明如龍得水似虎靠山從前無明業識一見冰消如斬一綟亂絲一斬一齊截斷趙州道我見千百億箇盡是覓作佛底漢子於中覓箇無心人難得雖然如是告報猶欠一著在何故聻莫謂無心便是道無心猶隔一重關喝一喝下座。</p>
<p>普博大師請上堂世尊拈出迦葉漏洩殃及後代兒孫箇箇呈醜美拙君不見綠楊處處醉春風黃鳥聲聲啼不徹。</p>
<p>純湛請上堂湛湛瀾瀾一派清何須海外覓濴聲豁然踏破澄潭月一道寒光亙古明且道不離當處一句又作麼生良久云鶴飛千點雪龍起一潭冰揮拂下座。</p>
<p>歐陽泰延生請上堂一陽復始日初長特地登堂為舉揚昨夜東風行正令西園梅放兩三行拈起拄杖云會麼喚作拄杖則觸不喚作拄杖則背若也識得荊棘林中直過紅塵堆裏橫身風后先生即今現在汝眉毛尖上一一重添算籌福亦如是壽亦如是我今為汝保任終不虛也擲拄杖下座。</p>
<p>祥光領眾請上堂寒梅破雪凍柳舒眉風鳴琴管之音鳥哢笙簧之調漁父謳歌樵人鼓舞一一為汝諸人助發實相之弘機顯耀真宗之大用於斯明得乾達婆王退身無路苟或未明且向紅罏邊識取火箸院主明瑞請上堂殘臘方<span class='corr'>已</span>盡春氣復和融翠柳黃鸝囀荒田煙霧重透出聲色外識取主人公雖然如是透聲色一句又作麼生豎拂云金鱗遊海底鴻鴈唳長空揮拂下座。</p>
<p>朗空和尚請上堂一不成二不是眼聞聲耳出氣且道鼻孔在甚麼處咦拋卻金剛圈莫爭鐵蒺藜。</p>
<p>上堂悟處無迷迷處無悟迷<span class='corr'>悟</span>兩忘虛空骨露木馬踏翻洋子江泥牛捔碎珊瑚樹。</p>
<p>解制上堂問人人有條古路為甚麼踏不著師云含元殿裏覓甚長安僧進前一步師云猶是枷上添鎖進云逍遙去也師云更有人索飯錢在乃云人人擔著一付屎腸東行西撞卻不知裏邊更有一條活路若覷得見處處通衢捲舒自在若覷不見觸途未免成滯高聲云諸仁者還識活路麼肯諾不得全卸卻方為妙。</p>
</div>
<p class='juan'>暉洲旲禪師語錄卷第二終</p>
</div><!-- end of div[@id='body'] -->
</body></html>