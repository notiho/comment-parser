<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>灤州萬善暉州昊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>暉洲禪師住三韓寧遠州地藏寺語錄卷之五</p><p class="byline">記錄<span class='note-inline'>(恒如　文學)</span></p>
<div class='div-other'><a id='mulu13' /><p>康熙三十六年歲次丁丑十月十五日院主成憲駐防佐領鄔爾都及闔城檀越等恭請住寧遠地藏禪院傳戒參禪上堂拈香祝聖畢次拈香云盤根錯節聲價難酬第七回拈出爇向爐中耑為供養盤山古中盤正法寺上了下宗先師用酬法乳<span class='corr'>斂</span>衣便座徹元和尚白槌畢師豎拄杖云世尊拈出迦葉漏洩箇中還有通這消息的衲僧麼僧出便問釋迦三昧迦葉不知和尚三昧甚麼人知師云夜半木童穿鞋去天明石女戴帽歸進云恁麼則學人禮拜有分也師云非汝境界僧罔措師云可惜許乃云昔日老古錐開百千法門設種種方便無非教人明得向上這一著子大眾誰是少這一著子的聻若道人人本有各各不無為甚麼問著諸人舌似扁擔眼如流星作麼生又明得這箇道理去以拄杖打圓相云大眾會麼若向這裏緇素分明那論持戒毀戒地<span class='corr'>獄</span>天堂魔宮佛國總向這裏一一了也雖然如是試羯磨看維那結槌下座。</p>
<p>生員馬負圖劉貴臣請上堂僧問若人轉物即同如來面前境物作麼生轉師云東邊是僧西邊是浴進云如何是東邊是僧西邊是俗師云光頭的光頭戴帽的戴帽士問達磨西來意不問如何是仲尼之道師豎起拂子云會麼士云不會師云吾無隱乎爾進云如何是達磨西來意師云南園梅北園柳士罔措師云時節也不知乃云寧城此際建法幢曲澗峰巒古韻彰琴管聲歌誰薦得石人雙耳聽宮商不是西天梵語亦非仲尼文章畢竟如何良久云今日天寒明日與汝商量。</p>
<p>授沙彌戒內務府筆帖式石有用請上堂諸仁者還知今日祥瑞麼十方如來諸大菩薩同一門而出各陞獅子寶座一音演唱敷揚毘尼即今現前或僧或俗或男或女乃至天龍八部一切鬼神情與無情悉皆聞聲盡得其戒各證無生法忍去也忽然從龜毛頭上跳出一箇無面孔的漢來攔胸便問既然與麼今日椎鐘擊鼓集眾上堂一伸一問拈椎豎拂又作麼生山僧到這裏有理難伸無言可對只得口掛壁上幸得木上座在手驀頭一棓嚇得那無面目漢赤身[跳-兆+孛]跳倒騎山門走入佛殿揚聲大叫雖然與麼未會向上事在大眾出來道道看那箇是向上事聻莫非傳演毘尼是向上事石護法設齋是向上事鳴鐘擊鼓聚眾上堂是向上事拈椎豎拂一問一答是向上事以拄杖打圓相云果然於此會得十方如來諸大菩薩與汝諸人頭頭相捔步步相踏其或未然年來更有新條在腦亂春風卒未休。</p>
<p>不琢和尚請上堂僧問古人云有時拈椎豎拂即得有時拈椎豎拂即不得拈則是不拈則是師云總不離老僧手裏進云拈與不拈總不恁麼是若何師便打師豎起拂子云恁麼恁麼正是腦後加楔眼裏添砂擲下拂子云不恁麼不恁麼亦如敲冰覓火緣木求魚且道地藏恁麼告報諸人何異身外尋身夢中說夢誰能識的道無迷悟發證由師運萬行之因圓一身之果或深藏於窮谷或遊化於諸方或幽棲於殿閣重樓或靜隱於茅堂小室循途得貴漸悟心源到這田地直須㘞地一聲桶底脫落方能鑒地輝天震威一喝云出群原是英靈漢敵勝還他將相才卓拄杖下座。</p>
<p>冬至天璽請上堂向陽之地春先到近日崖前發早梅歷歷分明無缺欠何須特地更安排有指示莫疑情無指示話先乖百草頭邊渾漏洩一毫端上現樓臺。</p>
<p>彌陀聖誕爵軒恒如請上堂孤松嶺秀岸柳含煙鳥棲幽林鶴鳴霄漢若是家裏人便說家裏話方知家中事且道誰是家裏人家中更有甚麼事顧左右云即今彌陀如來現在說法現在度生令汝箇箇福慧無盡壽量無窮得大辯才自在無礙還信得及麼雪後始知松柏操事難方見丈夫心。</p>
<p>錦州住持寂謨檀信楊林翰請上堂釋迦未出世達磨不西來人人常光現前箇箇超今越古本無毘尼可傳那有佛法可示及乎釋迦出世達磨西來拈椎豎拂立主立賓若向釋迦未出世已前為人墮在那邊若向達磨西來後為人落在今時若總不恁麼又坐淨潔坑裏眾禪德作麼生即得良久云風雪交加特地冷歸堂且向火爐邊。</p>
<p>蘊無天真請上堂僧問如何是空手把鋤頭師云莫要忘卻本參進云如何是步行騎水牛師云拖死尸的是甚麼人進云如何是人從橋上過橋流水不流師云萬古長空一朝風月乃云窮玄究妙望空祈告拈今舉古揚塵撒土二途不涉誰是知音喝一喝云若向這裏會去非但超今越古現在參學事畢。</p>
<p>不大師請上堂陽回氣轉日麗風和林下生涯若為舉似瞌睡漢纔下單頭便覺暖生臘退梅綻春來岸柳垂絲萌芽出土所以欲識佛性義當觀時節因緣時節若至其理自彰如何是自彰底道理汝等見麼滿院馨香關不住南園又放兩三枝。</p>
<p>本州李護法信官宋護法請上堂問一陽復始萬物生輝二陽發動沾恩有幾師云目前背後進云恁麼則凍柳垂青方覺嫩寒梅纔放透馨香師云好箇消息乃云梅放南枝呈舊面冰消北岸發新波當機更問西來意煙柳飄飄鳥語多。</p>
<p>燈節義州住持德興請上堂僧問三陽開泰即不問五谷豐登是如何師云天下樂昇平進云洪鈞氣轉鳳曆陽回如何是萬物發生之意師云處處綠楊鶯囀滑家家門首月燈輝進云恁麼則大地沾光去也師云為甚麼汝面前黑漆漆乃云向上一路匝地普天築著磕著越聖超賢以如意擊香几云當陽獨露無生旨一曲昇平樂太年。</p>
</div>
<div class='div-other'><a id='mulu14' />
<p class='h1'>暉洲旲禪師住永平府樂亭聖嚴寺語錄</p><p class="byline">侍者<span class='note-inline'>(玫聲　悟真)</span>記錄</p><p>康熙歲次辛巳大蔟中澣八日樂亭縣吳家林監院爵軒徒理會洎本寺護法檀越高聚善蕭陳舜等敦請住聖嚴寺參禪傳戒至姑洗望旦上堂拈香祝聖畢次拈香云此一瓣香舒之則離婁莫覷捲之則法界難藏第八回拈出爇向爐中供養萬善堂上了宗先師用酬法乳<span class='corr'>斂</span>衣就座維那白槌畢師云相逢覿面無餘事只要時人正眼開果有仙陀會裏客不妨出眾舞三臺有麼僧問鉗槌密運煆鐵成鋼展演毘尼群機普利即不問如何是覿面相呈的事師驀頭一棒進云不到場中親負命焉能棒下解無生師云且緩緩問佛真法身猶若虛空應物現形如水中月如何是法身體師云庭前金線柳進云如何是法身用師云殿後碧桃開進云體用雙彰是如何師打乃云最喜清和三二月露花煙柳鬥芳烈青山盡得解無生浩浩圓音沒差別到這裏有甚東土西天南窟北穴盡大千總是戒壇遍十方皆一寶闕會麼箇中無是不毘盧處處總成華藏界維那結槌畢卓拄杖下座。</p>
<p>信官劉可富請上堂僧問泥牛踏翻澄潭月驚起金烏半夜紅東土西天即不問如何是第一玄師云海底泥牛吼震天進云如何是第二玄師云石火星飛鼻孔穿進云如何是第三玄師云廣博無遺應用全進云如何是第一要師云猢孫正睡覺進云如何是第二要師云鐵蛇橫古道進云如何是第三要師云枝頭寒鶴噪進云臨濟宗猷振千古庭前柏子邁常倫師云水流風動任宣揚乃云撥轉天關掀翻地軸這段風光阿誰不有庵主豎拳百丈展手孤山栽梅彭澤種柳任伊妙用與神通依舊舌頭不出口。</p>
<p>蕭陳舜請上堂道也者不可須臾離也豎拂子云見麼不見道二三子以我為隱乎吾無隱乎爾且道既是無隱乎為甚麼人人不悟若向這裏會得更不被之乎者也換卻你眼睛擲拂下座。</p>
<p>恒如請上堂僧問狸奴白牯即不問天地同根萬物一體事如何師云野闊牛羊同雁鶩天長草樹接雲霄進云清風吹面冷春意點花容如何是萬物齊彰的意旨師云猢孫上樹尾連顛進云恁麼則頭頭西來意物物祖師心師云莫將瓦礫認琦珍乃云三春節屆萬卉敷榮正燕呢喃馨風滿閣且道山僧恁麼舉揚還有為人處也無以拂子揮案云尋冰寒不見避暑熱偏多。</p>
<p>張義公領眾請上堂瑞氣遶精舍煙光射遠村雲堂鳴法鼓獅象宣華文人天悉瞻仰大地沐深恩龜毛橫宇宙兔角吞乾坤以拄杖打圓相云宇宙山河被他吞卻爾等諸人向甚麼處安身立命良久云有水皆含月無山不帶雲喝一喝下座。</p>
<p>寶三福元等請上堂三界無安猶如火宅且道出身一句又作麼生震威一喝云雲消山頂露龍隱浪頭高。</p>
<p>真然等請上堂僧問一天雲月全無異萬里溪山迥不同在昔三聖道逢人則出出則不為人意旨如何師云十字街前碌磚進云秪如興化道逢人則不出出則便為人又作麼生師云剎竿頭上豎旗進云且道出則是不出則是師云乘風千汲浪徒自鼓波濤進云和尚今日是為人也是不為人也師云灤陽城畔水自古向南流乃云不拈一物無一物不是法身不舉一念無一念莫非本覺崑崙自高淵海元深先哲恁麼建立山僧如是拈題且道有指示無指示一手撫案云土曠人稀處端的有知音。</p>
<p>朗空和尚同元初請上堂僧問一念超六度彈指越三學日禮千佛功超幾劫師云珠輝玉潤進云清淨行者不般涅槃破戒比丘不墮惡趣是何意旨師云棗甘梨酸進云坐斷兩頭中間不立是如何師云汝非其人僧喝師云果然虛頭乃云天不能蓋地不能載這段風光阿誰境界咄洎合停囚長智。</p>
</div>
<p class='juan'>暉洲旲禪師語錄卷第五終</p>
</div><!-- end of div[@id='body'] -->
</body></html>