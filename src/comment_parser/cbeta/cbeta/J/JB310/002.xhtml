<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲叟住禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>雲叟住禪師語錄卷下</p><p class="byline">侍者元一　記錄</p>
<div class='div-other'><a id='mulu10' />
<p class='h1'>頌古</p>
<div class='div-orig'><p style="margin-left:1em">世尊未離兜率<span class='corr'>已</span>降皇宮未出母胎度人<span class='corr'>已</span>畢。</p>
</div>
<div class='div-commentary'><p>天高地迥意悠悠一片皇風四百州日日與君華下醉更嫌何處不風流。</p>
</div>
<div class='div-orig'><p style="margin-left:1em">世尊因外道問不問有言不問無言世尊良久據坐外道讚云世尊大慈大悲開我迷雲令我得入歡喜作禮而去阿難尋問外道有何所證而言得入世尊云如世良馬見鞭影而行。</p>
</div>
<div class='div-commentary'><p>老胡曾未揮鞭影良駟何從見影鞭瞥爾機先窺見了追風千里去翩翩。</p>
</div>
<div class='div-orig'><p style="margin-left:1em">殃崛摩羅因持缽至一長者家其家婦人正值產難長者曰瞿曇弟子汝為至聖當有何法能免產難殃崛語長者曰我乍入道未知此法待我回問世尊<span class='corr'>卻</span>來相報及返具事白佛佛告殃崛汝速去報言我從賢聖法來未曾殺生殃崛奉佛語疾往告之其婦得聞當時分免。</p>
</div>
<div class='div-commentary'><p>蜂從華裏掠香飛香掠枝頭兩股肥無限馨香狼藉盡路行人惹一身歸諸禪伯報君知香在枝頭不在衣。</p>
</div>
<div class='div-orig'><p style="margin-left:1em">讓和尚居南嶽時馬祖住傳法院日常坐禪師知是法器往問曰大德坐禪圖甚麼祖曰圖作佛師一日乃取一磚於彼菴前磨祖曰磨此何為師曰磨作鏡祖曰磨磚豈得成鏡師曰坐禪豈得成佛祖曰如何即是師曰如牛駕車車若不行打車即是打牛即是馬祖於是悟旨於言下遂印心傳法符般若多羅識馬駒蹋殺天下人之語南宗大闡於震旦。</p>
</div>
<div class='div-commentary'><p>車運何曾在打牛牛行端的打車休劫前常運無私步迥地遮天者一頭。</p>
</div>
<div class='div-orig'><p style="margin-left:1em">百丈問黃檗甚麼處來檗曰山下採菌子來丈曰山下有一大蟲汝還見麼檗便作虎聲丈於腰下取斧作斫勢檗約住便掌丈至晚上堂曰大眾山下有一大蟲汝等諸人出入好看老僧今日親遭一口後溈山問仰山黃檗虎話子作麼生仰曰和尚如何溈曰百丈當時便合一斧斫殺因甚麼到如此仰曰不然溈曰子作麼生仰曰不唯騎虎頭亦解把虎尾溈曰寂子甚有險嵒之句。</p>
</div>
<div class='div-commentary'><p>爪牙獰聲震吼擒虎與縱虎是誰羨好手一斧斫兮一掌揮間不容髮絕窠臼窠臼絕括地腥風一陣來深深陷阱狠忙掘。</p>
</div>
<div class='div-orig'><p style="margin-left:1em">臨濟上堂曰赤肉團上有一無位真人常在汝等諸人面門出入未證據者看看時有僧出問如何是無位真人師下繩床把住曰道道僧擬議師拓開曰無位真人是甚麼乾屎橛便歸方丈。</p>
</div>
<div class='div-commentary'><p>肉團無位真人面門出入好看及乎證據將來依舊毛髮滿面。</p>
</div>
<div class='div-orig'><p style="margin-left:1em">臨濟將示滅謂眾曰吾滅後不得滅卻吾正法眼藏三聖出曰怎敢滅卻和尚正法眼藏師曰<span class='corr'>已</span>後有人問你向他道甚麼聖便喝師曰誰知吾正法眼藏向者瞎驢邊滅<span class='corr'>卻</span>。</p>
</div>
<div class='div-commentary'><p>正法眼正法眼彷彿烏梅黑兩點臨濟苦死要傳付三聖瞎驢鳴熱碗鳴熱碗兩箇黑漆桶堪嗟共死款。</p>
</div>
<div class='div-orig'><p style="margin-left:1em">風穴沼禪師因僧問如何是清涼山中主師云一句不遑無著問迄今猶作野盤僧。</p>
</div>
<div class='div-commentary'><p>野盤僧野盤僧襤襤毿毿得人憎者邊那邊躲跟過日休夏自恣不守規繩賺均提捏鬼怪瞞無著打葛藤咦典型師範無些子七佛之師尚可稱。</p>
</div>
<div class='div-orig'><p style="margin-left:1em">雲門因僧問和尚年多少師曰七九六十八僧曰為甚麼七九六十八師曰我為你減<span class='corr'>卻</span>五年。</p>
</div>
<div class='div-commentary'><p>七九六十八一語無縫罅不用險嵒句問東便西荅老倒韶陽大無端是沙是土眼裏撒返覆數來百千番依舊當年李八伯。</p>
</div>
<div class='div-orig'><p style="margin-left:1em">龍牙遁禪師因僧問古人得箇甚麼道理便休去歇去師曰如賊入空室。</p>
</div>
<div class='div-commentary'><p>賊入空房何可得七珍八寶一時拏從茲直下便休去歸到家山日未斜。</p>
</div>
<div class='div-orig'><p style="margin-left:1em">乾峰和尚上堂法身有三種病二種光須是一一透得始解歸家穩坐須知更有向上一竅在雲門出問菴內人為甚麼不知菴外事師呵呵大笑門曰猶是學人疑處師曰子是甚麼心行門曰也要和尚委悉師曰直須與麼始解穩坐門應諾諾。</p>
</div>
<div class='div-commentary'><p>人間天上數如麻弄鬼精魂事可嗟古墓鐵蛇頭戴角嵒前石虎尾吒沙動絃別曲風雷合輥芥投針日月拏打破韶陽菴外句木人夜半照菱華。</p>
</div>
<div class='div-orig'><p style="margin-left:1em">麻谷參忠國師繞禪床三匝振錫而立國師曰汝既如是吾亦如是谷又振錫國師叱曰者野狐精出去。</p>
</div>
<div class='div-commentary'><p>振錫繞床如是咄叱照用同時箭鋒相直平似砥中險似嵒甜如黃檗苦如蜜下稍突出野狐精華嶽崩騰海水立咄。</p>
</div>
<div class='div-orig'><p style="margin-left:1em">溈山祐禪師示眾曰如許多人秖得大機不得大用仰山舉此語問山下菴主曰和尚恁麼道意旨如何主曰更舉看仰擬再舉被菴主蹋倒仰歸舉似師師呵呵大笑。</p>
</div>
<div class='div-commentary'><p>仰山解舉不解用菴主解用不解舉大用堂堂總蹉過笑倒山前老水牯。</p>
</div>
<div class='div-orig'><p style="margin-left:1em">廬山永安禪師因僧問脫籠頭卸角馱來時如何師曰換骨洗腸投紫塞鴈門切忌更銜蘆。</p>
</div>
<div class='div-commentary'><p>換骨洗腸投紫塞從空放下一身輕搏風好擊南溟水據鼎休嘗染指羹白月無心來碧沼清光不語到檐楹一回撲碎懸嵒後百尺竿頭撒手行。</p>
</div>
<div class='div-orig'><p style="margin-left:1em">長慶暹禪師因僧問離上生之寶剎登延聖之道場如何是不動尊師曰孤舟載明月僧曰忽逢櫓櫂俱停時又作麼生師曰漁人偏愛宿蘆華。</p>
</div>
<div class='div-commentary'><p>出門千里沒行車倒跨楊岐三腳驢月下忽逢張果老風前攜手笑歸廬。</p>
</div>
<div class='div-orig'><p style="margin-left:1em">九峰乾禪師因僧問古人道直得不恁麼來者猶是兒孫意旨如何師曰古人不謾語僧曰如何是來底兒孫師曰猶守珍御在僧曰如何是父師曰無家可坐無世可興。</p>
</div>
<div class='div-commentary'><p>珍御盡將揚糞掃寶几一一撒塵灰那邊不坐空王殿聲色堆頭絕點埃。</p>
</div>
<div class='div-orig'><p style="margin-left:1em">洛浦安禪師因僧問諸聖恁麼來時將何供養師曰土宿雖持錫不是婆羅門。</p>
</div>
<div class='div-commentary'><p>開心碗貯鐵釘飯無底盤盛木札羹不遇風生席上客只成虛設對秋清。</p>
</div>
<div class='div-orig'><p style="margin-left:1em">雲峰悅禪師因僧問抱璞投師請師雕琢師曰不雕琢僧曰為甚麼不雕琢師曰雲從龍風從虎。</p>
</div>
<div class='div-commentary'><p>雲從龍風從虎方圓一一就規矩斧斤不施器琢成雲峰之技超今古君不見儵忽鑿開混沌竅竅成混沌旋復死。</p>
</div>
<div class='div-orig'><p style="margin-left:1em">靈雲志勤禪師因見桃華悟道有偈曰三十年來尋劍客幾回落葉又抽枝自從一見桃華後直至而今更不疑玄沙聞曰諦當甚諦當敢保老兄未徹在。</p>
</div>
<div class='div-commentary'><p>尋劍人尋劍人桃華一見喪家珍明明無悟<span class='corr'>卻</span>言悟惹得旁人簸觜唇觜唇簸了是非起三十年功付流水從今再不悟桃華者場煩惱自討底。</p>
</div>
<div class='div-orig'><p style="margin-left:1em">洞山初禪師因僧問赤水求珠猶是人間之寶和雲唱出固非格外之譚未審今日將何示人師曰夜聞祭鬼鼓朝聽上灘歌。</p>
</div>
<div class='div-commentary'><p>灘歌祭鼓義越群言窮萬法本廓千聖源禪人到此如不會一任紛紛格外論。</p>
</div>
<div class='div-orig'><p style="margin-left:1em">長沙岑和尚與仰山翫月次山曰人人盡有者箇秖是用不得師曰恰是倩汝用山曰汝作麼生用師劈胸與一蹋山曰㘞直下似箇大蟲。</p>
</div>
<div class='div-commentary'><p>兩兩普州白拈客夜深天上竊蟾蜍而今犯出難輕赦一併和贓捉敗渠。</p>
</div>
<div class='div-orig'><p style="margin-left:1em">黑眼和尚因僧問如何是不出世底師師曰善財拄杖子。</p>
</div>
<div class='div-commentary'><p>條條七尺箇山藤斗笠腰包力荷承煙水百城攜遠涉妙峰孤頂挈同登世雄徒把慈門啟勝熱空將智焰騰五十三人承事遍歸來依舊倚門扃。</p>
</div>
<div class='div-orig'><p style="margin-left:1em">葉縣省禪師因僧問如何是世尊不說說師曰觀音勢至引到西方僧曰如何是迦葉不聞聞師曰涅槃山側畔香煙滿乾坤。</p>
</div>
<div class='div-commentary'><p>勢至觀音為引路萋萋芳艸送君去除非自解倒騎驢一生不著隨人後。</p>
</div>
<div class='div-orig'><p style="margin-left:1em">玄沙侍雪峰遊山次峰指面前地曰者一片地好造箇無縫塔師曰高多少峰乃顧視上下師曰人天福報即不無和尚若是靈山授記未夢見在峰曰你又作麼生師曰七尺八尺。</p>
</div>
<div class='div-commentary'><p>渾渾圇圇玲玲瓏瓏面面連輝接影層層霽月光風雪峰起模畫樣玄沙合頂完封天地未興先<span class='corr'>已</span>就徒然忙殺兩禪翁。</p>
</div>
<div class='div-orig'><p style="margin-left:1em">趙州因僧問學人乍入叢林乞師指示師曰喫粥了也未曰喫粥了也師曰洗缽盂去僧忽然大悟。</p>
</div>
<div class='div-commentary'><p>喫粥了也洗缽畢長連床上展腳睡若也於中更言悟畫蛇添足我不會。</p>
</div>
<div class='div-orig'><p style="margin-left:1em">投子和尚因僧問能所俱忘時如何師曰無與麼事莫作與麼知解。</p>
</div>
<div class='div-commentary'><p>飲徹雲根蝃蝀東金輪天子下瑤空安南塞北分諸國盡在吾王化育中。</p>
</div>
<div class='div-orig'><p style="margin-left:1em">東寺如會禪師因仰山問借一路過那邊還得麼師曰大凡沙門不可秖一路也別更有麼仰良久師<span class='corr'>卻</span>問借一路過那邊還得麼仰曰大凡沙門不可秖一路也別更有麼師曰秖有此仰曰大唐天子決定姓金。</p>
</div>
<div class='div-commentary'><p>半合半開雙暗雙明一毫端上往復縱橫東寺山頭立仰山海底行迢迢空劫無人到天子姓金不可名。</p>
</div>
<div class='div-orig'><p style="margin-left:1em">笑嵒寶和尚因僧問一言道盡更不容其言時如何師曰武陵溪畔杜鵑語十里桃華血染紅。</p>
</div>
<div class='div-commentary'><p>痛淚洪咽泣<span class='corr'>已</span>乾血啼猶復灑涓涓庭華亂落春歸去苦雨凄風好自憐。</p>
</div>
<div class='div-orig'><p style="margin-left:1em">天童密雲悟和尚因僧問如何是生死業師曰即汝是如何是涅槃心師曰即汝是僧禮拜起師以拄杖指云去僧喜躍而出。</p>
</div>
<div class='div-commentary'><p>即汝是汝即是栗棘蓬劈面擲劈面一擲橫吞<span class='corr'>卻</span>虛空赤體皮膚脫復云險。</p>
</div>
<div class='div-orig'><p style="margin-left:1em">弘覺老和尚住大覺日牽驢巡堂一匝命眾下語眾下語<span class='corr'>已</span>仍以艸一束拋向眾前眾不能荅乃自代前語曰寶御珍裝猶尚棄誰能歷劫傍他門代後語但作驢鳴。</p>
</div>
<div class='div-commentary'><p>碎玉焚珍下鳳臺行於異類且輪回一回卸卻娘生褲幾度曾將正眼開馬字驢名隨處現人間天上豈能該雖然行盡畜生行不識誰酬畜報來。</p>
</div></div>
<div class='div-other'><a id='mulu11' />
<p class='h1'>法語　示無默戴居士</p><p>戴君無默居士山僧始至西陵時即相從問道夙於般若有大因緣在聲色塵勞中不由人教而自知有此段奇特大事可以超生脫死且言誓以此事今生若不了辦決不肯休大哉此心一發則<span class='corr'>已</span>省得無限塵勞事了也深為可羨近日學此道而要如我居士如此深信堅固者不道全無只是還少疇昔嘗需語指示入道捷徑山僧從其請而詳細開導於彼篇葛藤中意<span class='corr'>已</span>盡矣今不待請而再為葛藤者因其愛向有理路言句上解會領覽解會領覽乃聰明靈利人窟宅古人事不獲<span class='corr'>已</span>說出許多閒言長語本要為眾生拔生死疑根眾生不達其方便而反於其中作盡聰明道理豈知聰明道理作到無纖毫透漏田地終不可敵他生死只成得箇弄業識疑團而<span class='corr'>已</span>當人分上不得自由自在者只是者些作聰明道理底為害為殃永嘉所謂損法財滅功德莫不由茲心意識者是也如今要得乾坤獨露脫體無依但只將者作聰明道理底一刀斬為三段始得秖者斬底刀子亦只在當人自<span class='corr'>己</span>手裏他人為我下手不得要我自<span class='corr'>己</span>拼得性命直斬一刀方為有力量大人若也貪生怕死你不殺他他便殺了你你與他性命相負你殺<span class='corr'>卻</span>他則家國晏然他殺<span class='corr'>卻</span>你則禍事非小大慧云者箇道理向事上覷則疾若意根下思量卜度則轉疏轉遠何以故蓋者一些子是箇活潑潑地無蹤跡可尋覓者你擬向東邊討他他<span class='corr'>卻</span>在西邊立地你擬向那邊討他他<span class='corr'>卻</span>在者邊立地你擬不要見他時他<span class='corr'>卻</span>在你面前露迥迥地推不向前約不退後十二時中折旋俯仰築著磕著一一天真一一靈妙向者裏著得一隻眼則疾若別作玄妙道理解會則轉疏轉遠矣又第一不得將心待悟執迷求悟若有此病則永無悟期記得居士曾問山僧不知弟子何時得悟去山僧云你從來不曾迷何用求悟此等說話正是劈面提持彼時因見居士不能當機直薦復與泥裏洗土一上者蓋欲居士不執在迷悟上耳德山云汝但無事於心無心於事則虛而靈寂而妙是知從上先德指示人處罔不向直截處著到幾曾教你向外馳求別作道理來據實而論只以㘞地一聲為到家時年來此道大喪握拂柄而為人師者有以奇特玄妙為禪道者有以胡言亂語為禪道者有以穿鑿古人公案為禪道者有以敲床豎拂指東畫西為禪道者有以無言無示一向黑山鬼窟裏坐地喚作寂然不動感而遂通為禪道者上來種種施設各各自謂具向上爪牙全體作略殊不知正是弄業識精魂與本分事上了沒交涉又有一種光頭外道或於叢林中隨隊骨董住得一二半載自<span class='corr'>己</span>腳跟下黑洞洞地也來城隍聚落造妖捏怪顛言倒語簧鼓聾俗以<span class='corr'>己</span>之愚以愚他人如斯之流別造地獄著你去在我無默居士邪正<span class='corr'>已</span>自辨得山僧固無慮也能久久不退初心只如此做去時節到來驀然打破漆桶親見自家本來面目那時說正說邪也由我不說正說邪也由我說生說死也由我不說生說死也由我說迷說悟也由我不說迷說悟也由我說道理也由我不說道理也由我我為法王於法自在生死迷悟邪正道理是甚麼熱碗鳴聲當恁麼時更喚甚麼作邪正喚甚麼作生死喚甚麼作迷悟喚甚麼作道理乃至又喚甚麼作說不說咄恁麼打葛藤直到阿逸多出世亦無了期且截斷。</p>
<p>生死病根拔不得千生萬劫為害為殃出一皮袋了又入一皮袋出出入入無有了期性燥漢虛空大地直下掀翻一摑粉碎便見風清八表光洞十虛生死根株覓其影跡了不可得矣即出入一切皮袋亦不曾離<span class='corr'>卻</span>自家本位到恁麼田地山僧有三十拄杖要你喫而今且不打。</p>
<p>不是心不是佛不是物如曜十大日輪於太虛空中盡塵毛剎海三世古今晝夜六時常放妙寶光明無幽不照無暗不破更無一絲毫隱晦處無一絲毫障礙處雖然更須向生佛未彰明暗未逗<span class='corr'>已</span>前勦其光滅其影始得如或不然久後成箇撮光弄影之徒去在。</p>
</div>
<div class='div-other'><a id='mulu12' />
<p class='h1'>詩偈</p>
<div class='div-other'><a id='mulu13' />
<p class='h2'>遠菴法兄和尚開法神鼎賦贈</p><p style="text-indent:0em" class="lg-abnormal"><div class='lg-row'>虎嵒老子僧之龍高躅吾兄步後蹤掣電之機人罔測有如霹靂起晴空[番*支]土揚塵過湘水嘯風於菟出雲裏重闢諲老古門庭水赴雲趨問源委道旁拾得無根艸須彌靠倒還扶起湘北湘南咫尺間武陵溪畔是我里君去碧桃華正開景物無情亦欣喜我此歸程端在秋雨笠煙蓑<span class='corr'>已</span>料理相期共話洞庭春千古稀聲[番*支]人耳手中時把任公竿閒坐孤峰釣金鯉</div>
</p></div>
<div class='div-other'><a id='mulu14' />
<p class='h2'>客鑒湖喜友人至</p><p style="text-indent:0em" class="lg-abnormal"><div class='lg-row'>山館虛寥寥日色澹相倚晝夢破蟬聲心胸洗流水故人江上來一見心自喜遺我黃葉句字字清風起偉哉君子風言發非終始百年千載後知音我與爾</div>
</p></div>
<div class='div-other'><a id='mulu15' />
<p class='h2'>龐伯容居士乞偈示之</p><p style="text-indent:0em" class="lg-abnormal"><div class='lg-row'>君不見當年有箇龐蘊翁馬師言下喪家風有男不婚女不嫁團圞頭聚談真空君也與渠同箇姓作略肯讓渠稱雄好將楚水一吸盡突出金烏掌上紅非特步追龐公武還能滅<span class='corr'>卻</span>馬師宗又不見南泉會裏甘贄叟落落生機罕匹偶無米飯炊接往來一粒塞斷衲僧口譬如餧馬與餧驢敵勝驚群師子吼堪歎君今繼此風馬驢來噇何憧憧我亦隨例噇一頓潦倒人前恣脫空劇談抵掌開歡悅喑啞叱吒喪狐蹤佛祖不傳頂[寧*頁]句而今說與龐伯容</div>
</p></div>
<div class='div-other'><a id='mulu16' />
<p class='h2'>韞石禪人乞偈示之</p><p style="text-indent:0em" class="lg-abnormal"><div class='lg-row'>上人發足來西江瞻風撥艸何皇皇參我龍峰一千里質疑之外無別將傲骨凌凌操冰雪與誰天地相低昂男兒標致合如此局促軒籠非大方君不見德山當年初出蜀凜然氣宇摩穹蒼直向南方剿魔子眉間倒挂金剛王因侍龍潭夜深立紙燈吹滅眼前光又不見臨濟三度問黃檗鐵棒摟翻硬脊梁轉身逆把虎鬚捋手面一著超尋常二老不作此令冷吾今為子聊一揚</div>
</p></div>
<div class='div-other'><a id='mulu17' />
<p class='h2'>秋夜留別積翠諸公</p><p style="text-indent:0em" class="lg-abnormal"><div class='lg-row'>通夕不肯寐西風吹蕭索桐葉落秋聲山川同寂寞月白千萬峰靈籟生幽壑因思初古人使我遠行腳孤笻破大荒天地一囊橐</div>
</p></div>
<div class='div-other'><a id='mulu18' />
<p class='h2'>將入楚誅茆留別圓知和尚</p><p style="text-indent:0em" class="lg-abnormal"><div class='lg-row'>逢君霅水與君好數載情同莫逆道熏風動我故園心惜別愁看原上艸握手分攜話別難不盡離思兩懷抱虎林風月君主張楚國千峰我投老<span class='corr'>已</span>驚歡晤難可期況復衡陽艱鴻鳥明朝回首曉江寒一圓新日蕩波杪</div>
</p></div>
<div class='div-other'><a id='mulu19' />
<p class='h2'>送西鑒禪人之松陵艸菴達神山禪師書</p><p style="text-indent:0em" class="lg-abnormal"><div class='lg-row'>烈日焦山鳥畏飛芒履翩翩下翠微征途蹋碎炎炎暑凜然遍界揚清輝君不見古人親師好標格雪兮暑兮無難色生受途中喫許般未肯些兒介胸臆荷法身心鐵石堅道昭今古光烜赫首山不辱沼翁命法戰場中收艸賊安公不忝德嶠使劈箭機鋒驚皖伯汝也今充此執行吾也駐聞收賊捷此賊竄身艸澤中渚月江華多摽竊今當受命出師時與汝錦囊一計策捲旗息鼓卒然臨審機度勢搗巢穴月魄雲魂一箭穿有如疾風落秋葉賊魁既斬六國平木馬歸眠松下月使乎使乎不易稱如此而後始稱得</div>
</p></div>
<div class='div-other'><a id='mulu20' />
<p class='h2'>淵雲知客求偈示之</p><p style="text-indent:0em" class="lg-abnormal"><div class='lg-row'>我口尋常挂壁上除非喫飯方取下今朝取下飯無喫與汝一箇閒話杷我此話杷半字無不似維摩口多聒維摩多口談不得我無半字如缾瀉杜口毘耶話杷傳況復如缾瀉而下淵禪苟具超方作話杷一時都抹殺</div>
</p></div>
<div class='div-other'><a id='mulu21' />
<p class='h2'>潘子元公施木助建靜室以偈謝之</p><p style="text-indent:0em" class="lg-abnormal"><div class='lg-row'>我初來溪上結宇雲鳥邊柱將荊栠縛壁以艸茅編上雨苦常濕旁風悽每穿馴虎臥檐下狎鹿眠床前如是歷二載處之澹如焉澬水有潘子賢士風四傳我固非賢者潘子而知賢見我頹坐此施木勷勝緣我得木之施廬室功獲圓始免雨風苦得安坐臥便以我嵒穴士潘子且尚然何況貧里子而不蒙澤旃此則小節耳於公奚足宣潘子澤在民口碑在所鐫</div>
</p></div>
<div class='div-other'><a id='mulu22' />
<p class='h2'>掃開山圓暢居遁二祖塔</p><p style="text-indent:0em" class="lg-abnormal"><div class='lg-row'>蕭蕭波堵冷雲丘倚杖荒原悵莫休毀去豐碣湮艸壤存來吾道仰閻浮披蓁敬奠伊蒲塞擊目悲看法社秋緬想高風當日韻菲躬慚愧繼芳猷</div>
</p></div>
<div class='div-other'><a id='mulu23' />
<p class='h2'>除夕</p><p style="text-indent:0em" class="lg-abnormal"><div class='lg-row'>擁毳寥寥坐竹齋虛窗香送早梅來寒聲盡逐殘更去春色將隨愛日回竟夕不眠鄉夢斷慈闈想到旅魂摧床前靠郤敲風杖聊對青燈酌茗杯</div>
</p></div>
<div class='div-other'><a id='mulu24' />
<p class='h2'>旅菴和尚初度偈以壽之</p><p style="text-indent:0em" class="lg-abnormal"><div class='lg-row'>傲雪梅英占早芳可方逸士發天藏瑞徵泉石呈嘉運氣靄乾坤剖大荒筆底華開春滿篋句中珠吐夜生光一笻煙水南詢遍脫下芒鞋曬夕陽</div>
</p></div>
<div class='div-other'><a id='mulu25' />
<p class='h2'>贈佛日天岳和尚</p><p style="text-indent:0em" class="lg-abnormal"><div class='lg-row'>三臺舞罷楚雲隈又震雷音浙水來眸刮金鎞耆國手爐烹佛祖活鉗鎚戲將毒鼓當軒擊笑把龜毛空裏栽為報五湖玄學者皋亭路上滑如苔</div>
</p></div>
<div class='div-other'><a id='mulu26' />
<p class='h2'>春暮過昭陽探知<span class='corr'>己</span></p><p style="text-indent:0em" class="lg-abnormal"><div class='lg-row'>一葉輕舠訪隱淪蒹葭深處見伊人波光靜照鬚眉古野景晴開耳目新庭樹華殘春<span class='corr'>已</span>老竹樓簾捲燕來頻因思昔日苕溪上薄暮尋梅過比鄰</div>
</p></div>
<div class='div-other'><a id='mulu27' />
<p class='h2'>贈皇慶谷王和尚</p><p style="text-indent:0em" class="lg-abnormal"><div class='lg-row'>浙水吳山廿載尋百城罷請飽叢林莖毛雨出摩尼寶一曲彈來師子琴翰墨淋漓隨意灑珠璣錯落發天吟空階寂寂苔無恙門徑翛然鎖綠陰</div>
</p></div>
<div class='div-other'><a id='mulu28' />
<p class='h2'>贈金牛焞姪和尚</p><p style="text-indent:0em" class="lg-abnormal"><div class='lg-row'>獨據金峰最上峰瞎驢端的滅吾宗青苔剝雨春從長黃葉堆階秋任重牙爪豈同狐兔類芳塵直步乃翁蹤他時生殺機拈出佛祖鞭教死款供</div>
</p></div>
<div class='div-other'><a id='mulu29' />
<p class='h2'>過張雲臣居士別業</p><p style="text-indent:0em" class="lg-abnormal"><div class='lg-row'>席地冒天寄一方亂離不到臥羲皇晨興正定刳空際午夢殘書枕股旁竹戶茅堂封古霧女牆蘿壁拽新篁逃禪盡是休官後豈只高風羨李楊</div>
</p></div>
<div class='div-other'><a id='mulu30' />
<p class='h2'>清河曉發</p><p style="text-indent:0em" class="lg-abnormal"><div class='lg-row'>夢回高鳥噪幽枝驚起扁舟發釣磯幾點晨星殘照水一江風露冷侵衣潮聲初落平分曙人語喧傳半啟扉迎面好山看不的涼飆時送飽帆飛</div>
</p></div>
<div class='div-other'><a id='mulu31' />
<p class='h2'>旅邸送別履冰禪師</p><p style="text-indent:0em" class="lg-abnormal"><div class='lg-row'>衲裰山雲出楚湘又攜湘月下維揚休傷此際違顏重勉矣前途好自將遠樹遙迎帆影綠岸華近接杖頭芳與君揮手春風裏旅況蕭蕭各路長</div>
</p></div>
<div class='div-other'><a id='mulu32' />
<p class='h2'>過孚萬周居士別業</p><p style="text-indent:0em" class="lg-abnormal"><div class='lg-row'>風月婆娑世杳忘伊人何代隱茅堂傲寒修竹當門綠衝雪梅花隔圃香閒狎支公梳羽鶴時吟庖子解牛章干戈滿地烽煙遠咫尺乾坤別一方</div>
</p></div>
<div class='div-other'><a id='mulu33' />
<p class='h2'>贈神鼎符姪禪師</p><p style="text-indent:0em" class="lg-abnormal"><div class='lg-row'>遠兄真子契先公博飯栽田繼祖風戛玉鏗金青嶂裏牽犁拽耙白雲中钁頭舉起轟塗毒耨柄拋來擲棘蓬堪笑弄他閒口鼓<span class='corr'>卻</span>教嗤我石鄰翁</div>
</p></div>
<div class='div-other'><a id='mulu34' />
<p class='h2'>春日登白皋峰</p><p style="text-indent:0em" class="lg-abnormal"><div class='lg-row'>老步龍鍾上翠微落紅滿路鳥空啼濛濛曉色吹深雨冉冉春光度遠溪翹首雲林千嶂迥回眸煙樹萬家低他時歸臥孤峰月尤憶攜笻楚水西</div>
</p></div>
<div class='div-other'><a id='mulu35' />
<p class='h2'>留別達源周文學</p><p style="text-indent:0em" class="lg-abnormal"><div class='lg-row'>纔踵西陵又入湘苦無定力共清光為看原上春蕪綠卻憶雲中薝蔔香學佛知儒君自羨敲風打雨我偏狂偶來林下成奇遇幾度曾拈柏子商</div>
</p></div>
<div class='div-other'><a id='mulu36' />
<p class='h2'>遊龍湖阻雨宿南竺菴</p><p style="text-indent:0em" class="lg-abnormal"><div class='lg-row'>泉流決決鳥喈喈春煖閒尋景物<span class='corr'>佳</span>擬向蓬湖邀白月<span class='corr'>卻</span>隨風雨宿空齋飲雲或可瞻辰蝀煉石無因見女媧落落幽懷聊獨遣韻敲寒夜墮松釵</div>
</p></div>
<div class='div-other'><a id='mulu37' />
<p class='h2'>過青山贈虛一楊居士</p><p style="text-indent:0em" class="lg-abnormal"><div class='lg-row'>破曉尋幽過輞川春歸臺榭綠初妍半窗華影浮書案一徑南熏入茗筵篋裏清吟空白雪指端仙操遏流泉夜闌月好因慵臥話到忘機竹露涓</div>
</p></div>
<div class='div-other'><a id='mulu38' />
<p class='h2'>午日山寺喜無默戴居士見過</p><p style="text-indent:0em" class="lg-abnormal"><div class='lg-row'>松門初曙雨蕭蕭喜有同人訪寂寥艾虎菖蒲迎令節熏爐茗碗話山寮癡頑愧我非曇晦磊落輸君邁子韶安得光儀常此共禪河一決鼓驚濤</div>
</p></div>
<div class='div-other'><a id='mulu39' />
<p class='h2'>早秋作因懷無默戴居士</p><p style="text-indent:0em" class="lg-abnormal"><div class='lg-row'>徂葉飄空蟋蟀鳴西風涼月試砧聲寂寥鴻鴈清秋思惆悵關山落日情紅蓼釀華當暮艷青松潑翠向寒榮幾回小定烏啼破好夢驚殘惜未成</div>
</p></div>
<div class='div-other'><a id='mulu40' />
<p class='h2'>秋杪值兵阻途</p><p style="text-indent:0em" class="lg-abnormal"><div class='lg-row'>蓬門寂寂閉空雲青眼禪餘對竺墳落葉黃華秋滿徑暮霞殘照影橫江干歸路烽煙合故國音書想像聞何日千峰深處臥嵒前種玉石相分</div>
</p></div>
<div class='div-other'><a id='mulu41' />
<p class='h2'>將之湖南留別吉子戴無默二居士</p><p style="text-indent:0em" class="lg-abnormal"><div class='lg-row'>葉落梧桐報早秋杖黎歸興動悠游相逢野岸雲山暮惜別江城風雨愁道在難空千里思情枯豈繫一宵留鬚眉今夜共清慰野店明宵隻影投</div>
</p></div>
<div class='div-other'><a id='mulu42' />
<p class='h2'>除夕</p><p style="text-indent:0em" class="lg-abnormal"><div class='lg-row'>炭滿爐頭火自紅一身赤骨了忘窮人嗟歲月今宵盡我喜諸緣此夕空芻狗吠開天地眼木雞啼徹曉窗風無眠忽覺鐘聲動又點霜華上鬢髼</div>
</p></div>
<div class='div-other'><a id='mulu43' />
<p class='h2'>寄野臣郭居士</p><p style="text-indent:0em" class="lg-abnormal"><div class='lg-row'>數載神交渴想深瓊瑤何意預拋臨拈將洞府還丹訣敲作毘耶不二音<span class='corr'>已</span>托鄰光分遠照尚期水石一相尋高蹤蹈得嵒仙轍肯煉如今汞裏金</div>
</p></div>
<div class='div-other'><a id='mulu44' />
<p class='h2'>留別昭陽友人</p><p style="text-indent:0em" class="lg-abnormal"><div class='lg-row'>相逢纔逾月買櫂復南行友向客中別愁從夢裏生滄浪君自濯煙月我歸耕千里同風句秋空一鴈鳴</div>
</p></div>
<div class='div-other'><a id='mulu45' />
<p class='h2'>壽止水道兄四旬初度<span class='note-inline'>(恒持海眼經)</span></p><p style="text-indent:0em" class="lg-abnormal"><div class='lg-row'>貌古心復古於古亦無多秖有德身潤都無汩世波八還朝夕轉一衲水雲磨行得嬰兒行從教鬢雪皤</div>
</p></div>
<div class='div-other'><a id='mulu46' />
<p class='h2'>再過小年菴</p><p style="text-indent:0em" class="lg-abnormal"><div class='lg-row'>深郭營精舍柴門午未開窗虛窺鳥雀華落點莓苔人喜尋和靖山由憶大梅主人情好客幽士訪重來</div>
</p></div>
<div class='div-other'><a id='mulu47' />
<p class='h2'>送眉雪上座省親</p><p style="text-indent:0em" class="lg-abnormal"><div class='lg-row'>結束匆匆別春霜躡屩痕歸心懸落日白髮倚衡門柳色迎青眼潮聲動旅魂年來煙寺破瓢笠宿何村</div>
</p></div>
<div class='div-other'><a id='mulu48' />
<p class='h2'>送友遊楚</p><p style="text-indent:0em" class="lg-abnormal"><div class='lg-row'>曉發邗江上春郊雪霽時吳雲半衲裹楚水一笻之不作別離想唯言歸莫遲與君揮手處煙柳正差差</div>
</p></div>
<div class='div-other'><a id='mulu49' />
<p class='h2'>昭陽阻雨不得歸北山艸堂</p><p style="text-indent:0em" class="lg-abnormal"><div class='lg-row'>去去關山路欲行不易行曉煙浮萬瓦疏雨黯孤城老我雲中寺來伊江上情倚欄頻悵望幽意散空明</div>
</p></div>
<div class='div-other'><a id='mulu50' />
<p class='h2'>詠雪</p><p style="text-indent:0em" class="lg-abnormal"><div class='lg-row'>彤雲一夜結澤國白無垠竹上知多少梅邊是假真虛空纔粉碎世界盡成塵莫謂非珍玉還應兆瑞辰</div>
</p></div>
<div class='div-other'><a id='mulu51' />
<p class='h2'>送省孺法兄之青齊</p><p style="text-indent:0em" class="lg-abnormal"><div class='lg-row'>身外無長物行行止一笻歲從此地暮春向客途逢和得虎嵒曲去吟鄒魯風溝中余媿斷吾道賴君東</div>
</p></div>
<div class='div-other'><a id='mulu52' />
<p class='h2'>閒居雜詠</p><p style="text-indent:0em" class="lg-abnormal"><div class='lg-row'>居僻罕人事蓬門澹世情一龕燈火瘦四壁雨風清日落山銜翠晨曦鳥啄英秖應吾道在休問代何名</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>十年烽火後相見故人非風雨號新鬼煙雲冷釣磯夕陽丞相宅秋艸帝王畿顧盻成今古茆堂靜掩扉</div>
</p></div>
<div class='div-other'><a id='mulu53' />
<p class='h2'>懷友</p><p style="text-indent:0em" class="lg-abnormal"><div class='lg-row'>分袂秦山下各尋江上村詩書懷寂寞風雨夢黃昏啼亂千林鳥聽殘五夜猿青松嗟落色友道媿君存</div>
</p></div>
<div class='div-other'><a id='mulu54' />
<p class='h2'>石關山訪友</p><p style="text-indent:0em" class="lg-abnormal"><div class='lg-row'>尋遍幽棲所經聲竹裏聞戴來一笠雨深入萬峰雲形影憐新晤風塵惜舊分忘言情共論幾到日斜曛</div>
</p></div>
<div class='div-other'><a id='mulu55' />
<p class='h2'>春日登道峰</p><p style="text-indent:0em" class="lg-abnormal"><div class='lg-row'>雲深歸路暗身忽在高峰落翠銜空鳥微陽送晚鐘門閒無剝啄樹密隱簾櫳陟陟意何限松聲滿倦笻</div>
</p></div>
<div class='div-other'><a id='mulu56' />
<p class='h2'>再至天童</p><p style="text-indent:0em" class="lg-abnormal"><div class='lg-row'>扁舟向曉發江水正茫茫望去數峰近行來一徑長窺人新鳥眼吹袂舊蘿香歲暮重臨此松陰廿里涼</div>
</p></div>
<div class='div-other'><a id='mulu57' />
<p class='h2'>雪夜山居寄張鶴石式鴻二公</p><p style="text-indent:0em" class="lg-abnormal"><div class='lg-row'>四檐風雪閉竟夕但勞思抱膝吟梁甫無眠憶蹇騎溪寒禽不啄缾窶鼠還窺寄語悽情子庭梅<span class='corr'>已</span>試枝</div>
</p></div>
<div class='div-other'><a id='mulu58' />
<p class='h2'>溪上來八詠</p><p style="text-indent:0em" class="lg-abnormal"><div class='lg-row'>病骨山難入溪居愜素情龍峰前夏謝艸構去冬成得遂巢枝托閒將歸賦賡經年人不到一水隔孤城</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>山水我因好依溪結一廬姓名知艸木音語辨禽魚冒雨採新蕨披晴理綠蔬偶然逢釣叟相對片時餘</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>奔湍箭似急涼夜起徘徊不得雲中去浩然溪上來呈身卑艸木迎面汗莓苔堪憶懶殘子芋頭糞火煨</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>四檐封土甓潦艸屋三間是在安愚拙初非耽逸閒隨情狎水鳥高臥賦溪山為愛筠簹好尋常亦不刪</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>高空日卓午憨臥落花殘人世他從窄煙霞我自寬枕流期待夢漱石不驚湍何處尋幽侶春光<span class='corr'>已</span>半闌</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>乾坤我斗室寬窄自無憂風月四時領陰陽一橐收鋪舒渾恰好動靜總相侔萬物嗟成壞吾廬良獨幽</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>好是居溪上溪清明月留既無人洗耳況有客牽牛世上炎涼遠門前蒲柳稠暮林歸息鳥燈火在漁舟</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一帔荷葉服寒暑禦無憂夢裏潯陽菊可中范蠡舟缾盂何處挂杖履信緣投芡盡菰蒲出偏宜拙者謀</div>
</p></div>
<div class='div-other'><a id='mulu59' />
<p class='h2'>自吳門過邗上</p><p style="text-indent:0em" class="lg-abnormal"><div class='lg-row'>蒼嵒點盡暮春斑蹋翠人從江上還拄杖遍遊吳地月又敲風雨度邗關</div>
</p></div>
<div class='div-other'><a id='mulu60' />
<p class='h2'>送友人歸里</p><p style="text-indent:0em" class="lg-abnormal"><div class='lg-row'>芒鞋蹋破翠千重看遍江南煙靄峰妙得其中山水眼到家當道種青松</div>
</p></div>
<div class='div-other'><a id='mulu61' />
<p class='h2'>廣陵靜慧園休夏五首</p><p style="text-indent:0em" class="lg-abnormal"><div class='lg-row'>杖履風吹夜入邗眼中聲聽耳中看此時此景無人共楚水吳山曲曲彈</div>
</p><p style="text-indent:0em" class="lg-abnormal"><div class='lg-row'>竹戶無塵掩夕陽居然大塊一瀟湘閒來步月沙隄上入望南徐尚渺茫</div>
</p><p style="text-indent:0em" class="lg-abnormal"><div class='lg-row'>逗隙晴光入硯池依依還照古鬚眉案眠不覺窗風至吹落吟殘一紙詩</div>
</p><p style="text-indent:0em" class="lg-abnormal"><div class='lg-row'>日上高林竹影深新蟬聲裏叫秋臨何如得此窮通理以免滔滔寒暑侵</div>
</p><p style="text-indent:0em" class="lg-abnormal"><div class='lg-row'>午夜涼生竹徑風殘經展向月明中欲詢知<span class='corr'>己</span>無從得五十三人物外逢</div>
</p></div>
<div class='div-other'><a id='mulu62' />
<p class='h2'>過寓[、/(、*、)]上人隱居</p><p style="text-indent:0em" class="lg-abnormal"><div class='lg-row'>毳衲披雲過艸菴一簾風月卷山嵐是非榮辱斜陽外白石清泉對客譚</div>
</p></div>
<div class='div-other'><a id='mulu63' />
<p class='h2'>偶成四首</p><p style="text-indent:0em" class="lg-abnormal"><div class='lg-row'>全身坐斷一峰孤風月無邊滿洞湖抹殺主賓玄要句烹來毒藥當醍醐</div>
</p><p style="text-indent:0em" class="lg-abnormal"><div class='lg-row'>癡憨尖斗量難盡禪道胸中半點無非聖非凡唯自許是牛是馬任人呼</div>
</p><p style="text-indent:0em" class="lg-abnormal"><div class='lg-row'>擔泉每帶月光分買石常饒五色雲日午三更天外打曉來聲向嶺頭聞</div>
</p><p style="text-indent:0em" class="lg-abnormal"><div class='lg-row'>行腳年深箇鈍根腳頭多是艸鞋痕皮膚脫落歸來日依舊雙眸亞面門</div>
</p></div>
<div class='div-other'><a id='mulu64' />
<p class='h2'>寄楚蓂和尚二首</p><p style="text-indent:0em" class="lg-abnormal"><div class='lg-row'>衰柳藏煙半欲黃襟懷寥落洗清霜天空薄暮聞砧杵一夜西風到艸堂</div>
</p><p style="text-indent:0em" class="lg-abnormal"><div class='lg-row'>紛紛南北日相聞傲骨難教逐世氛卜得幽棲何處好君須招我共鉏雲</div>
</p></div>
<div class='div-other'><a id='mulu65' />
<p class='h2'>鄧明泉柳德容二居士乞偈示之</p><p style="text-indent:0em" class="lg-abnormal"><div class='lg-row'>塵勞中客事參禪優缽華開火裏蓮乾艸正嗟焚劫燒著鞭羨爾祖生先</div>
</p></div>
<div class='div-other'><a id='mulu66' />
<p class='h2'>尼空相乞偈示之</p><p style="text-indent:0em" class="lg-abnormal"><div class='lg-row'>市聲人語暮朝喧總是觀音入理門聞性聞塵俱不立一根休復六同源</div>
</p></div>
<div class='div-other'><a id='mulu67' />
<p class='h2'>寄湛浴侍者</p><p style="text-indent:0em" class="lg-abnormal"><div class='lg-row'>盡圖適意樂單居適意寧知道業疏我亦老來踵此癖幾慚與汝不多殊</div>
</p></div>
<div class='div-other'><a id='mulu68' />
<p class='h2'>苦行僧以扇乞偈示之</p><p style="text-indent:0em" class="lg-abnormal"><div class='lg-row'>瘦骨稜稜勁復剛能驅熱惱作清涼為人親切曾無倦多劫行為願行王</div>
</p></div>
<div class='div-other'><a id='mulu69' />
<p class='h2'>龍牙即景八首</p>
<div class='div-other'><a id='mulu70' />
<p class='h3'>崔嵬峰</p><p style="text-indent:0em" class="lg-abnormal"><div class='lg-row'>壁立千尋氣勢雄衝開雲浪吼天風時流謾訝孤危甚鳥道玄途正好窮</div>
</p></div>
<div class='div-other'><a id='mulu71' />
<p class='h3'>丹鳳井</p><p style="text-indent:0em" class="lg-abnormal"><div class='lg-row'>丹山纔出志摩霄五色文章變九苞天上來儀徵瑞世不同凡鳥噪江皋</div>
</p></div>
<div class='div-other'><a id='mulu72' />
<p class='h3'>松風亭</p><p style="text-indent:0em" class="lg-abnormal"><div class='lg-row'>劫外靈根帶得來霜摧日烈轉青巍濤聲卷壑龍飛舞涼影翻空鶴夢回</div>
</p></div>
<div class='div-other'><a id='mulu73' />
<p class='h3'>砥柱石</p><p style="text-indent:0em" class="lg-abnormal"><div class='lg-row'>劈箭狂瀾去不休挺然一力砥中流秖知欲返隤波勢忘<span class='corr'>卻</span>風霜是幾秋</div>
</p></div>
<div class='div-other'><a id='mulu74' />
<p class='h3'>臥龍潭</p><p style="text-indent:0em" class="lg-abnormal"><div class='lg-row'>澄潭今古說龍蟠夜雨秋風恐不堪白晝每驚雷電攫頷珠容易許誰探</div>
</p></div>
<div class='div-other'><a id='mulu75' />
<p class='h3'>御書閣</p><p style="text-indent:0em" class="lg-abnormal"><div class='lg-row'>九重符命降林泉眷道吾王世共賢劫火嗟逢人世改恩光聖澤尚依然</div>
</p></div>
<div class='div-other'><a id='mulu76' />
<p class='h3'>缽盂峰</p><p style="text-indent:0em" class="lg-abnormal"><div class='lg-row'>庾嶺當年苦力爭都緣盛飯與盛羹而今擲在孤峰上一任諸人掇取行</div>
</p></div>
<div class='div-other'><a id='mulu77' />
<p class='h3'>觀音蓮</p><p style="text-indent:0em" class="lg-abnormal"><div class='lg-row'>月影春容越樣新風前妒殺效顰人眾生界上相逢少華柳叢中見獨真</div>
</p></div></div>
<div class='div-other'><a id='mulu78' />
<p class='h2'>贈祥甫劉居士</p><p style="text-indent:0em" class="lg-abnormal"><div class='lg-row'>西陵豪士眾如雲君子之風見若人襟度汪汪空物表無懷民也葛天民</div>
</p></div>
<div class='div-other'><a id='mulu79' />
<p class='h2'>示爾爵包居士</p><p style="text-indent:0em" class="lg-abnormal"><div class='lg-row'>封侯封伯爵千鍾未足為君話顯豐直把家珍親撒出潑天富貴蓋王公</div>
</p></div>
<div class='div-other'><a id='mulu80' />
<p class='h2'>龍牙募建大佛殿偈</p><p style="text-indent:0em" class="lg-abnormal"><div class='lg-row'>人人有所空王殿凡聖同居古到今雨打風吹渾不入特來上國報知音</div>
</p></div>
<div class='div-other'><a id='mulu81' />
<p class='h2'>壬寅春之西粵募木建大殿登途日作</p><p style="text-indent:0em" class="lg-abnormal"><div class='lg-row'>法社凋涼法運隤力肩大法愧樗材關山迢遞勞勞陟盡出丹衷百感來</div>
</p></div>
<div class='div-other'><a id='mulu82' />
<p class='h2'>舟泊楊沙</p><p style="text-indent:0em" class="lg-abnormal"><div class='lg-row'>煙艸萋迷鬼哭兒狐狸入暮學人啼此情此況伊誰共和霧和煙一夜棲</div>
</p></div>
<div class='div-other'><a id='mulu83' />
<p class='h2'>武攸除夕</p><p style="text-indent:0em" class="lg-abnormal"><div class='lg-row'>歲歲除詩客舍裁半生蹤跡逐飄埃多年鄉思空春雪不是無眠夢不來</div>
</p></div>
<div class='div-other'><a id='mulu84' />
<p class='h2'>乙巳三月二十九日大殿落成上梁說偈</p><p style="text-indent:0em" class="lg-abnormal"><div class='lg-row'>當年嵒壑事深藏今日叢林作主張大擔嬰肩任一力千秋法運仰重光</div>
</p></div>
<div class='div-other'><a id='mulu85' />
<p class='h2'>次荅胤重姚居士</p><p style="text-indent:0em" class="lg-abnormal"><div class='lg-row'>入水何人不動波還他躡足躍禪河相期徹底蹋翻去肯自如今一蹴麼</div>
</p></div>
<div class='div-other'><a id='mulu86' />
<p class='h2'>美中殷居士乞偈示之</p><p style="text-indent:0em" class="lg-abnormal"><div class='lg-row'>彌陀久望賦歸與回首瑤臺到不殊心土淨時蓮土淨覺華纔放罪華枯</div>
</p></div>
<div class='div-other'><a id='mulu87' />
<p class='h2'>贈惟章趙居士</p><p style="text-indent:0em" class="lg-abnormal"><div class='lg-row'>心佛同源妙指陳雙亡心佛若為論木人推轉扶桑國午夜紅輪透頂門</div>
</p></div>
<div class='div-other'><a id='mulu88' />
<p class='h2'>示六休法師</p><p style="text-indent:0em" class="lg-abnormal"><div class='lg-row'>月渚風柯轉妙輪圓音歷歷絕聲塵五千餘卷毘盧藏一句譚乾不動唇</div>
</p></div>
<div class='div-other'><a id='mulu89' />
<p class='h2'>海源禪人乞偈示之</p><p style="text-indent:0em" class="lg-abnormal"><div class='lg-row'>一句當天絕謂言河沙妙義悉歸源掀翻語默言思海大啟無邊不二門</div>
</p></div>
<div class='div-other'><a id='mulu90' />
<p class='h2'>六妙禪人以六月十五初度日乞偈示之</p><p style="text-indent:0em" class="lg-abnormal"><div class='lg-row'>鍾秀乾坤產瑞靈六華開出劫壺春清涼一片消焚暑五濁波中安樂人</div>
</p></div>
<div class='div-other'><a id='mulu91' />
<p class='h2'>女弟子蓮灌乞偈示之</p><p style="text-indent:0em" class="lg-abnormal"><div class='lg-row'>男修禪定女持經夫唱婦隨絕世塵道路雖然行各異養家共是一般辛</div>
</p></div>
<div class='div-other'><a id='mulu92' />
<p class='h2'>如是禪人乞偈示之</p><p style="text-indent:0em" class="lg-abnormal"><div class='lg-row'>二祖求師立雪深如禪請法雨飄淋老胡為說安心訣雲子時將一偈吟</div>
</p></div>
<div class='div-other'><a id='mulu93' />
<p class='h2'>春日遊山寺</p><p style="text-indent:0em" class="lg-abnormal"><div class='lg-row'>蠟屐捫蘿造上方春風華艸撲幽香千林日曉天初霽落翠紛紛點客裳</div>
</p></div>
<div class='div-other'><a id='mulu94' />
<p class='h2'>贈自覺禪人</p><p style="text-indent:0em" class="lg-abnormal"><div class='lg-row'>覺苑華開大地香劫壺春色四時芳靈苗邁種天然異不假栽培影自涼</div>
</p></div>
<div class='div-other'><a id='mulu95' />
<p class='h2'>送友</p><p style="text-indent:0em" class="lg-abnormal"><div class='lg-row'>常憶武陵溪上月清光十載夢依依今宵喜共同人玩攜手庭前惜暫違</div>
</p></div>
<div class='div-other'><a id='mulu96' />
<p class='h2'>宿金山</p><p style="text-indent:0em" class="lg-abnormal"><div class='lg-row'>燈火離離隔岸看漁歌唱過月明灘蕭然夜半聞鐘後曉發江城渡水寒</div>
</p></div>
<div class='div-other'><a id='mulu97' />
<p class='h2'>山居十首</p><p style="text-indent:0em" class="lg-abnormal"><div class='lg-row'>時風莫挽且居山一钁深雲樂自閒飯煮松華敲石火藥留春雨種林間</div>
</p><p style="text-indent:0em" class="lg-abnormal"><div class='lg-row'>路回峰轉杳難分野客相尋問白雲行到水窮山盡處一聲清磬隔溪聞</div>
</p><p style="text-indent:0em" class="lg-abnormal"><div class='lg-row'>斷雲和雨挂枝頭半入清溪逐水流華發上林春水活數聲啼鳥曉來幽</div>
</p><p style="text-indent:0em" class="lg-abnormal"><div class='lg-row'>白晝無言獨對書披襟幾度啟窗虛松風不似人情別時復吹香到艸廬</div>
</p><p style="text-indent:0em" class="lg-abnormal"><div class='lg-row'>相逢林下說歸休何事春風夢亦悠不見人來敲月戶秖聞猿叫碧峰頭</div>
</p><p style="text-indent:0em" class="lg-abnormal"><div class='lg-row'>山中住久習成麤禮數渾無一野夫盡日掄竿峰頂上釣來明月<span class='corr'>卻</span>忘魚</div>
</p><p style="text-indent:0em" class="lg-abnormal"><div class='lg-row'>屋裏青山樹裏家朝昏常是綠陰遮幾回翻罷貝多葉松瀉寒濤落日斜</div>
</p><p style="text-indent:0em" class="lg-abnormal"><div class='lg-row'>剩水殘山寄此身夢中身世劫空塵可憐世上修行者棄<span class='corr'>卻</span>金丹認汞銀</div>
</p><p style="text-indent:0em" class="lg-abnormal"><div class='lg-row'>野水涵秋天一涯波光半落夕陽斜衲衣破碎應難補細剪湘山萬嶺霞</div>
</p><p style="text-indent:0em" class="lg-abnormal"><div class='lg-row'>劈開煙嶂曉全機萬仞嵒前到者稀嶺上木人歌雪去溪邊石女和雲歸</div>
</p></div>
<div class='div-other'><a id='mulu98' />
<p class='h2'>送僧</p><p style="text-indent:0em" class="lg-abnormal"><div class='lg-row'>嵒華初放鳥啼春霽色晴開景物新最愛江南二三月香風滿路送行人</div>
</p></div>
<div class='div-other'><a id='mulu99' />
<p class='h2'>送東維那鑒輝知客住山</p><p style="text-indent:0em" class="lg-abnormal"><div class='lg-row'>見道忘山猶有道忘山見道尚存忘雙忘山道忘都泯好結菴兒水石旁</div>
</p></div>
<div class='div-other'><a id='mulu100' />
<p class='h2'>示元林元一二小師</p><p style="text-indent:0em" class="lg-abnormal"><div class='lg-row'>立雪腰齊慧可祖竄身火隊老慈明汝今添作他苗裔莫秖依違過一生</div>
</p></div>
<div class='div-other'><a id='mulu101' />
<p class='h2'>次荅王次石居士</p><p style="text-indent:0em" class="lg-abnormal"><div class='lg-row'>鏗天一韻落高林響遏流雲戛戛音驚起菴中人打睡覺來身世<span class='corr'>已</span>如今</div>
</p></div>
<div class='div-other'><a id='mulu102' />
<p class='h2'>示姚駿開居士</p><p style="text-indent:0em" class="lg-abnormal"><div class='lg-row'>柳巷華街事事真縱橫逆順絕疏親於中了了無他見便是親離火宅人</div>
</p></div>
<div class='div-other'><a id='mulu103' />
<p class='h2'>次酬履蘇方居士</p><p style="text-indent:0em" class="lg-abnormal"><div class='lg-row'>艸艸江干放遠航杖黎辛苦入途長幽人惜別啼鵑夜愁斷芳魂夢裏香</div>
</p></div>
<div class='div-other'><a id='mulu104' />
<p class='h2'>送僧參鶴林牧雲老和尚</p><p style="text-indent:0em" class="lg-abnormal"><div class='lg-row'>孤峻門庭老鶴林凌凌霜雪兩眉深君今去問安心法知向膏肓穴上鍼</div>
</p></div>
<div class='div-other'><a id='mulu105' />
<p class='h2'>病起述意四首</p><p style="text-indent:0em" class="lg-abnormal"><div class='lg-row'>大活元從大死來死骷髏上眼重開諸人要起沉痾癖應是從前死一回</div>
</p><p style="text-indent:0em" class="lg-abnormal"><div class='lg-row'>追尋內外也淆訛累劫而今喫受多透過法身三種病床頭老鼠絕吟哦</div>
</p><p style="text-indent:0em" class="lg-abnormal"><div class='lg-row'>盧醫不作世堪哀我病膏肓二載來投藥眾工無一效藥除立見病蘇回</div>
</p><p style="text-indent:0em" class="lg-abnormal"><div class='lg-row'>爐頭藥每日炰煎方說多般少一痊識得通身原是藥從前藥病一齊捐</div>
</p></div>
<div class='div-other'><a id='mulu106' />
<p class='h2'>若初禪人乞偈示之</p><p style="text-indent:0em" class="lg-abnormal"><div class='lg-row'>最初一句子直截為君舉一物不將來兩肩擔不起</div>
</p></div>
<div class='div-other'><a id='mulu107' />
<p class='h2'>點石禪人乞偈示之</p><p style="text-indent:0em" class="lg-abnormal"><div class='lg-row'>闡提有佛性頑石點頭肯狗子佛性無點石快須領</div>
</p></div>
<div class='div-other'><a id='mulu108' />
<p class='h2'>苦雨</p><p style="text-indent:0em" class="lg-abnormal"><div class='lg-row'>客愁仍不竭風雨黯江村無計補天漏徘徊獨掩門</div>
</p></div>
<div class='div-other'><a id='mulu109' />
<p class='h2'>雨後</p><p style="text-indent:0em" class="lg-abnormal"><div class='lg-row'>川路徐行滑千峰雨乍收漲回枯澗月映破一天秋</div>
</p></div>
<div class='div-other'><a id='mulu110' />
<p class='h2'>九日對菊</p><p style="text-indent:0em" class="lg-abnormal"><div class='lg-row'>不負良辰好經時華自開潯陽人<span class='corr'>已</span>矣冒雨訪誰來</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>當春爭冶艷傳粉復傅紅晚節而今棄芳芬見爾衷</div>
</p></div></div>
<div class='div-other'><a id='mulu111' />
<p class='h1'>像讚</p>
<div class='div-other'><a id='mulu112' />
<p class='h2'>文殊大士讚</p><p style="text-indent:0em" class="lg-abnormal"><div class='lg-row'>稽首文殊大智師以身為智不思議智身普入諸境界入諸境界智無礙入染入淨入真俗普入凡聖差別土入佛入魔入剎塵還入眾生一切身眾生身即文殊身身身不別塵塵真根身遍入作佛事身雲布涌施無畏大哉智身法津梁普入一切不可量我今即以大士智還讚大士智功德智功德海讚莫窮麗天杲日光曈曨</div>
</p></div>
<div class='div-other'><a id='mulu113' />
<p class='h2'>魚籃讚</p><p style="text-indent:0em" class="lg-abnormal"><div class='lg-row'>日賣鮮鱗市幾遭牙行不用自成交若將價數論高下完璧依前屬我曹</div>
</p></div>
<div class='div-other'><a id='mulu114' />
<p class='h2'>羅漢總軸讚二</p><p style="text-indent:0em" class="lg-abnormal"><div class='lg-row'>我佛靈山說法時你儂者夥日參隨相將粥飯團圞博鼓弄人家男女兒菩薩行臻難可測聲聞乘現豈容思而今羅漢真奇特紙墨泥團總是伊</div>
</p><p style="text-indent:0em" class="lg-abnormal"><div class='lg-row'>成群作隊事乖張應供邏齋日日忙一指聲彈龍委伏六環錫響虎低降神通儘有些兒子定力渾無半點長一軸殘經看未了人間天上又思量</div>
</p></div>
<div class='div-other'><a id='mulu115' />
<p class='h2'>天童師翁密老和尚讚</p><p style="text-indent:0em" class="lg-abnormal"><div class='lg-row'>劈空一棒雷鳴宇宙地戶啟閽天關脫臼情與無情漏與無漏雷棒聲鳴髑髏轟透玄死要亡主喪賓覆大哉師棒消魂塗毒</div>
</p></div>
<div class='div-other'><a id='mulu116' />
<p class='h2'>善長禪師讚<span class='note-inline'>(得法上首巳䁂請)</span></p><p style="text-indent:0em" class="lg-abnormal"><div class='lg-row'>拂一枚兮杖一枝身披迦葉上行衣天童抉得真禪髓鄂渚來施陷虎機赫日光中飛霹靂險崖句裏走珠璣而今不打禾山鼓一曲陽春唱起歸</div>
</p></div>
<div class='div-other'><a id='mulu117' />
<p class='h2'>自讚</p><p style="text-indent:0em" class="lg-abnormal"><div class='lg-row'>眉稜疏淺眼方深剎海塵毛小小襟禪道呵為山鬼窟棘叢指作覺華林鼻端立斲荊人堊腦後橫抽石女簪早<span class='corr'>已</span>雷聲收宇宙何緣冰老未停音</div>
</p></div></div>
<div class='div-other'><a id='mulu118' />
<p class='h1'>佛事</p><p>沙彌剃度頂門舊有娘生眼佛祖從來罕辨明今日與君重剖出毫光直射斗牛橫　付衣正體從來不挂絲今朝三事又全披秖承千佛親儀式豈是標形虛事持。</p>
<p>沙彌剃度金刀舉起寒光焰愛網無明一斬休不但毀形兼脫俗人間常作火中牛　付衣剃除鬚髮秖要無事挂起垢衣等行慈行正恁麼時全身奉重一句作麼生道古聖風標今聖格一肩荷負在當人。</p>
<p>為大量禪人舉火勝熱門中一火阬誰堪拶入裏頭行輸他脫落皮膚者鍛出金剛腦後睛眼睛既露見箇甚麼開眼也著合眼也著鑒地輝天總拈卻不拈<span class='corr'>卻</span>喝一喝云火裏童兒沒量大。</p>
<p>為善長和尚封龕炎炎烈日正焚時別計匆匆自不遲此處光收他處照頓令一眾起悲思恭惟師嵒和尚善長禪師早歲闢教海之淵源懷州牛喫禾益州馬腹脹末後剖玄關之幽秘南山猛虎咬殺東村大蟲分五教於一喝之下而喝即是教教即是喝朗一心於萬法之先而法外無心心外無法貼秤麻三斤隨方貴賣賤賣沒碑觜唇皮到處東簸西簸所以十餘年來話雖未行名<span class='corr'>已</span>早著四大倏爾違和真點胸之芳蹤高蹈一朝泊然告寂泰首座之坐脫不師雖則提持大用全機無奈癡人猶作者般見解掣風掣顛逆行順行知他有甚麼憑據然而苟非弘覺入室真子何有如是作略正當恁麼時功位俱隱一句作麼生道千門靜掩月如水只有垂楊舞綠煙。</p>
<p>起龕日日要交院子今日院子交了也日日愁執事無人今日執事得人了也日日要修造房殿今日房殿功畢了也日日愁化緣不廣今日化緣事周了也而今世出世事都<span class='corr'>已</span>完畢小弟特為造得箇無底船子謹命泥人備篙木人備槳請老兄登舟即刻便行大眾還知善長和尚臨行一句麼欸乃一聲漁父傲斷頭船子下揚州。</p>
<p>舉火百骸潰散非他潰一物常靈只此靈常靈潰散全機妙潰散常靈覿體真此是我善兄和尚一生參得悟得底所以提持學者也只用者一著子自家受用也只用者一著子打初了當此事也只用者一著子末後撩起便行也只用者一著子生以不生生為生義也只用者一著子死以不死死為死義也只用者一著子今日者一著子落在龍牙手裏提起火炬云被箇火把子一燎影也不見了大眾者一著子體逾虛空無變無壞因甚麼被火把子一燎影也沒了不見道一法空時諸法空諸法空中無一法箇是善兄真證底火焰堆中真實說。</p>
<p>為玄智上人起龕五蘊山拳倒涅槃岸不住長空雨霽時正是轉身處<span class='note-inline'>(是日大雨至期忽晴)</span>。</p>
<p>舉火當陽拈出光焰智火銷爍玄微沙界裸裸黃鸝啼過綠楊陰雨後春山青朵朵喝一喝。</p>
<p>為止息禪人舉火大地火發時快須撒手入一回親入得赤骨通身律赤骨律絕消息面門無位人白汗通身滴。</p>
<p>為妙道禪人起龕別來<span class='corr'>陝</span>府<span class='corr'>已</span>忘年邗水今朝月正圓驀地虛空驚撲落鐵牛無腳走如煙。</p>
<p>舉火涅槃無相作麼生證舉起炬云者裏證得是名真證涅槃無門作麼生入擲下炬云者裏入得是名真入妙上座正當恁麼時真實證入一句還委悉得麼復妙回途遊火聚行從鳥道步騰騰。</p>
<p>為隱修禪人舉火牛駕車兮車駕牛車牛日駕運無休今朝頓脫車牛也撒手回途火聚遊擲下炬喝一喝。</p>
<p>入塔涅槃堂裏不是汝安身立命處佛祖界中不是汝安身立命處淨穢二土不是汝安身立命處投下骨云無如者裏安身好啼鳥山華白晝閒。</p>
<p>為自立禪人起龕不住空王那畔殿回頭駕起白牛車自立自立車在者裏牛在甚麼處還會麼遍界堂堂全體露一聲歸笛暮雲斜。</p>
<p>舉火生也不道金雞啼破家林曉死也不道鐵牛齧碎黃金草長空雲雨散古道清風掃清淨法身絕點埃一回直入火光澡。</p>
</div>
<p class='juan'>雲叟住禪師語錄卷下終</p>
<div class='div-w'><a id='mulu119' />
<p class='h1'>附錄</p><p>明州瑞巖遠菴禪師因語錄刻成監院奯雪侍者慈照請上堂問龍牙山裏龍晴空澍大雨推倒涅槃城佛祖位不住因甚今日在和尚拂子頭上塵說剎說無間歇師云竿木隨身逢場作戲進云昔日雪峰三上投子九到洞山因甚麼向鼇山成道師云南山起雲北山下雨進云後來住菴有僧敲門雪峰放身出云是什麼僧亦云是什麼還有優劣也無師云焦磚打著連底凍進云為甚麼雪峰低頭歸菴師云爛泥裏有刺進云僧舉似巖頭頭云我當時若向伊道末後句天下人不奈雪老何作麼生是末後句師云風前雪彈子進云頭云我與雪峰同條生不與雪峰同條死要識末後句只者是意旨如何師云若把是非來入耳從前知<span class='corr'>己</span>盡成仇進云秖如雪峰末後句巖頭證明今朝雲叔末後句和尚證明和尚末後句阿誰作證師云大眾側聆進云一堂風冷淡千古意分明師云且莫錯流傳問一大藏教拭瘡疣故紙千七百則公案是陳爛葛藤超佛越祖之談請師拈出師云胡餅裏討汁進云玉轉珠回猶汙心田簇錦攢花眼中著屑龍牙語句別有長處麼師云我也不知進云既是同氣連枝因甚干戈相向師云不是冤家不聚頭進云鐘聲無鼓響鼓聲無鐘音彼此不相到作麼生是同聲唱和句師云側耳無音聽抬眸鷂子過進云恁麼則伯牙與子期不是閒相識師云莫將支遁鶴喚作右軍鵝進云老漢只要出人頭地師云山僧今日失利問欲得流通正脈貴乎千里同風秖如無意味語又如何流通師云寒山拍手拾得笑進云恁麼則謫仙自識荊州後贏得芳名遍界香師云杓卜聽虛聲進云不朽千秋事班班見典墳師打云領取棒去乃云黃面瞿曇大喻三千小喻八百說成一大藏猶云始從鹿野苑終至跋提河如是二中間未曾說一字大似掩耳偷鈴抱贓叫屈周金剛燒卻青龍鈔拈條赤楖栗佛來祖來也棒猶較些子及乎道箇吾宗無語句亦無一法與人分明此處無銀三十兩爭似我龍牙和尚胸次不存元字腳頂門<span class='corr'>卻</span>具摩醯眼聊借洞庭湖為一張口掇君山作箇舌頭八百圼之波瀾千萬頃之空闊默時說說時默大施門開無擁塞一一從胸襟流出與我蓋天蓋地去在雖然如是舉揚也是謗他不少何故鳳棲不在梧桐樹碧落寒潭寫影長。</p>
<p>設奠奠茶畢者一盞惡水毒如鴆血烈似砒霜昔日趙州以此接納方來無不受其毒死者今朝將此奠我龍牙雲叟法兄和尚金石相投芝蘭氣合儼然生也法兄你生平者一副鐵脊梁從來不肯放下恁是佛來也罵魔來也怕眼蓋三湘氣吞諸夏孤風絕侶曲高和寡沒興撞著瑞巖三十年來一獻一酬一斟一酌你不虧我我不負你三千里外目擊道存而今不惜慇懃更與第二杓惡水者何也不見道勸君更盡一盃酒西出陽關無故人。</p>
<p><span class='note-inline'>(康熙十九年二月剃度弟子元元一)</span></p>
</div>
</div><!-- end of div[@id='body'] -->
</body></html>