<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲叟住禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>龍牙雲叟禪師語錄序</p><p>楚潭州之距浙也三千餘里有寺曰龍牙其監院奯雪林侍司慈照一齋其故堂上雲叟和尚語錄走明州瑞巖謁遠菴和尚編刻之刻成巖陞座舉揚雪峰末後句巖頭證明公案且云黃面瞿曇說成一大藏猶云未曾說一字周金剛燒卻青龍鈔拈條赤楖栗輒道箇吾宗無語句亦無一法與人爭似我龍牙和尚胸次不存元字腳頂門卻具摩醯眼借洞庭湖為一張口掇君山作舌頭默時說說時默一一從胸襟流出與我蓋天蓋地去又設奠云雲叟生平一副鐵脊梁佛來也罵魔來也怕<span class='corr'>卻</span>撞著瑞巖三十年來一獻一酬一斟一酌兩不虧負三千里外目擊道存而今更與第二杓惡水何故不見道勸君更盡一盃酒西出陽關無故人嗚呼龍牙之眼睛叟菴之襟契早<span class='corr'>已</span>筆尖點出矣乃巖復令照公持尺一就臥龍屬睿為序其辭曰方今海內擅古文者當不乏人若夫通禪學而人品冠卓者公一人而<span class='corr'>已</span>又曰雲叟兄從不慧初參老人於三條椽下連床共被者十年為人孤硬寡合其語峭拔高古不落近時蹊徑將送入楞嚴流通非公具眼卓識冠以雄文雲兄光明不能表見于世睿思大統綱宗中事須識句若不識句難作箇話會抑不疑言句是為大病睿雖侍先平陽翁久即翁亦云漏網平陽何嘗非吾家興雲致雨神物翁門若瑞巖若寒泉子先後住平陽每有述作見命序跋而巖尤篤嗜之顧心燈續于箭鋒機下祖印授于針芥關頭作乾無事會不可作佛邊會不可作自<span class='corr'>己</span>會不可保福提唱必須死心歎賞湛堂語句端藉覺範編題而巖以睿暴富乞兒不妨說夢拄杖說平等法門若言不聞亦許諸人頂門眼正敢不塗污一上蓋雲叟和尚產于武州不言氏族比于無姓之兒自稟戒溈山參詢鶴林之後即執侍先平陽于青州闡化日忽有秉拂之命同學故尼之及迎機酬對一眾竦然先平陽曰是真能殺活者勿輕其貌也蓋尚自題有云眉稜疏淺眼方深其清儀之瘦視若無奇耳<span class='corr'>已</span>巖於湘陰重闢諲老門庭尚在客寮會龍牙使者至龍牙故圓暢居遁二祖道場窣堵遺址並在自唐宋迄今屢敕修建至是而把茅不完請尚居尚往縛荊編艸虎臥檐下鹿眠床前珍珠之撒紙衣之披處之澹如始戊戌三月八日至庚戌祖席再煥於是眺崔嵬之峰汲丹鳳之井俯臥龍之潭登御書之閣染筆行詠致可適也旋以病脾於益陽對江為魯子敬釣臺舊跡裴公休嘗講道其地故有亭址爰依溪結構矮屋三間封以土壁筠簹菰芡往往不乏尚故與巖有巖雪之好歲在壬子巖門人巨唯微道經龍牙即以書屬巨請巖巖適有平陽之役先遣巨同定若見往道茀不通踰三年為丙辰八月十四日而尚唱滅時春秋五十有七矣而巨亦逝巖復命門人中巖正繼之尚之再造龍牙也蓋胼胝十餘祀不以自私宛有幻住之風而芭蕉福嚴共對談禪大慧佛性商今確古唇齒之悰相深有素尚之必以屬巖巖之不能辭尚誠所云刀斧劈不開者乎昔才蘇嚕居龍牙十三載以清苦蒞眾衲子敬畏尚亦居十三載清苦敬畏同之才于八月望日集眾付寺事書偈二十三日問曰涅槃生死盡是空華佛及眾生並為增語汝等諸人合作麼生尚亦于八月三日書單囑後事以眾未集監侍輩請少留以俟尚允之至望前一日垂問曰四大本空五蘊非有且道病從何受又曰四大五蘊散滅之後且道者受病底人還病還不病又曰且道者受病底人即四大五蘊病非四大五蘊病才于火浴獲舍利并靈骨塔寺西北隅尚亦于火浴中頂齒不壞合靈骨入塔其再來之蘇嚕乎是則巖所云蓋天蓋地者也所為西出陽關無故人者也又三祖以大法付信祖囑曰慎勿言自我處得來明教謂祖師以名跡為道之累故雖師承亦囑以絕之尚以日下衣拂印授未能如水傳器即皮履斗笠亦不予人惟示雪照兩公曰立雪腰齊慧可祖竄身火隊老慈明如今忝作他苗裔莫秖依違過一生洵可謂孤硬寡合矣至尚所云諸方十分為人龍牙全不為人果不為人耶所云直將火種樸滅火爐毀除果滅種毀爐耶所云雖然行盡畜生行不識誰酬畜報來果不識誰酬耶此所為一副鐵脊梁佛來也罵魔來也怕者耶倘所謂如無手人行拳抑有道維摩掌擎世界者耶斯固睿所謂龍牙之眼睛叟菴之襟契<span class='corr'>已</span>被瑞巖和尚筆尖點出者豈猶以睿為知言者耶。</p>
<p>頭陀學子越州超睿原名董瑒稽首題</p>
</div>
<div class='div-other'><a id='mulu2' />
<p class='h1'>雲叟住禪師語錄目次</p>
<ul class="">
<li>卷上
<ul class="">
<li>示眾</li>

<li>晚參</li>

<li>小參</li>

<li>機緣</li>

<li>垂語</li>
</ul></li>

<li>卷下
<ul class="">
<li>頌古</li>

<li>法語</li>

<li>詩偈</li>

<li>像讚</li>

<li>佛事</li>

<li>附錄</li>
</ul></li>
</ul><p>雲叟住禪師語錄目次</p>
</div>
<p class='juan'><a id='mulu3' />雲叟住禪師語錄卷上</p><p class="byline">侍者元一　記錄</p>
<div class='div-other'><a id='mulu4' />
<p class='h1'>住潭州龍牙禪寺語錄</p><p>師於順治十五年二月受請三月初八日入院。</p>
<p>山門一彈指頃樓閣門開露柱穿靴來嶽頂燈籠戴帽上天台喝一喝。</p>
<p>佛殿逢佛殺佛逢祖殺祖逢羅漢殺羅漢逢自<span class='corr'>己</span>殺自<span class='corr'>己</span>顧視左右云千聖不知何處去倚天長劍逼人寒。</p>
<p>伽藍當年有你無我也不成今日有我無你也不得一回賓主驀相逢舊韻重拈資唱拍。</p>
<p>祖堂有祖師喚來與山僧洗腳無祖師山僧腳教誰洗良久云彼此七馬上下三指<span class='note-inline'>(寺中無祖師像)</span>。</p>
<p>據室八九年面壁接得一臂神光三十載張弓射得半箇聖人檢點將來總未是超方敏手出格爐鎚新龍牙者裏又且不然尋常一箭要射大地蠢動含靈等閒默坐直接古今銅頭鐵額雖然秪如龍牙端的落在甚麼處拈拄杖云震旦雖闊無別路要假兒孫腳下行。</p>
<p>當日諸山禪德同本寺耆宿率眾檀護請示眾指法座云大法空座萬仞壁立從上諸祖共登山僧豈免隨例驟步云摘楊華摘楊華便登山僧有一轉荅語有不假三寸解問得底山僧荅他有麼有麼僧問昔日暢祖出世頭陀標地遁祖出世龍獻佛牙今日和尚出世有何祥瑞師云笑看千嶂起風雷僧擬進語師便打進云擊碎珊瑚鋪地錦大家同唱劫初春師云蹉過也不知進云學人禮拜去也師云不禮拜更待何時乃云欲識佛性義當觀時節因緣時節若至其理自彰豎拂云還會麼若會得者箇時節理無不彰事無不顯覿體全真更非他物脫或未然新長老拖泥帶水重加註腳去也是故諸佛以此時節出世度生祖師以此時節西來直指歷代宗師天下老和尚以此時節遁相出興坐曲彔木床或行棒行喝而全機施設或打地擎叉而大用橫該或輥毬舞笏展拓衲僧向上巴鼻或語言問荅闡揚生佛以前風規山僧今日以此時節脫珍挂弊來入鬧藍於無祖佛處而示作祖佛於無真俗中而示有真俗拓開無上妙門顯示第一義諦直使見者聞者百艸頭上罷卻干戈一毛孔中橫行闊步當頭坐斷了了明明當其了了明明時要且不住在了了明明之地正當恁麼時時節<span class='corr'>已</span>至其理亦彰且道佛性義在甚麼處喝一喝云一劈華山分兩路萬年流水不知春復舉臨濟大師初至河北住院一日謂普化克符二上座云我欲於此建立黃檗宗旨師云滅卻黃檗宗旨是你者一隊漢你二人須成褫我師云勾賊破家二人珍重下去師云隨邪逐惡三日後普化上來問云三日前和尚道甚麼師云同死同生不放過臨濟便打師云艸偃風行三日後克符上來問云和尚三日前為甚麼打普化師云三臺須是大家催臨濟亦打師云滅卻黃檗宗旨了也乃拈拄杖云山僧者條黑漆拄杖子一生乾剝剝硬糾糾自解作活不假成褫有時把住則全縱全奪全主全賓有時放行則同得同用同彼同此拄杖子放行把住殺活縱橫一切臨時得大妙用得大自在得大奇特且道拄杖子據箇甚麼道理乃能如是還委悉麼孤根自有擎天勢不比尋常曲彔枝卓一卓喝一喝下座。</p>
<p>示眾龍牙者裏貨舖初開也不說超佛越祖餬餅禪也不說百味具足酸餡禪也不說諸方五味禪只爛煮一味無米飯不濕羹把起昔日居遁老祖底破木杓不問他是驢是馬是聖是凡但是來者便與他一兩杓乃舉拂云即今便請諸人展出缽盂各各與你一杓然則無米飯不濕羹一任諸人噇取且道畢竟作何滋味若也知得滋味親切非特山僧功不浪施即你自<span class='corr'>己</span>亦是箇飽餐衲僧者裏還有恁麼人麼放下拂云飽他無米飯須是不來人。</p>
<p>佛誕日示眾為新戒圓具畢驀豎拂云看看釋迦老子在山僧拂子頭上指天指地示現度生乘時於其中間開演波羅提木叉戒法說是戒法非色非心非有非無非因果法是一切諸佛之根本一切菩薩之根本一切大眾諸佛子之根本說猶未了忽被雲門大師從旁走出驀頭一棒當是時釋迦老子被打者一棒直得大地山河冰消瓦解森羅萬象眼睛廓開大眾釋迦老子被打大地山河因甚冰消瓦解森羅萬象何故眼睛廓開還知落處麼若也不知山僧今日重行此令去也拽拄杖下座一齊打散。</p>
<p>示眾門外春歸去庭前綠<span class='corr'>已</span>深綠深陰在檻春去絕追尋尋即且置畢竟春歸甚麼處去也莫是歸天邊去也麼莫是歸地下去也麼莫是歸無所歸去也麼恁麼論量有甚麼交涉山僧不惜眉毛與諸人露箇消息所貴具眼者當陽辨取拈拄杖云還見麼天地未判之先此春早<span class='corr'>已</span>開敷世界既殞之後此春湛爾爛熳四時萬物不能榮枯此春此春卻能榮枯四時萬物所以此春枯時四時萬物皆枯此春榮時四時萬物皆榮復豎拄杖云且道是榮耶枯耶四時耶萬物耶此春耶拄杖耶良久擲下呵呵大笑云將謂春歸無覓處不知轉入此中來。</p>
<p>端午示眾吹毛出匣凜寒光百怪千妖盡喪亡從此人間殃害息桃符不用更懸牆方作此語驀忽法座前突出箇符使高聲道和尚和尚你秪解坐斷龍牙峰要且不知近日事即今依艸附木之精靈山魈水怪之魍魎魔魅人家男女為害為殃正此方盛如何說得殃害息底話山僧向他道你也不必恁麼驚驚怪怪假使盡大地若艸若木有情無情都來總化為魍魎精魅或現為大身或現為小身或現為天身或現為人身或現為佛身或現為菩薩身或現為有身身或現為無身身或復現為非有非無身或復現為非佛非菩薩身或復現為非天非人身或復現為非大非小身盡其廣大神通變現將來揮拂一下云不消山僧金剛寶劍一揮當下影滅形消魂亡膽喪了也於是符使合掌近前道善哉善哉某甲從來驅邪逐怪無不至靈至驗者若是恁麼直截痛快實是不能只是要請問和尚未審此箇寶劍據甚麼道理得恁麼威靈烜赫山僧劈脊與伊一棒<span class='corr'>卻</span>走向蟭螟眼睫毛上歡喜踴躍而說偈曰妖怪亡殃害滅恭惟此日天中節十方聚會別無為泛罷菖蒲吞栗棘卓拄杖喝一喝下座。</p>
<p>示眾久雨不晴惱殺衲僧鼻孔梅爛眼睛濕蒸無處曬㫰突出面門伸手忽然摸著笑殺蹋碓盧能。</p>
<p>示眾過去諸如來斯門<span class='corr'>已</span>成就墮阬落塹現在諸菩薩今各入圓明墮阬落塹未來修學人當依如是法墮阬落塹良久卓拄杖一下云水晶簾動微風起滿架薔薇一院香。</p>
<p>示眾酷暑如焚九夏臨洞開殿閣午方深通身白汗蘇誰癖徹體微涼灑我襟火焰光居炎熱滅水晶宮坐劫燒焚故圍及早宜歸去明月堂前鎖綠陰。</p>
<p>師四旬初度老宿端然領四眾送法被到山先一日為師慶祝請示眾誕辰尚未降先乃慶四十更請轉法輪人天眾會集相率意殷勤請法施法被法被被群生法施施無畏法本法無法被亦被非被二法相本空全顯本法義森羅及萬象法界諸含識交互一法中縱橫理事備聲色體全彰見聞不可及微妙秘密門善知諸眾藝無量難思海盡從者裏出以此祈眾福眾福霈然至以此靡宿愆宿愆消雪積以此慶壽量壽量芥城譬以此臻覺道覺道克頓遂卓拄杖云常轉如是輪希有難思議下座。</p>
<p>示眾結制也無風起浪解制也缽盂添柄所以龍牙者裏結亦不結解亦不解有解有結覿體相違無結無解始與他合既無結無解則無迷無悟既無迷無悟則無佛無祖既無佛無祖則無凡無聖既無凡無聖則無古無今既無古無今則無人無法既無人無法乃至森羅萬象明暗色空一切總無既一切總無則結也與他沒交涉解也與他沒交涉迷也與他沒交涉悟也與他沒交涉佛也與他沒交涉祖也與他沒交涉凡也與他沒交涉聖也與他沒交涉古也與他沒交涉今也與他沒交涉人也與他沒交涉法也與他沒交涉乃至森羅萬象明暗色空一切總與他沒交涉沒交涉絕商量夜來一葉飄庭際透戶西風送早涼。</p>
<p>示眾僧問炎炎火日流金去拂拂涼飆脫葉來作麼生是不遷義師云天左旋地右轉進云請和尚捩轉天關拽回地軸師云沒者閒工夫僧禮拜師乃云秋庭一葉忽飄涼體露金風絕覆藏意樹凋殘空隙影桂輪孤朗耿清光瓮中道士乾坤闊壺裏先生日月長會得變遷元不變依前箇事錯商量。</p>
<p>中秋示眾十五日<span class='corr'>已</span>前全暗中有全明而明莫可睹十五日<span class='corr'>已</span>後全明中有全暗而暗莫可遇正當十五日前後際斷明暗雙亡要且無相見分豈不見僧問古德朗月當空時如何德云猶是階下漢僧云請師接上階德云月落後來相見所以皎潔寒光一色猶迷水天湛寂全功負墮直須是體不居正用不墮偏始合得者箇時節雖然秖如月落後又作麼生相見良久云照盡體無依功終位亦亡。</p>
<p>開爐結制示眾僧問爐鞴洪開煆凡煆聖煆凡煆聖則且置如何是不假煆煉底人師云漳泉福建頭扁如扇進云不度無遺影還他越涅槃師云只可聞名不可見面僧擬議師便打乃云諸方開爐炭足柴餘龍牙開爐火種全無既無火種憑何開爐以拄杖撥云平地上撥出一星無煙之火直得鎔盡佛祖規模佛祖規模既鎔盡塵勞生死法亦鎔盡生滅寂滅法亦鎔盡能證所證法亦鎔盡迷悟聖凡法亦鎔盡菩提涅槃法亦鎔盡解脫甚深法亦鎔盡驀拈拂子召云諸仁者秖如諸法鎔盡後又且如何突出髑髏雙眼活佛魔直驗劫空前下座。</p>
<p>示眾千種言萬般喻秖要教君早回去三界茫茫一旅亭問君畢竟歸何處。</p>
<p>示眾僧問擊鼓陞堂大眾臨筵臨濟玄要還許問否師云併<span class='corr'>卻</span>咽喉脣吻問將來進云請和尚併<span class='corr'>卻</span>咽喉脣吻荅師云併<span class='corr'>卻</span>咽喉脣吻荅汝了也進云如何是第一玄師云石上倒栽蓮進云如何是第二玄師云六月火中眠進云如何是第三玄師云藕絲繫鐵船進云如何是第一要師云饑喫飯寒著襖進云如何是第二要師云內裏逼撒屎尿進云如何是第三要師云寒山語拾得笑僧禮拜問泥牛一吼煙光零亂朔風纔動大地凜然正恁麼時和尚如何為人師云徹骨徹髓進云恁麼則滴水滴凍去也師云有眼無耳朵六月火邊坐僧便喝師云蜀犬吠大象僧擬進語師便打乃云明明物變時遷歷歷理融事徹枯者從他枯灼然一切處放教枯澹去榮者從他榮灼然一切處光明燦爛去說甚麼樹凋葉落方明體露金風野火燒山始辨衲衣下事直得起唯法起要覓一毫起相不可得滅唯法滅要覓一毫滅相不可得覓一毫滅相不可得故滅處絕跡覓一毫起相不可得故起處全真便饒向者裏見得諦信得及更須勘過了打何故我且問你是誰起滅。</p>
<p>因雪示眾夜來大雪紛紛到曉依然不住平地三尺二尺高處堆山壓樹一一匝地普天片片不落別處文殊眼裏屑添普賢毛孔塵聚極力畚掃轉多寒山拾得大怒添得楊岐床頭珍珠亂撒無數突出大仰庭前獅子寒威可懼龍牙趁隊打哄唱曲雪華飛句乃擊拂子詠云風凜冽漁父櫂舟波上立時把綸竿挈釣來多是寒江雪。</p>
<p>示眾江月照松風吹永夜清宵何所為木人夜半擔寒浪和月溪頭汲得歸。</p>
<p>佛成道日示眾舉世尊在正覺山前夜半睹明星豁然大悟歎云奇哉一切眾生具有如來智慧德相但以妄想執著不自證得師云一切眾生平白地被者老漢塗污一上不同小小山僧當時若見與他三十大棒一棒也不較你等諸人還甘麼若甘一切眾生被他塗污若不甘山僧者棒又成虛設驀拈拄杖云甘不甘作麼諳棒頭有眼明如日要識真金火裏看卓一下。</p>
<p>元旦示眾僧問日往月來即不問令辰改旦事如何師云天上韶光入屋頭春色回進云改旦令辰<span class='corr'>已</span>蒙指示新年頭還有佛法也無師云也有也沒有進云如何是新年頭佛法師云虛空稽首大地和南進云我見燈明佛本光瑞如此師云寒山燒火滿頭灰乃云妙用靈然正體湛寂正體湛寂也迥絕去來之相妙用靈然也廓開化母之機化母廓開則驅舊臘入新正之內轉新正出舊臘之中去來迥絕則動本非動動處無蹤靜本非靜靜處絕跡雖然非動非靜而能顯示動靜之源雖然無故無新而能表彰故新之德正當恁麼時不離本際一句作麼生道古往今來遷復變箇中元不異絲毫。</p>
<p>元宵示眾凡聖交羅燈焰裏十虛融攝月光中月光皎皎輝無際燈焰綿綿續莫窮。</p>
<p>解制示眾十月十五日結也結不到正月十五日解也解不到解不到處一時解盡結不到處一時結<span class='corr'>卻</span>結不到處一時結<span class='corr'>卻</span>則父母未生<span class='corr'>已</span>前空劫那畔盡未來際三世古今卓拄杖一下云盡向者裏一時結卻更無一絲毫許法透漏解不到處一時解盡則父母未生<span class='corr'>已</span>前空劫那畔盡未來際三世古今卓拄杖一下云盡向者裏一時解盡更無一絲毫許法少剩到者裏結也在裏許解也在裏許不結不解也在裏許亦結亦解也在裏許拈拄杖云拄杖子為甚麼不在裏許不屬陰陽栽種得那從地上論根苗。</p>
<p>示眾掃除玄妙見拈<span class='corr'>卻</span>佛祖病寶御碾為塵琉璃阡作阱通身沒巴鼻全體起偏正臥在荊棘林紅爛無人近一著忽現前喪<span class='corr'>卻</span>窮性命復舉僧問觀音祥禪師險惡道中以何為津梁祥云以此為津梁僧云如何是此祥云築著汝鼻孔師云者老漢恁麼荅話猶未可在既被他築著鼻孔<span class='corr'>已</span>是驚怛不少險惡道中如何作得津梁山僧即不然有問險惡道中以何為津梁只向他道以拄杖子為津梁如何是拄杖子扶過斷橋水伴歸明月村。</p>
<p>示眾舉古者道取不得捨不得不可得中秖麼得且道得箇甚麼良久云莫妄想師云山僧今晚從頭下箇註腳不是插嘴廝罵貴要諸人瞥地取不得從門入者不是家珍捨不得家家門前火把子不可得中秖麼得大遠在且道得箇甚麼抱贓叫屈良久云莫妄想震威一喝復云舉也舉了註也註了諸人還瞥地也未一僧纔出師便歸方丈。</p>
<p>示眾入門便棒千了百當劈面便喝雲開日爍豎起一指透頂透底輥出三毬理圓事周自餘打地底打地擎叉底擎叉舞笏底舞笏張弓底張弓者一隊老漢盡力提持全身擔荷也只到得者裏雖然如是譬似閒。</p>
<p>示眾諸方事事豐足龍牙事事不足諸方說禪說道龍牙非禪非道諸方與耕與食龍牙驅耕奪食諸方教人透公案言句龍牙將公案言句抹殺諸方百計控你入路龍牙將你入路堵塞恁麼看來諸方十分為人龍牙全不為人諸方十分為人秖者便是諸方底長處龍牙全不為人秖者便是龍牙底長處諸方也怪龍牙不得龍牙也怪諸方不得復舉趙州勘婆子話師拈云者兩箇漢用盡自<span class='corr'>己</span>心笑破他人口雖然如是婆子若無趙州勘破終無箇出頭日子趙州若無婆子指路至今卒討頭不見。</p>
<p>示眾僧問一句迥超千聖外松蘿不與月輪齊月輪齊即不問如何是一句師云遍天遍地僧佇思師云真箇秖一句那僧禮拜歸位師乃云琉璃殿上玉女拋梭明月堂前木人舞袖轉身玄路之外運步劫空之前正不立偏不居紫微轉而夕陽輝彩鳳歸而天欲曉古徑苔封功勳不犯丹階月老理事渾融協通兼帶雙鎖金鍼且道如何委悉夜船撥轉琉璃地風月寒清古渡頭。</p>
<p>示眾棄之則在即之懸壞劫風吹逾更堅撥不開兮擁不聚填溝塞壑轉堪憐呵呵大笑下座。</p>
<p>示眾僧問百尺竿頭重進步學人退一步時如何師云直須倒退更倒退始是汝放身命處進云恁麼則月白風清好時節也師云不是衲僧分上事進云如何是衲僧分上事師云百雜碎問如何是問頭師云山僧口啞進云如何是荅語師云闍黎耳聾進云如何是問荅語師云山僧與闍黎平出問臨濟家風即不問龍牙大用事如何師云一棒一條痕一掌一握血僧禮拜師乃云威音王<span class='corr'>已</span>前與汝道了也空劫那畔時與汝道了也黑豆未生芽時與汝道了也是你者一隊漢更來者裏併肩立地討箇甚麼以拄杖一齊趁散。</p>
<p>示眾祖師西來意是著肉汗衫如來涅槃心是炙脂帽子玄妙理性是衲僧破艸鞋千七百則公案是弄猢猻家具一大藏教是祭鬼神茶飯本色道流將來縛作一束送在日月威光所照不到處永不顧著豈不灑灑落落自由自在。</p>
<p>六休禪人薦徒野愚請示眾僧問火雲爍爍梧葉飄飄還有不遷變者麼師云拄杖子撐天拄地進云恁麼則蹋翻生死海何處不風流師云路旁華表柱乃云龍牙初謝院杖履任西東一身等輕葉去住雲鳥同西峰有賢主專使招過從為予下暑榻日夕披松風門外客忽至初不識伊儂少焉拜跪起乃知是休公陳白徒子亡法雨乞師濛我時不俞允懇切求逾恭辭之莫克免重拈打雨笻聊借西峰座大脫龍牙空我說脫空法野愚喜雍容三十八年前露柱騎燈籠三十八年後泥牛下雪峰正當三十八半夜日輪紅提起拄杖云甚矣脫空義萬法之心宗愚子聞義了全超不借功卓拄杖下座。</p>
<p>開爐示眾僧問洪開紅爐煆聖煆凡即今海眾臨筵和尚作麼生煆師云紅爐爆出鐵烏龜進云秖如呼喚不回頭牢籠不肯住底又作麼生師打云腦門拔楔僧擬進語師復打云速退速退問受盡佛祖鉗鎚方知佛祖事業未審佛祖有甚麼事業師云鐘樓上念讚床腳下種菜進云二祖斷臂安心長慶捲簾悟旨又作麼生師云知其說者之於天下也進云幾般雲色出峰頂語未絕師打云又來者裏念篇章乃云叢林規矩十月十五開爐天下老宿歷代宗師盡向火焰裏烹佛烹祖煆凡煆聖盡向火焰裏轉大法輪曜大法眼龍牙今日雖然隨例開爐烹佛烹祖煆凡煆聖要且無者閒工夫轉大法輪曜大法眼亦無者閒氣力直將火種撲滅火爐毀除從教凍得徹骨徹髓一任寒得絕身絕心驀地裏冷灰豆爆水底火發時直是根身器界都盧是一團亙天烈焰要覓一毫佛法身心道理了不可得乃高聲召云大眾者箇便是龍牙今日為你諸人開底爐還信得及麼若信得及切不得孤負山僧若信不及且往諸方向死柴頭火去。</p>
<p>示眾嵒頭和尚將三文錢娶得箇妻頭不梳面不洗不生男不育女而今諸人要識奯公妻麼山僧不妨與你通箇消息風情嬌兮玉步搖兮巧笑倩兮美目盼兮呵呵大笑云好笑好笑你看者一隊癡禪和只聞山僧說他底風流意態娉婷貌容便乃箇箇如癡如獃如怨如慕若教你親見他一面則又不知心中怎生底然則窈窕淑女君子好求嵒頭和尚當初遇黃巢時曾將者箇佳人寄在山僧處而今不免請他出來與諸人相見則箇免使諸人求之不得寤寐思服遂起身作女人拜云看看眾皆舉目師復據座呵呵大笑云奼女<span class='corr'>已</span>歸霄漢去獃郎猶自守空房。</p>
<p>弘覺本師老和尚寄法衣至示眾香嚴接得溈山拄杖便哭蒼天合哭不合笑龍牙寄來天童法衣搭在肩頭合笑不合哭雖然別令別條畢竟同明同暗乃提起袈裟云還見麼丈六釋迦之身搭來不長千尺彌勒之體披來非短歷歷機絲不挂明明錦縫重開全機顯示獨露當陽有時撒去大地蓋覆而無餘驀地收來魔外不識其名字復提起云即此樣無他樣釋迦彌勒身何量今日山僧復挂之屙臭毘盧頂[寧*頁]上卓拄杖下座。</p>
<p>為新戒傳衣缽示眾本來正體離諸名相不與凡聖同塵不與萬法為侶無壞無雜非染非淨覓其身口意了不可得覓其香味觸了不可得從無始劫至未來際本自解脫曾未執著亦無染汙何有持犯諸仁者以者箇體受者箇戒還有持犯也無還有執著也無還有染汙也無持犯染汙執著既不可得則教中所制四波羅夷十三僧殘二不定法三十尼薩耆波逸提四波羅提一百應當學七滅諍法十重四十八輕許多持犯名相又且如何靠拄杖云無持無犯虛空體謾把龜毛縛幾重。</p>
<p>元旦示眾元正一劫外春風露消息元正二確嘴華開產靈異元正三張公喫酒李公酣酣醒風前歌一曲是何曲卓拄杖云萬年歡。</p>
<p>元宵示眾兼為諸禪解制僧問結制解制即不問不結不解事如何師云明月一天如潑墨進云前問<span class='corr'>已</span>蒙師指示三種然燈願舉揚師云舉一不得舉二進云如何是然燈前師云孤光爍破劫空壺進云如何是正然燈師云明暗雙雙底時節進云如何是然燈後師云拄杖頭邊挑黑日進云恁麼則太白一燈從此曜湖南千古振嘉聲師云謝汝荅話僧一喝師云杜撰禪和乃云去年元宵節風雨漫天黑今年元宵節雨風挾霰雪普天看燈看月人剔起眉毛看不徹山僧手中拂子[跳-兆+孛]跳出眾道某甲今晚將身命作箇燈月供養和尚現前大眾還得麼山僧云諾拄杖子在旁聞得不甘出來道你恁麼毛毿毿地一身如何充得兩役拂子道莫道一身兩役便是要現千百億身亦未為難乃將拂子旋數匝云者箇豈不是走馬燈復作圓相云者箇豈不是元宵月放下云者箇豈不是踞地獅子拄杖子愈加氣怒便問拂子如何是踞地獅子拂子云三千里外狐蹤死如何是月拂子云皎潔乾坤光不夜如何是燈拂子云毘嵐風刮逾稜嶒拂子拄杖正問荅時驀地如意子走出震威一喝云你兩箇漢各逞辯口利舌以當宗乘於佛法中有甚麼交涉而況當人分上各有一段光明蓋天蓋地曾無欠少那在燈月之明問荅之辯堂頭老漢坐著法座上放癡放頑全不理會今朝解制底道理<span class='corr'>卻</span>任你兩箇漢胡亂廝鬧佛法到此掃地盡矣拄杖拂子聞說慚惶滿面低頭歸眾老漢不覺被他搔著痒處躊躇半餉語如意云山僧老不以筋力為能汝有力擔荷佛法大事就此座上命汝為眾解制敷宣法化於是如意承教歡喜涌身高七多羅樹而說偈曰打開大地布袋口放出當人本有光照破髑髏明暗盡都無一法可商量以拂子拂一拂云收下座。</p>
<p>示眾五月將臨四月殘去來無象轉如環分明此理君休會戶外千山展笑顏。</p>
<p>端午示眾遍觀大地總是藥信手拈來即便用殺人活人毒惡深採者用者喪身命膏肓必死病頓除盲聾瘖啞症消滅轉凡成聖聖轉凡就中靈驗無多子正當今日端午朝我今要用誰為採此時既無解採人不如且用拄杖子拈起拄杖示眾云此藥艸木性本同而於艸木元殊別活人殺死死殺活只在毫芒些子裏毒藥醍醐一道行聖凡佛祖病根絕。</p>
<p>師過邵陵大悲林圓觀法師請示眾僧問世尊不離菩提樹昇兜率天說法和尚離龍牙來大悲林陞座未審是同是別師云剎竿頭上仰蓮心進云世尊說法六種震動和尚說法有何祥瑞師云杲日麗天進云恁麼則昔日世尊今朝和尚師云休將庭際柏擬比萬年松問祖意教意是同是異師云同也同不得異也異不得進云如何是諸佛道場師便喝進云喝後事如何師云淨地上不可撒屙乃云法離言說相法離名字相名字既離言說亦非且道喚甚麼作法法又作麼生說乃喝一喝云還會麼若也未會山僧不免捩轉話頭向第二義中與汝諸人說箇影子昔天親菩薩從彌勒內宮下無著問云彼天一晝夜人間四百年彌勒於一時中成就五百億天子證無生法忍未審說甚麼法天親云秖說者箇法復喝一喝云還會麼若會得者一喝落處者箇法一覷便透透得者箇法了無有不透底道理如或未然山僧更為諸人說第二箇影子釋迦世尊初悟此事時於華嚴會上說行布圓融理事無礙豈不是者箇法於般若會上與二秉聲聞說空說慧豈不是者箇法於方等會上歎大褒圓彈偏擊小豈不是者箇法山僧今日向此座上恁麼說諸人恁麼聞一音普入諸人耳諸人耳在一音中豈不是者箇法者箇法在天同天在人同人在凡同凡在聖同聖雖然同天同人同凡同聖要覓一毫同相不可得要覓一毫異相不可得所以適來圓公法主恁麼問山僧恁麼荅於中還有一毫同異相麼還有一毫非同異相麼有底道他座主家那裏知得恁麼般事你且道他今日與龍牙恁麼酬唱還是知有恁麼問是不知有恁麼問驀拈拄杖云知有不知有南辰跨北斗法身無處藏須彌走入藕諸人若不會拄杖直截剖復喝一喝卓拄杖一下下座。</p>
<p>中元普度檀越請示眾地獄人天鬼畜生都緣一念造成形自囚冥網無由脫大聖興慈破鐵城所以道身從無相中受生猶如幻出諸形象幻人心識本來無罪福皆空無所住良由一切眾生迷失本心流浪三塗六道之中起種種幻妄心造種種幻妄業受種種幻妄苦於無生死中自縈生死無輪回中自囚輪回無罪福中自纏罪福從劫至劫沉輪苦趣無有出期以故諸大佛祖從大寂滅三昧而起隨其顛倒說種種幻妄法度種種幻妄眾生拔種種幻妄苦造時幻妄受時亦幻妄都緣未達幻所以沉幻輪證得幻妄時何幻復何輪幻妄盡故罪性空罪性空故冤對空冤對空故輪回空輪回空故生死空生死空故則誰為造者誰為受者誰為縛者誰為脫者誰為昇者誰為墜者有時轉苦緣為樂境只在當念有時轉樂境為苦緣全承<span class='corr'>己</span>力以此而雪深重愆深重愆頓雪以此而盡眾生界眾生界頓盡以此而空地獄道地獄道頓空以此而超涅槃岸涅槃岸頓超正當說是法時驀忽閻羅獄卒牛頭阿旁從地涌出作禮白言和尚五濁惡世眾生日日起三惡業從三惡業造十惡罪從十惡罪造無量無邊極惡重罪遍滿大地無一芥子許空缺處是惡人輩合來我地獄受無量極苦此獄苦滿還入他獄地獄有壞時是惡人輩罪無有壞時所以梁武寶誌造懺為此類眾生懺深重罪前罪未滅後罪復盈目連地藏發願為此類眾生空地獄道此獄未空他獄復滿今日和尚說此無生法忍將我地獄一旦盡空不知教我等在獄中所幹何事山僧聞說遂成一偈而荅之偈曰一句當機徹體涼無邊罪障雪消湯若人更把新殃造難脫君家楚毒場爾時閻羅獄卒聞說偈言皆大歡喜作禮而退卓拄杖下座。</p>
<p>冬至示眾僧問萬嶺雪消去千林煖氣回依時及節句親切請師裁師云雪裏梅華火裏開進云昨夜韶光開竹戶今朝大地醉春容師云動地香飄別是春進云乾坤難蓋載佛祖罕知名師云閒言語沒交涉乃云冬至月頭賣被買牛冬至月尾賣牛買被諸仁者者一頭露地白牛趁亦不去拽亦不回賣也不得買也不來有時放去蹤跡莫覓驀地收來頭角分明溪東牧溪西牧水艸隨分納些山前臥山後臥總在國王地上牧笛一聲兩聲白雲三片四片夕陽坡上橫騎倒跨平田淺艸放去收來你賣也屬你你買也屬你不買不賣也屬你從他月頭月尾一任一冬二冬饑來則餐渴來則飲秖耕自<span class='corr'>己</span>田園不踐他家蹊徑足來水艸無人管迥地遮天者一頭驀將侍者鼻頭拽云牛兒牛兒水艸足也未復摑云者畜生五歲尚使不得。</p>
<p>除歲示眾僧問臘月三十日到來時如何師云輸我撒風顛進云古人烹露地白牛分歲龍牙今晚將何施設師云無底盤盛栗棘蓬進云可謂赤心片片施洪濟罕見知恩解報酬師云親言出親口進云和尚不得壓良為賤師云山僧不是箇樣人問臘盡春初即不問佛性因緣事若何師云東風徹骨寒進云正當臘月三十日到來還有不受節換者麼師云有進云阿那箇師云腳跟下築著磕著僧震威便喝師云好一喝僧歸位師乃舉僧問古德年窮歲盡事如何德云東村王老夜燒錢師云諸人要會麼聽取山僧一頌東村王老夜燒錢一陌堂前萬祟蠲胸臆了無閒事挂團圞兒女樂豐年下座。</p>
<p>解制示眾十五日<span class='corr'>已</span>前諸佛生妙峰孤頂有人行十五日<span class='corr'>已</span>後諸佛滅無影林中藏皓月十五日<span class='corr'>已</span>前諸佛生你不得離我者裏我有鉤子鉤你匝地清風隨步舉十五日<span class='corr'>已</span>後諸佛滅你不得住我者裏我有錐子錐你大地山河露赤體正當十五日且道用鉤即是用錐即是良久云正當十五鉤錐息白牯黧奴展巴鼻銅頭鐵額我山中閒神野鬼他方去。</p>
<p>元旦示眾好是元旦新正不審諸人會否李公醉倒街頭元是張公喫酒和衣泥裏便臥從教佛面百醜知他是聖是凡管你一由二有者箇一場漏逗笑殺街花巷柳我儂令辰既逢也歌新曲一首檀板宛轉低敲清音嘹嚦細吐雖非雅頌歌行差勝秦人擊缶節拍鏗鏗和諧將以用祝我后乃敲拂子而歌云舒長化日照熙春萬國歌謠樂瑞辰林下野人逢此際無生曲調又翻新復連敲拂子下座。</p>
<p>普光明殿落成監院請示眾兼謝眾檀護并諸山禪德項者龍牙於叫不應山前選得無陰陽地一片先命匠作人工定其方向平其基址於其中間建立空王寶殿一所今日功圓果滿三界十方緇素高人同來隨喜共雨寶華而此寶殿又復彌布種種摩尼寶網頓現種種無礙法門敷奏種種華香音樂充滿種種菩薩身雲出生種種光明相好諸來隨喜高人入斯殿者盡證菩提睹斯相者悉得心空於是空王如來復與十法界中生佛聖凡抱識舍靈共處此殿同一作用同一語言同一見聞同一往復同一娛樂同一禪定同一飲食同一沐浴同一證真同一涅槃乃至理無量差別門事無量差別門無不一一悉皆同等空王如來與諸聖凡證是同等法門<span class='corr'>已</span>於一彈指項來向山僧拄杖頭上坐千葉寶蓮而說伽陀曰無陰陽地不應山玉殿瓊樓顯現間寶網重重彌億匝聖凡普會日交參卓拄杖下座。</p>
<p>銅佛開光示眾僧問佛身充滿法界即不問垂慈利物事如何師云一雨普滋三艸二木進云直得亙古亙今真風不墜師云且喜闍黎領話進云恁麼則佛祖頂[寧*頁]親切句當陽鑒定更無疑師云瞻之仰之乃云金佛不度爐木佛不度火泥佛不度水真佛屋裏坐者裏會得秖見得趙州不見得龍牙金佛用度爐木佛用度火泥佛用度水真佛不在屋裏坐者裏會得秖見得龍牙不見得趙州若也秖見得趙州不見得龍牙秖得其體不得其用墮在區宇喚作活人路上死漢若也秖見得龍牙不見得趙州秖得其用不得其體坐在明白地上喚作光不透脫若要體用雙彰直下親見龍牙趙州立地處須是有德山辣手雲門毒手丹霞好手將他金佛木佛泥佛真佛一椎椎殺一棒打殺一火燒殺龍牙趙州被你一齊捉敗體用二途是甚麼熱大或若依前明昧兩岐迷在悟裏不免更向矢上加尖一上以拄杖右邊卓一下云者箇豈不是金佛不度爐收拄杖云秖者箇是金佛用度爐以拄杖左邊卓一下云者箇豈不是木佛不度火收拄杖云秖者箇是木佛用度火以拄杖中間卓一下云者箇豈不是泥佛不度水收拄杖云秖者箇是泥佛用度水放下拄杖云且道真佛在甚麼處切忌鑽龜打瓦諸仁者山僧恁麼道早是將一桶屎潑你頭上了臭氣<span class='corr'>已</span>是不可聞而今盡底倒翻索性熏你去也木佛不度火慧林蕭寺寒冰鎖丹霞冷要燒火向累他院主眉鬚墮金佛不度爐韶石龍牙兩齪夫打殺爐烹雖竭力依前潘閬倒騎驢泥佛不度水善財堪歎南詢禮一百十城都歷遍不出普賢毛孔裏真佛屋裏坐趙州我也信不過既然此語是真言如何八十猶行腳。</p>
</div>
<div class='div-other'><a id='mulu5' />
<p class='h1'>晚參</p><p>冬節晚參僧問冰華未謝梅蕊香飄陰伏陽升即不問箇中一句事如何師云石筍夜抽條進云恁麼則人間盡得春消息也師云聽事不真喚鐘作瓮僧便喝師云適來猶自可而今更郎當僧擬進語師便打問曰往月來即不問如何是當陽不昧句師云紅日到天心僧禮拜退師乃云鴻濛未判<span class='corr'>已</span>前無佛無祖無古無今一氣潛回之際有陰有陽有消有長驀拈拄杖云若論者一著子佛不能識祖不能名非陰陽之能該豈寒暑之可變洞山掇退果桌當頭蹉過慈明揭榜僧堂覿體乖疏正當恁麼時依時及節一句作麼生道拍禪床云金雞啼破家林曉愛日新添一線長。</p>
<p>晚參舉鏡清問僧門外是甚麼聲僧云雨滴聲清云眾生顛倒迷<span class='corr'>己</span>逐物僧云和尚作麼生清云洎不迷<span class='corr'>己</span>僧云洎不迷<span class='corr'>己</span>意旨如何清云出身猶可易脫體道應難師云衲僧家舉一明三目機銖兩蓋是尋常眼腦本分機宜者僧既逐色隨聲鏡清遂因風放火當時若是箇漢纔見他道門外是甚麼聲拈坐具便摵直饒鏡清全機也只與他平展雖然如今要問諸人門外既不是雨滴聲且道畢竟是甚麼聲者裏透脫分曉許你入他阿字法門。</p>
<p>晚參舉僧問大隨劫火洞然大千俱壞未審者箇壞不壞隨云壞僧云恁麼則隨他去也隨云隨他去僧又如前問修山主修云不壞僧云因甚麼不壞修云為同大千師云二尊宿一人道壞一人道不壞致令者僧前不遘村後不迭店若是龍牙即不然有問劫火洞然大千俱壞未審者箇壞不壞只對他道難逢與麼時何故劫火洞然宜煮茗嵐風大作好乘涼。</p>
<p>晚參舉當山遁祖云天下名山到因腳辛苦年深與襪著而今老大不能行手裏把柄破木杓師云山僧住他院把他杓雖然養家一般要且道路各別到遍名山不動腳遠近高低步步著而今住院慚無福腳著艸鞋手把杓。</p>
<p>晚參舉寶壽因胡釘鉸參問莫便是胡釘鉸麼鉸云不敢壽云還釘得虛空麼鉸云請和尚打破來壽便打鉸云莫錯打某甲壽云向後遇多口阿師與汝點破在鉸後到趙州舉前話問不知某甲過在甚麼處州云秖者一縫尚不奈何鉸於此有省後來雪竇道我要打者三箇漢一打趙州不合瞎<span class='corr'>卻</span>胡釘鉸眼二打寶壽不能塞斷趙州口三打胡釘鉸不合放過寶壽拈拄杖云更有一箇大眾走散師擊禪床一下師云山僧亦要打者三箇漢一打寶壽只有打破虛空底鉗鎚無補綴底針線二打趙州只有補綴虛空底針線無打破底鉗鎚三打胡釘鉸不合向虛空覓縫罅驀拈拄杖云更有一箇甚處去也擊禪床一下。</p>
<p>晚參不是心日炙風吹古到今不是佛釋迦彌勒廝淈[泳-永+盾]不是物塞壑填溝露屍骨擲下拄杖僧問青州布衫重七斤意旨如何師云塞北天寒進云學人不會師云朔風吹不入。</p>
<p>晚參舉僧問長沙岑禪師南泉遷化向甚麼處去沙云東家作驢西家作馬僧云學人不會意旨如何沙云要騎即騎要下即下師云長沙是他家裏人所以知他家裏事當頭便與你指出南泉立地處可謂知父莫若子矣諸人還會麼如或未然山僧與你下箇註腳驢馬同途與麼來南泉從此入輪回負鞍啣鐵東西舍步步相隨莫可陪擊禪床一下。</p>
</div>
<div class='div-other'><a id='mulu6' />
<p class='h1'>小參</p><p>師在湘陰神鼎受請小參拄杖未曾敲白月先將折筋攪滄溟魚龍知命拏雲去倒嶽傾湫吼怒霆以拄杖空中攪云還有知性命者麼出來轟雷掣電看僧問師子在窟爪牙鋒利師子出窟野干潛蹤出與未出即不問越格全提事若何師云祝融峰頂浪滔天進云果然牙爪如鋒利坐斷千峰與萬峰師云從教喪盡野狐蹤僧一喝歸位師云急領出去乃云睠茲湘山色高臥頗適閒未圖誅茅遂龍峰符命頒回避苦無計<span class='corr'>卻</span>將條例攀勦除新露布扶起古剎竿三更日午打北斗面南看須彌芥子納牛頭尾上安逢人即不出焰裏鼓驚湍逢人即便出卍字空中刊為人不為人鐵裹爛泥團提起拄杖云臨行解袋口子細好生觀傾出一栲栳光曜天地寒卓一下云一椎直擊碎遍界黑漫漫。</p>
<p>小參你等諸人總道我為生死事切做工夫要緊且作麼生是你做底工夫莫是看話頭起疑情是做工夫麼莫是一念萬年去寒灰枯木去是做工夫麼莫是是句亦鏟非句亦鏟是做工夫麼莫是坐斷主人公不落第二見是做工夫麼莫是內不住根本外不依凡聖是做工夫麼莫是如一人與萬人敵相似是做工夫麼莫是一切處一切時翻來覆去看是做工夫麼莫是譬如擲劍揮空莫論及之不及是做工夫麼莫是如失<span class='corr'>卻</span>一件要緊物相似十二時中東討西尋尋討不見心中只是放不過是做工夫麼莫是佛來也殺祖來也殺自<span class='corr'>己</span>來也殺殺盡始安居是做工夫麼莫是向佛未出世時祖未西來時會取是做工夫麼若如此盡是癡狂外邊走盡是雜用心處盡是無魂必死之地正眼觀來總是死門並非活路趙州云老僧除<span class='corr'>卻</span>二時粥飯是雜用心處此外別更無用心處且道者老漢尋常在甚麼處安身立命者裏見得七百甲子老禪和立地處許你十二時中無片刻許虛棄底道理所以道當參活句莫參死句死句下薦得自救不了活句下薦得堪與祖佛為師千差萬別不出者一毫頭者一毫頭能開千差萬別之門自古自今若佛若祖天下老和尚到者裏有眼也無覷處有心也無用處有智也無辯處須是你自解作活始得若秖依他作解反障自悟門總有神通光明不能直下發現驀召眾云山僧今晚將你從前黑山鬼窟一椎粉碎了也還有自解作活者麼眾皆沉吟師云依前只在鬼窟裏。</p>
<p>除夕小參年窮歲窮柴米窮鹽醬窮七事算來無不窮窮到盡頭無窮處撾鼓陞堂說窮法無量法門難思海未開口時<span class='corr'>已</span>窮盡凡聖俱窮人法窮世界身心徹底窮徹底之窮亦窮盡窮到無窮始是窮香嚴窮無錐卓地棲賢窮無寸絲挂二老當時稱大窮看來未及龍牙窮龍牙之窮潑天窮古今佛祖罕並同大眾龍牙窮到世界身心俱窮底田地正當今晚將箇甚麼與諸人分歲免得窮廝煎餓廝炒良久云諸人若也不嫌麤疏山僧有箇飽無不足饑無不消底將來與你共歡同樂且道是甚麼不濕羹幾碗鐵酸餡一盂大家飽喫了永劫絕饑虛喝一喝下座。</p>
<p>歲夜小參僧問晴空雪盡露千山極目風光萬境閒坐斷殘更天地轉斬新條令又重頒如何是斬新條令句師云五九四十五太陽來入戶進云恁麼則一擊曉鐘驚夢破帶煙寒艸返青痕師云南柯打盡十更長進云吹開碧落煙嵐色誰是松陰舊住家師云子規夜半猶啼血不信東風喚不回進云龍生金鳳沖霄漢一笛聲中奏落梅師云吉嘹舌頭三千里進云秖如華山千萬重惟在巨靈抬手淨名方丈室能容獅象翻身五位正偏乞師剖析師云言前無的旨句下絕追尋進云如何是正中偏師云一壺風月劫空前進云如何是偏中正師云萬象森羅一法印進云如何是正中來師云不萌枝上雪華開進云如何是兼中至師云無影樹林藏赫日進云如何是兼中到師云寶殿虛明月不照進云與麼荅話猶未出他古人窠臼在師云逢人但恁麼舉進云可謂東風醉盡山東李不必啼鴉再報春師云急須合取口著乃云半千衲子水雲逢山寺寥寥翠靄中露柱無心吞佛祖缽盂開口噇虛空懶烹露地牛分歲豈羨香嚴錐也窮一夜鐵華生碓觜普天瑞氣擁禪叢卓拄杖下座。</p>
<p>小參佛眼和尚道如今參禪人有二種病一是騎驢覓驢二是騎<span class='corr'>卻</span>驢了不肯下又云你不要覓不要騎你便是驢盡大地是箇驢你作麼生騎山僧道你便是驢盡大地是箇驢要騎便騎要下便下你若秖下得騎不得亦是病既下得了又須騎得方始是無病騎得下得須是解倒騎驢底人始得若是不解倒騎得底未免騎了不肯下下了不肯騎所以道除非自解倒騎驢一生不著隨人後到者裏更教甚麼人騎更教甚麼人下又更有甚麼驢可騎更有甚麼驢可下終日騎驢不曾跨著驢脊終日步走不曾離<span class='corr'>卻</span>驢背恁麼人騎恁麼驢更有恁麼病年來叢林凋落佛法掃地要覓一箇半箇解倒騎驢底了不可得矣大慧云楊岐一頭驢秖有三隻腳潘閬倒騎歸攧殺黃番綽者箇便是解倒騎驢底人雖然我更要問你既是潘閬倒騎歸因甚攧殺黃番綽者裏會得去許你倒騎驢子上楊州蹋破洞庭波底月若也未會叢林堪歎日凋傷驢上騎驢笑殺人。</p>
<p>歲夜小參百丈和尚云你者一隊後生經律論固是不知入眾參禪禪又不會臘月三十日且作麼生折合去雲峰和尚云灼然諸禪德去聖時遙人心澹泊看<span class='corr'>卻</span>今之叢林更是說不得也所在之處或聚三百二百浩浩地只以粥飯豐厚寮舍穩便為旺化也兄弟當時說不得而今豈是說得在處叢林據位稱師者說禪說道如盲摸象視利視名似石吸鐵擔囊行腳者曾不以<span class='corr'>己</span>躬是念一味打哄過日但見一千五百處刺頭便入初不辨其邪正是非惟便軟煖趁熱鬧師與弟子互相聾瞽如打鼓弄猢猻相似弄到臘月三十日鼓也打破猢猻也走<span class='corr'>卻</span>只落得一場熱亂而<span class='corr'>已</span>當爾之時求生不得求死不得眼前唯見眾苦所迫不恨自<span class='corr'>己</span>平昔未曾向腳跟下真實究竟到大安樂田地反怪佛法無靈驗真可憫也兄弟你道者些熱亂境界從甚麼處得來還知麼從你最初發心時無正因行腳處得來從你最初入此門時無正因擔荷佛祖慧命處得來一向只在謾人自謾處乾弄所以後來以至如此今晚是箇小年夜直須打辦在前莫待自家大年夜忽然到來臨渴方纔掘井時遲也珍重。</p>
<p>除夕小參兼為諸禪解制年亦窮歲亦窮封門積雪落窮冬蒙頭衲被頹然坐萬事收歸一念中臘月三十今夜到風顛撒殺龍牙翁元宵制向除夕解條例不與諸方同大悟方纔稱解制若還不悟解無從要知解制親切句透金剛圈吞棘蓬此制若還解不得猢猻仍在布袋中一箇猢猻苟能椎得死日出來朝一點天地紅。</p>
<p>正覺寺慈照大德禮懺請小參一念心清淨是名佛出世一念心垢染是名佛滅度此一念心未清淨<span class='corr'>已</span>前舉心動念是過是愆開口動舌是過是愆行住坐臥是過是愆動用施為是過是愆一念心既清淨<span class='corr'>已</span>後從前無明障蔽如晝破暗從前煩惱惑業如日消冰從前冤對愆尤如火燒乾艸從前貪瞋癡慢如風卷殘雲一念心清淨時即是發菩提心菩提心纔發一切舉心動念悉是佛之作用一切開口動舌悉是佛之知見一切行住坐臥悉是佛之三昧一切縱橫順逆悉是佛之真智我小師元一於一念頃證此菩提大道心理延請一十二眾淨侶于二七日中轉七軸法華禮十卷梁皇今日佛事半周之際又復懇啟山僧舉揚般若將期一會緇俗同得同證自利利他之行是皆從菩提大道心中流出所以道諸佛心中念念眾生成等正覺眾生心中念念諸佛出世正當恁麼時是汝諸人還委悉得麼驀拈拄杖卓一下云轉凡成聖而今決轉聖成凡好再參下座。</p>
</div>
<div class='div-other'><a id='mulu7' />
<p class='h1'>機緣</p><p>僧問如何是佛師云推不向前約不退後云如何是法師云西天梵語此土唐言云因甚麼佛法不現前師云不是目前法非耳目之所到師遂問僧如何是僧僧便喝師打云頭上喫棒口裏喃喃。</p>
<p>僧問主人公在甚麼處安身立命師厲聲云者廝飽喫飯了對眾謾語便打趁復召云來來我且問你主人公還解喫飯麼僧便喝師云好好問你鼓粥飯氣作麼。</p>
<p>僧問疑情發不起時如何師云若發起即疑殺你去云便恁麼去時如何師云依前秖在死水裏師遂問眾忽然活來時如何眾荅不契師自代云牢籠不肯住呼喚不回頭。</p>
<p>僧問生死到來向甚麼處回避師云龍牙寺裏。</p>
<p>僧問如何是藏身處沒蹤跡師云豫讓吞炭云如何是沒蹤跡處莫藏身師云明月棲鷺。</p>
<p>有數文學訪次問師老師大號師云雲叟云是何叟字師云叟不遠千里而來云有以利吾國乎師云楚國無以為寶唯善以為寶眾皆相顧大笑。</p>
<p>有僧謂師近日某知識真正為人師云他如何為人云他道你在我者裏住我每日舉古德機緣你一日記一則也有無限利益師云你若記著箇元字腳在肚皮裏入地獄如箭射。</p>
<p>師問僧前日有僧問不是心不是佛不是物是箇甚麼山僧向他道鯨吞海水盡露出珊瑚枝恁麼道還得否云得與不得阿誰敢定師云情知你定當不得云即今忽有問和尚不是心不是佛不是物又作麼生師云鷂子過新羅。</p>
<p>師一晚同眾坐香次謂眾云我見你們參禪覺得艱難之甚如許多時要一些影響也不見如今不免將我自<span class='corr'>己</span>底一齊與你了免得在此覷地覓鍼相似<span class='corr'>卻</span>沒了期遂起身連抖擻數下歸方丈。</p>
<p>講僧參問某甲一向在葛藤窠裏時如何師云待汝跳出來山僧荅汝話僧無語而立師云葛藤葛藤。</p>
<p>舉五峰常觀禪師因僧辭峰云甚麼處去云臺山去峰豎起一指云若見文殊了<span class='corr'>卻</span>來者裏與汝相見僧無語代便喝又云恁麼則不去也。</p>
<p>僧問中秋<span class='corr'>佳</span>節事如何師云皓魄逢今夕清光分外圓云還有相見分也無師云澄潭影盡後覿體鑒無偏。</p>
<p>僧問如何是萬法歸一師云眾流逢海盡云一歸何處師云眼裏耳裏鼻裏。</p>
<p>僧問某甲話頭提不起乞和尚指示師云你話頭有多少重僧佇立師打趁云提不起即擔取去。</p>
<p>師客西陵時有僧克六來參自言雲居印其有省茶畢與師借源流看師展兩手云請看僧擬議師劈面便掌僧云和尚自有真底在師復掌云是真是假少頃師問僧汝既雲居得省我且問你未上雲居時迷在甚麼處僧指自足云看腳下師云汝腳下何從得此迷昧來僧面紅無措師連棒趁出。</p>
<p>舉萬壽如璝禪師凡見僧必問近日如何代云遇飯喫飯遇茶喫茶僧擬對壽即撫其背云不可思議代云謝和尚重重相為。</p>
<p>舉九峰普滿禪師問僧近離甚麼處僧云閩中峰云遠涉不易代云恭惟和尚起居萬福僧云不難動步便到峰云有不動步者麼代作掀禪床勢僧云有峰云怎得到此間代云那一人不觸途。</p>
<p>僧問無身有事超岐路無事無身落始終如何是無身有事超岐路師云到江吳地盡云如何是無事無身落始終師云隔岸越山多。</p>
<p>僧問透網金鱗以何為食師云美食不中飽人餐云喚甚麼作食師云無你下口處云吞<span class='corr'>卻</span>了也師云太險生。</p>
<p>僧問至道無難唯嫌揀擇不知砒霜可喫得麼師云此猶是揀擇。</p>
<p>師問僧近日本分事作麼生云不奈瞌睡何師云你半夜裏正困著時還瞌睡麼僧無對。</p>
<p>僧問念佛底是誰師云合取狗口。</p>
<p>師問庫司你庫房裏有甚麼貨物云一切總有師驀翹一足云還有者箇麼云有師云既有來者裏討箇甚麼僧無對師便打趁。</p>
<p>師一日問眾云父母未生前底面目即不問汝諸人作麼生是你父母<span class='corr'>已</span>生後底面目一僧云眉橫鼻直師云忽然落盡眉毛打失鼻孔時又作麼生僧無對。</p>
<p>師問僧適纔喫幾箇饅頭云兩箇師云黑面老子問你打算飯錢時將甚麼與他僧無對師代云心不負人面無慚色。</p>
<p>僧問女子出定意旨如何師云不消彈指。</p>
<p>僧問古澗寒泉時如何師云打碓打磨云飲者如何師云換骨洗腸。</p>
<p>僧問如何是十方同聚會師云大家在者裏云如何是箇箇學無為師云橫吞栗棘蓬豎透金剛圈云如何是此是選佛場師云牛欄馬廄云如何是心空及第歸師云剎竿頭上禮西方。</p>
<p>僧問大溈抵龍牙秪是一條溪因甚過了又過師云逢源不盡云既是龍牙因甚門前虎跡斑斑師云一彩兩賽云久嚮龍牙及乎到來龍尚不見牙從何得師云子甚麼時到龍牙。</p>
<p>師一晚舉古批判次一僧云和尚恁麼道大似隨聲逐色師云你喚甚麼作聲云和尚還聞麼師云<span class='corr'>卻</span>是汝隨聲逐色。</p>
<p>僧問如何是和尚家風師云折筋攪滄溟云忽遇客來將何秖待師云爛炒浮漚滿滿盛。</p>
<p>居士問俗人還許會佛法否師云既是俗人不許會佛法云為甚麼不許師云冷地看他人富貴等閒無奈襆頭何。</p>
<p>僧參師問那裏來云長沙來師云因甚麼拖泥帶水僧便喝師云山僧被你一喝僧旋一匝而出師云好興逆水波莫隨風力轉。</p>
<p>僧問如何是奪人不奪境師云吹毛出匣魔軍伏云如何是奪境不奪人師云萬象收歸古鑒中云如何是人境兩俱奪師云大地平沉佛祖亡云如何是人境俱不奪師云綠水青山事事真。</p>
<p>有時因僧問本來親父母歷劫不曾離如何是歷劫不曾離底父母師云終朝常覿面共語不相知僧禮拜退師乃問眾既覿面共語因甚不相知眾下語不契師自代云更深垂<span class='corr'>卻</span>夜明簾。</p>
<p>僧竺傳一日謂師云某項於一知識會中問一因緣進語六轉座上長老三轉語荅放汝三十棒四轉語荅喝某雖智眼未明然亦知彼決定瞎漢亂統今日乞和尚當陽荅出作千古宗眼或彼邪師聞此塗毒鼓聲當下即死則法施之恩不淺矣師云汝但當陽問將來云明星現時世尊大悟未審悟箇甚麼師云撞著從前自家底云悟了還同未悟時世尊因甚道奇哉師云折筋攪滄波云如何是大悟師云髑髏裏眼睛云如何是小悟師云枯木裏龍吟云如何是迷中悟師云我者裏沒者樣人云如何是悟中迷師云我者裏著者樣人不得云秖如迷悟雙亡底人又作麼生師云朝打三千暮打八百。</p>
<p>鏟草次僧問蚯蚓鏟為兩段兩頭俱動畢竟佛性在阿那一頭師云動底不是佛性佛性不解動云既不是佛性動底是甚麼師云不見道風火未散。</p>
<p>居士參謂師云佛教中謂人死後復有六道輪回之報不知果有否師云道有也是說夢道無也是說夢居士還曾夢見麼云死了死了一死便了如何更有善惡報應之事師云居士即今還了也未云有甚麼不了師云請居士即今便死去士無對。</p>
<p>僧參師問高隱甚麼處云一向在行腳師云腳作麼生行云昨日離益陽師云既是行腳僧因甚麼遊州獵縣僧無語師云闍黎蹋州縣困且坐喫茶。</p>
<p>僧問如何是佛法大意師云骨底骨董。</p>
<p>僧問法性海深還能窮得到底麼師云窮殺你。</p>
<p>師問僧汝死也燒作一堆灰我死也燒作一堆灰且道向甚麼處相見僧無對師云汝問我與你道僧理前語師云蒼天蒼天。</p>
<p>僧問靈雲見桃華意旨如何師云墮坑落塹云見後如何師云墮坑落塹云玄沙道諦當甚諦當敢保老兄未徹在又作麼生師云他是福建子語音多鴃舌云自從一見桃華後直至而今更不疑那裏是他不疑處師云我道更疑三十年也未得歇在云和尚莫不肯靈雲麼師云非但靈雲玄沙也不肯他。</p>
<p>僧問如何是大悟無道師云正搔著山僧痒處。</p>
<p>僧問如何是禪師云跳不出云如何是道師云蹋不著云禪與道相去幾何師云一不成二不是。</p>
<p>師一晚問眾劫火洞然向甚麼處安身立命眾荅不契師代云在裏許復云在裏許作麼生回避一僧云火裏生蓮終不壞師不肯復代云他得自受用三昧又云他作何行業得此三昧代云行大闡提道。</p>
<p>僧問雪覆千山因甚麼孤峰不白師云不可教你討頭不見。</p>
<p>僧問空劫中還是佛在法先法在佛先師云佛法俱不在先是汝在先云若道佛在法先恁麼時人尚無阿誰成佛師云是汝成佛云若道法在佛先恁麼時佛尚無阿誰說法師云是汝說法。</p>
<p>僧問婆生七子六箇不遇知音秖者一箇也不消得便拋向水中意旨如何師云我秖生得你者一箇兒雖不遇知音怎肯拋向水中。</p>
<p>僧問佛未出世時如何師云遍界不曾藏云出世後如何師云大地絕消息云出與未出時如何師云賺<span class='corr'>卻</span>多少人。</p>
<p>僧閱笑嵒錄問此是[佛/(佛*佛)/魔][魔/(魔*魔)/佛]甚麼字師云孔門弟子無人識碧眼胡僧笑點頭。</p>
<p>僧門某甲向賓中來乞師主中一接師卓拄杖云山僧無者閒工夫僧便喝師便打僧又喝師又打云久嚮龍牙元來見解如此師連棒趁出。</p>
<p>師一晚舉甘贄行者因僧至其家緣化什物住菴甘云有一問道得即施乃書心字問是甚麼字僧曰心字又問妻甚麼字妻曰心字甘曰某甲山妻亦合住菴其僧無語甘亦無施師命眾代語眾荅不契乃自於心字處代云行者猶有者箇在又代無語處云將謂你是箇俗漢。</p>
<p>一日因雪問眾古者道雪覆千山孤峰不白如今為甚<span class='corr'>卻</span>白一僧云萬象光中獨露身師云鄭州出曹門一僧云別是一家春師云同坑無異土乃自代云一齊都蓋覆免教礙眼睛復云金剛正眼本無遮障因甚<span class='corr'>卻</span>成礙去無對代云始稱無礙眼復云那箇是上座無礙底眼無對代豎起一拳。</p>
<p>僧問如何是龍牙境師云千峰朝嶽頂云如何是境中人師云一句定乾坤。</p>
<p>師客寓一院因亡僧遷化乃謂主僧曰我昨日看他時尚自健羨僧云恁麼則被和尚看死了師云若如此我<span class='corr'>已</span>後總不看你僧無對。</p>
<p>居士問善知識還用工否師云用工云未審用甚麼工師云箍漆桶。</p>
</div>
<div class='div-other'><a id='mulu8' />
<p class='h1'>垂語</p><p>師臨終垂三問示眾一問四大本空五蘊非有且道病從何受二問四大五蘊散滅之後且道者受病底人還病還不病三問且道者受病底人即四大五蘊病非四大五蘊病。</p>
</div>
<p class='juan'>雲叟住禪師語錄卷上</p>
</div><!-- end of div[@id='body'] -->
</body></html>