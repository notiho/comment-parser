<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五家語錄（選錄）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>五家語錄<span class='note-inline'>(臨濟宗)</span></p><p class="byline">住三聖嗣法門人慧然集</p><p class="byline">無地地主人郭凝之重訂</p>
<div class='div-other'><a id='mulu2' />
<p class='h1'>鎮州臨濟義玄禪師</p>
<div class='div-other'><a id='mulu3' /><p>師諱義玄，曹州南華人也，俗姓邢。幼而穎異，及落髮受具，志慕禪宗。師在黃檗三年，行業純一。時睦州為首座，乃歎云：雖是後生，與眾有異。遂問：上座在此多少時？師云：三年。首座云：曾參問也無？師云：不曾參問，不知問箇什麼。首座云：汝何不去問堂頭和尚：如何是佛法的的大意？師便去問，聲未絕，黃檗便打。師下來，首座云：問話作麼生？師云：某甲問聲未絕，和尚便打，某甲不會。首座云：但更去問。師又去問，黃檗又打。如是三度發問，三度被打。師來白首座云：早承激勸問法，累蒙和尚賜棒，自恨障緣，不領深旨。今且辭去。首座云：汝若去時，須辭和尚去。師禮拜退。首座先到和尚處云：問話上座雖是後生，卻甚奇特。若來辭時，方便接他，向後為一株大樹，覆蔭天下人去在。師云：辭黃檗云：不得往別處去。汝向高安灘頭大愚處去，必為汝說。師到大愚，大愚問：什麼處來？師云：黃檗處來。大愚云：黃檗有何言句？師云：某甲三度問佛法的的大意，三度被打，不知某甲有過無過？大愚云：黃檗與麼老婆心切，為汝得徹困，更來這裏問有過無過？師於言下大悟，云：元來黃檗佛法無多子。大愚搊住云：這尿床鬼子！適來道有過無過，如今卻道黃檗佛法無多子，你見箇什麼道理？速道！速道！師於大愚脅下築三拳，大愚拓開云：汝師黃檗，非干我事。師辭大愚，卻回黃檗，黃檗見來，便問：這漢來來去去，有什麼了期？師云：秪為老婆心切。便人事了侍立。黃檗問：什麼處去來？師云：昨奉慈旨，令參大愚去來。黃檗云：大愚有何言句？師舉前話，黃檗云：大愚老漢饒舌，待來痛與一頓。師云：說什麼待來，即今便喫。隨後便掌。黃檗云：這風顛漢卻來這裏捋虎鬚。師便喝。黃檗云：侍者引這風顛漢參堂去。<span class='note-inline'>(後溈山舉此話問仰山：臨濟當時得大愚力？得黃檗力？仰山云：非但騎虎頭，亦解把虎尾。)</span>師栽松次，黃檗問：深山裏栽許多作什麼？師云：一與山門作境致，二與後人作標榜。道了，將钁頭打地三下。黃檗云：雖然如是，子<span class='corr'>已</span>喫吾三十棒了也。師又以钁頭打地三下，作噓噓聲。黃檗云：吾宗到汝大興於世。<span class='note-inline'>(後溈山舉此語問仰山：黃檗當時秪囑臨濟一人，更有人在？仰山云：有，秪是年代深遠，不欲舉似和尚。溈山云：雖然如是，吾亦要知，汝但舉看。仰山云：一人指南，吳越令行，遇大風即止，讖風穴和尚也)</span>。師普請鋤地次，見黃檗來，拄钁而立。黃檗云：這漢困那？師云：钁也未舉，困箇什麼？黃檗便打，師接住棒，一送送倒。黃檗喚維那：維那！扶起我。維那近前扶云：和尚爭容得這風顛漢無禮？黃檗纔起，便打維那。師钁地云：諸方火葬，我這裏一時活埋。<span class='note-inline'>(溈山舉問仰山：黃檗打維那，意作麼生？仰山云：正賊走<span class='corr'>卻</span>邏贓人喫棒。)</span>。師一日在僧堂前坐，見黃檗來，便閉卻目；黃檗乃作怖勢，便歸方丈。師隨至方丈禮謝，首座在黃檗處侍立，黃檗云：此僧雖是後生，卻知有此事。首座云：老和尚腳跟不點地，卻證據箇後生。黃檗自於口上打一摑。首座云：知即得。師在堂中睡，黃檗下來見，以拄杖打板頭一下；師舉頭，見是黃檗卻睡；黃檗又打板頭一下，卻往上間，見首座坐禪，乃云：下間後生卻坐禪，汝這裏妄想作什麼？首座云：這老漢作什麼？黃檗打板頭一下，便出去。<span class='note-inline'>(溈山舉問仰山：黃檗入僧堂，意作麼生？仰山云：兩彩一賽。)</span>一日普請次，師在後行，黃檗回頭見師空手，乃問：钁頭在什麼處？師云：有一人將去了也。黃檗云：近前來，共汝<span class='corr'>商</span>量箇事。師便近前。黃檗豎起钁頭云：秪這箇，天下人拈掇不起。師就手掣得，豎起云：為什麼卻在某甲手裏？黃檗云：今日大有人普請。便歸院。<span class='note-inline'>(溈山舉問仰山云：钁頭在黃檗手裏，為什麼卻彼臨濟奪卻？仰山云：賊是小人智過君子。)</span>。黃檗因入廚次，問飯頭：作什麼？飯頭云：揀眾僧米。黃檗云：一日喫多少？飯頭云：二石五。黃檗云：莫太多麼？飯頭云：猶恐少在。黃檗便打。飯頭卻舉似師，師云：我為汝勘這老漢。纔到，侍立次，黃檗舉前話，師云：飯頭不會，請和尚代一轉語。師便問：莫太多麼？黃檗云：何不道來日更喫一頓？師云：說什麼來日，即今便喫。道了便掌。黃檗云：這風顛漢又來這裏捋虎鬚。師便喝出去。<span class='note-inline'>(溈山舉問仰山：此二尊宿意作麼生？仰山云：和尚作麼生？溈山云：養子方知父慈。仰山云：不然。溈山云：子又作麼生？仰山云：大似勾賊破家。)</span>。徑山有五百眾，少人參請，黃檗令師到徑山，乃謂師云：汝到彼作麼生？師云：某甲到彼，自有方便。師到徑山，裝腰上法堂見徑山，徑山方舉頭，師便喝；徑山擬開口，師拂袖便行。尋有僧問徑山：這僧適來有什麼言句便喝和尚？徑山云：這僧從黃檗會裏來，你要知麼？自問取他。徑山五百眾大半分散。師為黃檗馳書去溈山，時仰山作知客，接得書，便問：這箇是黃檗底，那箇是專使底？師便掌。仰山約住云：老兄知是般事便休。同去見溈山，溈山便問：黃檗師兄多少眾？師云：七百眾。溈山云：什麼人為導首？師云：適來<span class='corr'>已</span>達書了也。師卻問溈山：和尚此間多少眾？溈山云：一千五百眾。師云：太多生！溈山云：黃檗師兄亦不少。師辭溈山，仰山送出云：汝向後北去，有箇住處。師云：豈有與麼事？仰山云：但去，<span class='corr'>已</span>後有一人佐輔老兄在，此人秪是有頭無尾，有始無終。師後到鎮州，普化<span class='corr'>已</span>在彼中，師出世，普化佐贊於師。師住未久，普化全身脫去。師因半夏上黃檗山，見和尚看經，師云：我將謂是箇人，元來是揞黑豆老和尚。住數日，乃辭去，黃檗云：汝破夏來？不終夏去？師云：某甲暫來禮拜和尚。黃檗遂打趁令去。師行數里，疑此事，卻回終夏。師一日辭黃檗，黃檗問：什麼處去？師云：不是河南，便是河北。黃檗便打，師約住，與一掌。黃檗大笑，乃喚侍者：將百丈先師禪板、几案來。師云：侍者！將火來。黃檗云：雖然如是，汝但將去，<span class='corr'>已</span>後坐卻天下人舌頭去在。<span class='note-inline'>(溈山舉問仰山：臨濟莫辜負他黃檗也無？仰山云：不然。溈山云：子又作麼生？仰山云：知恩方解報恩。溈山云：從上古人還有相似底也無？仰山云：有，秪是年代深遠，不欲舉似和尚。溈山云：雖然如是，吾亦要知，子但舉看。仰山云：低。如楞嚴會上，阿難讚佛云：將此深心奉塵剎，是則名為報佛恩。豈不是報恩之事？溈山云：如是！如是！見與師齊，減師半德；見過於師，方堪傳授。)</span>。</p>
</div>
<div class='div-other'><a id='mulu4' />
<p class='h2'>機緣</p><p>師到達磨塔頭，塔主云：長老先禮佛？先禮祖？師云：祖佛俱不禮。塔主云：祖佛與長老是什麼冤家？師便拂袖而出。</p>
<p>師行腳時到龍光，值龍光上堂，師出問云：不展鋒鋩，如何得勝？龍光據座。師云：大善知識豈無方便？龍光瞪目云：嗄！師以手指云：這老漢今日敗闕也。</p>
<p>到三峰，平和尚問云：什麼處來？師云：黃檗來。平云：黃檗有何言句？師云：金牛昨夜遭塗炭，直至如今不見蹤。平云：金風吹玉管，那箇是知音？師云：直透萬重關，不住清霄內。平云：子這一問太高生。師云：龍生金鳳子，衝破碧琉璃。平云：且坐喫茶。又問：近離甚處？師云：龍光。平云：龍光近日如何？師便出去。</p>
<p>到大慈大慈，在方丈內坐，師問：端居丈室時如何？大慈云：寒松一色千年別，野老拈花萬國春。師云：今古永超圓智體，三山鎖斷萬重關。大慈便喝，師亦喝。大慈云：作麼？師拂袖便出。</p>
<p>到襄州華嚴，華嚴倚拄杖作睡勢，師云：老和尚瞌睡作麼？華嚴云：作家禪客，宛爾不同。師云：侍者！點茶來與和尚喫。華嚴乃喚維那第三位安排這上座。</p>
<p>到翠峰，翠峰問：甚處來？師云：黃檗來。翠峰云：黃檗有何言句指示於人？師云：黃檗無言句。翠峰云：為什麼無？師云：設有，亦無舉處。翠峰云：但舉看。師云：一箭過西天。</p>
<p>到象田，師問：不凡不聖，請師速道。象田云：老僧秪與麼。師便喝云。許多禿子在這裏覓什麼碗？</p>
<p>到明化，明化問：來來去去作什麼？師云：秪徒踏破草鞋。明化云：畢竟作麼生？師云：老漢話頭也不識。</p>
<p>往鳳林，路逢一婆，婆問：甚處去？師云：鳳林去。婆云：恰值鳳林不在。師云：甚處去？婆便行，師乃喚婆，婆回頭，師便行。</p>
<p>到鳳林，鳳林問：有事相借問，得麼？師云：何得剜肉作瘡？鳳林云：海月澄無影，遊魚獨自迷。師云：海月既無影，遊魚何得迷？鳳林云：觀風知浪起，翫水野帆飄。師云：孤輪獨照江山靜，長嘯一聲天地驚。鳳林云：任將三寸輝天地，一句臨機試道看。師云：路逢劍客須呈劍，不是詩人莫獻詩。鳳林便休。師乃有頌：大道絕同，任向西東。石火莫及，電光罔通。<span class='note-inline'>(溈山問仰山：石火莫及，電光罔通。從上諸聖，將什麼為人？仰山云：和尚意作麼生？溈山云：但有言說，都無實義。仰山云：不然。溈山云：子又作麼生？仰山云：官不容針，私通車馬。)</span>。</p>
<p>到金牛、金牛見師來，橫按拄杖，當門踞坐。師以手敲拄杖三下，卻歸堂中第一位坐。金牛下來見，乃問：夫賓主相看，各具威儀，上座從何而來，太無禮生！師云：老和尚道什麼？金牛擬開口，師便打；金牛作倒勢，師又打。金牛云：今日不著便。<span class='note-inline'>(溈山問仰山：此二尊宿還有勝負也無？仰山云：勝即總勝，負即總負。)</span>。</p>
<p>師訪平田，到路口，先逢一嫂，在田使牛，師問嫂：平田路向甚麼處去？嫂打牛一棒，云：這畜生到處走，到此路也不識。師云：我問你：平田路向甚麼處去？嫂云：這畜生！五歲尚使不得。師心語云：欲觀前人先觀所使。便有抽釘拔楔之意。及見平田，平田問：你還曾見我嫂也未？師云：<span class='corr'>已</span>收下了也。平田又問：近離甚處？師云：江西黃檗。平田云：情知你見作家來。師云：特來禮拜和尚。平田云：<span class='corr'>已</span>相見了也。師云：賓主之禮，合施三拜。平田云：既是賓主之禮，禮拜著。</p>
<p>師侍立德山次，德山云：今日困。師云：這老漢寐語作什麼？德山便打，師掀倒繩床，德山便休。</p>
<p>師到京行化至一家門首云：家常添缽。有婆云：太無厭生。師云：飯也未曾得，何言太無厭生？婆便閉卻門。師見普化，乃云：我在南方馳書到溈山時，知你先在此住待我來，及我來，得汝佐贊。我今欲建立黃檗宗旨，汝切須為我成褫。普化珍重下去。克符後至，師亦如是道，克符亦珍重下去。三日後，普化卻上問訊云：和尚前日道甚麼？師拈棒便打下。又三日，克符亦上問訊，乃問：和尚前日打普化作什麼？師亦拈棒打下。</p>
<p>師一日同普化赴施主家齋次，師問：毛吞巨海，芥納須彌，為是神通妙用？本體如然。普化踏倒飯床。師云：太麤生！普化云：這裏是什麼所在，說麤說細！師來日又同普化赴齋，問：今日供養何似昨日？普化依前踏倒飯床。師云：得即得。太麤生！普化云：瞎漢！佛法說什麼麤細！師乃吐舌。</p>
<p>師一日與河陽、木塔長老同在僧堂地爐內坐，因說：普化每日在街市掣風掣顛，知他是凡是聖？言猶未了，普化入來，師便問：汝是凡是聖？普化云：汝且道我是凡是聖？師便喝。普化以手指云：河陽新婦子，木塔老婆禪，臨濟小廝兒，卻具一隻眼。師云：這賊！普化云：賊！賊！便出去。</p>
<p>一日，普化在僧堂前喫生菜，師見云：大似一頭驢！普化便作驢鳴。師云：這賊！普化云：賊！賊！便出去。</p>
<p>因普化常於街市搖鈴云。明頭來。明頭打。暗頭來。暗頭打。四方八面來。旋風打。虛空來。連架打。師令侍者去。纔見如是道。便把住云。總不與麼來時如何。普化拓開云。來日大悲院裏有齋。侍者回舉似師。師云。我從來疑著這漢。</p>
<p>普化一日於街市中就人乞直裰，人皆與之，普化俱不要。師令院主買棺一具，普化歸來，師云：我與汝做得箇直裰了也。普化便自擔去繞街市，叫云：臨濟與我做直裰了也，我往東門遷化去。市人競隨看之，普化云：我今日未，來日往南門遷化去。如是三日，人皆不信。至第四日，無人隨看，獨出城外，自入棺內，倩路行人釘之。即時傳布，市人競往，開棺乃見全身脫去，秪聞空中鈴響，隱隱而去。</p>
<p>麻谷到參，敷坐具問：十二面觀音，阿那面正？師下繩床，一手收坐具，一手搊麻谷云：十二面觀音向什麼處去也？麻谷轉身擬坐繩床，師拈拄杖打；麻谷接卻相捉入方丈。</p>
<p>師一日到河北府，府主王常侍請師陞座。時麻谷出問：大悲千手眼，那箇是正眼？師云：大悲千手眼，那箇是正眼？速道！速道！麻谷拽師下座，麻谷卻坐。師近前云：不審。麻谷擬議，師亦拽麻谷下座，師卻坐；麻谷便出去，師便下座。</p>
<p>趙州遊方到院在後架洗腳次，師便問：如何是祖師西來意？趙州云：恰遇山僧洗腳。師近前作聽勢，趙州云：會即便會，啗啄作甚麼？師便歸方丈。趙州云：三十年行腳，今日錯為人下註腳。<span class='note-inline'>(一作趙州行腳時參師，遇師洗腳次，趙州便問：如何是祖師西來意？師云：恰值老僧洗腳。趙州近前作聽勢。師云：更要第二杓惡水潑在趙州。便下去。)</span>。</p>
<p>灌溪參師，師驀胸搊住，灌溪云：領領。師拓開云：且放汝一頓。</p>
<p>大覺到參，師舉起拂子，大覺敷坐具；師擲下拂子，大覺收坐具入僧堂。眾僧云：這僧莫是和尚親故？不禮拜又不喫棒。師聞，令喚大覺，大覺出，師云：大眾道！汝未參長老。大覺云：不審便自歸眾。</p>
<p>定上座到參，問：如何是佛法大意？師下繩床擒住，與一掌便拓開，定佇立傍僧云：定上座！何不禮拜？定方禮拜，忽然大悟。</p>
<p>洛浦來參，師問：甚處來？洛浦云：鑾城來。師云：有事相借問，得麼？洛浦云：新戒不會。師云：打破大唐國，覓個不會底也無？參堂去！時興化為侍者，隨後請問云：適來新到是成褫他？不成褫他？師云：我誰管你成褫不成褫。興化云：和尚秪解將死雀就地彈，不解將一轉語蓋覆卻。師云：你又作麼生？興化云：請和尚作新到。師遂云：新戒不會。興化云：卻是老僧罪過。師云：你語藏鋒。興化擬議，師便打。至晚，師又云：我今日問新到：是將死雀就地彈？就窠子裏打。及至你出得語，又喝起了，向青雲裏打。興化云：草賊大敗。師便打。</p>
<p>有座主來相看次，師問座主：講何經論？座主云：某甲荒虛，粗習百法論。師云：有一人於三乘十二分教明得，有一人於三乘十二分教明不得，是同是別？座主云：明得即同，明不得即別。洛浦為侍者，在師後立，云：座主這裏是什麼所在？說同說別！師回首問侍者：汝又作麼生？侍者便喝。師送座主回來，遂問侍者：適來是汝喝老僧？侍者云：是。師便打。</p>
<p>師問洛浦云：從上來一人行棒，一人行喝，阿那箇親？洛浦云：總不親。師云：親處作麼生？洛浦便喝，師乃打。師聞第二代德山垂示云：道得也三十棒，道不得也三十棒。師令洛浦去問：道得為什麼也三十棒？待伊打汝接住棒，送一送，看他作麼生？洛浦到彼，如教而問，德山便打，洛浦接住送一送，德山便歸方丈。洛浦回，舉似師，師云：我從來疑著這漢。雖然如是，汝還見德山麼？洛浦擬議，師便打。</p>
<p>師拈餬餅示洛浦云：萬種千般不離這箇，其理不二。洛浦云：如何是不二之理？師再拈起餅示之。洛浦云：與麼則萬種千般也。師云：屙屎見解。洛浦云：羅公照鏡。</p>
<p>洛浦一日來辭師，師問：甚麼處去？洛浦云：南方去。師以拄杖畫一畫云：過得這箇便去。洛浦乃喝，師便打，洛浦作禮而去。師明日陞堂云：臨濟門下有個赤稍鯉魚，搖頭擺尾向南方去，不知向誰家虀甕裏淹殺。有一老宿參師，未曾人事便問：禮拜即是？不禮拜即是？師便喝，老宿便禮拜。師云：好箇草賊。老宿云：賊！賊！便出去。師云：莫道無事好。首座侍立次，師云：還有過也無？首座云：有。師云：賓家有過？主家有過？首座云：二俱有過。師云：過在什麼處？首座便出去。師云：莫道無事好。<span class='note-inline'>(後有僧舉似南泉，南泉云：官馬相踏。)</span>。</p>
<p>龍牙問：如何是祖師西來意？師云：與我過禪板來。龍牙便過禪板與師，師接得便打。龍牙云：打即任打，要且無祖師意。<span class='note-inline'>(龍牙後到翠微問：如何是祖師西來意？翠微云：與我過蒲團來。龍牙便過蒲團與翠微，翠微接得便打。龍牙云：打即任打，要且無祖師意。龍牙住院後，有僧入室請益云：和尚行腳時，參二尊宿因緣，還肯他也無？龍牙云：肯即深肯，要且無祖師意。)</span>。</p>
<p>師問杏山：如何是露地白牛？杏山云：吽！吽！師云：啞那！杏山云：長老作麼生？師云：這畜生！</p>
<p>師問院主：什麼處來？院主云：州中糶黃米去來。師云：糶得盡麼？院主云：糶得盡。師以杖面前畫一畫，云：還糶得這箇麼？院主便喝，師便打。典座至，師舉前話，典座云：院主不會和尚意。師云：你作麼生？典座便禮拜，師亦打。</p>
<p>王常侍一日訪師，同師於僧堂前看，乃問：這一堂僧還看經麼？師云：不看經。常侍云：還學禪麼？師云：不學禪。常侍云：經又不看，禪又不學，畢竟作箇什麼？師云：總教伊成佛作祖去。常侍云：金屑雖貴，落眼成翳，又作麼生？師云：將謂你是箇俗漢。</p>
<p>師因入軍營赴齋，門首見員僚，師指露柱問：是凡是聖？員僚無語。師打露柱云：直饒道得，也秪是箇木橛。便入去。</p>
<p>師問一尼：善來？惡來？尼便喝。師拈棒云：更道更道！尼又喝，師便打。</p>
</div>
<div class='div-other'><a id='mulu5' />
<p class='h2'>上堂示眾</p><p>府主王常侍與諸官請師陞座。師上堂云：山僧今日事不獲<span class='corr'>已</span>，曲順人情，方登此座。若約祖宗門下，稱揚大事，直是開口不得，無你措足處。山僧此日以常侍堅請，那隱綱宗？還有作家戰將，直下展陣開旗麼？對眾證據看。時有僧問：如何是佛法大意？師便喝，僧禮拜。師云：這箇師僧卻堪持論。問：師唱誰家曲？宗風嗣阿誰？師云：我在黃檗處，三度發問，三度被打。僧擬議，師便喝。隨後打云：不可向虛空裏釘橛去也。有座主問：三乘十二分教豈不是明佛性？師云：荒草不曾鋤。座主云：佛豈賺人也？師云：佛在什麼處？座主無語。師云：對常侍前，擬謾老僧。速退！速退！妨他別人請問。復云：此日法筵為一大事故，更有問話者麼？速致問來！你纔開口，早勿交涉也。何以如此？不見世尊云：法離文字不屬因，不在緣故為你信不及。所以今日葛藤，恐滯常侍與諸官員，昧他佛性，不如且退。喝一喝，云：少信根人，終無了日。久立，珍重！</p>
<p>上堂。云：赤肉團上有一無位真人，常從汝等諸人面門出入，未證據者看看。時有僧出問：如何是無位真人？師下禪床把住云：道！道！其僧擬議，師拓開云：無位真人是什麼乾屎！撅便歸方丈。<span class='note-inline'>(定上座南游，路逢巖頭、雪峰、欽山三人，巖頭問：上座甚處來？定云：臨濟來。巖頭云：和尚萬福。定云：和尚<span class='corr'>已</span>順世也。巖頭云：某甲三人特去禮拜，薄福不遇，不知和尚在日有何言句？請上座舉一兩則。定遂舉：臨濟上堂云：赤肉團上有一無位真人，常在汝等諸人面門出入，未證據者看看。時有僧問：如何是無位真人？臨濟下禪床搊住云：道！道！僧擬議，臨濟語開云：無位真人是甚麼乾屎撅！巖頭不覺吐舌。雪峰云：臨濟大似白拈賊。欽山云：何不道：赤肉團上，非無位真人。定便擒住云：無位真人與非無位真人相去多少？速道！速道！欽山被擒，直得面黃面青，語之不得。巖頭、雪峰云：這新戒不識好惡，觸忤上座，且望慈悲。定云：若不是這兩箇老漢，[祝/土]殺這尿床鬼子。)</span>。</p>
<p>上堂。有僧出禮拜，師便喝。僧云：老和尚！莫探頭好。師云：你道落在什麼處？僧便喝。又有僧問：如何是佛法大意？師便喝，僧禮拜。師云：你道好喝也無？僧云：草賊大敗。師云：過在什麼處？僧云：再犯不容。師便喝。是日兩堂首座相見，同時下喝。僧問師：還有賓主也無？師云：賓主歷然。師召大眾云：要會臨濟賓主句，問取堂中二首座。便下座。</p>
<p>師會下有同學二人相問：離卻中下二機，請兄道一句子。一人云：擬問即失。一人云：恁麼則禮拜老兄去也。前人云：賊。師聞得陞堂云：要會臨濟賓主句，問取堂中二禪客。便下座。</p>
<p>上堂。僧問：如何是佛法大意？師豎起拂子，僧便喝，師便打。又僧問：如何是佛法大意？師亦豎起拂子，僧便喝，師亦喝；僧擬議，師便打。師乃云：大眾！夫為法者，不避喪身失命。我二十年在黃檗先師處，三度問佛法的的大意，三度蒙他賜杖，如蒿枝拂著相似。如今更思得一頓棒喫，誰人為我行得？時有僧出眾云：某甲行得。師拈棒與他，其僧擬接，師便打。</p>
<p>師問僧：什麼處來？僧便喝，師便揖坐；僧擬議，師便打。師見僧來，便豎起拂子，僧禮拜，師便打。又見僧來，亦豎起拂子，僧不顧，師亦打。又有僧來參，師舉起拂子，僧云：謝和尚指示。師亦打。</p>
<p>上堂。僧問：如何是劍刃上事？師云：禍事！禍事！僧擬議，師便打。問：秪如石室行者踏碓，忘卻移腳，向什麼處去？師云：沒溺深泉。師乃云：但有來者，不虧欠伊，總識伊來處。與麼來，恰似失卻；不與麼來，無繩自縛。一切時中莫亂斟酌，會與不會，都來是錯。分明與麼道，一任天下人貶剝。久立，珍重！</p>
<p>上堂。云：一人在孤峰頂上，無出身之路；一人在十字街頭，亦無向背。那箇在前？那箇在後？不作維摩詰，不作傅大士。久立，珍重！</p>
<p>上堂。云：有一人論劫在途中，不離家舍；有一人離家舍，不在途中。那箇合受天人供養？便下座。</p>
<p>師問僧：有時一喝如金剛王寶劍，有時一喝如踞地師子，有時一喝如探竿影草，有時一喝不作一喝用。汝作麼生會？僧擬議，師便喝。</p>
<p>師陞堂，有僧出，師便喝，僧亦喝；便禮拜，師便打。問僧：甚處來？云：定州來。師拈棒，僧擬議，師便打，僧不肯。師云：<span class='corr'>已</span>後遇明眼人去在。僧後參三聖，纔舉前話，三聖便打，僧擬議，三聖又打。師應機多用喝，會下參徒亦學師喝。師云：汝等總學我喝，我今問汝：有一人從東堂出，一人從西堂出，兩人齊喝一聲。這裏分得賓主麼？汝且作麼生分？若分不得，<span class='corr'>已</span>後不得學老僧喝。</p>
<p>上堂。僧便問。如何是第一句。師云。三要印開朱點窄。未容擬議主賓分。云。如何是第二句。師云。妙解豈容無著問。漚和爭負截流機。云。如何是第三句。師云。但看棚頭弄傀儡。抽牽全藉裏頭人。乃云。大凡演唱宗乘。一句中須具三玄門。一玄門須具三要。有權有實有照有用。汝等諸人作麼生會。下座。</p>
<p>師見僧來，展開兩手，僧無語，師云：會麼？云：不會。師云：渾崙擘不開，與你兩文錢。</p>
<p>晚參。示眾云：有時奪人不奪境，有時奪境不奪人，有時人境俱奪，有時人境俱不奪。時有僧問：如何是奪人不奪境？師云：煦日發生鋪地錦，嬰孩垂白髮如絲。云：如何是奪境不奪人？師云：王令<span class='corr'>已</span>行天下遍，將軍塞外絕煙塵。云：如何是人境兩俱奪？師云：并汾絕信，獨處一方。云：如何是人境俱不奪？師云：王登寶殿，野老謳歌。</p>
<p>師示眾云：我有時先照後用，有時先用後照，有時照用同時，有時照用不同時，先照後用有人在；先用後照有法在。照用同時，驅耕夫之牛，奪饑人之食，敲骨取髓，痛下鍼錐；照用不同時，有問有答，立賓立主，合水和泥，應機接物。若是過量人，向未舉<span class='corr'>已</span>前撩起便行，猶較些子。</p>
<p>師示眾云。今時學佛法者。且要求真正見解。若得真正見解。生死不染。去住自由。不要求殊勝殊勝自至。道流！秪如自古先德。皆有出人底路。如山僧指示人處。秪要你不受人惑。要用便用。更莫遲疑。如今學者不得。病在甚處。病在不自信處。你若自信不及。即便忙忙地徇。一切境轉。被他萬境回換。不得自由。你若能歇得念念馳求心。便與祖佛不別。你欲得識祖佛麼。秪你面前聽法底是。學人信不及。便向外馳求。設求得者。皆是文字勝相。終不得他活祖意。莫錯。諸禪德。此時不遇。萬劫千生輪迴三界。徇好境掇去。驢牛肚裏生。道流。約山僧見處。與釋迦不別。今日多般用處欠少什麼。一道神光未曾間歇。若能如是見得。秪是一生無事人。大德。三界無安猶如火宅。此不是你久停住處。無常殺鬼一剎那間。不揀貴賤老少。你要與祖佛不別。但莫外求。你一念心上清淨光。是你屋裏法身佛。你一念心上無分別光。是你屋裏報身佛。你一念心上無差別光。是你屋裏化身佛。此三種身。是你即今目前聽法底人。秪為不向外馳求。有此功用。據經論家。取三種身為極則。約山僧見處不然。此三種身是名言。亦是三種依。古人云。身依義立。土據體論。法性身法性土。明知是光影。大德你且識取弄光影底人。是諸佛之本源。一切處是道流歸舍處。是你四大色身。不解說法聽法。脾胃肝膽不解說法聽法。虛空不解說法聽法。是什麼解說法聽法。是你目前歷歷底物。一箇形段孤明。是這箇解說法聽法。若如是見得。便與祖佛不別。但一切時中更莫間斷。觸目皆是。秪為情生智隔。想變體殊。所以輪迴三界受種種苦。若約山僧見處。無不甚深無不解脫。道流。心法無形。通貫十方。在眼曰見。在耳曰聞。在鼻嗅香。在口談論。在手執捉。在足運奔。本是一精明。分為六和合。一心既無。隨處解脫。山僧與麼說。意在什麼處。秪為道流一切馳求心不能歇。上他古人閑機境。道流。取山僧見處。坐斷報化佛頭。十地滿心。猶如客作兒。等妙二覺擔枷鎖漢。羅漢辟支猶如廁穢。菩提涅槃如繫驢橛。何以如此。秪為道流不達三祗劫空。所以有此障礙。若是真正道人。終不如是。但能隨緣消舊業。任運著衣裳。要行即行。要坐即坐。無一念心希求佛果。緣何如此。古人云。若欲作業求佛。佛是生死大兆。大德時光可惜。<span class='corr'>秖</span>擬傍家波波地學禪學道。認名認句。求佛求祖。求善知識。意度莫錯。道流！你秪有一箇父母。更求何物。你自返照看。古人云。演若達多失卻頭。求心歇處即無事。大德且要平常。莫作模樣。有一般不識好惡禿奴。便即見神見鬼。指東劃西。好晴好雨。如是之流盡須抵債。向閻老前吞熱銕丸有日。好人家男女。被這一般野狐精魅所著。便即捏怪。瞎屢生索飯錢有日在。</p>
<p>師示眾云：道流！切要求取真正見解，向天下橫行，免被這一般精魅惑亂。無事是貴人，但莫造作，秪是平常。你擬向外傍家求過，覓腳手錯了也。秪擬求佛，佛是名句，你還識馳求底麼？三世十方佛祖出來，也秪為求法，如今參學道流，也秪為求法，得法始了，未得依前輪迴五道。云何是法？法者，是心法，心法無形，通貫十方，目前現用，人信不及，便乃認名認句，向文字中求，意度佛法，天地懸殊。道流！山僧說法，說什麼法？說心地法，便能入凡入聖，入淨入穢，入真入俗，要且不是你真俗凡聖，能與一切真俗凡聖安著名字，真俗凡聖與此人安著名字不得。道流！把得便用，更不著名字，號之為玄旨。山僧說法與天下人別，秪如有箇文殊、普賢出來目前，各現一身問法，纔道咨和尚，我早辨了也。老僧穩坐，更有道流來相見時，我盡辨了也。何以如此？秪為我見處別，外不取凡聖，內不住根本，見徹更不疑謬。</p>
<p>師示眾云。道流佛法無用功處。秪是平常無事。屙屎送尿。著衣喫飯。困來即臥。愚人笑我。智乃知焉。古人云。向外作工夫。總是癡頑漢。你且隨處作主。立處皆真。境來回換不得。縱有從來習氣五無間業。自為解脫大海。今時學者總不識法。猶如觸鼻羊。逢著物安在口裏。奴郎不辨。賓主不分。如是之流。邪心入道。鬧處即入。不得名為真出家人。正是真俗家人。夫出家者。須辨得平常真正見解。辨佛辨魔。辨真辨偽。辨凡辨聖。若如是辨得。名真出家。若魔佛不辨。正是出一家入一家。喚作造業眾生。未得名為真出家。秪如今有一箇佛魔。同體不分。如水乳合。鵝王喫乳。如明眼道流。魔佛俱打。你若愛聖憎凡。生死海裏浮沉。</p>
<p>問：如何是佛魔？師云：你一念心疑處是佛魔，你若達得萬法無生，心如幻化，更無一塵一法，處處清淨是佛。然佛與魔是染淨二境，約山僧見處，無佛、無眾生，無古無今，得者便得，不歷時節，無修無證，無得無失，一切時中更無別法。設有一法過此者，我說如夢如化。山僧所說，皆是道流，即今目前孤明歷歷地聽者，此人處處不滯，通貫十方三界，自在入一切境差別，不能回換，一剎那間透入法界，逢佛說佛，逢祖說祖，逢羅漢說羅漢，逢餓鬼說餓鬼，向一切處遊履國土，教化眾生，未曾離一念，隨處清淨，光透十方，萬法一如。道流！大丈夫兒，今日方知本來無事，秪為你信不及，念念馳求，捨頭覓頭，自不能歇。如圓頓菩薩入法界，現身向淨土中，厭凡忻聖。如此之流，取捨未忘，染淨心在。如禪宗見解，又且不然，直是現今更無時節。山僧說處，皆是一期藥病相治，總無實法。若如是見得，是真出家，日消萬兩黃金。道流！莫取次被諸方老師印破面門，道我解禪解道，辯似懸河，皆是造地獄業。若是真正學道人，不求世間過，切急要求真正見解，若達真正見解圓明，方始了畢。</p>
<p>問：如何是真正見解？師云：你但一切入凡入聖，入染入淨，入諸佛國土，入彌勒樓閣，入毘盧遮那法界，處處皆現國土成住壞空。佛出于世，轉大法輪，卻入涅槃，不見有去來相貌，求其生死了不可得，便入無生法界，處處遊履國土，入華藏世界，盡見諸法空相，皆無實法，唯有聽法無依道人是諸佛之母。所以佛從無依生，若悟無依，佛亦無得。若如是見得者，是真正見解。學人不了，為執名句，被他凡聖名礙，所以障其道眼，不得分明。秪如十二分教皆是表顯之說，學者不會，便向表顯名句上生解，皆是依倚，落在因果，未免三界生死。你若欲得生死去住脫著自由，即今識取聽法底人，無形無相，無根無本，無住處，活潑潑地，應是萬種施設，用處秪是無處，所以覓著轉遠，求之轉乖，號之為秘密。道流！你莫認著箇夢幻伴子，遲晚中間便歸無常，你向此世界中覓箇什麼物作解脫？覓取一口飯喫，補毳過時，且要訪尋知識，莫因循逐樂，光陰可惜，念念無常，麤則被地水火風，細則被生住異滅四相所逼。道流！今時且要識取四種無相境，免被境擺撲。</p>
<p>問如何是四種無相境。師云。你一念心疑被地來礙。你一念心愛，被水來溺；你一念心嗔，被火來燒；你一念心喜，被風來飄。若能如是辨得。不被境轉。處處用境。東湧西沒、南湧北沒。中涌邊沒、邊涌中沒。履水如地履地如水。緣何如此。為達四大如夢如幻故。道流！你秪今聽法者。不是你四大。能用你四大。若能如是見得。便乃去住自由。約山僧見處。勿嫌底法。你若愛聖。聖者聖之名。有一般學人。向五臺山裏求文殊。早錯了也。五臺山無文殊。你欲識文殊麼？秪你目前用處始終不異。處處不疑。此箇是活文殊。你一念心無差別光。處處總是真普賢。你一念心自能解縛。隨處解脫。此是觀音三昧法。互為主伴。出則一時出。一即三三即一。如是解得始好看教。</p>
<p>師示眾云：如今學道人，且要自信，莫向外覓，總上他閑塵境，都不辨邪正。秪如有祖有佛，皆是教跡中事。有人拈起一句子語，或隱顯中出，便即疑生，照天照地，傍家尋問，也大茫然。大丈夫兒，莫秪麼論主論賊，論是論非，論色論財論說閑話過日。山僧此間不論僧俗，但有來者，盡識得伊，任伊向甚處出來，但有聲名文句皆是夢幻，卻見乘境底人是諸佛之玄旨，佛境不能自稱我是佛境，還是這箇無依道人乘境出來。若有人出來問我求佛，我即應清淨境出；有人問我菩薩，我即應慈悲境出；有人問我菩提，我即應淨妙境出；有人問我涅槃，我即應寂靜境出。境即萬般差別，人即不別，所以應物現形，如水中月。道流！你若欲得如法，直須是大丈夫兒始得，若萎萎隨隨地，則不得也。夫如㽄嗄<span class='note-inline'>(上音西下所嫁切)</span>之器，不堪貯醍醐。如大器者，直要不受人惑，隨處作主，立處皆真，但有來者，皆不得受，你一念疑，即魔入心。如菩薩疑時，生死魔得便，但能息念，更莫外求，物來即照，你但信現今用底一箇事也無，你一念心生三界，隨緣被境分為六塵。你如今應用處欠少什麼一剎那間便入淨入穢，入彌勒樓閣，入三眼國土，處處遊履，唯見空名。</p>
<p>問如何是三眼國土。師云。我共你入淨妙國土中。著清淨衣說法身佛。又入無差別國土中。著無差別衣。說報身佛。又入解脫國土中。著光明衣說化身佛。此三眼國土皆是依變。約經論家。取法身為根本。報化二身為用。山僧見處法身即不解說法。所以古人云。身依義立。土據體論。法性身法性土。明知是建立之法。依通國土。空拳黃葉用誑小兒。蒺藜菱<span class='corr'>刺</span>枯骨上。覓什麼汁。心外無法。內亦不可得。求什麼物。你諸方言道有修有證莫錯。設有修得者。皆是生死業。你言六度萬行齊修。我見皆是造業。求佛求法即是造地獄業。求菩薩亦是造業。看經看教。亦是造業。佛與祖師是無事人。所以有漏有為無漏無為。為清淨業。有一般瞎禿子。飽喫飯了。便坐禪觀行。把捉念漏。不令放起。厭喧求靜。是外道法。祖師云。你若住心看靜。舉心外照。攝心內澄。凝心入定。如是之流皆是造作。是你如今與麼聽法底人。作麼生擬修他、證他、莊嚴他。渠且不是修底物。不是莊嚴得底物。若教他莊嚴。一切物即莊嚴得。你且莫錯。道流！你取這一般老師口裏語。為是真道。是善知識不思議。我是凡夫心。不敢測度他老宿。瞎屢生！你一生秪作這箇見解。辜負這一雙眼。冷噤噤地。如凍凌上驢駒相似。我不敢毀善知識怕生口業。道流！夫大善知識始敢毀佛毀祖。是非天下排斥三藏教。罵辱諸小兒。向逆順中覓人。所以我於十二年中求一箇業性如芥子許不可得。若似新婦子禪師，便即怕趁出院，不與飯喫，不安不樂。自古先輩。到處人不信被遞出。始知是貴。若到處人盡肯。堪作什麼？所以師子一吼，野干腦裂。道流！諸方說有道可修。有法可證。你且說證何法修何道。你今用處欠少什麼物？修補何處。後生小阿師不會，便即信這般野狐精魅，許他說事繫縛。他人言道，理行相應。護惜三業，始得成佛。如此說者如春細雨。古人云：路逢達道人，第一莫向道。所以言。若人修道道不行。萬般邪境競頭生。智劍出來無一物，明頭未顯暗頭明。所以古人云：平常心是道。大德覓什麼物？現今目前聽法無依道人。歷歷地分明，未曾欠少。你若欲得與祖佛不別，但如是見，不用疑誤。你心心不異，名之活祖。心若有異，則性相別。心不異故，即性相不別。</p>
<p>問如何是心心不異處。師云。你擬問早異了也。性相各分。道流莫錯。世出世諸法。皆無自性。亦無生性。但有空名。名字亦空。你秪麼認他閑名為實。大錯了也。設有皆是依變之境。有箇菩提依。涅槃依、解脫依。三身依、境智依。菩薩依佛依。你向依變國土中。覓什麼物。乃至三乘十二分教。皆是拭不淨故紙。佛是幻化身。祖是老比丘。你還是娘生<span class='corr'>已</span>否。你若求佛。即被佛魔攝。你若求祖。即被祖魔縛。你若有求皆苦。不如無事。有一般禿比丘。向學人道。佛是究竟。於三大阿僧祗劫修行果滿。方始成道。道流！你若道佛是究竟。緣什麼八十年後向拘尸羅城雙林樹間側臥而死去。佛今何在。明知與我生死不別。你言三十二相八十種好是佛。轉輪聖王應是如來。明知是幻化。古人云。如來舉身相為順世間情。恐人生斷見。權且立虛名。假言三十二。八十也空聲。有身非覺體。無相乃真形。你道佛有六通。是不可思議。一切諸天神仙阿修羅大力鬼。亦有神通應是佛否。道流莫錯。秪如阿脩羅與天帝釋戰戰敗領八萬四千眷屬入藕絲孔中藏。莫是聖否。如山僧所舉。皆是業通依通。夫如佛六通者不然。入色界不被色惑。入聲界不被聲惑。入香界不被香惑。入味界不被味惑。入觸界不被觸惑。入法界不被法惑。所以達六種色聲香味觸法。皆是空相。不能繫縛。此無依道人。雖是五蘊漏質。便是地行神通。道流。真佛無形。真法無相。你秪麼幻化上頭作模作樣。設求得者。皆是野狐精魅。並不是真佛。是外道見解。夫如真學道人。並不取佛。不取菩薩羅漢。不取三界殊勝。迥然獨脫。不與物拘。乾坤倒覆。我更不疑。十方諸佛現前。無一念心喜。三塗地獄頓現。無一念心怖。緣何如此。我見諸法空相。變即有不變即無。三界唯心萬法唯識。所以夢幻空花。何勞把捉。唯有道流目前現今聽法底人。入火不燒入水不溺。入三塗地獄。如遊園觀。入餓鬼畜生而不受報。緣何如此無嫌底法。你若愛聖憎凡生死海裏浮沉。煩惱由心。故有無心煩惱何拘。不勞分別取相。自然得道須臾。你擬傍家波波地學得。於三祗劫中終歸生死。不如無事向叢林中床角頭交腳坐。道流。如諸方有學人來。主客相見了。便有一句子語辨前頭。善知識被學人拈出箇機權語路。向善知識口角頭攛過。看你識不識。你若識得是境。把得便拋向坑子裏。學人即便尋常。然後便索善知識語。依前奪之。學人云。上智哉。是大善知識。即云。你大不識好惡。如善知識把出箇境塊子。向學人面前弄。前人辨得了不作主不受境惑。善知識便即現半身。學人便喝。善知識又入一切差別語。路中擺撲。學人云。不識好惡老禿奴。善知識歎曰。真正道流。如諸方善知識不辨邪正。學人來問菩提涅槃三身境智。瞎老師便與你解說。被他學人罵著。便把棒打他。言無禮度。自是你善知識無眼不得嗔他。有一般不識好惡禿奴。即指東劃西。好晴好雨。好燈籠露柱。你看眉毛有幾莖。這箇具機緣。學人不會便即心狂。如是之流總是野狐精魅魍魎。被他好學人嗌嗌微笑言瞎老禿奴。惑亂他天下人。道流。出家兒且要學道。秪如山僧往日曾向毘尼中留心。亦曾於經論尋討。後方知是濟世藥表顯之說。遂乃一時拋卻。即訪道參禪。後遇大善知識。方乃道眼分明。始識得天下老和尚。知其邪正。不是娘生下便會。還是體究煉磨。一朝自省。道流。你欲得如法見解。但莫受人惑。向裏向外。逢著便殺。逢佛殺佛逢祖殺祖。逢羅漢殺羅漢。逢父母殺父母。逢親眷殺親眷。始得解脫。不與物拘。透脫自在。如諸方學道流。未有不依物出來底。山僧向此間從頭打手上出來手上打。口裏出來口裏打眼裏出來眼裏打。未有一箇獨脫出來底。皆是上他古人閑機境。山僧無一法與人。秪是治病解縛。你諸方道流。試不依物出來。我要共你<span class='corr'>商</span>量。十年五歲並無一人。皆是依草附葉竹木精靈野狐精魅。向一切糞塊上亂咬瞎漢。枉消他十方信施。道我是出家兒。作如是見解。向你道。無佛無法無修無證。秪與麼傍家。擬求什麼物。瞎漢頭上安頭。是你欠少什麼。道流是你目前用底。與祖佛不別。秪麼不信便向外求。莫錯向外無法。內亦不可得。你取山僧口裏語。不如休歇無事去。<span class='corr'>已</span>起者莫續。未起者不要放起。便勝你十年行腳。約山僧見處。無如許多般。秪是平常著衣喫飯無事過時。你諸方來者。皆是有心求佛求法求解脫。求出離三界。癡人。你要出三界什麼處去。佛祖是賞繫底名句。你欲識三界麼。不離你今聽法底心地。你一念心貪是欲界。你一念心嗔是色界。你一念心癡是無色界。是你屋裏家具子。三界不自道我是三界。還是道流目前靈靈地照燭萬般酌度世界底人。與三界安名。大德。四大色身是無常。乃至脾胃肝膽髮毛爪齒。唯見諸法空相。你一念心歇得處。喚作菩提樹。你一念心不能歇得處。喚作無明樹。無明無住處。無明無始終。你若念念心歇不得。便上他無明樹。便入六道四生披毛戴角。你若歇得。便是清淨身界。你一念不生。便是上菩提樹。三界神通變化意生化身。法喜禪悅身光自照。思衣羅綺千重。思食百味具足。更無橫病。菩提無住處。是故無得者。道流。大丈夫漢更疑箇什麼。目前用處更是阿誰。把得便用。莫著名字。號為玄旨。與麼見得勿嫌底法。古人云。心隨萬境轉。轉處實能幽。隨流認得性。無喜亦無憂。道流如禪宗見解。死活循然。參學之人大須仔細。如主客相見。便有言論往來。或應物現形。或全體作用。或把機權喜怒。或現半身。或乘師子或乘象王。如有真正學人便喝。先拈出一箇膠盆子。善知識不辨是境。便上他境上。作模作樣。學人便喝。前人不肯放。此是膏肓之病不堪醫。喚作客看主。或是善知識不拈出物。隨學人問處即奪。學人被奪抵死不放。此是主看客。或有學人應一箇清淨境。出善知識前。善知識辨得是境。把得拋向坑裏。學人言大好。善知識即云。咄哉不識好惡。學人便禮拜。此喚作主看主。或有學人披枷帶鎖出善知識前。善知識更與安一重枷鎖。學人歡喜。彼此不辨。呼為客看客。大德山僧如是所舉。皆是辨魔揀異。知其邪正。道流實情大難。佛法幽玄。解得可可地。山僧竟日與他說破。學者總不在意。千遍萬遍。腳底踏過黑沒焌地。無一箇形段。歷歷孤明。學人信不及。便向名句上生解。年登半百。秪管傍家負死屍行。檐卻檐子天下走。索草鞋錢有日在。大德山僧說。向外無法。學人不會。便即向裏作解。便即倚壁坐。舌拄上齶。湛然不動。取此為是祖門佛法也大錯。是你若取不動清淨境為是。你即認他無明為郎主。古人云。湛湛黑暗深坑。實可怖畏。此之是也。你若認他動者是。一切草木皆解動。應可是道也。所以動者是風大。不動者是地大。動與不動俱無自性。你若向動處捉他。他向不動處立。你若向不動處捉他。它向動處立。譬如潛泉魚鼓波而自躍。大德動與不動是二種境。還是無依道人用動用不動。如諸方學人來。山僧此間作三種根器斷。如中下根器來。我便奪其境。而不除其法。或中上根器來。我便境法俱奪。如上上根器來。我便境法人俱不奪。如有出格見解人來。山僧此問。便全體作用不歷根器。大德到這裏學人著力處不通風。石火電光即過了也。學人若眼定動。即沒交涉。擬心即差。動念即乖。有人解者不離目前。大德你檐缽囊屎檐子傍家走。求佛求法。即今與麼馳求底。你還識渠麼。活潑潑地。秪是勿根株。擁不聚撥不散。求著即轉遠。不求還在目前。靈音屬耳。若人不信。徒勞百年。道流。一剎那間便入華藏世界。入毘盧遮那國土。入解脫國土。入神通國土。入清淨國土。入法界。入穢入淨。入凡入聖。入餓鬼畜生。處處討覓尋。皆不見有生有死。唯有空名。幻化空花。不勞把捉。得失是非。一時放卻。道流。山僧佛法的的相承。從麻谷和尚。丹霞和尚道一和尚。廬山和尚石鞏和尚。一路行遍天下。無人信得。盡皆起謗。如道一和尚用處純一無雜。學人三百五百。盡皆不見它意。如廬山和尚自在真正順逆用處。學人不測涯際。悉皆茫然。如丹霞和尚翫珠隱顯。學人來者皆悉被罵。如麻谷用處。苦如黃檗近傍不得。如石鞏用處向箭頭上覓人。來者皆懼。如山僧今日用處。真正成壞。翫弄神變。入一切境。隨處無事。境不能換。但有來求者。我即便出看渠。渠不識我。我便著數般衣。學人生解。一向入我言句。苦哉瞎禿子無眼人把我著底衣。認青黃赤白。我脫卻入清淨境中。學人一見便生忻欲。我又脫卻。學人失心。茫然狂走。言我無衣。我即向渠道。你識我著衣底人否。忽爾回頭認我了也。大德你莫認衣。衣不能動。人能著衣。有箇清淨衣。有箇無生衣。菩提衣涅槃衣。有祖衣有佛衣。大德。但有聲名文句。皆悉是衣變。從臍輪氣海中鼓激牙齒敲磕。成其句義。明知是幻化。大德外發聲語業。內表心所法。以思有念皆悉是衣。你秪麼認他著底衣為實解。縱經塵劫秪是衣通。三界循環輪迴生死。不如無事相逢不相識。共語不知名。今時學人不得。蓋為認名字為解。大冊子上抄死老漢語。三重五重複子裹。不教人見。道是玄旨。以為保重。大錯。瞎屢生。你向枯骨上覓什麼汁。有一般不識好惡。向教中取意度商量。成於句義。如把屎塊子向口裏含了吐過與別人。猶如俗人打傳口令相似。一生虛過也。道我出家。被他問著佛法。便即杜口無詞。眼似漆突。口如楄檐。如此之類。<span class='corr'>逢</span>彌勒出世。移置他方世界。寄地獄受苦。大德你波波地往諸方覓什麼物。踏你腳板闊。無佛可求。無道可成。無法可得。外求有相佛。與你不相似。欲識汝本心。非合亦非離。道流。真佛無形。真道無體。真法無相。三法混融。和合一處。辨既不得。喚作忙忙業識眾生。</p>
<p>問：如何是真佛、真法、真道？乞師開示。師云：佛者，心清淨是；法者，心光明是；道者，處處無礙淨光是。三即一，皆是空名而無實有。如真正學道人，念念心不間斷。自達磨大師從西土來，秪是覓個不受人惑底人。後遇二祖，一言便了，始知從前虛用工夫。山僧今日見處與祖佛不別，若第一句中薦得，堪與祖佛為師；若第二句中薦得，堪與人天為師；若第三句中薦得，自救不了。</p>
<p>問：如何是西來意？師云：若有意，自救不了。云：既無意，云何二祖得法？師云：得者是不得。云：既若不得，云何是不得底意？師云：為你向一切處馳求，心不能歇。所以祖師言：咄哉丈夫！將頭覓頭。你言下便自回光返照，更不別求，知身心與祖佛不別，當下無事，方名得法。大德！山僧今時事不獲<span class='corr'>已</span>，話度說出許多不才淨，你且莫錯。據我見處，實無許多般道理，要用便用，不用便休。秪如諸方說六度萬行以為佛法，我道是莊嚴門、佛事門，非是佛法，乃至持齋持戒，擎油不㴸，道眼不明，盡須抵債，索飯錢有日在。何故如此？入道不通理，復身還信施，長者八十一，其樹不生耳。乃至孤峰獨宿，一食卯齋，長坐不臥，六時行道，皆是造業底人，乃至頭目髓腦、國城妻子、象馬七珍，盡皆捨施。如是等見，皆是苦身心故，還招苦果，不如無事，純一無雜，乃至十地滿心菩薩皆求此道流蹤跡了不可得，所以諸天歡喜，地神捧足，十方諸佛無不稱歎。緣何如此？為今聽法道人用處無蹤跡。</p>
<p>問：大通智勝佛，十劫坐道場，佛法不現前，不得成佛道。未審此意如何，乞師指示。師云：大通者，是自<span class='corr'>己</span>於處處，達其萬法無性無相，名為大通。智勝者，於一切處不疑，不得一法，名為智勝。佛者，心清淨光明，透徹法界，得名為佛。十劫坐道場者，十波羅蜜是。佛法不現前者，佛本不生，法本不滅，云何更有現前？不得成佛道者，佛不應更作佛。古人云：佛常在世間，而不染世間法。道流！你欲得作佛，莫隨萬物。心生種種法生，心滅種種法滅，一心不生，萬法無咎。世與出世，無佛無法，亦不現前，亦不曾失。設有者，皆是名言章句，接引小兒，施設藥病，表顯名句。且名句不自名句，還是你目前昭昭靈靈鑒覺聞知照燭底安一切名句。大德！造五無間業，方得解脫。</p>
<p>問：如何是五無間業。師云：殺父、害母、出佛身血、破和合僧、焚燒經像等，此是五無間業。云：如何是父？師云：無明是父。你一念心求起滅處不得，如響應空，隨處無事，名為殺父。云：如何是母？師云：貪愛為母。你一念心入欲界中，求其貪愛，唯見諸法空相，處處無著，名為害母。云：如何是出佛身血？師云：你向清淨法界中，無一念心生解，便處處黑暗，是出佛身血。云：如何是破和合僧？師云：你一念心正達煩惱結使，如空無所依，是破和合僧。云：如何是焚經燒像？師云：見因緣空、心空、法空，一念決定斷，迥然無事，便是焚燒經像。大德！若如是達得，免被他凡聖名礙。你一念心秪向空拳指上生實解，根境法中虛捏怪，自輕而退屈，言我是凡夫，他是聖人。禿屢生！有甚死急！披他獅子皮，卻作野干鳴。大丈夫漢不作丈夫氣息，自家屋裏物不肯信。秪麼向外覓，上他古人閑名句，倚陰博陽，不能特達，逢境便緣，逢塵便執，觸處惑起，自無准定。道流！莫取山僧說處。何故？說無憑據，一期間圖畫虛空，如彩畫像等喻。道流！莫將佛為究竟，我見猶如廁孔，菩薩羅漢盡是枷鎖縛人底物。所以文殊仗劍殺於瞿曇，鴦掘持刀害於釋氏。道流！無佛可得，乃至三乘五性，圓頓教跡，皆是一期藥病相治，並無實法。設有，皆是相似表顯，露布文字差排，且如是說。道流！有一般禿子，便向裏許著功，擬求出世之法，錯了也。若人求佛，是人失佛；若人求道，是人失道；若人求祖，是人失祖。大德！莫錯！我且不取你解經論，我亦不取你國王大臣，我亦不取你辯似懸河、我亦不取你聰明智慧，唯要你真正見解。道流！設解得百本經論，不如一箇無事底阿師；你解得，即輕蔑他人，勝負修羅，人我無明，長地獄業。如善星比丘解十二分教，生身陷地獄，大地不容，不如無事休歇去、饑來喫飯、睡來合眼，愚人笑我，智乃知焉。道流！莫向文字中求，心動疲勞，吸冷氣無益，不如一念緣起無生，超出三乘，權學菩薩。大德！莫因循過日，山僧往日未有見處時，黑漫漫地，光陰不可空過，腹熱心忙，奔波訪道，後還得力始到。今日共道流如是話度，勸諸道流，莫為衣食，看世界易過，善知識難遇，如優曇華時一現耳。你諸方聞道，有箇臨濟老漢出來，便擬問難，教語不得，被山僧全體作用，學人空開得眼，口總動不得，懵然不知以何答我。我向伊道：龍象蹴踏，非驢所堪。你諸處秖指胸點肋，道我解禪解道，三箇兩箇到這裏不柰何。咄哉！你將這箇身心到處簸兩片皮，誑謼閭閻，喫銕棒有日在，非出家兒，盡向阿修羅界攝。夫如至理之道，非諍論而求，激揚鏗鏘以摧外道。至於佛祖相承，更無別意，設有言教，落在化儀，三乘五性、人天因果。如圓頓之教，又且不然，童子、善財皆不求過。大德！莫錯用心，如大海不停死屍，秪麼擔卻，擬天下走，自起見障，以礙于心。日上無雲、麗天普照，眼中無翳，空裏無花。道流！你欲得如法，但莫生疑，展則彌綸法界，收則絲髮不立，歷歷孤明，未曾欠少。眼不見，耳不聞，喚作什麼物？古人云：說似一物則不中。你但自家看，更有什麼？說亦無盡，各自著力。珍重！</p>
<p>師將示滅，說偈云：沿流不止問如何，真照無邊說似他。離相離名人不稟，吹毛用了急須磨。復謂眾云：吾滅後，不得滅卻吾正法眼藏。三聖出云：爭敢滅卻和尚正法眼藏？師云：<span class='corr'>已</span>後有人問你，向他道什麼？三聖便喝。師云：誰知吾正法眼藏向這瞎驢邊滅卻！言訖，端坐而逝。唐咸通七年丙<span class='corr'>戌</span>四月十日也。敕<span class='corr'>諡</span>惠照大師，塔曰澄靈。</p>
</div></div>
</div><!-- end of div[@id='body'] -->
</body></html>