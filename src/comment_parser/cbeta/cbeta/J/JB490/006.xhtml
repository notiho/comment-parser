<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>博山粟如瀚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>粟如瀚禪師語錄卷之六</p><p class="byline">嗣法門人傳鵬編</p>
<div class='div-other'><a id='mulu24' />
<p class='h1'>拈頌</p>
<div class='div-orig'><p>達磨因武帝問。如何是聖諦第一義。祖曰。廓然無聖。帝曰。對朕者誰。祖曰。不識。</p>
</div>
<div class='div-commentary'><p>拈曰。武帝爭之不足。達磨讓之有餘。端的在什麼處。不識不識。</p>
<p>頌曰。西天雖盛化。東土卻伶俜。擬欲張牙爪。誰知屈帝庭。</p>
</div>
<div class='div-orig'><p>司空璨信心銘曰。六塵不惡。還同正覺。</p>
</div>
<div class='div-commentary'><p>拈曰。喚什麼作六塵。喚什麼作正覺。但見皇風成一片。更於何處覓封疆。</p>
<p>頌曰。六塵不惡。眾生諾諾。還同正覺。翻成穿鑿。休穿鑿。弄斧班門總是錯。</p>
</div>
<div class='div-orig'><p>黃梅信。一日路逢一小兒骨相奇秀。異乎常童。信問曰。子何姓。曰。姓即有。不是常姓。信曰。是何姓。曰。是佛姓。信曰。汝無姓耶。曰。姓空故無。祖默識其法器。</p>
</div>
<div class='div-commentary'><p>拈曰。路逢達道人。不將語默接。四祖叨叨問姓。眼在什麼處。</p>
<p>頌曰。言行不相應。灼然此佛子。雖為再來人。未必偷心死。</p>
</div>
<div class='div-orig'><p>曹溪能。寓法性寺。因風颺剎旛。有二僧對論。一曰旛動。一曰風動。持論不決。能乃曰。不是風動。不是旛動。仁者心動。</p>
</div>
<div class='div-commentary'><p>拈曰。大小祖師。錯下名言。博山則不然。不是風動。不是旛動。不是心動。有問畢竟如何。動也動也。</p>
<p>頌曰。驀地忽拈來。風旛論<span class='corr'>已</span>遲。只恐不是玉。是玉也大奇。</p>
</div>
<div class='div-orig'><p>青原思令石頭遷馳書與南嶽讓。且囑曰。回時吾有箇鈯斧子與汝住山因緣。</p>
</div>
<div class='div-commentary'><p>拈曰。久要不忘平生之言。思祖固得之矣。言在飛龍之前。行在跛鱉之後。石頭豈能免乎。雖然。垂下足處還當得鈯斧子麼。切忌驢鞍橋作阿爺下頷。</p>
<p>頌曰。貪他一粒米。失卻半年糧。要覓住山斧。還須自主張。</p>
</div>
<div class='div-orig'><p>石頭遷因藥山問三乘十二分教。惟儼麤知常聞南方直指人心見性成佛實未明了。因緣。</p>
</div>
<div class='div-commentary'><p>拈曰。藥山一樣設問。石頭馬祖一樣應答。因什石頭言下不會。馬祖句下省去。噫。石壓筍斜出。巖懸花倒生。</p>
<p>頌曰。一是一切是。一非一切非。恁麼不恁麼。兩兩豈相違。</p>
</div>
<div class='div-orig'><p>藥山儼久不陞座。院主白曰。大眾久思法誨。請和尚說法。因緣。</p>
</div>
<div class='div-commentary'><p>拈曰。古今品評盡謂藥山陞座。壁立萬仞。及至院主一拶。忘前失後。殊不知古佛無家風。對揚遭貶剝。何待院主問時始見龍頭蛇尾。博山恁麼判斷。還遭人檢點麼。自首者免罪。</p>
<p>頌曰。靡不有其初。鮮能有其終。藥山與院主。對坐隔千峰。</p>
</div>
<div class='div-orig'><p>洞山价因僧問。寒暑到來如何迴避。山曰。何不向無寒暑處去。曰。如何是無寒暑處。山曰。寒時寒殺闍黎。熱時熱殺闍黎。</p>
</div>
<div class='div-commentary'><p>拈曰。事存函蓋合。理應箭鋒拄。洞山可稱作家秪如寒暑不相干。未審是甚麼人行履。彼既丈夫我亦爾。不應自輕而退屈。</p>
<p>頌曰。名顯聲彌隱。身逃跡愈彰。洞山寒暑句。切忌錯商量。</p>
</div>
<div class='div-orig'><p>梁山觀上堂。因真園頭出問。家賊難防時如何。山曰。識得不為冤。因緣。</p>
</div>
<div class='div-commentary'><p>拈曰。梁山酬機千古號稱白璧怎柰二十代後有箇。博山不肯點頭。當時待問家賊難防時如何。若道得兩箇賊字。不獨令真公當下脫卻鶻臭。布衫亦免自<span class='corr'>己</span>袈裟打濕。</p>
<p>頌曰。不假鎗旗力。問誰知此恩。同門常出入。識得不為冤。</p>
</div>
<div class='div-orig'><p>太陽玄上堂。夜半烏雞抱鵠卵。天明起來生老鸛鶴毛。鷹嘴。鷺鷥身。卻共烏鴉為侶伴。高入煙霄。低飛柳岸。向晚歸來仔細看。依稀卻似雲中鴈。</p>
</div>
<div class='div-commentary'><p>拈曰。太陽恁麼拈示。足微老婆徹困。卻是遭人笑怪。既類之不齊。混則知處。又用許多描摸作麼。</p>
<p>頌曰。夫子不識字。達磨不會禪。太陽徒比擬。紙裏復麻纏。</p>
</div>
<div class='div-orig'><p>投子青因僧問師。唱誰家曲。宗風嗣阿誰子。曰。威音前一箭射透兩重山。因緣。</p>
</div>
<div class='div-commentary'><p>拈曰。射透兩重山。投子好隻箭。且道喚甚麼作箭。逢人不得錯舉。</p>
<p>頌曰。欲知荊玉異。須透威音前。人事雖云別。歲寒心愈堅。</p>
</div>
<div class='div-orig'><p>芙蓉楷在投子作典座。子曰。廚務勾當不易。蓉曰。不敢。因緣。</p>
</div>
<div class='div-commentary'><p>拈曰。博山敢問芙蓉。為人自肯乃方親。因甚要和尚放他閒去。若然。秪恐忙殺。</p>
<p>頌曰。受祿無功漢。自應趁出山。謂憐惜勤苦。且放爾閒閒。</p>
</div>
<div class='div-orig'><p>長蘆了禪師上堂。處處覓不得。秪有一處不覓自得。且道是那一處。良久。云。賊身<span class='corr'>已</span>露。</p>
</div>
<div class='div-commentary'><p>拈曰。處處不覓自得。秪有一處覓即不得。且道是那一處。<span class='corr'>已</span>露賊身。放過不可。</p>
<p>頌曰。一處不須覓。銀山與鐵壁。直饒親透過。端的非端的。</p>
</div>
<div class='div-orig'><p>普照辨因大明寶問。離四句絕百非。請師直指西來意。照曰。昨日有人恁麼問。因緣。</p>
</div>
<div class='div-commentary'><p>拈曰。青州用處打著南邊動北邊。大明可惜不知痛癢。直饒汗流夾背。究竟<span class='corr'>已</span>遲八刻。</p>
<p>頌曰。明修暗<span class='corr'>已</span>度。何必重吞吐。離卻百非外。應須自反顧。</p>
</div>
<div class='div-orig'><p>王山體示眾。既有尊貴之位。須明尊貴底人。須知尊貴底人不處尊貴之位。方明尊貴不落階級。</p>
</div>
<div class='div-commentary'><p>拈曰。我有三十棒要打太原為什麼不合。推人落在階級。</p>
<p>頌曰。得到家山後。黃金當土用。未明尊貴人。難免多珍重。</p>
</div>
<div class='div-orig'><p>雪巖滿初參普照。照曰。兄弟年少。正宜力參。老僧當年念念以佛法為事。巖避席進曰。和尚而今如何。照曰。如生冤家相似。巖曰。若不得此語。幾乎枉行千里。照下禪床握巖手曰。作家那。</p>
</div>
<div class='div-commentary'><p>拈曰。普照善能相頭賣帽。看風用帆。秪是膽小。當時待雪巖曰。而今又如何。不妨再道箇。念念以佛法為事。豈不令者漢一生疑殺。</p>
<p>頌曰。看風便用帆。收放不離手。賺殺滿禪和。隨群千里走。</p>
</div>
<div class='div-orig'><p>萬松秀示眾。機輪轉處。智眼猶迷。寶鏡開時。纖塵不度。開。拳不落地。應物善知時。兩刃相逢時如何。回互。</p>
</div>
<div class='div-commentary'><p>拈曰。激揚曹洞。心髓發明正偏回互。報恩固稱好手。還有遭人檢點處也無。鴛鴦枕上雙行淚。半是思君半恨君。</p>
<p>頌曰。孝子諱爺名。從來出至情。擬心欲回互。明鏡<span class='corr'>已</span>痕生。</p>
</div>
<div class='div-orig'><p>雪庭裕因僧問。如何是祖師西來意。庭曰。待乳峰點頭即向汝道。</p>
</div>
<div class='div-commentary'><p>拈曰雪庭恁麼荅話若論西來意猶隔乳峰在。</p>
<p>頌曰乳峰點首處萬派悉朝宗石上春煙起幽禽噪古松。</p>
</div>
<div class='div-orig'><p>靈隱泰上堂塵劫來事只在於今河沙妙德總在心源試教伊覿面相呈便不解當風拈出且道過在甚麼處卓拄杖曰秪為分明極翻令所得遲。</p>
</div>
<div class='div-commentary'><p>拈曰靈隱河邊賣水日下挑燈博山當陽捉敗要伊喫棒得麼官不容針私通車馬。</p>
<p>頌曰托出鎮海珠光輝徹晝夜分明覿面呈是誰能著價。</p>
</div>
<div class='div-orig'><p>寶應遇因僧問如何是西來的的大意應曰風送泉聲來<span class='corr'>几</span>畔月移花影到窗前。</p>
</div>
<div class='div-commentary'><p>拈曰西來的意本自分明寶應不合將泉聲花影籠罩一上且道作麼生免得待虛空撲落即向汝道。</p>
<p>頌曰祖意談風月鑽龜復打瓦字經三寫後鳥焉<span class='corr'>已</span>成馬。</p>
</div>
<div class='div-orig'><p>少室俱空斌僧問如何是空劫<span class='corr'>已</span>前底事空曰烏龜向火。</p>
</div>
<div class='div-commentary'><p>拈曰烏龜向火還有向者裏見得者麼顧視左右云啼得血流無處用不如緘口過殘春。</p>
<p>頌曰空劫<span class='corr'>已</span>前事還宜話別峰烏龜向火坐爭免露塵蹤。</p>
</div>
<div class='div-orig'><p>月舟載掩關因閱萬松拈提古宿機緣若面墻者久之忽有省乃曰曹洞宗風有織錦回文之功非針線細密盤旋回互不觸當頭者不能與伊作主也既而翻然出關參無方從公乃大了徹從撫而印之。</p>
</div>
<div class='div-commentary'><p>拈曰回文織錦原不借他人之力翻然參從豈別有所得耶脫或未信幾度關中招不出將身且向外頭看。</p>
<p>頌曰不識把針人要伊作主宰雖然得大徹猶似隔滄海。</p>
</div>
<div class='div-orig'><p>廩山忠祖參宗鏡問曰古人道見性成佛作麼生得見性成佛鏡曰性如舌在口裏要見作麼佛是乾屎橛要成作麼師無語鏡口汝但看佛如何是乾屎橛師由是服勤二載深有悟入一日辭歸鏡付以偈曰宗鏡門下一株松不知歷夏與經冬人間未許閒相識長年占斷白雲封白雲封日正紅一株迸出笑春風後歸隱廩山人無知者一日因壽昌經與人論金剛義甚快師聞之笑曰宗眼不明非為究竟昌大驚便問如何是宗眼師拂衣而起於是四眾響風履盈戶外。</p>
</div>
<div class='div-commentary'><p>拈曰廩山遠祖本是箇淨白衲僧無端撞入宗鏡被他惡水重潑抱痛歸隱遇著祖翁問箇宗眼便乃拂衣而起直得屎橛臭氣遍界難藏雖然即今還有聞共氣息者麼遂掩鼻云噁。</p>
<p>頌曰性如舌在口佛似一橛屎所以問宗眼拂衣而便起。</p>
</div>
<div class='div-orig'><p>壽昌經祖問僧趙州道臺山婆我為汝勘破了也畢竟勘破在什麼處僧曰和尚今日敗闕了也昌曰老僧一生也不柰何好教你知若實會舉似來看僧擬進語昌打一棒云者掠虛漢。</p>
</div>
<div class='div-commentary'><p>拈曰壽昌老漢雖具陷虎機只是難瞞識者者僧平地喫交直是堪憐當時待伊說箇老僧一生也不柰何即向他道恁麼那直教者老漢有棒也拈不出。</p>
<p>頌曰勘破在何處驗僧憑甚據機輪忽轉時擬議棒難恕。</p>
</div>
<div class='div-orig'><p>博山來祖因壽昌以玄則禪師荅僧問龍吟霧起虎嘯風生話命頌師頌云殺活爭雄各有奇糢糊肉眼曷能知吐光不遂時流意依舊春風逐馬啼。</p>
</div>
<div class='div-commentary'><p>拈曰殺人須用活人刀活人須用殺人劍還有知得師翁用處者麼殺活爭雄各有奇糢糊肉眼曷能知雖然師翁無此語莫謗師翁好。</p>
<p>頌曰虎嘯風生話行人自易難不隨時流意應知<span class='corr'>羨</span>博山。</p>
</div>
<div class='div-orig'><p>雪澗奉本師上堂水之湄山之麓是處是桃花是處是修竹紅者紅兮綠者綠一般性質出天然直者直兮曲者曲知歸謾謂許靈雲善用休誇只多福究竟其中委宛情總是畫蛇重添足不添足六六誰云三十六拈頭作尾尾為頭饑來喫飯困來宿咄。</p>
</div>
<div class='div-commentary'><p>拈曰拈紅作綠指直作曲此是老漢尋常茶飯還有識他當機殺活處麼靈雲多福被他推落萬丈深坑博山不忍坐觀要為古人出氣敢問老漢平地坑人又作麼生。</p>
<p>頌曰桃花與修竹總是一般春舊閣閑田地拈來越樣新。</p>
</div></div>
<div class='div-other'><a id='mulu25' />
<div class='div-other'><a id='mulu26' />
<p class='h2'>二商人舁豬</p><p>頌曰。</p>
<p style="text-indent:0em" class="lg-abnormal"><div class='lg-row'>探竿原為驗來由你既心無我亦休直下若然親識得不風流處也風流</div>
</p></div>
<div class='div-other'><a id='mulu27' />
<p class='h2'>德山托缽</p><p>頌曰。</p>
<p style="text-indent:0em" class="lg-abnormal"><div class='lg-row'>賊無種相鼓弄笑巖頭乾打哄</div>
</p></div>
<div class='div-other'><a id='mulu28' />
<p class='h2'>雲門法身兩般病兩般光</p><p>頌曰。</p>
<p style="text-indent:0em" class="lg-abnormal"><div class='lg-row'>病是誰病光是誰光雲門老子不勝郎當</div>
</p></div></div>
<div class='div-other'><a id='mulu29' />
<p class='h1'>佛事</p><p>圓覺大士開光今佛放光明天然非雕琢助揚實相義炯炯鑑五濁諸昆仲要識今佛放光麼以筆點光云難免雕琢。</p>
<p>重裝伽藍閒光相將法社為屏翰必有鄰兮德不孤坐看一堂新氣象慧光赫赫振規模。</p>
<p>雲棲太祖忌日拈香太翁一自歸安養踞位稱師滿大千風雨滔滔濁浪惡眾生沉溺望誰憐酸心難禁臨筵淚焉得翁來再鼓鞭。</p>
<p>壽昌太祖忌日拈香一钁鋤開先博山蒼松翠柏共攢攢太翁忌奠聊呈獻象任驢乘力豈殫遂作女人拜云下里巴歌從節拍自來雪曲和人難。</p>
<p>峰頂老和尚忌日拈香五雲月照鵝湖峰梵網應知撒向東突出高標豎博嶺南山燒火北山紅遂豎拳云歲歲堂前陳供奠幸緣今日恰相逢。</p>
<p>掃開山異祖和上塔市尾街頭是寶林忍看古佛亦盈盈師翁堂奧始終密誰效諸方造次行今日塔前陳供養蓋由師命逼頻頻雖然畢竟門庭作麼生克紹拈袈裟角云萬方龍象袈裟下百億山河拄杖生開山老和尚誕辰拈香大唐誰說無禪師過水逢渠應自知九十六年今日事黑頭產得白頭兒大眾如何是今日事粗香一炷茶三盞祈我師翁來格之。</p>
<p>開山和尚百歲吾祖有大願豈住涅槃城茲逢百歲日淚雨洒盈盈再整頹綱句聊藉此香呈早醒彼長夜頓回天地心。</p>
<p>雪關和尚誕辰拈香六載關中時刻鞭牧一朝出山東觸西觸不肯門庭首克紹大地至今歌雪曲正恁麼時且道如何是八十五年前底事良久云谷<span class='note-inline'>(呱谷呱)</span>。</p>
<p>古航和尚忌辰拈香曾輥雪峰毬復擊博山鼓壁立視諸方不將一語吐去世雖云十五秋凌霜勁節範今古。</p>
<p>浪和尚忌辰拈香宗門柱石眾生梯航弘法是任普應多方緣天樓畔相期後切切於衷弗暫忘今日一回特舉及殷勤聊熱此爐香。</p>
<p>為澗老和尚掛真荷擔大法二十餘年盤根錯節松操益堅起法門頹綱激後進英賢且道是甚麼人行履展真云看看夜半烏雞頭戴雪此語從教天下傳為澗老和尚起龕入塔師歸密室法屬雲集大眾瞻仰取足後悔弗及悔弗及水上東山行不住三箇木人相對泣。</p>
<p>澗老和尚誕辰拈香披衣踞坐法堂前風景依稀似去年側耳不聞師謦咳低頭難禁淚潸然蒼天苦苦蒼天卻悔當年錯仔扃忘軀出眾怡師老師今<span class='corr'>已</span>矣復何宣蒼天苦哭蒼天鬱鬱旃檀爐內爇空疏祈恕不成筵。</p>
<p>澗老和尚誕日塔成合尖期完窣堵慶師生今值師生窣堵成獨是不堪瞻仰處峰前惟見曉猿驚噫無澗老和尚二週舞風老鶴忘歸棲巢滿白雲樹滿枝綠暗階前經兩度空懷健翮望天涯正恁麼時先師還受供也未謾道來時<span class='corr'>已</span>無口香煙起處見端倪。</p>
<p>澗老人三週九夏雪飛還記否摧殘大樹<span class='corr'>已</span>三年陰涼回首知何處路上行人苦怨天慰諸人謾含冤孝滿曹山稱酒顛。</p>
<p>送鼎湖棲壑和尚入法會堂雙桂移栽嶺外山天香陣陣佈人間寶林風送歸根旨大樹堂中會祖班。</p>
<p>送嗣部黃元公入法會堂師捧神主云恭惟海岸居士道眼圓明行藏卓絕貞忠貫日儒釋作則入先祖閫奧心髓相符探諸方門庭對機鮮忒續燈錄上星光燦燦餘輝博嶠堂中也少此位不得遂安位。</p>
<p>送中天剡和尚木主入法會堂跳出葛藤進博山天中歸去接愚頑風刀解體都忘顧剩有閒名宇宙間遂拈起木主云且道今日事如何浩浩宇宙舊題目父兄聚首共盤桓。</p>
<p>修普同塔起工拈香爾安我安彼此喜歡日炙風吹豈忍坐看卓拄杖云今日特為重整頓眉毛剔起好生觀喝一喝。</p>
<p>普同塔完工拈香舊公案<span class='corr'>已</span>結斷團圞無縫鏬打鼓普請看以坐具打○相云看看凡聖都盧在此中靈光一道騰霄漢。</p>
<p class="head2">葬叔奠茶</p>
<p>停寄荒園四十年滄桑眼底幾更遷堪嗟身後寒猶寂一脈誰能斷復連世事自來如曉露高懷豈為幻情牽不將俗套重相告聊敬盃茶一陌錢。</p>
<p>蘆田和尚訃至去秋接得西江信祖誕相期來問訊拄杖如何不順情鴈王蘆裏先驚陣要識不順情處麼未許節上生枝流水行雲謾趁。</p>
<p>宗瑞曇書記火歷年蔗墨書空畢竟以何為宗燄裏優曇呈瑞一枝迸笑春風。</p>
<p>奇生端上座火法社正期著力何事匆匆便去快須撇轉頭來聽我為君指注擲炬云西方極樂雖殊未許禪人長踞。</p>
<p>無名氏火姓不得名不得喚你作甚麼霜颯颯雨蕭蕭老年行腳興猶高破衲幪頭歸去也西方國土任逍遙。</p>
<p>體一火頭火挈挈跛跛經年燒火拋下柴頭帖帖妥妥山僧無物酬君勞聊贈紅蓮花一朵。</p>
<p>一亨淨頭火昔浴我水今酬汝火得牛還馬無可不可。</p>
<p>正根禪人火舉火炬云不昧天真根培正因十四年來矢志日新作麼生是日新的事幾番招手不思歸俗舍常言非我親。</p>
<p>拈來莖禪人火莖草拈來覿體全彰還家就路不用商量。</p>
<p>程內人起柩斜陽入屋角倦鳥返幽棲就位在今日相攜歸故溪揮鋤云放汝出頭地毋淹此水泥。</p>
<p>舉火門裏出身易身裏出門難嫁衣能脫卻隨處是家山且道娘未生時脫箇甚麼得到家山後風光仔細看。</p>
<p>復初真禪人火初年析薪老復擔荷斧彌柯消須識者箇下火云諾。</p>
<p>永崖大師起龕初春秉拂一眾欣然忽聞別偈令我憂煎人道汝頭正尾正我道汝孝行未全那裏是未全處以手拽龕云新婦騎驢阿家牽。</p>
<p>照<span class='corr'>已</span>知藏火歷年執事叢林<span class='corr'>羨</span>汝難行能行照破目前萬緣<span class='corr'>己</span>躬事作麼生識得燈原是火何妨幻影變更。</p>
<p>慧通上座火慧日高懸在處皆通月落猿啼對面千峰堅上座還識明暗不隔底麼叮嚀損君德無言終有功。</p>
<p>冰劍禪人火呼喚不回頭安然驀直去擲火苣云指點風光見本真冰山劍樹等閒具。</p>
<p>雙輪都管火一不成隻兩不成雙機輪轉處黑豆生光。</p>
<p>印雪監院起龕要識毘盧印子請看草鞋蹋雪而今將逐符行特來為汝一說卓拄杖云起。</p>
<p>迥如耆宿起龕識得一萬事畢住岸卻迷人以手引龕云翻身在此日。</p>
<p>德容禪人火大地鼎沸汝何免苦惟德乃容攜歸樂土睹赤手空拳恁麼行彌陀記取是慈父。</p>
<p>慈蔭知賓火進前思退後退後復思前一朝火性發燒盡者纏綿栽松道者機緣熟再來慈蔭覆三千。</p>
<p>玄和尚封龕逆行順行東拄西撐虛空撲落滿目雲生咄。</p>
<p>起龕羅龍打鳳於今八年適當此際何以為宣咦約則退後抴則向前。</p>
<p>入祖堂新婦騎驢阿家牽難禁臨風兩淚漣含哀相送入家會芳名千古並先賢。</p>
<p>靈鷲義和尚起龕耳食訃音眼淚盆傾失我良徒哭不成聲遂云起還期莫戀安養早回伴我餘生。</p>
<p>舉火恭惟靈鷲義長老建梵剎於荊棘叢中遠近仰止耕風雨於光相洞邊緇素欽風今朝果滿功成如何折合下火云磨盤八角走空中象王驚起火中吼素鶴禪師靈骨入塔紫雲巖畔紫雲封巖主了忘一色功雲散巖空流水杳通玄猶自覓遺蹤還見鶴禪師遺蹤麼入骨云翱翔霄漢出銀籠。</p>
<p>影菴櫪禪人火覷破浮光幻影菴居何以會計下火云觸目西方現前猜徘擬議塵蔽。</p>
<p>繼宗博書記火繼先宗胡弗然下火云應須然換卻皮囊重會面不妨再喫老僧拳。</p>
</div>
<div class='div-other'><a id='mulu30' />
<p class='h1'>佛祖讚</p>
<div class='div-other'><a id='mulu31' />
<p class='h2'>巖頭觀音讚</p><p style="text-indent:0em" class="lg-abnormal"><div class='lg-row'>頭無寶冠身無瓔珞似厭塵圜有偏孤卓我思大士心不然箕踞而下視兮悲眾生之癡縛臨崖於萬仞兮看誰向此棲泊無語聲如雷身心等寥廓稽首讚歎莫能窮徒向虛空亂描摸</div>
</p></div>
<div class='div-other'><a id='mulu32' />
<p class='h2'>澗老和尚真讚</p><p style="text-indent:0em" class="lg-abnormal"><div class='lg-row'>居恒克<span class='corr'>己</span>出曰利生隨緣去住為法權衡曰緇曰素無不傾誠道場四座電掣雷轟此皆人人耳目所共故敢露布先聲至於臨機殺活拔楔抽釘又豈不肖弘瀚所能定評咦</div>
</p></div>
<div class='div-other'><a id='mulu33' />
<p class='h2'>玄祚和尚讚</p><p style="text-indent:0em" class="lg-abnormal"><div class='lg-row'>瞻彼丰神如山嵯峨酬機說法海水騰波輔予首眾春日融和住持八載百折不磨孝友持躬人共<span class='corr'>羨</span>謙恭下士譽言多掉臂臨行普請句至今大地共吟哦剖雲長老影讚</div>
</p><p style="text-indent:0em" class="lg-abnormal"><div class='lg-row'>不懼勢易時艱赤心荷擔祖席九載起廢扶傾不用腕頭氣力<span class='corr'>鍛</span>凡煉聖稱敏手海納山容咸景式此由秉多生志願得果熟香飄於今日</div>
</p></div></div>
<div class='div-other'><a id='mulu34' />
<p class='h1'>自讚</p>
<div class='div-other'><a id='mulu35' />
<p class='h2'>義天仁維那請</p><p style="text-indent:0em" class="lg-abnormal"><div class='lg-row'>祝髮佯狂四海名傳雖登曲盝實出偶然咦雪操冰腸眾委悉空拳鬥富使人嫌</div>
</p></div>
<div class='div-other'><a id='mulu36' />
<p class='h2'>水崖響書記請</p><p style="text-indent:0em" class="lg-abnormal"><div class='lg-row'>二十年前倔強難羇二十年後與世推移牛兮馬兮任人呼佛手驢腳應時施</div>
</p></div>
<div class='div-other'><a id='mulu37' />
<p class='h2'>剖雲鵬長老請</p><p style="text-indent:0em" class="lg-abnormal"><div class='lg-row'>踞坐博嶺四十餘年大壽昌先宗傳達磨不傳咦傳不傳虛空釘橛矢上加尖</div>
</p></div>
<div class='div-other'><a id='mulu38' />
<p class='h2'>岐超祖監院請</p><p style="text-indent:0em" class="lg-abnormal"><div class='lg-row'>一杖欲撐天地雙眸炯炯古今事難灼然不避立志儼若剛金誰云迢迢物外分明盛世頑民喚作博瀛住持秪恐眼裏無筋</div>
</p></div>
<div class='div-other'><a id='mulu39' />
<p class='h2'>卞玉璋監院請</p><p style="text-indent:0em" class="lg-abnormal"><div class='lg-row'>是真非相是相非真耳提面命時刻親承一回拈出堪為證明</div>
</p></div>
<div class='div-other'><a id='mulu40' />
<p class='h2'>慈引導後堂請</p><p style="text-indent:0em" class="lg-abnormal"><div class='lg-row'>者醜形絕儔侶慈孫索讚不辭與語檢點平生無過人應世任緣獨自許</div>
</p></div>
<div class='div-other'><a id='mulu41' />
<p class='h2'>一庵達知藏請</p><p style="text-indent:0em" class="lg-abnormal"><div class='lg-row'>不畏風雨挺出眾前我懷有素相對相憐謾相憐惡態從教天下傳</div>
</p></div>
<div class='div-other'><a id='mulu42' />
<p class='h2'>宿雲空青監院請</p><p style="text-indent:0em" class="lg-abnormal"><div class='lg-row'>碧雲嵯峨磊落山阿葛洪去後神僊少爾我來時佛祖多兩眼對兩眼諸人還會麼<span class='note-inline'>(與玄大師同軸)</span></div>
</p></div>
<div class='div-other'><a id='mulu43' />
<p class='h2'>瀛山召監院請</p><p style="text-indent:0em" class="lg-abnormal"><div class='lg-row'>立志事難弗避躬行敬恕謙讓學儒未遂便逃禪博瀛名稱粟和尚似者等不唧溜漢秪好塞壑填溝那堪寫出歸雲堂裏供養</div>
</p></div>
<div class='div-other'><a id='mulu44' />
<p class='h2'>德心元悅眾請</p><p style="text-indent:0em" class="lg-abnormal"><div class='lg-row'>弗作牛後寧為雞口一向囊藏被褲此日出乖露醜醜醜使得時辰顛倒走</div>
</p></div>
<div class='div-other'><a id='mulu45' />
<p class='h2'>慈蔭蒼維那請</p><p style="text-indent:0em" class="lg-abnormal"><div class='lg-row'>眼空佛祖隨機收放起坐同時難寫行狀畢竟是何模樣有時讓而不任有時任而不讓大地致今多怨望</div>
</p></div>
<div class='div-other'><a id='mulu46' />
<p class='h2'>道庵禪人請</p><p style="text-indent:0em" class="lg-abnormal"><div class='lg-row'>七尺之軀堂堂可<span class='corr'>羨</span>踞坐儼然阿誰不見更寫丹青雲遮日面</div>
</p></div></div>
<div class='div-other'><a id='mulu47' />
<p class='h1'>詩偈</p>
<div class='div-other'><a id='mulu48' />
<p class='h2'>和鵝湖大師一衲遮身十首</p><p style="text-indent:0em" class="lg-abnormal"><div class='lg-row'>一衲遮身百事荒任呼牛馬也無妨可憐逐妄迷真者不信閻浮即樂邦識得娘生真面目何愁向外著空忙更能坐斷兩頭後烈火光中飛雪霜</div>
</p><p style="text-indent:0em" class="lg-abnormal"><div class='lg-row'>一衲遮身百事新猶然還是舊時身自從家國傾亡後但覺容顏不復嗔奪食驅耕渾底事利生接物枉勞神而今休問長安道堪笑紛紛辨假真</div>
</p><p style="text-indent:0em" class="lg-abnormal"><div class='lg-row'>一衲遮身百事閒清風明月可盤桓對賓何復逞機用招友唯知恣笑談三藏偏圓如拭紙二乘滯寂怕狂瀾玄珠一自高懸後瞬目揚眉若唾殘</div>
</p><p style="text-indent:0em" class="lg-abnormal"><div class='lg-row'>一衲遮身百事浮金針玉線自相投悟來洗面重安鼻那對菱花更怖頭[目*署]色未分人盡望虛名<span class='corr'>已</span>掃跡無留回思昔日憨和尚不著歡兮不著愁</div>
</p><p style="text-indent:0em" class="lg-abnormal"><div class='lg-row'>一衲遮身百事休大洋海底任遨遊渾忘歲月居山計不說玄機謝客謀慈父因憐窮子苦浮生多為別人愁鋤頭放下方堪睡蹄角何勞辨馬牛</div>
</p><p style="text-indent:0em" class="lg-abnormal"><div class='lg-row'>一衲遮身百事無單丁猶自勝千夫高僧壁上人皆問小塔尖新誰索圖靈鷲峰前流毒乳黃梅林裏逐真盧但能事上通無事鐵笛橫吹泛五湖</div>
</p><p style="text-indent:0em" class="lg-abnormal"><div class='lg-row'>一衲遮身百事飄冰凌劍刃悉逍遙玄機妙語家風淺白雪陽春曲調高手段謾誇超碧漢神謀更有出青霄年來學就千般嬾砂米慵將一水淘</div>
</p><p style="text-indent:0em" class="lg-abnormal"><div class='lg-row'>一衲遮身百事勾不求如意更何愁門前有路從人過囊裏無錢任賊偷樹影飄搖如侶伴蟬聲斷續若歌謳興來搔首江頭望觸處生涯逐水浮</div>
</p><p style="text-indent:0em" class="lg-abnormal"><div class='lg-row'>一衲遮身百事完營營逐逐也閒閒入廛垂手非容易大用繁興未是難海水掀翻衣不濕月堂步出夜將闌笑看宴坐無言者花雨紛紛落滿巖</div>
</p><p style="text-indent:0em" class="lg-abnormal"><div class='lg-row'>一衲遮身百事忘拈來莖草放毫光地爐深撥三冬煖羽扇輕招六月涼售價不須居鬧市求真何必外皮囊曾聞晦老瞞山谷覿面唯言巖桂香</div>
</p></div>
<div class='div-other'><a id='mulu49' />
<p class='h2'>建昌即事</p><p style="text-indent:0em" class="lg-abnormal"><div class='lg-row'>滿目亂煙何日停建橋徒有太平名鄰州符節不相信當道風光見舊情解纜無妨南北岸張帆一任東西行沿江<span class='corr'>已</span>絕魚龍躍相對惟聞過客驚</div>
</p></div>
<div class='div-other'><a id='mulu50' />
<p class='h2'>宿寶坊寺</p><p style="text-indent:0em" class="lg-abnormal"><div class='lg-row'>停棹登輿過寶坊入門鐘鼓韻琅琅規模廣大思先製景物幽閒在僻疆霧密每招玄豹隱林疏<span class='corr'>已</span>退野狐藏龐眉老叟情偏愜向我長言到夜央</div>
</p></div>
<div class='div-other'><a id='mulu51' />
<p class='h2'>禮廩山太祖塔</p><p style="text-indent:0em" class="lg-abnormal"><div class='lg-row'>廩山何嵯峨今古絕攀仰節彼小山松盤根於此上經冬歷夏時為世作標榜雖謂高難儔寶方在其掌松花春到來遍地見繁廣我亦媿枝條登臨動遐想禮壽昌老祖塔</div>
</p><p style="text-indent:0em" class="lg-abnormal"><div class='lg-row'>太翁守拙臥田園遍地而今盡子孫壯歲披緇人擅美老年拽耙行難論衝風冒雨家常事枵腹驅耕古範存跋涉溪山呈片紙敢云堂上用酬恩</div>
</p></div>
<div class='div-other'><a id='mulu52' />
<p class='h2'>夜泊撫州</p><p style="text-indent:0em" class="lg-abnormal"><div class='lg-row'>泊撫橋下驚濤欲潑天不惟愁過客猶且禁行船衣薄蓬偏漏心煩夜不眠誰知出世者也費度關錢雨中望龜峰</div>
</p><p style="text-indent:0em" class="lg-abnormal"><div class='lg-row'>煙雨霏霏洒碧空龜峰獨不露巃嵷同行見我頻相問笑指煙雲翠靄中</div>
</p></div>
<div class='div-other'><a id='mulu53' />
<p class='h2'>訪友不遇</p><p style="text-indent:0em" class="lg-abnormal"><div class='lg-row'>張帆忽憶舊同遊故爾江邊暫繫舟扣戶不知何處去聊將紙筆記因由</div>
</p></div>
<div class='div-other'><a id='mulu54' />
<p class='h2'>過益王墳</p><p style="text-indent:0em" class="lg-abnormal"><div class='lg-row'>碣石猶然冷墓田青青芳草塞瑩邊銅駝<span class='corr'>已</span>仆不堪語聊對姑山問舊緣</div>
</p></div>
<div class='div-other'><a id='mulu55' />
<p class='h2'>吊壽昌竺和尚</p><p style="text-indent:0em" class="lg-abnormal"><div class='lg-row'>烽火祖庭留瓦礫八年傑閣聳雲端睹茲難禁酸心淚回憶歸雲塔影寒</div>
</p></div>
<div class='div-other'><a id='mulu56' />
<p class='h2'>清湖午夜</p><p style="text-indent:0em" class="lg-abnormal"><div class='lg-row'>雨餘山色十分青一片斜暉伴我行叮囑舟人輕鼓棹莫教娑竭夢魂驚</div>
</p></div>
<div class='div-other'><a id='mulu57' />
<p class='h2'>弔屈原<span class='note-inline'>(二首)</span></p><p style="text-indent:0em" class="lg-abnormal"><div class='lg-row'><span class='corr'>已</span>遇波濤險深知林下安屈平何所事偏自入狂狷</div>
</p><p style="text-indent:0em" class="lg-abnormal"><div class='lg-row'>問我同舟知屈子否屈子不知是誰之咎</div>
</p></div>
<div class='div-other'><a id='mulu58' />
<p class='h2'>泊龍井</p><p style="text-indent:0em" class="lg-abnormal"><div class='lg-row'>江水潺潺白日閒閒狂風忽作宿此龍灣</div>
</p></div>
<div class='div-other'><a id='mulu59' />
<p class='h2'>寄雲大師</p><p style="text-indent:0em" class="lg-abnormal"><div class='lg-row'>先師曾囑入歸雲珍重懷香未敢焚偶向座中輕一撥甲鼇峰頂起氤氳</div>
</p></div>
<div class='div-other'><a id='mulu60' />
<p class='h2'>懷怡大師</p><p style="text-indent:0em" class="lg-abnormal"><div class='lg-row'>懸思此際亦逍遙池畔經行日幾遭游罷歸來無一事呼童研墨寫芭蕉</div>
</p></div>
<div class='div-other'><a id='mulu61' />
<p class='h2'>雨夜憶玄大師</p><p style="text-indent:0em" class="lg-abnormal"><div class='lg-row'>此夜臨筵憶弟居遙知瓢笠掛鄉廬未逢南國歸來鴈那得平安一紙書</div>
</p></div>
<div class='div-other'><a id='mulu62' />
<p class='h2'>中秋示烈生禪師</p><p style="text-indent:0em" class="lg-abnormal"><div class='lg-row'>每逢八月喜中秋今夜胡為興轉愁嶺上白雲散欲盡悶來誰共語高樓</div>
</p></div>
<div class='div-other'><a id='mulu63' />
<p class='h2'>示義天仁禪人</p><p style="text-indent:0em" class="lg-abnormal"><div class='lg-row'>豹眼睜睜冷看人雲藏霧隱幾經春等閒縱步出林去哮吼一聲天地瞋</div>
</p></div>
<div class='div-other'><a id='mulu64' />
<p class='h2'>示牧菴念禪人</p><p style="text-indent:0em" class="lg-abnormal"><div class='lg-row'>瓶砵先隨六載矣即今丈室仍驅使三呼三喚諾聲連負汝負吾謾啟齒</div>
</p></div>
<div class='div-other'><a id='mulu65' />
<p class='h2'>示定慧誥禪人</p><p style="text-indent:0em" class="lg-abnormal"><div class='lg-row'>花落任風掃田耕趁雨栽徘徊休待暮縱步返林隈示諾然召禪人</div>
</p><p style="text-indent:0em" class="lg-abnormal"><div class='lg-row'>門前三徑曲橋下一溪幽博嶺與瀛岫風光任所遊示印雪冬禪人</div>
</p><p style="text-indent:0em" class="lg-abnormal"><div class='lg-row'>爾父當年曾囑託抽釘拔楔解粘縛拏雲攫霧技千般薦福曾酬一字莫莫莫麒麟只有一隻角</div>
</p></div>
<div class='div-other'><a id='mulu66' />
<p class='h2'>示歇馳觀禪人</p><p style="text-indent:0em" class="lg-abnormal"><div class='lg-row'>昔年隨父入招提終日鼾鼾惱竹篦落地金錢驚睡起思親淚雨漲前溪</div>
</p></div>
<div class='div-other'><a id='mulu67' />
<p class='h2'>示冰崖響禪人</p><p style="text-indent:0em" class="lg-abnormal"><div class='lg-row'>虎視牛行誰識得人前慣作白拈賊縱橫妙用在臨時直使虛空都逼塞</div>
</p></div>
<div class='div-other'><a id='mulu68' />
<p class='h2'>示一菴達禪人</p><p style="text-indent:0em" class="lg-abnormal"><div class='lg-row'>撥草瞻風何倜儻當仁猶善識收放博山機契祖燈新餧馬餧驢真可尚</div>
</p></div>
<div class='div-other'><a id='mulu69' />
<p class='h2'>示剖雲鵬長老</p><p style="text-indent:0em" class="lg-abnormal"><div class='lg-row'>聖箭靈源穿出阿誰直下支當橫拈倒用<span class='corr'>羨</span>子坐看日射諸方</div>
</p></div>
<div class='div-other'><a id='mulu70' />
<p class='h2'>示立夫傑維那</p><p style="text-indent:0em" class="lg-abnormal"><div class='lg-row'>一向浮沉不拘凡聖傑出人前吾道有慶</div>
</p></div>
<div class='div-other'><a id='mulu71' />
<p class='h2'>示岐超祖監院</p><p style="text-indent:0em" class="lg-abnormal"><div class='lg-row'>楊岐疇昔輔慈明一段風光播宇寰監院博嶠今卸事千鈞祖任復期擔</div>
</p></div>
<div class='div-other'><a id='mulu72' />
<p class='h2'>示禪座</p><p style="text-indent:0em" class="lg-abnormal"><div class='lg-row'>月照寒潭清徹底神龍不肯守其中今朝勘驗機緣在此去隨方建我宗</div>
</p></div>
<div class='div-other'><a id='mulu73' />
<p class='h2'>示上座</p><p style="text-indent:0em" class="lg-abnormal"><div class='lg-row'>諸方遍歷幾經年今日機投信有緣特把壽昌沒柄钁囑君隨處利人天</div>
</p></div>
<div class='div-other'><a id='mulu74' />
<p class='h2'>臨終自說封龕</p><p style="text-indent:0em" class="lg-abnormal"><div class='lg-row'>塵說剎說熾然說袋口結卻深藏舌遂封云雖然不語聲如雷若將耳聽頭腦裂</div>
</p></div>
<div class='div-other'><a id='mulu75' />
<p class='h2'>起龕</p><p style="text-indent:0em" class="lg-abnormal"><div class='lg-row'>轉功就位轉位就功金鎖玄關齊裂斷群象蹴踏趁游龍要識龍麼奮迅風雷驚宇宙潛藏煙霧擁千峰掛像</div>
</p><p style="text-indent:0em" class="lg-abnormal"><div class='lg-row'>描不成畫不就遂展像云眼橫鼻直一場漏逼咦</div>
</p></div>
<div class='div-other'><a id='mulu76' />
<p class='h2'>封塔</p><p style="text-indent:0em" class="lg-abnormal"><div class='lg-row'>步月橋睹池水出處行藏秪這是不許龍眠百尺潭推爺還宜直向裏咦坐看冰河發燄花生碓嘴嗄</div>
</p></div></div>
<div class='div-other'><a id='mulu77' />
<p class='h1'>博山粟如瀚禪師行狀</p><p>師諱弘瀚字粟如勺菴其別號也世居江西廣永豐邑東之梅溪明鳳陽司理忠貞余公子昆季三師出仲焉自幼天資穎異補弟子員年十六以尊人受知唐邸得召見賜廕襲不受讓兄復賜克敦孝友寵額仍授兵部職從戎立效定鼎後終不改尊人忠貞之志矢心忠孝二十一齡棄而為僧師事博山雪澗奉祖示以船子藏身公案默究之後隨祖住瀛山一夕聞鬼嘯頓契破灶墮因緣質見祖祖曰侍者將糞箕來師掩鼻即出自是應機無礙一日因聞澗祖示眾云近來瀛山佛法變了或問有夢有想主人公我便擲下竹篦無夢無想主人公我便豎起竹篦處復致疑於胸年二十四值母逝盡孝治喪哀毀骨立及後往參靈隱禮公禮詰云世尊拈花意旨如何師云無風起浪禮云迦葉微笑又作麼生師云忍俊不禁禮云拈花微笑畢竟事如何師云好似雪上加霜禮云大眾看看此是諸方付法之流在我靈隱猶未放過遂安面壁軒打七至第六日晨正睡間僯單忽以手拍師云水來了洗面去始頓釋礙膺入見禮禮云作什麼師云和上<span class='corr'>已</span>下煙波餌曾有金鱗上釣無禮曰上座聻師曰美食不中飽人餐禮曰你得個什麼消息師展兩手禮云莫草草師掩耳而出禮復索頌本參師即於禮座援筆頌曰睡中主無舌童兒笑語語霜餘葉落村原間慚愧人前多錯舉禮閱頌曰且喜上座喫棒有分解七後從受具次年辭禮歸葬母禮堅留不獲乃勉曰上座年當富強宜自砥礪他日歸嗣博山勿淹他家虀甕師拜別歸瀛山省澗祖祖見遽問此時下路佛法浩浩因甚歸覲老僧師曰相逢且喫茶祖曰且莫開此大口師曰和上更請一杯宗寶和尚掃塔博山師晉謁因問從上葛藤即不問如何是第一義賓曰上座未離瀛山早<span class='corr'>已</span>與你道了師云即今請師重宣寶曰你作麼生道師云人人山外路路路透長安寶曰你那裡學來的師喝云不妨疑著寶云也不消得師拂袖便出是冬浪杖人主博山席澗祖命師持書候杖人值博山常住失牛杖人。</p>
<p>晚參旁僧推師出師問博山既有把關在因甚常住失<span class='corr'>卻</span>牛杖人云是誰之過師一喝杖亦喝師云恁麼則覿面全提猶費力隔山相見始知音杖云打折你驢腰師云轉為流通去也杖人見師風骨俊捷機辨無礙延師入方丈謂曰汝師年邁穎學遠隱汝當為吾首眾他日繼住此席庶不負吾南來為先博山求人之念師以侍祖年老辭遂持復書歸瀛適綠林四起師偕同志數友結茆於玉之<span class='corr'>淨</span>名接澗祖避亂未幾<span class='corr'>淨</span>名亦遭兵燹冬澗祖受請住高泉丙申春杖人以博山舊住相背決意退去復勒師至命烈生和上各執事扶師立住向師作禮云吾千里來住博山實為求先博山座下賢能繼此法席今公機辯雄捷可稱吾家聖箭起先博山法道舍公其誰當聽吾言幸無固執師以澗祖在固辭不允杖人始從師言請澗祖再住博山祖視篆後立師首眾眾皆折伏內外肅然結冬祖命師代座師辭免解七後禁足關中歲餘戊戌夏師乞假同玄叔隱靜宿雲<span class='corr'>己</span>亥冬歸省祖祖復以博山院事命師肩堅辭不獲乃勸出書延耕菴和上明年庚子春祖命師與玄叔持公啟接耕菴於介岡耕菴訂澗祖七旬誕後來山秋復偕玄叔走吊杖人於南都攝山晤竺菴和上出接耕菴書稿陳竺竺勸云賢弟當繼主博山席何事推讓師以慎重法門對辛丑修大殿祖塔澗祖誕後復遣人持書速耕菴主博山耕菴復書苦辭引身遠去師乃集眾議為澗祖建壽塔於蓮花峰下壬寅祖命師同玄叔募修雪關和上窣堵癸卯集刻澗祖錄甲辰受上永檀護請應住高泉乙巳冬澗祖病篤召師歸集眾囑繼博山住持師傾淚拜受衣拂越月澗祖病愈師仍將衣拂送入方丈丙午祖命師作源流拈頌付梓丁未春玉邑郭中尊及當道紳紟文學瀛眾請主瀛山席師念雪伯祖創建澗祖繼興之地遂應請住持夏隨澗祖掃塔壽昌戊申冬澗祖偶微疾命師代座說戒始從祖命受印囑也次年<span class='corr'>己</span>酉春信郡伯易菴高公聯合郡宰官七邑紳紟同門法屬本山勤舊諸山碩德公請師開堂博山於是修葺殿庭建澗祖塔塔院百廢悉舉門庭煥然一新時異太祖座下嗣法門人各皆旺化惟雪關伯祖法道寥寥鮮繼起者師嘗致<span class='corr'>己</span>嘆焉乃退瀛山之席推雲岫巒公衍關伯祖法脈師座下時英材濟濟或勸師立<span class='corr'>己</span>嗣師云吾不欲以祖庭視為<span class='corr'>己</span>業越年辛亥編刻異太祖法錄二部費五伯金一送附藏一存山流通曩永邑遭金籓變亂人民死傷萬計枯骸遍地師啟邑侯夏收葬之師盡孝終身為父忠貞公立墓道建敕葬牌坊重砌墳塋鐫刻文集或譏師善知識香資不宜俗用師答云爾豈不見昔佛世尊父淨梵王薨躬率弟子負棺殮葬乎又教中載佛言父母有正信者當全奉衣缽資供養吾先君先慈精忠勁節余為佛奴傭工之資以供父母似可無媿甲寅變亂偽將汪文生啟耿藩欲師易服從戊耿命偽道金傳諭至山師毅然鳴鼓示眾有照用機輪事事忘安容更道振戈旅之句<span class='corr'>卻</span>耿藩書略云瀚不時之人偷生方外休心息念<span class='corr'>已</span>三十年有蒙註存強以攘臂豈仁人君子所為哉若為著袈裟壞法門則雖節節支解決不肯也前於汪某致言即以一字絕之今護法誤聽其啟苟必來相勸勉則一缽五湖何所芛寓博山堂堂祖席一任令將軍輩絕其爐煙鞠為茂草而已矣夫復何言耿接書知不可強乃止亂中有勸師遠遁者師云無事而居有事而去吾不為也嘗誓以身殉寺以寺殉祖日見兵騎往來盈千累百惟以慈心善口靡不攝服信州士民依山避難不下數萬皆得保全實師力也及治平郡伯易菴高公見師卻耿藩書大為贊服曰此真節義丈夫不惟有光佛門抑且名垂千古諭邑侯齊雕像為千秋供待修郡誌則登之<span class='corr'>己</span>未師避席與弟玄祚裕叔當道固留弗克庚申眾弟子為師建壽塔於東峰之上永邑侯遜夫郁公與師莫逆交後補任峽江送金為師置香燈田供塔院丙寅玄叔八滅七眾復請師再住博山十年間裝飾殿中兩廡圓覺聖像移搆澗祖塔院山中房舍靈木清湖等庄壞者悉舉新之乙亥冬師躬至縣白當道檀護命鵬繼博山席退逸獅子堂丙戌二月十九示微恙侍者進藥餌師笑云老僧非病會當行矣至廿四師坐於中堂命侍僧呼鵬輩至師示眾云死生誠夢幻聚散雲去留燈籠語露柱諾諾頻點頭即今事如何八角磨盤空裡走更嫌何處不風流復手書封龕起龕掛幀入塔諸偈付鵬依時宣讀至廿七日申刻師端坐鵬輩再請開示師復說偈云生平爽直快絕七十七年漏洩如今撒手便行大冶爐飛片雪偈畢<span class='corr'>斂</span>目而逝師生於明崇禎庚午年二月初三日巳時世壽七十七僧臘五十四說法三坐道場有三會錄行世塔全身於東峰之陽其嗣法弟子靈鷲仁冰崖響夢筆觀博山鵬石菴祉如愚恩起範智鳳林傑迥超英二蘇軾等共剃度納戒弟子不可勝計師睿智天縱願力夙乘棄軒冕於茂齡置身心於空寂徹佛祖淵源為人天眼目忠孝出之天性慈愛本乎自然平常極其謹持臨事勇往不怯自奉儉約濟人急難傾囊不吝目人平等無分親疏貴賤溫顏軟語禮敬如一主持叢席正<span class='corr'>己</span>率人或犯規矩罰而不恕故開堂說法三十年坐道場三座湖海仰為準繩接引方來啟迪禪衲正顏厲<span class='corr'>己</span>不假色笑開發正見光明顯露如青天白日人人自以詞臻奧不復悲絲泣岐所以諸方稱師踞位出師座下者莫不佩服其德至於入室呈機投解則如銅山鐵壁莫可攀緣末年退逸甘苦同眾或弟子另設飲食供奉嘗叱退之此師之生平大既自至其道之精微又非筆墨可形容竊嘗聞老衲昔德曰據曲盝木稱善知識今天下滔滔皆是若粟和尚之血心視身體如鴻毛護祖庭如眼目言行相應縱橫機辯異目超宗字內誠指不多屈者嗚呼先師傳先世法道撐祖席門庭五十餘年勞心焦思不致先聲殞越還使祖道重光可謂超逸絕塵無媿為異祖家孫宗門聖箭者也。</p>
<p>時　康熙四十有五年五月上浣之吉不肖嗣法繼住山門人傳鵬敬焚香百拜謹狀。</p>
</div>
<div class='div-other'><a id='mulu78' />
<p class='h1'>青原三十三世博山第六代住持粟如瀚大師塔銘并序</p><p>博山一席自南唐韶國師開創以來為天下選佛勝場繼而子瓊無隱悟本諸老前後媲美振耀一時頻登法座琅琅有聲中遭燬廢敗瓦頹垣不振者久矣迨明無異和尚佩壽昌法印乘願重興揮麈據席音吼如潮來集者數千人余冏卿大成徐魏國公弘基劉太史若宰冠履相錯皆頂禮師事之二傳而雪澗老人提唱海內曹溪一燈未艾也三代粟如大師以忠孝願力翻然向般若路中屏棄一切假經聲佛號以銷磨其壯心浩氣滄洲劫火之思豈苟然哉今秋予同參戎劉公孝思上饒令劉公思沛入山尋謁尊宿時秋光欲滿山翠撲人滿院樨香勃勃欲效黃山谷問無隱大義于晦堂故事既而周行塔藏本山住持剖雲禪師為乞銘出其帙乃粟如大師狀也按狀師諱弘瀚永豐人明鳳陽司理忠貞余公祚徵次子也母施誥封恭人天資穎異幼補弟子員年十六以尊人受知唐邸得召見賜廕襲不受讓兄後賜克敦孝友寵額仍授職從戎奉敕祭葬乃矢志忠孝棄青雲事白業年二十一事博山澗參船子藏身公案後隨澗住瀛山一夕聞鬼嘯頓契破灶墮因緣質見澗澗曰侍者將糞箕來師掩鼻即出自此應機無礙丁母憂後往參靈隱禮公安面壁軒打七至六日晨正睡間僯單忽以手拍師云水來了去洗面始頓釋礙膺入見禮云和上<span class='corr'>已</span>下煙波餌還有金鱗上釣無禮云上座聻師云美食不中飽人餐禮索頌本參師即於禮座援筆頌曰睡中主無舌童兒笑語語霜餘葉落村原間慚愧人前多錯舉禮驚異留師為第一座次年辭歸葬母省澗老人千瀛山時浪杖人主席博山師為澗持書上杖人見師風骨俊捷機辯無礙目為法門聖箭欲以博山席遜師師卒以奉澗澗視篆立師首眾內外翕伏甲辰應住高泉丁未受玉令郭請主瀛山戊申冬澗病篤始承印囑<span class='corr'>己</span>酉春受郡伯高請乃開堂於博山焉次年彙刻無異和尚廣錄附藏流通甲寅耿逆變欲師易服從戎偽將汪文生偽道金傳諭至山師作書卻之甚堅然尊禮賢者素善接人雖干戈擾攘而凶人醜類亦不忍犯至博山祖席不致絕其爐煙鞠為茂草且信之士民依山避難者以萬計悉得保全皆師力也事平郡伯高公紀其事擬登信乘因遷陞未果乃諭永令齊雕師像供塔院師主法席三座前後住博山凡廿有一年云嗚呼師之弘毅之概津津猶在倘非大乘法器世所難拘易青衿而緇之安得不為國之光邦之彥不則屈於威武蹈一時之赫奕奮人天之號令加諸於刁斗之間則今日照世真燈未必不為燐燐野火也然則推師之為忠於佛較乃父之為忠於國又何歉乎紀師生則明崇禎庚午二月初三巳時世壽七十七僧臘五十四歿則今康熙四十五年丙戌二月二十七申時也臨期顧命宛同鶴樹終譚自說辭世封龕起龕封塔等語<span class='corr'>已</span>刻行世茲不復贅嗣法門人傳鵬傳傑等奉全身塔于東峰之陽師所莁也予從剖公請而為之銘曰。</p>

<div class="lg regular"><div class='lg-row'>峨峨博嶠　鬱鬱祖庭　賢人哲匠　連袂而升</div>
<div class='lg-row'>象哮獅吼　霞蔚雲蒸　惟師再起　琅琅有聲</div>
<div class='lg-row'>溯源先世　國彥邦楨　臣死君辱　子報父生</div>
<div class='lg-row'>夙乘願力　超出塵情　為儒環堵　為釋干城</div>
<div class='lg-row'>拳拳報本　照世真燈　忠國忠佛　匪曰岐程</div>
<div class='lg-row'>初入靈隱　頓悟圓明　拈槌豎拂　高踞博瀛</div>
<div class='lg-row'>慈風俠骨　祖席長膺　蓮開瑞瓣　花雨香城</div>
<div class='lg-row'>身支冠逆　履險如平　山搖海沸　風靜水澄</div>
<div class='lg-row'>閒名謝<span class='corr'>卻</span>　東峰<span class='corr'>斂</span>形　石藏屹屹　如岡如陵</div>
<div class='lg-row'>銘以係之　存順歿寧</div>
</div><p>奉政大夫同知廣信府事新陞中憲大夫廣東惠州府知府武清法弟趙璘頓首拜撰。</p>
</div>
<div class='div-other'><a id='mulu79' />
<p class='h1'>青原三十三世博山第六代住持粟如瀚禪師道行塔院記</p><p>宗風不墜待其人而後傳非法傳之難實傳人之故有傳人而後有傳法一燈相續綿延不熄自非夙因不昧秉性堅貞安能恢拓祖庭振興來學以暢厥宗旨哉余所交粟如大師洵世所希覯者師諱弘瀚字粟如別號勺菴世居江右廣永豐之梅谿父余公為明鳳陽司理著節忠貞母施封恭人昆季三師其仲也生而天資穎異弱齡入邑庠以尊人受知唐邸賜蔭襲義讓乃兄爰賜以克敦孝友旌額仍授以職定鼎後年方廿一即棄儒從釋北面博山雪澗和尚示以船子藏身公案繼隨澗住瀛山一夕聞鬼嘯頓悟破灶墮因緣廿四歲值母喪盡力致哀往參靈隱禮公大徹法源歸瀛省澗時浪杖人主博山澗命持書往候見師機辯雄捷再四殷留以繼博山法席緣以澗在固辭遜澗及澗再住博山立師首眾內外翕伏繼為澗公刻語錄建壽塔甲辰應住高泉亦澗公住地也乙巳冬澗公病篤召師歸受衣拂病間仍歸之丁未春玉邑郭侯偕紳衿延住瀛山戊申冬始從澗公命歸受印囑開堂博山於是重葺殿庭暨澗公塔院門庭一新百廢具舉陸續清理靈木清湖等庄義推雲岫巒公住瀛山以衍師伯雪關法脈或有勸望<span class='corr'>己</span>嗣者師云吾不欲私祖庭為<span class='corr'>己</span>業也又不惜重貲編刻其祖異公法錄昔永邑遭金變骸骨山積師啟邑侯殮瘞之為父忠貞公立墓道坊表鐫刻文集一如世尊之率僧徒葬其親淨梵王全奉衣缽資以供其父母師亦猶行古之道也甲寅亂魏將汪啟耿藩欲師易服從戎師以書堅卻之耿知其難強而止嘗誓以身殉寺保全依山避難數萬人事平郡伯高公稱為節義丈夫待編誌傳之千古所以法派繁衍而博山鵬師尤嗣法之特出者也<span class='corr'>己</span>未師隨避席推法弟弘裕字玄祚時當道固留弗克丙寅玄祚圓寂七眾仍延師住博山立鵬師首座十年間復修殿中兩廡圓覺聖像山中房舍壞者悉葺新之乙亥冬師白當道檀護命鵬師繼博山席師退逸獅子堂憶師自親澗公以來閒出參訪歸根祖庭開堂說法三十餘年坐三道場紀載三會錄中湖海奉為楷模於戲吾閱世之所稱善知識者亦不乏求其能如我師之棄儒入道報恩生成孝友辭讓利演群生不避艱險堅貞自守始終不易呵護一山嗣廣燈傳者蓋戛戛乎難之法門龍象舍師其誰余守信州與師往還久而彌篤別纔兩載詎師於今年丙戌二月廿七圓寂距其庚午生年世壽七十有七先數日師預示挂幀入塔諸偈臨訣撒手便行誠如偈云大冶煙飛片雪也何解脫至此法嗣鵬等先為師建壽藏於東峰永邑侯郁公遜夫舊與師最契補任峽江猶齎金為師置香燈田供塔院今鵬師恐其歷久而煙沒不彰以余與師素莫逆而深悉其生平不遠千餘里持書至金陵請為之記余不敏為質言其實俾世之覽者亦可以想見師之為人聞風而興感矣。</p>
<p style="margin-left:0em;text-indent:1em">時康熙四十五年歲次丙戌孟秋月上浣之吉敕封中憲大夫原知廣信府事燕山法弟張國禎頓首拜譔</p>
</div>
<div class='div-w'><p>　　嗣祖住博山法孫一導率監院光和等刻</p>
<p class="pre">　粟老和上法錄六卷送藏流通伏願宗風永<br/>　　扇法道昌隆行海與願海齊深道山共壽<br/>　　山並固　時甲午桂月上浣之吉題</p>
</div>
<p class='juan'>粟如瀚禪師語錄卷之六終</p>
</div><!-- end of div[@id='body'] -->
</body></html>