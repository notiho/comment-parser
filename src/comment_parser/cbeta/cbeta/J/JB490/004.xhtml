<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>博山粟如瀚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>粟如瀚禪師語錄卷之四</p><p class="byline">嗣法門人傳鵬編</p>
<div class='div-other'><a id='mulu16' />
<p class='h1'>住信州博山能仁寺小參一</p><p>當晚小參雨落地濕。雲開月出。個事圓成。胡不委悉。眾中還有委悉者麼。問。昔日達法禪師於毫端上現寶王剎。今朝和尚於微塵裏轉大法輪。秪如法輪作麼生轉。師云。是鐺皆鐵鑄。進云。鐵鋸舞三臺。又作麼生。師云。日食三餐。夜眠一宿。進云。當軒毒鼓師親擊。遐邇皆聞振祖風。師云。不勞贊歎。乃云。今朝正月十二。當道檀信光賁曲盝床上阿師語言不須禁忌。何故治生與產業皆歸第一義。</p>
<p>小參問。端陽<span class='corr'>佳</span>節即不問。利生接物事如何。師云。臨淵無限傷心事。安得黃金鑄屈原。進云。纔過四月節。不覺便端陽。未審佛法相去多少。師云。埜老不知堯。舜力鼕鼕打鼓祭江神。進云。寒則苦寒。熱則酷熱。是什麼人境界。師云。且禮拜著。問。兩個泥牛鬥入海。直至於今無消息。未審屈原大夫即今在什麼處。師云。階前綠暗紅稀擬議翻成途轍。進云。恁麼則藏身處沒蹤跡。沒蹤跡處莫藏身。師云。緊捎草鞋。僧喝。師云。好追青霄鳳。莫學野啼雞。乃云。鬥龍舟巧施設木童唱巴歌。石女和白雪。問。渠何因緣報道端陽節。舉世競紛華。博山風景別不貼桃符神俗例盡蠲絕有。問。祖師禪到此都消滅擊拂子云。既知此日是端陽。何用叨叨更饒舌。</p>
<p>小參安夏結冬。諸方舊制惟有博山十分次第庫司打點燈油。行者整單掃地。公案見成。何處不是。直饒直下承當。未免落在第二。何況努目睜睛。思惟擬議。剋期取證。以悟為期。似者等不唧溜漢。引得虛空笑破唇皮。眾中還有不拘制限者麼。出群須是英靈漢。敵勝還他獅子兒。</p>
<p>小參。細雨止。白雪飛。黃葉堆堆。黍稷離離。昨夜烏龜變作鱉。水神撫掌笑嘻嘻。咦。秪恐不是玉。是玉也大奇。</p>
<p>小參。刺骨寒威風凜冽。嘉州大象凍出血。山門掩面不堪觀。廚庫見之驚吐舌。莫吐舌。不得寒風花怎洩。</p>
<p>小參。舉竹篦。云。若向這裡會得。痾屎放尿無非神通妙用。若不會。直饒四禪八定也是業識。茫茫諸禪者。須宜各各剔起眉毛。向無可著力處著力。無可用心處用心。忽然㘞地一聲。方知釵鐶雖異。金體則一。瓶盤雖殊。土質不二。聖凡雖差。者個本同。且如何是者箇。擊竹篦云吽吽。</p>
<p>小參。休休休。幾個金鱗上直鉤。歇歇歇。拶得虛空頭腦裂。任他指鹿為馬。證龜作鱉。堪笑厚面老迦葉。火裏蓮花鬥雪開。倒搓龜毛<span class='corr'>縛</span>娑竭。</p>
<p>小參。擎拳豎指破草鞋。良久默然鬼活計。若是超宗越格郎。爭肯為人食殘涕。遂擲下拄杖歸方丈。</p>
<p>小參。光晃晃。明歷歷。人人眼在面門。田又道不識。秪為分明甚。翻令信不及。</p>
<p>小參。佛殿笑嘻嘻。尊者皺雙眉。為甚如此裸形國內誇服飾想君太煞不知時。</p>
<p>小參。日日錐。夜夜考。落花滿地誰能掃。三腳蝦蟆逞神通。翻身跳過東海島。驚起龍王努眼睛。覿面逢渠要速道。雖是維那有入頭。痛棒熱喝非草草。何故。直下承當猶是鈍。況復回頭而轉腦。</p>
<p>小參。七日彈指過。念之淚欲潸。因憐雲水客。晝夜不得閒。大道直如弦。行人自為艱。我言如不信。一任走千山。秪如信後又作麼生。陋巷不騎金色馬。回途卻著破襤衫。</p>
<p>小參。愁愁。個事不明兩淚流。喜喜。忽然撞著自家底。歇歇。等閒拔<span class='corr'>卻</span>眼中屑。南北東西任去來。蘇秦休掉三寸舌。</p>
<p>小參。秋菊開。黃葉落。祖意甚分明。當人胡不覺。特地一場愁。無繩而自縛。休自縛。麒麟只有一隻角。</p>
<p>小參。今日不說法語。只有一句記取。且道是那一句。現公案不須舉。</p>
<p>小參。向來把斷關津。今夜放開一線。顧左右云。座中且喜盡顏回。胡云望道而未見。</p>
<p>小參。數載向外求。逢此倍生愁。今朝驀覷破。隱隱覺慚羞。且道識羞後又作麼生。何妨頭上更安頭。</p>
<p>小參。持戒但<span class='corr'>束</span>身。非身無所束。且道喚甚麼作身。聻眾中還有道得者麼。如無。山僧為諸人下個註腳。上玉永豐。不離湖東。強分疆界。對面千峰。</p>
<p>遣義天一庵二禪入廣募刻　異祖全錄小參。崑山美玉久埋土。麗水精金何處所。要得光輝目下生。還須有力人提取。且道誰是有力人。豎拂子云。欲理舊詞連韻唱。三千里外逢人舉。</p>
<p>端陽小參。歲歲說。真實說。假借說。出格向上說。舉古明今說。千說萬說。不出這個時節。且道是甚麼時節。五月五。處處熱。</p>
<p>中秋小參。皎潔永輪徹夜懸。笙歌處處樂欣然。貪觀天上殊堪笑。比擬寒山亦可嫌。打○相云。覿面清光如不薦。依然猶自落前川。</p>
<p>小參。屈指算七過半。咬定牙關。切莫把玩。驀喝云。且道者一喝是把玩非把玩。眾遲疑。以杖趁散大眾。歸方丈。</p>
<p>除夜小參。纔見百花開。又看雪子落。一年煩悶過。轉念舊極樂。五湖參學人。對此須應覺。覺覺鐵秤槌硬。確確烏龜殼空。索索榮枯得失不相關。夢裏生緣徒把捉。即今如何窗前。雖點舊年燈。城上將吹新歲角。</p>
<p>小參。纔賀新年。又二月一。迅速時光。誠若箭急。一犁風雨出山前幾人解道腳不濕嗄。</p>
<p>上元起七小參。百花開天地秋歌舞場中眉忽愁。上是天。下是地。此語不入時流意。東作西。南作北。晝三夜三尋軌則。僧堂燈火正高輝。無端特地生迷惑。</p>
<p>小參。天上無彌勒。地下無彌勒。彌勒畢竟在甚麼處。擲杖云。直下來也急著眼覷。</p>
<p>小參。明明祖師禪。岸柳舞輕煙。當機如蹉過。紙裏復麻纏。</p>
<p>小參。米價撩天索。尋思經幾回。休糧方本有。人苦不知裁。歸去來。歸去來。兔角謾將眼裏栽。作麼得迥絕依倚。喝云雷鳴驚蟄。日暖花開。</p>
<p>小參。白刃橫空秋氣寒。積屍遍野目心酸。捨生取義誠難事。難事而今<span class='corr'>已</span>泛觀。不見永嘉道。了了見。無一物。大千沙界海中漚。一切聖賢如電拂。伶俐漢一歷耳根。更不隨群逐隊。何故。他人住處我不住。他人行處我不行。不是與人難共聚。大都緇素要分明。</p>
<p>小參。諸佛未出世。白璧自光輝。達磨從西來。黃金遭埋土。伶俐者更不周由者也。遲鈍漢一向撥迷求悟。山僧如是拈提。是伶俐是遲鈍。逢人但。恁麼舉。</p>
<p>小參。箇裏久不平。人苦不知覺。以故犯霜鋒。積骨如山嶽。道路長荊蓁。狐狸穿屋角。觸目心生悲。豈忍求歡樂。愁苦慘傷置一邊。平與不平誰把握。唐虞揖讓見謳歌。秦漢旌旗動帷幄。</p>
<p>小參。舉步涉危機。回途日遲遲。可憐一雙足。長年帶水泥。諸禪德。豺虎群中自在。是非海裡橫身底聻。同門出入不相識。一回見面一回疑。</p>
<p>元宵小參。舊公案。重判斷。擲下拄杖云。斷謾道。元宵正月半。</p>
<p>小參。志非不高。謀非不深。放過一著。枉用搜尋。不放過底如何覿面相呈。誠為費力。隔山相見。未是知音割稻完小參。風吹不入。雨打不濕。雖然各各本有也。要及時收拾。喚什麼作本有底。捫槌拍板絕商量。穀滿倉兮米滿箱。但見四維成一片。更於何處覓封疆病起小參。一聲㘞地。誰與我來。瞥然翻身。誰與我去。卸卻者皮囊。畢竟何憑據。休多慮。前既不來今不去。笑看三台舞鐵鋸。</p>
<p>小參。珠產淵。玉生璞。賴彼先知覺後覺。到處相逢摸象流。明珠美玉誰取琢。惡鄭聲亂雅樂。清者清兮濁者濁。冷眼冷耳耐看聽。擬掃清濁諸齷齪。拈拄杖云。者一點還掃得去麼。野火燒不盡。春風吹又生。</p>
<div>小參。著法被法縛。著佛被佛礙。一切總不著。撞入無為袋。以拂打<img src='../images/J40p0461_01.gif' alt='J40p0461_01.gif' />相云。八角磨盤空裏走。宛轉縱橫絕向背。</div>
<p>小參。拈拄杖云。雲從龍。風從虎。此語由來貫今古。不是山僧欲強排。聖人作而萬物睹。睹底是甚麼。擲下拄杖。</p>
<p>小參。愛憎取捨。由識情轉。隨其所轉。輪迴豈免。枉作枉受。緣遇明顯。智者厭離。愚人自繭。見既差殊。懸隔匪鮮。何以轉得情識去。有風恣渺茫。無風弄清淺險。</p>
<p>小參。玉轉珠回星電逐。春風和氣盈幽谷。花簇簇。錦簇簇。紆懷頓覺醒心目。往事于今三十年。一聲長嘯快憂獨。如何是往事。切忌東卜西卜。</p>
<p>小參。識得一萬事畢。其然豈其然乎。博山三十年前奴郎不辯。一物不干懷。百事不為念。三十年後。緇素分明。人情稍不周。於念慮是非不旋踵而至因什如此到江吳地。盡隔岸越山多其然豈其然乎。</p>
<p>小參。一念未生。凡聖歷然。說向人不得。舉似人不得。夜半烏雞頭戴雪。東土西天作軌則。吽。急急如律令。</p>
<p>小參。驀地驚殘夢。枕畔語諵諵。<span class='corr'>已</span>識從前錯。休更說二三。出門相見無他事。秪將此語播東南。</p>
<p>小參。古德道。若人識得心。大地無寸土。博山不恁麼。若人識得心。何地不是土。</p>
</div>
<div class='div-other'><a id='mulu17' />
<p class='h1'>再住博山能仁寺小參二</p><p>小參。揮拂子云。宗非宗。教非教。欲蓋彌彰。點即不到。寶印當風絕商量。三寸舌頭胡亂掃。曲曲垂慈作麼。喝云。十成好箇金剛鑽本。自天然。非作造。</p>
<p>元宵小參。棲鳳嶺頭。一帶峰巒秀異。浴龍池上。幾多花鳥爭春。燈月交輝。掩映層巖流壑。人境不奪。何妨幻有幻無。坐斷千差。頓使正偏不立。同風萬里。暗驚節序推遷。還見得麼。纔方正月初一。又是十五元宵。</p>
<p>除夕小參。鳳嶺風規秪聽緣。隨家豐儉度殘年。叮嚀珍重歸堂去。一任鼾呼高枕眠。</p>
<p>小參。牡丹吐。十分嬈。陣陣香風破寂寥。驀地回頭親觸著。聖見凡情當下消。</p>
<p>起七小參。不許扶籬摸壁。秪貴懸巖撒手。一朝絕後再甦。始信三三是九。喝云。蝦跳何曾出斗。</p>
<p>考工小參。逐次挨排按過。個個耳聞目睹。惟有堂頭未徹。其餘超佛越祖。堂頭因什未徹。秪為向人撒沙撒土。</p>
<p>解制小參。柳舒綠桃破腮台與嶽任去來。前途忽遇黑面。應須低首思裁。咦。何得平地骨堆。</p>
<p>出隊小參。問。牛過窗櫺四蹄尾巴俱過後如何。師云。綠楊芳草岸。何處不稱尊。進云。恁麼則東觸西觸。師云。正好牽犁抴耙。進云。未審鼻頭繩索何在。師云。者畜生。迺云。直不藏曲。曲不藏直。曲直既分。大地咸識。曲直未形。阿誰隱匿打鼓。普請看急急如令敕。</p>
<p>小參。弓影杯中。心疑是蛇。求醫覓藥。胸次如麻。蓋為所見不真。枉向人前咨嗟。且如何得息疑去。再坐盤中弓落琖。饑時喫飯渴飲茶。</p>
<p>小參。師以如意打○相云。臥石眠雲三十年。不將一物置心田。而今往事重拈出。笑破枯椿觜半邊。且那裏是可笑處。咄。說向人前黑了天。</p>
<p>師請玄和尚繼席後。因人心向背復為首眾小參。亭亭百尺樹結根。東山谷枝幹若常。材剛健異眾木畫。棟非所願甘自住。雲屋歲久皮膚禿。蒼蒼殊可掬為愛。新梅噴雪香因茲。盤翠在高崗。而今又憶梅。孤冷就下平。舖風與霜。且圖個什麼。咦。切忌錯商量。問。退<span class='corr'>己</span>讓人屈曲垂帶時如何。師云。屈曲垂帶退<span class='corr'>己</span>讓人。進云。端的意旨試請道出。師云。陋巷不騎金色馬。回途卻著破襤衫。進云。恁麼看風用帆事無一向。師云。借他拍板與門槌。我且逢場而作戲。進云。月船不犯東西岸。始信篙人用意良。師云。雪後松柏操仔細好生看。</p>
<p>除夕小參。隨緣隨分野僧家。此際如何度歲華。兩岸梅花開未了。通紅瓦灶煮春茶。正恁麼時。還有佛法也無。一滴沾唇消傀儡。人前何用更拋沙。</p>
<p>因事小參。問。棄本逐末未審是何懷抱。師云。貪他一粒米。失卻半年糧。進云。喚甚麼作一粒米。師云。擬心即錯。動念即乖。迺云。老漢生平性燥。不會巧言。一味直道。翻思愛推屋烏緘口。一任顛倒。相逢但喚喫茶。逆耳拂心盡掃。掃則固是拈示。奚為秪圖蛇驚。不惜打草。</p>
<p>小參。饑餐渴飲。起坐困眠。聖凡一致。愚智皆然。三登九上。徒涉山川。一撥便轉。未脫[糸*廉]纖。更或沉思。蒼天蒼天。</p>
<p>小參。舉玄沙坐次。見地上一點白。指問侍者曰。見麼。者曰。見。如是三問者三對。沙曰。你也見。我也見。因甚道不會。師云。玄沙坐久成勞。眼裏空花亂墜。自迷迷人。侍者枉遭魘魅。設遇英俊衲僧。待指白云。見麼。向道。和尚眼花。作麼看者老漢又作何伎倆。雖然。還有為玄沙雪屈者麼。試出道看。良久。云。幾度叩門招不出。將身直入裏頭看。</p>
<p>對靈小參。揮拂云。滄桑經幾變。銅駝臥草中。凄其舊閥閱。蘭挂影淡濃。風木徒餘韻。蒸嘗誰與供。漚花非把捉。聊以代天功。要識代天功麼。禹力纔施處。水聲流向東。驀一喝。</p>
<p>小參。春馥郁。夏繁華。零落秋風冬<span class='corr'>斂</span>葩。更愛門前平植梅。不嫌冷淡亦敷花。</p>
</div>
<p class='juan'>粟如瀚禪師語錄卷四終</p>
</div><!-- end of div[@id='body'] -->
</body></html>