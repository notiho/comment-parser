<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>博山粟如瀚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>粟如瀚禪師語錄卷之三</p><p class="byline">嗣法門人傳鵬編</p>
<div class='div-other'><a id='mulu14' />
<p class='h1'>再住信州博山能仁寺上堂三</p><p>師於康熙丙寅年十二月二十四日剖監院暨兩序合山大眾啟請再主祖席。</p>
<p>上堂問昔年讓位推賢今朝復主祖席時如何師云青山不約常當戶流水無心自入池進云復佈東君令花開上苑春師云試瞠眼看進云舊辭連韻唱遠送青來師云嗄迺鼓掌作雞鳴云午雞啼罷啄陰階復唱千門曙色開金果秪因猿摘去玉花還待鳳啣來擊如意云不惜通身混泥水坐看鐵鋸舞三台。</p>
<p>上堂問壽山疊翠群瞻仰不落千支請舉看師云類之不齊混則知處進云綠竹不因風起舞紅桃爭得笑春風師云紅桃試呈看僧作呈勢師云分明月在梅梢上尋到梅梢月<span class='corr'>已</span>遲迺云若效杜口毘耶有負來意或乃隨邪逐惡未免眉毛打失畢竟如何以拂打○相云虛空綵繪壽山突出背看分明正觀難識明如滲兮暗如日千眼大悲辨莫及雖然筆端未形壽山在甚麼處喝云傲古凌今無等匹。</p>
<p>靈鷲義和尚請上堂問一人有慶海眾雲臻如何是一人之慶師云水上卓紅旗進云如何是海眾雲臻師云瞻之仰之進云恁麼雷音吼出天花落法雨傾時大地春師云錯乃揮拂云至理無言何用饒舌三拜歸位親切親切喝一喝。</p>
<p>安兩序上堂云雲從龍風從虎博山拄杖誰與伍等閒卓出人前也是泥上加土擲杖下座。</p>
<p>元旦上堂師良久噴嚏一聲云識得麼年是新年日是新日騰騰任運無固無必復噴嚏一聲云大吉。</p>
<p>上堂巍巍不動尊足不離地走覿面弗僊陀面南看北斗識得麼瞬目落二三何用重開口問不動尊因甚足離地走。師云。切忌形影覓。僧擬議。師云。迢迢與我疏。</p>
<p>上堂云。腳跟如釘。脊梁似鐵。正說邪說。胡說亂說。相席打令看孔著楔脫。或觸境生心。隨時起滅。喝云。道火何曾燒著舌。</p>
<p>重建澗老和尚塔院峻工上堂問太虛。請問如何點綴。師云。矢上加尖。進云。恁麼則一翻拈出一翻新。師云。你試拈出看。進云。虛空掛彩。有眼皆見。師云。瞻仰有分。迺云。椽折梁傾。觸目眉結一旦重新家風自別塔影光搖徹太虛。老僧試為重點綴。何點綴開基籌畫日經營。坐對奇峰今復別。</p>
<p>上堂問。催耕日夜鳴。嬾人睡不醒睡醒時如何。師云。喫粥喫飯。進云。和尚如何行履。師云。喫飯喫粥。進云。謝師指示。師云。杓卜聽虛聲。迺云。幻軀匪堅。長庚曉月。夏長秋收。時時漏渫。目前岐路。如矇昧開眼。未免墮途轍秪如無明實性即佛性。幻化空身即法身又如何。雲霞萬里收。明月光皎潔。</p>
<p>除夕上堂問。一年將盡夜。萬里未歸人。師云。歸家時如何。進云。不因嶺上梅花放。春色焉知萬戶同。如何是同的事。師云。冷暖應自知。迺云。殘臘將盡多見尖儀白髮頭陀懽笑展眉胸懷非別人世忘思千聖不慕<span class='corr'>己</span>靈重誰倦來即睡。任喚癡癡。</p>
<p>元宵上堂問。堂前燈且止。雲裏月何在。師云剔起眉毛向上看。進云。阿誰得見。師云。切忌天上覓。僧擬議。師打。云。擬思隔萬山。迺云。堂前燈。雲裏月。個事明明漏渫。更問如何紅爐覓雪。</p>
<p>上堂問。如何得隨緣任運去。師云。相逢且喫茶。進云。莫便是安身立命處麼。師云。淨地卻迷人。迺云。著玄妙。誠顛倒。菩提涅槃是什麼。真如佛性不堪道一回。舉起一回新幾度。拈來幾度埽。畢竟如何。佛祖等視若浮雲。任運隨緣非所好。</p>
<p>上堂問。幻合幻離是個甚麼。師云。撲落非他物。縱橫不是塵。進云。恁麼幾般雲色出峰頂一樣泉聲落澗中。師云。莫將支遁鶴誤作右軍鵝。迺云。來何來。去何去。昧卻主人公。遍地覓本據。忽聽子規啼。慚惶無避處。是甚麼物恁麼來兮恁麼去。</p>
<p>上堂問。橫吞世界倒跨須彌的人未審還稱到家也無。師云。有為終不貴。迺云。秀才忙忙赴考。衲僧時時打掃。掃聖掃凡掃。虛空纔著些兒便顛倒八角磨盤空裏走。莫守寒巖異青草。</p>
<p>上堂殷嗟麥秀周悼黍離興歌寫怨凄以其悲顧瞻松柏勁幹挺枝新蒲細柳顏色時移警心觸目。耿耿于茲。雨露之思中懷悵而雖然視三界如夢幻。目興廢若漚花的人又且如何。咄。逆之則嗔。順之則喜。</p>
<p>元宵上堂。燈是燈。月是月。三歲孩兒解甄別。燈非燈。月非月。鐵額銅頭盡結舌。燈月交輝如何說說夜半正明天曉不露。</p>
<p>上堂秪者是錯認珍思量分別建立乖真。直饒點即便到不向外尋也。是杓卜聽虛聲開眼著埃塵。雖然法隨法行法幢隨處建立。未審建立何法。咦。倒腹傾腸如未委。君向瀟湘我向秦。</p>
<p>上堂。屋後數株老梅山前一派煙霞家風清貧如洗囊無一物堪誇更問西來祖意。不敢掜目生花。</p>
<p>上堂。說無著無說有著有。競趨兩頭茫然失守。有不著有無不著無。脫體無依光獨露。趙州東壁掛葫蘆。問。水漲前溪。鳥啼林樹。春際物類如然。未審衲僧做處如何。師云。趁起泥牛耕隴上。笑看兒童捉柳絮。進云。只圖海嶽求知<span class='corr'>己</span>。休論人世與浮沉。師云。謾借他人力。叩<span class='corr'>己</span>得安閒。僧作禮云。誠哉師言。師云。逢人切忌錯舉。</p>
<p>上堂。舉僧問趙州如何是道。州云牆外的。師云。牆外底不是道。動步即錯休外討。百城煙水日茫茫。看來<span class='corr'>已</span>是自顛倒。相逢誰非地行僊。何處不是蓬萊島。報諸人。謾學杓卜聽虛聲。須信衣珠光皎皎。</p>
<p>上堂。初伏天。十分熱。夾背汗流。扇搖不歇。佛法也大有。牙痛弗能說。</p>
<p>上堂。問。無為無事人因什猶是金鎖難。師云。青天也須喫棒。進云。坐著白雲時如何。師云。絕點純青階下人。密移一步看飛龍。迺云。不信本來具足。常年東卜西卜。秪圖入海算沙。未肯回光返矚。須知密在汝邊。無勞遍叩名宿。山僧恁麼告報。也是瑕生白玉。</p>
<p>上堂。問。騎牛覓牛即不問。騎牛到家時如何。師云。長伸兩腳眠。進云。出頭天外看誰是者般人。師云。海底紅輪秀。石上不栽花。迺云。祖席支撐四十年。搪風抵雨老猶堅。而今擬就閒閒地。拓出圓明照大千。且道圓明即今什麼處覓。即知君不可見不離當處常寂然。</p>
<p>上堂。今朝十月十五。處處撒沙撒土。耳聞喝以雷轟。眼見張弓架弩。須知不盡如然。弗入他家隊五。飽餐伸腳打眠。熟睡憨憨到午。有問向上宗乘。謾將鼠糞投釜。問。自從少室分燈後。各展宗猷振祖風。當年饑餐渴飲的人。祖風又作麼生振。師云。更嫌何處不風流。</p>
<p>上堂。說真說妄說妙說玄。鏡花水月。春雲曉煙。須彌太虛。歷無變遷。但能無欲無依。迥超格量如然。咄。雖然比擬恰好。也是矢上加尖。</p>
<p>上堂。布被冷。何時節。千山萬山落紅葉。佛祖於我如浮雲。那記人間閒歲月。無端逼向法堂前。令人轉憶維摩詰。不覺通身冷汗流。白醭口生無可說。</p>
</div>
<p class='juan'>粟如瀚禪師語錄卷三終</p>
</div><!-- end of div[@id='body'] -->
</body></html>