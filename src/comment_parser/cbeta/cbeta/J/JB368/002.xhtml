<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台通玄寺獨朗禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>天台通玄寺獨朗禪師語錄卷下</p><p class="byline">嗣法弟子　超心　超香　等編</p>
<div class='div-other'><a id='mulu12' />
<p class='h1'>機緣</p><p>師問揚古云眉開八字且道長多少速道將來古云和尚請看如意師云一句合頭語萬劫繫驢橛進云莫瞞人好師云好箇消息從甚處得來古禮拜退師云掠虛頭漢還有[跳-兆+孛]跳者麼師乃云內不放出外不放入心如牆壁乃可入道古德雖然舌頭拖地未免傍觀者哂何故惟知挖出心肝失卻縱橫自在且道如何是縱橫自在底境界喝云收得南蠻歸故里放出無翎鐵鷂兒。</p>
<p>又晚落堂師問云七中消二日休得自瞞頇若見真面目和盤托出看揚古云早起腳跟先點地師云腳跟未點地時汝作麼生進云祖師門庭從此立普賢萬行由他行師云向時且置背時作麼生進云峰頂上有明月照山川草木盡清涼師乃云諸昆仲共聚團圞彼此逼拶莫使昏散得便豈容妄想交加到者裏捏緊拳頭豎起脊梁提則話頭生與同生死與同死明取不明底方謂出格丈夫兒莫循名分休使偷心直求無上菩提勦絕貪嗔妄念超生死之捷徑也珍重。</p>
<p>問答有僧請益女子出定因緣云未審權柄在女子手裏在瞿曇手裏請師指示師云在梅龍手裏僧云和尚還出得他定麼師云早與三十棒貶入無生國僧呈四賓主頌接得便云汝偷方丈紙那僧云未也師云頌則且置你道一喝還有賓主也無僧云正要和尚疑著師云老僧是疑你又作麼生僧便喝師云者箇未在僧拂袖便出。</p>
<p>僧問就窩打劫乃一時之好手單刀直入實千古之英雄只如劫殺後性命贓物在什麼處師和聲打云速道速道僧擬議師直打出方丈。</p>
<p>僧問不是心不是佛不是物即不問如何是百草頭上祖師意師打云露。</p>
<p>僧問江南無限好猶道不如歸好即不問如何是歸師云眾鳥高飛盡孤雲獨去閒僧禮云謝和尚答話師劈脊便捧。</p>
<p>僧問方以類聚物以群分為什麼伯牙撫琴而牧馬仰抹瓠巴鼓瑟而遊魚出聽師云曾經霜雪苦然後始知寒。</p>
<p>僧問軍中號令以金為耳目衲僧號令將什麼為耳目師和聲打。</p>
<p>僧問鼻祖西來直指人心見性成佛只如心作麼生指性作麼生見師云一枝紅杏出牆來。</p>
<p>僧問結制也無風起浪解制也掘地覓天不結不解又在死水浸殺畢竟如何得相應去師云者問親切恁麼疑去進云結也師云炎炎三尺雪進云解也師云燕語雕梁上佳人愁更深進云謝和尚指示師云墮進云在什麼處師云墮墮。</p>
<p>僧問但得本不愁末本即不問如何是末師云美女梳粧下翠樓。</p>
<p>僧問師家垂範電掣雷轟未審如何湊泊師云刀山劍樹打鞦韆僧擬伸語師即打出。</p>
<p>超香入室師問除卻目前境畢竟事作麼生香云杲日當空師云閒言語畢竟事作麼生進云再道不堪師云放汝三十棒進云龍生金鳳子沖破碧琉璃便禮拜退。</p>
<p>師陞座香出問鼓不打不鳴鐘不敲不響即不問覿面一句作麼生師云瞎香便喝師拈棒打出方丈。</p>
<p class="head2">安裕法兄舉牧雲老和尚七問答語</p>
<p>問云一人發真歸元十方虛空悉皆消殞古今悟道者莫計其數因什太白峰巍然猶在。</p>
<p>師云識得不為冤。</p>
<p>問大修行人合知因果草鞋乃是常住物為什一例踏穿。</p>
<p>師云誰是恁般。</p>
<p>問銅頭鐵額漢上嶺為甚氣急。</p>
<p>師云鈍置殺人。</p>
<p>問泉眼不通被沙礙西澗沙石上下堆塞為什清關橋水晝夜長流。</p>
<p>師云把關人失利。</p>
<p>問水滴雖微漸盈大溪許多時雨水為什萬工池不滿。</p>
<p>師云老凍儂終日噇飯作麼。</p>
<p>問十處敲梆十處皆聞日日普請為什有人不隨眾。</p>
<p>師云於法自在。</p>
<p>問畢陵伽因毒傷足搬柴見血為什叫苦告假。</p>
<p>師云恐汝不識。</p>
</div>
<div class='div-other'><a id='mulu13' />
<p class='h1'>拈古</p>
<div class='div-orig'><p>舉洛浦見夾山。</p>
</div>
<div class='div-commentary'><p>師拈云氣吐虹霓眼空宇宙及于闖入夾山毛頭許也吞吐不得彼時夾山阿喃喃地劈口與他三拳可使濟河增光即免當場漏敗拈拄杖召眾云且道敗漏在什麼處良久云悄立斷橋明月下細聽織女玉梭聲。</p>
</div>
<div class='div-orig'><p>舉雪峰兩度趁僧。</p>
</div>
<div class='div-commentary'><p>拈云雪老拄杖子賞罰甚分明覿體提持去自隔萬重雲得遇知音後曾霑花雨恩知恩且置如何報德乃喝一喝。</p>
</div>
<div class='div-orig'><p>舉雪峰示眾。</p>
</div>
<div class='div-commentary'><p>拈云者漢慣掣晴空霹靂平常不似虛頭開自寶藏運出家珍然雖如是撞箇突眼波斯原來半分不直。</p>
</div>
<div class='div-orig'><p>舉女子出定。</p>
</div>
<div class='div-commentary'><p>拈云諸佛各還本位智敬齊彰若非根本圓明幾乎打破蔡州城會麼分明月掛梅梢上看到梅枝早<span class='corr'>已</span>遲。</p>
</div>
<div class='div-orig'><p>舉趙州勘婆子。</p>
</div>
<div class='div-commentary'><p>拈云趙州婆子雖則戰將各具通方作略雖然如是卻被者僧勘破何故聻秋波未轉情先露只要檀郎認得聲。</p>
</div>
<div class='div-orig'><p>舉五祖翁夜深無燈時圓悟佛鑑佛眼侍側祖云各下一語看鑑云彩鳳舞丹霄眼云鐵蛇橫古路悟云看腳下。</p>
</div>
<div class='div-commentary'><p>者箇三語中一語眼空四海一語踞地殺人一語縱橫自在五祖老漢秉劍前施便道滅吾宗旨也是推三拽四梅龍今日燈明燭燦不妨道石虎御羊吼上林。</p>
</div>
<div class='div-orig'><p>舉昔婆子供養菴主經念餘載常令二八幼女侍奉一日婆令女抱定菴主云正當恁麼時如何菴主云枯木倚寒巖三冬無暖氣女舉似婆婆云供養二十年只供養得箇俗漢。</p>
</div>
<div class='div-commentary'><p>梅龍則不然待他抱定正當恁麼時向他道年深離別處他鄉父子覿面不相識。</p>
</div></div>
<div class='div-other'><a id='mulu14' />
<p class='h1'>頌古</p>
<div class='div-orig'><p style="margin-left:2em">大事未明如喪考妣大事<span class='corr'>已</span>明如喪考妣頌。</p>
</div>
<div class='div-commentary'><p>無依獨立好孤單寂寞空山突眼看撲碎鼻頭知痛癢鯰魚儘力上高竿。</p>
</div>
<div class='div-orig'><p style="margin-left:2em">三聖上堂。</p>
</div>
<div class='div-commentary'><p>九里山前展纛旗烏江自愧劍鋒摧空教舉鼎拔山力千里烏錐不易騎。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>瞿曇鼻頭無竅容了婆子一身狼藉胭粉多少疑殺伶俐衲僧。</p>
</div>
<div class='div-orig'><p style="margin-left:2em">南泉云昔住菴時遇個伶俐衲僧至今不見。</p>
</div>
<div class='div-commentary'><p>絕頂誅茆巧設施含羞放過若憨癡而今寶劍迎空劈賊過張弓後幾時。</p>
</div>
<div class='div-orig'><p style="margin-left:2em">僧問雲門殺父殺母向佛祖懺悔殺佛殺祖向什麼懺悔門云露。</p>
</div>
<div class='div-commentary'><p>空空何物敢遮攔擬議遭他一字關跛足阿師張闊口慣將餘唾塞饑腸。</p>
</div>
<div class='div-orig'><p style="margin-left:2em">無字。</p>
</div>
<div class='div-commentary'><p>月照沙灘水不來明明者箇何曾動紙姑嚎嚎哭穹蒼木馬泥牛吽吽吽。</p>
</div>
<div class='div-orig'><p style="margin-left:2em">趙州狗子佛性有無。</p>
</div>
<div class='div-commentary'><p>趙老沒來由牽牛作馬酬牛追千里馬馬犁萬重丘有意氣時添意氣無風流處也風流。</p>
</div>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>不從門戶脅開生指出分明獨我尊㘞地蛇兒重畫足至今稱訝大能仁。</p>
</div>
<div class='div-orig'><p style="margin-left:2em">世尊拈花。</p>
</div>
<div class='div-commentary'><p>打起黃鶯兒莫教枝上啼啼時驚妾夢不得到遼西。</p>
</div>
<div class='div-orig'><p style="margin-left:2em">迦葉微笑。</p>
</div>
<div class='div-commentary'><p>停鍼無語憶襄王雲雨巫山空斷腸子規枝上傳消息<span class='corr'>佳</span>音巧繡出鴛鴦。</p>
</div>
<div class='div-orig'><p style="margin-left:2em">九年面壁。</p>
</div>
<div class='div-commentary'><p>知他無別事從事怕智人冷地祥煙爆歡呼任一真。</p>
</div>
<div class='div-orig'><p style="margin-left:2em">兜率悅禪師住龍安設三問以驗學者曰撥草參玄只圖見性即今上人性在什麼處。</p>
</div>
<div class='div-commentary'><p>方出梅龍窟相逢野岸頭紅旗掩白日風勁竹聲搜。</p>
</div>
<div class='div-orig'><p style="margin-left:2em">識得自性方脫生死眼光落地時作麼生。</p>
</div>
<div class='div-commentary'><p>耳聽不如無耳聽眼光何逐水光流脫即莫如無脫利大家相聚喚沙鷗。</p>
</div>
<div class='div-orig'><p style="margin-left:2em">脫得生死便知去處四大分離向什麼處去。</p>
</div>
<div class='div-commentary'><p>者箇白拈賊拋鉤拽鼻頭了知花發意何所不優游。</p>
</div>
<div class='div-orig'><p style="margin-left:2em">魯祖面壁。</p>
</div>
<div class='div-commentary'><p>不識老胡旨直破鼻流血浸殺大唐人六月飛霜雪。</p>
</div>
<div class='div-orig'><p style="margin-left:2em">斷臂。</p>
</div>
<div class='div-commentary'><p>揮金肯惜向誰云錯會璇璣萬里雲若不藍田射石虎幾乎誤殺李將軍。</p>
</div></div>
<div class='div-other'><a id='mulu15' />
<p class='h1'>和梁山牧牛十頌</p>
<div class='div-other'><a id='mulu16' />
<p class='h2'>尋牛</p><p style="text-indent:0em" class="lg-abnormal"><div class='lg-row'>急急參尋莫待遲登山涉水路崎嶇何時得箇真消息好下稜層鐵面皮</div>
</p></div>
<div class='div-other'><a id='mulu17' />
<p class='h2'>見跡</p><p style="text-indent:0em" class="lg-abnormal"><div class='lg-row'>出門舉步便生疑腳影些些儼似伊料想此回無別走只在前頭也未知</div>
</p></div>
<div class='div-other'><a id='mulu18' />
<p class='h2'>見牛</p><p style="text-indent:0em" class="lg-abnormal"><div class='lg-row'>踏遍溪山始獲焉舊情頑烈自堪憐一聲呼喚抬頭覷面目從前竟宛然</div>
</p></div>
<div class='div-other'><a id='mulu19' />
<p class='h2'>得牛</p><p style="text-indent:0em" class="lg-abnormal"><div class='lg-row'><span class='corr'>已</span>把芒繩摸鼻穿山童今喜得安然祖翁田地荒蕪久犁耙從頭又上肩</div>
</p></div>
<div class='div-other'><a id='mulu20' />
<p class='h2'>牧牛</p><p style="text-indent:0em" class="lg-abnormal"><div class='lg-row'>雨散雲收山更青春光明媚樂閒情牛兒不犯人苗稼一任東西兩岸行</div>
</p></div>
<div class='div-other'><a id='mulu21' />
<p class='h2'>騎牛歸家</p><p style="text-indent:0em" class="lg-abnormal"><div class='lg-row'>春山疊疊暮雲籠鐵笛聲傳出嶺東脊上橫眠忘顧盻樂然歸去自匆匆</div>
</p></div>
<div class='div-other'><a id='mulu22' />
<p class='h2'>忘牛存人</p><p style="text-indent:0em" class="lg-abnormal"><div class='lg-row'>一座青山一個儂無牛得看獨從容月明林下忘懷處撫掌高歌樂事濃</div>
</p></div>
<div class='div-other'><a id='mulu23' />
<p class='h2'>人牛俱忘</p><p style="text-indent:0em" class="lg-abnormal"><div class='lg-row'>人牛不見杳無蹤彼此渾忘徹底空剩有天真常顯露春來花發茂叢叢</div>
</p></div>
<div class='div-other'><a id='mulu24' />
<p class='h2'>返本還元</p><p style="text-indent:0em" class="lg-abnormal"><div class='lg-row'>現成公案不須疑觸處全彰最上機鼻孔昂藏吞世界眉毛卓朔覆須彌</div>
</p></div>
<div class='div-other'><a id='mulu25' />
<p class='h2'>入廛垂手</p><p style="text-indent:0em" class="lg-abnormal"><div class='lg-row'>花街柳巷全身入酒肆魚行絕覆藏帶水拖泥渾不顧了然一片赤心腸</div>
</p></div></div>
<div class='div-other'><a id='mulu26' />
<p class='h1'>像贊</p>
<div class='div-other'><a id='mulu27' />
<p class='h2'>題大悲像贊</p><p style="text-indent:0em" class="lg-abnormal"><div class='lg-row'>坐斷空王命根顯露通身手眼氈拍彈唱巴欹新腔別調高演藏不得兮八面玲瓏巧安排兮阿誰舒展衲僧捉敗幾多般半抬半捺惟爾闡</div>
</p></div>
<div class='div-other'><a id='mulu28' />
<p class='h2'>達摩像贊</p><p style="text-indent:0em" class="lg-abnormal"><div class='lg-row'>碧眼胡僧弄假成真九年面壁誑謔世人梁皇不識疑到如今寶志舌利道是觀音笑倒大唐國裏禪客難免殃及兒孫</div>
</p></div>
<div class='div-other'><a id='mulu29' />
<p class='h2'>普賢像贊</p><p style="text-indent:0em" class="lg-abnormal"><div class='lg-row'>真癡漢沒來由象王自在信步遨遊降伏不循奮迅吼善射解把末稍頭</div>
</p></div>
<div class='div-other'><a id='mulu30' />
<p class='h2'>天童密師翁贊</p><p style="text-indent:0em" class="lg-abnormal"><div class='lg-row'>者個老漢髮白面紅生緣宜興滅禹門宗金粟分化黃檗道通玄峰圓寂窣堵天童慣拈白棒殺活縱橫杲日霹靂佛祖不容雖然兒孫大地個個忤逆成風慚愧日孫多口圖出與麼形容且道是誰原來吾祖密師翁</div>
</p><p class="head3">又贊</p>
<p style="text-indent:0em" class="lg-abnormal"><div class='lg-row'>燕都露出驢蹄銅棺踢翻觔斗大唐幾坐道場殺活難容佛祖誰識獨坐當軒且勘龍蛇奔走咄師翁默默難張口</div>
</p></div>
<div class='div-other'><a id='mulu31' />
<p class='h2'>天童林野奇先老和尚贊</p><p style="text-indent:0em" class="lg-abnormal"><div class='lg-row'>稽首慈容眉紺鬍赤與麼神光聖凡莫測自西蜀來主茲法席十二座中末後最一坐斷太白雄峰玲瓏埣堵常寂傳嗣五十金猊生吾四十之一朝夕覿面恨轉深夢寐相逢恣荊棘山華簪滿破磁瓶雞香恰好熏師鼻</div>
</p></div>
<div class='div-other'><a id='mulu32' />
<p class='h2'>題自小像</p><p style="text-indent:0em" class="lg-abnormal"><div class='lg-row'>者漢面冷似鐵情空若月生緣郎川宛陵枝葉海口朱唇默然無說卷髮師頭恬靜如橛具金剛眼轉物作則且道阿誰獨朗禿賊</div>
</p><p class="head3">又自題小像</p>
<p style="text-indent:0em" class="lg-abnormal"><div class='lg-row'>金剛赤眼者箇賊象王獅子是同儔手拈白棒殺活自由打失於通玄峰頂喪命在太白山頭時看雲霧暖閒聽水東流鐵脊不妨今坐斷<span class='corr'>已</span>逢半百茂春秋</div>
</p><p class="head3">又于望上座請贊</p>
<p style="text-indent:0em" class="lg-abnormal"><div class='lg-row'>描既不成畫亦何就個是阿誰我亦不識于望闍黎請歸楚國一任天下人取則</div>
</p></div></div>
<div class='div-other'><a id='mulu33' />
<p class='h1'>詩偈</p>
<div class='div-other'><a id='mulu34' />
<p class='h2'>大善寺訪慧日大師</p><p style="text-indent:0em" class="lg-abnormal"><div class='lg-row'>清關橋別念餘春笑指相看兩鬢新踏斷故鄉塵世冷到來仍復驗疏親樓臺煙雨爭桃艷殿角熏風遶法身鬧市頭開生藥舖蒿枝橫撥幾多人</div>
</p></div>
<div class='div-other'><a id='mulu35' />
<p class='h2'>題萬參居士小影圖</p><p style="text-indent:0em" class="lg-abnormal"><div class='lg-row'>翛然物外靜舒懷撥盡塵氛見雅裁世路成灰通正眼真機脫穎絕良媒隨時遣興騷莊趣即景題詩李杜才蹤跡繩陽堪彷彿一回相見一徘徊</div>
</p></div>
<div class='div-other'><a id='mulu36' />
<p class='h2'>高道憲登太白</p><p style="text-indent:0em" class="lg-abnormal"><div class='lg-row'>葉落梧桐玉露肥沖霄靈翮夜知歸蒼龍秪解傾湫岳睡虎何當省是非岸幘雲幢欽仰止法堂猊座幸瞻依亭亭獨立驚鴻鵠月上千峰啟翠微</div>
</p></div>
<div class='div-other'><a id='mulu37' />
<p class='h2'>登玄園亭感懷</p><p style="text-indent:0em" class="lg-abnormal"><div class='lg-row'>半生幻寄物華新此日登樓思故人鳥息綠陰驚莫定花舒紫陌慮長淪陽春漫唱巴州調白雪慚賡下里身箕踞那能循世諦抬眸始覺日西沉</div>
</p></div>
<div class='div-other'><a id='mulu38' />
<p class='h2'>除夕和雲將法兄韻</p><p style="text-indent:0em" class="lg-abnormal"><div class='lg-row'>嗟今吾道更難行握手何堪辨濁清打雨敲風君著便挐雲喝月我緣生象龍蹴踏無多子桑海升沉有變更不會諸方禪五味唯將露地白牛烹</div>
</p></div>
<div class='div-other'><a id='mulu39' />
<p class='h2'>寓萬年寺藏閣次宗元禪師韻</p><p style="text-indent:0em" class="lg-abnormal"><div class='lg-row'>萬年峰峻應機先勢逼穹窿傍海邊風素自堪延歲月樓空猶愛接霞煙野梅數樹含春笑修竹千竿帶雨妍此境若非予獨賞東君辛苦向誰傳</div>
</p></div>
<div class='div-other'><a id='mulu40' />
<p class='h2'>石馬</p><p style="text-indent:0em" class="lg-abnormal"><div class='lg-row'>三界為牢夜不收昂藏獨立幾千秋生成玉轡誰能勒自就雕鞍孰解蹂雲影細鋪泥錦障雨絲微濕汗珠流驊騮空具追風力難及痴憨占上頭</div>
</p></div>
<div class='div-other'><a id='mulu41' />
<p class='h2'>石橋雪瀑</p><p style="text-indent:0em" class="lg-abnormal"><div class='lg-row'>潺潺雪瀑響如輪槁木連雲一問津可是橫身為物則翻疑垂手應真人驚心躡足搴裳度絕侶飛笻帶月巡打濕袈裟渾不惜苔痕踏破去來頻</div>
</p></div>
<div class='div-other'><a id='mulu42' />
<p class='h2'>赤城栖霞</p><p style="text-indent:0em" class="lg-abnormal"><div class='lg-row'>山城一帶見仙標四野流霞伴寂寥宿火未寒留鶴夢丹爐尚煖泛雲瓢赤砂亂點青山面煦日光生渤海潮匹似<span class='corr'>絳</span>羅籠遠岫脫然身世有王喬</div>
</p></div>
<div class='div-other'><a id='mulu43' />
<p class='h2'>華頂歸雲</p><p style="text-indent:0em" class="lg-abnormal"><div class='lg-row'>萬丈高高華頂山白雲飛去復飛還從龍下界鋪千頃帶雨孤峰鎖半間舒卷平明天共曉棲遲永夜月相開翛然雖是雲閑極不道老僧心更閒</div>
</p></div>
<div class='div-other'><a id='mulu44' />
<p class='h2'>寒巖夕照</p><p style="text-indent:0em" class="lg-abnormal"><div class='lg-row'>薄暮微陽照古松晴光掩映入寒空影隨花發山容媚色借霜催木葉紅野叟憑欄斜點筆林翁抱膝快吟風秋原蕭寺鐘初動燈火交熒接梵宮</div>
</p></div>
<div class='div-other'><a id='mulu45' />
<p class='h2'>桃源春曉</p><p style="text-indent:0em" class="lg-abnormal"><div class='lg-row'>欹枕憨眠擁翠蘿支笻偶亦探仙阿春遊倦倚溪邊石曉發幽尋水際窩老樹猿啼驚鶴夢蒼山鳥語和樵歌桃源數里煙花熳晨肇淹留勝跡多</div>
</p></div>
<div class='div-other'><a id='mulu46' />
<p class='h2'>瓊臺夜月</p><p style="text-indent:0em" class="lg-abnormal"><div class='lg-row'>層臺窈窕勢凌霄清夜堪眠近雀橋明月露華空翠滴步虛仙韻暗飄颻別峰境界殊難並此地風光總見超謾道騎牛翁不在玻璃時舉驀相招</div>
</p></div>
<div class='div-other'><a id='mulu47' />
<p class='h2'>送浩然法兄住昭隱巖</p><p style="text-indent:0em" class="lg-abnormal"><div class='lg-row'>參罷潛昭隱靈巖心境空染山楓葉赤映水蓼花紅好音歌野鳥古調響秋蛩輕劈乾坤眼翛然迥異同</div>
</p></div>
<div class='div-other'><a id='mulu48' />
<p class='h2'>荻江訪友</p><p style="text-indent:0em" class="lg-abnormal"><div class='lg-row'>寄跡煙霞外飛舸渡荻河到門呈古意把臂頌玄歌隔岸人煙少比鄰鳥道多覺弘名幻翳掩面笑南柯</div>
</p></div>
<div class='div-other'><a id='mulu49' />
<p class='h2'>喜值嵩枝徐居士</p><p style="text-indent:0em" class="lg-abnormal"><div class='lg-row'>長臥巖前石寥寥誰見尋時來新鳥語忽到故人吟弁嶺樵歌杳苕溪樹影深此中多逸興攜手向高岑</div>
</p></div>
<div class='div-other'><a id='mulu50' />
<p class='h2'>雨阻廣教寺次忍可兄韻</p><p style="text-indent:0em" class="lg-abnormal"><div class='lg-row'>草堂久冷碧苔肥寂寞禪關誰扣機拈起一莖能委悉通方幽鳥共相依</div>
</p><p style="text-indent:0em" class="lg-abnormal"><div class='lg-row'>青藤密鎖晉遺碑興廢無恆自有時龍象不辭輕蹴踏宗風重振定相期</div>
</p></div>
<div class='div-other'><a id='mulu51' />
<p class='h2'>吳中甫居士</p><p style="text-indent:0em" class="lg-abnormal"><div class='lg-row'>故里觀光若改顏兒童霜鬢笑當年醫王彼此靈山囑濟世冰壺別有天</div>
</p></div>
<div class='div-other'><a id='mulu52' />
<p class='h2'>偕友避暑四果洞</p><p style="text-indent:0em" class="lg-abnormal"><div class='lg-row'>相偕雲水踐千峰欲探寒岩翠靄中扣問應真何所事報言四果洞堪容</div>
</p></div>
<div class='div-other'><a id='mulu53' />
<p class='h2'>燭湖雙鏡</p><p style="text-indent:0em" class="lg-abnormal"><div class='lg-row'>磨礱古鏡納閒雲當鑑寒蟾二水分寶劍是誰揮破後圓明處處盡知君</div>
</p></div>
<div class='div-other'><a id='mulu54' />
<p class='h2'>象峰回顧</p><p style="text-indent:0em" class="lg-abnormal"><div class='lg-row'>六牙奮迅妙高峰撩住虛空稱獨雄回首千峰欽拜伏湖光射日映山紅</div>
</p></div>
<div class='div-other'><a id='mulu55' />
<p class='h2'>壽山積慶</p><p style="text-indent:0em" class="lg-abnormal"><div class='lg-row'>聖公摹得壽山書耀後光前學有餘積慶淳風松拂韻翛然清況一如如</div>
</p></div>
<div class='div-other'><a id='mulu56' />
<p class='h2'>壽松鶴唳</p><p style="text-indent:0em" class="lg-abnormal"><div class='lg-row'>竹友霜情雪作宮青山不計幾逢冬堅持潔白忠心赤野鶴飛來韻古風</div>
</p></div>
<div class='div-other'><a id='mulu57' />
<p class='h2'>舍利塔基</p><p style="text-indent:0em" class="lg-abnormal"><div class='lg-row'>康僧禮出紫金光基上無蹤難隱藏靈鷲親宣無別囑惟將舍利福諸方</div>
</p></div>
<div class='div-other'><a id='mulu58' />
<p class='h2'>示觀海王居士</p><p style="text-indent:0em" class="lg-abnormal"><div class='lg-row'>閒步溪沙戲海鷗飛鵬垂翼拂山頭嘯看盡作瀟湘伴半落沙灘半駐洲</div>
</p></div>
<div class='div-other'><a id='mulu59' />
<p class='h2'>贈獅林禪宿</p><p style="text-indent:0em" class="lg-abnormal"><div class='lg-row'>遠塵百里步雲窩探取深山雲幾多梅峰惟有花欺雪又聽松濤竭愛河</div>
</p></div>
<div class='div-other'><a id='mulu60' />
<p class='h2'>漫吟</p><p style="text-indent:0em" class="lg-abnormal"><div class='lg-row'>渡江吳地好生涯潛步秋林玩晚霞游客到門無所供玻璃盞內注蒿茶</div>
</p></div>
<div class='div-other'><a id='mulu61' />
<p class='h2'>示梵行禪人</p><p style="text-indent:0em" class="lg-abnormal"><div class='lg-row'>披雲撥霧訊玄峰歇息塵緣<span class='corr'>已</span>事融為伴寒山新澗水逢春放目玩華容</div>
</p></div>
<div class='div-other'><a id='mulu62' />
<p class='h2'>訪天臣潘居士</p><p style="text-indent:0em" class="lg-abnormal"><div class='lg-row'>得得夕陽策杖藜浴湖楓葉點詩題神清猶下陳蕃榻靜聽溪聲雜鳥啼</div>
</p></div>
<div class='div-other'><a id='mulu63' />
<p class='h2'>囑今子西堂</p><p style="text-indent:0em" class="lg-abnormal"><div class='lg-row'>得箇瞎驢真種草曾經踏斷祖師關縱橫殺活全機用手握吹毛豈等閒</div>
</p></div>
<div class='div-other'><a id='mulu64' />
<p class='h2'>囑越聖侍者</p><p style="text-indent:0em" class="lg-abnormal"><div class='lg-row'>栴檀林內無異木獅子窟中有金猊余今放汝出群去爪牙鋒利過師眉</div>
</p></div>
<div class='div-other'><a id='mulu65' />
<p class='h2'>紫凝峰除夕</p><p style="text-indent:0em" class="lg-abnormal"><div class='lg-row'>新[祝/土]幽瓢深谷藏春枝含笑燭奇光東風換得桃符信野衲圍爐勝畫堂</div>
</p></div>
<div class='div-other'><a id='mulu66' />
<p class='h2'>為捷機侍者掩關偈</p><p style="text-indent:0em" class="lg-abnormal"><div class='lg-row'>六根纔染亂絲麻門外何堪更覓車暫把高峰關一掩缽盂兩度賴誰家</div>
</p></div>
<div class='div-other'><a id='mulu67' />
<p class='h2'>題畫牛圖</p><p style="text-indent:0em" class="lg-abnormal"><div class='lg-row'>牧斷煙霞稱意遊清香嫩蕊卻相投一回入草將繩拽驀鼻牽來者一頭</div>
</p></div>
<div class='div-other'><a id='mulu68' />
<p class='h2'>募衣單</p><p style="text-indent:0em" class="lg-abnormal"><div class='lg-row'>隆學參來本分禪缽盂無底口吞天袈裟零落誰縫綻持向維摩了夙緣</div>
</p></div>
<div class='div-other'><a id='mulu69' />
<p class='h2'>登赤城</p><p style="text-indent:0em" class="lg-abnormal"><div class='lg-row'>雨洗赤城石磴滑捫蘿深處強躋攀上方知有凌雲客分付山童莫掩關</div>
</p></div>
<div class='div-other'><a id='mulu70' />
<p class='h2'>赤城雨日</p><p style="text-indent:0em" class="lg-abnormal"><div class='lg-row'>兀坐山椒雨足斜何曾飛出別人家自憐老衲閒無賴洗手簷前弄雨花</div>
</p></div>
<div class='div-other'><a id='mulu71' />
<p class='h2'>乞鹽</p><p style="text-indent:0em" class="lg-abnormal"><div class='lg-row'>素愛孤峰長綠蘿清風輕送白雲多老僧受用甘如是掛錫高流淡奈何</div>
</p></div>
<div class='div-other'><a id='mulu72' />
<p class='h2'>守愚禪人化被</p><p style="text-indent:0em" class="lg-abnormal"><div class='lg-row'>萬仞峰頭六月霜衲僧赤骨自甘當鶉衣歲暮寒山臥須索花棉被一床</div>
</p></div>
<div class='div-other'><a id='mulu73' />
<p class='h2'>化戒衣</p><p style="text-indent:0em" class="lg-abnormal"><div class='lg-row'>精窮釋子赤條條要掛三衣表佛標同體高人忻出手一絲萬縷福根苗</div>
</p></div>
<div class='div-other'><a id='mulu74' />
<p class='h2'>示朱慕溪居士</p><p style="text-indent:0em" class="lg-abnormal"><div class='lg-row'>提起話頭渾似鐵咬著全然沒交涉縱橫嚼破鐵崑崙拈箇秤錘劈面楔</div>
</p></div>
<div class='div-other'><a id='mulu75' />
<p class='h2'>贈度石禪宿</p><p style="text-indent:0em" class="lg-abnormal"><div class='lg-row'>月臨千澗水無痕風洗孤峰上幾層動靜莫教空寂守放開輕嘯數聲吟</div>
</p></div>
<div class='div-other'><a id='mulu76' />
<p class='h2'>贈憨牧法姪</p><p style="text-indent:0em" class="lg-abnormal"><div class='lg-row'>吞盡江南山海境踢翻吳越梵王城頻施地藏鄉關鑰倒捋虎鬚慕俊英</div>
</p></div>
<div class='div-other'><a id='mulu77' />
<p class='h2'>示明慎行者</p><p style="text-indent:0em" class="lg-abnormal"><div class='lg-row'>生緣識得放憨歌豎起空拳意若何當下了然渠是我倒騎白鶴和巴歌</div>
</p></div>
<div class='div-other'><a id='mulu78' />
<p class='h2'>示張完修居士</p><p style="text-indent:0em" class="lg-abnormal"><div class='lg-row'>捏聚空生四大成解開不值半分文明知幻化無常物究竟歸元識本人</div>
</p></div>
<div class='div-other'><a id='mulu79' />
<p class='h2'>囑覲尊監院</p><p style="text-indent:0em" class="lg-abnormal"><div class='lg-row'>未到通玄頂先意問平田誰知正法眼滅卻瞎驢邊</div>
</p></div>
<div class='div-other'><a id='mulu80' />
<p class='h2'>與不會侍者</p><p style="text-indent:0em" class="lg-abnormal"><div class='lg-row'>雖然汝不會彷彿嶺南能碓嘴花開日風幡話始行</div>
</p></div>
<div class='div-other'><a id='mulu81' />
<p class='h2'>贈甸尊居士</p><p style="text-indent:0em" class="lg-abnormal"><div class='lg-row'>居士無別業坐石看青松指點雲歸岫蓮臺訊遠公</div>
</p></div>
<div class='div-other'><a id='mulu82' />
<p class='h2'>示藏密深禪人</p><p style="text-indent:0em" class="lg-abnormal"><div class='lg-row'>行深自藏密扶桑旭日曉爍破太虛空無始生死了</div>
</p></div></div>
<div class='div-other'><a id='mulu83' />
<p class='h1'>佛事</p>
<div class='div-other'><a id='mulu84' />
<p class='h2'>天童掃塔</p><p>淚滴南山慟窣丘波和煙雨逞風流棒頭殺盡無餘事唯許雄峰展笑眸。</p>
</div>
<div class='div-other'><a id='mulu85' />
<p class='h2'>上供</p><p>師拈香云自從喫得師翁棒直至於今恨未休恨到水窮山盡處無根樹子一爐酬。</p>
</div>
<div class='div-other'><a id='mulu86' />
<p class='h2'>結制開板</p><p>師云聲如獅吼音似龍吟上古龜鑑人天正令即今權衡<span class='corr'>已</span>屬山僧正令當行一句作麼生道秉椎云一擊通身快三椎五眼明遂擊板開靜。</p>
</div>
<div class='div-other'><a id='mulu87' />
<p class='h2'>南嶽慧六智禪師山居閒詠跋</p><p>脫落不分市野幽豈論低昂亂雲重疊長臥於無何有之鄉得意歌吟聊拈箇木札羹之句深入龍巢潛踞虎穴優游七十二峰頭坐斷大千閒世界肩橫竹杖撥草驚蛇目視雲霄呵佛罵祖且道者是那個阿師咦原來慧六師叔之話杷。</p>
</div>
<div class='div-other'><a id='mulu88' />
<p class='h2'>為傳文徒舉火</p><p>一人傳虛萬人傳實文不加點好生瞥地畢竟以何為據擲火炬云急著眼覷。</p>
</div></div>
<div class='div-other'><a id='mulu89' />
<p class='h1'>天台山通玄寺獨朗日禪師塔銘</p><p>師名行日字獨朗宣城建平許氏子生而穎異氣宇不群長以俠聞襟懷磊落交遊盡屬少年傲秦嘲楚談吐善傷先輩罵柳誇張放蕩不羈行藏莫測牢騷滿腹似乎赤手可屠龍困頓名場始覺此生空按劍依棲姑母執侍三秋遊俠都門淹留二載因見世途危險沾名莫若埋名還思釋海汪洋出士無如隱士更途易轍捨妄歸真躋南岳以遨遊禮恒師而披剃閩宗受具戒臘冰霜太白究心交馳棒喝風柯月渚恒和尚慈悲太煞箇事日可商量鳳翥鸞翔密老人爐鞴森嚴到此無容擬議隨機應答法法天然信手拈來頭頭是道遂爾飛錫姚江佇看白雲迷谷口闡揚積慶只將黃葉止兒啼切念大事未明瞞人豈能瞞己疑情未斷誤<span class='corr'>己</span>而且誤人慕船子之風散夾山之席飄然一笠直入千山一到通玄不覺全身放下幾遭辣手從前伎倆俱消是以草偃風行渠成水到應機接物益<span class='corr'>己</span>利人仍汎姚江之棹掩室千朝再登太白之堂荷肩大法欲行過量事還他出格人繼席玄峰若釋若儒齊側耳觸翻乳竇是魔是佛悉攢眉說妙談玄洗蕩五家宗旨吟詩作偈掃除李杜風規交友一味平常未肯頻頻下榻處<span class='corr'>已</span>自甘枯淡何妨日日在陳目中不見王侯胸次毫無得失一生瀟灑半世清閒偶因四大違和唱起還鄉曲調漸見六門緊閉帆颺西渡慈航撒手逍遙臨行自在當是時也鶴唳長空猿啼遠岫香焚鼎內淚滴松梢草木自此解顏山林從此退色世壽六十六僧臘四十三塔瘞本寺之西予親封其門戶其門人今子心公乞予銘其塔予雖不敏敢曰交深忝在桑梓知師最悉兼以同門之誼安得無辭取其大概序而銘之銘曰。</p>
<p style="text-indent:0em" class="lg-abnormal"><div class='lg-row'>通玄峰頂不是人間心外無法滿目青山德韶斯語流布人寰密祖閒出眾山崒嵂剪棘芟荊營經据拮金粟花香通玄果實回首七夕四山變易枚卜三番先師繼席克振綱宗嘉聲奕奕慈祥愷悌溫厚謙恭遐邇尚德衲子趨風應請東塔其道益隆傳之威鳳繼之獰龍末年有嗣獨朗日公奇哉男子偉哉丈夫生而穎異長與俠符胸藏六藝氣欲吞吳受具閩宗究心太白得窺一班便解反擲飛錫姚江藏蹤斂跡闡揚積慶師名赫赫一遇先師鼎新易格毒鼓聲聞破家散宅受囑天童繼住玄峰逢魔即掃遇佛寧容壁立萬仞孰敢攖鋒上無攀仰下絕<span class='corr'>己</span>躬自甘枯淡懶去迎逢日沒日沒四大歸空湘南潭北全體於中嗣法六人以鳳以麟如燈續焰如火繼薪</div>
</p><p style="margin-left:3em">住平田萬年報恩寺同門行徹無礙撰</p>
</div>
</div><!-- end of div[@id='body'] -->
</body></html>