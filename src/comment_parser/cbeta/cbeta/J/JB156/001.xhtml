<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無幻禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>無幻禪師語錄序</p><p>聞夫一光東亙，五葉華開，密運靈機，千差競入，所以諸方，各宗其宗，門風自是不一；共學所學，知見何曾有二？唯我車溪大師，乃臨濟直下兒孫，實無趣克家之子，默籌七事，妙協三玄，播黃蘗吐舌之風，顯高安[祝/土]拳之用，掌殺活機，權衡學者，秉吹毛劍，勘驗諸方，遐邇咸推，獨步古今，屈指一人，苟非承宿願之再來，寧不為多生之根熟也。圓澄生不遇時，學無所附，福輕罪重，不能面稟，佳猷道聽途傳，歲月徒增渴想。茲因南明禪友，持錄相示，焚香頂讀，自覺潛神，再玩淵微，初心頗愜，何期不出蛙居而聞所未聞，生逢斯世而遇此難遇，如展智囊，始知<span class='corr'>己</span>見之朦朧；似入大海，方信江湖之狹淺。自慚無德，莫可讚揚，略著數言，聊伸翹致爾。</p>
<p style="margin-left:1em;text-indent:-1em">萬曆甲寅年夾鍾月　　日嗣曹洞正宗第二十七代會稽晚學雲門顯聖寺住持圓澄沐手撰</p>
</div>
<div class='div-xu'><a id='mulu2' />
<p class='h1'>無幻禪師語錄序</p><p>從古衲僧大事明了者，如麻如粟，但得<span class='corr'>己</span>躬安貼，便自休去歇去，絕無語句漏逗流傳，誰謂千七百則葛藤而外，佛法遂爾斷滅。幻上人於無趣老人處得些氣息，便爾揚眉瞬目，闊步禪林，搖唇弄舌，何異蛟龍得一滴水便會作浪興波。法孫某比丘裒次成書，程尚甫刻而傳之，然非幻上人之意也。近代作家如高峰、中峰兩和尚，父子智燈相續，各有語錄，並增入藏；其他或有或無、淺深難測。今無趣與無幻，一時兩錄並傳，說者謂優曇再見。外紹乎？內紹乎？昆季乎？父子乎？請質之雲棲老人，定應緇素不爽。</p>
<p style="margin-left:5em">吳興夏休生、蔡善、繼和南書於無憂堂之空有齋</p>
</div>
<div class='div-xu'><a id='mulu3' />
<p class='h1'>無幻禪師語錄序</p><p>予固非知禪者，其於古尊宿升堂入室，示眾小參，乃至拈提贊頌，種種著述類而成編者，未嘗不莊誦而樂玩之也。若其奧旨微機，通玄入要，主賓互換，人境交奪，明暗相參，殺活自在，脫義路、超情量，非予劣智所能測識者，不敢妄為之說也。茲無幻古湛禪師既謝世，門人錄其語為帙，將鋟梓以傳，徵序於予。予未識禪師之面，而幸獲睹禪師之遺言，猶面也，合掌焚香書此以弁其卷。</p>
<p style="margin-left:8em">老病僧袾宏和南謹識</p>
</div>
<p class='juan'><a id='mulu4' />無幻禪師語錄卷上</p><p class="byline">門人　慧廣　編集</p>
<div class='div-other'><a id='mulu5' />
<p class='h1'>住車溪庵語</p><p>圓藏經小參：「釋迦老子道，始從鹿野苑，終至跋提河，於此二時中，未嘗說一字。秪如這一大藏教從何處得來？」遂拈拄杖劃一劃，云：「從這裡去，諸大德還檢得出麼？若於此際一肩荷負，不但釋迦老漢一期落處被你等看破，亦使沖關主結舌有分。其或信之未及，數墨循行，如披破絮入棘林中，何時解脫？昔日有婆子請趙州轉藏經，州秪遶禪床一匝，傳語婆子轉藏經竟。婆子聞云：『某甲請轉全藏，云何秪得半藏？』諸大德！那裡是他轉半藏處，還會麼？五五二十五。欲識全藏麼？」良久云：「善吉維摩談不到，目連鶖子視如盲。」</p>
<p>師問秀座主：「教依甚麼？」答云：「依理。」又問：「理依甚麼？」主無對。師曰：「你問來座，問理依甚麼？」師曰：「大眾聽取。」</p>
<p>兩客下棋次，僧到請益，師云：「若論此事，如兩家著棋用心，鮮有不克者。何則？若也未知局面，舉必全乖，不善權宜，觸途遭喪。秪為他意馬散失，狂象無鉤，兵車不識，機關心麤，常行險地，不惟重重納敗，將見皮破血流。若是主將威嚴，士途平坦，如是而砲不虛發，發則打破重圍，兵不亂行，誰肯直前退後，天馬而追風八面，神車而竟沒遮攔，不唯致勝奏功，畢竟風行草偃。」良久云：「太平元是將軍致，不許將軍見太平。」</p>
<p>無趣和尚忌辰，陳供養畢，拈香云：「此一瓣香，熱向爐中，為光明雲，為祥、為瑞，專伸供養敬畏庵中無趣空和尚，惟願於光明中劈開面門，現大人相，與諸人等大家描摸。」遂作女人拜云：「看看山僧，舌頭墮地了也。咄！」</p>
</div>
<div class='div-other'><a id='mulu6' />
<p class='h1'>徑山語</p><p>示眾：「老漢本擬深藏鄉僻遣過生緣，爭柰無趣老人有不了底公案在，山僧出來與他了卻。」僧問：「如何是無趣老人不了公案？」師便打。僧云：「某甲有甚過？」師云：「殃及兒孫。」</p>
<p>示眾：「大道無向背，至理絕言詮，迥出三乘，高超十地，萬法不到處，特地光輝；生佛未分時，靈源獨耀，不落見聞、不隨聲色，直下無一絲毫頭，遍界全彰奇特事。直饒棒頭取證、喝下承當，猶是曲為今時。更或光景俱忘，契心平等，畢竟亦非的旨，所以道『向上一路，千聖不傳』。學者勞形，如猿捉影，到這裡，絕行、絕解、絕照、絕用、絕理、絕事，若倚天長劍凜凜神威，如鐵牛之機羅籠不住。今日明眼人前，不敢囊藏，被蓋八字打開去也。」拈拂子云：「諸上座還委悉麼？耀古騰今即這是，大千沙界一閒身。」</p>
<p>復舉：「雪峰拈拄杖示眾云：『我這個為中下機人。』時有僧出問：『忽遇上上機人來時如何？』峰拈卻拄杖。雲門云：『我不似雪峰，打破這葛藤。』乃拈拄杖云：『我這箇為中下機人。』時有僧問：『忽遇上上機人來時如何？』門便打。」師云：「大凡扶宗立教，須是頂門具眼、肘臂有符。看他二大老，殺活縱橫甚生奇特，仔細檢點將來，猶是節外生枝。若據山僧見處，乃豎起拂子云：『只將這個普為諸人。』無論上中下，若要擎展一任擎展，若要承當一任承當，處處把斷要津，箇箇壁立萬仞。且道忽遇其中人來時如何？萬國醉心嘗大鼎，相逢攜手上高臺。」</p>
<p>清明示眾：禁煙時節陳寒食，荒塚野田人啼泣，死骷髏上活眼開，鬼神茶飯都打失。首陽山堪隱逸時，人莫謂，春無力，一夜東風鼓少林，落花滿地成狼籍。</p>
<p>復舉：「臨濟大師拈拄杖示眾云：『我這裡是活底，一切臨時，要用便用。』天如以拂子搖曳，示眾云：『我這裡也是活底，一切臨時，亦是要用便用。』遂擲下拂子云：『臨濟止欠這一著在。』」師拈拄杖云：「我這裡臨時要用便用，不論死活。雖然」以拄杖畫圓相云：「臨濟、天如總出這個不得。」</p>
<p>示眾：「孤峰頂上闊步大千，十字街頭知音少遇，不禮維摩詰，不尊傅大士。」良久云：「舉頭天外看，誰是箇中人。」</p>
<p>示眾：「三界唯心，萬法唯識。」卓拄杖云：「昨宵時雨滴空階，一片綠苔俱打濕。」</p>
<p>示眾：天清地寧，時亨道泰，摩醯正眼洞明，肘後靈符光彩，譬如善舞太阿，終不自傷其手，壯士展臂，不借他力，既是水到渠成，自然風行草偃。豈不見古德道「緣不虛應，似鏡臨形」，若能於心無事、無事於心，則法幢隨處建立。時節因緣到來，為人一句作麼生道？烹煆佛祖。</p>
<p>示眾：大道體寬，長空絕跡，按下雲頭，別通消息，同死同生，風行草偃。且今日，把住為人則是？放行為人則是？乾坤一合地糊餅，日月兩輪天氣毬。</p>
<p>留執事示眾：「孤掌拍不嚮，獨樹難成林，大家出隻手，掇起破沙盆。大眾且道，喚甚麼作盆？」良久云：「獨來將謂無相識，鬧市忽然逢故人。」</p>
<p>四月八日示眾：「毘藍園裡曾呈醜，古佛堂前又露形，不是月光三昧力，何年洗得你身清。大眾且道，釋迦老子今日誕生，未審此時落地也未？」一僧出云：「落地了也。」師曰：「你見甚麼人說？」僧無語，師曰：「杓卜聽虛聲。」</p>
<p>示眾：「古德有休去歇去底，特地一場愁；有一念萬年去底，死骷髏上無活蛆。還有鬧市裡虎麼？」一僧遽出，師便出去。其僧隨後云：「和尚道甚麼？」師曰：「老鴉入布袋去。」</p>
<p>過香積廚示眾，古德云：「不敬功德天，唯嫌黑暗女。」若恁麼，何處出頭來？又云：「有智主人，二俱不受。」雖然，秪救得一半。只今莫有不受者麼？也好與二十痛棒。何故？不見道「放下笊籬雖得價，動他杓柄也無端。」</p>
<p>朔日拈香畢，眾集，師良久云：「思而知，慮而解，鬼窟裡作活計。古人道『胡蜂不戀舊時窠，猛將不在家中死。』若是箇漢，聊聞舉著，剔起便行。在當時這般人用得著，在今日用不著。何故？大悲閣外數竿竹，橫者自橫直者直。」</p>
<p>端午示眾：「今日是端陽，日輪正停午，看取村落人，把筆書門戶，婆子抹雄黃，孩童懸艾虎，攀蒲映手青，插榴燒鬢火，秪知應賞時，誰想三途苦，時毒如是禳，死魔何處躲。禪流！若也未知歸。」豎起拂子云：「急須薦取這一箇。」</p>
<p>示眾：「石屋珙大師道：『過去事<span class='corr'>已</span>過去了，未來不必預思量，只今便道只今句，梅子熟時梔子香。』大眾且道，只今便道只今句，為甚麼梅子熟時梔子香？還會麼？豈不見丹霞和尚又道：『過去諸佛<span class='corr'>已</span>過去了，你等不必追念；未來諸佛又且未至，你等莫妄想；現在佛正當今日，你是何人？』」一僧出眾曰：「某甲今日不疑去也。」師喝曰：「汝見箇甚麼？」僧云：「某甲見處，如紅爐上一點雪。」師曰：「未夢見在。」僧便喝，師拈杖云：「喫得棒也未？」僧擬對，師便打出。</p>
<p>松陵歸示眾：水牯偷閒一月多，祖翁田地必栽禾，歸來懶得牽犁耙，未審其中意若何。諸上座！過去<span class='corr'>已</span>過去，未來<span class='corr'>已</span>未至，正當今日，還曾見有過去未來纖毫之相麼？若理會得下、分疏得去，任你早朝喫粥、黃昏打眠，有甚不甘；其或未然，更勞山僧從頭說起。昔日南泉和尚道：「王老師不會佛法禪道，自小牧一頭水牯牛，擬向溪東牧，未免食他國王水草；擬向溪西牧，亦未免食他國王水草；不如隨分納些些，總不見得。」諸上座！隨分兩字，大有淆訛在，莫錯會好。更聽一偈：山前山後從渠牧，隨處悠悠本自安，若也犯人苗稼去，牧童還用更加鞭。</p>
<p>示眾，良久云：「世界如許開闊，為甚麼在老僧手裡？」便歸方丈。</p>
<p>示眾：「若論此事，十字街頭靜悄悄地，窮岩絕谷鶴唳鶯啼。正當恁麼時，十箇有五雙，匙挑不上。還有本分道流，出來證據看。」良久云：「直得天雨四花、地搖六動，不如歸堂喫茶。」</p>
<p>示眾：「不登泰山，不知天之高；不涉滄海，不知水之深，此寰區中至論也。若是其中人則不然。」卓拄杖云：「手把虛空盛不得，威音那畔即今朝。」</p>
<p>示眾：「急急用工夫，單提狗子無，脊梁堅豎起，恰似須彌盧；打失昏沉窟，掀開散亂魔，廓然雲霧盡，長夜月輪孤。這箇猶是漸入佳境；若論宗門中事，開口便墮。畢竟如何即是？」卓拄杖云：「彌勒未開袋，迦文<span class='corr'>已</span>入山。」</p>
<p>示眾：「腰包褁糝入山頭，腳未登高白汗流，不是閒遊觀勝境，皆緣未斷死生愁。諸上座！佛法遍一切處，一切處覓不得，秪有一處不覓自得，且道那一處聻？」良久，卓拄杖云：「東廝頭，佛殿裡。」</p>
<p>示眾：達摩不來東土，人人壁立萬仞，二祖不往西乾，箇箇常光現前，自從面壁九年，致使神光露布。咄！家醜不可外揚。</p>
<p>示眾：「心本是佛，造作即乖；道不屬修，染污不得。只此不染污，諸佛之所護念。山僧與麼說，早是不著便。不見道『毫釐繫念，三途業因；瞥爾情生，萬劫羈鎖。』」卓拄杖云：「紅爐點雪，黑夜穿針。」</p>
<p>示眾，舉起拂子云：「未明這些子，俱是妄卜度，既明這些子，亦是妄卜度。」一僧出問：「未明時卜度，某甲不疑；既明後為甚麼也是卜度？」師曰：「豈不見道『不得春風花不開，及至花開又吹落。』」</p>
<p>示眾：諸方有解猛虎項上鈴，控驪龍頷下珠，握須彌山[跳-兆+孛]跳過大海，劍刃上藏身，冰凌上走馬。大悲閣今日則不然，身寒縫破衲，腹餒煮藜羹，健則經行去，慵來臥石床。</p>
<p>示眾：「明明百草頭，明明祖師意，笑殺老龐公，至今猶瞌睡。曾祖見人便面壁，不解寒溫；秘魔走到便擎叉，全無禮義。南山鱉鼻，不若死鰍；西院鑷刀，渾如鈍鋸。且道大悲閣如何為人？」卓拄杖云：「輪王總未拋三寸，遍界先聞刀斧聲。」</p>
<p>中秋示眾，舉：「寒山道：『吾心似秋月，碧潭清皎潔，無物堪比倫。』」遂喝一喝曰：「寒山大似抱贓叫屈，吾心似秋月，又道無物堪比倫。石屋和尚道：『吾心勝秋月。秋月非不明，有圓復有缺，安得如我心，圓明常皎潔。』這老漢賣弄有家私，怎柰勾賊破家。永嘉道：『江月照，松風吹，永夜清宵何所為？』卻較些子。雖然，也是臘月扇子。且道，大悲閣今夜又作麼生賞翫？」以拂子打圓相云：「金風吹桂子，滿院盡清香。」</p>
<p>中秋夜師月下坐，眾見亦來隨侍。師指月示之，眾擬問，師便歸方丈。</p>
<p>示眾：「古者道『盡大地都是自<span class='corr'>己</span>』，走殺天下人；『盡大地不是自<span class='corr'>己</span>』，疑殺天下人。直饒抹過二邊，滴水滴凍，到這箇門頭，了無干涉。諸上座還會麼？豈不見德山焚鈔、良遂敲門，猶是奴兒婢子。且道如何是主人？」喝一喝。</p>
<p>示眾，舉：「安國挺禪師在五祖時，因僧問『真性緣起，其義云何？』祖默然。挺侍次，乃謂：『大德正興一念時，是真性緣起。』其僧言下大悟。後寶應老人拈云：『五祖不合默然，好與二十棒。挺長老不合道「正興一念是真性緣起」，也與二十棒。其僧不合大悟，也與二十棒。寶應老還有過也無？也與二十棒。』」師曰：「寶應有過，且置。這許多二十棒，教阿誰下手？即今有下手者麼，出來與老僧相見。不然，大悲閣自下手去也。」便擲下拄杖。</p>
<p>示眾，舉：「僧問仰山：『法身還解說法否？』山曰：『我說不得，別有一人說得。』僧曰：『此人在甚麼處？』仰山推出枕子示之。溈山云：『寂子用劍刃上事。』忽有人問沖長老：『法身還解說法否？』老僧對他道：『枕子聻？』」</p>
<p>示眾：「不參古釋迦，不揖新彌勒，正當恁麼時，乾坤黑漆漆。且道山僧在那裡躲根？」喝一喝云：「莫錯下註腳。」</p>
</div>
<div class='div-other'><a id='mulu7' />
<p class='h1'>示禪人</p><p>老僧昔年遊歷叢林，參尋耆德，無非求箇歇處；諸方老衲別無異說，秪教人歇卻狂心，休從外覓。諸上座！莫說從外覓，你便從自<span class='corr'>己</span>覓，總是外覓了也，何故？夜光尚在漁人手，徒使人從合浦來。</p>
<p>諸上座！老僧有真實語言苦口相勸，各各自相體究。凡聖情量淨盡，自然真常獨露，但將從前虛妄攀緣念想塵垢一時放下，心如虛空，他時後日自識得根源去在。咄！伯牙遇子期，不是言相識。</p>
<p>叢林建立，秪為修行，本色道流，宜從實履，不可掠虛過日，不可任意縱情，切須諦審先宗，畢竟是何標格，但外絕諸緣，內心不動，六門虛靜，萬慮冰清，泯絕根塵，無傷苗稼，雖然更須知有向上一著在。珍重。</p>
<p>大凡出家人，須會取佛意好。若會得，不在僧俗貧富貴賤，但隨家豐儉。諸上座盡是久歷叢林，遍參尊宿，作麼生會佛意？試出來大家商量看，莫空腹高心好。僧問：「如何是佛意？」師曰：「汝口似鼻孔。」</p>
<p>「大丈夫須猛烈裂斷從前伎倆，直下斬釘截鐵，打破佛祖機關，碾得須彌粉屑。豈不見黃蘗為人太親切，臨濟三番喫痛棒，向高安灘上省得來，卻把虎鬚顛倒捋。又不見龍潭逼拶周金剛，黑夜吹他紙燈滅。如今子孫多不古，耳內聞來口頭別，如斯將謂作參禪，逗到驢年未休歇。大悲閣下老婆禪，也是重新增口業，汝等諸人還知痛痒麼？」卓拄杖云：「一場狼藉。」</p>
<p>摩醯正眼，六處洞明，少室真機，一超直入，傳不傳之妙心，悟無悟之面目，直下斬釘截鐵，還同滯殼迷封；更若說性說心，卻是泥人洗澡。會麼？收拾不了。</p>
</div>
<div class='div-other'><a id='mulu8' />
<p class='h1'>機緣</p><p>僧到人事了，便問和尚：「如何是父母未生前本來面目？」師良久，問云：「會麼？」僧云：「不會。」師曰：「描也描不就，說也說不到。」</p>
<p>因一座主到，師舉古德云：「窮諸玄辯，若一毫置於太虛；竭世樞機，似一滴投於巨壑。若恁麼，不如歇去好。上座還歇得也未？」主喝一喝，師便打云：「客亭尚遠。」</p>
<p>二僧到，師問曰：「卻是作家禪客麼？」一僧曰：「和尚問甚麼？」師曰：「且過這裡來。」僧擬對，師便打，僧無語，師曰：「龍頭蛇尾漢。」復指第二僧，僧曰：「某甲道過了也。」師作拈棒勢，僧擬出，師喝曰：「同坑無異土。」</p>
<p>僧到，問：「德山和尚上堂云：『及盡去也，直得三世如來口挂壁上，猶有一人呵呵大笑。若識得此人，一生參學事畢。』未審和尚識得此人否？」師放聲云：「蒼天蒼天。」僧罔措，師便打出。</p>
<p>僧問：「提婆宗時如何？」師曰：「一字不著劃。」僧云：「不問這箇。」師曰：「圓相不著圈。」</p>
<p>僧問：「此事人人本具、箇箇圓成，未審達摩來做甚麼？」師曰：「北斗七，南斗八。」</p>
<p>師見僧來，展手示之，僧曰：「不會。」師曰：「與我一文錢。」</p>
<p>僧問：「臨濟大師道『赤肉團上有一無位真人』，如何是無位真人？」師曰：「胡張三，黑李四。」進云：「及乎合煞來，又道無位真人是甚麼乾屎橛？」師曰：「南人唱北曲。」</p>
<p>僧問：「臨濟大師有四料揀語，意旨如何？」師曰：「汝逐一問來。」進云：「如何是奪人不奪境？」師展手作相招勢。進云：「如何是奪境不奪人？」師作捏聚勢。進云：「如何是人境兩俱奪？」師乃袖手。進云：「如何是人境俱不奪？」師撒手便行。</p>
<p>僧問：「如何西來密傳心印？」師呵呵大笑。僧罔措，復問：「密傳箇甚麼？」師便打云：「開門漁笛近，明月在滄洲。」</p>
<p>師亭前立次，一僧問曰：「和尚在此作麼？」師指亭前水曰：「會麼？」僧云：「不會。」師曰：「門前一湖水，無面亦無底，年去復年來，滔滔流不<span class='corr'>已</span>。」</p>
<p>僧問：「清虛之理，畢竟無身時如何？」師曰：「道者合如是。」進云：「向上更有事也無？」師曰：「雪隱鷺鷥，柳藏鸚鵡。」</p>
<p>僧問：「如何是輪王三寸鐵？」師曰：「嚇！」僧擬進語，師曰：「住！住！遍界是刀槍。」僧有省。又一僧問：「如何是佛法大意？」師曰：「死骷髏上撐活眼。」</p>
<p>二僧論萬法歸一，一歸何處。一僧曰：「一心歸於萬法。」師叱之曰：「噇酒糟漢，汝恁麼會，要見老趙州，驢年又驢年，正未夢見在。」僧曰：「忽有人問和尚，一歸何處時如何？」師曰：「爛溪直儱侗。」又一僧問曰：「機不離位，墮在毒海。如何免得此過？」師曰：「髑髏乾盡。」又問：「萬機不到處，作麼生行履？」師驟步入僧堂。</p>
<p>僧問：「新年頭還有佛法也無？」師曰：「有。」問曰：「新年頭佛法聻？」師曰：「家家點火燒香，處處篩鑼擂鼓。」進云：「謝師荅話。」師曰：「大悲亭今日不著便。」又僧問曰：「北禪烹露地白牛，此間除夜作麼生？」師曰：「謝子供養。」僧禮拜，師曰：「喫茶去。」</p>
<p>歲暮一僧來問：「臘月三十日到來時如何？」師曰：「家無索債人。」</p>
<p>僧問：「祖師心印狀如鐵牛之機，去即印住、住即印破。不住不破又作麼生？」師曰：「匝。」僧禮拜，師曰：「露。」</p>
<p>僧問：「臨濟大師有賓主句，請師荅一轉語。」師曰：「道來看。」進云：「如何是賓中賓？」師曰：「赤腳走紅塵。」進云：「如何是賓中主？」師曰：「長年無伴侶。」進云：「如何是主中賓？」師曰：「堂官叱吏。」進云：「如何是主中主？」師曰：「猛虎當路坐。」僧禮拜而出。</p>
<p>僧到，師問云：「何處來？」僧曰：「嘉定。」師曰：「六街三市，從何處得定？」僧擬對，師便喝。又一僧入，師曰：「適來這位大德祗對甚諦當。」僧擬進語，師亦喝。首座至，理前話問之，座曰：「二僧真嘉定人。」師曰：「你何處見得？」座便喝，師拈棒，座便出去。</p>
<p>僧問：「婆生七箇子，六箇不遇知音，秪這一箇也不消得，便拋向水中，意旨如何？」師曰：「非公境界。」進曰：「忽遇其中人問時，如何祗對？」師便打。</p>
<p>僧問：「古者道『從無住本建立一切法』，如何是無住本？」師曰：「豈不見道『形生未質，名起未名。』」進云：「建立一切法聻？」師曰：「甚麼喚作一切法？」僧有省，師曰：「莫將支遁鶴，錯認右軍鵝。」</p>
<p>僧到，師問：「大德何處來？」僧曰：「廬山。」師曰：「古人道『不向廬山尋落處，象王鼻孔漫撩天』，如何是廬山落處？」僧曰：「舉即不難，傍觀者哂。」師曰：「不然，你且舉看。」僧云：「和尚尊重萬福。」師曰：「我還疑著汝。」僧云：「不消。」師休去。</p>
<p>僧問：「達磨未來時如何？」師曰：「家家觀世音。」進云：「來後如何？」師曰：「旄頭星出現。」又問：「如何是最上一乘？」師曰：「藤穿篾縛。」進云：「意旨如何？」師曰：「三十年後。」</p>
<p>僧問：「興化和尚打克賓，意旨如何？」師曰：「我今日不曾打汝，引冤雪屈做甚麼聻？」進云：「維那道：『不入這保社。』興化道：『汝會了不入、不會不入？』那曰：『總不恁麼。』有甚過被打？」師曰：「若使總恁麼，打折拄杖亦未有喫棒分。」進云：「如何即是？」師便打。</p>
<p>僧到問：「古人道『山僧若要通消息，萬里無雲月上時』，此理如何？」師曰：「猶是階下漢。」進云：「請師接上階。」師曰：「放汝三十棒。」又一僧問：「如何是聖諦第一義？」師抗聲云：「汝又要我說聖說凡那？」進云：「前人道『去了也』。」師曰：「阿誰？」進云：「達磨。」師進前把住云：「不審老臊胡。」其僧罔然，師托開云：「偷乾薑[火*(敝-ㄆ)]棗漢出去。」</p>
<p>僧問：「和尚百年後，向甚麼處去？」師曰：「千株松下角灣灣，百草頭邊亂[跳-兆+孛]跳。」</p>
<p>師燒火次，僧到，問曰：「如何是自性天真佛？」師曰：「與我搬取一束柴。」僧搬柴了又問，師曰：「這奴子好惡也不知。」便打。</p>
<p>僧問：「一毫穿眾穴時如何？」師曰：「直須自在。」進云：「自在後如何？」師曰：「日出東方夜落西。」</p>
</div>
<div class='div-other'><a id='mulu9' />
<p class='h1'>拈古</p><p>真歇了和尚道：「處處覓不得，有一處不覓自得。」良久云：「賊身<span class='corr'>已</span>露。」</p>
<p style="margin-left:2em">師云：「處處覓不得，且道何處不是？有一處不覓自得，人無下賤，下賤自生。」良久云：「甚麼處去也？賊身<span class='corr'>已</span>露，還我贓來。」乃曰：「真歇和尚秪解閉門作活，未知奪角衝關。且道如何是奪角衝關底句？」卓拄杖云：「扛沙入水。」</p>
<p>歸宗問僧云：「子裝束了何處去？」僧云：「諸方學五味禪去。」宗云：「我這裡一味禪，為甚麼不學？」僧云：「如何是一味禪？」宗便打。僧云：「莫打某甲，我會也。」宗云：「你作麼生會？」僧擬開口，宗又打。</p>
<p style="margin-left:2em">師云：「這僧被宗老要關把定無處躲根，然雖如是，宗老亦被這僧穿卻鼻孔何處出氣。今日眾中或有代他出氣者麼？」眾無對，師自代云：「恩多成怨。」</p>
</div>
<div class='div-other'><a id='mulu10' />
<p class='h1'>頌古</p>
<div class='div-other'><a id='mulu11' />
<p class='h2'>經前題上，以字不成，八字不是，是甚麼字？</p><p style="text-indent:0em" class="lg-abnormal"><div class='lg-row'>文彩纔彰字<span class='corr'>已</span>成，不知此字喚何名，閱經三藏無搜處，忽聽雲堂板一聲。</div>
</p></div>
<div class='div-other'><a id='mulu12' />
<p class='h2'>黃龍選住持</p><p style="text-indent:0em" class="lg-abnormal"><div class='lg-row'>宗師口直心猶直，鼻孔撩天不覆藏，床腳鐘樓當路虎，節文義理實難當。</div>
</p></div>
<div class='div-other'><a id='mulu13' />
<p class='h2'>魯祖面壁</p><p style="text-indent:0em" class="lg-abnormal"><div class='lg-row'>要人省力自勞力，本自無端又起端，總令生佛未來會，也使鰻魚上竹竿。</div>
</p></div>
<div class='div-other'><a id='mulu14' />
<p class='h2'>睦州如喪考妣</p><p style="text-indent:0em" class="lg-abnormal"><div class='lg-row'>去歲重陽曾賞菊，今年賞菊又重陽，人心爭柰自明暗，那事何曾有變常。</div>
</p></div>
<div class='div-other'><a id='mulu15' />
<p class='h2'>女子出定</p><p style="text-indent:0em" class="lg-abnormal"><div class='lg-row'>世尊會說法，文殊用盡力，罔明彈指間，女子從定出，一火而鑄成，思量最難得。</div>
</p></div>
<div class='div-other'><a id='mulu16' />
<p class='h2'>青州布衫</p><p style="text-indent:0em" class="lg-abnormal"><div class='lg-row'>衫子青州出，拈來重七斤，一百十二兩，莫錯定盤星。</div>
</p></div>
<div class='div-other'><a id='mulu17' />
<p class='h2'>趙州喫茶去</p><p style="text-indent:0em" class="lg-abnormal"><div class='lg-row'>曾到未到喫茶去，空門侍者絕疏親，要將滋味均同得，一樣烹來普施人。</div>
</p></div>
<div class='div-other'><a id='mulu18' />
<p class='h2'>百丈開田</p><p style="text-indent:0em" class="lg-abnormal"><div class='lg-row'>躬行數步，立展兩手，佛法大義，那箇不有，尋常論作是開田，毒氣何曾離得口。</div>
</p></div>
<div class='div-other'><a id='mulu19' />
<p class='h2'>僧問：「投子法身還受苦也無？」子曰：「地獄豈是天堂。」</p><p style="text-indent:0em" class="lg-abnormal"><div class='lg-row'>天堂地獄由心造，了得無心罪福空，只有法身空不得，本來無影亦無蹤。</div>
</p></div>
<div class='div-other'><a id='mulu20' />
<p class='h2'>趙州問投子：「大死人活來時如何？」子云：「不許夜行，投明須到。」</p><p style="text-indent:0em" class="lg-abnormal"><div class='lg-row'>死去活來有甚異，不行要地也無難，趙州差張三李四，投子撥李四張三。</div>
</p></div>
<div class='div-other'><a id='mulu21' />
<p class='h2'>夾山參船子和尚</p><p style="text-indent:0em" class="lg-abnormal"><div class='lg-row'>藥山掩口，華亭覆舟，青天霹靂，白日血流，盡<span class='corr'>己</span>盡人無盡盡，青山綠水自悠悠。</div>
</p></div>
<div class='div-other'><a id='mulu22' />
<p class='h2'>雲門日裏看山</p><p style="text-indent:0em" class="lg-abnormal"><div class='lg-row'>日裏看山明白話，層層疊疊萬千重，天聰畢索耳根出，祖意西來在此中。</div>
</p></div>
<div class='div-other'><a id='mulu23' />
<p class='h2'>六祖荅不會佛法</p><p style="text-indent:0em" class="lg-abnormal"><div class='lg-row'>碓頭三下三更鼓，夜半分燈過嶺南，親言不得又不會，灼見黃梅不妄傳。</div>
</p></div>
<div class='div-other'><a id='mulu24' />
<p class='h2'>僧問洞山：「清淨行人不入涅槃，破戒比丘不入地獄，何如？」山曰：「度盡無餘影，還他越涅槃。」</p><p style="text-indent:0em" class="lg-abnormal"><div class='lg-row'>清淨破戒元無二，涅槃地獄有何形，不知度盡無遺影，一陣香風起少林。</div>
</p></div>
<div class='div-other'><a id='mulu25' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>平地洪濤起德山，雪峰隨浪挈波瀾，岩頭突出翻潮手，倒嶽傾湫鬧一番。</div>
</p></div>
<div class='div-other'><a id='mulu26' />
<p class='h2'>仰山一二三子偈</p><p style="text-indent:0em" class="lg-abnormal"><div class='lg-row'>一二二三子，大鵬纔展翅，平目覆仰視，虛空誰把住？兩口無一舌，塵塵剎剎說，此是吾宗旨，言中無別事。</div>
</p></div>
<div class='div-other'><a id='mulu27' />
<p class='h2'>雪竇與李殿院并羽士秀才同坐，李問：「三教中誰尊？」竇下禪床叉手而立。李：「云何不道？」竇云：「對夫子而難言。」</p><p style="text-indent:0em" class="lg-abnormal"><div class='lg-row'>試問教中誰是貴，側身叉手獨稱尊，這軀寶相人人具，何獨三家村裏尋。</div>
</p></div>
<div class='div-other'><a id='mulu28' />
<p class='h2'>馬祖離四句絕百非</p><p style="text-indent:0em" class="lg-abnormal"><div class='lg-row'>勞倦頭痛卻不會，一盤托出不辜人，復云頭白與頭黑，可是饒金與益金。</div>
</p></div>
<div class='div-other'><a id='mulu29' />
<p class='h2'>達摩大師頌</p><p style="text-indent:0em" class="lg-abnormal"><div class='lg-row'>胡鬚儱侗又顢頇，無聖無凡本廓然，一片赤心云不識，自知無計渡江南。</div>
</p></div>
<div class='div-other'><a id='mulu30' />
<p class='h2'>雪峰一日參德山，山云：「你與我喚義存來。」</p><p style="text-indent:0em" class="lg-abnormal"><div class='lg-row'>冷灰荳爆呼侍者，欲通消息到潘郎，老婆一片心徒切，不是知音不洞房。</div>
</p></div>
<div class='div-other'><a id='mulu31' />
<p class='h2'>高峰上堂云：「盡十方世界是箇缽盂，汝等諸人，行住坐臥俱在裡許。若也識得，達摩大師與你為奴；若也未識，二時粥飯將甚麼喫？」</p><p style="text-indent:0em" class="lg-abnormal"><div class='lg-row'>佛祖家風，衲僧活計，百姓日用，無不在內，喫粥喫飯，也要仔細。</div>
</p></div>
<div class='div-other'><a id='mulu32' />
<p class='h2'>巖頭三句</p><p style="text-indent:0em" class="lg-abnormal"><div class='lg-row'>三句皆從內一句，不知一句又何來，吹毛利處言思斷，遍界巖頭笑滿腮。</div>
</p></div>
<div class='div-other'><a id='mulu33' />
<p class='h2'>香嚴獨腳頌</p><p style="text-indent:0em" class="lg-abnormal"><div class='lg-row'>香嚴老人露刃劍，觸著應知命莫逃，總使鋒前超得過，也應脫殼換皮毛。</div>
</p></div>
<div class='div-other'><a id='mulu34' />
<p class='h2'>二庵主豎拳</p><p style="text-indent:0em" class="lg-abnormal"><div class='lg-row'>但知春色無高下，誰信花開各不同，殺活縱擒非趙老，誰能識得老婆雄。</div>
</p></div>
<div class='div-other'><a id='mulu35' />
<p class='h2'>臺山婆子</p><p style="text-indent:0em" class="lg-abnormal"><div class='lg-row'>驀直一條平坦坦，與他勘破太區區，崎嶇平坦都行遍，穩坐臺山樂故居。</div>
</p></div>
<div class='div-other'><a id='mulu36' />
<p class='h2'>抬頭有省</p><p style="text-indent:0em" class="lg-abnormal"><div class='lg-row'>踏破草鞋無覓處，得來全不費夫工，尋常一樣窗前月，纔有梅花便不同。</div>
</p></div>
<div class='div-other'><a id='mulu37' />
<p class='h2'>次德山托缽頌</p><p style="text-indent:0em" class="lg-abnormal"><div class='lg-row'>梅蘊芳姿將欲粉，春隨根蒂動香魂，東風吹出林間去，惹得遊蜂滾到今。</div>
</p></div></div>
<div class='div-other'><a id='mulu38' />
<p class='h1'>讚</p>
<div class='div-other'><a id='mulu39' />
<p class='h2'>觀音</p><p style="text-indent:0em" class="lg-abnormal"><div class='lg-row'>云從聞思修，蝢入三摩地，無為未必真，有作何所取？良哉濟世者，出此方便語，勿以耳聞聲，眼觀猶不許。某人寫爾形，目之皆可喜，若謂這箇是，遠之又遠矣。除此別相見，驢年何所似，突出劫前眸，鑑此慈悲體。</div>
</p></div>
<div class='div-other'><a id='mulu40' />
<p class='h2'>水月觀音</p><p style="text-indent:0em" class="lg-abnormal"><div class='lg-row'>大智若水，大滿若月，自在體同，三無差別。是境界中，誰生誰滅？我作是解，認龜作鱉。</div>
</p></div>
<div class='div-other'><a id='mulu41' />
<p class='h2'>魚籃觀音</p><p style="text-indent:0em" class="lg-abnormal"><div class='lg-row'>筐攜小鱗，索撩天價，遇知味人，可賣不賣。負之而趨，償馬郎債，翳形而去，從人笑怪。</div>
</p></div>
<div class='div-other'><a id='mulu42' />
<p class='h2'>指顧觀音</p><p style="text-indent:0em" class="lg-abnormal"><div class='lg-row'>從聞思修，至成寶覺，曲盡時機，也知絡索。不耳聞聲，眼聞亦惡，一指頭禪，何處描摸。</div>
</p></div>
<div class='div-other'><a id='mulu43' />
<p class='h2'>題二祖圖</p><p style="text-indent:0em" class="lg-abnormal"><div class='lg-row'>達摩何曾面壁，神光何曾立雪，圖者，如虫嚙木，偶爾成文；觀者，指鹿為駒，認龜作鱉。咄！</div>
</p></div>
<div class='div-other'><a id='mulu44' />
<p class='h2'>達摩</p><p style="text-indent:0em" class="lg-abnormal"><div class='lg-row'>梁王殿上曾虧本，石壁巖前又弄奇，不是神光輕覷破，至今猶是雪花飛。</div>
</p></div>
<div class='div-other'><a id='mulu45' />
<p class='h2'>佛祖手卷</p><p style="text-indent:0em" class="lg-abnormal"><div class='lg-row'>一隊老古錐，不知為甚麼，水石山樹邊，行住復坐臥，世外并世間，盡情俱說破，大地及虛空，都來無別箇。當央展向與人看，黑白未分皆話墮。咄！</div>
</p></div>
<div class='div-other'><a id='mulu46' />
<p class='h2'>傳袈裟</p><p style="text-indent:0em" class="lg-abnormal"><div class='lg-row'>塔前付囑無多子，百萬人天那裡尋，未審是誰成漏泄，至今殃禍及兒孫。</div>
</p></div>
<div class='div-other'><a id='mulu47' />
<p class='h2'>古卓真</p><p style="text-indent:0em" class="lg-abnormal"><div class='lg-row'>若謂這箇是古卓，紙墨雲煙空索索；若謂這箇非古卓，丹青點出顏無錯。慈隆悲濟難掩藏，威容德相宜圖卻。老禪翁，何灑落，光風霽月心寥廓，捻藤杖，驗龍蛇，脫諸方鶻臭布衫；搖麈尾，闡玄言，開一隊生盲後學。兒孫不必漫<span class='corr'>摶</span>量，酬恩秪在香一握。</div>
</p></div>
<div class='div-other'><a id='mulu48' />
<p class='h2'>義道中真</p><p style="text-indent:0em" class="lg-abnormal"><div class='lg-row'>無希曰道，不倚曰中，二義一覺，了無所容。興衰補敝兮，頭頭合轍；革故鼎新兮，事事皆同。顯大悲之如幻三昧，開庭柏之據實心宗，湛然一寂歸真際，萬象森羅列下風。</div>
</p></div>
<div class='div-other'><a id='mulu49' />
<p class='h2'>玉峰圖</p><p style="text-indent:0em" class="lg-abnormal"><div class='lg-row'>素璧為峰玉作山，大都俱在白伽藍，雲蒸霧擁元無滓，萬別千差總不班。銀世界中開寶相，水晶宮裡現優曇，象王放去無尋處，問取前三與後三。</div>
</p></div>
<div class='div-other'><a id='mulu50' />
<p class='h2'>三教圖</p><p style="text-indent:0em" class="lg-abnormal"><div class='lg-row'>三家村裏元無事，行者須從坦道歸，到此腳根而未穩，依然打入是非堆。</div>
</p></div>
<div class='div-other'><a id='mulu51' />
<p class='h2'>師子端禪師</p><p style="text-indent:0em" class="lg-abnormal"><div class='lg-row'>林端師子王，雲間曾返擲，人謂逞風流，我知示真實，毛彩付阿誰，至今絕消息。</div>
</p></div></div>
<p class='juan'>無幻禪師語錄卷上<span class='note-inline'>(終)</span></p>
</div><!-- end of div[@id='body'] -->
</body></html>