<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元潔瑩禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>元潔瑩禪師語錄卷第二</p><p class="byline">嗣法門人智祥編</p>
<div class='div-other'><a id='mulu7' />
<p class='h2'>住浙江湖州弁山龍華禪寺</p><p>順治戊戌五月初八師受請於八月二十八日入院山門重重無盡樓閣門重重廣博無礙門只此一門諸人到者裏還識得麼拽杖便入。</p>
<p>佛殿黃金殿上光千界白玉階前秪一僧殷勤大展施三拜有路還他最上登。</p>
<p>伽藍神則明明則靈佛法不怕爛<span class='corr'>卻</span>四時仰賴殷勤祖師花開五葉一桂彌昌彼此不了家醜外揚你也沒量罪過我也沒量罪過權且上香。</p>
<p>據室此吾開山老人拈兔角杖握肘後符斷衲僧命根碎凡聖窠窟之處今日不肖忝繼芳蹤都道不入虎穴爭得虎子而不知智與師齊減師半德到者裏須知別無奇特要且令不虛行縱使戴角擎頭祥麟威鳳也不免一齊穿<span class='corr'>卻</span>。</p>
<p>即日眾護法請上堂師拈疏曰截斷機先蘊奧迥超量外縱橫諸佛說不到底無量百千三昧盡向此中漏泄了也還委悉麼設或未然仰煩維那宣過指法座曰三萬二千師子座此座獨尊百千萬億人天眾舉眾瞻仰向上一路從無一人踏著新弁山今日踏轉去也遂陞座拈香祝聖畢復懷中拈出香曰此一瓣香越城戒珠寺裏脫去枝葉天台弁嶽銷鑠皮膚崆峒南雲<span class='corr'>卻</span>成枯樁洪都百丈又非枯樁於古洞山埋沒一十三載後至楚地狼狼藉藉置於匡山之頂棄為度外不意逼到者裏只得重新拈出供養本寺開山中興百丈傳達磨正宗第三十八世入就先師大和尚用酬法乳<span class='corr'>斂</span>衣就座玄素和尚白椎竟師曰若論第一義六代開士三世聖人無啟口處即使雷轟痛棒猛奮熱喝只是箇指宗之極更若海口舌航雲興瓶瀉亦只喚作空裏攀花水中捉月總不若法兄和尚一椎擊碎直得如天普蓋如地普擎不資餘力令人人悟知本有箇箇了證元因鱗甲羽毛各挺無邊妙相土木瓦石咸融不二真心到者裏更說甚麼一義二義秪如不涉化門一句又作麼生良久曰化行宇宙山川外人在堯天雨露中僧問楚吳豎拂<span class='corr'>已</span>多秋無限風光當地酬哮吼一聲雲霧集蒼然如益滿皇洲是何境界師曰太湖波浪三千闊曰斬新條令又作麼生師曰一棒一條痕曰一句無私該宇宙頓教八表盡沾恩師曰不為分外玄素和尚結椎師便下座。</p>
<p>師到海印破闇和尚請上堂僧問嶽頂日懸今古迥庭前秋色紫霞彰正當此際如何是主中賓師曰門外千峰碧曰如何是賓中主師曰闍黎自不明曰賓主歷然又如何師曰兩眼對兩眼曰恁麼則鹿苑家聲遠吳興氣象新師曰今日且放過乃曰靈符在握依倚渾忘寶鏡潛輝迥無攀仰森羅圓顯海印發光林木池沼皆演法音若更向錦上添花文中布彩正不異荷布鼓過雷門縱使捩轉向上機奔走龍象放開頂[寧*頁]竅蹴踏狻猊到者裏亦不敢動著何故山間自有人與你拈出。</p>
<p>海印和尚至引座把斷要津衲僧無啟口處放開一線浪走天下闍黎山僧入院<span class='corr'>已</span>將一月不曾改聲易調別轉機輪開張正眼若欲洞明大法智融三世不移跬步而歷剎塵香海不動一念而昇彌勒閣門得大受用得大總持須真正導師曲垂方便始得。</p>
<p>立兩序上堂荷眾推誠全藉英賢作者提綱挈領必須本分兄弟呼為肘臂互作主賓鐵蒺藜從教遍地生苗金剛圈不礙隨時拋擿直得敲唱雙行節拍相湊同期祖道重光共展無為大化正恁麼時且道功歸何所以拄杖向空裏畫㊂㊂曰不須重註破爻象自分明。</p>
<p>開爐上堂封<span class='corr'>卻</span>拄杖頭納須彌於芥子而不為迫結解布袋口促千差於一念亦不為拘苟能使銕壁崩頹銀山透出則見花開枯木不是人間之境果熟祇林亦非天上之春卓拄杖曰不許銕牛眠古路爭石女夢初回。</p>
<p>上堂適纔陞座今又上堂一彩兩賽雪上加霜豎拄杖曰胡達磨過去了也憨彌勒笑倒了也向上一竅莫錯商量衲僧頂門重著楔水遠山高沒處藏擲拄杖下座。</p>
<p>能仁雲松和尚至上堂結制<span class='corr'>已</span>來三日昨夜診候病非一端有精進者蓋色騎聲懷懵懂者醉眠聲色有自得者迷於勝妙境界更有一種昏沉褁定排遣不開散亂交攻卓截不住因此掉舉轉換閉眉合眼被識陰區宇幽隱妄想之所汩沒此都病在膏肓難於療治苟非耆婆妙手不能用其妙藥今幸能仁和尚在此正好殷勤請施方便。</p>
<p>資福伴我和尚至上堂山僧一自家國晏然之後即使人天獻花無路鬼神窺覷無門夜來偶夢智積菩薩語拄杖子曰滿堂龍象多有久修梵行久積善根身心寂靜動默一如者只因住著無為不入正受是以不獲如來清淨隨順覺性恰值起七各各大生精進大發勇猛我觀三千大千世界無有芥子許非是菩薩眾捨身命處拄杖子曰不然我觀三千大千世界觸著磕著無微塵際非是此菩薩眾放身命處正辯論時被山僧一喝曰總是徐六擔板二人被喝鑽入諸人眼睛鼻孔裏去也大眾且道是夢耶非夢耶若非法身大士不能相諳幸然資福和尚光明洞徹山僧為汝等先容必然另資鞭影別下鉗錘。</p>
<p>長至上堂冬至月前葉落千峰冬至月後芳塵萬彙正當今日一陽初動處萬物未生時人人頂門壁立真風箇箇眼光爍破天下未審此片田地還有添減也無良久曰真淨界中纔一念閻浮早<span class='corr'>已</span>八千年。</p>
<p>朱崧崖居士誕辰請上堂天不能蓋地不能載陰陽不能消長劫數不能成壞故曰有物渾成而不知其所終你看他文殊在母腹中見十大吉祥善財在母腹中見無量寶藏須菩提在母腹中見識藏皆空且道居士在母腹中見箇甚麼靈然還見覺幸不昧前因。</p>
<p>師到佛川請上堂顧視左右曰大眾會麼知音達士卓卓寧彰增一絲毫不得減一絲毫不得而況人人眼碧箇箇眉瞠即我先兄離言和尚於此大開爐韝密運鉗錘接納四來奔走龍象也只得箇虛而靈寂而妙弁山雖則握寰中正令展格外風規驀以拄杖懸空曰陡使須彌岌峇海水騰波令一切魚龍咸知性命到者裏亦總不必何故以拄杖靠璧曰一齊分付憨姪和尚。</p>
<p>立都監上堂佛祖大機統歸掌握人天面目盡屬交參若乃大啟風規廣資玄唱即釋迦彌勒只好各展化儀文殊普賢都來皆任走使若是破沙盆左提右挈金剛圈豎四橫三須我都寺濟姪始得。</p>
<p>解制上堂一向滴水滴涷古佛堂中冰清玉潔流通分內截斷舌頭瞥爾一塵乍啟只得冰河發燄枯木生花幽蘭騰百億之芳寒梅布千林之玉人人布袋橫開箇箇芒鞋緊捎到者裏不守方隅豈坐大勳雖然憧憧四海參尋者幾個行來到地頭。</p>
<p>祈晴上堂攝境歸空徒布陰雲古道驅魔使佛亦非坐見紅輪邇來陰雨綿連雨月餘日乾城濕<span class='corr'>卻</span>半邊衲僧憑何節目不被打濕眉毛擊拂子曰收取好便下座。</p>
<p>開山老和尚忌日上堂夜半一輪紅日杲天明玉兔上青霄萬年靈鶴枯松上不敢依稀取次描既不敢描今日所為何事良久曰體盡功忘渾至化就中恩怨最難消。</p>
<p>章夫人供法衣上堂師舉衣曰多子塔前圍底至今收不得雞足山前捧底至今開不得怎如弁山手裏要開便開要收便收收也古釋迦不前開也新彌勒不後正恁麼時作麼生是迦葉親聞底事良久曰聞得又值箇甚麼。</p>
<p>丹御法姪請上堂千峰不能掩其機通途絕朕萬有莫能彰其句遍界難藏金峰法兄單提此令二十年道振虔南十餘載重整谷山一旦疲於津梁猶且悲乘不倦以拂子打○曰於此普為法界人天恒轉無盡法輪還見麼妙容雖不動光燭本無偏。</p>
<p>至顯聖百愚和尚請上堂寰中正令不屬指呼格外風規寧資餘力而今客聽主裁實難為喚鹿成馬而況宗祖覺場聖凡輻輳不待正按旁提箇箇預知向上呼三應兩人人各自知時縱使展一輪普應群機如月映千江舉一令協行化外似春榮萬卉總也不如我法兄和尚舌覆三千。</p>
<p>至曹山浹水和尚請上堂若論第一義諦適來法兄<span class='corr'>已</span>為諸人入水入泥了也向上十成事<span class='corr'>已</span>為諸人徹困了也若更欲弁山放風前箭下腦後鎚撒沙撒土轉見狼藉便下座。</p>
<p>至道林鏡愚和尚請上堂孤峰頂上目視雲漢底常在十字街頭入廛垂手十字街頭橫開布袋底常在孤峰頂上把斷要津所謂餌垂香海只釣獰龍格外玄機為求知<span class='corr'>己</span>今日主令客行難為話會幸有佛祖行說不到底一機舉來塞責遂舉拄杖曰設有箇仙陀出來道漏逗不少弁山但鼓掌大笑曰將謂無人證明。</p>
<p>三祖訃至上堂拈訃曰破闇和尚把斷要津為諸人徹困去也苟能於此見得即知我法兄未出母胎能事<span class='corr'>已</span>畢雖則生緣五十七歲千方垂手來不曾來坐道場一十三處一旦抽身去不曾去人人知得本有箇箇歸恩有地設或未委擲下訃曰同風一段苦心事徒令千古冷光輝。</p>
<p>天界浪和尚訃至上堂舉訃狀召眾曰你看天界老漢向者裏乘大願輪示現受生具龍樹馬鳴之辨慧無一義而不伏異降魔等文殊觀音之悲智無一剎而不應身說法行道四十餘年障狂瀾於既倒名喧宇宙坐道場五十三處回古風於漸熄道邁諸方仰冀永延慧日何期遽爾歸真大眾還知老漢去處麼以拂子打○曰於此會得萬丈圓光亙古亙今設或未委三界長夜莫堪斯時哀哉哀哉。</p>
<p>結制梁拄石潘成吾二護法請上堂拈一句向父母未生以前天地未分之際與諸人通箇消息不異搦管窺天幸茲二鎮臺以無畏施諸四來敦請山僧舉揚般若令人人證大三昧獲大安隱苟向未開口前一提提去管取三十三天一時退位秪如獨脫迥超不落今時又作麼生重開微笑拈花眼信是靈山一會人。</p>
<p>上堂方到法堂未就座乃曰提持此事二千年前釋迦老子早<span class='corr'>已</span>先我一著無端被文殊一椎不勝狼藉及後藥山老漢依樣畫貓冷地被院主一拶轉見不堪弁山今日更不雪上堆霜何故字經二寫烏焉成馬便轉身歸方丈。</p>
<p>雲節老宿入塔請上堂淨眼不生花三界絕周遮裂破光明藏塵塵總是家大眾秪如平田不住弁嶽不來因甚又道塵塵是家聻明人面前不必說夢。</p>
<p>上堂今朝臘月五用處超今古打破趙州關擊碎雲門普驚出南山鱉鼻蛇趁起大蟲咬殺虎當陽不善箭穿楊笑煞他家井覷驢便下座。</p>
<p>上堂沉沉鳥道孤峰自是無人寂寂玄途冰壺那能有象正恁麼時直饒古鏡潛輝渾忘影象深宮罷漏永絕攀躋猶未是到家底事秪如虛玄不犯宛轉偏圓又且如何夜半木人敲月戶天明石女撞金鐘頭頭相見不相識背看扶桑那畔紅。</p>
<p>上堂鷺鷥明月兩同倫雪色梅花一樣真衲子清貧休入夢等閒落眼便成塵所以道一片清光休教戀影千峰寒色莫可棲神到者裏轉一步踏翻故國之秋突出家山之奧則見杲日光生冰河發燄始可在花石軒中虛白堂裏持論向上底事不然縱使蓮花從口艷到頭終是一凡庸。</p>
<p>元旦上堂僧問鏡清道有那裏是新年頭有底佛法師曰野色惟新霽山光露舊容曰明教道無既是問荅分明因甚道無師曰月明三十夜不許暗人行曰鏡清明教未出有無窠窟有問和尚新年頭還有佛法也無未審如何抵對師曰莫言無指的傾腸<span class='corr'>已</span>向君乃曰歲朝初一真風壁立萬象騰輝溪山滿目到底野老不知其名達磨渾然不識畢竟如何纔有梅花便不同。</p>
<p>解制上堂衲僧家去任優游總是故鄉深處水牯牛東西岸畔無非舊閣閒田一任逍遙隨方樂逸前途忽有人索你納官家苗稅作麼生抵對富珍未解機先使他後休矜徹骨貧。</p>
<p>邵氏五旬兼薦夫金處士請上堂僧問彌勒峰頭毫光燦燦華林堂上瑞氣騰騰如何是境中人師曰朝看東南暮觀西北曰八字眉分五嶽秀如何是人中境師曰萌芽皆在土何處不春風曰破衲袈裟搭半肩今朝特出法王前如何是人中意師曰堂堂皆現事重復與君傳師良久曰恁麼會得則知無陰陽地上枯木長春八功德池中蓮敷九品設或未委更向第二頭為諸人顯示豎拂子會麼靈臺寶網金繩界接引無非淨業人。</p>
<p>永遠尼為師東明八旬請上堂春回大地萬卉爭奇雖添化母之勞金剛正體不增一絲毫秋老園林千峰歷落雖肅威音之狀金剛正體不減一絲毫更說甚麼喬松古柏嘗垂不老之青白鶴玄猿永共遐齡之算豎拂子曰者箇還有數量也無擊一下曰收。</p>
<p>顯聖百愚和尚至上堂石傘消息置弁陽則光吞萬象青龍行止即寶珠而氣迥諸塵直得天搖地震獅子巖前枯木回郢陽之秀象王峰頂芳草騰白玉之霞若是眼中觀色耳處聆聲不待山僧出方丈一機全荷若或小見狐疑滯在見聞終不免坐井窺天拘墟藐海苟非郢匠莫可揮斤不遇耆婆終難云妙哲人既降是汝眾等莫大因緣當整虔誠恭求決擇。</p>
<p>王智眼居士請上堂撫禪床曰法音經耳功報彌劫直得梵音清雅令人樂聞天人以此興供如杲日臨於冰霜無罪不消凡聖以此交參如春風播於寰宇無福不增正恁麼時心心不相到又如何通信空生不解巖中坐惹得天花動地來。</p>
<p>師誕日請上堂僧問華嶽連天秀黃河徹底清較之無量壽不翅一微塵如何是無量壽師曰除<span class='corr'>卻</span>喬嶽蒼松外一任時人著眼看曰弁嶽春高風度古一年一會慶華辰師曰家家門前火把子乃曰陰陽纔兆之初難忘彼此父母未生<span class='corr'>已</span>前無法可說剩得閒閒六不收那管滄桑與機軸秪如架石鞏弓栽多福竹意在於何六六依然三十六。</p>
<p>浴佛上堂拈杖曰釋迦老子來也有箇漢眼不欲見耳不耐聞只欲一棒打殺貴圖太平雖則家清顯孝子殊不知正是人貧義短爭似今日一眾眼見不異錦上添花耳聞不異風中鼓樂此所謂國富民饒在衲僧分上畢竟如何靠杖曰杓柄從來一樣長。</p>
<p>請首座都寺上堂從上來事達磨老祖盡令提綱只得箇不識六祖大師盡力舉來只得箇不會古德又謂有則奇特因緣只是分疏不下者夥漢一箇箇只解把住嘮嚷不善隨機應物弁山者裏無機不被無法不圓設有問楊岐三腳驢日行多少但道問取都監寺衲僧鼻孔畢竟闊幾許問取堂中第一座。</p>
<p>結夏上堂二千年前閉門作活百二十日劃地成牢古今常笑婆伽婆之為人致令天下人出他圈繢不得弁山九十日與大眾遊戲神通大光明藏指鹿為馬二六時出息入息三昧正受證龜成鱉且道燈籠露柱還有為人處也無遂喝一喝曰參。</p>
<p>解夏上堂豎拂子曰箇雖無欠亦無餘拂拂曰究竟誰能海嶽枯擊拂曰金鎖掣開玄路絕作○曰大千何處不毘盧還有會得恁麼一回底麼設或未然切忌道弁山解夏來。</p>
</div>
<div class='div-other'><a id='mulu8' />
<p class='h2'>住廣陵平山棲靈禪寺</p><p>順治辛丑仲秋師退弁山在焦山受廣陵諸護法洎道弘監院請住平山上堂三生石畔舊淆訛今日相看沒柰何舉措莫教閒話會大家<span class='corr'>賡</span>續廣陵歌遂拈疏曰還有向者裏解唱和者麼於此和得則知善財執手經無量劫樓閣門開見三世因其或未然當陽剖露僧問牢籠不肯住呼喚不回頭因甚又受平出請師曰此心能有幾人知曰大眾瞻之仰之師搖手曰與汝無分便下座至九月初八日入院。</p>
<p>上堂拈疏曰此是山僧同鄉人的三昧謂之大音輪義海維那好與拈出看宣疏畢指法座曰摩竭陀國親行此令新平山只得按下雲頭重垂一相去也遂陞座拈香祝聖畢又拈曰曠劫循塵不覺一旦返本還源四回拈出供養弁山先師上瑞下白和尚遂<span class='corr'>斂</span>衣就座孤朗和尚白椎曰法筵龍象眾當觀第一義師顧左右曰還委悉麼向椎未舉<span class='corr'>已</span>前見得則知釋迦老子未離兜率<span class='corr'>已</span>般涅槃不起樹王而陞忉利知此光景亦知山僧五十年前未入胞胎早<span class='corr'>已</span>唱罷還鄉曲子又那堪說甚麼出家苦行參訪行腳悟道修因大似夢中說夢一場笑具若向椎舉後覓取一義二義總是捫空尋響取笑旁觀即今還有箇第三義諦借借不借借的句普施諸人驀豎拂曰會麼當陽截斷千差路妙應塵塵亙古今僧問目富千峰秀胸清一帶流如何是棲靈境師曰古今觀不盡一任往來看曰一條白棒橫天地敢使聞風盡<span class='corr'>已</span>降如何是境中人師曰擊鼓陞堂傳底事相尋未必盡知音曰不假威權力天然位至尊如何是誕生王子師曰天上天下曰將相本無種男兒當自強如何是朝生王子師曰化外自權衡曰從前汗馬無人識只要重論蓋代功如何是未生王子師曰莫言闤闠不相識覿面堆堆鑒者稀曰戎夷蠻貊分諸國盡在吾王化育中如何是化生王子師曰不循諸要道人人仰至勳曰八方歌有道萬姓樂無為如何是內生王子師曰密室無高下相將不得名曰人境王子蒙師指末後全提事若何師曰入院事繁且記三十孤朗和尚結椎師便下座。</p>
<p>當晚小參一去家邦三十年滄桑無復問因緣今朝來到平山寺笑看威音那畔邊大眾且道威音那畔是甚麼人主持遂舉如意曰山僧今日初到人事浩繁不閑與諸兄弟客話。</p>
<p>青龍百愚和尚請上堂向上有關機前無朕七佛祖師到者裏未可輕展一綸惟我法兄和尚乘廣大願插莖標建寶剎坐微塵轉法輪多處增少處減走十方龍象奔八表英賢頓令平山入十方國土統向一毛孔中一毛孔透入無邊香水海重起古華亭垂綠波之線復見老性空品銕笛高風是則故是讚也不必何故聻班門前何必弄斧。</p>
<p>結制道弘監院請上堂古道寥然不自由冰寒水冷半峰頭清貧衲子咸相聚北斗南窺笑展眸你看諸方浩浩開爐亙天烈燄一箇箇爭前向火烘烘度活終不免被火爐神看破平山者裏初住百無一有雖則水冷冰寒滴水滴凍卻也有件好處凍得一箇箇徹骨徹髓冷灰裏滾出一粒豆爆<span class='corr'>卻</span>也被火爐神笑著何也莫道陽春有腳人難見須知枯木花開分外奇。</p>
<p>辛丑冬師在廣陵平山受江西眾護法請住雲巖上堂方到平山解弊袍又承書幣遠相招洵知造物由懷抱數分深雲慰寂寥拈疏召眾曰此是不忘靈山付囑的金剛圈栗棘蓬還有吞透得的麼其或未委率性拈出雲巖乃洞上老祖家山今秋承闔州護法諸山本寺眾耆宿等專誠遠招山僧因上先君墓壟少展孝思不意廣陵諸檀護扳住平山雖則山色溪聲無可云喻音聲相即而近塵遠剎有可堪承直得淺草平坡渾皆祖意孤峰絕巘總一真機且隨緣不變一句又作麼生彌綸有界融今古妙應無方沐霢霖僧問放行把住兩悠悠祖道重開不自出古調未曾歌塞外獅音早<span class='corr'>已</span>震洪州秖如朕兆未分<span class='corr'>已</span>前和尚如何分付師曰不許夜行投明須到曰與麼則蘆花分兩岸雪月不齊明師曰莫將閒話杷引笑路邊人。</p>
<p>長至上堂僧問寒催落木山山迥霜染凋林處處花一陽始復即不問滴水滴凍事如何師曰冬不寒臘後看曰蜀岡嶺與摘星樓覿面相逢去也師曰猶有二十四橋花夜月在乃曰一陽於子獨回天地之心節屆書雲昭融萬化之本直得人間天上瑞氣氤氳劫外今時祥光絡繹更說甚麼三山峰頂靈蹟依然廿四橋邊煙花錯綜且應時納祐一句又作麼生朔風嚴歲律和氣樂雍容。</p>
<p>退院上堂夢身<span class='corr'>已</span>罷水雲津一坐平山十二旬舉世梅花開笑眼依然密室不知春拈拄杖曰大眾你看他為無為而現空花萬行作無作而啟水月大悲更說甚麼動若行雲止猶谷神若是箇打破情關識鎖的則知既無心於動靜寧有象於去來若是卸卻閒名剩影的則知去來不以象故無器而不行動靜不以心故靡感而不應是知象非我出金石流而不焦心不我生劫火燄而不熱到者裏說甚麼彼自紜紜於我何為如何是法住法位的句靠拄杖曰本是深山人還向深山去。</p>
</div></div>
</div><!-- end of div[@id='body'] -->
</body></html>