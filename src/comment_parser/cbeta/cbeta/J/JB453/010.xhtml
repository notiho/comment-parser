<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元潔瑩禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu40' />
<p class='juan'>元潔瑩禪師語錄卷第十</p><p class="byline">嗣法門人智祥編</p>
<div class='div-other'><a id='mulu41' />
<p class='h1'>像贊</p>
<div class='div-other'><a id='mulu42' />
<p class='h2'>出山像</p><p style="text-indent:0em" class="lg-abnormal"><div class='lg-row'>王宮十九年雪山棲六載冷暖自家知饑寒誰與代二死亡煩惱滅四十九年露布葛藤末後拈花一場敗闕鏤骨圖形不放伊是伊結下眾生債</div>
</p></div>
<div class='div-other'><a id='mulu43' />
<p class='h2'>彌勒</p><p style="text-indent:0em" class="lg-abnormal"><div class='lg-row'>肚裏儱儱侗侗胸襟坦坦泰泰等閒一笑不休直到龍華三會</div>
</p></div>
<div class='div-other'><a id='mulu44' />
<p class='h2'>布袋和尚</p><p style="text-indent:0em" class="lg-abnormal"><div class='lg-row'>冷笑熙熙手把布袋背<span class='corr'>卻</span>兜率陀天十字街頭捏怪引他無限癡兒空只隨群逐隊</div>
</p></div>
<div class='div-other'><a id='mulu45' />
<p class='h2'>渡江像</p><p style="text-indent:0em" class="lg-abnormal"><div class='lg-row'>兩眼圓明一機庭逕梁皇不識人天焉證咦一葦江波意悄然腳頭腳底風流俊</div>
</p></div>
<div class='div-other'><a id='mulu46' />
<p class='h2'>面壁像</p><p style="text-indent:0em" class="lg-abnormal"><div class='lg-row'>不識箭鋒機驀歸林下坐賺他可大師積雪渾忘惰直饒斷臂安心師資一場話墮不話墮休錯過不遇其人且莫說破</div>
</p></div>
<div class='div-other'><a id='mulu47' />
<p class='h2'>海潮大士像</p><p style="text-indent:0em" class="lg-abnormal"><div class='lg-row'>三十二應秪此一應七難二求我無所求也不重你四生之父又何憎你苦海為舟可喜慈悲心一片渡滿恒沙界遍流</div>
</p></div>
<div class='div-other'><a id='mulu48' />
<p class='h2'>普門品經寫觀音大士像</p><p style="text-indent:0em" class="lg-abnormal"><div class='lg-row'>全經是像全像是經心空法遍通身遍身無一剎不住無一塵不循是之謂普門示現自在觀音</div>
</p></div>
<div class='div-other'><a id='mulu49' />
<p class='h2'>觀音大士</p><p style="text-indent:0em" class="lg-abnormal"><div class='lg-row'>巍巍獨坐寂而不凝耳中觀色眼裏聆聲只有慈悲心一片分身塵剎不知名</div>
</p></div>
<div class='div-other'><a id='mulu50' />
<p class='h2'>準提像</p><p style="text-indent:0em" class="lg-abnormal"><div class='lg-row'>稽首準提佛心印藏以不思議赴群生望如月處空影涵眾像一瞻一禮一燒香感應道交塵剎量</div>
</p></div>
<div class='div-other'><a id='mulu51' />
<p class='h2'>雲門散木和尚像</p><p style="text-indent:0em" class="lg-abnormal"><div class='lg-row'>三江之湖未足喻其機建瓴之瀉難以彷其舌若云此是老師翁何似天邊認二月</div>
</p><p style="text-indent:0em" class="lg-abnormal"><div class='lg-row'>口似懸河心若寶鏡浙東身坐雲門浙西足跌雙徑開闡威音那畔之機提掇佛祖不犯之令起<span class='corr'>已</span>墜之宗綱續懸絲之慧命謂是散木師翁何異缽盂安柄</div>
</p></div>
<div class='div-other'><a id='mulu52' />
<p class='h2'>弁山入就老和尚像</p><p style="text-indent:0em" class="lg-abnormal"><div class='lg-row'>嚴冷如霜威不可犯金鍼玉線丕振家風拄杖竹篦鞭龍撻象一味木扎羹千般鑯酸餡九坐道場只者如斯四創叢林曾何兩樣名不可名狀不可狀孰敢謂是崆峒和尚</div>
</p><p style="text-indent:0em" class="lg-abnormal"><div class='lg-row'>弁山峰頂眾流截斷佛祖罔測端倪師表堂前把住要津衲僧無出氣分縱饒描得十分真機前一路誰看聽</div>
</p><p style="text-indent:0em" class="lg-abnormal"><div class='lg-row'>謂是師真孤負先師謂非師真豈能全晦分明面目全呈覿體寧容觸諱咦大地從教絕覆藏可使今古應無墜</div>
</p></div>
<div class='div-other'><a id='mulu53' />
<p class='h2'>自題</p><p style="text-indent:0em" class="lg-abnormal"><div class='lg-row'>三衣何似秋雲古一缽還同曉月明自是傳持無別物道慚嘗媿嶺南能</div>
</p><p style="text-indent:0em" class="lg-abnormal"><div class='lg-row'>者漢癡呆性情頗率眼底有珠胸中無物居新豐不厭幽深住玉崖不嫌塵俗三界縱坦夷四生恣游戲滿面是僧滿口非佛謂伊若是續傳燈笑煞西天千百億<span class='note-inline'>(象先請)</span></div>
</p><p style="text-indent:0em" class="lg-abnormal"><div class='lg-row'>行似孤雲野鶴止如鑑水澄潭言出思惟之表道統法界之函謂是睦堂叟重增眼翳謂非睦堂叟失所指南幸有鼎子隻眼親瞻<span class='note-inline'>(鼓山請)</span></div>
</p><p style="text-indent:0em" class="lg-abnormal"><div class='lg-row'>絲綸<span class='corr'>已</span>罷淅中潮一葦江波信自饒不憶邗關重把住更承悲願直鉤拋山廓落水洶濤爭看滾滾魚龍處變化飛騰徹九霄<span class='note-inline'>(頻吉請)</span></div>
</p><p style="text-indent:0em" class="lg-abnormal"><div class='lg-row'>格外有風規可提胸中無剩跡可挂到頭無一法與人反被人橫描豎畫<span class='note-inline'>(沖微請)</span></div>
</p><p style="text-indent:0em" class="lg-abnormal"><div class='lg-row'>者箇沒量漢生平絕思算肚裏黑儱侗口裏沒涯岸貶駁似是之非不怕人憎見聞若同之異嬾生讚歎住山不厭萬千春任教佛法從頭爛<span class='note-inline'>(自安請)</span></div>
</p><p style="text-indent:0em" class="lg-abnormal"><div class='lg-row'>滿目軒昂一身古朴說法了無文字應機鬼神難度混物和光數十年今朝<span class='corr'>卻</span>被人描邈<span class='note-inline'>(長沙到石函居士自寫師真請)</span></div>
</p><p style="text-indent:0em" class="lg-abnormal"><div class='lg-row'>面上無塵胸中磊落為無為而現有身空花鏡像兩依依作無作而機靡托石火電光難描邈靈木迢然鳳不棲依稀切忌按圖索<span class='note-inline'>(靈木記請)</span></div>
</p><p style="text-indent:0em" class="lg-abnormal"><div class='lg-row'>生平一種熱性萬狀千奇不吝文彩未彰<span class='corr'>已</span>前許爾當家親證<span class='note-inline'>(黃鹿谿居士請)</span></div>
</p><p style="text-indent:0em" class="lg-abnormal"><div class='lg-row'>面帶煙霞色心同古鏡妍即僧由妙手難寫箇中玄縱橫文彩交加處見得分明秪半邊<span class='note-inline'>(恒清監院請)</span></div>
</p><p style="text-indent:0em" class="lg-abnormal"><div class='lg-row'>閒不到身清不入骨語不澀言默不居訥咦影像昭然萬化門四生海內為船筏<span class='note-inline'>(蜀山請)</span></div>
</p><p style="text-indent:0em" class="lg-abnormal"><div class='lg-row'>面目依俙鼻孔彷彿任性不拘和光混物本非眾生亦非是佛堂堂語露太分明因底堆堆人不識<span class='note-inline'>(李慶雲請)</span></div>
</p><p style="text-indent:0em" class="lg-abnormal"><div class='lg-row'>眠雲枕石於古洞山中撈蝦摝蚌於玉崖溪畔空拋明月鉤徒把虛空架收捲絲綸歸去來從教人世重爭價<span class='note-inline'>(蒲首山憨牛請)</span></div>
</p><p style="text-indent:0em" class="lg-abnormal"><div class='lg-row'>眼不顧眉心直口快無與物伍有海獨邁描邈將衷翻成對待不對待舌頭元不挂脣邊徒使丹青加彩繪<span class='note-inline'>(藥西珍請)</span></div>
</p><p style="text-indent:0em" class="lg-abnormal"><div class='lg-row'>面目依俙神彷彿一回相見一回肅任伊看到古皇前六六元來三十六<span class='note-inline'>(徽予侍者請)</span></div>
</p><p style="text-indent:0em" class="lg-abnormal"><div class='lg-row'>者阿師心眼窄佛祖是生冤自<span class='corr'>己</span>如仇敵一味直儱侗肚裏卻墨黑碎須彌作一塵不奇剖太虛為兩片無忒處世不如為人極則且道是誰睦堂老賊<span class='note-inline'>(鑑副寺請)</span></div>
</p><p style="text-indent:0em" class="lg-abnormal"><div class='lg-row'>一塵不立萬象無羈華林園等空花示現娑婆界類水月含悲啟悟開迷而渾忘滲漏弘規正矩卻大有提持呵呵呵不自知等閑遇箇潘成老看破從前舊面皮<span class='note-inline'>(潘成吾居士請)</span></div>
</p></div></div>
<p class='juan'>元潔瑩禪師語錄卷第十終</p>
<div class='div-w'><a id='mulu54' />
<p class='h1'>行狀</p><p class="byline">藥山嗣法門人智願謹述</p><p>師請淨瑩字元潔雅慕陳蒲鞋之為人故別號睦堂弁山瑞白雪禪師之嫡嗣維揚江都莊氏子父繼芳母施氏一夕施夢一老衲至門自謂著過三緉銕鞋來此寄宿及誕盤坐垂丱隨母遁僧寺回發心持素年十三讀論孟未終失怙便疑父死何往遂堅志出家必欲超脫輪迴由是不樂世玩終日如愚同里少年輒以獃子呼之甫十七以出家志<span class='corr'>訴</span>母不許秋染劇疾瀕死見一老人曰吾今為汝抽疾從足肚抽出如竹者數十根復扶起曰疾愈當及時前進無滯於此甦時病稍減偶一方士至下一巨鎞流膿數升僅存皮骨而起至廿歲潛往金陵投鍾山師脫白扣以生死事示念佛持咒數息師精進行之不問晝夜明年參弁山瑞和尚於杭州報恩院便問如何是生死大事山曰誰將生死與汝曰某實不知請和尚開導山曰汝一向作何行業曰晝夜念佛山曰念者何人佛是何物師聞語疑甚遂從渡江抵戒珠寺晨參究暮請益不睡眠用工極苦至背腫胸脹如欲絕人不可忍耐如此歷二句偶舉首見燒燈者豁然猛省恍覺根身器界洞徹無依自是慶快匪常明晨入室通白山曰汝還有疑情否曰求信不可得安所容疑山曰汝過來師便過去山拈竹篦打云還會麼師遽呈偈曰靈明廓本洞徹十方隨機應物體露真常山曰只得其體不得其用曰如何是用山舉竹篦曰者箇喚作什麼師擬開口山便打退一日入室山舉海底泥牛話問眾云畢竟是那一句師當下釋然指旁僧曰此箇師僧紹興人山便打師一喝山曰你者喝落在甚處師又喝山直打出後在嘉禾陸宣公祠閱圓覺經至如來因地修圓覺者知是空花即無輪轉亦無身心受彼生死於是從前所得如一布袋傾落蓋時年廿三明春隨山上天台護國圓具山乃命師執侍巾缾未幾旋蒼弁又隨赴虔之崆峒當是時天童密雲禪師作禪燈之俑翻亂青原南嶽以下統系物議洶洶黃司理端伯余中丞大成既攷正其繆仍布其說於諸方山在崆峒閱其偽燈乃喟然曰法門亂矣吾當拔劍相助尋命師依龍藏五宗世系而正之又集其機緣語句合并古尊宿之拈頌為正訛一卷附於後凡若千卷是為傳燈世譜中丞余公得其書大異致書譽師為真法門龍象其後二十年法門中果有大變之事賴是書而大正師之力也庚辰春南昌建安國王貽書崆峒命山來主百丈祖席師因母老請假歸養山以雲門湛老人相傳源流手卷并法衣付授師不散辭隨山徑登百丈辛巳三月山臨示寂命師繼居方丈師辭曰某不足以辱叢林且二座在遂命泐公主之師扶靈龕往塔弁山旋負其母入寧之新豐山以終養焉母沒哀慕不飲食者累日心喪靜居作燒香偈有曰燒香仍假娘生手不散人前亂撒沙此哀而見於說法以報其母新豐在寧州南六十里號為萬山之間石溪從茅竹山來波瀨漂迅不可舟渡又無橋梁往來雖隆寒必衣裳厲揭而涉師門風孤峻不少假顏色饘粥不繼作務自如或有疲軟不堪者師拽鉏逐之曰諸方五味具足我者裏鈍鉏頭下無甚快活與汝汝來覓箇什麼由是道聲聞於吳楚間來者動經千里非辦道清苦自甘者莫能居熊孝簾廷昌參師曰行者因甚不先通報熊曰聞古有檀越入山土地神預知今豈無耶師曰妖不勝德曰如何是寶鏡軒師曰居士何得當面昧<span class='corr'>卻</span>熊設拜而去復以書來問法師荅曰昔山谷悟於桂香龐公吸盡江水此人人具足直與佛祖不隔一絲蓋緣不能窮究到自肯處遂視為深固幽遠耳崇禎之末師聞順天失守憂形干貌者久之或曰一治一亂自古如此何憂之深哉師曰不然吾輩飲食居處總賴國王水土祝之猶恐不勤一旦陷於敵焰汝豈木偶耶時諸郡兵興新吳諸紳以百丈深峻可以備屯禦泐公主大雄席將欲他往師慨然作書以貽當軸者廣引古今名士外護以開曉之事遂寢無何泐公亦逝宋侍御一貞以書延師繼其席師閉戶不納來使侍御語客曰此老當代高人也固知不可強師不出山十有餘載而鄂蒲諸護法嚮師道化書幣遠迎數四諸山碩德皆來排闥勸師行師不獲<span class='corr'>已</span>勉從之以順治十一年五月開法于蒲圻之延壽寺遂住玉崖山上方禪院一時馬沈余諸名進士謝黃鄒任諸孝廉皆就門人之列尹司馬民興謁師直造榻前師握拂子曰山野不諳世禮此室<span class='corr'>卻</span>無賓主尹曰弟子特為佛法到此師豎起拂子示之尹曰不知師曰此語最親切曰莫無聲無臭便是麼師擲下拂子曰會則便會豈可向死水中覓神龍哉蒲邑士大夫秀而文略喜談空宗無叢林接納學者師居之後求見者填門戶往來如川輸久益猒之既而洞山人來迎歸藉此得脫身去曰今而後何適而不可哉吾聞匡山東南之積秀吾將營凌霄而老焉遂登凌霄居無何吳興護法虛弁山法席迎師師詢專使曰先師墓上之木如昔否曰今拱矣師曰吾當往視之住後買山種松數十萬株躬與人夫行者同其事自開山至是吳越禪風大變師力鏟積弊效古風規率以身先搥拂之下居恒萬指師將增廣舊建或謂山不利于頻興舉前代興舉輒有所損師曰安有此理大平其基建僧堂數十楹於方丈後舉眾晏然解院事往修葺父墳于揚州親舊館師于平山禪院日夕問道因留結冬制是年師正五旬康熙初給練周公體觀出為江西巡南副使湖州總鎮浦公與之書曰弁山瑩老海內名尊宿道德可親吾甚不欲置之閒曠江西多名藍能為我長伸一臂乎周公欣然因命寧州署州事林貳守芹以雲巖延師師接書悵然曰吾母骨在其處亦旦夕思歸安散違命雲巖廢于寇燹軍民雜廬其地者廿有年師掩一室若無所事人南昌太守葉公舟行郡謁師清譚累日大悅諸紳士久歸嚮者皆來問所欲為師曰無佛殿何以莊嚴報化無法堂何以明其宣揚于是軍民去所廬一旦還其寺之故地七載之間大建法幢江西祖院此稱最雄太傅金公之俊顏曰無住名山初瑞老人赴百丈缾盂甚夥偶遭小瞥筠部使者雖陽奉建安旨而陰實持之師往見金公于南昌兵署告以情公曰為我致聲瑞老但安坐峰頭由是百丈以寧其後公自太傅府假歸聞師在揚州特艤舟待師相見敘舊歡甚師語以將往雲巖公曰吾昔視師分寧建無住菴於化城塔側撰文勒石容與其下今恨衰遲師其行也及聞寺宇峻工遂望題寺額命僧賫來之明年<span class='corr'>己</span>酉師赴藥山澧州守張公聖弘躬詣問道甚敬事又明年寧州<span class='corr'>刺</span>史徐公永齡迎歸雲巖又明年越州雲門顯聖虛席檀越耆舊皆必欲得師以主之書幣交至其年夏周公以官舫載師至金陵而別師年<span class='corr'>已</span>六十雖垂老重受祖庭命不敢以朽病而疲接誘陞堂入室略無虛日進院之明年壬子燈節後師次第作書命達源契曉峰英上江西湖南預報諸門弟子來越二月掃弁山瑞老人塔返棹耶谿未逾月赴天台護國請為師稟戒之地始終有在初入院上堂謝郡邑當事護法師曾有命吾到天台不久即歸六月策杖回顯聖不數日又封書辭遠近諸檀護從容買棹別諸同門至白巖與位中符公快譚法門細大促膝連床三晝夜風雨不憚復過道林曹山諸和尚塔逐一拜別自恣後回山示微疾趺坐匡床應酬不倦凡問疾者必委曲詳細一一開導諄諄不<span class='corr'>已</span>至又七月廿三晚兩序入問和尚尊候何如師曰今非昔比大家好心看守祖庭老僧住此未久勿累當住俟上江人到遵古闍維仍還雲巖吾念畢矣眾再拜曰老和尚還有什麼分付師良久定監寺出眾曰設有人問老和尚百年後事教某甲如何舉似師高聲云聽我說眾環侍移頃再請師放身欹枕吉祥而逝時廿四日丑時也明年三月眾門弟子扶龕西還供雲巖鳳山塔院又明年三月卜古洞山阿耨院後庚龍入手作坤山艮向選四月十八日吉時奉師靈骨并諸道具建塔以祀師發軔於洞山其葉落歸根良有以也師因心刻苦自厲誓不求安逸行腳攜一瓦硯老猶不易說法二十餘年門人錄其語積三十餘卷恒晏坐一方床脅未嘗至席所居叢林皆凋弊化成寶坊去則棄而不顧几之上不安無益文字唯華嚴涅槃維摩圓覺法華楞嚴諸經每春夏必細讀一遍率為恒課嘗謂諸方教人記公按騁機鋒臘月三十日手忙腳亂去在參得涅槃堂裏禪方是吾家種草師慈仁之氣溢眉宇間士大夫一見無不盡誠皈敬雖遍化楚越而法緣於寧為較深將赴雲門時凡所心經院鉅細未就緒者促工匠辦就之曰吾不復來視矣聞者疑之師蓋有意語也發之日士民送別於城東河頭者數千人皆涕泣師見亦淚下不可止避入船中呼長年速放船行自計音到雲巖設供致冥羅拜於影堂者無絕日拜必哭盡哀然後去師生於明萬曆壬子三月十七子時卒于清之康熙壬子又七月廿四日丑時世壽六十一僧臘四十有奇嗣法門弟子自谷山景洞山弼而下四十有人景輩前師而歿又十有人奉命開法者十人餘皆山隱以法自重得度稟戒者不計師之生平大略如此世謂師悟門超軼近代罕見其比唯高峰為似之至於事師事母雖古高僧常超道紀不過也龕未至日樗菴鼎法兄以願侍師有一日之先謂狀師之行無若願宜此鼎兄之讓德也然繼老人說法為鳳凰第二代兄也不當讓而願實懼師之美行將遺貴其誰堪乃不避<span class='corr'>僭</span>書以預徵明公巨擘銘師塔上片石亦可以為師狀之貳焉。</p>
</div>
<div class='div-w'><a id='mulu55' />
<p class='h1'>塔銘<span class='note-inline'>(并敘)</span></p><p class="byline">古杭白巖尊聖禪寺法弟淨符拜譔</p><p>歷觀古尊宿輩所以得聲馳八極美流千載者要皆以道德致非若世之豐功茂烈比豐功茂烈有時而盡而豐功茂烈之聲譽亦隨而盡之矣唯道德之入於人雖千百歲後苟一誦及未有不興歎企慕至於賦詩詠歌追思而不<span class='corr'>已</span>此其故何也蓋諸佛列祖之所示人者無他唯道德而<span class='corr'>已</span>而聖聖賢賢之所稱述者亦無他唯道與德而<span class='corr'>已</span>嗚呼道德之有於人如此可不以一言而述之哉然際此末法稱人天師者遍閭閻求所謂道德之有於身則星中之月實為罕見乃余於元潔瑩禪師見其一人焉師為達磨第三十九世孫蓋僧中龍象也今其嗣鼓山鼎公者自寧州雲巖來持櫟山願公所紀師行狀索塔上銘於余余以法門昆季誼不得辭因擇其生平弘法利人與夫真履實踐者約而言之用以俾後後之賢有所矜式云按狀師諱淨瑩字元潔號睦堂揚州江都莊氏子父繼芳母施氏夢老僧託宿有妊及誕盤坐多異徵年十三失怙疑人死不知所往遂決出家志二十投金陵鍾山脫白明年壬申走杭參弁山入就老人於報國問生死大事如何決了山曰誰將生死與汝師曰不知山曰汝向來作何行業師曰念佛山曰念者是誰佛是何物師窘無以對疑甚因從渡江結制戒珠苦參力究至忘寢食一夜偶舉首見燒燈者忽有省覺根身器界洞徹無遺明晨入告山山曰汝還疑否師曰求信不可得安所容疑山默之師呈偈曰靈明廓爾洞徹十方隨機應物體露真常山曰子只得其體不得其用師曰如何是用山便打又一日入室山舉海底泥牛話問師曰畢竟是那一句師指旁僧曰者僧是紹興人山便打師便喝山曰你者一喝落在甚處師又喝山直打出此師資所以稱水乳契合者其在是乎乙亥從山圓具護國典巾瓶未幾隨之崆峒時有亂禪燈之作俑者山懼師秉命發藏典備考五宗世系以定其譜并集諸傳燈傳法機緣語為書曰傳燈正訛甲乙間法門統系之變得辨白歸正實籍之也然則師之為法門苦心在學地時<span class='corr'>已</span>早具一副爐韝矣庚辰春山以從上佛祖授受事特為囑累秋侍出遷百丈明年山化去師為扶龕還弁入塔罷即奉母入寧州新豐山傚陳蒲鞋故事別號睦堂蓋本此新豐去州南六十里當萬山岑寂中雲水流非真實為道者不得而至有至者師唯嚴其規勵其參不肯少假辭色嘗曰諸方五味具足我者裏枯澹務重無甚快活汝來此覓個什麼由是道風日遠居者益眾適百丈虛位侍御一貞宋公邀師繼席使至師不納貞以為當代高人不可強益重之澗飲木食不出山十有餘年<span class='corr'>已</span>而鄂蒲響其化紳衿三致請師唯峻拒至有排闥而勸者再師始從之以順治甲午開法蒲圻延壽久醞新開一時抱道衲子驚謂見遲嗣有遷玉崖之上方匡之凌霄<span class='corr'>己</span>亥遷吳興弁山及維揚平山康熙壬寅遷寧州雲巖<span class='corr'>己</span>酉遷澧州藥山辛亥遷越州雲門及台之護國是為師九坐道場也夫一粥之緣關乎夙昔住持天選業有舊章師所坐道場乃半屬祖席非道德之有於身又豈能乎當住蒲圻日司馬民興尹公謁直造榻前師給曰者裏<span class='corr'>卻</span>無賓主尹曰弟子原為佛法來師豎拂子示之尹曰不知師曰此語最親切尹曰莫無聲無臭便是麼師擲下拂子曰死水裏覓甚神龍師接人敏捷概如此於是士大夫喜與之遊不徒學者川赴矣弁山為余猶父人就老人開山以歲儉風規稍弛師承乏憾甚乃為力行古道百務率以身先買山種松擴搆僧堂一皆與眾僧日同其事而三吳兩浙禪風為之一新實師致也雲巖為晟祖開宗宏業以廢於寇燹軍民雜廬其中廿有餘年師赴巡南副使體觀周公請入院乃獨掩一室若無所事南昌守葉公天木特謁師師竟日唯清談略不及院事公悅甚頃願執門弟子禮有問師何不一開爐韛使鈍鐵生光師乃曰供佛無殿何以致敬說法無堂何以成規吾非無意特有待耳軍民感其德悉去所廬還其固有師於是一展經濟六七年間無論佛殿僧堂凡叢林所宜有者皆煥然一新人咸尊為晟祖再來豫章博菴黎公學憲嘗作文紀之若雲門者則又吾大父散木老人闡揚從上宗旨處代繼其席者非有素行協孚輿論則不得而預師繼之宜也乃不謂遂為師謝聞名地入院之明年壬子燈節後作書召江西湖南諸門人意若有所預示焉者護國為師稟戒處義不得不躬為經理斯有安置住持及交納事六月歸雲門遽封書辭遠近檀護別諸同門念余舊買舟載過白巖相與快譚數晝夜法門巨細無不盡言及回遽示微疾然目惟危坐諄諄訓誡不少懈又七月廿三晚兩序人問和尚尊候如何師特從容論之曰吾住此不久忽累常住遵古闍維仍還雲巖吾念畢矣一眾為之愕然監院乃問和尚百年後事儻有詢及未審如何舉似師高聲曰聽吾說眾瞪目師則放身就枕逝之矣當廿四丑刻癸丑三月門人遵治命扶龕還供雲巖甲寅四月十八奉靈骨建塔於古洞山阿耨院後得庚龍坤山艮向蓋師素願也於戲異哉師方視器界為浮漚等身心同夢幻乃於六十年間事始則發軔於此終則藏骨於此豈即古所謂葉落歸根者歟師生明神宗萬曆壬子三月十七寂康熙壬子又七月廿四世壽花甲一周有奇僧臘四十餘一嗣法弟子四十三人得度秉毘尼者不盡計受鉗錘之益去而為諸方之胤者指不勝屈居常危坐不臥奉重是勤不偏眾不放逸几案不置無益文字不喜滋學者知解嘗曰參得涅槃堂裏禪方有學道分此蓋過來人語夫師乃邗人邗古稱繁華地而師之立身操行乃能克苦勵志其為人處<span class='corr'>己</span>清涼十事持身亦莫過是人以為乘願再來者宜也法化行楚浙於寧為尤故計至雲巖日七眾羅拜影堂躄踊流涕者不<span class='corr'>已</span>去今六七載若緇若白無論飲師之德每一誦及咨嗟感歎不淚下亦不<span class='corr'>已</span>嗟乎當此倫常滅裂之秋自非道德之有於身其感人何以能此以是而述之以是而傳之誰不曰可師說法二十年動靜語默唯法門是重語錄若干卷皆自胸襟中流出不假思惟而宇內同志者固不乏其人若乃革偽明真捷徑暢快舍師則余不得而知之矣憶與師自聽論常明至同侍入就老人於崆峒百丈間實為有年故知師者詳莫余若因特為敘之然僅十之一耳至若實證密修潛行妙用之極則唯師自知而<span class='corr'>已</span>余豈能殫述哉僅援筆勉為之銘銘曰。</p>

<div class="lg regular"><div class='lg-row'>佛祖迭興　示唯道德　道德於人　千古標格</div>
<div class='lg-row'>肇自鷲嶺　沿及弁岡　器水傳器　漸見汪洋</div>
<div class='lg-row'>一曲新豐　師尤善唱　音律靡關　超乎浩蕩</div>
<div class='lg-row'>道場九坐　法說廿年　鳳翔獅吼　物無不然</div>
<div class='lg-row'>補弊救偏　鼎新革故　師所意之　雲奔水赴</div>
<div class='lg-row'>還鄉曲奏　聲咽鑑湖　曰聽我說　海湧山趨</div>
<div class='lg-row'>葉落歸根　洞山最始　院後坤山　窣堵雄峙</div>
<div class='lg-row'>修水浩浩　南山巖巖　黃金璀璨　萬象同參</div>
<div class='lg-row'>太虛可銷　斯塔無恙　道兮德兮　金湯是仗</div>
<div class='lg-row'>攸攸嘉運　際美新豐　師其永蔭　匝地麟蹤</div>
</div></div>
</div><!-- end of div[@id='body'] -->
</body></html>