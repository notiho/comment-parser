<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徹庸和尚谷響集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>妙峰山開山善知識徹庸禪師小傳</p><p>徹庸，舊號徹融，易融而庸，則自余始住。余讀《禮》青蓮蘭若，汗漫《華嚴》大指與吾儒《中庸》義互發而頓顯。彼既徹而復融，政如儒友家談切而磋、既琢而磨，愈進愈入，終生無我歇腳處。互於互庸而奇，近而遠、小而大，入纏垂手迥脫凡情，豈淺根劣種一肩擔玄？故以庸易之乃徹，於此深信不疑，世亦遂稱「妙峰山德雲比丘徹公」云。</p>
<p>是時，師已從空觀入定、又從定發慧，知見正而性光朗，疑情勃勃欲動，而話頭時節逼拶上身矣！欲罷不能，佛力加被，密藏印證，讚歎者久之，喜滇中佛法幢在茲！豈誣也哉？比得《古庭錄》，心師之恍若付囑者，語言文字外卓有覷入，得大自在。一時道風旁暢，門庭聳峻，得法弟子，則有無住，名弘如者；又有法海，名弘一者。一得髓、一得骨，聲震雞山。試問老盤當時門宇有此半個上坐不？一輪皎月，萬行莊嚴，日升川至。妙峰山之為少室、為曹溪，誠不可知；知其為盤龍、為歸化寺祖庭，斷不疑矣！</p>
<p style="margin-left:3em">天台葛閬陶珽識</p>
</div>
<div class='div-xu'><a id='mulu2' />
<p class='h1'>谷響集序</p><p>吾滇自飲光入定，華首門前天高日午，袈裟石上花放鳥啼。爾後代有名賢闡揚宗教，最著若盤龍、古庭，瞬目揚眉穿人鼻孔，無那末法沉淪牽纏義海。雖正法眼藏尚在西南，而拈花公案寥寥絕響，不啻法堂前草深一丈而<span class='corr'>已</span>。所幸產我徹公，手提正令，善吹無孔笛，直教頑石點頭，吞盡棘栗蓬，嬴得木人眨眼。然且不惜婆心，放出辣手結集《曹溪一滴》，與諸方換卻眼睛，為前人重開生面，功亦偉矣！法莫尚焉！</p>
<p>緣公也，家世力農，不習儒業，幼歲出家，質鈍語蹇，因禮觀音號，豁然開朗，十八歲見頓悟要論《維摩經》，知所用心處；又以空觀習定，大有得力處；及讀大慧、中峰諸書，乃知用無所用、得無所得處，而未敢足也。邂逅密藏和尚印證四楞，始覺帖地，此廿五以後十年行徑。歲丁<span class='corr'>巳</span>，余兄弟延為先君轉經，即皈依，恐後不啻針芥投，而水乳合也，天緣哉！</p>
<p>甲<span class='corr'>戌</span>秋，家不退小草出山邀之來南，禮普陀，請大藏。時密雲和尚佩祖心印說法於天童，公往謁，童一見便問：「萬里到此，費卻多少草鞋錢？」公曰：「某甲乘船而來。」又問：「來此作甚麼？」曰：「有事借問得否？」童曰：「你在甚麼處？」曰：「和尚還見麼？」童擬取杖，公便喝，童打，公接住送一送，童曰：「你作甚麼？」公曰：「和尚要杖，便送還。」童大喜，遂許入室。氣吞諸方，咸稱吾道南矣！久留之不可，以請藏，期迫還。金陵諸縉紳，若今大宗伯增城、葉公總制修齡、楊公直指二瞻、趙公吾卿、學士昆華、王公給諫敬與戈公武部蘭室、阮公國博、完璞趙公皆引為方外交。而戈公深心信向，即楊大年於廣慧，趙清獻於佛慧，不是過序。公所著《夢語》喚醒人人，而師在妙峰與諸高足三三兩兩語東話西。無住上人為公法子，不愧家風，編次其語，題曰「谷響集」，問序于余，以附《曹溪一滴》後。天法不孤起，時亦待人，吾不知飲光再來與否？而臨濟嫡骨血仍還之西南，俾盤龍、古庭林林鼎立，從前拈花公案殊不寂寞，何快如之？余自媿佛頂著糞，公為我懺悔乃可。</p>
<p style="margin-left:2em;text-indent:-2em">崇禎九年丙子初夏西南學人陶珙沐手書于水部公署</p>
</div>
<p class='juan'><a id='mulu3' />曹溪一滴卷之八<span class='note-inline'>(徹庸和尚谷響集)</span></p><p class="byline">侍者洪如隨錄</p>
<div class='div-other'><a id='mulu4' /><p>妙峰山升佛上座，師秉拂示眾云：「大眾還會麼？釋迦老子來也，若也不會，未免山僧為汝諸人饒舌去也。秪如教中道：『法性遍在一切處，一切眾生及國土；三世悉在無有餘，亦無形相而可得。』又道：『天上天下無如佛，十方世界亦無比；世間所有我盡見，一切無有如佛者。』既道無形相而可得，又謂一切無有如佛者，汝等諸人作麼生商量？」良久云：「善來世尊！安然而住。」拈拄杖，下座。</p>
<p>師曰：「上前一步，不如退後一步。上前一步死，退後一步亡；只如不進不退，未免死水裏浸殺。諸仁者作麼生是出身之路？」</p>
<p>師曰：「有心思量是賊，無心思量是魔；總不恁麼，又是鬼窟裏活計。」以眼顧視大眾，便下座。</p>
</div>
<div class='div-other'><a id='mulu5' />
<p class='h1'>示月面禪人法語</p><p>我說恐你信不及，你即是佛，莫別思想。這箇會不來，且將眼前事問汝，汝一一答來。「今日是甚麼日？」曰：「初一。」「怎麼是初一？」眾無對。曰：「爾等可從這初一數起。」曰：「初一、初二、初三、初四至初八。」曰：「又將這初八作初一數起，數至二十八；又以此二十八作初一，轉數回去。」如是往返數次，眾無會者。師曰：「月小以二十九日為三十，以三十為初一；月大以三十為二十九，以三十一為初一。大眾！初一從何處起？爾等會得日子頭落處，便會得佛法。」</p>
<p>月面禪人初不相識，爾在寧州、我居妙峰，雖都在一法中為僧，而各不相識亦不知名，況知學道與不學道乎？蓋因漢禪客於去歲問我大事因緣，一語相投便服膺座下，朝參暮參。而月面禪人與漢有道舊，聞漢之去就，遂駭然驚異，不遠千里來，得得訪漢禪客。遭際此時，見此間山僧一眾各究本有，知以為非常，特發希有心，捨其舊習要改觀參禪，以其心事直白上妙峰，再三懇切誓捨一生，以死為期不悟不歇。頭區區再三請問妙峰，妙峰被他拶逼不過，不得<span class='corr'>已</span>而將惡水向伊頭上驀澆，舉目前事問伊。</p>
<p>因伊向者與我請《華嚴合論》讀，問妙峰：「云何是剎那際？」當時只得結角羅紋向伊道：「你問甚麼？」而月面不會，決要請我於此日說禪。但禪豈可是說得的，又豈是參得的？說得的是唇舌牙齒風息鼓播而成音聲；參得的是意想交加鑽研而成道理。都是戲論，都是法塵，禪豈任麼而然？教中謂：「若以思惟心測度如來大寂滅海，如取螢火燒須彌山」，又云：「是法非思量分別之所能解」。我又爭說得？說得底是埋沒汝，如今不說你又不明白，只得以目前俗事對汝說，會得目前便會佛法。</p>
<p>你問云何是剎那際？你但看既如此數將去，何處是起頭？何處是結尾？莫是二十九前三十後作起頭結尾乎？決定要知下落處，審得出、勘得破，便知剎那際落處，切不可作三世本空無時無有在處一句說過以為了當；又不可以十世古今始終不離於當念作憑據；又不得數日子過時光。趙州云「諸人被十二時辰使，老僧使得十二時辰」；雲門云「十五日前不問汝，十五日後道將一句來」；百丈云「日日是好日」。勘得破日子頭，便勘得破數，老漢用處便知，使得十二時話，亦勘得破剎那際三昧。</p>
<p>善財童子從文殊師利所至妙峰山見德雲比丘，最後至普賢菩薩處，中間經歷一百一十城五十三員善知識。於諸善知識處所得法門，各各不可思議，而於普賢法門中，不啻如一滴水投於大海，盡將從前所得法門一一忘卻；於普賢身毛孔中，行一步過不可說佛剎。月面禪人會得日子頭落處，便會得此，與古今十方三世諸佛、諸代祖師、十二類生，一時成道福城東際，普賢毛孔總不出爾腳跟下。大眾還會麼？會則直下便是，莫於意根下左思右想，纔落思想便隔千萬里；若果會不來，雖將這日子頭落在何處大起疑情，一七、二七、三七日乃至一年、二年，拶定追審推問，務要知其下落。大眾果要敵他生死，莫將此事當兒戲，參須真參，悟須實悟，時不待人，伏惟珍重。</p>
</div>
<div class='div-other'><a id='mulu6' />
<p class='h1'>書傻僧請雲臺山孔雀殿疏</p><p style="text-indent:0em" class="lg-abnormal"><div class='lg-row'>實際理地不受一塵；事相門中不捨一法。於此會得，鳧鴈孔<span class='corr'>雀</span>飛舞翱翔；其或未然，寶網光重為說偈。拈疏云：「諸檀越大家上。」</div>
</p></div>
<div class='div-other'><a id='mulu7' />
<p class='h1'>讚</p>
<div class='div-other'><a id='mulu8' />
<p class='h2'>苦行佛</p><p style="text-indent:0em" class="lg-abnormal"><div class='lg-row'>謂是夷齊，卻不去採薇；謂是巢許，不洗耳前溪。疑為伊尹呂望，不聞永鎮邦畿；好象吳泰伯，斷髮文身走入千巖萬壑裏，為甚的受冷耽饑？莫不是淨飯太子捨金輪王位證阿耨菩提。</div>
</p></div>
<div class='div-other'><a id='mulu9' />
<p class='h2'>救苦觀音</p><p style="text-indent:0em" class="lg-abnormal"><div class='lg-row'>曠大劫來從聞思修，娑婆界內施大無畏，人皆以耳聞，獨我以眼聽，獲二殊勝、四大思議、十九說法、十四無畏，是故我名為觀世音！夜叉、惡鬼、毒龍、猛獸，生死趣中聲叫聲應，叫處即應不離爾近，你受苦時正我心病，是心病如何不應？出入爾邊說汝不信，為汝不信累我成病，從劫至劫相連綿，要窮除是虛空盡。</div>
</p></div>
<div class='div-other'><a id='mulu10' />
<p class='h2'>圓通觀音</p><p style="text-indent:0em" class="lg-abnormal"><div class='lg-row'>耳裏聞聲，口中食味者，些子不費纖毫氣力。大海中風吹浪滾，小村裏雞啼犬吠。休說從聞思修，謾言入三摩地；昔日祗洹精舍，二十五人中第一。</div>
</p></div>
<div class='div-other'><a id='mulu11' />
<p class='h2'>達摩大師</p><p style="text-indent:0em" class="lg-abnormal"><div class='lg-row'>一陣腥羶氣，特地往西來；吹到大梁國，平空起骨堆。打落當門齒，絕江去過魏；自後熊耳峰，日日禍胎起。毒他毒不死，逐他逐不回；兀坐碧巖前，含嘿不出氣。遍地一國人，都沒奈何你；霜寒雪飄飄，凍徹你精髓。不是神光來，看你如何起；送出五乳峰，都盧一張嘴。最後去活埋，又留一隻履；咦！這隻履千古，與人作禍基。</div>
</p></div>
<div class='div-other'><a id='mulu12' />
<p class='h2'>六祖赴舂</p><p style="text-indent:0em" class="lg-abnormal"><div class='lg-row'>唯舂不起，大石墜腰；腳腳踏著，下下實落。紅穀白米，努力磕磋；十斗一臼，五斗窩。愈舂愈白，轉掃轉多；米熟了未？只欠篩簸。</div>
</p></div>
<div class='div-other'><a id='mulu13' />
<p class='h2'>天台三聖</p><p style="text-indent:0em" class="lg-abnormal"><div class='lg-row'>寒山今<span class='corr'>已</span>去，拾得不復有；天台空千載，花開還依舊？拾得真拾得，不是偶然稱；常時把掃帚，無人處噓聲。豐干何處人？每自乘虎出；到處沒相知，寒拾是心腹。南無文殊尊！南無普賢父；應供正遍知！如聲叫空谷。</div>
</p></div>
<div class='div-other'><a id='mulu14' />
<p class='h2'>補衲</p><p style="text-indent:0em" class="lg-abnormal"><div class='lg-row'>白雲幾片，清風一線；拈頭作尾，補成一件。年老眼花，氣衰力倦；更有一縫，虛空那邊。</div>
</p></div>
<div class='div-other'><a id='mulu15' />
<p class='h2'>翻經</p><p style="text-indent:0em" class="lg-abnormal"><div class='lg-row'>讀罷殘經，月將為落；念爾沙彌，添香則那。目不識字，合掌已過；甚深法藏，南無南無。</div>
</p></div>
<div class='div-other'><a id='mulu16' />
<p class='h2'>道高</p><p style="text-indent:0em" class="lg-abnormal"><div class='lg-row'>大海在手，虛空在口；象罔之珠，忽前忽後。龍虎聞經，拏攫哮吼；善哉尊者，將何為咒？</div>
</p></div>
<div class='div-other'><a id='mulu17' />
<p class='h2'>德重</p><p style="text-indent:0em" class="lg-abnormal"><div class='lg-row'>千重山裏，敷草而坐；鬧市街頭，攜杖而過。身似閒雲，意如野鶴；我無道德，何從欽著？</div>
</p></div></div>
<div class='div-other'><a id='mulu18' />
<p class='h1'>偈頌</p>
<div class='div-other'><a id='mulu19' />
<p class='h2'>讀華嚴</p><p style="text-indent:0em" class="lg-abnormal"><div class='lg-row'>大哉至教，不可思議；此妙法門，曠劫難遇。我今一見，精神超益；始終不離，因果同時。剎海毛端，一念三世；不去不來，非他非自。如大圓珠，方方皆是；渾絕上下，了無彼此。如琉璃瓶，盛多芥子；粒粒分明，纖毫不隱。住一切住，起一切起；毘盧遮那，法界眾生。肝膽相連，中間無倚；是故善財，悟入法界。五十三人，互換皮袋；外道天魔，惡王淫女。劍樹刀山，濩湯爐炭；無孔鐵鎚，嘉州大像。去一就一，轉成戲謗；取正捨邪，覿面乖張。不用親疏，不分內外；以少方便，得大自在。不歷諸地，不論僧祗；道貴平常，大心凡夫。一下頓證，十方輕快；了了圓明，永無罣礙。</div>
</p></div>
<div class='div-other'><a id='mulu20' />
<p class='h2'>靜坐</p><p style="text-indent:0em" class="lg-abnormal"><div class='lg-row'>竟日清閑無一事，心中猶若太虛空；虛空但空無一物，心內青天數萬重。</div>
</p></div>
<div class='div-other'><a id='mulu21' />
<p class='h2'>觀蟻</p><p style="text-indent:0em" class="lg-abnormal"><div class='lg-row'>閒來徐步謾徑行，拳山枝木可乘陰；回觀蟻聚叢沙裏，笑我來生三界身。</div>
</p></div>
<div class='div-other'><a id='mulu22' />
<p class='h2'>蒼蠅</p><p style="text-indent:0em" class="lg-abnormal"><div class='lg-row'>鑽頭刺尾實奔忙，面前不透幾多難；如何不走來時路，卻在這裏撞紙窗？</div>
</p></div>
<div class='div-other'><a id='mulu23' />
<p class='h2'>螃蟹</p><p style="text-indent:0em" class="lg-abnormal"><div class='lg-row'>近視旁觀似轉身，定看依舊是橫行；多少世人觀不足，者個眾生笑殺人。</div>
</p></div>
<div class='div-other'><a id='mulu24' />
<p class='h2'>螢蟲</p><p style="text-indent:0em" class="lg-abnormal"><div class='lg-row'>螢火之光執幾多，腐草尚不能奈何？學道不知心地者，看燒須彌著也麼？</div>
</p></div>
<div class='div-other'><a id='mulu25' />
<p class='h2'>上天童密雲和尚報國院小參</p><p>未得個入頭，遭毒害了也；既得個入頭，遭毒害了也。偈云：</p>
<p style="text-indent:0em" class="lg-abnormal"><div class='lg-row'>當頭一棒破天荒，耀古騰今赤骨寒；海宇一吞雲外去，癡人猶在是非關。</div>
</p></div>
<div class='div-other'>
<p class='h2'>又</p><p style="text-indent:0em" class="lg-abnormal"><div class='lg-row'>多年六國未寧，今日通身快樂。明月拿在手，青天覓不著。活活活！萬象森羅都拂卻，誰解當中一點惡？</div>
</p></div>
<div class='div-other'>
<p class='h2'>又</p><p style="text-indent:0em" class="lg-abnormal"><div class='lg-row'>大用堂堂現前，不離聲色語言；只要直心直行，自然處處方圓。</div>
</p><p style="text-indent:0em" class="lg-abnormal"><div class='lg-row'>大用堂堂現前，落落乾坤兩邊；拄杖直通上下，打盡此土西天。</div>
</p><p style="text-indent:0em" class="lg-abnormal"><div class='lg-row'>大用堂堂現前，城中車馬駢闐；都是穿衣吃飯，莫教念佛參禪。</div>
</p><p style="text-indent:0em" class="lg-abnormal"><div class='lg-row'>大用堂堂現前，多年枉費鑽研；今日當機劈面，擬著依然半天。</div>
</p><p style="text-indent:0em" class="lg-abnormal"><div class='lg-row'>大用堂堂現前，丈夫志氣沖天；遇佛當頭一棒，只教海宇平恬。</div>
</p></div>
<div class='div-other'>
<p class='h2'>又</p><p style="text-indent:0em" class="lg-abnormal"><div class='lg-row'>若人欲識天真佛，只向穿衣吃飯觀；曠大卻來無面目，切忌當機喚作禪。</div>
</p><p style="text-indent:0em" class="lg-abnormal"><div class='lg-row'>不須端坐與忘情，此事猶來者麼寧；入水入山隨他去，到處拈土便成金。</div>
</p></div>
<div class='div-other'><a id='mulu26' />
<p class='h2'>同顓愚法師禮德山祖庭</p><p style="text-indent:0em" class="lg-abnormal"><div class='lg-row'>多年嘗慕周金剛，今踐金剛大道場；進步燎空青龍鈔，回眸便是寶華王！赤體只教捱白刃，通身那許更商量；參罷吾與真面目，山茫茫又水茫茫。</div>
</p></div>
<div class='div-other'><a id='mulu27' />
<p class='h2'>答問如何是徹庸</p><p style="text-indent:0em" class="lg-abnormal"><div class='lg-row'>庸普通通庸普通，徹迫窄窄徹迫窄；木人夜半火中回，撞著石女笑咳咳。秤錘飛出井欄來，鐵牛頭上三點血；個事惟許黧奴知，胡言漢語難辯別。</div>
</p></div>
<div class='div-other'><a id='mulu28' />
<p class='h2'>戒殺</p><p style="text-indent:0em" class="lg-abnormal"><div class='lg-row'>前世他負人，今生汝殺他；一般甚慘惡，冤家對冤家。猶如雙輪車，展轉為高下；何時得休歇？南無佛菩薩！</div>
</p></div>
<div class='div-other'><a id='mulu29' />
<p class='h2'>獵者獲鳥</p><p style="text-indent:0em" class="lg-abnormal"><div class='lg-row'>隨身生就天然羽，從來高下任吾舉；而今誤中牢籠計，一踏繩頭飛不起。</div>
</p><p style="text-indent:0em" class="lg-abnormal"><div class='lg-row'>來時翩翩逐隊行，去則群歸爾獨殃；但恨隔江難救汝，此情付在急流湍。</div>
</p><p style="text-indent:0em" class="lg-abnormal"><div class='lg-row'>昭靈一物與我同，吾人何不揣心中？頃刻教他毛羽落，聞聲爭忍下喉嚨。</div>
</p><p style="text-indent:0em" class="lg-abnormal"><div class='lg-row'>一陣飛鳥下平川，中間數箇不能還；只為饑腸來乞食，那期特地遭他網？</div>
</p></div>
<div class='div-other'><a id='mulu30' />
<p class='h2'>參禪偈</p>
<div class="lg regular"><div class='lg-row'>參禪如覓仇，　無事強添愁；　若要心自在，</div>
<div class='lg-row'>除非死對頭。</div>
</div>
<div class="lg regular"><div class='lg-row'>參禪起疑情，　如山塞住面；　沒處下心思，</div>
<div class='lg-row'>日在東邊現。</div>
</div>
<div class="lg regular"><div class='lg-row'>參禪到罷功，　心意自然窮；　目前如有法，</div>
<div class='lg-row'>還是運不通。</div>
</div>
<div class="lg regular"><div class='lg-row'>參禪纔攝心，　便被心所礙；　形影不相離，</div>
<div class='lg-row'>何時得自在？</div>
</div>
<div class="lg regular"><div class='lg-row'>參禪不是習，　參禪不是修；　生死不明白，</div>
<div class='lg-row'>只向本參求。</div>
</div>
<div class="lg regular"><div class='lg-row'>參禪不是止，　參禪不是觀；　一箇疑團心，</div>
<div class='lg-row'>鑽在話頭上。</div>
</div>
<div class="lg regular"><div class='lg-row'>參禪只要明，　不是專去妄；　把這生死心，</div>
<div class='lg-row'>翻將過來看。</div>
</div>
<div class="lg regular"><div class='lg-row'>參禪無智巧，　只要妄緣了；　心歇即菩提，</div>
<div class='lg-row'>莫更從頭討。</div>
</div>
<div class="lg regular"><div class='lg-row'>參禪參者箇，　舉意處便錯；　擬欲問如何？</div>
<div class='lg-row'>便與劈面唾。</div>
</div>
<div class="lg regular"><div class='lg-row'>參禪參萬法，　那吒遇黑殺；　夜轉奪命符，</div>
<div class='lg-row'>兩眼盡突瞎。</div>
</div>
<div class="lg regular"><div class='lg-row'>參禪參狗子，　當門便打死；　捉敗老趙州，</div>
<div class='lg-row'>勘破這些子。</div>
</div>
<div class="lg regular"><div class='lg-row'>參禪消息通，　心意全不會；　春信到枝頭，</div>
<div class='lg-row'>萬物猶如醉。</div>
</div>
<div class="lg regular"><div class='lg-row'>參禪莫思多，　思多轉迷瞞；　多少參禪客，</div>
<div class='lg-row'>只向意裏忙。</div>
</div>
<div class="lg regular"><div class='lg-row'>參禪何所得？　萬里徒跋涉；　家住海南西，</div>
<div class='lg-row'>日出面前黑。</div>
</div>
<div class="lg regular"><div class='lg-row'>參禪何所了？　中天明月皎；　只此妙峰山，</div>
<div class='lg-row'>德雲何處坐？</div>
</div>
<div class="lg regular"><div class='lg-row'>參禪達至理，　不離日用間；　春夏秋冬佛，</div>
<div class='lg-row'>東西南北天。</div>
</div>
<div class="lg regular"><div class='lg-row'>參禪得佛時，　不離五蘊心；　不是身變化，</div>
<div class='lg-row'>只是識性停。</div>
</div>
<div class="lg regular"><div class='lg-row'>參禪有法則，　全身臥聲色；　日出滿江紅，</div>
<div class='lg-row'>薄暮通天黑。</div>
</div>
<div class="lg regular"><div class='lg-row'>參禪參不著，　胡僧亦錯過；　堆堆熊耳峰，</div>
<div class='lg-row'>九年長枯坐。</div>
</div>
<div class="lg regular"><div class='lg-row'>參禪有所得，　打殺這奴賊；　參禪無所得，</div>
<div class='lg-row'>打殺這奴賊。</div>
</div>
<div class="lg regular"><div class='lg-row'>參禪參得時，　參禪自不識；　參禪參得識，</div>
<div class='lg-row'>辜負諸祖師。</div>
</div></div>
<div class='div-other'><a id='mulu31' />
<p class='h2'>法元洪如禪人</p>
<div class="lg regular"><div class='lg-row'>參禪為不了，　強立一箇參；　若是上上士，</div>
<div class='lg-row'>直下便承當。</div>
</div>
<div class="lg regular"><div class='lg-row'>參禪者件事，　宜要大根器；　鄙志狹劣兒，</div>
<div class='lg-row'>終是望崖退。</div>
</div>
<div class="lg regular"><div class='lg-row'>參禪莫求真，　求真妄轉生；　波停即是水，</div>
<div class='lg-row'>歇即菩提心。</div>
</div>
<div class="lg regular"><div class='lg-row'>參禪莫怕死，　只要知道死；　我身即虛空，</div>
<div class='lg-row'>死個甚麼子？</div>
</div></div>
<div class='div-other'><a id='mulu32' />
<p class='h2'>法海洪一禪人</p>
<div class="lg regular"><div class='lg-row'>參禪無一能，　只要心地平；　汝今莫狐疑，</div>
<div class='lg-row'>密密是家珍。</div>
</div>
<div class="lg regular"><div class='lg-row'>參禪這個人，　了了亦非真；　法法都不是，</div>
<div class='lg-row'>瞎子睜眼睛。</div>
</div>
<div class="lg regular"><div class='lg-row'>參禪須決擇，　水底看明月；　分明在目前，</div>
<div class='lg-row'>撈起他不得。</div>
</div>
<div class="lg regular"><div class='lg-row'>參禪沒安排，　休使心意猜；　三界無繫縛，</div>
<div class='lg-row'>那個入母胎。</div>
</div></div>
<div class='div-other'><a id='mulu33' />
<p class='h2'>法明淇聞禪人</p>
<div class="lg regular"><div class='lg-row'>參禪等虛空，　一物更莫提；　絲毫如不了，</div>
<div class='lg-row'>萬劫費心機。</div>
</div>
<div class="lg regular"><div class='lg-row'>參禪存知見，　昧卻主人公；　一翳在眼時，</div>
<div class='lg-row'>空中花片片。</div>
</div></div>
<div class='div-other'><a id='mulu34' />
<p class='h2'>彌庵洪漢禪人</p>
<div class="lg regular"><div class='lg-row'>參禪絕疏親，　無古亦無今；　欲識禪宗旨，</div>
<div class='lg-row'>泥牛水上行。</div>
</div>
<div class="lg regular"><div class='lg-row'>參禪非小可，　如與萬人敵；　一擊破重圍，</div>
<div class='lg-row'>處處狼煙息。</div>
</div></div>
<div class='div-other'><a id='mulu35' />
<p class='h2'>德雲洪眾禪人</p>
<div class="lg regular"><div class='lg-row'>參禪參何物？　法界沒依止；　縱是張僧繇，</div>
<div class='lg-row'>難描這些子。</div>
</div>
<div class="lg regular"><div class='lg-row'>參禪有別旨，　不屬見聞知；　兀兀似枯椿，</div>
<div class='lg-row'>聲色如木石。</div>
</div></div>
<div class='div-other'><a id='mulu36' />
<p class='h2'>月面洪所禪人</p>
<div class="lg regular"><div class='lg-row'>參禪無別法，　不使念頭雜；　魔佛盡皆揮，</div>
<div class='lg-row'>說甚無生話？</div>
</div>
<div class="lg regular"><div class='lg-row'>參禪要決定，　步步往前奔；　不下死工夫，</div>
<div class='lg-row'>何時得相應？</div>
</div></div>
<div class='div-other'><a id='mulu37' />
<p class='h2'>道庵洪南禪人</p>
<div class="lg regular"><div class='lg-row'>參禪如覓物，　翻過古窠窟；　撞破太虛空，</div>
<div class='lg-row'>還在舊落處。</div>
</div>
<div class="lg regular"><div class='lg-row'>參禪勇猛力，　勿使有空隙；　坐斷命根時，</div>
<div class='lg-row'>渾身赤歷歷。</div>
</div></div>
<div class='div-other'><a id='mulu38' />
<p class='h2'>普門廣衢禪人</p>
<div class="lg regular"><div class='lg-row'>參禪如上陣，　拼此一生命；　趕罷心也酸，</div>
<div class='lg-row'>加上鐵拄棍。</div>
</div>
<div class="lg regular"><div class='lg-row'>參禪莫生厭，　堅久自成片；　默默不移時，</div>
<div class='lg-row'>賊在家中現。</div>
</div></div></div>
<div class='div-other'><a id='mulu39' />
<p class='h1'>書</p>
<div class='div-other'><a id='mulu40' />
<p class='h2'>與陶工部<span class='note-inline'>(諱珙)</span></p><p>連日坐丈室，而居士欠和，不能瞻對，殊為念切。來諭雖病卻有不病者，又云將病魔何處安著？大醫王何處下手？<span class='note-inline'>(咄！)</span>多年學道俗氣未除，大似有個病者，不病者要去排遣他，能所角立，未離有無。既有見在，自然痛苦與八苦交煎，總不妨者，沒交涉在。古德云：「如何是清淨法身？」答：「濃滴滴地。」「還有不病者麼？」答：「我常看他有分。」居士要得病中自在，但看此二老用處。此中看破，縱八萬魔軍現前，自然倒戈歸降。不然經書上著腳，心意上支當，如油救火，益增其熾。</p>
</div>
<div class='div-other'><a id='mulu41' />
<p class='h2'>答戈給諫<span class='note-inline'>(諱允禮)</span></p><p>若是真龍得半點水，便能興波鼓浪，而蝦蟆則卻被泥潦浸死了也。老居士相別數日，出語甚奇，但此事非言可及，見時劈脊三十棒，再看分曉。</p>
</div>
<div class='div-other'><a id='mulu42' />
<p class='h2'>與趙直指<span class='note-inline'>(諱志孟)</span></p><p>兩翻相會，眾口嘵嘵，都無一語，老檀越在甚處見貧僧？若言有語則辜負貧僧了也；若言無語則辜負檀越了也。請於是著眼。</p>
</div></div>
<div class='div-other'><a id='mulu43' />
<p class='h1'>淨土偈</p><p style="text-indent:1em" class="lg-abnormal"><div class='lg-row'>大夢宅中誰是覺？迷魂陣上孰為真？閒來極目頻頻看，得自惺惺有幾人？</div>
</p><p style="text-indent:1em" class="lg-abnormal"><div class='lg-row'>三界依依如狹器，四生擾擾若狂蟻；啾啾亂鳴鼓方寸，不向缾頭空處飛。</div>
</p><p style="text-indent:1em" class="lg-abnormal"><div class='lg-row'>西方慈母號彌陀，憐子心誠劫劫波；貪玩著珍樂戲處，喚不回頭爭奈何？</div>
</p><p style="text-indent:1em" class="lg-abnormal"><div class='lg-row'>人人自有親爺娘，不識輕拋在別方；一喚便聞攜手去，這回不用別商量。</div>
</p><p style="text-indent:1em" class="lg-abnormal"><div class='lg-row'>極樂國中諸臺觀，半入空中半入林；此意初無人作者，悉是如來願力生。</div>
</p><p style="text-indent:1em" class="lg-abnormal"><div class='lg-row'>眾寶器中純妙味，意欲食時即現前；食<span class='corr'>已</span>不知何處去，天華散落滿林間。</div>
</p><p style="text-indent:1em" class="lg-abnormal"><div class='lg-row'>八功德水沐金軀，至頸至膝不相違；浴<span class='corr'>已</span>各坐蓮花上，泰然心意樂無為。</div>
</p><p style="text-indent:1em" class="lg-abnormal"><div class='lg-row'>善因惡果自抽芽，生時喜悅死時嗟；一夢做回形忽異，這番撞入別人家。</div>
</p><p style="text-indent:1em" class="lg-abnormal"><div class='lg-row'>恩愛倏焉成離別，送到窮山哭未休；忍泣不哀含淚處，山河草木也生愁。</div>
</p><p style="text-indent:1em" class="lg-abnormal"><div class='lg-row'>為愛西方祗樹林，萬古千秋不凋凌；不知何處來春意，晝夜嘗聞說法聲。</div>
</p><p style="text-indent:1em" class="lg-abnormal"><div class='lg-row'>一出頭來髮紺青，七寶池內浴金身；徹體瑩然琉璃色，原是娑婆那處人。</div>
</p><p style="text-indent:1em" class="lg-abnormal"><div class='lg-row'>子母相憶要情深，情若不深沒處尋；試看目前啼哭子，哭聲極處見娘親。</div>
</p><p style="text-indent:1em" class="lg-abnormal"><div class='lg-row'>鳥語風聲皆念佛，樓閣花臺盡談經；音聲相聯無斷續，喚醒閻浮夢裡人。</div>
</p><p style="text-indent:1em" class="lg-abnormal"><div class='lg-row'>黃金臺上優缽枝，根在娑婆華在池；根若不枯華自茂，根枯便是葉枯時。</div>
</p><p style="text-indent:1em" class="lg-abnormal"><div class='lg-row'>寶珠網間玻璃鏡，玻璃鏡上有文名；不是他方諸佛子，便是娑婆國裏人。</div>
</p><p style="text-indent:1em" class="lg-abnormal"><div class='lg-row'>七重行樹周匝圍，七寶池中鸚鵡啼；聲聲只念彌陀佛，天鼓鳴處逐花飛。</div>
</p><p style="text-indent:1em" class="lg-abnormal"><div class='lg-row'>清旦盛華供養佛，食時將至便歸來；經行不離方寸地，從君謾說有徘徊。</div>
</p><p style="text-indent:1em" class="lg-abnormal"><div class='lg-row'>兄呼弟應出塵埃，數朵蓮華池內開；旨告十方諸佛子，佛國相攜歸去來。</div>
</p><p style="text-indent:1em" class="lg-abnormal"><div class='lg-row'>音樂鏘鏘震空來，接引此方眾善才；多年枉作沉迷客，而今覺地拂衣回。</div>
</p><p style="text-indent:1em" class="lg-abnormal"><div class='lg-row'>腳踏坤維望西程，望見西程路轉深；李陵雖然居北塞，到底還是漢朝臣。</div>
</p><p style="text-indent:1em" class="lg-abnormal"><div class='lg-row'>時時只念安養國，不知何日到華池？稽首瞻依彌陀佛！惟願慈悲親接之。</div>
</p><p style="text-indent:1em" class="lg-abnormal"><div class='lg-row'>界名堪忍實堪忍，眾生忍苦自甘心；堪笑他家癡兀子，不<span class='corr'>羨</span>蓮華國裏人。</div>
</p><p style="text-indent:1em" class="lg-abnormal"><div class='lg-row'>早辰歡娛暮悲傷，樂未畢而哀繼然；吾人不識哀樂事，辜負東風一夜涼。</div>
</p><p style="text-indent:1em" class="lg-abnormal"><div class='lg-row'>貪嗔癡愛如火聚，一聲佛號似雪團；一念綿綿常不絕，猛炎勝處白蓮香。</div>
</p><p style="text-indent:1em" class="lg-abnormal"><div class='lg-row'>人言舉世皆醉夢，我說醉夢有醒時；惟飲狂泉水一滴，只至如今迷不知。</div>
</p><p style="text-indent:1em" class="lg-abnormal"><div class='lg-row'>娑婆極苦幾人知？奈何眾生一味癡；百年換去三身世，那似西方一食時。</div>
</p><p style="text-indent:1em" class="lg-abnormal"><div class='lg-row'>纔得相逢又離別，百年<span class='corr'>已</span>經幾別離；此別不知何處去？莊周蝶夢滿天飛。</div>
</p><p style="text-indent:1em" class="lg-abnormal"><div class='lg-row'>一劫劫了又一劫，劫成劫壞無了絕；只因這念愛離情，生生死死無間歇。</div>
</p><p style="text-indent:1em" class="lg-abnormal"><div class='lg-row'>幾根骨頭一段肉，一張皮袋一握箸；若將此身來作我，北邙山下許多身。</div>
</p><p style="text-indent:1em" class="lg-abnormal"><div class='lg-row'>劫劫只任這乾坤，生生不離此四生；朝朝只是這般事，哀哉這般沒量人。</div>
</p><p style="text-indent:1em" class="lg-abnormal"><div class='lg-row'>西方之樂真常樂，天宮之樂五欲樂；若以五欲比真常，便是丐者同王坐。</div>
</p><p style="text-indent:1em" class="lg-abnormal"><div class='lg-row'>可笑道流張平叔，強將極樂比金丹；海島若為究竟處，天宮人不往西方。</div>
</p><p style="text-indent:1em" class="lg-abnormal"><div class='lg-row'>空處識處皆幻住，非想非想總非真；縱饒安養與兜率，也如水上一漚生。</div>
</p><p style="text-indent:1em" class="lg-abnormal"><div class='lg-row'>劫石成壞數萬秋，滄溟遷變亦難籌；娑婆幾度須彌改，蓮臺依舊綠水浮。</div>
</p><p style="text-indent:1em" class="lg-abnormal"><div class='lg-row'>無量劫又無量劫，無量劫中無數身；反思無數身中事，今日都成夢幻影。</div>
</p><p style="text-indent:1em" class="lg-abnormal"><div class='lg-row'>閆浮極苦并極酸，西方真樂及真常；願與此土同心者，生生世世樂長安。</div>
</p><p style="text-indent:1em" class="lg-abnormal"><div class='lg-row'>位登九二終是幻，功高一品豈逃亡；說與當局英靈子，莫待臨行一著忙。</div>
</p><p style="text-indent:1em" class="lg-abnormal"><div class='lg-row'>漢末三分唐五代，算來<span class='corr'>已</span>是幾興敗；於今喬水尚依然，輩輩君臣皆安在？</div>
</p><p style="text-indent:1em" class="lg-abnormal"><div class='lg-row'>吁哉吁哉苦娑婆，寒暑交攻患難多；不似西方安樂國，四時常自處天和。</div>
</p><p style="text-indent:1em" class="lg-abnormal"><div class='lg-row'>一朵蓮華一尊佛，不由父母受胞胎；壽量無邊喻劫海，丈夫何不歸去來？</div>
</p><p style="text-indent:1em" class="lg-abnormal"><div class='lg-row'>來生三界無別法，都緣一點貪愛心；貪愛若除煩惱斷，如鳥飛空任縱橫。</div>
</p><p style="text-indent:1em" class="lg-abnormal"><div class='lg-row'>逆水撐船用力多，順浪移舟不由柁；忽然行到湍流處，拍掌捶胸始覺訛。</div>
</p><p style="text-indent:1em" class="lg-abnormal"><div class='lg-row'>殺盜婬如猩猩酒，又貪其味又知苦；依稀不覺遭他捉，渾身血肉從頭數。</div>
</p><p style="text-indent:1em" class="lg-abnormal"><div class='lg-row'>滿腹文章蓋世才，都送荒郊土裏埋；恰如鳥跡空中過，一去於今不見來。</div>
</p><p style="text-indent:1em" class="lg-abnormal"><div class='lg-row'>潼關明輔今何在？赤壁周郎命不長；至今九里山前過，令人追憶漢張良。</div>
</p><p style="text-indent:1em" class="lg-abnormal"><div class='lg-row'>北邙郊外古松邊，野婦黃昏燒夜錢；三奠酒漿三叩禮，一聲爺罷一聲天。</div>
</p><p style="text-indent:1em" class="lg-abnormal"><div class='lg-row'>愛河波深沒奈何，自家瞞昧自彌陀；無繩自縛堪忍國，苦到如今出也麼？</div>
</p><p style="text-indent:1em" class="lg-abnormal"><div class='lg-row'>刀山劍樹周圍布，濩湯爐炭橫交馳；念彼一聲彌陀佛，翻然變作八德池。</div>
</p><p style="text-indent:1em" class="lg-abnormal"><div class='lg-row'>寶雲遍覆寶國界，無邊樓閣列參差；寶光隱隱交羅處，鈴鐸徐徐輕動之。</div>
</p><p style="text-indent:1em" class="lg-abnormal"><div class='lg-row'>簷蔔華開滿林枝，便是西方遊樂時；童子去攀多羅樹，鸚鵡頻伽似不知。</div>
</p><p style="text-indent:1em" class="lg-abnormal"><div class='lg-row'>微風習習入華叢，浪靜波澄根<span class='corr'>已</span>萌；也自得他輕動力，玉胞胎裏碧芙蓉。</div>
</p><p style="text-indent:1em" class="lg-abnormal"><div class='lg-row'>七寶莊嚴黃金地，黃金地間八德池；寶光忽飛香忽發，池底又開華幾枝？</div>
</p><p style="text-indent:1em" class="lg-abnormal"><div class='lg-row'>西方生地果奇哉！塵心淨處覺華開；不似此中情欲本，臭皮囊裏出頭來。</div>
</p><p style="text-indent:1em" class="lg-abnormal"><div class='lg-row'>再無愛欲與貪嗔，其國尚無惡道名；坐臥盡皆純真境，往來都是菩薩人。</div>
</p><p style="text-indent:1em" class="lg-abnormal"><div class='lg-row'>其國人民身長大，不知幾千萬由旬；處處皆有寶衣服，珍饈寶座自然成。</div>
</p><p style="text-indent:1em" class="lg-abnormal"><div class='lg-row'>每日焚香祝上蒼，不求仙界及天堂；不<span class='corr'>羨</span>王位并宰輔，惟願臨終往西方。</div>
</p><p style="text-indent:1em" class="lg-abnormal"><div class='lg-row'>不須分作十六觀，不須更作三等乘；但觀一尊彌陀佛，百千三昧一時成。</div>
</p><p style="text-indent:1em" class="lg-abnormal"><div class='lg-row'>初觀彌陀是一丈，一丈轉作十由旬；及至觀滿虛空際，彌陀與我同現身。</div>
</p><p style="text-indent:1em" class="lg-abnormal"><div class='lg-row'>觀法不熟成妄想，妄想破則成真諦；真亦不留妄不立，便是當頭作觀人。</div>
</p><p style="text-indent:1em" class="lg-abnormal"><div class='lg-row'>欲向彼中登上品，先從此處識一心；識得一心無剩法，便是蓮華國裏人。</div>
</p><p style="text-indent:1em" class="lg-abnormal"><div class='lg-row'>心是彌陀身是國，耳為蓮畔眼為池；佛亦不來我不去，生不生時獨自知。</div>
</p><p style="text-indent:1em" class="lg-abnormal"><div class='lg-row'>彌陀之願我之心，若水投水冰合冰；願滿心圓垂接處，琉璃盆中寶月明。</div>
</p><p style="text-indent:1em" class="lg-abnormal"><div class='lg-row'>情一斷處極樂客，念不清時娑婆人；欲得我處生他處，先須我心合佛心。</div>
</p><p style="text-indent:1em" class="lg-abnormal"><div class='lg-row'>愛河闊量萬由旬，漂沒閻浮世上人；波濤洶湧幾千丈，不知何日得澄清？</div>
</p><p style="text-indent:1em" class="lg-abnormal"><div class='lg-row'>毒名愛欲與貪瞋，誤服而今久失心；不信此方良藥好，縱他扁鵲也無能。</div>
</p><p style="text-indent:1em" class="lg-abnormal"><div class='lg-row'>一重清念一重波，佛為眾生沒奈何；拽斷念頭不復續，西方歸去禮彌陀。</div>
</p><p style="text-indent:1em" class="lg-abnormal"><div class='lg-row'>曾見老猿生二子，子聲叫處母聲隨；一旦子遭人毒手，連母之命總成非。</div>
</p><p style="text-indent:1em" class="lg-abnormal"><div class='lg-row'>又聞昔日呂丘亮，移舟每濟窮途人；寶刀不受沉江死，殺身成人蘆丈人。</div>
</p><p style="text-indent:1em" class="lg-abnormal"><div class='lg-row'>佛為眾生起大悲，眾生受苦箭入心；塵點劫來不疲厭，寧有幾箇知恩人？</div>
</p><p style="text-indent:1em" class="lg-abnormal"><div class='lg-row'>人生聚散都不知，稱此光陰未謝時；乘空偷閑且念佛，火坑種下白蓮池。</div>
</p><p style="text-indent:1em" class="lg-abnormal"><div class='lg-row'>彌陀元是自家身，枉費工夫向外尋；識得自家真面目，快哉拍手笑吟吟。</div>
</p><p style="text-indent:1em" class="lg-abnormal"><div class='lg-row'>蓮華都從心內開，彌陀不自性外來；驀然鼻孔繩索斷，滿目輝輝七寶臺。</div>
</p><p style="text-indent:1em" class="lg-abnormal"><div class='lg-row'>眼見眼為真淨土，耳聞耳是活彌陀；父母本生明歷歷，不識何緣隔住他？</div>
</p><p style="text-indent:1em" class="lg-abnormal"><div class='lg-row'>歸去來兮歸去來，寶池優缽羅華開；抬頭猛省從前事，佛國一去不復回。</div>
</p><p style="text-indent:1em" class="lg-abnormal"><div class='lg-row'>曾見輥彈之螳螂，一片精神裏面藏；皮肉頓消功業就，一翅飛起作金蟾。</div>
</p><p style="text-indent:1em" class="lg-abnormal"><div class='lg-row'>又曾見箇蜾臝蟲，啣箇螟兒在窩中；似我一聲下一懇，叫來叫去與彼同。</div>
</p><p style="text-indent:1em" class="lg-abnormal"><div class='lg-row'>若人欲知今時佛，今佛還是古人成；今人欲到古人地，須如二蟲之用心。</div>
</p><p style="text-indent:1em" class="lg-abnormal"><div class='lg-row'>天真父子別多時，轉覓轉逢轉見遲；為何屢喚屢不應？無他只為一念癡。</div>
</p><p style="text-indent:1em" class="lg-abnormal"><div class='lg-row'>萬慮齊冰意坦然，惟有一箇念心專；念得念頭無處著，壺中別有一花香。</div>
</p><p style="text-indent:1em" class="lg-abnormal"><div class='lg-row'>大地都作琉璃色，虛空亦是七寶成；彌陀不知何處住，蓮華卻向此中生。</div>
</p><p style="text-indent:1em" class="lg-abnormal"><div class='lg-row'>逢人勸念阿彌陀，自利利他功行多；勸得十人生淨土，我身自證六波羅。</div>
</p><p style="text-indent:1em" class="lg-abnormal"><div class='lg-row'>父教子勤脩淨土，夫勸妻急念彌陀；大家團圓歸佛國，休使流落在娑婆。</div>
</p><p style="text-indent:1em" class="lg-abnormal"><div class='lg-row'>陽惡陰險幾萬端，鐵人聞見也辛酸；堪歎娑婆癡業子，屢遭刑慮不知傷。</div>
</p><p style="text-indent:1em" class="lg-abnormal"><div class='lg-row'>造十習因成地獄，脩十善業樂諸天；苦樂二途都不到，華池又綻一枝蓮。</div>
</p><p style="text-indent:1em" class="lg-abnormal"><div class='lg-row'>淨土永無三惡道，亦無善惡及陰陽；受用勝過天萬種，故曰極樂無有上。</div>
</p><p style="text-indent:1em" class="lg-abnormal"><div class='lg-row'>丁蘭未足稱全孝，王祥難盡報脂甘；雖然臥冰并刻木，不知魂魄在那方？</div>
</p><p style="text-indent:1em" class="lg-abnormal"><div class='lg-row'>世間若有真孝子，度脫父母生西方；此是至孝無過上，幽顯兩地獲清涼。。</div>
</p><p style="text-indent:1em" class="lg-abnormal"><div class='lg-row'>人生大似蠶吐絲，愛繩牽裹沒回時；吐得絲成無事後，連身共繭下烹池。</div>
</p><p style="text-indent:1em" class="lg-abnormal"><div class='lg-row'>苦海重波渺茫茫，問予何是救急方？只須一句彌陀佛，念得通身徹骨涼。</div>
</p><p style="text-indent:1em" class="lg-abnormal"><div class='lg-row'>十方諸佛廣長舌，讚歎西方淨土人；釋迦折服彌陀攝，幾番勞碎老婆心。</div>
</p><p style="text-indent:1em" class="lg-abnormal"><div class='lg-row'>琉璃地上莊七寶，樓閣花臺勝妙好；光光交羅無暫歇，如夜暗中燃炬火。</div>
</p><p style="text-indent:1em" class="lg-abnormal"><div class='lg-row'>寶樹林中握手閒，一步行時一步蓮；忽聽丁丁音樂至，元來又是散花天。</div>
</p><p style="text-indent:1em" class="lg-abnormal"><div class='lg-row'>八功德水<span class='corr'>響</span>潺潺，流聲急處讚空王；洄漩便有菩薩現，一一菩薩放寶光。</div>
</p><p style="text-indent:1em" class="lg-abnormal"><div class='lg-row'>眾寶樹下琉璃殿，琉璃殿中獅子王；獅子放光照一切，但蒙光者獲吉祥。</div>
</p><p style="text-indent:1em" class="lg-abnormal"><div class='lg-row'>一朵紅蓮浮水面，光輝映奪諸人天；瑪瑙池邊呈瑞彩，照見父母未生前。</div>
</p><p style="text-indent:1em" class="lg-abnormal"><div class='lg-row'>十方諸佛廣長舌，誠言共讚阿彌陀；彌陀又讚此土佛，堪忍久住在娑婆。</div>
</p><p style="text-indent:1em" class="lg-abnormal"><div class='lg-row'>八萬四千白毫光，宛轉猶若五峰山；寶蓮目如四海水，故稱諸佛中無上。</div>
</p><p style="text-indent:1em" class="lg-abnormal"><div class='lg-row'>無量無邊之劫海，無量無邊之行願；劫海有盡願無窮，故我稽首無量光。</div>
</p><p style="text-indent:1em" class="lg-abnormal"><div class='lg-row'>南無十方法界佛！南無本師釋迦尊！我今發願亦如是，願我當來證後身。</div>
</p><p>作此偈時，予禮佛<span class='corr'>已</span>，稍倦伏案，半夢半醒中見蓮池和尚與我數語，覺而都不復記，卻自喜曰將欲著偈。有此境界，吾與西方亦少有因緣乎？遂援毛信平寫去，自辰至午不二三時而紙都盡滿，不覺有百十偈矣！<span class='note-inline'>(噫！)</span>蓮池和尚出於杭州、予生雲南，沙彌時即聞遷化矣！且素不識面而今夢之，豈非彌陀世尊托意以慰喻我歟？時天啟元年蘭盆齋日也。</p>
</div>
<div class='div-other'><a id='mulu44' />
<p class='h1'>詩</p>
<div class='div-other'><a id='mulu45' />
<p class='h2'>中秋寄陶紫閬居士</p><p style="text-indent:0em" class="lg-abnormal"><div class='lg-row'>三月三日翫月時，半箇銀鉤掛天上；是日與公相聚首，爭奈人圓月未圓。八月十五翫月時，一輪明鏡秋江上；是日與公隔地遠，又見月圓人未圓。人離<span class='corr'>已</span>是分兩地，月缺依舊不離天；月缺不知可有意？人離心內大不然。此時此夜中秋節，千門萬戶對樽前；宇宙山河同一色，嬋娥一夜不曾眠。團團遍照四神洲，不在天上在指間；與公相去萬里遠，萬里同看一月圓。</div>
</p></div>
<div class='div-other'><a id='mulu46' />
<p class='h2'>夜坐水邊</p><p style="text-indent:0em" class="lg-abnormal"><div class='lg-row'>一榻蒲團一篆煙，孤孤相對兩閒閒；忽然覷破水中影，廓爾身如碧落天。何處蟬聲鳴唧唧？隔林石咽冷涓涓；明月不隨流水去，夢回高臥白雲間。</div>
</p></div>
<div class='div-other'><a id='mulu47' />
<p class='h2'>與徒行腳</p><p style="text-indent:0em" class="lg-abnormal"><div class='lg-row'>一番別子一番驚，是非榮辱不由人；累重始知身是苦，貧來方覺道為真。心性相投纔是友，語言不合總非倫；此日分攜無別囑，獅兒莫戀野狐群。</div>
</p></div>
<div class='div-other'><a id='mulu48' />
<p class='h2'>答陶不退居士閱《華嚴合論》<span class='note-inline'>(并敘)</span></p><p>合論有無時，無念眾生無；明即不動智，佛十方一如。古今一智，即凡即聖；無此無彼，識盡情忘。當下超越，不假修證、不貴神通、不勞轉變之句，似乎最切近，奈何讀者承當不下，於覺時夢時、逆順境緣交集時，未免打作兩撅。</p>
<p>老居士日用成片否？夢覺一如否？千萬劫性命大事自家得失，如魚飲水不能語人，十二時中母無輕易放過可也。和曰：</p>
<p style="text-indent:0em" class="lg-abnormal"><div class='lg-row'>隨順世緣住大方，目前無法得真良；婆須無厭憑淫怒，龍女善財作梯航。時時相應天花墜，日日清閒寶藏將；不忮不求無怨欲，衲僧何處不清涼？</div>
</p></div>
<div class='div-other'><a id='mulu49' />
<p class='h2'>睡起</p><p style="text-indent:0em" class="lg-abnormal"><div class='lg-row'>無事山房門不開，碧垓香草夜抽臺；此時身在雲山裏，猶夢雲山坐天台。</div>
</p><p style="text-indent:0em" class="lg-abnormal"><div class='lg-row'>困臥蒲團綠陰低，孤孤一鳩枝上啼；夢中家在萬里遠，聲聲直喚到滇西。</div>
</p></div>
<div class='div-other'><a id='mulu50' />
<p class='h2'>行住坐臥</p><p style="text-indent:0em" class="lg-abnormal"><div class='lg-row'>游遍三峰五嶽，歸來屋裏洞天；縱饒上方物色，何如此地心田？</div>
</p><p style="text-indent:0em" class="lg-abnormal"><div class='lg-row'>孤峰頂上草廬，不屬中間內外；身似白雲縹緲，心如流水自在。</div>
</p><p style="text-indent:0em" class="lg-abnormal"><div class='lg-row'>磐石三生心念，菴頭萬古雲煙；野性懶從人世，都由此物留連。</div>
</p><p style="text-indent:0em" class="lg-abnormal"><div class='lg-row'>山色重重夢裏，溪聲派派枕邊；欲識玄玄公案，黃<span class='corr'>粱</span>未熟<span class='corr'>已</span>前。</div>
</p></div>
<div class='div-other'><a id='mulu51' />
<p class='h2'>漁樵耕牧武陵舟中為俗士作</p><p style="text-indent:0em" class="lg-abnormal"><div class='lg-row'>持魚上岸，賣錢沽酒；波浪生涯，日日皆有。</div>
</p><p style="text-indent:0em" class="lg-abnormal"><div class='lg-row'>入嶺歸來，身心憔悴；日圖三餐，夜間一睡。</div>
</p><p style="text-indent:0em" class="lg-abnormal"><div class='lg-row'>墾土掘地，種瓜得瓜；百般手藝，不如莊家。</div>
</p><p style="text-indent:0em" class="lg-abnormal"><div class='lg-row'>不解生理，秪會牧牛；今日者邊，明朝那頭。</div>
</p></div>
<div class='div-other'><a id='mulu52' />
<p class='h2'>採芝歌</p><p style="text-indent:0em" class="lg-abnormal"><div class='lg-row'>巖居<span class='corr'>已</span>久，日愛打眠，拖白練飛，來宿在簷，前笑山猿，池中捉月，林外指天。</div>
</p><p style="text-indent:0em" class="lg-abnormal"><div class='lg-row'>空樹為家，半片籬笆，每日裏，吃些巖麥山麻，況甚麼皇宮快樂、人世榮華？</div>
</p><p style="text-indent:0em" class="lg-abnormal"><div class='lg-row'>肩鋤樹下，掘土坡前，猛抬頭，忽見紅日半天，歸家去，漫熬松柏、細煮清泉。</div>
</p><p style="text-indent:0em" class="lg-abnormal"><div class='lg-row'>盤桓峰頂，蹴踏懸巖，望溪邊，童兒不見回來，莫不是，東村托缽、西市赴齋？</div>
</p><p style="text-indent:0em" class="lg-abnormal"><div class='lg-row'>鬱密林深，水石幽清，茅庵中，惟我師弟兩人，悶來時，山頭摘蕨、澗下採芹。</div>
</p><p style="text-indent:0em" class="lg-abnormal"><div class='lg-row'>蟾鳴樹杪，鶴唳巖邊，閒道人，不掛些兒世緣，山中樂，松花半嶺、茅屋兩間。</div>
</p><p style="text-indent:0em" class="lg-abnormal"><div class='lg-row'>寂寂禪關，密密雲煙，庵門外，只聞鴉雀爭喧，閒無事，饑來吃飯、困時打眠。</div>
</p><p style="text-indent:0em" class="lg-abnormal"><div class='lg-row'>不交公卿，不結王侯，白晝中，自有猿鹿來遊，到晚來，清風作伴、明月為儔。</div>
</p></div>
<div class='div-other'><a id='mulu53' />
<p class='h2'>福慧箴</p><p style="text-indent:0em" class="lg-abnormal"><div class='lg-row'>息小人之口是不言，調大眾之心惟以寬，厚事每悅<span class='corr'>己</span>者不如，謀多遂心者而非福，知止知足，無恥無辱，此之謂大福。</div>
</p><p style="text-indent:0em" class="lg-abnormal"><div class='lg-row'>養道德之機，非靜難成；求世間之事，不謀難遂。善反於心者皆良，欲役於物者不利，知安知榮，識進識退，此之謂大慧。</div>
</p></div>
<div class='div-other'><a id='mulu54' />
<p class='h2'>工夫問答</p><p style="margin-left:1em">有禪客問：參禪做工夫，如何是俗念起時莫與作對？如何是墮無事甲？如何是舉起處承當？如何是意根上卜度？如何是光影門頭領略？如何是以古人公案作憑據？如何是落斷常？答曰：此事如人上長安，路上縱遇惡人，莫與作對，但走過便了；莫同惡伴侶行；休認省分郡邑為家；休因勞苦而生止息想；切忌把他人口說的京師光景當是，而不親到。雖然如是，欲行千里貴在初步；於此會得不涉途程。其或未然，聽吾偈云：</p>
<p style="text-indent:1em" class="lg-abnormal"><div class='lg-row'>脩行若問參話頭，須如失物去尋求；疑而莫怨莫停息，得見原珍始可休。</div>
</p><p style="text-indent:1em" class="lg-abnormal"><div class='lg-row'>參禪如人出遠路，舉頭常自望家邦；歇處不停關隘透，不須百日到長安。</div>
</p><p style="text-indent:1em" class="lg-abnormal"><div class='lg-row'>話頭初參不上時，多因雜念障所知；札住兩頭中莫放，目前勿論見功遲。</div>
</p><p style="text-indent:1em" class="lg-abnormal"><div class='lg-row'>疑來疑去轉疑難，晝夜相妨如泰山；個中疑處輕磕碎，一味柔時便勝剛。</div>
</p><p style="text-indent:1em" class="lg-abnormal"><div class='lg-row'>疑情不起急須提，如啣冤人皺兩眉；幾番欲見冤仇面，得見冤家卻又迷。</div>
</p><p style="text-indent:1em" class="lg-abnormal"><div class='lg-row'>話頭著緊無雜念，工夫纔放又涉緣；十二時中無縫隙，直透威音那畔前。</div>
</p><p style="text-indent:1em" class="lg-abnormal"><div class='lg-row'>悟心若在疑心先，佛氣不全魔氣堅；學人不破此關捩，工夫歷劫總徒然。</div>
</p><p style="text-indent:1em" class="lg-abnormal"><div class='lg-row'>參禪要勇又要謀，謀而不勇志氣柔；多勇少謀必墮失，智勇兼到始收功。</div>
</p><p style="text-indent:1em" class="lg-abnormal"><div class='lg-row'>工夫到底不虧人，鐵壁無方強入門；縱饒劫火燒三界，當下清涼如片冰。</div>
</p><p style="text-indent:1em" class="lg-abnormal"><div class='lg-row'>師家只說參話頭，其中消息難舉示；雄哉丈夫須自強，莫討他人口裏是。</div>
</p><p style="text-indent:1em" class="lg-abnormal"><div class='lg-row'>與君一會即忘緣，須似當初未識前；相逢不用相回互，祗在輕輕不著間。</div>
</p><p style="text-indent:1em" class="lg-abnormal"><div class='lg-row'>萬里歸來家最近，到底還如在客邊；逢人休話程途事，說起途程甚可憐。</div>
</p></div></div>
<div class='div-other'><a id='mulu55' />
<p class='h1'>祝延</p><p style="margin-left:2em"><span class='note-inline'>(上堂祝國經咒儀文還依舊本，下堂禱聖祝白，因本山學人所習不一，或增或減，不無欣厭之嘆，故新更數詞，以教家門，非意流傳也)</span></p>

<div class='div-other'><a id='mulu56' />
<p class='h2'>祝韋陀<span class='note-inline'>(或誦咒、或念誥，其最後一句宜高舉，使音韻相接，此中不用稱號)</span></p><p style="margin-left:1em">手捧降魔杵，萬劫作金湯；虛空法界盡，此願卒難量。<span class='note-inline'>(上來)</span>諷經功德，專伸仰祝：</p>
<p>南無三洲護法韋馱尊天、普眼菩薩侍從天等<span class='note-inline'>(座下)</span>！</p>
<p style="margin-left:1em">惟願：</p>
<p style="margin-left:1em">受佛付囑，現天神身；被堅固甲，護法衛僧。魔障永息，萬眾歸欽；惟其普眼！德無不寧。</p>
<p style="margin-left:1em">童真寶體，海量天心，手擎寶杵伏魔軍，示現作天神，助佛護僧，水月印無垠。</p>
<p>南無普眼菩薩摩訶薩！</p>
</div>
<div class='div-other'><a id='mulu57' />
<p class='h2'>祝伽藍</p><p style="margin-left:1em">首有三明，心具六通；身有六臂，妙用無窮。感無不應，格無不聰；以誓願力，掌護宗風。<span class='note-inline'>(上來)</span>諷經功德，專伸仰祝：</p>
<p>南無當山護教、五通明王菩薩<span class='note-inline'>(座下)</span>！惟願：</p>
<p style="margin-left:1em">保持僧眾，殄息塵氛；仰仗神威，梵剎興隆。</p>
<p style="margin-left:1em">自在天上，閻浮提間，不動本處，遍三千攝，毒除魔冤，誓願無邊，常在僧堂前。</p>
<p>南無神通藏菩薩摩訶薩！</p>
</div>
<div class='div-other'><a id='mulu58' />
<p class='h2'>祈禱祖師</p><p style="margin-left:1em">靈山傳來，二十八代；大海一源，千流萬派。惟吾祖師，茲土永賴；代代兒孫，面目斯在。</p>
<p style="margin-left:1em">法傳東土，花五葉開，廓然無聖，絕安排明，鏡本非臺，性無塵埃，箇箇證如來！</p>
<p>南無法身海會佛菩薩！</p>
</div>
<div class='div-other'><a id='mulu59' />
<p class='h2'>祝監齋</p><p style="margin-left:1em">一句子禪，百味具足；缽飯桶水，千勞萬碌。眼中耳中，上下照顧；仰彼神功，終日化度。</p>
<p style="margin-left:1em">水有八德，火性無方，性空真智妙難量，魔外盡皆降，六根清涼，萬眾悉安然。</p>
<p>南無緊那羅王菩薩摩訶薩！</p>
</div>
<div class='div-other'><a id='mulu60' />
<p class='h2'>祝龍王</p><p style="margin-left:1em">泉從地湧，雨在天上；龍居水中，妙用無量。<span class='note-inline'>(上來)</span>諷經功德，專伸仰祝：</p>
<p>南無五通自在護法龍王菩薩<span class='note-inline'>(座下)</span>！惟願：</p>
<p style="margin-left:1em">五通自在，一性離塵；護持佛法，妙悟無生。</p>
<p style="margin-left:1em">出沒隱顯，風捲沙颺，霽雲和月耀祥光，海闊與天寬，佛法無<span class='corr'>疆</span>，處處盡稱揚。</p>
<p>南無龍樹王菩薩摩訶薩！</p>
</div>
<div class='div-other'><a id='mulu61' />
<p class='h2'>囑孤魂<span class='note-inline'>(文長者謂幽魂獨識非誡，以淺近俗白之言，恐彼未易曉了，故不用短句隱辭，讀者勿生厭云)</span>。</p><p style="margin-left:1em">識心不破，六根裏亂起狂花；見習不明，情境上瞥生異相。<span class='note-inline'>(上來)</span>諷經功德，專伸至囑：本寺僧俗、覺靈、三途眾生、十類孤魂，既<span class='corr'>已</span>沉迷日久，安能自識覺路？幸得觀音大士化為鬼趣主者、地藏菩薩誓作地府慈父，但聽其言可以永離諸苦，若得見面自然當處解脫。吾願諸鬼神等，若遇苦時，當稱佛名，莫隨物轉，覺察自心。</p>
<p style="margin-left:1em">三途八難、九有四生，未離三界總迷心，聞法得超升，頓破無明，萬劫常惺惺。</p>
<p>南無救苦地藏菩薩摩訶薩！</p>
<p style="margin-left:1em"><span class='note-inline'>(囑孤魂，須主意重在孤魂上，鬼王乃觀音大士，不待有祝而度生也，其後隨稱救苦觀世音菩薩或地藏菩薩，不必念「願往生脫苦輪」等俗語，不惟本無出處，且不當其位)</span></p>
</div>
<div class='div-other'><a id='mulu62' />
<p class='h2'>祈禱聖僧</p><p style="margin-left:1em">明月一輪，天上天下；菩提妙心，孰能識價？<span class='note-inline'>(上來)</span>諷經功德，專伸祈禱：</p>
<p>南無大德阿若憍陳如尊<span class='note-inline'>(座下)</span>！伏惟尊者！不般涅槃，何常入定？以此妙法，廣度眾生。</p>
<p style="margin-left:1em">浮雲野鶴，空舉高飛，千江一月，類非齊度，世運慈悲，赴感群機，虛空裏照眉。</p>
<p>南無阿若憍如菩薩摩訶薩！</p>
<p style="margin-left:1em"><span class='note-inline'>(在祖師、聖僧則稱祈禱；韋陀、伽藍、監齋、龍王可稱仰祝；至於孤魂則曰謹囑。故祝與囑不同，雖皆一寺之當位，然不無優劣。而于觀音至聖，不宜妄加言以祝之，若可祝則三世諸佛亦應祝也，且禱與祝、白與囑，不可一概無分云)</span></p>
</div>
<div class='div-other'><a id='mulu63' />
<p class='h2'>楞嚴咒</p><p>七徵八辯，三續起緣，真勝義性廣無邊，魔外與業冤，頓悟心田，萬行悉皆圓。</p>
</div>
<div class='div-other'><a id='mulu64' />
<p class='h2'>雲山發願文</p><p>稽首十方三世佛！甚深發藏修多羅！大乘菩薩賢聖僧！有學辟支阿羅漢！權衡三界護眾生，八部龍天威神眾！我今懺悔諸惡業，不捨慈悲垂憐憫；五逆十惡盡消滅，身心障難息水清。我今欲發弘誓願，願借威光作證盟。盡未來劫度眾生，捨身命財無窮數；法性虛空眾生界，大地須彌並大海。日月輪及鐵圍山，摩尼寶王伽陀藥；十種世間最難盡，我所發願亦如是！願我速悟菩提心，永淨六根入聖倫；親蒙諸佛得授記，分身塵剎度眾生。奉事一切諸如來！摧滅一切眾魔軍；三十二應而說法，十類生中普現身。或作國王或大臣；或為醫士婆羅門；或為長者與居士；或作外道或僊人。或天或龍或鬼神，乃至蜎飛蠕動身；但有形質氣血者，靡不以身同彼生。人間八苦不暫停，天上五衰常共惱；三禪四禪水風災，乃至非想亦有盡。願與此界及他方，等類現形無窮應。地獄眾生受苦多，餓鬼眾生饑渴惱；畜生苦更難勘忍，盡未來劫恒救護。眾生冤憎交會時，償命償身無避處。惡神惡賊與惡獸，饑饉刀兵兼疾疫；盡百千劫捨身形，此苦難處作依怙。過去諸佛願無邊，現在菩薩無數億；願諸眾生得安樂，如觀世音施無畏。地藏願空諸惡趣，普賢行願更無極；文殊世世法王子！常精進行不休息。願我行願亦同等，不等其行終不息。願我盡諸惡道苦，惡道不休心不退；不憚苦惱同其事，不惜身命拔其苦。行等菩薩德齊佛，眾生界盡方休息。願我當來作佛時，三成正覺度眾生；第一願如釋迦佛！第二願如彌陀尊！第三成佛如文殊！十方佛剎為一土，依正行願光明等，一一願如三世尊。不得是願不作佛，惟願世尊作證盟。捨身愛身不忘失，從劫至劫不迷心；生生常願值諸佛，世世恒作淨戒人。不值惡王生惡國，不生邊地並雜形；不作下役不醜陋，黃門二根與女人。生生不食眾生肉，生生不行殺盜淫。寧生苦惱三惡趣，不願不聞三寶名；所生必在善人家，童真出家知宿命。佛佛出世永法中，願具威神護正法；他方無有佛名處，願向其中而開化。諸佛初生及涅槃，願我常設先後供；當機先請轉法輪，乃至聲聞一如是。願我普現剎塵身，剎塵佛所皆承事；中間無有一如來，不以深心而供養。一切眾寶隨念至，持以供養諸如來！并供無邊諸聖眾，及施一切諸眾生。願諸眾生見我形，乃至得聞我之名；決定不生諸惡道，只至成就菩提身。願我隨處現身時，福得智慧超彼倫；身相圓滿第一淨，但見我者皆歡喜。我今發此大願心，普施一切眾生樂。此時十方世界中，無邊受苦並受樂；我若當來度生時，處處願得常相遇；皆向我生歡喜心，一聞我名眾苦息。願今共發菩提心，世世相逢諸佛會。我若當來入地<span class='corr'>獄</span>，一切地獄成淨土；我若當來入餓鬼，一切餓鬼皆飽滿；我若當來入畜生，一切畜生悟無生。多劫積業一念消，猶如明燈破暗室；隨所生處破苦輪，開示涅槃第一義。同其所好度彼倫，三惡道盡方止行；我今未證菩提道，先運菩提大願輪。依法界性度眾生，法界不盡行不停；稽首十方三寶眾，惟願證盟我願心。</p>
</div></div>
</div><!-- end of div[@id='body'] -->
</body></html>