<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大溈密印寺養拙明禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' /><div><img src='../images/J25p0759_01.gif' alt='J25p0759_01.gif' /></div>
<div><img src='../images/J25p0759_02.gif' alt='J25p0759_02.gif' /></div>
<div><img src='../images/J25p0759_03.gif' alt='J25p0759_03.gif' /></div>
</div>
<p class='juan'><a id='mulu2' />大溈密印禪寺養拙明禪師語錄</p><p class="byline">嗣法門人智海編</p>
<div class='div-other'><a id='mulu3' /><p>崇禎丁丑年，師於同慶寺受大圜老宿請住密印寺正月八日入院。</p>
<p>三門基，佛語心為宗，無門為法門。以拄杖指云：且道是有門無門道有門在。甚麼處道無門從那裏入。喝一喝便行。</p>
<p>佛殿前釋迦，後釋迦、百億山頭、百億釋迦顧視左右云：有誰識你？</p>
<p>伽藍堂伽藍伽藍，一寺之主，正令當行，精心唯爾。</p>
<p>祖師堂，河沙玅德盡歸方寸，十世古今不離當念。說甚東土西天以目視云總在者裏。</p>
<p>眾請上堂，陞座、拈香，祝聖畢，次拈香云：者一瓣香，供養傳曹谿正脈；第三十五，世上五下峰大和尚，用酬法乳之恩。斂衣敷坐上首白椎云：法筵龍象眾，當觀第一義。僧問：和尚傳曹谿，正法續佛祖源流，為甚麼問著佛法？便棒便喝。師云：直。乃云：昔日當山祐祖，踢倒淨瓶，贏得此山，直至如今壁立萬仞，眾中還有直下覷得破底也無？所以道：空一切相，成萬法智。法隨法行法幢，隨處建立，發一切用。我為法王，於法自在。拈一莖艸作丈六金身，拈丈六金身作一莖艸，能縱能奪，能殺能活。驀拈拄杖云：喚作拄杖則觸，不喚作拄杖則背，又作麼生道？復卓一卓，下座。上首白椎云：諦觀法王法，法王法如是。</p>
<p>上堂。僧問。如何是西來意。師云。我者裏是東土。問拄杖遼天師子吼。大展宗風事若何。師打云。看腳下。乃云。迷因悟有。悟以迷生。迷悟兩忘。聖凡路絕。以拄杖畫○相云。若向者裏會去。直入如來大圜覺海。所以世尊始從鹿野苑。終至跋提河。於是中間千言萬語。總教人自識。末後靈山會上。拈花示眾。號為教外別傳。傳至達磨神光斷臂安心。自後歷代古錐。事不得已。垂示一言半句。如將蜜棗換汝苦葫蘆淘諸人業根。只要你一箇箇脫體無依識取自家本來面目。且道。諸人面目畢竟在甚麼處。良久云。各自摸取好。</p>
<p>陞座。僧問：如何是法王？師云：禮拜著。進云：法王法王。師云：莫錯。乃舉：昔日玄沙持書上雪峰，峰拆書，見白紙三張，召大眾云：諦觀諦觀。喝一喝，便下座。</p>
<div>了然禪人送佛至，上堂：佛佛為一大事因緣故，出現於世。且道如何是大事？豎拂子云：我無隱乎爾。復舉趙州云：泥佛不度水，金佛不度爐，木佛不度火，真佛內裏坐。山僧今日不免將者拄杖子撥轉趙州關，別開一路去也。以拄杖畫○相云：泥佛能度水，不假他人力。以拄杖又畫<img src='../images/J25p0760_01.gif' alt='J25p0760_01.gif' />相云：木佛能度火，箇事明如日。又以拄杖畫<img src='../images/J25p0760_02.gif' alt='J25p0760_02.gif' />相云：金佛能度爐。諸人見也無。真佛無住所，大家在者裏。急著眼，莫擬議。擲下拄杖云：還見麼？下座。</div>
<p>上堂。僧問：前無村，後無店途，路中人向甚麼處安身立命？師以拄杖作接勢。進云：莫是安身立命處麼？師便打，乃云：入得三界，混於常流，識得箇事，無處停留。三世諸佛與六道眾生同時成等正覺，轉大法輪，隨類行化，六門清淨，出入無礙，得大總持，得大自在，舉足下足，微塵剎土無非佛事。從耳者，音聲佛事；從眼者，色空佛事；從口者，言譚佛事，不離四大作者佛事。所以道：唯此一事實，餘二則非真。下座。</p>
<p>五峰和尚靈骨至，上堂，僧問：世尊有八萬四千舍利，未審先師有多少？師卓拄杖一下，僧喝，師便打。乃舉：雪峰滅度，玄沙作祭主，舉起茶盞云：會麼？若還會得，先師無過；若還不會，過在先師。眾無語，沙乃撲破茶盞。師云：溈山也不舉盞，也不撲破，只將本分所得呈示諸人。舉起拄杖云：還見麼？一時打散歸方丈。</p>
<p>上堂。僧問：作何所務，頓超十地？師云：山僧今日陞座。問：如何是第一義？師卓拄杖一下。乃召眾云：還聞麼？眾無語。師云：大眾有耳不聞，山僧有口無說，有耳不聞為真聞，有口不說為真說。以拄杖卓一下，云：擬議思量，腳跟錯過，直得三世諸佛口挂壁上，歷代祖師亡鋒結舌，更有一人在汝頂門上呵呵大笑！識得此人，方丈來通箇消息。</p>
<p>師誕請上堂，僧問：如何是佛世界？師云：出牛欄，入馬圈。如何是他世界？師云：闍黎合自知。進云：單提一著事如何？師云：放下著。問：溈山誕日即不問，祖印高縣事若何？師云：慧日滿乾坤。乃拈起拂子云：還見麼？量等虛空界，示等虛空法。證得虛空時，無是無非法。所以菴提遮女問文殊云：明知生是不生之理，為甚麼卻被生死之所流轉？殊云：其力未充。師云：古人恁麼商量地好，各與二十拄杖，為甚如此？明知生是不生之理，為甚麼卻被生死之所流轉？拈拄杖，便歸方丈。解制上堂。道本無言，因言顯道。道不離人，人自離道。若還達道，無道非道。九十日結制安居。無繩自縛畫地為牢。九十日外。解制他走。披著枷鎖。遍地刀鎗。正恁麼時。若不去，死在者裏。若也去，喪卻性命。諸人作麼生出脫。拈拄杖。下座。</p>
<p>師出山寧，鄉眾檀護敦留。上堂，僧問：舊店新開，和尚如何為人？師便打。問：獨坐金輪峰一句如何？師云：天上天下。進云：某甲今日覷破也。師打云：是賞你，罰你！僧一喝，師復打問：只者一事，為甚麼七說八說，橫說豎說？師云：舌頭常在口。進云：爭奈者一句。師云：親言出親口。乃云：道人出入無形蹤。來亦如斯，去亦同。師子遊行無伴侶，象王一吼絕狐蹤。只因行墨露消息，大檀有筆判虛空。應命歸來無別事，太陽當晝運西東。</p>
<p>陞座。僧問臨濟道：一句中具三玄，一玄中具三要。遂打○相云：且道是第幾玄？師云：莫亂做。問：古鏡未磨，妄生註腳；古鏡已磨，將錯就錯。正當恁麼時，還有錯處也無？師云：自領出去。問：世尊四十九年說法，未曾說著一字，和尚陞座說甚麼法？師打云：山僧秖會打人。進云：今日親見世尊。師云：莫眼花。乃云：今辰正是諸人解制時節。若會去，解也者箇時節；結也者箇時節；不解不結也，是者箇時節。諸佛出世，也是者箇時節，祖師證道也，是者箇時節。凡也者箇時節，聖也者箇時節，僧也者箇時節，俗也者箇時節，老也者箇時節，少也者箇時節，生也者箇時節，死也者箇時節，總是者箇時節。舉起拄杖云：眾中有人向者箇時節撩起便行，猶較些子。眾無語，便擲拄杖，下座。</p>
<p>元旦上堂。一年十二月，此是第一月；一年三百六十日，此是第一日。且道如何是最初一句？眨眼看來，已是落二落三了也。所以道：參禪無祕訣，只要生死切。透過祖師關，應用本無缺。舉拂子云：還見麼？三世諸佛在此放光動地。擊香几云：還聞麼？六道眾生在此安身立命。若還聞見分明，正好與汝三十拄杖。且道何故？卓拄杖，下座。</p>
<p>上元值大雪，陞座，僧問：如何是禪那大定？師云：速去！速來！進云：還是身？定心定？師云：非身非心。進云：作麼生道？師云：死漢！乃云：人間都翫元宵節，白雪紛紛落不徹，大家凍得骨毛寒。試問諸人徹不徹，徹也，皮穿腦裂；未徹也腦裂皮穿。且道作麼生迴避？百尺竿頭橫打眠，虛空背上任經行。下座。</p>
<p>上堂。僧問：向上一著事如何？師云：退後。進云：向後一著又如何？師云：莫妄想。乃云：塵塵說，剎剎說，威音那畔作麼說？橫拄杖云：三世諸佛鼻孔一齊穿，森羅萬象聞，著心膽裂。為甚如此？馬駒蹋殺天下人，正法眼藏瞎驢滅。</p>
<p>上堂。僧問：有動有靜事如何？師云：生死根本。進云：不動不靜又如何？師云：生死根本。問：三世諸佛從何處得？師云：從拄杖得。進云：離卻拄杖又作麼生？師云：不識三世諸佛。問：如何是玅明真性？師云：見不得。進云：如何見不得？師云：玅明真性。問：不生不滅一句作麼生道？師噓一噓，乃云：溈山窮透底，無粒與君餐。雖然有箇真供養山僧。昔日在金粟密雲師翁處挑水，值入室，被老漢一棒打破水桶，將山僧無量劫來，家業一時傾盡，只收得箇本分受用底豎拳云：只者一箇酸甜鹹澹苦辣百味具足底，今日對眾拈出，眾中還有吞得者麼？參。</p>
<p>實相禪人送佛到山，請上堂，僧問：佛者如如不動，為甚麼又道送得佛來？師云：山僧耳聾，高聲問。進云：莫顢頇。師云：親言出親口。乃云：光明遍照大千界，山色青青盡法身。眾中還有不昧見聞者麼？若無，有耳不聞華藏界有眼，不見遮那身？</p>
<div>結制上堂。僧問：踢破虛空，推倒泰山時如何？師云：還我破虛空來。師乃以拄杖點<img src='../images/J25p0761_01.gif' alt='J25p0761_01.gif' />此云：九旬結制，高挂缽囊。若不徹去，鬼使不憐人貧，閻王那饒鬼瘦？且道如何三根椽下，七尺單前？</div>
<p>解制上堂。僧問：結制解制即不問，不結不解事如何？師云：打出骨髓。進云：恁麼則三月安禪，畫地為牢。師云：自作自受。問：如何是諸佛出身處？師云：忘卻了。進云：如何是和尚出身處？師云：忘卻了。乃云：者一大事，須是眼裏有筋底漢子。撩起便行，直下推倒五蘊山，掀翻無明窟。直得虛空粉碎，大地平沈，一段光明，無遮無障。建立也在我，掀翻也在我，放也在我，收也在我。所以道：法隨法行，法幢隨處建立。不見昔日臨濟大師住鎮州時，一日謂普化、克符二上座曰：我欲建立黃檗宗旨，汝且成禠我。二人珍重下去。三日後，普化卻上來問：和尚三日前道甚麼？濟便打。三日後，克符亦上來問曰：和尚三日前打普化作麼？濟亦打。師云：溈山今日要與古人相見。卓拄杖，下座。</p>
<p>五峰和尚三週上堂，師彈指一下，云：人人盡道先師今日死，山僧道：先師從來不曾生。故經云：無所從來，亦無所去。既無來又無去，則生無所生，死無所死。正當恁麼時，五峰和尚在甚麼處？便下座。</p>
<p>示眾。大丈夫休擬議，翻身提起吹毛利，大鵬展翅絕遮欄，直透千重萬重去。</p>
</div>
<div class='div-other'><a id='mulu4' />
<p class='h1'>機緣</p><p>夜半，維那入方丈云：元物還和尚。師曰：道甚麼？那便打，師亦打那。云：而今不被天下老和尚拄杖瞞也。便行。師云：腳跟下好與三十棒。次日，師自擊鼓云：山僧出征去。轉身入堂云：昨夜被維那劫一陣不分勝負，今日特來擊鼓與諸人相戰，不用如何若何，便請單刀直入。有麼？有麼？維那便出，作相撲勢。師云：殘兵敗將不堪對敵。便歸方丈。</p>
<p>師入堂就地趺坐，時有僧便坐師榻，師起身向僧禮拜，僧遂走，師復坐地云：我起不得，眾中誰扶山僧起？一僧推師倒地，師起身打坐榻者，便歸方丈。</p>
<p>有牧牛僧云：山間一鹿見僧人不動，見獵夫奔行，其物尚有靈性如此。師云：疑於人者，人亦疑之；忘於物者，物亦忘之。</p>
<p>僧參次，送小刀一柄，禮畢云：一把殺人。刀聲未絕。師連棒打，僧便出。師入堂，擲刀於地喚僧至，師云：此刀是誰得？僧云：和尚道是誰得？師遂將拄杖攛向前云：不得喚作拄杖。諸人向者裏道看。一僧珍重而出。師云：自救不了。一僧拂袖便行。師云：腳跟下好與三十棒。僧一喝。師云：還少一頓。一僧拈起拄杖云：恁麼也不得，不恁麼也不得。師云：撞倒露柱底瞎漢。一僧云：請師歸方丈。師掌云：第二箇瞎漢。</p>
<p>一僧求開示，師以禪版指佛，僧云：如何是正法眼？師隨聲便喝。</p>
<p>僧纔禮拜，師歸方丈，僧隨入禮拜云：和尚為甚不荅話？師云：你道我不荅話麼？僧無語。</p>
<p>僧參次，師問：向在何處住？進云：檢字紙。師云：溈山一字也無，你來作麼？僧一喝，師便打；僧又喝，師連棒打出。</p>
<p>一僧別去，師打云：且道是留你？是趕你？進云：不住！不去。師云：不去，不住死漢！</p>
<p>一日，師看證道歌，至行亦禪，坐亦禪處，問侍僧：如何是行坐底禪？僧云：莫頭上安頭。師云：你作麼生？僧放下扇子立。師云：者就是你底禪那？僧打扇，師微笑。</p>
<p>僧問：如何是衲子行履處？師云：著衣持缽。</p>
<p>徹源問：千觔擔子獨自擔，行事如何？師云：謝子扶持。進云：還要和尚提攜？師云：自語相違。</p>
<p>僧問：如何是活句？師云：拔卻汝舌根。如何是死句？師打云：按著汝鼻孔。僧禮拜。師一蹋云：會麼？</p>
<p>僧參次，師云：相別者幾年？何處去來？僧云：在溈山。師云：如何不見你？進云：瞎。師云：我瞎久矣。進云：所以不見。師打一棒，云：野狐精！</p>
<p>問：如何是中秋節？師云：山河大地普光輝。</p>
<p>問：人人有箇影子，為甚蹋不著？師云：東土西天。</p>
<p>問：如何是寸艸不生處？師云：石頭。</p>
<p>問：一口氣不來，向何處安身立命？師云：天上天下。進云：不然。師云：汝作麼生？僧便吹滅。案前燭，師云：西牛賀洲驢喫艸。</p>
<p>問：天地同根，萬物一體，因甚有迷有悟？師云：妄生分別。</p>
<p>問。不是天堂便是地獄那裏安身立命。師云：待你出來向汝道。</p>
<p>問：達磨未至東土，人人本有，及乎到來，為甚自救不了？師云：只為闍黎腳跟不點地。進云：即今達磨在甚麼處？師震威一喝。進云：好一喝。師拈棒打出。</p>
<p>僧問：入定時如何？師云：閒家具。進云：出定時如何？師云：蹋破腳跟。</p>
<p>僧問：打破虛空時如何？師云：還我碎虛空來。僧呵呵大笑，師休去。</p>
<p>僧問：如何是某甲自己？師云：烏龜陸地行。</p>
<p>僧問圜陀陀：光爍爍是甚物？師云：我一向疑著。進云：某甲不會。師云：喫飯莫開口，行路莫忘腳。</p>
<p>僧問：四大分張主人公向何處安身立命？師云：頭頂天，腳蹋地。</p>
<p>僧問仰山：九十七圜相明甚麼邊事？師便掌。進云：秖如一一抹卻又如何？師鳴指一下。</p>
<p>師令侍者喚僧至，問：昨日圜相話，汝作麼生會？僧云：請師舉。師云：三世諸佛出不得，歷代祖師出不得，天下老和尚出不得，你作麼生會？進云：瞎。師云：親切道一句看。僧拂袖便行。師云：腳跟下少一頓在。進云：瞞和尚不得。師云：門外漢。</p>
<p>居士設齋禮拜，師云：昔日淨明居士於香積世界取香飯供養無量菩薩，大作佛事，即今居士以何作佛事？士云：弟子無力。師云：多謝供養。士禮拜。</p>
<p>僧入方丈，師云：與汝商量一件事，得麼？進云：沒商量。師云：你來作甚麼？進云：聽師說法。師云：莫謗山僧好。僧擬議，師喝出。</p>
<p>牧牛，僧禮拜。師云：山童未肯親相許，且把芒鞋緊繫留，汝還繫得牛麼？僧云：請賜牧牛錢。師便打。</p>
<p>眾經行次，師忽推一僧入火爐，僧跳出傍僧云：今日看破，和尚了也。師連掌。</p>
<p>僧問：古人道。高高山頂立。深深海底行。高高山頂立即不問。只如深深海底行事如何。師云。猶是程途中事。進云。恁麼則龍袖拂開全體現，塵塵盡是本來人。師打云：正好喫棒。</p>
<p>五峰和尚生忌拈香，今朝四月八，一是慈父生辰，一是先師誕日拈香云：若供養先師，背卻慈父；若供養慈父，又背卻先師。且道畢竟如何？喝一喝，云：逢人不得錯舉便燒。</p>
</div>
<div class='div-other'><a id='mulu5' />
<p class='h1'>示禪徒三偈</p><p style="text-indent:0em" class="lg-abnormal"><div class='lg-row'>山僧不會文章，一生沒多伎倆，問著西來祖意，劈面拳頭巴掌。</div>
</p><p style="text-indent:0em" class="lg-abnormal"><div class='lg-row'>山僧不會方便，只據直指單傳，開口未曾動舌，擬議錯過眼前。</div>
</p><p style="text-indent:0em" class="lg-abnormal"><div class='lg-row'>山僧不會打坐，只是申腳睡臥。若問那事如何，驀面好與一唾。</div>
</p></div>
<div class='div-other'><a id='mulu6' />
<p class='h1'>贈慧山海監院</p><p>周孔之學雖不能，潛行密用合天真，銕面從來爺不識，棒下無生續祖燈。</p>
</div>
<div class='div-other'><a id='mulu7' />
<p class='h1'>自題<span class='note-inline'>(啟域請)</span></p><p style="text-indent:0em" class="lg-abnormal"><div class='lg-row'>古潭土老，不會修心，不知顛倒，晝作夜眠，那管禪道。</div>
</p></div>
<div class='div-other'><a id='mulu8' />
<p class='h1'>又<span class='note-inline'>(棄人請)</span></p><p style="text-indent:0em" class="lg-abnormal"><div class='lg-row'>我相如虛空，闍黎怎描得？贊好也是失，毀惡也是失。銕面本無情，問著當頭抶。且道是誰？金粟曾運水，大溈居丈室。</div>
</p></div>
<div class='div-other'><a id='mulu9' />
<p class='h1'>為智聖魏居士入塔</p><p>以三界為家，無家可離，以四生為子，無子可捨，虛空為普，同日月為燈燭，智聖還會也未？若還會得金銀玉帛，道之餘者也。妻室，子女身之外者也。正眼觀來，大千為基，地以拄杖指云：權且入普同。</p>
</div>
<div class='div-other'><a id='mulu10' />
<p class='h1'>上天童密老和尚書</p><p>正明自天啟五年，到金粟，入堂挂搭，晝夜行思。至七年正月初二日，入西堂寮請益，承五峰和尚指箇歇處。是年，出堂挑水。崇禎元年十月三十日，值老和尚入室，大棒打死，復甦二年。八月十二日，老和尚受閩請明先於黃檗辦事。三年九月二日，老和尚轉金粟，五日退院。七日追至，嘉興一別，倏爾數載，心心無間，念念不忘。晨夕頂禮其年，遂到南京五峰本師處。至四年四月十二日，同本師詣衡嶽。十月十六日，至溈山祖塔同慶寺，縛茅棲止。六年正月十五日，本師詣金臺，以溈山安眾結制貼單事付囑於明。七月，本師於金陵祇陀林圜寂，臨終遺書將來源拂子發人上山付明，毋令斷絕，正明不得<span class='corr'>已</span>承順師命。丁丑春僧大圜力請住持密印禪寺存納四方來學，已受請矣。今明肅耑魏居士頂禮老和尚，詢問法體調順何如及常住修理事畢否？敬具香信果儀，乞垂鑒納。</p>
</div>
<div class='div-other'><a id='mulu11' />
<p class='h1'>復上密老和尚</p><p>前蒙和尚手示，謂明老實太過，宜以學問助成，領戴不盡矣。但明根器愚鈍，疏懶失學一十六歲，動無常之想，生死念切，二十歲潛別父母出家，不入講席經期，只要發明本分大事，幸累劫有緣，遇和尚出世，非世外骨肉，那得機緣相扣耶？自從金粟喫棒後，直至如今飽不饑。故凡有來者，當頭便棒，更無異端也。即如和尚示訓，亦正好驀口大拳。昔日水潦只揚一蹋，俱胝但豎一指，德山棒、臨濟喝，世尊拈花，迦葉微笑，及和尚金粟室中大棒打明，不知是學耶？教耶？且笑。巖高。祖云：妙義玄言春細雨，莫教污卻我心田。故在明分中，不論先聖有學無學，唯此一棒，任其諸方知我罪我無辭焉。然明但恨地隔一方，不得早晚巾瓶侍奉罪，萬罪萬！</p>
</div>
<div class='div-other'><a id='mulu12' />
<p class='h1'>復簡予周居士<span class='note-inline'>(附來書)</span></p><p style="margin-left:1em">從業中來，還向業中走，紛紛世網中無從索，我面目也。惟初心猶在，而浮生之名實後昆兩無快心時也。今且受此生苦矣，未審吾師何以示我？</p>
<p>接手教云：從業中來。業則不定耳。或云福業，或云儒業，或云道業，或云樂業。苦業未可以一例推，固在為之者何如耳。至云初心猶在初，心者如如也。識得初心不變，是即不昧本來面目也。幸思之，幸思之！</p>
</div>
<div class='div-xu'><a id='mulu13' />
<p class='h1'>行實</p><p>癸未冬日。慧山等袖香作禮。乞師行繇。乃云。余乃山西河東蒲州人。父常姓。字祿山。母張氏。臨誕。母夢異人曰。汝當生貴子。父母以儒業望余。然余素惡葷酒。好出世法。故無心世間事。十六歲夏初日沒時。仰面見青天。忽然省云。世界許闊。如何拘此壞我善因。即立心出家。父母難之。至二十歲夜。夢至黃河邊。舉頭見水暴漲。涌水花一朵。高丈餘。花到余前遂隱。只見一頭陀僧。余問云。你來何為。僧云。我來接你到我家。余云。你住何處。僧云。你只管去。到山方知。余云。你說寺名。僧指云。那邊。又一僧來。余轉眼看。二僧俱失所在。夢覺即潛別父母。至南普陀山。投天衣如繡。師薙髮。誓明生死大事。或行或坐無時敢懈。日作眾務。夜則頂禮觀音不輟者三年。辭師出山。凡入叢林。或燒火或作園頭。不憚勞苦。於二十五歲。謁金粟密雲師翁誓云。今生若不大悟。決不出禪堂門。一日問師翁云。大地眾生遍塵剎。如何是諸佛出身處。師翁劈頭一棒。余不契晝夜不眠。三冬未曾歸單。二時粥飯出入作務。動靜寒暑等事。渾然不知。一日又問。如何是威音以前事。師翁便打。余益罔然。因見傍僧看萬峰錄示語云。只看箇萬法歸一。一歸何處。余即將日前學得記得底。埽入東洋大海。看者一歸何處。此時年二十七歲。值本師在金粟為西堂。余問。我做工夫。忽現境界。放捨不去。請師如何方便本。師云。你為甚麼出家。余云。我為生死出家本。師云。為生死決明生死有甚境界。遂以竹篦打云。眼觀一物即不是。但見絲毫便是塵。余禮拜退。自是工夫。也不作香也不坐。百無所思<span class='corr'>已</span>前。心境忘卻。秖有箇事。似擔百斤擔子放不下。乃出禪堂。入水寮挑水。一日入室。師翁問。你來作麼。余云。挑水。師翁云。水桶在甚麼處。余擬對師。翁劈頭一棒云。打破了也。余忽然棒下。識得根源。己物不從他得。世法佛法合為一體。後隨師翁入閩。應黃檗請余為圊頭。復隨師翁轉金粟。後師翁赴天童。時有同參邀余住靜。余云。我有三住靜三不住靜。三住靜者。一本分事畢。二無善知識開堂。三有兵戈難行。余即住靜。三不住靜者。一本分事未妥。二有善知識開堂。三天下太平。余則不住。靜於是遂往南京。入祇陀林。謁本師本。師云。那裏去。余云。此處止本。師云。你住不得。余云。無我住即得。本師云。那裏來。余云。金粟來本。師云。曾會過麼。余云。將謂忘卻了也。本師云。金粟來底會弄嘴。余云。師從那裏來。本師云。我不從金粟來。余云。誰弄嘴本。師云。請坐。余便出。乃充飯頭。一日本師出關。入方丈至晚。眾進作禮壁間有一小圜光。維那云。金粟大圜光者裏小圜光本師云。他那裏大。我者裏小。余以茶撲滅燭云。我也不論大圜光小圜光撲滅。天下光去。便出。除夜茶次。本師警眾維那云。師如一條明杖。一箇箇牽著走。余云。臘月三十日到來。和尚要算飯錢本。師云。飯頭聻。余便覆卻。茶鐘。本師詣溈山。余侍行。一日普請擇菜。余云。我要止靜去。本師云。那裏不是靜。余打本師一掌。本師云作麼。余云。那裏不是靜本。師大笑。又一日擇菜本師呼傍僧。其僧不來。本師云。你不來。我要打你。余即打本師一掌。本師云。只說人行。早更有早行人。余即抽身歸禪堂。一日本師議。入燕歸禮五臺。余欲隨侍。本師對眾云。老僧沒向你底心。你為甚麼只要隨老僧。余云。我也不為師。向我隨去。我也不為師。不向我不隨去。本師云。你為甚麼。余云。各家事各家知。便禮拜。本師休去。崇禎癸酉春本師決志入燕。有僧問。和尚去溈山何人炤管本師指。余云養拙。遂命余監院。繇是發足路假南都中丞集生余居士。復迎本師說法。祇陀林不料化緣將畢。是年七月示寂。時將源流拂子，命僧智隆。轉溈山付囑於余。余雖承師命，本欲<span class='corr'>斂</span>跡窮巖，聊終殘喘。至丁丑春，大圜老宿再三請居密印。余辭不<span class='corr'>已</span>，遂住持此山焉。此余一場敗闕。本不堪吐向人前。被眾兄弟苦逼吐露一翻。眾兄弟各宜自奮。慎勿效山僧不唧溜漢可也。眾乃禮謝而退。</p>
</div>
<div class='div-xu'><a id='mulu14' />
<p class='h1'>塔銘</p><p>師諱正明，別號養拙。曹谿三十六世，生於河東之蒲版為常。祿山仲子，其母張誕，彌有異夢，期望甚重。師顧不業儒，不茹葷，不姻媾，飄然作出世之想。廿旬，別父母，薙髮於南海普陀參學金粟、黃檗、祇陀等處，不事文學，秖以苦行，磨礪性靈。一日，見僧讀萬峰錄，語以萬法歸一，恍然大悟。厥後如打破水桶，撲滅燭光，種種與本師密印，皆悟後事也。讀其語錄曰：迷因悟有，悟以迷生。迷悟倆忘，聖凡路絕。又曰：入得三界，混於常流，識得箇事，無處停留。又曰：有耳不聞，有口不說。歷代祖師亡鋒結舌，參禪無秘訣，只要生死切透過祖師關舉拂放毫光。嗟嗟！唯悟者能言之，知者能解之也，師固不事文學者也，事文學者能如是耶？師蓋曹谿再來人耳。五峰知後之得人也，偕之西來，付以溈山。按溈自萬曆末年，聖蹟化為劫灰矣。師結茅而廬，對粟而食，揮麈論道，宗風漸開。四方之士，雲集響應，靈祐之統，賴以不墜。雖然時當鼎革，物力凋殘，明宮齋廬事，尚有待師之意，似不能暢。然於今昔間也。與師遊者，有裴李之心，而非其時；撫膺太息，不能成師之志，遜美於前，而讓功於後，豈非天哉？豈非天哉？己丑之春，師知世緣將盡，留僧伽黎，囑門人慧山，繼席住持，乃栩然大還。時慧公從南嶽歸，偕諸比丘塔，師於溈之前阜，屬余為銘，知師莫如，余敢辭不文耶？銘曰：天挺靈異，於河之東。吉夢發祥，誕降人龍。心如古佛，貌若喬松。揮麈危坐，非玄非空。靈祐之後，百世之宗。霓裳羽衣，泠然御風。舍利具在，斗燦星芒。</p>
<p style="margin-left:1em;text-indent:-1em">賜進士第資政大夫正治上卿戶部尚書周堪賡頓首拜撰</p>
</div>
<div class='div-w'><a id='mulu15' />
<div class='div-w'><a id='mulu16' />
<p class='h2'>敘</p><p>湖南大溈採之。司馬頭陀也。因見優缽羅華水迥邁湘流。遂溯源而上。而毘盧峰自此揭露矣。其山峭絕掩靄雲中。巔則平原沃壤，周可百四十里。其間奇峰遠岫。巨澤飛泉。怪石喬木石室幽叢，不盡殊勝。迺云。一千五百人善知識所在。百丈老人以肉山不可人骨。故淨瓶踢自祐公。公入山時。蓋唐之元和也。今八百餘年。歷來闡揚宗教。載在傳燈者。班班輩出。迄明神廟間。湘江宗門澹泊香燈燼熄。殆有十祀。有僧跨白牯來古杏復開生面。未幾。五峰老人同養拙明禪師。接踵相繼。峰乃天童密雲悟和尚首出之子也。不二年。峰示滅建業。屬歸禮五臺為集生余中丞留說法祗陀也。養公披蓁種粟。十有餘歲。其如土地寥闊。闢墾弗周。萬礎千溝。經營不逮於己丑遷化矣。繼席者。乃我　慧山禪師。師時縛茆衡嶽。養公遺書伽黎。囑為補處。及還山十載。雖開爐結夏。並不鳴椎。每見揖讓之風。不易丘壑之志。求之近代中。不可多得耶。至丁酉冬。天童山翁老和尚。遣書勸勉。謂五峰學祖。宗旨攸關。然後瓣香拈出。遐邇道俗。仰慕高風。師為人天資純粹。大度含弘。正眼圓明。機鋒迅捷。學者雲奔。經冬曾盈三萬指。卓哉吾楚之一座。大法幢也。與峰智公古梅捌公。共相賡和。同為激揚。僉曰。亢宗之子起家何在。多麟己亥之冬。余同易子勷伯重遊其地陟其巘殆窮。日見其層巒屏立。瀑布瓴傾。驪頷赤珠以澄澄龜背綠毛而隱隱嶂。望芙蓉謂疊峰如瓣水通黃木曰甘美猶蓮。禪衣擁翠忘其暑往寒來供。石辛勤。不惜櫛風沐雨。田開萬頃。嘆羅漢披星戴星。杏老千年念祐祖手栽手植。環山廬舍。盡昔日之精藍。遍野佳禾。想當年之橡栗。松風價貴。何敵六月披裘。磯立垂絲。誰知高山有鯉英陳厚褥。毋煩帝釋。鋪來沙布重金。若從長者施得。巍巍乎如若登天然。蕩蕩乎王道平平霖雨先得乎人寰。瑞雪偏厚於丘壑。魚磬鼓鐘迭送。凌空蘭若葉麻雞犬間。見野老農家地高多得日。艸木欣欣。谿厚自藏。冰泉水泠泠香象如伏靜且壽。仁者見之之謂仁。神虯若豢樂在水。知者見之之謂知。蒼蒼松色東嶺何如盈盈春水。南河可楫銅塔來。燕京並諸龍幡。鳳繡石塔飛峨眉。不畏鳥道。蠶叢通津者。木也許透長安。運水者石也果爾神通。阡陌井井。遭旱魃以無虞。窣堵團團。對孤輪而更肅。青龍巖下。下臨無地。青羊山上。上登無天。盤陀石尚在。柿子再飛來。香嚴何處去。鐘石為誰懸。佛日化日交輝。白雲法雲並起。頻來天子詔時送牧童歌。獅絃日上彈天上。華飄四墜鯨。音夜半吼。人間夢斷。三更機忘物自忘。觀鷗何必海性馴渠為馴牧牛正在溈。薰風時節滿池荷。誰謂蓮郊十萬億。月明人靜秋風裏。竟忘此地古潭西。下方城郭。鄭州出曹門。上界鐘聲聽取有分。彷彿雲端依稀天表。神怡乎一壺。目窮乎千島。山川之勝也。暗機建旨。溈仰稱宗。法王之窟獅子之藪。小釋迦拔眼中之屑。李軍容識刺裏之泥。遙空禮拜。去在南陽。匡徒助道。來自西江。臨濟小廝兒。曾為傳言送語。鐵棒周金剛。也須過東過西。劉鐵磨。謂之老牸牛鄧隱峰。莫謂無語。雲巖千傳。正傳洞山。五宗一宗。不惜艸鞋。錢到者裏按過。有病底有不病底。道吾宗智落聲色。不落聲色。則是疏山米裏有蟲。石霜諸為米頭。二年同一春。夾山會充典座。靈山相逢。寒拾古佛見稱雪峰。說法四十餘年。居徒常多千眾。法系派衍無窮。穎脫莫悉其數。厥後幢幟千年。百年英靈。如麻如粟。蓋以出家。將相有所。不能參禪。佛祖有所不屑。西方大聖人。尼父遜美。東土大乘氣。碧眼來梁。選官選佛及第。心空棄子棄親。釋迦大孝。吳人越人。肥瘠相關。江北江南。家園到處。執布袋以橫行。兒童嬉戲。按莫邪而正。令。佛祖吞聲。閻浮化主。天地閒人。今日獅王哮吼。象子駢闐。肅肅雍雍。蹌蹌躋躋。龐眉古貌。<span class='corr'>博</span>袖寬袍。遇佛則罵。見人有禮。一棒一喝。死人萬劫偷心。三要三玄開人頂門正眼。得其體得其用。父子投機如來禪祖師禪弟兄。擊節東廁上。不說佛法钁頭邊。全超事理。咳嗽掉臂。祖意西來。持缽著衣。衲僧行履。不事章縫。好窮性命人物之盛也。紺殿凌雲。法堂蔽日。影像輝煌。磬鈴交錯。而樓閣莊嚴也。日出而作。插鍬刈茅。戈矛譚笑。日入而息。經行坐臥除睡。攝心不立文字間爾搜篋搜單。匪曰枯禪。蓋為透頂透底。不辭痛上加錐。何惜瘢處炙艾。獰拳辣掌。殺人活人。細語麤言。皆歸一義。觸著磕著。謾爾承當。得肉得皮。未許入室。而爐韝燄烈也。初登戒品講演條章。毘尼堂以精律也。年高臘長。嚮往樂邦。淨業堂以燕老也。饑饉洊臻。流離蝟集。苾芻忍餓。缽盂分羹。其苦樂相均於窮子貓狸牛犬斃死茶毘。弋子射夫拒諸境外。其生死一體乎。異類巨鑊。有二食。可五千人來。粵之東施出戎伯於上年之春。金吾藩伯。郡守邑侯。璇榜交輝。皆題於不年之內。王公大人。車馬載道。高人逸士。屨履闐門。丐受木叉。今可半萬計。是主人之德致之也。而異蹟徽猷。莫可枚舉。余寓榻久之。殆不舍去。古云入見聖道而悅。豈欺我哉。今日之盛也。夫復何言。但見殘碑斷碣狼藉堆頭。不無昔時之感遊。同慶寺中。獲睹祐祖斷石。噫其來舊矣。其文載在邑。誌此最初。一道文章不容不讀。旋得空印禪師片碣問其文。則載在石門。文字亦中興一段。勝事詎可泯沒無聞。何也。湖之南湘之西。今古尊宿。咸以海內第一名藍推之。其御書閣御香亭。基址宛然而累朝來。宸章綸翰。不知凡幾惜舊誌未得攷無由焉。名公巨卿。遇銘登賦。亦不多見。或散漫於傳牒者歟。而漁獵之未至耶。抑世遠時遙安保無淪於千歲者乎。雖摘句短章。若或盈帙。未為完璧。且闕之也。今茲二篇。井然粲然。家君捐貲而付之。剞劂氏並湘洲先生一文附焉。意以天下之祖庭。凡有一言一字。必公之天下也。且祖葉垂秋衡湘廢久。故典遺文得一於什。尤當廣播以志山靈。此家大人護念之苦心也。<span class='note-inline'>(典)</span>為之敘次如此。近來僧田營搆二記。乃澬陽郭中丞家君太史公撰也。立石於戊戌之冬。慧山禪師事績係焉。其文<span class='corr'>已</span>採入邑誌是誠。今日中興曠代盛事。故並敬刊之。有四云。</p>
<p style="margin-left:1em"><span class='note-inline'>(住溈列祖語錄載五燈者約數十篇，并近代名賢遊溈詠十二景詩，嗣山志刻。)</span></p>
<p style="margin-left:0em;text-indent:1em">時順治庚子歲佛誕日</p>
<p style="margin-left:4em">邑學人陶之典拜題</p>
</div>
<div class='div-w'><a id='mulu17' />
<p class='h2'>同慶禪寺碑記</p><p class="byline"><span class='note-inline'>(禮部侍郎)</span>鄭　愚<span class='note-inline'>(唐人)</span></p><p>天下之言道術者多矣，各用所宗為是，而五常教化人事之外，于性命精神之際，史氏以為道家之言，故老莊之類是也。其書具存，然至于盪情累外，生死出于有無之間，昭然獨得。言象不可以擬議，勝妙不可以意況，則浮屠氏之言禪者，庶幾乎盡也。有口無所用其辨，巧曆無所用其數。愈得者愈失，愈是者愈非。我則我矣，不知我者誰氏？知則知矣，不知知者何以？無其無不能盡，空其空不能了。是者無所不是，得者無所不得。山林不必寂，城市不必喧，無春夏、秋冬四時之行，無得失是非本末之蹟，非盡無也，宜于順也。遇所即而安，故不介于時當，其處無必，故不跼于物。其大旨如此，其徒雖千百，得者無一二。近代言之者必有宗，宗必有師，師必有傳，然非聰明瑰宏、傑達之器，不能得其傳，當其傳，是皆時之鴻龐，偉絕之度也。今長沙郡西北有山名大溈，蟠林穹谷，不知其巒幾千百重，為羆豹虎兕之封，虺蜮蚺蟒之宅，雖夷人射獵，虞跡槱甿，不敢從也。師始僧號靈祐，福州人。笠首屩足，背閩來游菴于翳薈，非食時不出，栖栖風雨，默坐而<span class='corr'>已</span>，恬然晝夕，物不能害。非夫外生死忘憂患，宜順天和者，孰能與于是哉？昔孔孟殆庶之士，以簞瓢樂陋巷，夫子時稱詠之，不足言人不堪其憂，以其有生之厚也。且生死于人，得喪之大者也。既無得于生，必無得于死，既無得于得，必無得于失。故于其間得失是非，所不容措委化而<span class='corr'>已</span>。其為道術，天下之能事畢矣。若涉語言，是非之端，辨之益惑，無補于學者，今不論也。師既以茲為事，其徒稍知所從從之，則與之結搆廬室，與之伐去陰黑，以至于千有餘人自為飲食綱紀，而于師言無所是非。其有問者，隨語而荅，不強所不能也。數十年，言佛者，天下以為稱首。武宗毀寺逐僧，遂空其所，師遽褁首為民，惟恐出蚩蚩之輩，有識者益貴重之矣。後湖南觀察使故相國裴公休酷好佛事，值宣宗釋武宗之禁，固請迎而出之，乘之以<span class='corr'>己</span>輿親為其徒列，又議重削其鬚髮。師始不欲戲其徒曰：爾以鬚髮為佛耶？其徒愈強之，不得<span class='corr'>已</span>，又笑而從之。復到其所居，為同慶寺而歸之。諸徒復來，其事如初，師皆幻視，無所為意。忽一二日，笑報其徒示若有疾。以大中七年正月九日，終于同慶精廬。年八十三，僧臘五十五，即窆于大溈之南阜。其徒云：年終之日，水泉旱竭，禽鳥號鳴，艸樹皆白。雖有其事，語且不經，又非師所得之意，故不書。師始聞法于江西百丈懷海禪師，<span class='corr'>諡</span>曰大智。其付傳宗系，僧諜甚明，此不復出。師亡後十一年，徒有以師之道上聞，始詔加<span class='corr'>諡</span>號及墳塔，以盛其死，非達者所謂耶。噫！人生萬類之最靈者，而以精神為本。自童孺至老白首，始于飲食，漸于功名利養，是非嫉妒，得失憂喜，晝夜纏縛。又其念慮未嘗時餉歷息，煎熬形器，起如冤讎，行坐則思想，偃臥則魂夢，以耽沈之利欲，役老朽之筋骸，餐飯既耗，齒髮<span class='corr'>已</span>弊。由拔白餌藥，以從其事，外以誇人，內以欺亡。曾不知息陰休影，捐慮安神，自求須臾之暇，以致溘然而盡。親交不啻行路，利養悉歸他人，愧負積于神明，辱殆流于後嗣。淫渝汗漫，不能自止。斯皆自心而發，不可不制。以道術道術之妙，莫有及此。佛經之說，益于神性。然其歸趣，悉臻無有，僧事千百，不可梗概，各言宗教，自號矛盾，故褐衣髡首，未必皆是。若予者少抱幽憂之疾，長多羈旅之役，形凋氣乏，常不逮人，行年五十，<span class='corr'>已</span>極遲暮，既無妻子之戀，思近田閭之樂，非敢強也，恨不能也。況洗心于是，踰三十載，適師之徒有審虔者，以師之面形，自大溈來，知予學佛，求為贊說。觀其圖狀，果前所謂鴻龐偉絕之度者也。則報之曰：師之形實無可贊，心或可言，心又無體，自忘吾說審虔不信，益欲贊之云云。既與其贊，則又曰：吾從居大溈者尚多，感師之開悟者不一。相與伐石，欲碑師之道于精廬之前，欲其文辭近吾師之側，謂予又不得不為也，予笑不應。後十日來予門益堅其說，且思文字之空，與碑之妄，空妄既等，則又何虞？咸通六年歲在乙酉，草創其事，會予有疾，明年二月始訖其銘。又因其說以自警觸，故其立意不專以褒大溈之事云爾。銘曰：</p>

<div class="lg regular"><div class='lg-row'>湖之南。　湘之西。　山大溈。　深無蹊。　虎<span class='corr'>已</span>嘯。</div>
<div class='lg-row'>猿又啼。　雨槭㯙，　風凄凄，　高入雲。　不可梯。</div>
<div class='lg-row'>雖欲去，　誰與攜？　彼上人。　忘其身。　一宴坐。</div>
<div class='lg-row'>千餘旬。　去無疏。　來無親。　夷積阻。　搆嶙峋。</div>
<div class='lg-row'>棟宇成。　供養陳。　我不知。　徒自勤。　物之生。</div>
<div class='lg-row'>孰無情？　識好惡。　如龍驚。　原物具。　廣象呈。</div>
<div class='lg-row'>隨宛轉。　住崢嶸。　雲瀰天，　日不明。　金在礦。</div>
<div class='lg-row'>火收熒。　我不知。　天地先。　無首尾。　功用全。</div>
<div class='lg-row'>六度備。　力行圓。　常自隨。　在畔邊。　要即用。</div>
<div class='lg-row'>長目前。　非艱難。　不幽玄。　哀世徒！　若馳驅，</div>
<div class='lg-row'>覓作佛。　向其愚。　筭海沙。　登迷廬。　眼喘喘。</div>
<div class='lg-row'>心區區，　見得失。　係榮枯。　棄知覺。　求形模。</div>
<div class='lg-row'>近如遠。　易復難。　但無事。　心即安。　少思慮。</div>
<div class='lg-row'>簡悲懽。　淨蕩蕩。　圓團團，　更無物。　不勞看。</div>
<div class='lg-row'>聽他語。　被人謾。　生必死。　理之常。　榮必悴。</div>
<div class='lg-row'>非敢張。　造眾罪。　欺心王。　作少福。　須天堂。</div>
<div class='lg-row'>善惡報。　正身當。　百劫裏。　無人將。　心作惡。</div>
<div class='lg-row'>口說空。　欺木石。　嚇盲聾。　牛阿房。　鬼五通。</div>
<div class='lg-row'>專覷捕。　見西東。　禁定住。　陽朦朧，　與作為。</div>
<div class='lg-row'>事不同。　最上乘。　有想基。　無垢淨！　本無為。</div>
<div class='lg-row'>人不見。　心自知。　動便是。　莫狐疑。　直下說。</div>
<div class='lg-row'>沒文詞。　識此意。　見吾師。</div>
</div></div>
<div class='div-w'><a id='mulu18' />
<p class='h2'>密印禪寺碑記</p><p class="byline">釋覺範洪<span class='note-inline'>(宋人)</span></p><p>崇寧三年十一月，大溈山密印禪寺火一夕而燼，住持僧海評移疾郡，以子方者繼焉，未幾而棄去寺規模宏大，而經營者非其人。歲移三霜，纔辦法堂，大殿寢室而<span class='corr'>已</span>。然又苟簡齋庖垣廡皆未具上雨旁風，無所蓋障。故禪學者分處山間林下，蜂房蟻穴，百丈大雄之風，陵夷至此極矣。大觀三年，潭帥曾公孝蘊聞之曰：溈山南國精廬之冠，非道行信於緇衲名譽重於縉紳者，莫能振興之。吾聞天衣懷禪師在嘉祐治平之間，五遷法席，皆廢殘荒寂處，而懷能幻出寶構，化成禪叢。今空印禪師軾公者，蓋懷四世之孫，而吳江法真之嗣，方說法於廬山之下，學者歸之如雲，挺然有祖風烈，當能整大圓真如<span class='corr'>已</span>墜之綱，於是厚禮遣人致之。越明年三月，空印來。自歸宗山川改觀，叢席增氣，登殿拜起，周顧太息曰：冠世絕境，大佛應跡，而殿宇卑陋，堂室狹小，何以嚴像設而致吉祥，震潮音而集龍天哉？皆廣其基構而增修之，使其壯麗稱山。雄深傳曰：鐘聲鏗鏗，以立號號以警眾也。寺鐘不足以光燄四海選佛來者。於是聚銅神運倉之下穴，山為爐，鐘成萬斤，塗以黃金建閣館於殿之東廡。佛菩薩之語藏於龍宮，傳自五天學者所當盡心所以資智證之妙，而盡微細之惑。即室五千軸者，藏於殿之西廡。又明年，增廣善法堂之後，為雨華堂，含風而虛明，吐月而宏深。夜參既罷，繽紛滿庭，自兩廊之左繞以復，屋建庫院，所以總庶務也。自祖龕之右，翼以修廊，建堂司所以牧清眾也。又明年，重修僧堂廣博靖深冬溫夏涼曰：僧者，人天之福田，佛祖之因地，十方如來同一道故，出離生死曠野深山聖道場地，皆阿羅漢所住持世間麤入所不能見。既以廣延其所見，則所不見者，敢不敬乎？又刻五百尊者之像閣而供事之，又明年，得異木於絕壑，斷而為三大合抱長倍。尋刻淨土佛菩薩之像，莊嚴妙麗，千華照映，如紫金山，並高爭峻。建殿于天，供廚之南，又特建閣于寢室之前，綠疏青瑣，下臨風雨，奉安神宗皇帝所賜御書閣成而東南傾。師默計曰：增萬牛莫能挽。且天章宸翰之所在，山君水王之所宜謹藏而衛護之。今職弗修，是神羞也。言卒而風雷挾屋，山嶽撼動，俄而閣正，萬人懽呼。昔大圓禪師開法此山也，有眾千人碩大而秀出者，有若大仰寂子香嚴閑禪，建兩堂，為學者燕閑之私，而名其東曰香嚴名，其西曰大仰。方欲廣攝異根，則修淨土，觀法不以宗門為賺。及其成就法器，則以寂子閑禪期，學者蓋其方便，應機而設教，譬如大海、蚊虻、阿修羅飲者，皆得飽滿。又明年，重修大三門，宏壯傑立，鏤金鏤碧寶翰，飛動於千巖萬壑之上。而太師、楚國公為書，其額卻望，形勝眾峰來朝，如趨如，俯如屹立，如蹈舞有臺，自獻其前，以寶積靈牙舍利葬臺之中，而建塔其上。千尺九層，蕩摩雲煙，微風徐來，塔鈴和鳴，比丘來往，旋遶作禮，望之如開牒。疑師以三昧力<span class='corr'>搏</span>取梵釋龍天之宮，置於人間。不然，何其幻怪神異，如此其多耶？唐元和中，僧曇敘開基則有緒言曰：地靈甚，不可葬，葬且致禍。今三百餘年，僧物故莫可塔。塔于回心橋南十里。師曰：事無大小，而斷於理，從違不可苟也。僧火化眾俱臨，先聖令不可違也。禍福之來，以智避就之，不可從也。遂建普同塔于寺之西，又修大圓禪師之塔，而峙立兩亭以覆古今碑刻部從者以其威靈，奏賜真應禪師，塔曰淨惠。聖谿莊壟畝，為比鄰所吞，<span class='corr'>數</span>世且百年，莫敢誰何？師云：此唐相國裴公施以飯十方僧者，橫自何德以堪之，不直而歸。是陷人入泥犁，遣掌事執券證諸官，竟還二百畝。歲度一僧，上資睿美。有玉泉住持僧死于龍牙山，山中之人不容其葬。弟子抱骨石涕，師哀之，使於溈山擇地建塚塔，叢林義之師以潛行密用之懿時時見於與奪，然皆本於仁義，道俗化其德。政和六年，敕補住鎮軍之焦山。師雅意不欲東解，住持事力辭之，歸菴鸞谿之上，俄詔聽還之。溈山自其始至中而還，八年之間，百廢具興，非乘願力，何以臻此？雪竇天衣之道，至師大振，叢林歸心焉興修，蓋其游戲也。今嗣法者，自南臺定昭，了山法光而下詵詵輩出棋布名山，方進而未艾也。法義謂余曰：溈山之雄夸，非空印老師，莫能辦之精神，非文字，莫足以傳，願求文以昭後世。不得辭系以辭曰：</p>
<p>有異比丘清而狂相山趼足窮衡湘，黃才掬谿行嗅，嘗笑云：水作青蓮香梯空<span class='corr'>杙</span>險，屢仆僵寢宿霧露衝虎狼，水與石鬥聲舂撞，誰挽千乘行羊腸，霄然洞開雲水鄉，橫峰側嶺爭回翔。咨嗟曰：此古道場。山靈乃今發天藏，泥艸吟嘯久彷徉，無人告語空夕陽，翩然曳杖還江南。道經新吳山鬱蒼，登山作禮僧中王。骨面氣宇凌八荒，侍其側者矯鸞皇。祐公傑出尤堂堂，袖中肉山傾置旁。瓶踢一笑，戲取將懶安寂子尤敦龐，佐于耨耕立禪房，九世沉溺為津梁，分燈延聯世相望。既絕復續，暗而彰。軾公貌臞，中方剛，漆瞳照人儼而莊。食堂十年折繩床，有大長老續遺芳。派出天衣嗣吳江，燼餘為子整頹綱。機鋒擊電誰敢當？宗風回顧<span class='corr'>已</span>舉揚。以印印空成文章，凜然面目如冰霜。令人望見折慢幢，叢林邇來頓荒涼。反袂拭面空歎傷，而師聲價重四方。力能咄嗟辦寶坊，又取佛日重洗光。芙蓉峰峻，溈水長，功德之利，建我皇願。同山呼，壽無疆。</p>
</div>
<div class='div-w'><a id='mulu19' />
<p class='h2'>密印禪寺僧田記</p><p class="byline"><span class='note-inline'>(中丞司馬)</span>郭都賢<span class='note-inline'>(資陽人)</span></p><p>大溈山繇黃木江而上，循磴陟巘，度高出地千仞，夷其巔，曠若中墅。古密印寺如在平楚間，寺前稻畦，凡數百頃，雲泉沃壤，至高無涸，此祖庭之殊勝也。然靈祐開山，迥絕人境，以橡栗充食者七載。唐宣宗崇尚浮屠法裴公休以相節鎮潭州，既奏建厥寺，連師李公景讓續奏建同慶有大安和尚，領眾躬耕助道者三十餘載。志云：裴公捐貲置飯僧田三萬二千畝，乞朝廷貸其租想當然也，然而三萬二千無攷也。竊稽同慶至密印，凡二十餘里，環山之奧，數十里皆可田。古人不敢以將相奪民而購之，使緇素殊井，無相雜作，專供上善，稱羅漢田，則護法之意，深且勤矣。故此山非有道者居之，不能聚聚亦輒敗也。明正統後，龍象弗至，田始入于官，久之，籍于民常住田，未科者纔數十畝，耰鋤偪處，咸有競心。溈是以不振明之，季遂成劫灰。大宗伯李公來遊，屬陶子徵掌，故屬有司復。其田曰溈佛田戒德相承禪者更聚。至于改革之際，法益隆，塔廟益盛。向所與競者家，盡落前後捐施。及棄其田歸常住者三百餘畝，載糧二十　石，併入溈福田下。雖供缽無所歉，而里胥得千其淨梵矣。</p>
<p>清初僧請于　定南王檄所司捐，其賦不報然溈接梅山之險，盜賊數起，二百里內無聚落獨懼，寺眾不得逞，則蔽我西陲，恃此法幢，匪止崇象教<span class='corr'>已</span>耳。今蔣侯宰官中調御丈夫也，推其惠露，以及叢蘭。竊慮溈所隸第十都最凋殘積逋黠者易相影射，乃令立僧戶甲外微輸本折色如例而特兔髡者之徭仝。時藩臬郡公咸韙其事，于是住持慧公，感茲悲護，決意安禪集眾建二大殿，成溈祖一燈，炤燿湖嶽蔣侯之力也。明年，奉旨清文　藩伯<span class='note-inline'>(張田)</span>公　兵憲吳公　郡守孔公准立溈山僧戶之牒俱下，非獨護幕祖庭也。蓋與其困僧而廢田寧寬徭而存賦之，意曉然也。後有賢者，其法可以不變？諸比丘聞　蔣侯擢郡司馬，請勒石以垂不朽，　侯許之，俾記其田糧經界，及所以貸役之故，使遵王路不侵不貪，寒山一片石具無諍三昧矣。然則是役也，王公宰官護念哉！天龍鬼神鑒念哉！比丘大眾正念哉！請視此碑，永永無斁。</p>
</div>
<div class='div-w'><a id='mulu20' />
<p class='h2'>密印禪寺碑記</p><p class="byline"><span class='note-inline'>(邑太史)</span>陶菊延<span class='note-inline'>(原名汝鼐)</span></p><p>蓋聞宙合之內，名山數千最上者，長菩提七葉。海印之中，釋迦百億住世者，入宗鏡五燈。故西方有聖，其事徵于仲尼，惟優波乏緣，此土付諸迦葉，與金僊為梵剎，皆華藏之靈區。因賓稱寺始隸鴻臚，掃教立禪，仍存白馬，則宰官為之檀護。帝后命其精藍，隋唐之間，于斯為盛。楚潭州大溈山唐靈祐禪師建宗立旨處也。時使相裴公休好浮屠法，覿承殊勝，奏建厥寺，賜額曰密印。金襴坐臘，供出天人寶所，扶雲官猶帝釋，蓋青蓮掬水，從聲聞而得肉山白牯當家以雄力而嗣心印，雲中千頃，遂名羅漢之田。海內雙林，共舉淨缾之案。然且屢傳真子，代翊　皇圖，中興于宋之崇寧，增搆于明之正統。迨法堂深艸，珠<span class='corr'>已</span>去而櫝存；蓮社成墟岡，再炎而玉盡良。繇人棄梵行，火焚禪天神廟，末年遂嬰壞劫。至　崇禎戊辰，有圓上座者，騎犢披蓁，把茅晏坐，覘枯杏復芽之異。明年，大宗伯李公騰芳來訪白牛，尋源黃木與圓公一宿樹下而去。屬同遊者陶子汝[木/鼎]作記。胡子懋選作菴，得前令周公瑞豹所清，復官田三十餘畝作常住，咸欽聚石之風，頗憶畫灰之語。嗣圓至者，　五峰學禪師也。纔舉南宗，遽還中印。時有金銅瑞像，官繡幢幡，齎自行僧，出于大內，諸方聞者，咸謂復興。師付囑養拙明禪師，使嗣其事，主溈十餘載，嘗與百人俱，頓成師子之林，欲踐象王之跡，以致天童遐慕，雪竇讚揚。而十年之間，刀塗火塗，眾苦方熾，欲界器界，六度不行，聊藉艸以參禪，就钁邊而說法爾。然石虯吐水，依然優缽，羅華銀杏，胎蓮更長，栴檀香樹，時節因緣，于斯肇矣。</p>
<p>慧山海禪師，承其積力，抗彼前修，而隨眾作務，不礙悲流，施法同參，徑嬴山子。故楗椎之筵，嘗圍四眾，毘尼所攝，歲授千徒，螟蜮不災。其界中魔軍自摧于境上，以是因緣重修勝境。　順治乙未秋，採輪菌于芙蓉，得良工于忍艸。繡柱柏梁，如從海涌，郢斤輪墨，即出蒲團。紺殿屹乎齊雲，琳宮煥而麗日，度其高峻，視昔由旬，規此正中，亦云方廣。而妙相嵯峨丈六，符于漢夢。鈴音縹緲大千眇若陶輪，則祖庭之雄剎也。明年秋，于殿後故址，建警策院，用承記莂，念續靈文。林間寶月，更開選佛之場；象外幡風，直冠諸天之表。繇是龍藏象負，標厥珠林；鹿苑雞園，總為蘭若。袈裟器缽，盡菩薩之威儀；音樂華香，滿天人之床座，則密印之肯堂也。又明年夏，建三門于中肖關夫子像，示忠義乃正覺之因，表英雄為成佛之品。作鎮名山，無煩寶帶，堅持願海，即現玉泉，則梵天之象魏也。然世無須達家，盡黔婁諸上人，不求檀施而坐招提，不離將作而持梵行用。戒為基棟，即波羅之木，因禪立壁堵，皆成鏡之磚，邪許無非佛聲，飲食皆同法喜。故能轉移劫土，卓立化城，歲月無多，山川增概。昔所稱菩薩放光，資藉長康之畫；山祗捧足，神移嵩嶽之林。未<span class='corr'>免</span>有為，方斯蔑矣。縣令　蔣公，燕山人也。金吾世胄，玉尺仙姿，政洽鸞祥，功存象學。兩行雕字，實抒贊歎之忱；一片閒田，特<span class='corr'>免</span>租庸之役。承茲悲護，得遂莊嚴。而況新朝御寓以來，王公宰官，金湯不替，　藩伯臬長，璇榜交輝，豈非天龍之所擁持靈鷲分其嚴淨者哉？雖然，廢興有數，嗣印在心，願居此山者，振溈山仰山之宗，思佛恩國恩之報，則須彌兜率，處處現成，彌勒育王源源應供，庶幾護法大宗伯以下住持慧公以上，不常不斷，無窮無盡之心也歟！戊戌夏工既竣，其徒求文墅史，勒石山庭，謹作記銘，用彰宗鏡。銘曰：</p>

<div class="lg regular"><div class='lg-row'>邃古大溈，　不崩不騫。　星霧在址。　雲泉在巔。</div>
<div class='lg-row'>慈龍守之。　破荒立禪。　曰千五百。　知識之藪。</div>
<div class='lg-row'>香海常流。　肉山無朽。　宗小釋迦，　法不絕紐。</div>
<div class='lg-row'>云何立宗？　正法眼故。　溈仰唱和：　天人敬護。</div>
<div class='lg-row'>金田寶坊。　帝命常住。　龍蟄象隱。　灰劫雲封。</div>
<div class='lg-row'>悠悠千載。　瞥然五峰。　施法待渡。　縣篩接舂，</div>
<div class='lg-row'>爰有慧孫。　夏扶山子。　華梵穹窿。　寶幢蔚起。</div>
<div class='lg-row'>施不階檀。　構猶神徒。　華嚴富貴。　彌勒樓臺。</div>
<div class='lg-row'>義天想國。　濁劫浮杯。　振斯末法。　慈雄負才。</div>
<div class='lg-row'>天龍式聽。　佛日無涯。</div>
</div><p class="lg-abnormal"><div class='lg-row'>相輪音澀兮，毘嵐勿飄。　洪鐘警旦兮，助平泰階。</div>
</p></div></div>
</div><!-- end of div[@id='body'] -->
</body></html>