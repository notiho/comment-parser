<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎雲外澤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>雲外禪師語錄卷第九</p><p class="byline">侍者深極編</p>
<div class='div-other'><a id='mulu33' />
<p class='h1'>頌古<span class='note-inline'>(并拈)</span></p>
<div class='div-orig'><p style="margin-left:2em">三玄三要。</p>
</div>
<div class='div-commentary'><p>第一玄婆婆醜拙不堪言生下孩兒千萬億了無一子見親顏。</p>
<p>第二玄毘盧頂上掣風顛金剛截斷如泥碎朕兆依稀落有緣。</p>
<p>第三玄萬里長空月皎然鼓棹高歌漁父樂江村月落正堪眠。</p>
<p>第一要滿口無言君自道擊碎摩尼雨寶珠放出無毛生鐵鷂。</p>
<p>第二要信手拈來光晃耀南海波斯擬借看當頭一杓屎和尿。</p>
<p>第三要活捉生擒無作造橫三豎四絕遮攔魔佛都來厝一窖。</p>
</div>
<div class='div-orig'><p style="margin-left:2em">四料揀。</p>
</div>
<div class='div-commentary'><p>奪人不奪境天地一餬餅問道與參玄挑雪來填井。</p>
<p>奪境不奪人誰來問老僧放伊三頓棒急急奔前程。</p>
<p>人境兩俱奪死了不得活劍刃解翻身當陽轟一喝。</p>
<p>人境俱不奪四海樂欣欣鼓腹含哺客誰知堯舜恩。</p>
</div>
<div class='div-orig'><p style="margin-left:2em">四賓主。</p>
</div>
<div class='div-commentary'><p>賓中賓頭戴華陽折角巾撞著河陽新婦子相逢撫掌笑欣欣。</p>
<p>賓中主石火光中急薦取拶折驪龍頷下珠依然不會還飛舉。</p>
<p>主中賓坐斷乾坤色色新雖然不犯重陽令一盞萸湯也醉人。</p>
<p>主中主大坐當軒無可與佛祖都來一窟埋管甚十方并三世。</p>
</div>
<div class='div-orig'><p style="margin-left:2em">四喝。</p>
</div>
<div class='div-commentary'><p>一喝如同金剛劍英雄殺盡幾人知乾坤一統還真主解綬歸田事事宜。</p>
<p>一喝渾如獅踞地野干萬獸俱回避不勞牙爪顯全威也落當陽第二義。</p>
<p>一喝探竿影艸時箇中無地可容錐魚龍由此分身墮誰識鵬搏九萬為。</p>
<p>一喝不作一喝用十方三世絕閒種直饒言下得些些辜負平生真骨董。</p>
</div>
<div class='div-orig'><p style="margin-left:2em">狗子無佛性。</p>
</div>
<div class='div-commentary'><p>五陵公子樓前過香霧蒙身意氣多寄語玉人親著眼抬眸不奈管絃何。</p>
</div>
<div class='div-orig'><p style="margin-left:2em">黃龍三關。</p>
</div>
<div class='div-commentary'><p>等閒垂手處火盡不添柴燄星眉上著抖搜不須呆我腳何似驢信步任千差拗折黃龍角何人不到家人人有生緣箇箇被渠穿今朝全舉似江南萬斛船煙塵淨盡信旗通羽檄遙飛氣概雄不是將軍多賈勇太平寰宇絕朦朧。</p>
</div>
<div class='div-orig'><p style="margin-left:2em">婆子燒菴。</p>
</div>
<div class='div-commentary'><p>拈云貧居鬧市無人問富在深山有遠親還有不受遮般惡水者麼卓拄杖云山僧罪過。</p>
<p>衝開碧落松千尺截斷紅塵水一溪松韻水聲交互處大通智勝竟何為。</p>
</div>
<div class='div-orig'><p style="margin-left:2em">黃檗大唐國裏無禪師。</p>
</div>
<div class='div-commentary'><p>拈云明修棧道暗度陳倉則不無汝等諸人切忌指鹿為馬山僧今日不惜眉毛下箇註腳去也乃擊拂子云大冶精金應無變色咄。</p>
<p>天上有星皆拱北人間無水不朝東滿盤傾出如相委何用闍黎飯後鐘。</p>
<p>大唐國裏無禪師舉似分明更莫疑昨夜嚴風憾林木今朝普請拾枯枝。</p>
</div>
<div class='div-orig'><p style="margin-left:2em">溈山水牯牛。</p>
</div>
<div class='div-commentary'><p>拈云要識溈山僧麼以左手拍禪床云遮裏是要識水牯牛麼以右手拍禪床云遮裏是復以兩手拍一下云六月十三熱不相瞞。</p>
<p>水牯溈山只遮頭及時收放任優悠鼻繩曳斷無蹤影多少行人失路頭。</p>
</div>
<div class='div-orig'><p style="margin-left:2em">韓文公參大顛至擯首座。</p>
</div>
<div class='div-commentary'><p>拈云殺人須見血為人須為徹則不無大顛老漢檢點將來合喫山僧手中棒且道何故聻殺人須見血為人須為徹。</p>
<p>零星喫得嗟來食一撥全傾萬念灰不是大顛能舉令依然門逕長青苔。</p>
</div>
<div class='div-orig'><p style="margin-left:2em">丹霞燒木佛。</p>
</div>
<div class='div-commentary'><p>拈云人人盡道院主落卻鬚眉殊不知丹霞打失鼻孔喝一喝云遮裏動著一莖毛雖是善因而招惡果到處逢人驀面欺失便宜是得便宜千重百匝毛端現不許時流取次知。</p>
</div>
<div class='div-orig'><p style="margin-left:2em">東寺心不是佛智不是道。</p>
</div>
<div class='div-commentary'><p>長安一片月萬戶擣衣聲秋風吹不盡總是玉關情今日平高下良人罷遠征。</p>
</div>
<div class='div-orig'><p style="margin-left:2em">芭蕉拄杖子。</p>
</div>
<div class='div-commentary'><p>拈云一分銀子買一雙草鞋了無奇特只是不許人穿何以故法如是故喝一喝。</p>
<p>張三眉毛眼上橫李四鼻孔大頭下相逢攜手笑呵呵大風吹起令人怕。</p>
</div>
<div class='div-orig'><p style="margin-left:2em">李渤問歸宗芥子納須彌話。</p>
</div>
<div class='div-commentary'><p>萬卷書向何處著芥子須彌頓銷爍八臂那吒撲帝鐘街頭笑倒黃番綽。</p>
</div>
<div class='div-orig'><p style="margin-left:2em">盤山三界無法話。</p>
</div>
<div class='div-commentary'><p>細草殷勤迎步綠野華辛苦送清香天然受用輸山叟那許時人造次當。</p>
</div>
<div class='div-orig'><p style="margin-left:2em">高峰無夢無想主人公話至枕子落地因緣。</p>
</div>
<div class='div-commentary'><p>霜嚴雪冷客情孤陣陣西風洗道途天曉下床鞋底脫東方日出古今無。</p>
<p>一椎擊碎摩尼藏相逢何處不逍遙枕頭有甚閒巴鼻翻笑從前立處高。</p>
</div>
<div class='div-orig'><p style="margin-left:2em">麻三斤。</p>
</div>
<div class='div-commentary'><p>日出天歡喜雲生地起愁晨星分曙色八月定中秋。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>提起當時血濺天兩堂貓子命難全貍奴跳出乾坤黑一帶晴峰鎖翠煙。</p>
</div>
<div class='div-orig'><p style="margin-left:2em">南泉賣身話。</p>
</div>
<div class='div-commentary'><p>拈云王老師一箇身子尚不奈何佛法何曾夢見不是趙州捨件衣服與他遮羞至今賺卻許多人向赤骨律地處作活計喝一喝。</p>
<p>一具渾身將出賣不容貴賤價分明貪程蹉路諸禪者種種相酬洎沒身。</p>
</div>
<div class='div-orig'><p style="margin-left:2em">喫粥了洗缽盂話。</p>
</div>
<div class='div-commentary'><p>拈拄杖云三春日暖蝶蜂忙黃鶯啼在深深樹還有親見趙州鼻孔者麼喝一喝。</p>
<p>橫三豎四絕籮籠日落西方又起東若向平常無事會新羅國裏再相逢。</p>
</div>
<div class='div-orig'><p style="margin-left:2em">瑞巖主人公。</p>
</div>
<div class='div-commentary'><p>拈云只遮瑞巖老漢早<span class='corr'>已</span>自瞞了也雖然如是善自知時還會麼喝一喝。</p>
<p>一生常喚主人公熨斗煎茶銚不同無限清風懸宇宙知音獨許釣魚翁。</p>
</div>
<div class='div-orig'><p style="margin-left:2em">世尊未離兜率<span class='corr'>已</span>降王宮話。</p>
</div>
<div class='div-commentary'><p>拈拄杖喝一喝云向者裏撩起便行非為釋迦老子藏身無地便好向虛空中現<span class='corr'>大</span>神變攪亂百千世界去也十字街頭臭魚蝦一箇銅錢買他百二十斤不為分外何以故法如是故喝一喝。</p>
<p>東頭賣貴西頭賤私渡官津誇快便天網恢恢不可逃兩行墨字刊於面。</p>
</div>
<div class='div-orig'><p style="margin-left:2em">夾山與定山無佛有佛因緣。</p>
</div>
<div class='div-commentary'><p>生死與諸佛都來一串穿頂門開正眼明月到窗前。</p>
</div>
<div class='div-orig'><p style="margin-left:2em">南泉問黃檗定慧等學明見佛性話。</p>
</div>
<div class='div-commentary'><p>拈云只見雷霆施號令豈知星斗煥文章。</p>
<p>得人一牛還人一馬善放善牧能騎能下草鞋漿水一齊還賺殺東村王大媽。</p>
</div>
<div class='div-orig'><p style="margin-left:2em">趙州勘破臺山婆子。</p>
</div>
<div class='div-commentary'><p>拈云遮婆子秪知開眼尿床不知被人換卻鼻孔趙州雖則汗馬功高爭奈泥深三尺還有親見趙州者麼太平本是將軍定不許將軍見太平咄。</p>
<p>驀指臺山路豈差趙州勘破始無瑕從今休問東西路是處園林是處華。</p>
<p>南北東西路渺漫一身旅況許誰諳歸來細述途中事多少遊人覓路難。</p>
<p>伶俐漢直下知歸鬼門關從頭打過不動干戈建太平陽春白雪誰堪和。</p>
</div>
<div class='div-orig'><p style="margin-left:2em">陸亙大夫問南泉肇法師也甚奇怪話。</p>
</div>
<div class='div-commentary'><p>拈云飛龍在天利見大人。</p>
<p>天地同根萬物一體見之不取思之千里幸遇南泉老古錐直指庭花休擬議休擬議拈得眉毛失卻鼻指出庭前花似夢何人肯向箇中休不因此日親提令萬紫千紅逐水流。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>拈云德山父子恰似醉漢罵街誰敢正眼覷著他雖然如是未免醒眼傍觀者哂且道誰是醒眼底人聻乃卓拄杖云丈夫氣宇衝牛斗一蹋鴻門兩扇開。</p>
<p>龍驤虎驟海闊山高巨靈睨之莫措夸父奔以徒勞爭似茅廬閒處士三分指掌笑蕭曹。</p>
</div>
<div class='div-orig'><p style="margin-left:2em">傅大士空手把鋤頭話。</p>
</div>
<div class='div-commentary'><p>拈云武帝求仙不得仙王喬端坐卻生天。</p>
<p>暑夜一天星明朝定然熱大小傅大士秪道得一橛。</p>
</div>
<div class='div-orig'><p style="margin-left:2em">興化四方八面來時因緣。</p>
</div>
<div class='div-commentary'><p>拈云者則因緣叢林中多見商量道興化若無後語洎合打破蔡州殊不知興化只因後語一生受屈不少何也古廟不須便撈摝水泥深處有嘉魚。</p>
<p>雨風勢若挾天來潦倒村翁古廟隈買得硃砂畫符賣朗吟飛過鳳凰臺。</p>
</div>
<div class='div-orig'><p style="margin-left:2em">六祖風旛話。</p>
</div>
<div class='div-commentary'><p>拈云纔離虎穴又入龍潭諸人還會麼拈拄杖云是風動是棒動是心動自是不歸歸便得五湖風月有誰爭。</p>
<p>大塊噫氣萬竅奴號須彌頂上海闊天高。</p>
</div>
<div class='div-orig'><p style="margin-left:2em">師子尊者罽賓國王斬首話。</p>
</div>
<div class='div-commentary'><p>拈云白乳湧天王臂墮地腥氣現存不是不是。</p>
<p>罽賓師子親相見往往多遭驀面瞞馬上相逢無紙筆憑君傳語報平安。</p>
</div>
<div class='div-orig'><p style="margin-left:2em">傅大士夜夜抱佛眠話。</p>
</div>
<div class='div-commentary'><p>拈云有般瞎漢錯會古人意便謂能言能聽的是佛恁麼說話何異認驢鞍橋作阿爺下頷山僧今日不惜眉毛下一句語要與諸人大家覿面同觀良久云覓什麼碗。</p>
<p>只者語聲是抬眸隔萬千十方全是膽不用老婆禪。</p>
</div>
<div class='div-orig'><p style="margin-left:2em">睦州現成公案至打云掠虛漢因緣。</p>
</div>
<div class='div-commentary'><p>拈云韓子盧逐狡兔踰河者三騰山者五兔死于前犬斃于後樵子見之收拾歸來烹與合家受用還有知味者麼卓拄杖喝一喝。</p>
<p>公案現成放過三十潦倒貧兒便擬端的掀翻海嶽逞全威折角螭龍無處覓無處覓一二三四五六七。</p>
</div>
<div class='div-orig'><p style="margin-left:2em">臨濟無位真人因緣。</p>
</div>
<div class='div-commentary'><p>解語非干舌無山不帶雲一聲牛背笛飛鳥又歸林。</p>
</div>
<div class='div-orig'><p style="margin-left:2em">臨濟將入滅示眾與三聖問荅因緣。</p>
</div>
<div class='div-commentary'><p>拈云臨濟大師當時用的向什麼處去也雖然如是行到水窮處坐看雲起時還有知恩報恩者麼咄。</p>
<p>應嫌屐齒印蒼苔十扣柴門九不開春色滿園關不住一枝紅杏出牆來。</p>
</div>
<div class='div-orig'><p style="margin-left:2em">見見之時見非是見見猶離見見不能及。</p>
</div>
<div class='div-commentary'><p>拈云世尊可謂棒打石人頭嚗嚗論實事雖然如是錯會者多親到者少何以故急水灘頭鳥作窠。</p>
<p>一上一上又一上一上上到山頭上煙靄平蕪腳底齊萬里青天三十棒。</p>
</div>
<div class='div-orig'><p style="margin-left:2em">九峰勘首座因緣。</p>
</div>
<div class='div-commentary'><p>拈云九峰大似送人上樹拔卻梯子若是箇漢必然別有生涯乃豎起竹篦云首座來也是死是活。</p>
<p>九峰舉問先師意首座焚香坐脫時死活各分成戲具得便宜處失便宜。</p>
</div>
<div class='div-orig'><p style="margin-left:2em">大事未明如喪考妣大事<span class='corr'>已</span>明亦如喪考妣。</p>
</div>
<div class='div-commentary'><p>拈云如今禪和家到處行腳還曾蹋著這一片田地也無如或未然退後了打。</p>
<p>大事未明與<span class='corr'>已</span>明春來楊柳自青青勸君更進一盃酒西出陽關無故人。</p>
</div>
<div class='div-orig'><p style="margin-left:2em">僧問大隨劫火洞然大千俱壞并舉似投子話。</p>
</div>
<div class='div-commentary'><p>拈云者僧腦後喫椎不知痛苦一箇葫蘆東販西販若非二老全身遠害至今喫蛤蜊醬者不少。</p>
<p>男長為兄女長為姐大冶紅爐可知禮也。</p>
</div>
<div class='div-orig'><p style="margin-left:2em">趙州喫茶去。</p>
</div>
<div class='div-commentary'><p>拈云趙州大好一鍾茶只堪供養大眾若是佛法卻未會在何以故太歲當頭羅計照命庚<span class='corr'>己</span>戌辛不死也病。</p>
<p>鬼臉神頭萬萬千一盃淡茗苦甘全英雄殺盡無人會珍重秋風八月天。</p>
<p>萬仞危峰走馬傍觀暗自消魂鶻臭布衫脫卻蕭蕭夜雨青燈。</p>
</div>
<div class='div-orig'><p style="margin-left:2em">僧問巖頭古帆未掛時如何曰後園驢喫草。</p>
</div>
<div class='div-commentary'><p>拈云切忌動著速道將來。</p>
<p>後園驢喫草不用重加料拽轡便騎來穿靴不戴帽。</p>
</div>
<div class='div-orig'><p style="margin-left:2em">古帆掛後如何云小魚吞大魚。</p>
</div>
<div class='div-commentary'><p>拈云頭戴須彌腳穿草履還有卸卻天靈蓋者麼喝一喝。</p>
<p>卸卻天靈蓋小魚吞大魚得錢沽酒飲何處不吾廬。</p>
</div>
<div class='div-orig'><p style="margin-left:2em">婆子請趙州轉經。</p>
</div>
<div class='div-commentary'><p>菱角尖尖尖似錐荷葉團團團似鏡彈指圓成八萬門直下一槌俱打正咄。</p>
</div>
<div class='div-orig'><p style="margin-left:2em">銕牛過窗櫺話。</p>
</div>
<div class='div-commentary'><p>踞地擎天秖者頭無端枉自費功猷牢關掣斷鼾眠去南北東西任意遊。</p>
</div>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>拈云世尊雖然恁麼道諸人不得恁麼會何以故王言如絲雲門秖見錐頭利爭奈錯過如來何咄。</p>
<p>誰家灶裏火無煙偏你生來便作顛滿肚無明全發盡兒孫不尚老婆禪。</p>
</div>
<div class='div-orig'><p style="margin-left:2em">臘八睹明星悟道。</p>
</div>
<div class='div-commentary'><p>拈云上大人丘乙己。</p>
<p>六年苦行受饑寒靜久還思入鬧藍忽睹明星稱悟道諸人切莫被他瞞。</p>
</div>
<div class='div-orig'><p style="margin-left:2em">世尊陞座文殊白椎。</p>
</div>
<div class='div-commentary'><p>拈云這兩箇漢前不至村後不至店若人會得與他一緉草鞋。</p>
<p>瞿曇據令地天寬多口文殊不憚煩椎下縱然分皂白大千何處著羞慚。</p>
</div>
<div class='div-orig'><p style="margin-left:2em">世尊拈花。</p>
</div>
<div class='div-commentary'><p>拈云山僧當時若在座下便與喝散大眾掀翻法座何以故免教後代人知將謂兩箇付法說些正法眼藏涅槃玅心實相無相秘密法門且道山僧恁麼道意在於何衣錦尚絅。</p>
<p>拈華微笑了無長莫把龜毛借斗量擊碎驪珠連夜走天明依舊是刀鎗。</p>
</div>
<div class='div-orig'><p style="margin-left:2em">闥婆奏樂迦葉作舞。</p>
</div>
<div class='div-commentary'><p>拈云是真精進是名真法供養如來。</p>
<p>名華傾國兩相歡長得君王帶笑看解釋春風無限恨沉香亭北倚闌干。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>拈云精陽不剪霜前竹水墨徒誇海上龍好各與三十拄杖何以故道路各別養家一般。</p>
<p>黃河徹底渾休將折箸攪貪看鬥雞人天明不覺曉。</p>
</div>
<div class='div-orig'><p style="margin-left:2em">文殊三處過夏。</p>
</div>
<div class='div-commentary'><p>拈拄杖云貪看白浪失卻手橈則不無迦葉未審世尊文殊還出得而今圈圚也無卓一下云自出洞來無敵手得饒人處且饒人。</p>
<p>神頭鬼臉罪難逃銕鑄肝腸魔膽高冷地看他呈敗闕頭陀何事守漁樵。</p>
</div>
<div class='div-orig'><p style="margin-left:2em">那吒太子析骨還父因緣。</p>
</div>
<div class='div-commentary'><p>拈云我要問那吒太子骨肉未還父母時是箇什麼身若向這裏見得徹去喚取廬山與缽盂共睡。</p>
<p>骨還父兮肉還母土地金剛打箇賭錦衣公子慣憐春爭似僧堂三下鼓。</p>
</div>
<div class='div-orig'><p style="margin-left:2em">僧問鼓山如何是宗門事山云合取狗口。</p>
</div>
<div class='div-commentary'><p>拈云鼓山雖有殺人刀且無活人劍被這僧一問便向蓮華國裏藏身若向這裏剖析分明雖是善因而招惡果。</p>
<p>合取狗口翻身便走踢倒須彌放開北斗不曾容易舞三臺自有一雙窮相手。</p>
</div>
<div class='div-orig'><p style="margin-left:2em">倩女離魂。</p>
</div>
<div class='div-commentary'><p>二女合為一媳婦多少行人失路頭十字街頭吹玉笛淡雲斜日正清秋。</p>
</div>
<div class='div-orig'><p style="margin-left:2em">普化振鐸。</p>
</div>
<div class='div-commentary'><p>市地冰霜布網羅鯨吞海盡笑呵呵電光石火分緇素臨濟全機奈汝何。</p>
</div>
<div class='div-orig'><p style="margin-left:2em">船子接夾山。</p>
</div>
<div class='div-commentary'><p>拈云船子可謂將成九仞之山不進一簣之土若是當時見他道語帶玄而無路舌頭談而不談更與一橈這裏著得隻眼方能深入虎穴顛倒主賓如或未然縱然悟去也只是箇禿尾蛟龍焉能噴霧如今莫有為夾山作主者麼出來與拄杖子相見。</p>
<p>一橈奪卻饑兒食放出憨窮皮肚來船子蹋翻天地暗水光雲影映崔嵬。</p>
</div>
<div class='div-orig'><p style="margin-left:2em">道吾雲巖大悲千手眼話。</p>
</div>
<div class='div-commentary'><p>拈云直饒道得通身是手眼也秪得八成如今現前大眾莫有道得十成句子者麼卓拄杖喝一喝云切忌鑽龜打瓦。</p>
<p>剎剎塵塵全體露奴兒婢子自殷勤十方吞吐無邊表夜半摸來<span class='corr'>已</span>涉勳寄與參玄諸上士色空明暗句分明。</p>
</div>
<div class='div-orig'><p style="margin-left:2em">甘贄設粥南泉打破鍋。</p>
</div>
<div class='div-commentary'><p>披毛戴角呵呵笑天下風流如此少覿面分明句裏呈鑊鍋打破誰知道。</p>
</div>
<div class='div-orig'><p style="margin-left:2em">陸亙大夫問南泉天地同根話。</p>
</div>
<div class='div-commentary'><p>煉就還丹擬獻君洞門未出<span class='corr'>已</span>消魂抬眸頓覺乾坤別莫道無神卻有神。</p>
</div>
<div class='div-orig'><p style="margin-left:2em">張拙秀才問長沙千佛因緣。</p>
</div>
<div class='div-commentary'><p>拈云問一得三聞詩聞禮又聞君子之遠其子也喝一喝云將謂山僧實有與麼說話。</p>
<p>諸佛閒名<span class='corr'>已</span>切蹉更求端的煞淆訛寒山忘卻來時路拾得相攜返薜蘿。</p>
</div>
<div class='div-orig'><p style="margin-left:2em">溈山三撼門扇話。</p>
</div>
<div class='div-commentary'><p>馬面牛頭一串穿嘈嘈雜雜枉鑽研星移斗轉天將曉一曲長歌蓋管絃。</p>
</div>
<div class='div-orig'><p style="margin-left:2em">丹霞與龐居士舉宗眼話。</p>
</div>
<div class='div-commentary'><p>拳來腳去著精神究竟和同卻不親月落雲收天宇闊夜深愁殺帳中人。</p>
</div>
<div class='div-orig'><p style="margin-left:2em">趙州到雲居茱萸老老大大住處話。</p>
</div>
<div class='div-commentary'><p>破盡家私始出頭癡憨到處覓冤讎等閑拶著能翻擲千古徒勞記刻舟。</p>
</div>
<div class='div-orig'><p style="margin-left:2em">趙州在南泉井樓打水因緣。</p>
</div>
<div class='div-commentary'><p>趙州起倒意殊深燒尾分明度禹門蹋上胡梯三四五舌頭無骨峻崚嶒。</p>
</div>
<div class='div-orig'><p style="margin-left:2em">趙州投子答初生孩子六識因緣。</p>
</div>
<div class='div-commentary'><p>初生孩子六無痕急水灘頭打毬子可憐多少弄潮人畢竟還落潮中死。</p>
</div>
<div class='div-orig'><p style="margin-left:2em">青州布衫。</p>
</div>
<div class='div-commentary'><p>一歸何處七斤衫驀面拈來盡免寒引得溈山窮長老披毛戴角恣癡憨。</p>
</div>
<div class='div-orig'><p style="margin-left:2em">秘魔擎杈。</p>
</div>
<div class='div-commentary'><p>禹門三級浪滔天信手拈來絕意言據虎頭兮收虎尾游魚無限落前淵。</p>
</div>
<div class='div-orig'><p style="margin-left:2em">臨濟三頓棒。</p>
</div>
<div class='div-commentary'><p>好箇真後生無端被人騙打得驢腰疼惡發羅剎面推倒慈氏樓折卻空王殿稽首臨濟大導師得與麼惡形怪臉。</p>
</div>
<div class='div-orig'><p style="margin-left:2em">如何是佛殿裏底。</p>
</div>
<div class='div-commentary'><p>如何是佛殿裏底雨過山青更莫疑堪笑鑽龜打瓦客那知禍在著羊皮。</p>
</div>
<div class='div-orig'><p style="margin-left:2em">柏樹子。</p>
</div>
<div class='div-commentary'><p>拈出庭前柏樹子活埋今古說禪流勸君打破精靈窟凜凜風行四百州。</p>
<p>一株庭柏古來今多少行人蹉路程生銕鑄成無孔笛等閑吹過鳳凰城。</p>
</div>
<div class='div-orig'><p style="margin-left:2em">趙州四佛。</p>
</div>
<div class='div-commentary'><p>金佛不度爐鼻孔下頭麤木佛不度火直下休疑我泥佛不度水切忌犯唇嘴真佛屋裏坐開口成兩箇收起野狐禪門前山朵朵。</p>
</div>
<div class='div-orig'><p style="margin-left:2em">趙州引得土塹子話。</p>
</div>
<div class='div-commentary'><p>趙州布箇漫天網跛鱉盲龜不奈何言下忽開千聖眼毛端殺活辨淆訛。</p>
</div>
<div class='div-orig'><p style="margin-left:2em">趙州云佛之一字吾不喜聞。</p>
</div>
<div class='div-commentary'><p>佛之一字吾不喜聞伸手縮手旋乾轉坤門前巨沼連天碧屋後山嵐點翠痕。</p>
</div>
<div class='div-orig'><p style="margin-left:2em">南泉水牯牛三更月到窗話。</p>
</div>
<div class='div-commentary'><p>卸卻籠頭脫角馱搖頭擺尾絕安排柳梢殘月天初曉朵朵薔薇帶露開。</p>
</div>
<div class='div-orig'><p style="margin-left:2em">臨濟赤肉團上無位真人話。</p>
</div>
<div class='div-commentary'><p>無位真人赤肉團搓圓捏扁剎那間橫尸遍野無蹤影毒氣如今尚未捐。</p>
</div>
<div class='div-orig'><p style="margin-left:2em">臨濟勘院主典座話。</p>
</div>
<div class='div-commentary'><p>一箭雙鵰隨手落梯山航海謁明君蒼茫不辨寰中敕依舊全身草莽行。</p>
</div>
<div class='div-orig'><p style="margin-left:2em">臨濟陞座僧出師便喝僧喝師打。</p>
</div>
<div class='div-commentary'><p>紅旗閃灼電光中舉目頭頭煙靄重活計冰銷緇素辨須彌倒卓半空中。</p>
</div>
<div class='div-orig'><p style="margin-left:2em">臨濟兩堂首座齊喝。</p>
</div>
<div class='div-commentary'><p>兩堂首座同時喝賓主歷然休再舉不動干戈建太平韓盧徒向枯樁齬。</p>
</div>
<div class='div-orig'><p style="margin-left:2em">南泉平常心話。</p>
</div>
<div class='div-commentary'><p>大地平沉解轉身天長地久自由人可憐逐氣尋香者迷悟平常總不親。</p>
</div>
<div class='div-orig'><p style="margin-left:2em">藥山參石頭馬祖契悟因緣。</p>
</div>
<div class='div-commentary'><p>脫盡廉纖方自肯東西南北坦然平鐵牛蚊子俱銷爍剩有煙霞繞翠屏。</p>
</div>
<div class='div-orig'><p style="margin-left:2em">黃檗倒地維那扶起話。</p>
</div>
<div class='div-commentary'><p>拳來腳去不相饒火葬活埋意更超堪笑持竿量水客徒然今日又明朝。</p>
</div>
<div class='div-orig'><p style="margin-left:2em">臨濟栽松話。</p>
</div>
<div class='div-commentary'><p>二十藤條賞有功布帆無恙掛秋風冰消瓦解光明發要顯兒孫意氣雄。</p>
</div>
<div class='div-orig'><p style="margin-left:2em">龐居士不婚不嫁偈。</p>
</div>
<div class='div-commentary'><p>家計沉江貧迫甚卻來世上弄奸欺團圞共說無生話賺得光錢買笊籬。</p>
</div>
<div class='div-orig'><p style="margin-left:2em">龐居士問馬祖不與萬法為侶。</p>
</div>
<div class='div-commentary'><p>一口吸盡西江水溪橋蹋斷便翻身椎門打戶揚家醜誰識驢唇海樣深。</p>
</div>
<div class='div-orig'><p style="margin-left:2em">凌行婆見浮盃并南泉趙州酬唱機緣。</p>
</div>
<div class='div-commentary'><p>鴆毛落水魚皆死匝地冰霜布網羅瞬目揚眉三萬里等閒誰奈襆頭何。</p>
</div>
<div class='div-orig'><p style="margin-left:2em">百丈野狐話。</p>
</div>
<div class='div-commentary'><p>拈云且問大眾這則因緣古今拈提者甚多如今作麼生會良久云大火豈容蠅蚋泊。</p>
<p>不落不昧好看圈繢得路便行髑髏粉碎不昧不落全機展拓倒臥蘆華市中搖鐸雖然舉似分明五眼不能摸索。</p>
</div>
<div class='div-orig'><p style="margin-left:2em">南泉不是心不是佛話。</p>
</div>
<div class='div-commentary'><p>阿翁推車媳婦唱曲古木寒鴉啼銕蛇當大路驚殺世間人萬千山自青兮水自綠。</p>
</div>
<div class='div-orig'><p style="margin-left:2em">馬祖日面佛月面佛。</p>
</div>
<div class='div-commentary'><p>百病一齊發毛繩束太虛微風吹戶牖星月繞簷除。</p>
</div>
<div class='div-orig'><p style="margin-left:2em">即心即佛非心非佛。</p>
</div>
<div class='div-commentary'><p>前途猛虎逼後面獰龍追毛端天地闊雲散月光輝。</p>
</div>
<div class='div-orig'><p style="margin-left:2em">南嶽參六祖祖問甚麼物與麼來。</p>
</div>
<div class='div-commentary'><p>修證不無染不得層層香霧擁樓臺更云護念皆如是萬臂千頭佛祖胎。</p>
</div>
<div class='div-orig'><p style="margin-left:2em">廬陵米價。</p>
</div>
<div class='div-commentary'><p>百兩由來七斤半思量特地忒乖張雲收雨霽江山麗款乃一聲春晝長。</p>
</div>
<div class='div-orig'><p style="margin-left:2em">馬祖三十年不少鹽醬。</p>
</div>
<div class='div-commentary'><p>雨前初見花間蕊雨後全無葉底花蜂蝶紛紛過牆去卻疑春色在鄰家。</p>
<p>大風吹折門前樹園裏長箇大冬瓜八十四人抬不起獅兒一見尾吒髿王老貓兒纔斬卻趙州又喚喫盃茶。</p>
</div>
<div class='div-orig'><p style="margin-left:2em">南嶽打車打牛話。</p>
</div>
<div class='div-commentary'><p>作鏡磨磚事有由一鞭打碎舊車牛黧奴白牯齊開眼蹴蹋奔騰遍九州。</p>
<p>衣裳剝盡更加刀死馬奔騰氣更豪跼蹐牛車誠妄見全身正眼亦兒曹。</p>
</div>
<div class='div-orig'><p style="margin-left:2em">國師三喚侍者。</p>
</div>
<div class='div-commentary'><p>三呼三應不相孤卻許南陽起壯圖義絕恩忘無半點趙州東壁掛葫蘆。</p>
<p>三呼三應意分明洎賺檀即認得聲負汝負吾重點綴僧繇到此筆難伸。</p>
</div>
<div class='div-orig'><p style="margin-left:2em">道明追六祖大庾嶺有省。</p>
</div>
<div class='div-commentary'><p>拈云道明上座買銕得金一場富貴雖然如是若要同師黃梅更須嘔出心肝始得。</p>
<p>不思善也不思惡驢不是兮馬不成快須擉瞎娘生目始可來分照世燈。</p>
</div>
<div class='div-orig'><p style="margin-left:2em">六祖書偈傳衣缽。</p>
</div>
<div class='div-commentary'><p>拈云祖師恁麼說話佛法何曾夢見為甚得他衣缽本來一物無騙他缽盂走佛法何曾夢見些到處逢人開臭口。</p>
</div>
<div class='div-orig'><p style="margin-left:2em">二十七祖不轉經。</p>
</div>
<div class='div-commentary'><p>拈云昨有僧問如何是入息不居蘊界山僧道阿呵呵莫做夢如何是出息不涉眾緣亦云阿呵呵莫做夢今日舉似大眾還會麼更聽一頌。</p>
<p>入息不居蘊出息不涉緣請君莫做夢唱箇哩囉嗹。</p>
</div>
<div class='div-orig'><p style="margin-left:2em">僧問演祖如何是臨濟宗云五逆聞雷。</p>
</div>
<div class='div-commentary'><p>五逆聞雷藞藞苴苴同門出入宿世冤家。</p>
</div>
<div class='div-orig'><p style="margin-left:2em">應菴問如何是正法眼藏密菴曰破沙盆。</p>
</div>
<div class='div-commentary'><p>生平慣喫渾圇飯百尺竿頭信步行手捏黃金成鐵笛一聲飛絮滿江城。</p>
</div>
<div class='div-orig'><p style="margin-left:2em">南泉三世諸佛不知有狸奴白牯卻知有。</p>
</div>
<div class='div-commentary'><p>東村趙五登高第西舍劉三赤體窮兩箇相逢茆廁裏一齊拍掌展家風家風展處誰知有金鼓無聲頑石吼喪盡全機只麼行金毛獅子不如狗。</p>
</div>
<div class='div-orig'><p style="margin-left:2em">南泉趙州翫月話。</p>
</div>
<div class='div-commentary'><p>拈云兩父子恰似一對鋸匠送去扯來不差毫髮及至一劃開多少人向遮裏失錢造罪。</p>
<p>團團孤月映千山幾許行人說易難卻得南泉提正令乾坤打碎掌中看。</p>
</div>
<div class='div-orig'><p style="margin-left:2em">殃屈摩羅救產難話。</p>
</div>
<div class='div-commentary'><p>從來賢聖不曾殺當下聞之落葛搭天地毛端展復收春風一陣華容赭。</p>
</div>
<div class='div-orig'><p style="margin-left:2em">僧問南院啐啄同時并見風穴話。</p>
</div>
<div class='div-commentary'><p>拈云這僧也只是箇脫白沙彌被風穴拈箇黑荳子換卻眼睛猶自不知縱然見得南院用處也只是無尾蛟龍焉能佈雨眾中莫有為此僧作主者麼摸取眼睛看。</p>
<p>啐啄同時<span class='corr'>已</span>不堪棒頭有眼不相瞞石火電光千萬里回頭又墮石牢關。</p>
</div>
<div class='div-orig'><p style="margin-left:2em">問龍牙大不能蓋牙云道者合如是。</p>
</div>
<div class='div-commentary'><p>黃金無假阿魏無真饑逢王膳不能食病遇醫王豈便惺休莽鹵著精神大地撮來如米粒雪峰老子更通津。</p>
</div>
<div class='div-orig'><p style="margin-left:2em">僧辭歸宗學五味禪話。</p>
</div>
<div class='div-commentary'><p>蘭陵美酒鬱金香玉碗盛來琥珀光但使主人能醉客不知何處是他鄉。</p>
</div>
<div class='div-orig'><p style="margin-left:2em">盤山光境俱忘并洞山光境未忘話。</p>
</div>
<div class='div-commentary'><p>光境俱忘與未忘糞箕苕帚翫春光落花滿地無人掃燕子銜飛遶畫梁。</p>
</div>
<div class='div-orig'><p style="margin-left:2em">玄沙見虎話。</p>
</div>
<div class='div-commentary'><p>拈云弄巧成拙。</p>
<p>大地絕毫釐平達青雲路透出四重關端的只是虎。</p>
</div>
<div class='div-orig'><p style="margin-left:2em">僧舉雪峰十方世界沙門眼趙州鍬子話。</p>
</div>
<div class='div-commentary'><p>十方是眼屙何處趙州寄箇鍬子去團圞不露始周圓依舊茫茫無本據。</p>
</div>
<div class='div-orig'><p style="margin-left:2em">僧問長沙本來人還成佛話。</p>
</div>
<div class='div-commentary'><p>拈云好箇岑大蟲說得好道理山僧則不然割茅刈草還須大唐天子始得何故聻但見皇風成一片不知何處是封疆。</p>
</div>
<div class='div-orig'><p style="margin-left:2em">昨夜三更失卻牛天明起來失卻火。</p>
</div>
<div class='div-commentary'><p>拈云大小南泉向遮僧手裏納敗乃吐舌云噁。</p>
<p>三兩黃金七兩銅一齊分付與東風赤條條地塵中臥手握明珠彈野鴻。</p>
</div>
<div class='div-orig'><p style="margin-left:2em">南泉歸宗麻谷同去禮忠國師。</p>
</div>
<div class='div-commentary'><p>拈云三箇漢拳踢相應就中一箇猶甚卻被忠國師不費些毫輕輕捉敗且道忠國師尚未見面為甚麼卻被捉敗這裏見得許汝於之字法門有箇入處。</p>
<p>明舒暗奪弄精魂未到南陽日<span class='corr'>已</span>昏招手回家情更切滿園春色屬何人。</p>
</div>
<div class='div-orig'><p style="margin-left:2em">銜取一莖草話。</p>
</div>
<div class='div-commentary'><p>拈云雲在嶺頭閑不澈水流澗底忒忙生。</p>
<p>同中有異異中有同合水和泥浩蕩風銜取一莖追逐去十方元是舊儀容。</p>
</div>
<div class='div-orig'><p style="margin-left:2em">天上無彌勒天下無彌勒。</p>
</div>
<div class='div-commentary'><p>拈云幾箇老漢只解見兔放鷹不能穴中擒虎當時若是山僧見他道天上無彌勒天下無彌勒便云南泉老人來也待他眼目定動便與連棒打出直饒南泉老人也須倒退三千里。</p>
<p>天上天下無彌勒禪床震動現觀音淨如鼓腹含餔客拄杖縱橫不浪鳴。</p>
</div>
<div class='div-orig'><p style="margin-left:2em">喫油餈話。</p>
</div>
<div class='div-commentary'><p>不動口而喫油餈不出門而到庄上堪笑南泉王老師一生賣弄窮伎倆。</p>
</div>
<div class='div-orig'><p style="margin-left:2em">僧問鹽官如何是本身盧舍那話。</p>
</div>
<div class='div-commentary'><p>拈云叢林往往商量道與老僧過淨瓶來何等分明這僧懞懂不會所以道古佛過去久矣恁麼說話何殊水母借蝦為眼有問山僧如何是本身盧舍那只向他道這裏不著客作漢若向這裏會去如插翅虎子相似快活快活然雖如是不入驚人浪難逢稱意魚以拂子擊香几。</p>
</div>
<div class='div-orig'><p style="margin-left:2em">楊岐棘栗蓬話。</p>
</div>
<div class='div-commentary'><p>楊岐棘栗與金圈日用家常苦又甜吞吐不須舌牙力張公喫酒李公顛。</p>
</div>
<div class='div-orig'><p style="margin-left:2em">楊岐三腳驢。</p>
</div>
<div class='div-commentary'><p>三腳驢子弄蹄行凜凜霜風薦毛骨踢蹋奔騰遍九州一嘶驚落遼天鶻。</p>
</div>
<div class='div-orig'><p style="margin-left:2em">鳥窠布毛。</p>
</div>
<div class='div-commentary'><p>鳥窠拈起布毛吹萬國春光溢草廬多少尋枝摘葉諸西秦東魯枉崎嶇。</p>
</div>
<div class='div-orig'><p style="margin-left:2em">國師無縫塔。</p>
</div>
<div class='div-commentary'><p>拈云國師父子俱向代宗手裏納一場敗闕無縫塔子至今猶在還見麼。</p>
<p>東西無量由旬闊南北恒沙剎土長十世如來埋一塚悠然晝夜放毫光。</p>
</div>
<div class='div-orig'><p style="margin-left:2em">南泉被鬼神覷破話。</p>
</div>
<div class='div-commentary'><p>拈云這老漢賴有這一著在天下人不奈伊何雖然如是還見南泉麼擊拂子云黃河清而聖人出。</p>
<p>黃河清後聖人出不到斯時不得知撒手長安行大道莫於中路討便宜。</p>
</div>
<div class='div-orig'><p style="margin-left:2em">金牛作舞并長慶大光語。</p>
</div>
<div class='div-commentary'><p>金牛作舞大生乖長慶相隨上五臺縱使大光能舉令誰知<span class='corr'>已</span>著眼中埃丈夫自有通天志好惡都來一窖埋。</p>
</div>
<div class='div-orig'><p style="margin-left:2em">藥山一切不為話。</p>
</div>
<div class='div-commentary'><p>任運相將只麼行金剛腦後炯雙睛橫吹銕笛乾坤外聾者能聞跛者伸。</p>
</div>
<div class='div-orig'><p style="margin-left:2em">藥山特牛生兒話。</p>
</div>
<div class='div-commentary'><p>東海垂竿情意遠白魚一躍上王舟眉毛踢起無蹤影多少漁人覓路頭。</p>
</div>
<div class='div-orig'><p style="margin-left:2em">三聖令僧問長沙南泉遷化話。</p>
</div>
<div class='div-commentary'><p>拈云長沙一條銕脊梁如須彌山相似水內一半水外一半莫道三聖與這僧拱手歸降即今汝等在此立地聽山僧舉揚也則如百鳥到須彌不覺皆同其色還會麼切忌磕頭撞額。</p>
</div></div>
<p class='juan'>雲外禪師語錄卷第九終</p>
<div class='div-w'><p class="pre"><span class='note-inline'>(　比丘怡谷一兩　巍然一兩　心岸一兩<br/>　法華菴一兩　明心一兩五錢　純野一<br/>　兩　黃齋公父子七錢　李齋公三錢<br/>　包成之三錢　邵應台二錢同捐貲刻<br/>神鼎雲外和尚語錄第九卷<br/>康熙乙巳夏月神鼎塔院識)</span></p>
</div>
</div><!-- end of div[@id='body'] -->
</body></html>