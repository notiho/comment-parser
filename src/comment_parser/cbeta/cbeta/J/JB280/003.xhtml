<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎雲外澤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>雲外禪師語錄卷第三</p><p class="byline">侍者深知編</p>
<div class='div-other'><a id='mulu11' />
<p class='h1'>住潭州神鼎山資聖禪寺</p><p>師於順治九年九月入院佛殿拈香云古人道因我得禮你自倒還自起此說一行釋迦老子赤骨律地遍界無藏身之處今日山僧特與大展九拜而蓋覆之。</p>
<p>方丈據室云此是昔年開山諲祖斷衲子命根處所當時及門衲子各各氣宇如王數百年來<span class='corr'>穢</span>莠繁多遺風掃地今日不肖遠姪孫到來不假麟膠續諸祖風流遺唱直教箇箇如獅子兒哮吼一聲壁立千仞去也卓拄杖喝一喝。</p>
<p>上堂師指法座云大眾這片田地分付來多時了也為什麼十箇有五雙到遮裏不敢進步乃登座云虎頭虎尾一時收拈香云此香奉為今上皇帝聖壽無疆次拈香云此一瓣香敬為闔郡檀護文武官員同證宗乘共圓種智又拈香云此一瓣香諸人還知落處麼昔日磬山天隱老人常以此穿天下衲僧鼻孔先師繼席磬山亦行此令直得盡大地人沒奈伊何今日山僧向潭州界內神鼎山頭第三回拈出若也見得一一分付無欠無餘如或未然先師也該喫我三十棒遂燒維那白椎云法筵龍象眾當觀第一義師云第一義諦山僧未至潭州時<span class='corr'>已</span>為諸人華劈了也如今向第二門頭更與挨拶看還有共相出手者麼僧問遠離老祖峰頭來居神鼎破院不涉程途一句乞師道取師云八月離蘄州九月到神鼎進云有水皆含月無山不帶雲師云山僧不眼花進云謝和尚指示師云倒屙有分進云且喜神鼎佛日光輝灼破四天下去也師云臭氣熏人進云當陽一句無私語天上人間<span class='corr'>已</span>共知師云不唧溜漢僧禮拜云三拜不虛師云更須出一頭地始得問三聖道我逢人即出出即不為人意旨如何師云醬裏著鹽進云興化道我逢人即不出出即便為人又作麼生師云水中乳味進云秪如和尚遠離紫雲峰頂來住神鼎道場是出耶是不出耶師云盡大地是箇澤上座你向甚麼處見進云遍界且無尋覓處人間天上獨稱尊便禮拜師云山僧不愛奉承乃云萬仞嵯峨不肯住隨風縹緲入廛來既到如斯寧容辨白只得按下雲頭拈起甑簞直令孤峰猿鶴疑滿肚皮破院荒村打開布袋從頭拈起大家看誰是當行相買賣呵呵呵會也麼眼看秋色<span class='corr'>已</span>如水等閒不奈襆頭何喝一喝復舉臨濟大師於黃檗處痛領六十棒後於大愚言下翻身直得盡大地風颯颯地若聖若凡無不仰其光彩四生六道無不受其陶鎔亙古亙今窮未來際無不仰其覆蔭這箇且置且道臨濟大師得何三昧便有如是威光如是力量若也透得即今現前一眾無不各各具如是威光如是力量剎那錯過臨濟大師入般涅槃七百餘年了也乃豎拂子云如今卻在山僧拂子頭上口喃喃的道我有時奪人不奪境有時奪境不奪人有時人境兩俱奪有時人境俱不奪喝一喝云直饒與麼見得三十棒一棒也較不得更或遲疑莫怪山僧壓良為賤去也豎拂子云還見麼昔日世尊於靈山會上拈起一枝華便有迦葉破顏微笑謂之教外別傳山僧今日神鼎上堂拈起一枝拂子大眾一齊舉首且道是教外別傳不是教外別傳乃擲拂子云水歸滄海波濤靜雲到蒼梧氣象閑。</p>
<p>上堂掉拂子云貴買屎尿如金玉賤賣明珠當石頭贏得一身閑不徹不風流處也風流問荅竟乃云今日乃是魏居士設齋供眾請問神鼎生老病死之大事因緣可謂夙佩靈根者矣不見法華經云諸佛如來惟以一大事因緣故出現於世欲令眾生開示悟入佛之知見故佛知見且置汝等諸人撥艸瞻風千辛萬苦無非亦為此生老病死大事因緣只如喚作大事因緣還有生老病死也無喚作生老病死又將什麼作大事因緣聻豎拂子云要識生老病死麼大事因緣是要識大事因緣麼生老病死是恁麼會得始是半提自救不了良久云要識生老病死麼大事因緣不是要識大事因緣麼生老病死不是向這裏打破漆桶去主人公也須喫棒始得如或未然憍陳如尊者倒騎銕馬上須彌盧一頭撞著金剛力士乃吐舌云慚愧殺人。</p>
<p>上堂問有一人見性而不解植福有一人植福而不得見性此二人那箇堪受人天供養師云脫殼烏龜飛上天進云齒牙餘馨猶在師云守株待兔焉能識僧禮拜師便打乃舉十四祖龍樹尊者至南印度行化彼國惟信福業曰人有福業世間第一徒言佛性誰能見之祖曰汝欲見佛性先須除我慢彼云佛性大小祖曰非大非小非廣非狹無福無報不死不生彼聞理勝悉皆信受祖復於座現自在身如滿月輪一眾惟聞法音不見祖相彼眾中有長者名迦那難提謂眾曰無相三昧形如滿月佛性之義廓爾虛明言訖輪相即隱祖復現身於座而說偈曰身現圓月形以表諸法體說法無其形用辨諸聲色師云祖師化度南印土人雖則曲順機宜也則費力不少爭似潘居士冒暑登山齋僧散嚫請山僧舉揚正法打鼓陞堂說法聽法人人現自在身如滿月輪何曾有些毫聲色形相得來乃舉拂子云還見麼打麵還他州土麥唱歌須是帝鄉人擊拂子下座。</p>
<p>慧山上座請師住溈山請上堂白椎竟師云第一義諦慧上座未出溈山時<span class='corr'>已</span>為諸人註破了也還有向第二義門挨拶者麼慧上座出眾對師無言而立師云仔細著莫教話墮慧退身三步又無言而立師云話墮了也便打慧一喝師又打僧問神鼎破院初開溈山請主<span class='corr'>已</span>至驢事未了馬事到來未審此處彼處的的事作麼生師云拄杖子一齊穿卻進云秖如天地未分前拄杖子在何處師云你是晃孚進云與麼則施設縱橫皆寂用一箇閒人天地間師云神鼎山下煙生明朝決定有雨僧掩耳歸位師打云錯乃云今日乃是慧山上座得得為祖庭擇人冒暑躬來神鼎請山僧開法溈山光揚祖道山僧庶事不才何能繼茲芳躅況兼神鼎破院開荒一時難以撒手雖然既不可辜他請主來意神鼎口願又不當違且作麼生得恰好去拈拄杖云東方入定西方起西方入定東方起莊嚴遍界悉無餘此是如來剎自在所以山僧有時將神鼎喚作溈山也得有時將溈山喚作神鼎也得有時將南作北有時喚地作天有時立主立賓有時和泥合水有時將一大藏教懸向杖頭說權說實有時假千七百則證鱉成龜有時向太末蟲肚裏橫身有時向毘盧頂上撒屎所以道一毛現神變一切佛同說經於無量劫不得其邊際此猶是諸方明眼人參證卜度得的只如總不恁麼來時如何摩吒鴆鳥九頭毒護世那吒八臂長喝一喝復舉前日請主送禮時有言溈山水牯牛公案特請和尚斬新拈出山僧爾時病中向他道箇主山前案山後今朝不免圓卻此話昔日溈山老祖示眾云老僧百年後向山下檀越家變作一條水牯牛左脅上書五字溈山僧某甲正當恁麼時喚作水牯牛又是溈山僧喚作溈山僧又是水牯牛且道畢竟喚作什麼即得古人多有與他酬唱語山僧病軀不能悉舉據山僧看來溈山老祖可謂頭正尾正爭奈末後勞而無功山僧今日不待百年後便生身變作一條水牯牛向大溈山裏將四生六道一切邪定聚未定聚種子盡與耕翻令他箇箇生長菩提樹蓋覆天中天去也乃豎拂子云還見麼一毛頭上翻身轉百億毛頭總不知擊拂子下座。</p>
<p>結冬上堂師云神鼎今朝結制漫天大雪紛飛不是嚴寒徹骨那知滴水滴珠更有艾家翁婆子專誠慕道遠求師四百里來請法設齋供佛供驢且問諸人供佛供僧是人知有功德為什麼卻供驢去還有委悉者麼問十方同聚會箇箇學無為只如無為作麼生學師云刺腦入膠盆進云此是選佛場心空及第歸如何是心空及第師云髑髏粉碎重喫棒僧又進語師以拄杖挃退云看取前話乃云未結制前一任諸人喫茶救渴忍屎抵饑既結制後水長船高泥多佛大正當今日卻在<span class='corr'>已</span>結未結之際時亨道泰雨順風調鼓腹謳歌萬民樂業若道山僧上堂開示佛法山僧留取兩片皮喫飯若道山僧了無一句開示于人正是虛生浪死漢子且道畢竟如何三文大光錢買得箇餈粑高廣八萬由旬硬如銕黑似煤汝等諸人要推推不開要吞吞不下神鼎略施方便便見瓦解冰消卓拄杖喝一喝云不向雲雷超巨浪終落溝潭網底魚。</p>
<p>上堂僧問昔有人問趙州初生孩子還具六識也無州云急水灘頭打毬子意旨如何師云腳下泥深三尺互進云恁麼則有水皆含月無山不帶雲師云蹉過古人事進云又問投子子云念念不停留又作麼生師云山花滿髻栽奴是村中俏進云知恩有地去也師打云吐卻著問昔日德山托缽下法堂雪峰云鐘未鳴鼓未響托缽向什麼處去德山低頭便歸方丈此意如何師云任公把釣進云雪峰舉似巖頭頭云大小德山未會末後句在作麼生是末後句師云癢處一搔進云德山聞喚巖頭云你不肯老僧那頭密啟其意作麼生是密啟處師云疑殺天下人進云次日德山上堂果與尋常不同巖頭撫掌大笑云且喜堂頭老漢會得末後句天下人不奈伊何雖然如是只得三年活這兩箇漢在什麼處著倒師云去國一身輕似葉高名千古重如山進云果然牙爪如鋒利今古聞之喪膽魂師云也知你搆不著在乃舉涅槃經高貴德王菩薩問世尊云犯四重罪及五逆等當斷善根佛性否佛言善根有二一者常二者非常佛性非常非無常故言不斷一者善二者非善佛性非善非不善故言不斷蘊之與界凡夫見二智者了達其性不二不二之性即是佛性師云世尊雖則一時曲垂方便向佛殿裏掘箇東司脫賺多少人向者裏頭出頭沒不得自由直饒出得頭來將不二之見斬為三段然後向者裏致個問頭來待山僧荅一轉了東行西行喝一喝。</p>
<p>上堂問出家如初成佛有餘成佛即不問最初一句作麼生師云一葉落知天下秋進云恁麼則木人能撫掌石女解烹茶師云轉見不堪乃云嘉魚張居士功名意淡出世情深而能於素無叢林處發大乘心精研正旨決定不為邪師所惑得得遠詣神鼎峰頭求山僧剃度入三寶數可謂真正佛子不昧靈根者矣然世間之法立身正<span class='corr'>己</span>為先出世之門最初一念為始最初一念迥脫根塵句後聲前猶虧一半若知此旨則千差萬別一印頓圓以此印印一切世出世間無不週遍謂之無盡藏陀羅尼門亦名金剛王寶劍亦謂之自性虛空華光三昧亦名諸佛本源亦名道種智亦名常住法身不生不滅等雖然如是未脫教乘網底游魚龍門難度所以有時向東勝神洲道一句西牛賀洲箇箇知三十三天道一句四天下人箇箇知恁麼也不得不恁麼也不得不是有言不是無言若能赤手全提管取逍遙自在喝一喝。</p>
<p>臘八上堂師云釋迦世尊此日睹明星打失鼻孔今朝神鼎峰頭漫天大雪刺破諸人眼睛還有豁然大悟成等正覺者麼良久云山僧恁麼道早是帶水拖泥爭奈諸人依然光不透脫不免向虛空中懸一幅畫與諸人諳箇時節乃是釋迦老子舊套頭者老子從無量劫來為度眾生向虛空中分疆立限不知其幾矣纔出頭來便手忙腳亂向人舉似了也爭奈無人領荷於是只得按下雲頭道箇一切眾生具有如來智慧德相但以妄想執著而不能證得可謂經疏分明頭正尾正誰料後代兒孫依然錯過更向人道天上天下唯我獨尊不是極則處所以遭雲門檢點若是極則何須更待睹明星方悟耶恁麼狐禪也敢稱為善知識不見晦堂頌云瞿曇打失眼睛時雪裏梅花只一枝而今到處生荊棘卻笑春風腦後吹可與狐禪輩作點眼藥也神鼎路見不平向驪龍窟內爭珠也與一頌深山古木長棲鴉隻翅如雲蔭萬家玉殿瓊樓齊啄斷三家村裏弄琵琶下座。</p>
<p>歲朝大雪上堂問元正啟祚萬物咸新拄杖子還有新舊也無師云滴水滴凍進云今古迥超圓智體何山松柏不青青師云多少人與麼錯會進云謝和尚慈悲師便打乃舉昔日僧問洞山初和尚云聞師引出潭中意直透青霄事若何山云甲<span class='corr'>己</span>之年丙作首僧云今日事如何山云大好雪諸人還知落處也無若知此旨洞山功不浪施腳跟亦得受用如或未然山僧更為曲垂方便道大好雪從甚麼處得來若道從天降下喚什麼作天若道從地湧出又喚什麼作地若向這裏瞥地去亦可與釋迦老子把手共行目顧大眾云還有薦得者麼良久云既無其人山僧索性為諸人入第三方便品中挨拶看乃豎拂子云還見麼諸佛未出世早<span class='corr'>已</span>將遮柄拂子換卻一切人頭腦及乎佛出世祖西來也只用遮一柄拂子而<span class='corr'>已</span>乃至五宗既立萬派千殊無非也只用遮柄拂子如今遮一柄拂子日炙風吹停灰積塵多年無人用得他著縱有拈弄拂子者總不知為何等有喚作拂子者有喚作麈尾者有喚作付法者有喚作覿面全提者有喚作無生法者雖云拈弄拂子不知卻被拂子拈弄蓋為不曾見得分明所以摸他鼻孔不著若見得徹則摸著他鼻孔了也鼻孔在手便見得三世諸佛歷代祖師若聖若凡無不是拂子內的影像一一毛端各放無量光明一一光明內各各有無量無邊佛剎微塵佛法僧寶四生六道情與無情無不具足忽然影像內突出一箇大闡提漢將遮一柄拂子一掣掣斷撒向東洋大海那時佛也沒有了祖師也沒有了菩薩也沒有了一切四生六道都沒有了你們遮些瞌睡禪和兒又向什麼處過活乃呵呵大笑云雲外老官你遮一箇窮長老過遮樣窮年有什麼奇特乃能於此娑婆世界作如此廣大佛事說如此難信之法甚為希有釋迦如來度未盡底眾生今日被你一網打盡快活快活乃震聲一喝下座。</p>
<p>解制上堂橫按拄杖云諸方解制正月半神鼎何如早一旬破院難支鹽米盡禪和猶把散昏論巨海不堪蚯蚓渡乘時收網地天新還有薦得此意者麼不見昔日翠巖令參禪師解夏示眾云一夏來為眾兄弟東語西話看翠巖眉毛在麼古人雖則一期方便直是光前絕後後人往往向眉毛上著倒大不唧溜神鼎一冬亦為眾兄弟東語西話且道還有一句子到諸人分上也無好大眾諸方參得的學得的皆是印板上打來模子中脫出神鼎遮裏雖則向你道開口也打不開口也打且道是有指示無指示今日恁麼道明日又不恁麼了你不恁麼時我又卻恁麼若能向遮裏脫盡規矩格量道將一句來神鼎呵呵大笑有分乃遍視大眾云還會麼復大笑云呵呵呵是什麼迷悟不相干長伸兩腳臥栽田博飯較些些死捏蛇頭成話墮赤條條地混塵勞裙子褊衫都扯破報諸人休放過現錢買賣著精神出門不認前來貨雖然如是路上忽然有條毒蛇鑽入褲襠時又作麼生依稀似曲纔堪聽又被風吹別調中。</p>
<p>上堂師拈拂子云神鼎新安監院恰值正月元霄兩序同心贊助堂堂五眼齊超作麼生說箇五眼齊超的道理聻不見昔日趙州會下有二僧相推不肯作第一座知事白州州云總教伊作第二座知事云第一座教什麼人作州云裝香著事云裝香了也州云戒香定香慧香解脫香應菴華祖拈云趙州下這一槌不妨驚群動眾檢點將來也是泥裏洗土塊若是薦福門下第一座也有人第二座也有人第三座也有人雖然不免從頭註破第一座銕眼銅睛覷不破第二座陽春白雪無人和第三座真實身心同達磨且道與趙州是同是別若也如此會得許汝具一隻眼若也不會也許汝具一隻眼忽有箇衲僧出來道總不與麼時如何但對他道切莫向鬼窟裏作活計師云遮兩箇老漢一人拈頭作尾一人拈尾作頭還有檢點得出者麼如或未然總該喫神鼎手中棒何故重賞之下必有勇夫喝一喝。</p>
<p>上堂智光廣大精進力游戲人間知幾秋千水波清千水月誰知月在碧峰頭會麼今日乃是山僧母難之辰勞諸緇素道友得得遠來祝壽請山僧上堂說法山僧初意未肯相許繼思母恩難報不妨乘時亦作一堂供養乃拈拄杖卓一下云有情無情到與不到普同供養此猶是總供養相今當更為作別供養別供養者先將三十三天作箇香爐兩輪日月作箇香合四大海水作盞琉璃須彌山作一燈柱四大部洲作四盤上妙飲食差拄杖子持此供養遍供十方三世一切剎塵諸佛法僧各各遍滿各各普入如是一塵一剎一切塵一切剎重重互入如帝網珠下至阿鼻地獄上至阿迦尼吒天若聖若凡無不飽齁齁地不覺不知<span class='corr'>己</span>之所入於是人天互相推尋互相告語我等今者何故飽齁齁地無欲無依三界人天平等空寂將無娑婆世界成住壞劫<span class='corr'>已</span>盡空劫而住耶爾時空中有天告言善男子莫作此念此世界南閻浮提有座神鼎山山上有箇雲外長老今日乃是他示生之辰精窮赫赤無物辦供特借此一世界物料以作供具你我皆在所借之中且待須臾便當自<span class='corr'>己</span>天人聞此乃呵呵大笑曰㘞於是遂乃一時依舊如故三十三天依舊三十三天日月依舊日月如是一切悉皆依舊了神鼎比丘乃安詳而起謂大眾曰法性如是非有作也那年八月初三日諸人會得好神鼎不如你明年八月初三日神鼎會得好諸人不如神鼎正當今年今月今日諸人也在裏許神鼎亦在裏許乃至三界上下若聖若凡無不俱在裏許復高聲云還有不在裏許者麼良久云咄西河弄獅子。</p>
<p>上堂拈拄杖云不二門開作者知清風浩浩續人稀今朝屈友知天命山拙聊開頂上眉還有知落處者麼問答竟師云屈居士深信佛乘克心積善今乃五旬初度遠詣神鼎山頭設齋俵嚫請山僧舉揚正法可見吉人施為皆順法性盡成性起功德之門不落斷常生滅之見迷人我執情見不空凡有施為皆背法性斯名有為生滅也是以大士以修顯性以性顯修若無性修亦不成無修性亦不顯譬如初一日月明雖漸滿而常帶或半或圓一切月以一切月常在故一月即一切月故若能如是信入則因該果海果徹因源法爾無二非由心外而有少法可建立也是以昔日維摩居士示疾毗耶離城與三十二大菩薩百萬人天共說不二法門乃至現大神通斷取妙喜世界來於此土取香積國飯悉飽眾會納須彌於芥子擲大千於方外你看他一箇俗人作一場大佛事天然奇特皆自心不思議之力非有他術也今日屈居士現塵勞身游神方外達幻財之匪堅了世緣之若夢助我建叢林裝聖像齋僧供佛請法陞堂種種佛事亦皆自心不思之力非有他術也若能如是見得方知古人的今人用今人的古人為古人無背面今古幾人知於食等者於法亦等一剎那間遍滿十方微塵國土一一塵中各各見有無量屈居士無量神鼎老漢無量大眾圍繞各各見無量無邊法門乃至一塵一切塵亦如是窮未來際無間無歇且問大眾屈居士一生作福不知其幾為什麼到神鼎手中便成如是奇特不思議功德拈拄杖卓一下云直須過量英靈漢方顯無邊大法門下座。</p>
<p>結制上堂白椎竟師云山僧未出方丈時第一義禪<span class='corr'>已</span>輕泄披了伽黎到此間舉似分明無可說便恁麼去將謂神鼎無折合還有向第二義挨拶者麼問荅竟師云諸大德汝等最初發一念來見神鼎那時佛眼也覷你不見如今既到神鼎隨群逐隊還記得那時消息也無若道那時發的即是如今用的此人儱侗瞞頇未具參學眼在若道那時發的不是如今用的此人亦未具參學眼在若向者裏透脫綱宗說那時發的即是如今用的許他具一隻眼若道那時發的不是如今用的亦許他具一隻眼正好將拄杖子一齊穿卻挑去十字街頭賣與王四老官然後方知山僧與諸大眾若聖若凡往古來今打成一片不見一法去來相不見一法動靜相步步超玄心心寂滅拈拄杖卓一下云三世諸佛也如是歷代祖師也如是山僧也如是現前若僧若俗無不如是乃喚云澤上座復應云諾惺惺著莫教話墮乃吐舌云若不得這一轉語洎合為你們錯下註腳復舉僧問風穴和尚古曲無音調如何和得齊穴云木雞啼子夜芻狗吠天明後來大慧禪師云這箇黃面浙子恁麼答話做他臨濟兒孫未得在若是徑山則不然待他問古曲無音調如何和得齊便向他道木雞啼子夜芻狗吠天明後來磬山師翁云大慧禪師恁麼拈提也做他臨濟兒孫未得在或有人問磬山古曲無音調如何和得齊但向他道子夜木雞啼芻狗天明吠師云這三箇老漢將謂各各是箇白拈好賊誰不知手腳俱露若是撞著神鼎忤逆兒孫將三箇老漢縛作一束埋向十字街頭更於塚上作一箇大茅司供養往來雲水還有知神鼎落處者麼乃擲拄杖喝一喝下座。</p>
</div>
<p class='juan'>雲外禪師語錄卷第三終</p>
<div class='div-w'><p class="pre"><span class='note-inline'>(　徽州府師兄宏朗捐貲刻<br/>神鼎雲外和尚語錄第三卷<br/>康熙乙<span class='corr'>巳</span>夏月神鼎塔院識)</span></p>
</div>
</div><!-- end of div[@id='body'] -->
</body></html>