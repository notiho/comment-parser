<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎雲外澤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu123' />
<p class='juan'>雲外禪師語錄卷第十三</p><p class="byline">侍者深知編</p>
<div class='div-other'><a id='mulu124' />
<p class='h1'>雜著</p>
<div class='div-other'><a id='mulu125' />
<div class='div-other'><a id='mulu126' />
<p class='h3'>端本論</p><p>古今知識所遇不同因緣亦異故其形諸作用者不得不殊而其弘法利生之心則未有不同焉者也欲行古道於當今之世者勿法古人之跡當法古人之心法其心而略其跡則凡所施為舉措不至駭常人之聽視動天下之議疑而固<span class='corr'>已</span>光明碩大照映今昔矣夫古人豈有三頭六臂迥異於今之人哉亦陶鑄養育人才之有其方而<span class='corr'>已</span>夫所謂陶鑄養育之方者何也標其果以發其因恥之劣以發其進悅之法以開其心約之律以刳其習時其緩急順其機宜潤其偏枯炙其症候言以難之用以驗之臨之患以觀其守試之事以通其權察其行以知其德徵其應以審其才然後委之任之推之揚之德優眼正者登之上座以舒其長才力稍遜者以為之輔延之歲月以盡其能是故志士名賢能畢其才力以底功而不患其難就也中下之人雖欲怠志於一時而顧別辱纔其後安得不勉而自新乎至若邪恨敗種自知遠避尚何有攪群亂眾之黨潛伏於其間哉奸氛既淨賢智登庸而曰古道之不行吾不信也方今叢林初學之賢唯孜孜以講談章句習學詩文朝夕咿唔窮年呫嗶如業公車者相似夫詩文之學非博學強記殫精敝神則不能工也不工則不足以示人工則徒喪光陰於無補之學外以無益於人內以無益於己故雖窮年參學皓首無歸者滔滔皆然是唯非特於生死無益又從而滋甚之可不為大哀歟何也夫人材之利鈍雖不同而其畏苦慕道之心孰不均之特以成於一而喪於分耳故夫一藝之足以鳴世者必專其力而不為他技所搖恐紛途之足以害其藝也而況於道乎夫道之所資者戒定慧也今悉屏之而疲志後神於章句詩文之學以滋能所交豪貴衒學識釣利名而<span class='corr'>已</span>矣而望法道之興生死之明難矣夫古昔聖賢以間世之資尚朝夕皇皇以專致於道而猶有不逮者今乃移其精神奪其歲月以朝夕從事於無補之學宜其生無益於法門死無滋於性命也故古之時沙門所學者定與慧之謂也根基大小所修之萬行雖殊而至於持戒精進之二行則未有不同然者也故其優者居可以輔弼宗乘出足以典刑後學雖執勞服役之沙彌亦皆可為一方之化主也是故墳菴草舍村落市廛往往皆有龍象隱伏其中故邪種不得以肆其奸而惑無識也夫豈不知非身無所束之理而專事於威儀進止而<span class='corr'>已</span>乎固以為律者定慧之根基而自利利他之大本也內則以之滌妄情外則以之攝群類僧既朝夕從事於此而明者眾則大小宗乘佛祖擔負方可據而任也夫僧既專學佛祖之道其德行又常見推於緇素矣然後因其才而託之以住持分化之事此古人之所以舉無敗事而有光於法門也若夫所任既非其宜所學既非其當處之不以公行之不以力應之不以誠是非倒置上下偷安而徒恃立規條懸法式以為治吾未見其能事也然則如之何其可哉曰勉之於己責之於躬慮之遠為之漸不患人之不可教而患人之不能學不患人之不能學而患己心之不誠不患己心之不誠而患立志之不堅堅其志一其神以致力於道道達而心通然後推其全副精神以應世何世不可涉以利生何生不圓度哉故曰欲行吾道於當今之世略其跡而法其心焉可也。</p>
</div></div>
<div class='div-other'><a id='mulu127' />
<div class='div-other'><a id='mulu128' />
<p class='h3'>無住字說</p><p>吾鄉吳居士自號無住以書抵神鼎乞法諱因各之曰宏心仍其號無住而復為之推廣其說曰無住之體大而無外無住之用纖悉不遺蕩一切相而萬法皆成立一切行而心境必盡實無可證而證大法身了無所為而用周沙界本來無住而無所不住也惟其無住故江河競注而不流野馬飄鼓而不動天地壞而不撓其神五眼視而莫得其朕無不住故常顯常耀銕圍莫能匿其輝亙古亙今三災而不能昧其行也嗟夫世之人迷背其無住之心也久矣既迷無住而有情復由有情而有住虛生虛滅浪古浪今向此無住本際之上念念遷流深埋業海于是住其名以相高住其利以相取住其貪癡邪習以相欺相陵相侮相忌也而孰知無住之體未嘗間隔絲毫焉如日月常臨而盲者不見可不謂大哀歟若能向一微未判之前徹見無住真心廣大之體遍滿圓融生佛平等十方佛祖常在我身中成佛利生而我不覺我亦常在諸佛身內坐起去來而佛無遺法爾如然不從修證而得者也居士其有見於此而立以為號者乎予為是說蓋亦順風揚帆於薩婆若海而實無一字之住也因書之以歸無住。</p>
</div></div>
<div class='div-xu'><a id='mulu129' />
<div class='div-xu'><a id='mulu130' />
<p class='h3'>砥行社序</p><p>予觀古聖先賢之宅心也欲以<span class='corr'>己</span>道廣傳於人而人之器具各異不能頓受於是導之以權而實亦因之以至也權者依本起行之謂也實者萬行會本之謂也萬行會本修則無修操行與人同而造詣與人異故夫佛孔之教雖世出世間之不同而其萬類所沾功鉅而惠普者唯善之積是務然而感召之捷或有時而爽其期者豈操持之未臻其極而止沸之未抽夫薪耶抑或天之未定也吾意幾微之間意之善惡釀為恩怨鑄為兵鋒者雖賢智不能以自必世之英靈知不可必之難恃也故修其具以待之識苦樂之緣因知轉變之在己於是<span class='corr'>惕</span>其因循礪其志行為禍福未然之防雖憂喜生死之變相仍於前而不能撓之者其所恃者可必也今夫聰明睿敏之才天之所命以聖賢其人者也然恃其才以輕用而忽於砥善之方則反不若庸拙一念回機之為愈是以古德先賢知其才之不足恃也故戒以閑其邪佚施以捨其執情精進以策其懈怠恚以忍而動以定之鑑之以智燈演之以普利而後片念之善始沛然充溢於三際而靡窮劫火洞然不能燎乾坤覆倒而無壞也孰謂片念之善名有為哉蓋其矢心也以為善之積不厚則其於敵生死也為無力故兢兢孜孜而寸陰不捨也廣濟諸君子器重而質醇其得於天者良矣一聞予言而知以操持問道自利利人挽回濁運為業業可謂勇於為善者矣予因為出先大師所輯自知錄及了凡居士立命諸篇以授之居士輩欲壽諸梓集諸友為一社以廣其化而命主盟於予予唯諸公此舉蓋將欲挈法界眾生盡極果而莊嚴之不可以不隨喜也遂名其社曰砥行而序之簡端者如此。</p>
</div></div>
<div class='div-other'><a id='mulu131' />
<div class='div-other'><a id='mulu132' />
<p class='h3'>借獨菴銘</p><p style="text-indent:0em" class="lg-abnormal"><div class='lg-row'>借得破菴既高且獨兀坐於中無遠不囑湖山擁足雲日賓前供余嘯傲可以忘年萬象謳歌虛空起舞擬議思惟八千國土譚禪說法棒喝交馳無風鼓浪焉洞全機焚卻三乘生埋佛祖透得此菴超今越古</div>
</p></div>
<div class='div-other'><a id='mulu133' />
<p class='h3'>座右銘</p><p style="text-indent:0em" class="lg-abnormal"><div class='lg-row'>告汝雲外自檢毋疲時時日日心心自知惡毋或長中毋或欺毋言我是毋謂人非勿藏私曲勿現形儀名譽華鎖汝莫嬰之利養毛繩汝莫沾之自知<span class='corr'>己</span>善損德之彌片言不慎漸成禍追莫輕小善莫縱高詞順適其身矜怠斯萌安逸其體貪欲斯啟事無求易行莫厭魔魔難伊何益我者多堅予志願礪我蹉跎挪莫求伸德毋望報無辨無希消妄之要苦難良藥橫逆資糧瞻之感之我德於將知足檀護給侍任緣宅心處礙何地不天不天隨處本無來去法法全周無思無慮無慮無思莫滯孤危勤求方便不倦普慈普慈無緣門門應現任運施為空中掣電掣電空中無異無同凡因聖習轉變非從非從外來吾家具有無修之修十八二九二九十八塵含海剎一句彌陀虛空戮瞎戮瞎虛空行願無窮十方智者皆入此宗贊</div>
</p></div></div>
<div class='div-other'><a id='mulu134' />
<div class='div-other'><a id='mulu135' />
<p class='h3'>阿彌陀佛像贊<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>寂光淨土凡聖同歸啟斯秘要諸佛皆如唯我世尊慈蔭無量弘願攝生為依為仗故我念佛佛亦念我曰佛曰予神珠一顆一顆神珠應用不虧空華起滅行業湛如普願含生永黜邪毒證入此宗凄其欲哭欲哭如何負恩媿多拜手稽首謂贊則那</div>
</p><p style="text-indent:0em" class="lg-abnormal"><div class='lg-row'>蓮華承足垂手放光慈悲面孔銕石心腸高懸榜樣切忌忖量咦紅粉易成端正女無錢難作好兒郎</div>
</p></div>
<div class='div-other'><a id='mulu136' />
<p class='h3'>觀音大士出山像贊<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>稽首觀音大士宴坐水月道場剎剎塵塵自在毛端遍應十方發輝普門之玅境顯示如幻之金剛珊瑚枝上月皎皎清風滿界白蓮香</div>
</p><p style="text-indent:0em" class="lg-abnormal"><div class='lg-row'>四八身兮十四無畏日裏挑燈好一覺睡稽首大悲觀世音得恁麼拖泥帶水</div>
</p><p style="text-indent:0em" class="lg-abnormal"><div class='lg-row'>但肯返聞常自在何方不證普門身一念清涼休熱惱隨緣應現等微塵或男或女或小大譬如春入群英界若謂即此是觀音何殊一卉稽春在願將此法施初機筆端工拙莫生疑聞所聞緣皆寂滅黃鶴樓前鸚鵡磯</div>
</p></div>
<div class='div-other'><a id='mulu137' />
<p class='h3'>文殊大士出山像贊</p><p style="text-indent:0em" class="lg-abnormal"><div class='lg-row'>無言而言無相而相恁麼贊揚全體是謗雖非言議所能窺亦逐群機而示狀雙眸<span class='corr'>炯炯</span>電光輝紺髮披披雲掩映道出常情智超無上奮獅子之全威拯含生於流浪直得草木瓦礫咸放光明疥狗泥豬人天榜樣夫是謂之七佛之師文殊和尚</div>
</p></div>
<div class='div-other'><a id='mulu138' />
<p class='h3'>普賢大士出山像贊</p><p style="text-indent:0em" class="lg-abnormal"><div class='lg-row'>大千經卷一塵裏點畫未彰文彩露圓融行布一時收獅子嚬呻象王顧體周沙界智眼猶迷毛亙十方善財難度固知大人境界秪可自知宜其合水和泥而蓬頭垢面者也</div>
</p></div>
<div class='div-other'><a id='mulu139' />
<p class='h3'>題過海羅漢卷贊</p><p style="text-indent:0em" class="lg-abnormal"><div class='lg-row'>一夥阿師千奇百怪蹋鬼騎龍乘獅跨豸為赴娑竭龍宮齋一路做些閒買賣攪浪翻波意不休駭得海神爭跪拜雖然伎倆你多般收展無如吾自在</div>
</p></div>
<div class='div-other'><a id='mulu140' />
<p class='h3'>題布袋和尚像贊</p><p style="text-indent:0em" class="lg-abnormal"><div class='lg-row'>肚皮大儱侗布袋無罅縫兜率天宮不肯居卻來人世間打鬨看你恁麼壘堆定有萬來斤重如今不用論量呵呵一笑自奉</div>
</p></div>
<div class='div-other'><a id='mulu141' />
<p class='h3'>初祖像贊</p><p style="text-indent:0em" class="lg-abnormal"><div class='lg-row'>稽首大師聿來東土力荷宗乘控塗毒鼓如日之昇如月之明如旱之澤如歲之春智周萬物辨截群疑初示梁王廓然不識相時而行九年面壁若訥若愚以俟法器既授可公爰返西竺仰念祖風酸鼻欲哭欲哭者何抱媿實多誓當奮礪作法檀那</div>
</p></div>
<div class='div-other'><a id='mulu142' />
<p class='h3'>黃檗無念大師像贊</p><p style="text-indent:0em" class="lg-abnormal"><div class='lg-row'>昔也聞師名今也贊師像名像兩俱收著眼看模樣趺石坐幽林刁刁天籟放衲僧隊裏結盡深冤紗帽場中橫沖直撞阿呵呵真無狀驢頭馬面得人憎外道天魔魂膽喪</div>
</p></div>
<div class='div-other'><a id='mulu143' />
<p class='h3'>雲棲師太像贊</p><p style="text-indent:0em" class="lg-abnormal"><div class='lg-row'>太師翁無面目爍大千一句佛了無迷不稱悟聲聲截斷聖凡流枯木生華自有由萬行莊嚴真淨土時人徒覓水中漚東土不居西不住倒騎驢子下楊州</div>
</p></div>
<div class='div-other'><a id='mulu144' />
<p class='h3'>天童悟和尚像贊<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>咄咄這老賊叢林殃禍頭即之溫如煦日觸之怒似冤讎搬磚弄瓦平欺佛祖麤棒熱喝惡比猙牛知之者謂為白拈賊子不知者喚作玅法宗猷總拈卻一齊休幾度思量幾度恨珊瑚枕上淚雙流</div>
</p><p style="text-indent:0em" class="lg-abnormal"><div class='lg-row'>我憶當初錯行腳誤認笊籬為木杓天童堂上老樵夫佛法何曾知有無搬磚弄瓦險心行也是缽盂重安柄而今兩腳<span class='corr'>已</span>梢空被人喚作死老翁看你一生俱未是焉敢便言出生死醜臉人人圖一張塞壑填溝歲月長而今舉起何妨也殷勤聊為珠禪者<span class='note-inline'>(濤珠請)</span></div>
</p></div>
<div class='div-other'><a id='mulu145' />
<p class='h3'>磬山天隱師翁像贊</p><p style="text-indent:0em" class="lg-abnormal"><div class='lg-row'>動若行雲止如谷神不唱今時曲調憑空彩畫麒麟棒喝不動而聲振十方病骨遮身而泣鬼驚神坐斷全吳行正令磬山疊疊翠千尋</div>
</p></div>
<div class='div-other'><a id='mulu146' />
<p class='h3'>蘇州報國院茂林和尚像贊</p><p style="text-indent:0em" class="lg-abnormal"><div class='lg-row'>大坐當軒無依無捨赴感任緣分文不且傳南山之正宗救末世之狂野真報佛之深恩利生之正轍者也</div>
</p></div>
<div class='div-other'><a id='mulu147' />
<p class='h3'>陽山先師授和尚像贊<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>有院不會居有名不會播甘作老魔王嫌佛不肯做滅壞臨濟正法眼半吐半吞勉扶磬山破沙盆時強時懦天隱三年繼席惡行多端吳江兩坐道場胡為亂作不重你付拂付衣驢唇馬舌秪重你死把牢關經我六十三攻而軍威不措是以捲而厝之匡廬絕頂彭蠡湖濱待伊業債滿盈然後放你出來嚇殺野干狐魅則箇</div>
</p><p style="text-indent:0em" class="lg-abnormal"><div class='lg-row'>面帶慈悲心懷毒害拍盲弄假成真愛做現錢買賣雲端高臥三十年結盡衲僧冤業債老實頭處了無半字相瞞大脫空時卻恁潑狼潑賴直得閑神野鬼鳥散雲飛灰冷門庭自由自在莫怪狂兒滅卻宗他家自有通人愛</div>
</p></div>
<div class='div-other'><a id='mulu148' />
<p class='h3'>自題像贊</p><p style="text-indent:0em" class="lg-abnormal"><div class='lg-row'>生平愛瞋不愛喜信口胡談無根底捏人痛處強加錐命根<span class='corr'>已</span>斷重敲起僧中冤也法中魔奪富增貧不較多溟鑑闍黎描得否輕雲嫩綠正春和</div>
</p><p style="text-indent:0em" class="lg-abnormal"><div class='lg-row'>者師僧情性傲不談禪不論道草鞋索斷便施為三寸舌頭胡亂掃佛祖呼來做小兒奪人證悟拋坑窖柳絲垂釣得蝦蟆萬鍛爐中一莖草笑呵呵好不好長人描歸仔細看脫盡千生貼肉襖</div>
</p><p style="text-indent:0em" class="lg-abnormal"><div class='lg-row'>者般無狀沙門拍盲心麤膽大歡喜時勝似觀音怒發也逢人便唾傳臨濟破盡臨濟綱宗嗣磬山偏誚磬山語懦蘆柴拈起便成刀殺活縱橫如剷莝</div>
</p><p style="text-indent:0em" class="lg-abnormal"><div class='lg-row'>這漢全無所長學得一味頑拙倒持一柄笊籬漉盡風花雪月世法固是不通佛法全然胡說過橋便要折橋烏龜強證成鱉恁麼稱為禪師難免負鞍銜銕仰山是我同參解道兩口無舌若能直下描將佛祖是何屎橛</div>
</p><p style="text-indent:0em" class="lg-abnormal"><div class='lg-row'>這漢禪道不知秖是口慈心毒毒氣每每現前嚇得神號鬼哭恁麼胡作亂為定然生落地獄咄哉漆桶上牢喚作人天眼目際徒不顧危亡強欲描伊暴露這般無狀村僧供之不如莫莫</div>
</p><p style="text-indent:0em" class="lg-abnormal"><div class='lg-row'>應世不肯耐煩住山不會作務禪道了無半星逼人真參實悟從來面目儼然何用圖形畫軸山嵯峨以排空風蕭蕭而舞木坐斷紫雲峰倒騎無孔犢若將佛祖強安排我儂不入他群隊何如卻受俗兒供要使儒門開眼目<span class='note-inline'>(千里請)</span></div>
</p><p style="text-indent:0em" class="lg-abnormal"><div class='lg-row'>我像不可描可描非我像毀之既不能贊之作何狀雲收雨散月臨軒萬籟刁刁天外放傍人借問此為誰魔佛同收澤和尚</div>
</p><p style="text-indent:0em" class="lg-abnormal"><div class='lg-row'>這瞎驢無面目愛遨遊厭拘束有時帶水拖泥有時高眠破屋為人儱侗肚腸全無半點私曲一言撞發大無明天下何人敢輕觸</div>
</p><p style="text-indent:0em" class="lg-abnormal"><div class='lg-row'>衲衣不敢負雲山施設隨緣盡日閒指點瑕玼還奪璧瞎驢面目不容攀</div>
</p><p style="text-indent:0em" class="lg-abnormal"><div class='lg-row'>幾處住持無補逢人便露全機銅頭銕額也潛威只為全無非是而今兩腳梢空去海壇馬子似驢大<span class='note-inline'>(兩序勤舊臨涅槃時請)</span></div>
</p></div></div>
<div class='div-other'><a id='mulu149' />
<p class='h2'>募疏</p>
<div class='div-other'><a id='mulu150' />
<p class='h3'>住匡山漢王峰募米疏</p><p>峰頭冷坐徒經春夏秋冬撒手入廛蹋斷東西南北若乃一向壁立千仞從教東擲西拋棒打不回頭斧刀斫不入雖則月冷風高終是沉空味寂於是有同住比丘某甲從孤峰絕頂翻過身來混入塵勞成就一切眾生行願圓滿一切有緣善信諸波羅蜜門此心既發勝應非遙當必有具眼英賢直下為君擔荷裂慳繩而捐廩粟助峰頭凡聖飽參發大心以弼宗乘開一切人天正路若多若少同歸圓覺伽藍是俗是僧共轉食輪三昧果因靡盡福慧無邊是為引。</p>
</div>
<div class='div-other'><a id='mulu151' />
<p class='h3'>住匡山靜室募米疏</p><p>束三篾條眠雲枕石自知茆屋生涯操一栲栳帶水拖泥舉似廬山面目澤上座舌底冰崖撞著的皮穿骨露眾禪人貧如水洗到遮裏瓦解冰消既乘緣共住不妨腳下旁通肯覿體承當何惜杖頭餘<span class='corr'>羨</span>三秋米熟看諸方謬解尤多一缽當門費檀越分疏不少愧我難消為君舉箸。</p>
</div>
<div class='div-other'><a id='mulu152' />
<p class='h3'>接引菴留休夏募緣疏</p><p>道不虛行任緣便寓雲無限礙奚分楚水吳山月有照臨豈擇南江北海正獨步遨遊無滯忽乘風又扺村菴曳布袋遶市覓錢直示西來大意遮瓢笠相留度夏恰逢此地群賢山川頓煥春姿人境如承夙記要使法食輪同轉必須真俗諦齊修苦漸廚庫蕭條難諱書詞干乞此兄無多助寡助皆有神通薄技如梓工木工俱能奏凱缽裏飯寺間需教渠觸事現成心中眼格外禪自有龍天證據。</p>
</div>
<div class='div-other'><a id='mulu153' />
<p class='h3'>眾禪叢米同居乞疏</p><p>山僧了無佛法諸人剛要棲遲既遭時歲艱難且請同炊合米每僧月備三斗納於常住同居不惟省事省緣要使大家知有檀那於焉出手不妨風月平分坐斷南北東西快睹珠迴玉轉莫云麤餐易飽應知細嚼難饑分付老大東風齊向此中著力。</p>
</div>
<div class='div-other'><a id='mulu154' />
<p class='h3'>擇隱募疏</p><p>余觀古德高僧韞道畜德業業以重其有者非苟善<span class='corr'>已</span>而<span class='corr'>已</span>固將出以公乎人也然或呈暮而遇焉或久久而遇焉或沒世而遇焉決不肯少貶其道以逞其身故有含聲滅影遁深翳僻不願蜚聲於勢利之途者不徇緣以輕道也然潛身以存道也非其處而處焉則身危而道亦喪故士不得<span class='corr'>已</span>而隱則擇所就不苟居也足之所歷目之所閱雖勞遠弗憚必審其可而後安豈非身之所繫者重而所以自慮者周歟余自出山以來碌碌奔馳累人自累既不可以大道輕可於人以圖熱鬧又不忍割然獨善以逸其身而忘法道是以或出或處不免有眾之累有眾之累則上而片瓦根椽乃至喫一莖虀與一條褌無不皆從檀護信心中流出矣雖欲無告得乎嗚呼余既以直道行世宜其窮於無所逞而又不確然自絕於世而復有所干於人斯其意何意哉有能通吾意於無盡者是旦暮遇之也。</p>
</div>
<div class='div-other'><a id='mulu155' />
<p class='h3'>老祖募緣疏</p><p>老祖寺俯瞰群山堂殿飽煙嵐之氣紫雲山橫敷絕漢巑岏棲翠靄之巢寶掌大士開山道吾禪師繼起在昔爭誇獅子窟於今猶號栴檀林為黃梅法苑之宗實海內精藍之冠嘆法席久無音吼致初學未免因循山僧偶爾逢場只得蒲團放下曩歲戕風一過至今叢社荒蕪茲欲追還古德家風勢須布告十方檀越堆金積帛任多於滄海灌輸也攜向黃泉不得散財發粟若費作五家狼藉比捨來法社何如滿堂聚雲水之賓獨拍無浪鳴之響恢張正法藏吞跳金剛圈笑看海嶽掀翻穿過髑髏遍野一任象龍蹴蹋拴回鼻孔撩天機先坐致太平舌上不妨嶮峻據關驗假雞俠客門前坦路全無隨緣通車馬往來且貴大家知有不辭饒舌舉似諸賢。</p>
</div>
<div class='div-other'><a id='mulu156' />
<p class='h3'>募結制資糧疏</p><p>神鼎山初開破院十方衲水赴雲臻潮音堂一吼粥魚千指僧舒眉合掌百日期剋規修證二時飯卻要真參正事不辭勞打供辦齋何處非龍象作用十方同聚會驅耕奪食任教是佛祖難窺既俱憑檀度處緣成何妨就缽盂邊打發因真果實拈來大地盡黃金施受無依笑彼諸天那摸索此時香燈鹽米須教渠觸事現成他日福慧莊嚴法爾自歸恩有地。</p>
</div>
<div class='div-other'><a id='mulu157' />
<p class='h3'>神鼎修造募疏</p><p>名振禪宗神鼎古稱法窟燈傳濟北諲公獨號龍門在昔兒孫遍剎塵數百年來淪劫運匡扶大法全觀乎時節因緣整頓頹綱要追還祖師命脈以身徇道故無拘於去留為法求賢豈有間於荒亂正獨步遨遊蘄北忽乘緣又抵湘南要看下載清風式借高檀勝力廣廈非一本之支鳩工豈易庫廚無十石之儲舉事尤難指倉廩以助宏功世豈無靈山囑累插莖茆而彰寶剎人皆有彌勒樓臺衣中至寶分付有主檀那世上名山元是大家香火遇十萬貫纏腰之俠將禪宮梵苑平地移來妥千百億化身之靈有寶網璇題從空而下衍檀越將來福社作湖湘此去美談勇施無疑冥酬不爽。</p>
</div>
<div class='div-other'><a id='mulu158' />
<p class='h3'>為禪人題募衣單</p><p>數載參窮枉會西來大意三冬凜冽難禁徹骨單寒孃生褲不必他求青布衫卻須檀越有能披風抹月便可剪水裁雲四大苟安三椽無慮脊梁豎起精研向上宗乘撒手懸巖矢報檀那厚德。</p>
</div>
<div class='div-other'><a id='mulu159' />
<p class='h3'>化麥引</p><p>山前麥熟也未廬陵米作麼生一笑點頭大家知有水牯隊裏頭頭體露金風福德田中粒粒遍周沙界。</p>
</div>
<div class='div-other'><a id='mulu160' />
<p class='h3'>化燈油引</p><p>琉璃光戢耀多時誰為續燄眾禪和枯腸久澀不遇油翁爰有衲僧別呈方便佛僧同此一點福智豈匪雙行不夜堂中月明星燦即空腔裏玉轉珠回不須受記燃燈但看檀那手眼。</p>
<p>明暗兩忘正是參玄岐路聖凡一點由來大道無私日午打三更僧堂中幾人坐臥面南看北斗方丈裏箇漢掀眉照徹老瞿曇黃金面孔灼開枯定子黑鈥肝腸拶破琉璃瓶方信道光明遍耀揭開功德藏須此時檀越神通油貴添燈夜夜施兩輪日月性天揭曉人人放萬丈毫光非我強談法如是故。</p>
</div>
<div class='div-other'><a id='mulu161' />
<p class='h3'>化荳引</p><p>原頭荳子正熟諸方作麼商量山僧懶打葛藤便請當仁不讓且道是化豆耶非化豆耶當陽舉似目極千峰。</p>
</div>
<div class='div-other'><a id='mulu162' />
<p class='h3'>募茶疏</p><p>趙老逢人喚喫空費熱腸神鼎白水徒烹更無剩味家風各展不妨明暗全機功不浪施真箇古今共轍洗盡胸中壘塊那知涓滴沒相干拶開鏡裏烏甜誰道釅茶非古佛成就不須他處覓高明信手即圓成普告同緣共成勝行。</p>
</div>
<div class='div-other'><a id='mulu163' />
<p class='h3'>募修浴堂疏</p><p>胞胎不入枉眠解脫深坑段食相滋未免形山垢漏塵自外來垢由內發眾生曠劫纏綿既不洗塵亦不洗水佛子於焉證入是以祖標知浴之序教明浴僧之功既識果因須分皂自但肯成褫出手灼然頓越餘修跋陀懸已證之圓通山僧標指蹤之方便通身澡雪全副精神盡滌舊污垢染別開更始福基架頭巾床下履教渠觸處現成心中眼格外禪自有龍天證據。</p>
</div></div>
<div class='div-other'><a id='mulu164' />
<p class='h2'>拈香</p>
<div class='div-other'><a id='mulu165' />
<p class='h3'>浴佛</p><p>拈杓云權掛垢衣來作佛千江水月頓分身末梢一杓誰能免到底如今屬子孫。</p>
<p>我佛何曾有隱現人天歲歲自相澆可憐地裂天崩恨萬古春風吹不消。</p>
<p>黃梅醫祖塔拈香云大眾還見禪師麼自是諸人當面諱卻致令祖師瞞你諸人今日不肖遠孫到來豈可雪上加霜雖然如是有條攀條無條攀例炷香云一回飲水一回噎一瓣沉香一碗茶。</p>
<p>滿祖塔拈香云我祖真身等太虛身前身後豈其餘句中活眼超今古覿面無私見起居滿目蓬蒿機自感盈空祖意密難書綱宗<span class='corr'>已</span>墜憑誰舉九拜龕前襟淚洳。</p>
<p>演祖塔拈香云後裔何因識祖翁每披法錄見尊容機前殺活烹龍象一及其門心際空召大眾云只如今日山僧與一行人眾同到東山且道是及門耶未及門耶若向這裏撒手懸巖方知祖師面目現在如或未能更聽一偈悟迷兩路俱拈卻今日回家認祖翁橫來豎去呵呵笑一任傍人說異同。</p>
<p>掃開山諲祖塔拈香云這老漢竊得首山一道夜明符坐斷神鼎峰頭直得千妖遁跡數百年來法幢頓折裨販摧殘今日某甲到來赤手空拳揭示祖師面目令未聞者聞未信者信且道作麼生揭示聻頭枕東嶽背負須彌吐吞日月捏碎四時直得釋迦拱手彌勒皈依四生九有魄散魂飛召大眾云這漢子得與麼自由自在還有向他手裏出頭得者麼良久云山僧與麼道也是西河弄獅子。</p>
</div>
<div class='div-other'><a id='mulu166' />
<p class='h3'>陽山先和尚周年忌辰設供拈香</p><p>老漢生平不會禪逢人便說大光錢謾誇符子隱身密今日分明露正偏滿耳秋聲新颯颯孤峰月色淨娟娟玄沙忒煞多饒舌萬里神光頂後圓。</p>
<p>次<span class='corr'>年</span>忌日吾師示寂<span class='corr'>已</span>重周說法于今竟未休觸目法身全體現何勞著意相名求萬緣歇去超今古種現空來絕喜憂習氣婆心猶未盡諸人好聽莫悠悠撤供復云巴陵三句酬師德我無半語謝陽山供罷收來還自喫十方諸佛骨毛寒。</p>
<p>三周忌日拈香癸未七月十有一老漢全提真秘密翻身蹋破九天雲撒手橫行異類群展像聊將蔬水設渾然不落古今節洞山半肯嗣雲巖我亦與之為等儕。</p>
<p>忌日拈香云這箇老漢沒些涯岸平生慣使拍盲不顧諸方謗讚失口說了一句禪煎茶漱口三日半惹得時流謗不休翻身笑倒蒼崖畔獨有不肖破家兒揚渠敗闕教人看且道作麼生看炷香云九拜焚香薦茗蔬去來生死徒相謾。</p>
<p>忌日拈香云者箇老和尚儱侗無比況黑豆換人眼晴蒺藜惱人懷臟昔年被汝活埋而今騎你脊項一步轉高一步一浪更寬一浪火裏蓮華遍界開呵呵拍手三臺上。</p>
<p>掛陽山和尚真拈香云生平氣蓋天被伊強鈍置打失夜明珠拈起舊甑箄今日見真儀果然畫得是只有一處差些兒十方佛眼莫能覷如今懸向紫雲峰任他平地風濤起。</p>
<p>黃山受業和尚訃音至設供拈香云恭惟我師少入雲棲之室精研一念從而明達正宗因果分明履真踐實七十年棲遲巖谷開梵剎接納賢良不肖澤雖承薙草未侍巾瓶正擬斬斷葛藤躬馳省覲何期化機遽寂法樹俄傾風恬浪靜月落珠沉縹緲雲山無處覓三千界放淨光明。</p>
</div>
<div class='div-other'><a id='mulu167' />
<p class='h3'>祭磬山第二代先師授和尚文</p><p>維皇清順治己丑歲次孟秋之月越朔十有三日嗣法弟子行澤謹以香燭花果之儀申供於磬山堂上傳臨濟正宗三十一世圓寂先師授大和尚之塔前而言曰不肖自丁丑之春獲聞和尚介特孤風於天童堂中遂偕不易一兄遠來參扣乍聆舉唱若洪鐘之發徽音癢切爬搔勝他鄉之逢故友銕牛公案呈驢技其六十三番死把牢關<span class='corr'>羨</span>老將之久諳行陣雖雷轟電掣師徒每似乎冤家而月皎水澄聲氣密符於劫外謇吾賦志於折鐺兮甘咀冰而翫世師每激其奔騰兮勉駑駘之及驥念屢承於噴霧兮了自知其焉昧匪入山而密煉兮幾混今時之轍跡惜下刃之欠燥緊兮亦少叢林之故也癡流刻意以啼錢兮師直強捻其唇鼻來蛙見之群囂兮謂貪瞋之未刈委人間而蛻去兮鳳翩翩其高逝偃喬幹於法林兮嗟一方之眼寂愧不肖之無才兮誓懍懍期無墜慮眾喙之爍金兮聊陳衷而薦芷嗚呼師之存也澤既不能以古道者而事師於昔今其逝也澤又安敢以瞎吠者而忘師於終蓋其福薄德微之若此是以欲頓起厥宗而無從唯感恩於一案潛勵志於無窮。</p>
</div></div>
<div class='div-other'><a id='mulu168' />
<p class='h2'>佛事</p>
<div class='div-other'><a id='mulu169' />
<p class='h3'>齋堂上梁法語</p><p>神鼎新建齋堂接引十方龍象無問<span class='corr'>已</span>來未來一味普同供養知味者管教平步丹霄不知者喚作人天福藏水赴雲臻山高月亮二時六味常豐好箇西來榜樣法中梁功靡量巍巍高據堂中央永興人天作榜樣。</p>
</div>
<div class='div-other'><a id='mulu170' />
<p class='h3'>為石航楫禪人舉火</p><p>咄哉石航膠世如漆京國奔馳名枷利桎到頭城破家亡方信空華不實死裏逃生到漢峰誓志依棲受枯寂雖然一病竟身亡棒頭擊處終無失不昧峰頭者段因再來吞吐棘蓬栗以火炬打圓相云且道者箇還受生死也無遂攛下火炬云曠劫無明一火焚青山依舊雲中立。</p>
</div>
<div class='div-other'><a id='mulu171' />
<p class='h3'>為中牧修侍者舉火</p><p>持炬云參隨七八年始終無過誤屢受老鉗錘拶透娘生目當機解轉身覿面無回互只望操持報佛恩誰知一病歸幽谷不昧精誠荷法心分燈照世待回步喝一喝攛下火炬云萬里神光頂後圓皮囊且向火中浴。</p>
<p>入塔提骸骨云昔年見得些些子渾身猶向機前死今朝拶入塔中天今古分明只如此放入靈骨云急撒手莫廉纖善友叢中聽我言十八界空齊合掌常光任運遍三千卓拄杖喝一喝。</p>
</div>
<div class='div-other'><a id='mulu172' />
<p class='h3'>為介竑達禪人起龕舉火</p><p>師喚介竑云三千里外來皈依一片忠心為常住只大泉法社隆工程纔舉君先去去無去相來無來生死不用重疑猜一條蕩蕩西方路莫把塵緣空自埋卓拄杖云起。</p>
<p>下火云誤落黃門身一夢四十年今朝纔醒覺眉毛常現前翻身拋漏質直造涅槃天涅槃天休戀著攛下火苣云靈樞旋法界玄鑑擴三千。</p>
</div></div></div>
<p class='juan'>雲外禪師語錄卷第十三終</p>
<div class='div-w'><p class="pre"><span class='note-inline'>(　仁印師　普林師　浮木師　法添師<br/>　音翼師　音顒師<br/>　眾師捐貲助刻<br/>　神鼎雲外和尚語錄第十三卷<br/>康熙乙巳夏月塔院識)</span></p>
</div>
</div><!-- end of div[@id='body'] -->
</body></html>