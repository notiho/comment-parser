<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎雲外澤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>雲外禪師語錄卷第六</p><p class="byline">侍者深極編</p>
<div class='div-other'><a id='mulu17' /><p>小參舉南泉一日不赴堂侍者請之泉云老僧今日在庄上喫油餈飽侍者云和尚不曾出入泉云汝去問取庄主侍者纔出門見庄主來言謝和尚到庄上喫油餈汝等諸人作麼生會遮公案聻眾無對師云汝等既然不會山僧為汝判斷去也南泉既稱一方大善知識不合偏眾到庄上喫東西好與二十棒庄主不合將常住物背地做人情也與二十棒雖然自首者免罪叵耐油嘴瞞人這二十棒一棒也較不得山僧斷事雖公病軀偏眾有分也該喫十九棒留一棒與你們大眾同契何故君子愛財取之有道。</p>
<p>小參古人道擊石火閃電光搆得搆不得未免喪身失命還有透得者麼眾下語不契師代云水泄不通沖霄有路。</p>
<p>小參達磨未至道遍神洲及至到來為甚懡㦬而去眾下語不契師擲下拄杖云路遠夜長休把火大家吹滅暗中行。</p>
<p>小參天晴日出雨下地溼這箇是諸人卜度得的只如長沙喫飯浙江飽又作麼生商量這裏道得始是半提還有道得全提句子者麼僧云只許<span class='corr'>佳</span>人獨自知師云迷頭認影作麼良久眾無語師云總道不得山僧散步去也擊香几一下。</p>
<p>四月盡日小參師垂問云今日城裏曆本月大鄉下曆本月小且道依那箇曆本即是若道此是世間日子此人未具眼在冰崖云神鼎別是一家風師云月帶重輪晃孚云若是久經行陣者不妨一箭落雙鵰師云只知銕脊撐天不覺腦門著地又僧云直得無開口處師云蹉過路頭也不知乃云你們與麼答話多是向父母未生前處撈摸山僧開口便為諸人道破了也及至打亂六十花甲子時便茫無措手處直須將父母未生前斬為三段父母既生後拋向萬仞深坑神鼎有箇轉身句子布施諸人驀卓拄杖云風來群木響雨過萬山青。</p>
<p>小參舉雲峰悅初參大愚芝芝上堂云大家相聚喫莖虀若喚作一莖虀入地獄如箭射便下座悅詣方丈求示芝云我忍饑不暇那有工夫為汝說禪你且去化米悅化米歸又求示芝云我忍凍不暇那有工夫為汝說禪且化炭去悅化歸復求示芝云今堂司乏人煩汝充維那悅氣悶而退坐後寮見桶子落地撲破遂大悟頓見芝用處即詣方丈芝見便合掌云恭喜維那大事了畢應菴祖云好語要且無來處有人辨得出與他一兩金師呵呵笑云三箇虛頭老漢好各與二十棒何故不合將常住物入衣線下用。</p>
<p>結制小參舉雲門道法身有三種病二種光若人透得始解歸家穩坐後來佛眼禪師又云龍門這裏只有二種病一者騎牛覓牛二者騎牛了不肯下古人雖則種種曲垂方便爭奈後人依然錯會神鼎今日更為汝諸人點出二種大病源有一種人見山便喚作山見水便喚作水色空明暗便喚作色空明暗此是一種大病有一種人見山不喚作山見水不喚作水色空明暗不喚作色空明暗此亦是一種大病二病交攻輪轉生死諸人若欲透脫生死病源直須向東西十萬南北八千處具啐啄同時機用來然後向神鼎手中請棒喫喝一喝。</p>
<p>病起小參山僧一病二十餘日不惟世間醫生奈何不得扁鵲華陀亦奈何不得十方諸佛竭盡神通亦奈何不得何故以山僧此病無稜無罅無可奈何故若能如是見得是為真實善病陀羅尼門驀豎如意云還會麼如意子眼蓋乾坤胸藏北斗饑時與一切人同饑飽時與一切人同飽病時與一切人同病安時與一切人同安究竟出山僧手裏不得還會麼良久云長安夜夜家家月幾處笙歌幾處愁。</p>
<p>八月盡日小參召大眾云汝等大開了眼看看面前是箇什麼道理莫只管打瞌睡瞌睡時眼在什麼處還見物也無若道不見與死人無別還有向這裏道得一句子者麼侍者云不離當處常湛然覓即知伊不可見師云未在者云乞和尚代一語師云何不道明時不見暗時明眾禮拜。</p>
<p>病起小參山僧臥疾在床早<span class='corr'>已</span>和盤托出無端要我披衣指示指箇什麼豎如意云還會麼晚學初機會得是藥不會是病久參禪客不會是藥會得是病且道山僧今日恁麼病還落會與不會也無有人向這裏透得與你如意子歸堂一僧進云衲被蒙頭萬事休此時學人都不會師云恁麼會即不無達磨一宗掃土而盡山僧索性施大慈悲為你說破豎如意云拈起須彌別處舂腰纏十萬楊州客喝一喝。</p>
<p>冬至小參僧問時臨亞歲即不問節屆書雲事若何師云到江吳地盡隔岸越山多進云只如古人道山中無曆日寒盡不知年又作麼生師云切忌向死灰裏作活計進云有水皆含月無山不帶雲師云猶隔一重關乃云群陰剝盡一陽來復天網恢恢現而不露燄發冰河花抽枯木無非向聲色未彰<span class='corr'>已</span>前指出諸人本來面目透得者平步丹霄遲疑者自招汩沒拈了也咄咄咄現前買賣著精神出門不認前頭物還有見徹淵源者麼良久云參退喫茶。</p>
<p>小參舉普眼菩薩欲見普賢不可得見乃至三度入定遍觀三千大千世界覓普賢菩薩不可得見而來白佛佛云汝但于靜三昧中起一念便見普賢于是普眼纔起一念便見普賢菩薩向空中乘六牙白象師云世尊何用繁詞若是神鼎見他來白便向他道穿卻了也普眼若向這裏瞥地也不作箇循行數基漢眾禮拜。</p>
<p>小參舉開口也打不開口也打話云還有透得者麼試出來道看僧出云花須連夜發莫待曉風吹師云你那裏學這虛頭來又僧云今日特蒙和尚入室師云亂統乃云先生無口訓童蒙開口閉口丘乙<span class='corr'>己</span>忽有箇漢走出來道先生先生上大人為什麼不念豎起如意云相見又無事不來還憶君眾禮拜。</p>
<p>小參舉東印土國王請般若多羅尊者齋諸尊者皆轉經惟般若尊者靜坐王問尊者何故獨不轉經者云貧道入息不居陰界出息不隨眾緣常轉如是經百千萬億卷大溈智和尚拈云要識尊者看經處麼行時腳跟不著地坐時心識似風飄復頌云秋高月色和雲白淡泊禪心滋味長歷歷分明今古意何須特地更商量師云大溈恁麼拈也拈得好頌也頌得高若據神鼎看來<span class='corr'>五步</span>雖活七步須死還有見徹者麼山僧親奉一鐘茶<span class='corr'>與</span>他溼口。</p>
<p>除夕小參十方無壁落四面亦無門為什麼有新年舊歲覺還云年年此日歲歲今朝師云老鼠含銕晃孚云疑殺天下人師云客路如天遠鏡公云一坑埋卻師云埋個什麼進云不用別求師云蝦跳不出斗乃掉拂子云神鼎焰中薦得換卻頭顱諸方隊裏商量穿將鼻孔冰鎖曹溪寒水雪埋少室峰頭到這裏須知有轉身一路始得山僧初住一箇破院百無一有雖則勉強支持二時薄粥與你同餐從來不許諸人粘牙帶齒不知此意者往往錯怪山僧道看看臘月三十日到來了也拶到結角羅紋去處米<span class='corr'>已</span>盡炭又無看遮老漢如何支遣殊不知半月春來依舊冷諸人徒自錯商量快須努力全提去莫戀空懷枉退藏喝一喝。</p>
<p>打七小參安禪結制<span class='corr'>已</span>是畫地為牢五熱焚身癡漢難為佇足長期百日短制七辰短中有長長中有短延千劫為一念諸人分上了不曾增促千劫於剎那諸人分上了不曾減無增無減海口難宣把住放行都盧只在山僧手裏還會麼離微云野老不知堯舜力鼕鼕打鼓祭江神師云道則只恁道卻作麼生會進云一翳在眼空華亂墜師云轉見不堪又僧云天空任鳥飛師云作麼生是天空的消息進云步步無蹤跡師云依舊跳不出乃拈如意云萬煆爐中銕蒺藜洗腸換骨更深錐不是山僧爐鞴烈為憐大海限涔蹄喝一喝。</p>
<p>開荒田小參舉一不得舉二放過一著落在第二豎如意云如意分明不覆藏遲疑特地成妖惑神鼎山中荒田盈陌大小方圓七四八凸普請諸人大家開闢耕時耕覈時覈栽時栽獲時穫大家喫得飽膨脝鼓腹高歌待彌勒。</p>
<p>小參舉昔日溈山和尚見仰山自外歸問云那裏來仰云田中來溈山云田中多少人仰插鍬叉手而立溈山云南山大有人刈茅仰拔鍬肩之便出你看他父子等閑一挨一拶耀古輝今透得者钁頭邊立地成佛有分如或未然更聽一頌仰山插鍬叉手立驢不是兮馬不成一句南山重著楔清風千古震乾坤擊如意一下。</p>
<p>小參舉僧問雲門弒父弒母佛前懺悔弒佛弒祖時向什麼處懺悔雲門云露師云雲門著一轉語直得驚天動地神鼎今日更為兩彩一賽只是不得錯會以如意打圓相云東嶺下左邊的。</p>
<p>小參舉三祖信心銘云欲取一乘勿惡六塵六塵不惡還同正覺智者無為愚人自縛法無異法妄自愛著將心用心豈非大錯師云大小祖師說得好道理只如汝等諸人明明有雙眼又何曾見色明明有雙耳又何曾聞聲於此薦得江西人喫飯浙江人肚脹開他湖廣人什麼事雖然如是滴水寸絲畢竟瞞東震旦國人不得喝一喝。</p>
<p>小參僧問龐居士問馬祖不與萬法為侶者是什麼人祖云待汝一口吸盡西江水即向汝道請問和尚如何是不與萬法為侶底人師云家無小使不成君子進云一口吸盡西江水又作麼生師云不癡不聾不作大家翁進云居士豁然大悟云十方同聚會箇箇學無為此是選佛場心空及第歸作麼生是選佛場師云門傾壁倒進云如何是及第歸師云科頭赤腳僧禮拜師云此四轉語有一轉天高地厚有一轉曲為今時有一轉烹佛烹祖若有人辨得許伊四威儀中得箇入處。</p>
<p>小參我看你們終日做工夫究竟只在三句裏作活計作麼生是三句有句無句不有不無句死句活句不死不活句乃至一切法皆有如此三句都是你的兒孫你無端自作纏繞殊不知日間挑谷時種田時掘地時煮茶時喫飯時那時佛也覓你不見還會麼不用思量便薦取去豈不省力所以山僧向你道開口也打不開口也打到這裏間不容髮自是你搆不及又作了箇話頭參將去也大可憐如今還有撒手者麼了則東西南北不了者莫怪山僧眾禮拜。</p>
<p>小參舉經偈云如心佛亦爾如佛眾生然心佛及眾生是三無差別無差別且置畢竟喚什麼作心作佛又喚什麼作眾生聻眾無對師云教中又道心佛無內外亦不住中間畢竟無方所意言假安立心佛既假立眾生亦復然且問諸人心佛眾生既不可得一切事業乃至若古若今世出世間一切聖凡境界豈是有耶世出世間四生六道情與無情皆不可得佛又出世祖又西來為個什麼還有下得一轉語者麼離微云為憐三歲子不惜兩莖眉師云道則道猶隔山僧十日在晃孚云富嫌千日少貧患一身多師云猶是那邊事孚云畢竟如何師舉如意云腰纏十萬貫騎鶴下楊州喝一喝。</p>
<p>小參舉趙州示眾云不得閒過念佛念法念僧時有僧便出問云如何是學人自<span class='corr'>己</span>念州云念者是誰僧云無伴州叱云這驢你看他兩箇漢驀劄相逢拳來腳去毫無縫罅著著靈彰後來大慧禪師拈云這僧雖然無伴成群作隊攪亂殺人趙州大好一頭驢只是不會喫艸師豎如意云是真精進是名真法供養如來雖然如是知恩者少負恩者多。</p>
<p>小參汝等好生看取莫被人瞞卻者箇時節若是西來大意山僧近日脾瀉病發沒氣力為汝說得離微云狼藉不少師云也許你識些臭氣復云還有麼眾無語師云禮拜了退。</p>
<p>小參汝等從朝至夕也須檢點那裏是虛度處那裏是不虛度處汝纔作意時早<span class='corr'>已</span>虛度時光了也不作意時一一靈妙一一天真鋤地的鋤地收禾的收禾乃至煮茶飯辦柴米時不可問人是禪是道是會不會若向者裏見得徹去佛眼也覷你不見無端會禪會道被人拶著便見忘前失後虛度時光只為有個會處橫在胸中見我豎起拄杖時便作覿面提持會見我放下拄杖時便作掃蹤除跡會乃至一切處無不是遮箇會種種摶量難以悉舉大似田夫灶婦將三五升米搗頓餈粑喫了自謂飽足反笑他富貴人食前方丈百味珍饈為分外者耳所以乾峰道法身有三種病二種光若人一一透過始解歸家穩坐雲門出眾云菴內人為什麼不知菴外事乾峰呵呵大笑你看他兩箇相見何曾有絲毫縫罅與人如今長年竟月只是求解會如何出得蘊界生死大眾仔細看莫虛度時光好。</p>
<p>小參舉華嚴偈云若人欲識真空體身內真如還遍外情與無情共一體處處皆同真法界拈拂子云這是山僧拂子真法界在什麼處師普云萬古長空一朝風月師云釣龍得鱉又僧云分明月在梅華上看到梅華早<span class='corr'>已</span>遲師云何得干戈相待乃擲下拂子云劍為不平離寶匣藥因救病出金瓶。</p>
<p>小參垂語云汝等日裏東去西去搬柴刈穀時還出得這片田地也無一僧云舉目相看無向背道人行處任施為師云正在窠臼裏進云和尚又作麼生師云不禮三拜更待何時僧無語師舉睦州喚僧僧回首州云擔板漢人多向不容思議處錯會他睦州有什麼交涉殊不知睦州老人如紅爐上著一點雪相似還見麼眾佇思師云開口早知千萬里低頭思慮萬重關喫茶去。</p>
<p>小參古人道參學須具參學眼若不具參學眼總被曲彔床上老漢舌頭瞞將去不是小事只如諸人俱到神鼎豈不是為參學作麼生是你們的參學眼道得請充第一座少分相應者充維那六出云風吹碧落白雲盡月上青山玉一團師云且喜認得驢鞍橋作阿爺下頷素融云海闊從魚躍天空任鳥飛師云射虎不真徒勞沒羽師普云猿抱子歸青嶂裏鳥銜花落碧崖前師云餿飯泥茶爐普云和尚又作麼生師云何不道趙州古佛良久云還知神鼎舌頭落處麼若也覷得透不但可充神鼎第一座自己腳跟下亦得受用眾不散師復云山僧忍俊不禁索性為汝頌出趙州古佛七拗八突方中有方曲中有曲乃拈拄杖欲出眾禮拜而退。</p>
<p>小參山僧近日得一番大病飲食無味身體黃瘦你們合寺大眾盡替山僧著忙山僧亦替大眾著忙著忙到著忙不得處莫道世醫拱手即使大醫王到來也則計較不得是故噯呀噯呀底千疼萬痛裏而眾苦不能到如斯見得雖然病而無病到這裏始是半提更須知有全提時節然後始可向四生三有內點病為藥說藥為病喚維摩掃榻差普賢鋪床用文殊煎藥倒用橫拈皆為大病源三昧只如山僧這番病還是大病三昧也無若道是三昧不是三昧敢保諸人三家村裏老婆禪也未夢見在。</p>
<p>小參山僧雖則久病不曾落堂然無時不為諸人說法諸人若善用心又何必向病僧言句中覓直須向聖凡用力不及處參取如人飲水冷煖自知不是自欺的事不見睦州道汝等諸人未得個入處須得箇入頭處既得箇入頭處不得辜負老僧時有僧出云學人不敢辜負和尚州云早<span class='corr'>已</span>辜負了也僧無語州云明明向道尚自不會何況蓋覆將來宗師眼目須是如此如今人聞恁麼話盡向言句中會去幾時夢見古人意旨所以山僧尋常向諸人道開口也打不開口也打須是大死一番脫卻業識來始知山僧真實為人處如今做工夫如脫衣服相似脫去了一層走將進來山僧便認得你乃至層層脫盡到赤條條地那時正好來喫三十大棒若喫得這三十大棒天下人不奈伊何各自歸堂恭喜賀喜。</p>
<p>小參舉僧問馬祖云離四句絕百非請師直指西來意祖云吾今日勞倦不能為汝說問取智藏去藏云何不問和尚僧云和尚教來問藏云吾今日頭痛不能為你說問取海兄去僧問海云我到這裏卻不會僧回舉似馬祖祖云藏頭白海頭黑遮則因緣諸人作麼生眾無語師云既無其人山僧為汝分明判斷去也遮僧若不遇百丈走得腳酸有分西堂順水拖船慣得其便馬祖頭白頭黑據地擎天神鼎罪過無邊入地獄如箭射喝一喝。</p>
<p>入室溟鑑進師云一即一切一切即一豎起竹篦云北俱盧州人為什麼到遮裏討火種進云今日親承和尚入室師云三張白紙一錠黃金又作麼生鑑擬進語師打出中牧進師云坐的是山僧拜的是中牧晝明夜暗水冷燈炎那箇是你主中主進云今日特蒙和尚微勘師云刻舟禪者進云和尚又作麼生師便喝牧禮拜師云不消一捺玄音進師云玄音歷歷昭人耳且道大梵天王今晚唱何曲調進云都被和尚一口道盡師打云爭奈者箇何音禮拜師又打乃舉玄沙三種病人并請益雲門因緣云這僧因而有省汝諸人作麼生眾無語師云恁麼則盲聾喑啞四病俱全了也山僧為你著力則箇乃豎起竹篦云不因漁父引怎得見波濤擊香几一下眾禮拜。</p>
<p>入室舉韓文公參大顛擯首座話云你看他具箇甚麼眼腦便與麼若道是無過首座為什麼便喫棒出院若道是有過他過在甚麼處鏡公云打草驚蛇師云蝦蟆窟裏出頭來總印云驅耕奪食師云說道理則不無還夢見大顛老立地處麼印擬議師便打玄音云若不出院怎見首座威光師云磨推東南碓搗西北溟鑑云吹毛寶劍用不留師云依稀越國彷彿楊州眾禮拜師問侍僧你適纔道的是什麼話僧擬對師便打又問一僧你道我打他作什麼僧云他不該說道理師云你作麼生說僧云某甲則不然師便打云同坑無異土次日溟鑑呈頌云殺人刀活人劍雙放雙收機如電下載清風付與誰傍人往往知機變機變絕水底蝦蟆吞卻月師覽畢云你且將去緩緩底與你打葛藤鑑禮拜而出師驀喚溟鑑鑑回身師便喝鑑無語師云溟鑑鑑應諾師云真刀現前卻用不得鑑禮拜。</p>
<p>入室溟鑑進師云三世諸佛明暗色空皆是摩訶般若光光未發時是箇什麼鑑云斷不辜負和尚這一問師云笠子未曾除在鑑禮拜師以竹篦擊桌一下瞎菴進師云從無住本立一切法既無所住依何而立菴云遍界不曾藏師云那裏學得這虛頭來菴云和尚恐某甲不實那師打云打破漆桶來與你相見菴禮拜總印進師云趙州為什麼道無印云向和尚道了也師打云如今為什麼道不得印云心不負人面無慚色師打云未在更道印喝師又打云道道印無語師又打乃云者箇狗子無佛性話拈來問著諸人或下語或下喝拂袖揚眉做盡惡態還夢見趙州也未若未親見趙州當知了無交涉何以故山僧未曾向諸人喫酒糟時潑汝諸人一杓醋在還有知甜酸苦辣者麼以手作潑勢云看醋又云著便歸寢室入室一僧進師云狗子無佛性話你作麼生進云和尚與麼問某甲與麼荅語未竟師便打僧禮拜師又打又問師普普云一家有事百家忙師云道什麼普擬應師便打以睦進師云開口不開口山僧為汝拈卻了也速道速道進云言中易舉意外難提師云何處學遮虛頭來進云和尚也不得壓良為賤師打出又僧進師云狗子無佛性話你作麼生進云未問<span class='corr'>已</span>前百雜碎師云即今是有問是無問僧云禮拜和尚去也師打出又僧進師云纔涉思惟便成剩法你道太上老君與孔夫子即今在什麼處進云掬水月在手弄花香滿衣師云一句合頭語萬劫繫驢橛進云畢竟作麼生師以竹篦觸退云可貴可賤後有數僧入皆舉無佛性話問之不契侍者末後入室師云許多人入室道得著者少道不著者多你道如何晃孚云一狀領過師云領過後如何進云箭去久矣師便打又問天則云狗子無佛性話汝作麼生會進云昨日向和尚道了也師打云為什麼今日忘卻則禮拜師亦打眾同入師云狗子無佛性這一則話諸人那箇不知那箇不會或拈或頌不知其幾還有親見趙州者麼如或未然且莫草草昔大慧禪師一生常舉此話令人看謂是斷生死稠林之利斧截聖凡二見之剛刀透得這一箇無字則千差萬別佛祖機緣無不貫徹如今人往往視為泛常或呈頌或下語以為會得可可地為什麼被人向隱顯中撈一句子便見忘前失後胡亂摶量當知皆是參證未真不曾親見趙州手腳故耳山僧既說到這裏忍俊不禁索性將今時錯會的禪病略為點出有者道箇這無字多少分明更有什麼參得一向坐在無事甲裏又有人道悟人分中道有也得道無也得只是要有出身之路又有一等人謂拈來無不是信口勿思量道有道無有什麼過但是一切無著處處都是這一著子又有見五祖演禪師頌云趙州露刃劍便下語云直下薦取又云用處分明答處親又有一等好高頭的禪和子向人道這個是趙州的活機活用如擊石火似閃電光不容擬議那可言句中求便下語云高著眼或云覷著則瞎或云莫謗趙州好或便喝便打豎指擎拳做盡醜態或有道穿衣喫飯處處現成說有說無我俱不理種種狂解各謂高明錯判名言玷辱宗旨皆是業識摶量妖狐外道所謂一盲引眾盲相牽從陷墜若能捨短從長深心體究決定不打入這般種類獨作通天生涯向千人萬人挨拶不入處挨拶佛祖出頭不得處出身乃拈如意擊香几云向這裏打破髑髏四維上下凡聖有無與你一模脫出雖然如是我不敢輕於汝等汝等皆當作佛眾禮拜。</p>
<p>打七畢入室審驗竟拈拄杖云大眾無端同打七山僧手捏珊瑚鞭鞭起竿頭試腳步搥胸只得哭蒼天急撒手莫廉纖悟與不悟總在山僧手裏拄杖頭邊堂內堂外都盧束作一塊搬柴運米何妨倒用橫拈喝一喝云不許攙行奪市近來王令稍嚴。</p>
<p>浴佛拈杓召大眾云釋迦老子二千三百四十年前向一切聖凡頂[寧*頁]上下這一錐真是無回互處後來有箇跛腳阿師知他痛癢與他酬唱可謂交光相羅如寶絲綢後人不善來機多作掃蹤拂跡會卻苦哉屈哉山僧今日順水拖船向冷灰爐中焚起一炷香赤條條地澆他一杓水且道是酬唱耶是拂跡耶良久云言前句後路千差大施還他老作家苦切提持無可會夜深依舊宿蘆華。</p>
<p>掛鐘板四祖規繩久沉煙莽百丈鐘板杳未見聞今朝竭力提持要接起祖師命脈且道祖師命脈如何接聻遂擊板云一擊玲瓏宇宙空萬古徽猷是今日掛鐘板師握椎云五百年前神鼎寺龍門三汲浪滔天今朝信手重拈掇萬里春光奏目前擊板三下云重抖擻大周旋撒水銀珠顆顆圓萬煆爐中如薦得等閒敲磕振三千。</p>
</div>
<p class='juan'>雲外禪師語錄卷第六終</p>
<div class='div-w'><p class="pre"><span class='note-inline'>(　弟子深日　深實　深白　道亨　道昌<br/>　　隆合同捐貲刻<br/>神鼎雲外和尚語錄第六卷<br/>康熙乙<span class='corr'>巳</span>夏月神鼎塔院識)</span></p>
</div>
</div><!-- end of div[@id='body'] -->
</body></html>