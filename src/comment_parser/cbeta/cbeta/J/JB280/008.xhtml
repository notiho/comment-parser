<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎雲外澤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>雲外禪師語錄卷第八</p><p class="byline">侍者深極編</p>
<div class='div-other'><a id='mulu21' />
<p class='h1'>機緣<span class='note-inline'>(二)</span></p><p>師問鏡公云一言絕斷千江口萬仞峰頭始得玄千江口且置如何是萬仞峰頭進云驗在目前師云如何是目前事進云動容揚古路不墮悄然機師云猶較香嚴三十里。</p>
<p>師問僧本來成現不用安排作麼生是不安排底句僧云某甲不道師云為甚麼云道則不免安排師喚行者快將這僧丟在糞窖裏去僧罔然師打出。</p>
<p>師問僧不與萬法為侶底人是何面目僧云頂天立地師云昨日恁麼舉早有人悟去今日卻問著箇土墼子僧擬議師喝出。</p>
<p>二僧參師云你二人是山僧鄉里一般云不是師云那箇是麼云也不是師云兩箇木楖槌出去僧齊出師云一箇死一箇活侍者問那箇死那箇活師云這二人是你蘄州人汝該識得他者云不識師打云不知死活漢出去。</p>
<p>問僧你有多少年紀云請和尚道師云三十六歲半是麼云不是師云死水生蟲。</p>
<p>問僧那裏來云湖廣師云與何人同來云若有同來則辜負和尚師云山僧罪過云知即得師打云小娘禪客出去。</p>
<p>僧問如何是學人自己師云折東籬補西壁云意旨如何師云目無全牛方可游刃。</p>
<p>問在聖不增在凡不減時如何師云兒童誤喜朱顏在一笑那知是醉紅僧禮拜師喝云錯會作麼。</p>
<p>問直下休去時如何師云人平不語水平不流云一絲不掛時如何師云洗面去僧佇思師打出。</p>
<p>問言生理喪不如無言時如何師云密掩暗房無兩目那知日月甚光明云彼自無瘡勿傷之也師云醋裏生蟲不怕酸云謝師指示師云貪觀白浪失卻手橈云與麼則物物頭頭全體現師云彼自無瘡勿傷之也云如何得不傷去師云老步龍鐘休執杖僧禮謝云入水見長人師云見甚麼道理云因師得悟生前面直過無邊大銕圍師云張天師著鬼進云即今覿面無蹤影師云莫向這裏躲根云橫身不怕浸泥水識者方知大作家師云更須道始得僧作禮繞師一匝而出師云好與三十棒。</p>
<p>師食次僧問如何是三昧師云總在碗裏云打破碗時如何師云張公喫酒李公醉。</p>
<p>問麻三斤意旨如何師云秤頭八兩秤尾半斤云不會師云秤鎚落地。</p>
<p>問如何是心識不到處師云問這屎坑作麼云北斗藏身時如何師云巢知風穴知雨。</p>
<p>問如何得了生死師云現鐘不打剛要煉銅云便與麼去時如何師云折腳蝦蟆井底游如何是本分草料師云黑雲接日明朝定是有雨。</p>
<p>問撒手懸崖時如何師云正好喫棒云專為流通去也師云山門向南開。</p>
<p>問文殊乃七佛之師為什麼作釋迦弟子師云鐘樓走馬佛殿裏騎驢。</p>
<p>問水泄不通時如何師云無風荷葉動決定有魚行僧再問師打出。</p>
<p>問心識絕處如何修行師云你是神鼎堂裏僧。</p>
<p>問百千國土人語音不同一齊問來和尚如何應荅師云舉揚有分云還別有麼師云關。</p>
<p>問世尊拈華迦葉微笑還端的也無師云拈卻鼻孔道將來云道什麼師云舉不顧即差亙。</p>
<p>問如何是學人自己師云一行二座云學人了無入路求和尚慈悲師云一二三四僧擬議師推出。</p>
<p>問堂奧中事如何師云板響過堂云如何是堂中主師云再三瀆則不告。</p>
<p>問牛頭未見四祖時如何師云白毫光裏坐見後如何師云芥子納須彌即今事如何師云躲根漢。</p>
<p>問心境雙空時如何師云什麼人向你說底僧無語師打云掠虛漢傍僧便問請問和尚心境雙空什麼人說底師云三家村裏臭奴才云莫是和尚見處麼師云此去長沙九十里。</p>
<p>問某甲單刀直入請和尚覿面提持師云了沒相干云為什麼如此師云頭大腳尖。</p>
<p>問如何是佛佛道同底句師云人來客往云纔生便咬時如何師云六國相印任蘇秦。</p>
<p>問古人道但得本莫愁末末則不問如何是本師云鉤長線短云恁麼則聖凡二途俱不涉也師云客星犯帝座僧無語師喝出。</p>
<p>問語嘿涉離微如何俱不犯師云山妻死來二十四五年了也僧擬議師喝出。</p>
<p>先和尚忌辰設供僧問供養先和尚和尚還來喫否師云黃金無假云與麼則無剎不現身也師云阿魏無真。</p>
<p>師乘肩輿次僧問和尚道從來不借他人力今朝為什麼要人抬師云不借借云既是不借借因甚卻與麼師云各自奔前程相逢不下馬。</p>
<p>香燈問大事未明乞師拔濟師云殿裏香燈休種火燈禮拜師便打。</p>
<p>送亡僧歸僧問古人道一隊死人送一箇活漢明明是一隊活人為什麼喚作死人師云蝦跳不出斗云明明一箇亡僧為什麼喚作活漢師云五眼不能觀。</p>
<p>師問講師三藐三菩提皆從此經出如何是此經僧擬對師云佛殿裏且置三門外道將一句來僧無語師云脫空妄語漢。</p>
<p>磊落舉殃崛摩羅救產難話并大慧請益湛堂方便因緣師云要識世尊麼處處綠楊堪繫馬要識湛堂麼家家門路到長安落云恁麼則平等普融去也師云不是苦心人不知落云意不在言來機亦赴師云汝會也落禮拜師一笑。</p>
<p>磊落舉會某禪師論紙衣道者見曹山因緣師云那僧且置如今你且道道看磊落無語師云相逢盡道休官去林下何曾見一人進云不借借意旨如何請和尚道師云苦痛冤家落云不會師云生老病死落云路遠夜長休把火大家吹滅暗中行師云又與麼去也。</p>
<p>僧禮觀音文師云還識觀世音菩薩麼云不識師云既不識禮他何為云如何是觀世音菩薩師云尋聲救苦云和尚為什麼向第二頭道師云也知你未到這境界。</p>
<p>問如何是宗門中事師云香爐云莫只這便是否師云這便是什麼云香爐師云果然摸索不著。</p>
<p>僧舉庭前柏樹子話問此意如何師云官差不自由僧擬議師云也知你吞吐不下。</p>
<p>師喚僧名僧應諾師云打水魚頭痛僧無對眾下語不契師云汝屈我我屈汝。</p>
<p>師問僧那裏來云江西師云到這裏多少路云五百餘里師云誰信你。</p>
<p>師問僧你是甚麼東西變底得與麼毛毿毿地云獅子兒師云你為什麼生身變作畜生云向異類中行又何妨師云這畜生五歲尚使不得。</p>
<p>師問你是昨日新到麼云是師云放下缽盂拈起碗筋你作麼生會云不會師云掩耳偷鈴漢出去僧便出師云苦哉屈哉。</p>
<p>僧問秘魔擎杈意旨如何師云懸羊頭賣狗肉云霍山便攛入懷裏魔拊山背三下又作麼生師云普州人捉賊云三千里外賺我來便回又如何師云虎頭虎尾一時收僧禮拜師打云且道是為你說答你話若人於此辨得許他於伊字法門有箇入處。</p>
<p>圍爐次極侍者舉臨濟示眾六十棒如蒿枝拂更思一頓話師云我且問你當初遞棒與你你如何極拂袖便行師喚云蒿枝拂道理又作麼生極云識取鉤頭意莫認定盤星師云子徹也極禮拜師打云一釣便上。</p>
<p>問入門便喝意旨如何師云喪身失命也不知云乞師方便師云鍼鋒頭上五須彌。</p>
<p>問萬法歸一一歸何處師喚行者快將茶來與客喫僧無語師云你適才作麼說僧再舉師便打。</p>
<p>僧禮拜師云山僧不在這裏莫拜莫拜僧云和尚在什麼處師云相隨來也。</p>
<p>一僧荅十二問呈師師云未在僧云和尚未看如何便道未在師云山僧重重看破了也僧無語而退師笑云活埋多少禪和。</p>
<p>問學人單刀直入請和尚直指根源師云你如何會得僧擬議師云一捏便死。</p>
<p>問如何是平常心師云仔細仔細莫被神鼎山撐破鼻孔云和尚莫瞞人好師打云前言何在。</p>
<p>問生死卒臨時如何師云在什麼處僧擬議師打云這不是生死卒臨。</p>
<p>問作麼生得了生死師云莫費力云如何得不費力師云忒難生。</p>
<p>問古人道一句中具三玄三要作麼生是一句師云適才向汝道了也云道什麼師云瞌睡漢。</p>
<p>問某甲初入叢林乞和尚指示師云那箇師僧過這邊來僧動足師云錯。</p>
<p>問如何是吹毛劍師云昨日有人與麼問打出去了。</p>
<p>問如何是主中主師云腳瘦艸鞋寬僧佇思師喝出。</p>
<p>問撒手懸崖時如何師云兩腳梢空。</p>
<p>僧求開示師云你來幾時了云一月了師云分明記取舉似作家云不涉聖凡一句作麼生道師云山僧不在裏許。</p>
<p>問古人道離心意識參秪如離心意識畢竟如何參師云切莫錯怪山僧。</p>
<p>問瓦解冰消後求師更指迷師云這箇問頭甚好山僧荅得更奇僧擬議師云甚麼人教你的老實供招免打僧云此是寶華和尚語師拓開云我與寶華無量罪過且喜不干汝事。</p>
<p>問如何是鬧中靜師云腳蹋草鞋僧擬議師喝出。</p>
<p>師垂問十二則前後數年下語者多不契眾乞師自答。</p>
<p>問佛與眾生同一真性為什麼根器不等。</p>
<p>荅云誰敢與麼道。</p>
<p>問四大分散五陰皆空真如淨性在什麼處。</p>
<p>答云正搔著山僧癢處。</p>
<p>問悟徹法身底人還見有色身無色身。</p>
<p>荅云明眼人落井。</p>
<p>問十方世界只在目前為什麼有遠有近。</p>
<p>荅云不坐白雲峰。</p>
<p>問海內盲龜為什麼上船不上岸。</p>
<p>荅云六耳不同謀。</p>
<p>問撒手懸崖為什麼命根不斷。</p>
<p>荅云赫赫師尹民具爾瞻。</p>
<p>問明眼衲僧為什麼自救不了。</p>
<p>荅云有年無德。</p>
<p>問沒量大人為什麼粒米拖不起。</p>
<p>荅云赤腳上船。</p>
<p>問千差洞徹底人為什麼向芥子裏懸梁。</p>
<p>荅云腳大木履小。</p>
<p>問不曾參禪底人為什向毘盧國裏賣菜。</p>
<p>荅云父母不聽不得出家。</p>
<p>問王家大姐為什麼鬍鬚滿面。</p>
<p>荅云今夜不須種火。</p>
<p>問名相由心生為什麼反為心礙。</p>
<p>答雪覆千山不露頂。</p>
</div>
<div class='div-other'><a id='mulu22' />
<p class='h1'>法語</p>
<div class='div-other'><a id='mulu23' />
<p class='h2'>同住示語</p><p>荒基初住凡百不周時更多艱愈難措手苦辛各要備嘗勞逸必須平等汝既來瞻風撥艸砥志參隨我豈吝曲徇機宜旁通一線髑髏前暗行賞罰電光裏明驗主賓外差瓦礫荊榛為汝深談實相內倩水薪烹爨發爾玅用宏機不勞土上更加堆但信師姑元是女果能眼親手捷不妨常住作人情如其見覺未融切忌自欺虛日用菴草舍施設無他香板钁頭互為賓主打點一腔之冰銕將古風碩行平地追回步繩歷祖之芳蹤有至德良猷如天儼在掃除自己枝葉不打諸方葛藤是在爾曹毋墜厥志。</p>
</div>
<div class='div-other'><a id='mulu24' />
<p class='h2'>示鏡公怤徒</p><p>怤子舊字野藪參侍於予者洎二年乃遍謁諸方始叩大雄次參廣潤復持竿木往返諸方見今時付囑紛繁率多酸庸鄙陋之士因浩然嘆曰吾師如玉人治璞碔砆廢盡方乃研磨今林林總總果何為者耶吾負吾師多矣遂挈缽溯千八百里之遙而歸侍山僧於高崖峻嶺之上志亦有足嘉者一日持軸白其意而求法語因信筆示之曰子所云者皆其最初不具決定大志而但以會禪會道為參悟耳古不云乎參須真參悟須實悟參既不真悟豈有實實也者直透佛祖牢關不借纖毫知見解會是也故盤山云似地擎山不知山之孤峻如石含玉不知玉之無瑕雖然如是猶是方便途程且道畢竟如何是真實處但請將從前參悟得底一齊放下放下亦放下放至無可放處然後拈紫雲山置汝眉毛罅裏將洞庭湖傾入你缽囊中三千里外逢人更須識取山僧面孔始可作吾家真種艸也勉之勉之毋辜予望。</p>
</div>
<div class='div-other'><a id='mulu25' />
<p class='h2'>示晃孚極侍者</p><p>學道無他要在頓空我見我見若盡昏霧不生自然虛融恬適任運無依向一切處游履不見一法可取亦不見一法可捨脫然獨照照體孤立心境一如直下照亦不立如大死人永絕餘想然後甦醒將來拈土成金變金作土世出世間古今凡聖明暗是非千差萬別都盧打成一片方可謂之了事漢子耳極徒若要生死自由請於此著精彩至於開鑿人天正眼更須將此一片拋向東洋大海轉向那邊更那邊來與汝三十棒有分莫言不道。</p>
</div>
<div class='div-other'><a id='mulu26' />
<p class='h2'>示禪人</p><p>汝欲學佛先須識心心佛無異始可修行心苟不真修行無益故經云心真無罪福心妄墮輪迴良以心雖平等凡聖無差圓明了知不假心念皆由不守自性瞥爾生心遂使內外俄分空有斯二徇念遷流枉淪諸趣雖淪諸有而衣線下一段光明坦然自在若能向諸佛諸祖直截指示處放身捨命脫體承當不涉因緣不居內外堂堂顯現法法無差促百千劫于一念收十方界于剎那塵塵爾剎剎爾更說箇什麼識心達本即心即佛耶到這裏僧也如是俗也如是凡也如是聖也如是平等大道浩然普均始不愧為丈夫漢也若是半疑半信忽怠忽勤寒一上熱一上幾番偏作主宰強解分明未久終沒奈何者皆由立志未真工夫不一把作匹似間事看過弄到眼光落地時猢猻子走出髑髏外了也要收攝收攝不得了也那時不是恨健時因循便是謗參禪無驗縱有活佛現前亦相救不得了也今時大有具種性之士能始末覷破幻緣在誠般若中者固少即有不過知見解會自畫而於佛祖方便力全然輕忽坐在業識邊際縱然解會到盛水不漏總不出教乘指宗極則耳禪人欲得正智現前直須脫盡知見解會來與你三十痛棒咄。</p>
<p>古德先賢負大根器孜孜切切扣<span class='corr'>己</span>真參萬水千山不以為勞者其志大且決也志大則不肯因循流浪逐隊隨群一切世間名利食睡可喜可戀之事視如敝屣曾不足以少移其心志決則不破生死魔軍動經三二十年死志撕捱縱使骨化形銷而無一念別求之妄心心奮發無間無疲決不取次受人印證寧可終世參不得翻身再來決定不為野狐精魅籠罩卻做自欺欺人底劫賊也所以香林四十年打成一片長慶坐破七箇蒲團一朝忽蹋到底如獲故物更無纖毫知解證悟之跡方可作吾家真種草也。</p>
<p>祖師西來并無些子岐曲道箇直指人心見性成佛後人猶謂早<span class='corr'>已</span>曲了秪這些子便是一大藏教詮註不及處若是有血性漢子向這裏單刀直入坐享太平自然無欲無依超諸三昧所以道不起纖毫修學心無相光中常自在如斯履踐將去更無絲毫走作五欲八風撼搖不動生也與麼死也與麼是為學道真實得力處也若這一念子未得透脫二六時中如燈焰焰似水涓涓我所熾然如何消繳得下有志丈夫寧可饑死凍死決定不肯食人涕唾受人處分未徹證時胸懷梗梗地如吞棘栗蓬相似擇箇咬豬狗手腳宗師放下複子三二十年真參實究不到佛祖田地死也不休野狐涎吐豈能湊泊乎。</p>
</div>
<div class='div-other'><a id='mulu27' />
<p class='h2'>示劉千里居士</p><p>此道自世尊拈花迦葉微笑以來一人傳虛百人傳實爾後西天四七唐土二三乃至五宗派立愈出愈奇并無些子玄玅與人為知為解只是人人腳跟下步步不離的受用一著子而<span class='corr'>已</span>曰心曰佛曰祖曰禪或為菩薩或為眾生或現比丘或現居士善其應則無量無邊究其根則名言絕分所以古人道饒你辨似懸河解齊龍樹了沒相干直須痛下毒手鏟盡從上佛祖機關玄玅窠臼放教胸次空勞勞地如初生孩子喚作本地風光<span class='corr'>已</span>是曲垂方便更說什麼古今公案得失淆訛者哉千里劉居士夙植靈根世緣味淡死心參究亢志宗乘每相見必孜孜以此道為扣切但未到頓然大歇之地不免為玄玅理解所礙而神通光明不得現前余故為援古德之語以示之居士曰弟子於此事實有了然明白處為什麼當機又道不得余驀召千里士應諾余便喝士無語余云外面打鑼聲作什麼士云拖柞子余云又說道不得噫此是醍醐亦是毒藥若向這裏倜儻分明正好痛棒更存見解轉見不堪去此二途汝作麼生速道速道士無對次日呈頌數十則因書此段葛藤于後以勉之。</p>
<p class="head2">又</p>
<p>山僧徂春北渡向滔天浪底下三百六十箇釣全無赤梢錦鱗賴有一二小鯉[(魚-(烈-列)+大)*旁][(魚-(烈-列)+大)*比]不虛竿底浮沉耳惟賢契氣骨不凡孜孜此事雖不能如摩天俊鶻遇物便斷命根然亦有一番相見一番新之操守足慰野懷今可不須勤學佛法學頌學拈弄來弄去有甚了時不如痛自割捨愈退步愈光鮮須知此事大不容易麤餐易飽細嚼難饑往往士大夫以聰明利智領略纔入門來便掉得個動轉施為無不是這箇底見解及本來無事無滅無生等現成說話向意根下作主宰任運世緣依前流浪莫道風火煎迫時即今些微境界便打不過者皆由證悟不深功夫不盡把作當有當無一件事所謂因地不真果招紆曲耳試看古人何等悟徹何等操持而尚有隔生便昧卻者豈其見道之未真多由踐履之紛雜故也不見百丈和尚道三十二相屬色十二分教屬聲只如今截斷一切有無聲色流過心如虛空相似合與麼學如救頭然始得臨命終時尋舊路行尚恐未徹到與麼時新調初學無有得期汝看古人為道何等綿密雖然水泄不通卻乃通霄有路所以信口言信腳走不犯鋒鋩全機殺活豈是冊子裏鑽研得的不見趙州和尚到茱萸法堂從東過西從西過東萸云作什麼州云探水萸云遮裏一滴也無探箇什麼州以拄杖靠壁而出你看他等閑露一機一境千古萬古人撲不破賢契試向這裏下一語與古人相見得許你作吾宗種草有分如或未然莫道飯來容易喫當知不借夜行船山僧眉毛在麼咄。</p>
<p class="head2">又</p>
<p>前東痛下鉗錘猶是扶偏救弊脫汝解行分岐之懶廦而負墮病根尚未詳點出在今春火爐頭種種逼拶依然隨語生解渾吐渾吞總不出山僧指示初學以想當參以解當悟之通病耳及至供招悟由全無一語搔著山僧癢處山僧嘿而置之惟勸汝精嚴戒行漸淘業根麤想若澄細惑方現那時汝自著忙方知生死事大不是口頭取證意下承當者所能了脫若是上根利器一刀兩斷更不思前算後也者之乎直下如入百萬軍中取大將頭不見一人相似豈似汝輩顧名務勝保惜體面如尺蠖蟲取一放一者所能企及哉今時法門大壞皆由師承不真以業識茫茫為大機大用酸寒鄙吝作事事無礙處處現成驀劄當陽七花八裂勉強支吾具眼每為悲涕邪類互相贊揚玷辱法門濫觸宗教此大慧所以有寧可將身入地獄不將佛法做人情之嘆也願千里勉之溈山云今時人雖從緣得入頓悟自心猶有無始劫習未能頓除須教渠淨除現業流識即是修不可別有法教渠修行趨向懶菴謂溈山古佛乃能道此語千里欲作法門真正種草請於此著精彩也。</p>
</div>
<div class='div-other'><a id='mulu28' />
<p class='h2'>示千里受戒四偈</p><p>世尊明誨四清淨違現因兮刳正性言行相應佛祖欽繁興永處那伽定。</p>
<p>世夢名根看破了不辭為汝痛加錐虛空撲落無閑地後仍須與一椎。</p>
<p>一椎擊破無生國到處逢人驀面欺殺活縱橫無忌諱電光影裏討便宜。</p>
<p>蹴蹋奔騰天馬駒唐言梵語吸無餘如今好覓生蛇弄千里何人更識渠。</p>
<p class="head2">又</p>
<p>山僧用處從來辣毒藥醍醐同潑撒多少貪生怕死人未到門庭先嚇殺千里當年運未通耽糟啜粕意忡忡幾番熱屎當頭潑納款輸誠拜下風痛劄深錐難卒死夢裏驚回撞采耳重重受我惡鉗錘脫盡衣裳識羞恥而今也解弄些些拈得麻繩當毒蛇三十六人提不起無端枯木變成華同生同死疾如電眨上眉毛還不見卻許宏通小廝兒見得山僧半邊面聊將此偈定綱宗久久操持始契同覿面能分泥水路重來領棒展家風。</p>
</div>
<div class='div-other'><a id='mulu29' />
<p class='h2'>示張長人宏法居士</p><p>出世間法無有邊際世間法亦無有邊際若待打點世緣妥當而後學道則<span class='corr'>刺</span>腦入膠盆永無妥當之期了也若能了知世法起落處即是出世間法但有假名而無實義事來即應事去則休一心不動萬法風行無厭無忻無取無捨身心器界當體虛玄亦無知虛玄之者得到與麼田地正好脫盡衣裳痛領三頓何以故平蕪盡處是青山行人更在青山外。</p>
<p>博學聰明心機伶俐可以會道而不可以了道何也蓋會道者領解在心自矜自是故于行解多致參差縱云理事一體終是觸向多迷了道者如太陽昇天萬象頓現更不假思惟忘念拈來便用更不遲疑長人欲得現前便請猛著精彩眨上眉毛劍去久矣。</p>
<p>古人言句直切痛快無一毫岐路與人行無一點窠窟與人坐今時佛法衰微每以奇言玅句問荅語言以為禪道一句來一句去如鬥百草一般謂之不被移換作主到頭驢年也不得休歇如今欲得馳求心歇生死魔空須是將無始至今所有藏識魔根一刀兩斷十方三際廓爾無蹤然後扯住伊便問恁麼中不恁麼不恁麼中卻恁麼時如何咄覿對即不堪。</p>
<p style="margin-left:1em">余北渡以來為法相從矢心參究者三人其一即長人也長人學博才淵年甫壯而譽馳鄉國志拯斯民但時際齟齬長人既不肯少貶以售其身而揚聞於勢利之途又不屑與凡庸輩碌碌於生死輪迴之域決欲行解相應以期至乎佛祖所不能至之地視耽化城知解以自足者為可憐可謂火中蓮華者矣辛亞元旦致拜家廟罷即束裝踄疊巘歷兼程而侍余擁爐酌茗於老祖之室者月有餘矣余以金剛圈棘栗蓬劈頭拈似之長人盡其神通奈何不得適其郎君來迓暫假歸廬因出紙乞言以為警策書此三段以示之。</p>
</div>
<div class='div-other'><a id='mulu30' />
<p class='h2'>無逸字說</p><p>聖賢之以身表世者舉皆收攝精神拳拳端謹之士而世之豪然曠漫然逸以自高者終有所不及豈拳拳執守者皆得道之楷模耶曰非然也何則道曠無涯非超方玄鑑者則靡不巍然而喟其卓矣況拳拳執守者乎古人以上智不資言句而悟恐中下機之憚夫艱而自畫也故告之精勤無逸以誘之使至而新州道上樵夫則一聞金剛遂盡道玅是可以類之肖而望舉世之目不識丁者以同至其至耶乃世之狂愚妄誕之夫不遵聖人之權誘以入道乃以其麤浮氣習傲然自是漫然自逸欲舉其狂豪蛙見以為高浮論一唱世翕然和之是以空言無實之學日勝而世道衰矣余友張長人郎君諱<span class='corr'>佳</span>逸字無逸乞說於余余觀其端厚溫良淵潛俊雅足以振家聲而翼至道其名近矣其字則然者豈非懲世之漫然自逸語行分岐者而欲收<span class='corr'>斂</span>精神以將大有為於世出世間者乎子勉之余將俟子於聖賢之域也。</p>
</div>
<div class='div-other'><a id='mulu31' />
<p class='h2'>示張一生居士</p><p>教外別傳並無些子委曲若能直下信入不動一毫氣力便可佛祖同行學人不知此旨著意尋求將謂離卻現前妙用外更有許多奇特殊不知反被者箇要尋求的一障障住永無歇期只管在意根下卜度思惟打入八斗米糟裏耽味不休見古人垂手處便以所知境界勉強配合以為得旨教中所謂以生滅心測度如來圓覺境界如將螢火燒須彌山者是也然此事不可以有心得不可以無心求不可以語言造不可以寂嘿通賢契若能於此四段葛藤一刀兩斷亦不存兩斷之跡則二六時中卓卓巍巍孤標獨立入世出世無不合宜遮邊那邊應用不倦入林不動草入水不動波雖則塵勞居然淨土六門湛寂萬國安和五欲八風無處著腳只遮便是腳跟下做工夫得力之受用也曰佛曰祖曰聖曰賢無不由此道者故曰無不從此法界流無不還歸此法界且道如何是法界咄草鞋無耳參。</p>
<p class="head2">又</p>
<p>吾聞海中大鳥來東國鐘鼓饗之愁不食丈夫生世各有志疇能俛首就鞿勒一生氣骨天下奇正志不受洪鈞羈拂袖翩翩參佛祖甘貧慕道如餐飴四年侍我求方便直下為伊通一線沉吟幾許始知歸解道長江急如箭而今此解須休卻瘥病不假驢駝藥好箇騰空五色鱗何如身絆黃金索黃金索斷聲價高娑婆量寶償君勞赤手全提真秘密塵緣佛法爛如糟咄。</p>
</div></div>
<p class='juan'>雲外禪師語錄卷第八終</p>
<div class='div-w'><p>　怡則　真龍　智舟　二如　楚賢</p>
<p class="pre">　寂音　眾師助刻<br/>　神鼎雲外和尚語錄第八卷<br/>康熙乙巳夏月塔院識</p>
</div>
</div><!-- end of div[@id='body'] -->
</body></html>