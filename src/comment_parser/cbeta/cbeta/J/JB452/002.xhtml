<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>侶巖荷禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>侶巖荷禪師語錄卷之二</p><p class="byline">侍者成浩記錄</p>
<div class='div-other'><a id='mulu8' />
<p class='h1'>住安吉州龍山東禪寺</p><p>三門。「堂堂大道，千聖共行。入此門來，莫存知解。」</p>
<p>佛殿。「趙州不喜聞，老姥不欲見。試看新長老，為君通一線。」展具便拜。</p>
<p>據室。橫按拄杖云：「你有一尺去你一尺，你有一丈去你一丈。直饒格外承當，腳跟下好與三十拄杖。何也？要與衲子結冤讎，留待人天作榜樣。」</p>
<p>護法疏。「釋迦老子二千年前於靈山會上，以佛正法付囑國王、大臣、有力檀那，令其廣宣流布。」拈疏云：「只此便是原本契書。」</p>
<p>法座。「盡大地是箇寶華王座，行住坐臥總在裏許，因甚又要起模作樣？還委悉麼？雖然舊閣閒田地，一度行來一度新。」遂。</p>
<p>陞座拈香云：「此一瓣香，天上天下，世出世間，並屬照臨，咸承恩澤，爇向爐中，端為祝嚴：今上皇帝萬歲、萬歲、萬萬歲！恭願皇圖齊北極，睿算尋南山。八荒咸歌有道，四海盡樂無為。」次拈香云：「此一瓣香，金剛心中流出，般若種智栽培，花開覺苑，記莂靈山，奉為滿朝文武、闔國勳貴、現前請主、護法尊官、闔郡、闔州縉紳、文學、居士，伏願共作皇家柱石，同為法社金湯，祿位高增，福基永固。」復拈香云：「此一瓣香，本無隱晦，曠劫彌新，無端東擲西拋，以致日昏月昧，昔年撞著箇沒意智老漢，被伊當頭指出，直得耀古騰今，光輝溢目，人天眾前不敢囊藏被蓋，供養金粟堂上傳臨濟正宗三十二世上天下岸老和尚，不圖報德酬恩，只要遞相鈍置。」<span class='corr'>斂</span>衣就座。東昇大師白椎云：「法筵龍象眾，當觀第一義。」師云：「第一、第二<span class='corr'>已</span>落言詮，莫有言外知歸者麼？不妨出眾相見。」問答畢乃云：「正體本無向背，大道迥絕方隅。寬廓非外，十方剎海目前觀；寂寥非內，大千同一真如境。有時孤峰頂上垂手，有時十字街頭晏坐。既無城市山林之異，豈有世間出世之殊？如是則法隨法行，法幢隨處建立；以一統萬，列眾象於臺前；舍短從長，截群機於句下；拈一莖草作丈六金身，體無不備；將丈六金身作一莖草，用無不彰；長河為酥酪，大地作黃金；不是神通妙用，亦非法爾如然；皆吾心之常分，豈有假於他哉？秪如法幢建立、正脈流通一句又作麼生道？」喝一喝云：「一句迥超今古意，百千萬派盡朝宗。」復結椎云：「諦觀法王法，法王法如是。」下座。</p>
<p>郡中眾護法請上堂：「全機大用，觸處現成。溢目清光，貫通今古。直下無一絲毫頭，遍界全彰奇特事。露柱腳跟穩密，燈籠眼目精明。蒲團坐斷千差，拄杖傍通一線。高低嶽瀆共轉根本法輪，小大鱗毛普現色身三昧。使處處齊知覺悟，教人人盡證真常。直得皇風蕩蕩，帝道平平，四海晏清，兆民樂業。且道憑箇甚麼得與麼奇特、與麼殊勝？」豎拂子云：「天上有星皆拱北，人間無水不朝東。」</p>
<p>請兩序。上堂舉鶴林玄素禪師住菴時有僧敲門，素云：「誰？」僧云：「是僧。」素云：「莫道是僧，佛來亦不著。」僧曰：「因甚不著？」素云：「無他棲泊處。」師云：「鶴林老人可謂門庭壁立，清振一時。然檢點將來，猶未盡善。夫善知識者，權衡在握，縱奪臨期。有時纖塵不立，有時遍界齊彰。纖塵不立處海納山容，遍界齊彰時針劄不入。然後可以建法幢，立宗旨，綱維佛祖，開鑿人天，發大機，顯大用，交為肘臂，互作主賓。所以道，你若立時我須坐，你若坐時我須立。拈起也珠迴玉轉，放下也草偃風行。秪如不拈不放一句作麼生道？妙舞只須誇遍拍，三臺元是大家催。」擊拂子下座。</p>
<p>至節上堂：「群陰剝盡，一陽來復。君子道長，小人道縮。所以道，時節若至，其理自彰。作麼生是自彰之理？梅花不被雪霜侵，爭得馨香滿巖谷？」</p>
<p>監院介衡圓戒請上堂：「釋迦成道日，諸人納戒時。聖凡無異路，達者自同途。汝等若能歇卻馳求，識取自<span class='corr'>己</span>，則悟道持戒大似病眼見空花。其或未然，腳下泥深忙進步，縱行平處索隄防。」</p>
<p>除夕示眾：「一年將盡夜，萬里未歸人。若是到家者，拈來著著親。作麼生是到家底句？若也道得，大家團圞頭，共說無生話。其或未然，富貴故鄉歸未得，夜行衣錦待何如？」</p>
<p>元旦上堂：「佛法新年頭，有無俱莫筭。鑑徹在機先，吾道一以貫。作麼生是機先底句？今年且喜歲朝春，上元又是正月半。」</p>
<p>示眾：「今朝正月半，打鼓普請看。花燈處處燃，月色渾如練。燈月兩交輝，箇裏誠難辨。還辨得麼？直饒辨得分明，也是認光影底漢。」</p>
<p>示眾：「趺坐挺起脊梁，經行照顧腳下。恁般苦口叮嚀，只要諸人領話。還會麼？大蟲被虎傷，可煞令人怕。」</p>
<p>示眾舉南石琇禪師云：「情塵昜遣，理障難除。盡十方世界空索索地，欲求一法了不可得。有什麼情塵可遣？有什麼理障可除？」師云：「南石和尚猶欠悟在。只如『盡十方世界空索索地，欲求一法了不可得』，此正是情塵理障。若是㘞地一聲，方知盡十方世界是當人自<span class='corr'>己</span>，盡十方世界是自<span class='corr'>己</span>光明，盡十方世界在自<span class='corr'>己</span>光明裏。雖然如是，也須實到者箇田地始得。」</p>
<p>示眾：「如來禪，祖師意，一箇鼻頭，兩處出氣。會得者似井覷驢，不會者如牛拽磨。」</p>
<p>示眾：「清明節屆，祭掃墳堂。隴頭陌上，士女奔忙。呼兄喚弟，拾翠尋芳。東野絃歌酒讌，西郊接盃舉觴。盡是胸襟流出，發揮本地風光。一一天真明妙，迥絕囊藏。若是克家種草，不向者裏承當。何故？須知別有好商量。」</p>
<p>示眾舉應菴和尚云：「三十三州七十僧，驢腮馬頷得人僧。諸方若具羅籠手，今日無因到淨明。」師云：「應菴遠祖恁麼說話，未免揚<span class='corr'>己</span>抑人。龍山不然，三十三州七十僧，祥麟瑞鳳競頭爭。諸方盡是羅籠手，脫略還他過量人。如何是過量人？」顧左右云：「參退喫茶。」</p>
<p>示眾：「晨朝有粥，齋時有飯。一念相應，所作皆辦。作麼生是相應底念？石壓筍邪出，崖懸花倒生。」</p>
<p>示眾舉天目體禪師云：「久雨不<span class='corr'>晴</span>，雲霧遮障。帶累衲僧，無處晒㫰。」師云：「大小滅翁恁麼語話，未免屈抑多人。龍山不然，久雨忽晴，雲開日現。俊哉衲僧，打成一片。正體堂堂絕覆藏，輝天鑑地真堪<span class='corr'>羨</span>。」</p>
<p>示眾喝一喝云：「端陽<span class='corr'>佳</span>節忽聞雷，百怪千妖化作灰。雖則本來田地淨，何如奪得錦標回？奪得後如何？不惟慶快平生事，正是男兒得意時。」</p>
<p>示眾：「九年面壁，不逢作者不開拳；三遭痛棒，一遇知音便分付。坐禪成佛，何異蒸砂而作飯？磨磚作鏡，慣將直釣釣獰龍。所以道，事存函蓋合，理應箭鋒拄。若是針芥相投，自然水乳契合。格外承當一句又作麼生道？幾回斫額頻相望，誰是庭前立雪人？」</p>
<p>示眾舉洞山云：「初秋夏末，諸兄弟東去西去，只須向萬里無寸草處去。」又云：「萬里無寸草處作麼生去？」石霜云：「出門便是草。」太陽云：「不出門亦是草漫漫地。」師云：「『萬里無寸草』，只道得一半。出門不出門，總是草裡漢。作麼生是轉身底句？但識目前無異路，何必行從鳥道歸？」</p>
<p>師誕上堂：「在家三十年，騰騰不造惡。出家三十年，兀兀不修善。正當六十時，不起聖凡見。等閒拈一機，佛祖猶難辨。故爾按下雲端，直得施權設變。假饒鐵額銅頭，換骨洗腸重煉。不是盡法無民，只要自開生面。剃起列祖心燈，與伊聯輝續燄。」喝一喝。</p>
<p>上堂問：「辨魔揀異，必資先聖綱宗；開鑿人天，須會祖宗的旨。如何是三玄三要？」師云：「何必重拈舊葛藤？」進云：「如何是第一玄？」師云：「扇子[跳-兆+孛]跳上三十三天。」進云：「如何是第二玄？」師云：「築著帝釋鼻孔。」進云：「如何是第三玄？」師云：「東海鯉魚打一棒，雨似盆傾。」進云：「如何是第一要？」師云：「有佛處不得住。」進云：「如何是第二要？」師云：「無佛處急走過。」進云：「如何是第三要？」師云：「三千里外，逢人不得錯舉。」乃云：「秋高氣爽，大地清涼。梧葉飄金井，巖桂競芬芳。破砂盆全體獨露，乾矢橛遍界馨香。山蒼蒼，水茫茫，一一現成受用，頭頭本地風光。但見皇風成一片，不知何處有封疆？」</p>
<p>中秋示眾：「心月孤圓，性天朗耀。無黨無偏，虛明自照。供養修行拂袖行，總是門外打之遶。」</p>
<p>示眾：「花謝花開，自有春風管待；雲來雲去，逢迎一任青山。又何必缽盂安柄，土上加泥？管什麼松直棘曲，鳧短鶴長？」擲拄杖云：「兩眼閒閒天地外，笑看日月為誰忙？」</p>
<p>師在道場山首座寮。</p>
<p>結制。秉拂上堂，方丈和尚引座，云：「今朝十月二十，四眾<span class='corr'>年</span>年雲集。盡道老僧<span class='corr'>母</span>難，實為結制起七。若道結制起七，又是老僧<span class='corr'>母</span>難。到者裏畢竟如何即得？不是真師子，兒果難分晰。大眾，要識真師子麼？」遂喝一喝云：「問取堂中第一座。」</p>
<p>師陞座云：「有問有答，賓主歷然。無問無答，玄微莫辨。還有識機宜、別休咎者麼？出眾相見。」問答畢乃云：「行腳高人結制，堂頭和尚慶生。不惟兩彩一賽，實乃好事多同。一一稽首問訊，各各人事匆匆。獨有堂中憍陳如尊者，自把暖簾放下，與十方衲子眉毛廝結，和氣氤氳，鉗鎚密運，爐鞴通紅，深錐痛劄，截鐵斬釘。秉拂上座，未免讚歎有分。且道讚歎箇甚麼？煆教表裏明如鏡，證取金剛不壞身。」卓拄杖下座。</p>
<p>秉拂：「夜見星，晝見日。鴨吞螺螄，眼睛突出。祖師心印鐵牛機，拈向當陽誰辨的？難辨的，真堪惜。須知彼此出家兒，切莫自輕而退屈。」復舉「石頭和尚云：『從來共住不知名』，恰似兩箇，『任運相將秪麼行』，也須照顧腳下，『自古上賢猶不識』，莫謗他好，『造次凡流豈可明』，不得以己妨人。秉拂上座則不然，聖凡名號閒言語，大地何曾有二人？月白風清山突兀，頭頭總是自家珍。」喝一喝。</p>
<p>秉拂：「一念不生，前後際斷。絕點純清，一條白練。美則美矣，善亦未善。去卻眼中釘，拔卻腦後箭。棒下解翻身，不住空王殿。拶透鐵壁銀山，方知本來成現。」喝一喝。復舉：「那吒太子析骨還父、析肉還母，復現本身，運大神力，為父母說法。佛眼和尚云：『肉既還母，骨既還父，以何為本身？』學人到者裏見得徹去，廓清五蘊，吞盡十方。苟或未然，秉拂上座更為頌出，白雲散盡露青山，只有金風不改顏。歲歲枝頭吹敗葉，歸根見蒂逼人塞。」</p>
<p>至節秉拂：「群陰剝盡復回陽，箇事何曾有覆藏？除卻目前諸障礙，本來正體露堂堂。且作麼生是本來正體？凍雲開豁山眉展，愛日新添一線長。」復舉疏山因僧問：「如何是冬來意？」山云：「京師出大黃。」師云：「者僧外感業惑塵勞，內傷禪道佛法。暑往寒來，眾苦縈纏，逼迫疏山用此一味藥頭，凡情聖解，蕩盡無遺，絕後再甦，更非他物。」復頌云：「直指冬來意，京師出大黃。病多諳藥性，經效始傳方。」</p>
<p>除夕秉拂：「古人以臘月三十日譬喻眼光落地之時，謂是年終歲盡之一大關頭也。如彼農業之家，為人忠厚，不惜勞苦，及時趕趁，預納租賦，當此之際，門無索債，倉有餘糧，燒榾柮火，煮野菜羹，團圞聚首，樂何如也。或有不守本分，好喫懶做，田地荒蕪，收成減少，在今之日單衣，[飢-几+爰]腹饑凍難禁，私債官銀，互相逼迫，舉家愁嘆，無地藏身，只管怨天尤人，不知自作自受。我輩沙門釋子，遠離俗累，發足參方，當以己事不明為急務，親近明師，正真決擇，發勇猛心，立堅固願，母論忙閒動靜，不拘春夏秋冬，心心不昜，念念無差，必至大悟大徹而後已。更要行解相應，方乃所作皆辦，此則自利而利他也。倘或心高氣傲，作事猖狂，志力衰微，偷安濫食，競爭人我，恣逞無明，戒律乖違，因果錯謬，愚癡邪見，造作無端，一朝病苦縈纏，方覺此身危脆，追思往事，怕怖慞惶，正所謂業識茫茫，無本可據者，此也。更或發心，精嚴戒律，誦持禮拜，作諸福業，修諸苦行，不遇明師，不聞正法，成有漏因，他生後世博得一場富貴而<span class='corr'>已</span>。往往見富貴之人昧卻前因，不自忖量，將謂住世百千萬年，縱情恣意，妄作妄為，起無量貪瞋，造無邊惡業。殊不知一息不來，依舊隨業受報，輪轉三塗苦海之中，要如今日居名山大川、清淨伽藍、祖師法窟者豈可得乎？所以道，此事今生須了卻，免教累劫受餘殃。久立眾慈，伏惟珍重。」</p>
<p>秉拂：「喪卻目前機，去卻胸中物。深深海底行，高高山頂立。撥轉上頭關，踏翻知見窟。人言俊衲僧，我道成狼藉。不是盡法無民，只要共相委悉。」復舉丹霞天然禪師過慧林寺，值天寒，取木佛向火，院主呵曰：「何得燒我木佛？」霞以杖撥灰云：「我欲取舍利耳。」主曰：「木佛豈有舍利？」霞云：「既無舍利，更燒兩尊。」自後院主眉鬚墮落。師云：「看他古人得意之後，等閒拈出些子，不妨奇特。非但院主眉鬚墮落，直使盡大地人喪身失命。更聽一頌：為人徹底世間稀，忍凍丹霞不自欺。木佛更教重<span class='corr'>鍛</span>過，令他院主落眉鬚。」</p>
<p>解制秉拂：「天寒人寒，瞞你諸人不得；滴水滴凍，且莫草草承當。所以道，見聞覺知是法，法離見聞覺知。直下如王秉劍，殺活齊彰，似鏡臨臺，妍媸立辨。一處透脫，千處百處光輝；一機洞明，千機萬機圓轉。不從菩薩覓神通，不向諸聖求解脫。人人常光現前，箇箇壁立萬仞。其或未然，莫道此間山勢險，前途更有最高峰。」</p>
</div>
</div><!-- end of div[@id='body'] -->
</body></html>