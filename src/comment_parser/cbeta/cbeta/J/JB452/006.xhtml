<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>侶巖荷禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>侶巖荷禪師語錄卷之六</p><p class="byline">侍者成純記錄</p>
<div class='div-other'><a id='mulu17' />
<p class='h1'>偈</p>
<div class='div-other'><a id='mulu18' /><p style="margin-left:2em">虞山金水若居士有晚年惟好靜之作，持以質師，師曰：「不識玄旨，徒勞念靜。」遂以偈示之，次來韻。</p>
<p style="text-indent:0em" class="lg-abnormal"><div class='lg-row'>忘機何必隱深山，心若空時身自閒。但得現前諸念盡，母勞重把六門關。菩提有種休他覓，煩惱無根莫妄刪。饒舌淨名曾說破，那伽只在笑談間。</div>
</p></div>
<div class='div-other'><a id='mulu19' />
<p class='h2'>壽法雷和尚</p><p style="text-indent:0em" class="lg-abnormal"><div class='lg-row'>文章德業足包天，應世雄才靜裏蠲。幻字肯存先覺譜，清名惟入祖燈傳。勒回河北千秋運，剷盡諸方五味禪。昨夜虛空宣壽量，言兄法系永綿綿。</div>
</p></div>
<div class='div-other'><a id='mulu20' />
<p class='h2'>客中偶感</p><p style="text-indent:0em" class="lg-abnormal"><div class='lg-row'>離鄉兼得度，瞬目<span class='corr'>已</span>三秋。塵念今雖遠，師恩愧未酬。志同冰雪冷，身逐水雲遊。謾說心燈續，荷衣憶上流。</div>
</p></div>
<div class='div-other'><a id='mulu21' />
<p class='h2'>壽燈法師</p><p style="text-indent:0em" class="lg-abnormal"><div class='lg-row'>憶昔深林植聖基，俄然德業冠當時。玄機肯讓瑯琊辯，玅悟還同良遂知。言下頓開生佛面，聲前掃<span class='corr'>卻</span>斷常疑。人天共祝燈王座，權把須彌作壽儀。</div>
</p></div>
<div class='div-other'><a id='mulu22' />
<p class='h2'>客中壽友</p><p style="text-indent:0em" class="lg-abnormal"><div class='lg-row'>知音今偶遇，桃李競爭妍。幸值中和節，喜逢大慶年。同袍皆進獻，埜衲豈空拳？拈得天心日，權為祝壽錢。</div>
</p></div>
<div class='div-other'><a id='mulu23' />
<p class='h2'>慰仲紓陳居士</p><p style="text-indent:0em" class="lg-abnormal"><div class='lg-row'>未疾維摩乍臥床，靈山傳敕勸敷揚。為憐捏目空中妄，欲醒迷頭鏡裏狂。但見有身多病苦，誰能去藥把心忘？且將香積頻頻獻，應驗文殊不二方。</div>
</p></div>
<div class='div-other'><a id='mulu24' />
<p class='h2'>哭本師和尚</p><p style="text-indent:0em" class="lg-abnormal"><div class='lg-row'>曾記當年入室時，麤拳毒棒驀頭椎。冤深徹骨難分雪，幾度思量幾度悲。</div>
</p><p style="text-indent:0em" class="lg-abnormal"><div class='lg-row'>豈料吾師遽爾歸，法門此際實艱危。謾言大地無依怙，正眼寥寥說向誰？</div>
</p></div>
<div class='div-other'><a id='mulu25' />
<p class='h2'>春日示徒</p><p style="text-indent:0em" class="lg-abnormal"><div class='lg-row'>塵緣頓棄事非常，好把身心晝夜忘。莫道園中花易見，曾經無限雪和霜。</div>
</p><p style="text-indent:0em" class="lg-abnormal"><div class='lg-row'>學道如撐逆水舟，一篙稍緩即隨流。而今幸遇風帆便，努力前行莫轉頭。</div>
</p></div>
<div class='div-other'><a id='mulu26' />
<p class='h2'>示禪者住山</p><p style="text-indent:0em" class="lg-abnormal"><div class='lg-row'>與世無心堪入道，塵緣淨盡可居山。為僧應了為僧事，不了為僧也是閒。</div>
</p></div>
<div class='div-other'><a id='mulu27' />
<p class='h2'>輓潘文卿居士</p><p style="text-indent:0em" class="lg-abnormal"><div class='lg-row'>相逢一語便相迎，促膝論心把見呈。機偶遲思忙打趁，由來埜衲不容情。</div>
</p><p style="text-indent:0em" class="lg-abnormal"><div class='lg-row'>看破如何更著乖，塵緣熾盛道心衰。晴乾未作歸家計，驀雨臨頭悔不來。</div>
</p><p style="text-indent:0em" class="lg-abnormal"><div class='lg-row'>不生一念諸緣寂，逐妄馳求徒自忙。今喜身心無別慮，回頭本地看風光。</div>
</p></div>
<div class='div-other'><a id='mulu28' />
<p class='h2'>輓術士</p><p style="text-indent:0em" class="lg-abnormal"><div class='lg-row'>歷盡風光八十春，乾乾唯德自相親。而今夢破應須覺，濟世金丹莫外詢。</div>
</p></div>
<div class='div-other'><a id='mulu29' />
<p class='h2'>護生蓮社次韻</p><p style="text-indent:0em" class="lg-abnormal"><div class='lg-row'>淨域不居塵不染，撈蝦摝蜆事偏新。刀頭突出孃生面，優缽花敷劫外春。</div>
</p></div>
<div class='div-other'><a id='mulu30' />
<p class='h2'>題活埋軒贈友</p><p style="text-indent:0em" class="lg-abnormal"><div class='lg-row'>誰人肯向死前休，獨許吾兄出一頭。看破世間榮辱事，故將醒眼伴荒丘。</div>
</p></div>
<div class='div-other'><a id='mulu31' />
<p class='h2'>贈五聖閣華嚴道者</p><p style="text-indent:0em" class="lg-abnormal"><div class='lg-row'>忘機何必隱深巒，布袋橫拖宇宙寬。覿面<span class='corr'>已</span>知華藏海，逢人謾說酒臺盤。</div>
</p></div>
<div class='div-other'><a id='mulu32' />
<p class='h2'>贈友</p><p style="text-indent:0em" class="lg-abnormal"><div class='lg-row'>陋巷簞瓢意自如，乾乾惟讀古人書。年來看破浮雲也，三顧從教不出廬。</div>
</p></div>
<div class='div-other'><a id='mulu33' />
<p class='h2'>贈定道者</p><p style="text-indent:0em" class="lg-abnormal"><div class='lg-row'>極力匡扶賴爾身，人情爭似道情真。弁陽山子如吞<span class='corr'>卻</span>，好與龐公作比鄰。</div>
</p></div>
<div class='div-other'><a id='mulu34' />
<p class='h2'>贈繼龐道者</p><p style="text-indent:0em" class="lg-abnormal"><div class='lg-row'>滿載瀟湘徹底傾，西江吸盡悟平生。笊篱賣弄家風別，撈漉含靈出愛阬。</div>
</p></div>
<div class='div-other'><a id='mulu35' />
<p class='h2'>贈聚道者</p><p style="text-indent:0em" class="lg-abnormal"><div class='lg-row'>不惟金湯法社，時參趙老機緣。若透其中端的，可與佛祖齊肩。</div>
</p></div>
<div class='div-other'><a id='mulu36' />
<p class='h2'>贈道場山老殿主</p><p style="text-indent:0em" class="lg-abnormal"><div class='lg-row'>念年擇火與焚香，猶未知身是道場。一片慈心巖虎伏，兩行玅偈洞龍降。飯生臺畔群鴉集，補衲階前萬慮忘。須信黃梅承記莂，栽松憶昔破山陽。</div>
</p></div>
<div class='div-other'><a id='mulu37' />
<p class='h2'>贈萬月上座</p><p style="text-indent:0em" class="lg-abnormal"><div class='lg-row'>廓落無依全聖智，瞥興一念瞖生睛。儻能直下離諸妄，性德昭然萬月明。</div>
</p></div>
<div class='div-other'><a id='mulu38' />
<p class='h2'>贈省牧禪人</p><p style="text-indent:0em" class="lg-abnormal"><div class='lg-row'>省得牛兒何用牧，山童自向巖邊宿。從教隨分納些些，露地橫眠春綠。</div>
</p></div>
<div class='div-other'><a id='mulu39' />
<p class='h2'>贈系道者</p><p style="text-indent:0em" class="lg-abnormal"><div class='lg-row'><span class='corr'>羨</span>爾頻將世念刪，杜門<span class='corr'>卻</span>客勝居山。還須更進竿頭步，直透吾宗向上關。</div>
</p></div>
<div class='div-other'><a id='mulu40' />
<p class='h2'>贈緒道者</p><p style="text-indent:0em" class="lg-abnormal"><div class='lg-row'>數載從余苦切磋，規模楞角盡揩磨。而今正好頻雕琢，把住塵勞驗若何。</div>
</p></div>
<div class='div-other'><a id='mulu41' />
<p class='h2'>贈紹道者</p><p style="text-indent:0em" class="lg-abnormal"><div class='lg-row'>甘貧樂道世間稀，出入公門愈見奇。若向竿頭重進步，輝天鑑地丈夫兒。</div>
</p></div>
<div class='div-other'><a id='mulu42' />
<p class='h2'>贈經道者</p><p style="text-indent:0em" class="lg-abnormal"><div class='lg-row'>儒釋從來無二致選官選佛豈多爭丈夫志在經天地何似心空繼祖燈</div>
</p></div>
<div class='div-other'><a id='mulu43' />
<p class='h2'>牧牛偈示徒</p><p style="text-indent:0em" class="lg-abnormal"><div class='lg-row'>我昔山中曾牧牛鼻繩拽脫懶拘收而今放地倒臥橫眠得自由</div>
</p></div>
<div class='div-other'><a id='mulu44' />
<p class='h2'>惟慶禪人回里省師志修淨業偶偈示之</p><p style="text-indent:0em" class="lg-abnormal"><div class='lg-row'>踏得自家田地穩娑婆極樂總徒然心光圓滿含沙界豈在尋常染淨邊</div>
</p><p style="text-indent:0em" class="lg-abnormal"><div class='lg-row'>一缽千家飽便休得風流處且風知苦樂皆境達境惟心莫外求</div>
</p></div>
<div class='div-other'><a id='mulu45' />
<p class='h2'>詠祖華次演祖韻</p><p style="text-indent:0em" class="lg-abnormal"><div class='lg-row'>皎潔靈根非外得芬芳五葉一花生色香迥出人間世不假栽培本現成</div>
</p></div>
<div class='div-other'><a id='mulu46' />
<p class='h2'>數珠贈量道者</p><p style="text-indent:0em" class="lg-abnormal"><div class='lg-row'>燦爛心珠體自圓他方此土只如然為君拈出龜毛索儒釋將來一串穿</div>
</p></div>
<div class='div-other'><a id='mulu47' />
<p class='h2'>雪獅子</p><p style="text-indent:0em" class="lg-abnormal"><div class='lg-row'>毋論哮吼驚群獸皎潔身心豈易觀不自作威難近傍真風匝地逼人寒</div>
</p></div>
<div class='div-other'><a id='mulu48' />
<p class='h2'>秦峰觀海</p><p style="text-indent:0em" class="lg-abnormal"><div class='lg-row'>萬派千岐一滴收歸源始得不隨流須知更有深深處說與兒曹莫外求</div>
</p></div>
<div class='div-other'><a id='mulu49' />
<p class='h2'>鐘</p><p style="text-indent:0em" class="lg-abnormal"><div class='lg-row'>紅爐百煉露真容滿腹經綸孰與同欲識聲光動大地當知全在裏頭空</div>
</p></div>
<div class='div-other'><a id='mulu50' />
<p class='h2'>拄杖</p><p style="text-indent:0em" class="lg-abnormal"><div class='lg-row'>廉纖迥脫性條直挺特風標眾所欽佛祖當機難近傍為人徹底不容情</div>
</p></div>
<div class='div-other'><a id='mulu51' />
<p class='h2'>香爐</p><p style="text-indent:0em" class="lg-abnormal"><div class='lg-row'>纔離娘懷心<span class='corr'>已</span>灰受他磨琢幾千回人前莫笑常開口吐出清香遍九垓</div>
</p></div>
<div class='div-other'><a id='mulu52' />
<p class='h2'>爆竹</p><p style="text-indent:0em" class="lg-abnormal"><div class='lg-row'>兩頭坐斷絕安排一線纔通正眼開觸著為人方便處驚天動地語如雷</div>
</p></div>
<div class='div-other'><a id='mulu53' />
<p class='h2'>題覺夢軒</p><p style="text-indent:0em" class="lg-abnormal"><div class='lg-row'>覺了返觀夢裏身夢中不異覺時人而今夢破何須覺夢覺分明眼上塵</div>
</p></div>
<div class='div-other'><a id='mulu54' />
<p class='h2'>捏目戲言</p><p style="text-indent:0em" class="lg-abnormal"><div class='lg-row'>空花空朵葉還空長短枝枝滿太空落得眼前空鬧熱收成結果總歸空</div>
</p></div>
<div class='div-other'><a id='mulu55' />
<p class='h2'>淨土偈</p><p style="margin-left:1em">雲棲蓮大師舉自性西方惟心淨土拈云若直指西方豈但去此過十萬億佛剎為非也說箇自性<span class='corr'>已</span>涉程途若實談淨土不惟寶池金地種種莊嚴者非也纔道惟心已成垢物去此二途畢竟如何是西方淨土參。</p>
<p style="margin-left:2em">諸佛閫奧祖師心髓總被者老人發明殆盡予不自揣以偈贅之。</p>
<p style="text-indent:0em" class="lg-abnormal"><div class='lg-row'>紅稀綠暗夏初長紫燕呢喃遶畫樑不識此間真教體更從何處覓西方</div>
</p><p style="text-indent:0em" class="lg-abnormal"><div class='lg-row'>彌陀切莫向他求只要當人放下休雲散一輪光皎潔更嫌何處不風流</div>
</p><p style="text-indent:0em" class="lg-abnormal"><div class='lg-row'>酒樓歌妓音聲細肉案屠兒語話麤忽地喚回霜夜夢彌陀元不異凡夫</div>
</p><p style="text-indent:0em" class="lg-abnormal"><div class='lg-row'>避喧求寂身中<span class='corr'>刺</span>滅妄趨真眼裏瘡心地不生諸所見何分東土與西方</div>
</p><p style="text-indent:0em" class="lg-abnormal"><div class='lg-row'>鬧市孤峰同措足魔宮佛國共安居人言念淨蓮華發我道心空境自如</div>
</p><p style="text-indent:0em" class="lg-abnormal"><div class='lg-row'>雲橫谷口空山靜花落谿邊野水香欲識彌陀真面目分明遍界不曾藏</div>
</p><p style="text-indent:0em" class="lg-abnormal"><div class='lg-row'>泥犁不斷貪瞋苦極樂常聞戒定香識得報緣俱是假生天作佛任他忙</div>
</p><p style="text-indent:0em" class="lg-abnormal"><div class='lg-row'>諸有空時萬法忘松風晝夜為敷揚眾生顛倒愚癡習盡是彌陀常寂光</div>
</p></div>
<div class='div-other'><a id='mulu56' />
<p class='h2'>山居十偈</p>
<div class='div-other'><a id='mulu57' />
<p class='h3'>焚香</p><p style="text-indent:0em" class="lg-abnormal"><div class='lg-row'>非空非木亦非煙徹透三千及大千生佛未形全體露香嚴從此鼻遼天</div>
</p></div>
<div class='div-other'><a id='mulu58' />
<p class='h3'>禮佛</p><p style="text-indent:0em" class="lg-abnormal"><div class='lg-row'>不住中間與兩頭恒沙玅義一時周雖然物物皆成現無相應須有相求</div>
</p></div>
<div class='div-other'><a id='mulu59' />
<p class='h3'>汲水</p><p style="text-indent:0em" class="lg-abnormal"><div class='lg-row'>或問居山經幾秋谿深長杓句相酬離波覓水人無數罕見通源達上流</div>
</p></div>
<div class='div-other'><a id='mulu60' />
<p class='h3'>採薪</p><p style="text-indent:0em" class="lg-abnormal"><div class='lg-row'>倒樹尋根直下休歸來不復更他求可憐枝葉摶量者爭是爭非空白頭</div>
</p></div>
<div class='div-other'><a id='mulu61' />
<p class='h3'>掃地</p><p style="text-indent:0em" class="lg-abnormal"><div class='lg-row'>大地本來無寸土更從何處著塵埃橫拈倒用皆方便只要勞生眼自開</div>
</p></div>
<div class='div-other'><a id='mulu62' />
<p class='h3'>烹茶</p><p style="text-indent:0em" class="lg-abnormal"><div class='lg-row'>無賓主句火爐傍今古何人解舉揚有問只須向伊道青絹扇子足風涼</div>
</p></div>
<div class='div-other'><a id='mulu63' />
<p class='h3'>栽松</p><p style="text-indent:0em" class="lg-abnormal"><div class='lg-row'>天然骨格自凌霄親手移栽最上椒非但古今為榜樣須知不逐四時凋</div>
</p></div>
<div class='div-other'><a id='mulu64' />
<p class='h3'>灌園</p><p style="text-indent:0em" class="lg-abnormal"><div class='lg-row'>旋旋鏟除閑草木時將心地灌鋤耕何期不用栽培力無種靈苗觸處生</div>
</p></div>
<div class='div-other'><a id='mulu65' />
<p class='h3'>宴坐</p><p style="text-indent:0em" class="lg-abnormal"><div class='lg-row'>空生巖下無消息爭奈諸天花雨何三際十方俱坐斷笑他多口病維摩</div>
</p></div>
<div class='div-other'><a id='mulu66' />
<p class='h3'>經行</p><p style="text-indent:0em" class="lg-abnormal"><div class='lg-row'>飯罷林間信步行山花野鳥笑相迎白雲流水談空諦說道無情即有情</div>
</p></div></div>
<div class='div-other'><a id='mulu67' />
<p class='h2'>雪日同法雷和尚山居八偈</p>
<div class='div-other'><a id='mulu68' />
<p class='h3'>圍爐</p><p class="byline">法雷震</p><p style="margin-left:1em">凍踡雙腳下蒲團歲歲遭他徹骨寒門外好山看不得一爐榾柮且相安。</p>
<p style="text-indent:0em" class="lg-abnormal"><div class='lg-row'>連朝積雪掩柴扉抖擻多年破衲衣寒氣相侵無計較爐中品字是生機</div>
</p></div>
<div class='div-other'><a id='mulu69' />
<p class='h3'>看山</p><p style="margin-left:1em">東嶺西岡遍著花放開雙眼不會遮莫言別有孤峰在淨地何勞更攃沙。</p>
<p style="text-indent:0em" class="lg-abnormal"><div class='lg-row'>幾樹銀花看不足相邀攜杖出松關誰知卻被白拈賊偷去門前大案山</div>
</p></div>
<div class='div-other'><a id='mulu70' />
<p class='h3'>冰澗</p><p style="margin-left:1em">涓涓淺溜不聞聲莫問源流一鑑平大海任教寒氣滿自翻波浪拍天行。</p>
<p style="text-indent:0em" class="lg-abnormal"><div class='lg-row'>澄清徹底未為優滴水冰生第二頭若要十成無滲漏須教大地絕纖流</div>
</p></div>
<div class='div-other'><a id='mulu71' />
<p class='h3'>簷凌</p><p style="margin-left:1em">點滴相緣幻爾躬虛簷自託掛寒風忽然杲日當空出滿目晶熒一水融。</p>
<p style="text-indent:0em" class="lg-abnormal"><div class='lg-row'>滴滴相承孰可通試將端的問龐公當初聞道水無骨今日看來似不同</div>
</p></div>
<div class='div-other'><a id='mulu72' />
<p class='h3'>寒花</p><p style="margin-left:1em">庭際紅梅欲吐香被他寒勒盡摧藏只須揭起雲中日依舊風前播遠芳。</p>
<p style="text-indent:0em" class="lg-abnormal"><div class='lg-row'>矻立巖阿傲雪霜幾番徹骨愈馨香但知孤榦藏山塢誰料佳名播遠方</div>
</p></div>
<div class='div-other'><a id='mulu73' />
<p class='h3'>折竹</p><p style="margin-left:1em">幾筒瑯玗挺碧霄連朝積雪不相饒陡然一折全聲現露出香嚴滿而嬌。</p>
<p style="text-indent:0em" class="lg-abnormal"><div class='lg-row'>一尖纔露播藂林高節頻遭風雪侵啐地折兮嚗地斷方知箇裏本無心</div>
</p></div>
<div class='div-other'><a id='mulu74' />
<p class='h3'>饑雀</p><p style="margin-left:1em">相呼相喚似惺惺飛去飛來不暫停一粒飽君休別覓樹頭遺子是冬青。</p>
<p style="text-indent:0em" class="lg-abnormal"><div class='lg-row'>本有一時俱打失波波空向外邊飛回頭若識家中寶百劫千生更不饑</div>
</p></div>
<div class='div-other'><a id='mulu75' />
<p class='h3'>啼鼠</p><p style="margin-left:1em">靈鼠親人白晝啼只知求食別無知大梅老漢輕分付惹得狂風遍地吹。</p>
<p style="text-indent:0em" class="lg-abnormal"><div class='lg-row'>相逢謾說道途艱冷淡隨時莫改顏且待來年三二月山花山果任君攀</div>
</p></div></div>
<div class='div-other'><a id='mulu76' />
<p class='h2'>一雲四景</p>
<div class='div-other'><a id='mulu77' />
<p class='h3'>大塔影<span class='note-inline'>(地影七段相次路問其中本大尖削正如塔之臥地土人呼為大塔影)</span></p><p style="text-indent:0em" class="lg-abnormal"><div class='lg-row'>通身綿密難窺覷覿體崔嵬不可攀欲令含靈離苦趣故遺影跡在谿山</div>
</p></div>
<div class='div-other'><a id='mulu78' />
<p class='h3'>獅子口<span class='note-inline'>(山岩名也)</span></p><p style="text-indent:0em" class="lg-abnormal"><div class='lg-row'>凜凜威風孰敢當千妖百怪盡潛藏全身突兀無人識只見渠儂一口張</div>
</p></div>
<div class='div-other'><a id='mulu79' />
<p class='h3'>缽盂峰</p><p style="text-indent:0em" class="lg-abnormal"><div class='lg-row'>大庾嶺頭攜不去而今拋出在人前儂家豈是無收拾留待他年作正傳</div>
</p></div>
<div class='div-other'><a id='mulu80' />
<p class='h3'>隱山泉</p><p style="text-indent:0em" class="lg-abnormal"><div class='lg-row'>一泓清冷映空山徹底無波體自閒只為利生心不盡分身流轉向人間</div>
</p></div></div>
<div class='div-other'><a id='mulu81' />
<p class='h2'>五欲偈</p>
<div class='div-other'><a id='mulu82' />
<p class='h3'>財</p><p style="text-indent:0em" class="lg-abnormal"><div class='lg-row'>或行或坐獨披襟幾度臨風對月吟肱曲作枕惟自樂不知人世有黃金</div>
</p></div>
<div class='div-other'><a id='mulu83' />
<p class='h3'>色</p><p style="text-indent:0em" class="lg-abnormal"><div class='lg-row'>觀<span class='corr'>己</span>形骸渾不淨肯從餘處起閒愁諸般好惡皆前境達境惟心得自由</div>
</p></div>
<div class='div-other'><a id='mulu84' />
<p class='h3'>名</p><p style="text-indent:0em" class="lg-abnormal"><div class='lg-row'>逃名何必<span class='corr'>羨</span>巢由隨分三平兩滿休世事靜觀惟自得不知若箇是同儔</div>
</p></div>
<div class='div-other'><a id='mulu85' />
<p class='h3'>食</p><p style="text-indent:0em" class="lg-abnormal"><div class='lg-row'>一念無求諸想盡饑來但覺野蔬香有時獨步空階上只見紛紛蟻子忙</div>
</p></div>
<div class='div-other'><a id='mulu86' />
<p class='h3'>睡</p><p style="text-indent:0em" class="lg-abnormal"><div class='lg-row'>隨時豐儉絕追攀贏得身心鎮日閒衲被蒙頭伸腳睡肯將清夢落人間</div>
</p></div></div>
<div class='div-other'><a id='mulu87' />
<p class='h2'>一佛居</p><p style="text-indent:0em" class="lg-abnormal"><div class='lg-row'>真淨界中纔舉念人天從此費分疏倘能直下明端的六合都盧一佛居</div>
</p></div>
<div class='div-other'><a id='mulu88' />
<p class='h2'>登道峰翠薇閣</p><p style="text-indent:0em" class="lg-abnormal"><div class='lg-row'>傑閣排空上宗風念虎蹊坡僊留勝跡弘祖有拈提鳥解啣花舞雲來擇樹棲憑欄時一瞬自覺別峰低</div>
</p></div>
<div class='div-other'><a id='mulu89' />
<p class='h2'>月室</p><p style="text-indent:0em" class="lg-abnormal"><div class='lg-row'>情隨物轉神多昧<span class='corr'>斂</span>念回看眼自開匝地普天無限意一齊同入此中來</div>
</p><p style="text-indent:0em" class="lg-abnormal"><div class='lg-row'>六窗緊閉心何切綿密工夫不放開者裏若還通一線徹頭徹尾透將來</div>
</p></div>
<div class='div-other'><a id='mulu90' />
<p class='h2'>方竹拄杖</p><p style="text-indent:0em" class="lg-abnormal"><div class='lg-row'>用之則行捨之則藏端方其節自命非常</div>
</p><p style="text-indent:0em" class="lg-abnormal"><div class='lg-row'>扶老挈弱性直心空立身方正不與眾同</div>
</p></div>
<div class='div-other'><a id='mulu91' />
<p class='h2'>筆</p><p style="text-indent:0em" class="lg-abnormal"><div class='lg-row'>英豪肯被閒拘管脫白披緇暢本懷為了聖凡情解事拖泥帶水出頭來</div>
</p></div>
<div class='div-other'><a id='mulu92' />
<p class='h2'>拂子</p><p style="text-indent:0em" class="lg-abnormal"><div class='lg-row'>究到羅紋結角處幾回屈曲露真機當陽展拓驅龍象佛祖從教聽指揮</div>
</p></div>
<div class='div-other'><a id='mulu93' />
<p class='h2'>燈籠</p><p style="text-indent:0em" class="lg-abnormal"><div class='lg-row'>暗室高低總不欺腳根下事始無私光前耀後誰相似了了分明只自知</div>
</p></div>
<div class='div-other'><a id='mulu94' />
<p class='h2'>供香<span class='note-inline'>(代)</span></p><p style="text-indent:0em" class="lg-abnormal"><div class='lg-row'>只此現前一著拈來迥脫根塵穿卻遼天鼻孔證取五分法身</div>
</p></div>
<div class='div-other'><a id='mulu95' />
<p class='h2'>燈油<span class='note-inline'>(代)</span></p><p style="text-indent:0em" class="lg-abnormal"><div class='lg-row'>點著箇中消息遍界光明烜赫若向者裏承當何止福田利益</div>
</p></div>
<div class='div-other'><a id='mulu96' />
<p class='h2'>靜室</p><p style="text-indent:0em" class="lg-abnormal"><div class='lg-row'>荷衣松食白雲鄰爭似街頭等箇人驀遇佈金賢長者卓錐有地孰云貧</div>
</p></div>
<div class='div-other'><a id='mulu97' />
<p class='h2'>米</p><p style="text-indent:0em" class="lg-abnormal"><div class='lg-row'>與世不干諸境寂饑來無地覓松花因思昔日廬陵老米價曾拈驗作家</div>
</p></div>
<div class='div-other'><a id='mulu98' />
<p class='h2'>施茶<span class='note-inline'>(代)</span></p><p style="text-indent:0em" class="lg-abnormal"><div class='lg-row'>流金爍石火雲天熱惱時聞客路邊若得渠儂身暢快趙州公案請君圓</div>
</p></div>
<div class='div-other'><a id='mulu99' />
<p class='h2'>戒衣<span class='note-inline'>(代)</span></p><p style="text-indent:0em" class="lg-abnormal"><div class='lg-row'>威儀嚴整古規模無奈袈裟破碎多幾度裁雲補未就拈來特地告檀那</div>
</p></div>
<div class='div-other'><a id='mulu100' />
<p class='h2'>重裝五百羅漢<span class='note-inline'>(代)</span></p><p style="text-indent:0em" class="lg-abnormal"><div class='lg-row'>各逞風流誇好手漫天網子一齊收令渠皮骨通身換若遇知音自點頭</div>
</p></div>
<div class='div-other'><a id='mulu101' />
<p class='h2'>華嚴期齋單</p><p style="text-indent:0em" class="lg-abnormal"><div class='lg-row'>百城煙水參知識樓閣門開接善財欲透重重無盡義饆饠䭔子下將來</div>
</p></div>
<div class='div-other'><a id='mulu102' />
<p class='h2'>雪彌勒</p><p style="text-indent:0em" class="lg-abnormal"><div class='lg-row'>因緣示現實奇哉大地從教絕點埃世界身心成一片龍華何必待當來</div>
</p></div>
<div class='div-other'><a id='mulu103' />
<p class='h2'>琉璃</p><p style="text-indent:0em" class="lg-abnormal"><div class='lg-row'>箇中消息幾人知點著些兒徹四維一切聖賢光影裏輝天鑑地更由誰</div>
</p></div>
<div class='div-other'><a id='mulu104' />
<p class='h2'>香爐</p><p style="text-indent:0em" class="lg-abnormal"><div class='lg-row'>兩耳閒閒聽自然幾回推出在人前心灰孰謂無言說五分法身親口宣</div>
</p></div>
<div class='div-other'><a id='mulu105' />
<p class='h2'>鐘</p><p style="text-indent:0em" class="lg-abnormal"><div class='lg-row'>曾向紅爐煆過來當陽扣擊語如雷晨昏歷歷驚襲聵能使華胥夢裡回</div>
</p></div>
<div class='div-other'><a id='mulu106' />
<p class='h2'>磬</p><p style="text-indent:0em" class="lg-abnormal"><div class='lg-row'>千搥百煉方成器大座當軒悅眾心法要咸承親指示人天瞻仰聽圓音</div>
</p></div>
<div class='div-other'><a id='mulu107' />
<p class='h2'>木魚</p><p style="text-indent:0em" class="lg-abnormal"><div class='lg-row'>豈是龍門點頞回心空直使愛河摧自從代佛宣揚後歷歷聲光遍九垓</div>
</p></div>
<div class='div-other'><a id='mulu108' />
<p class='h2'>風</p><p style="text-indent:0em" class="lg-abnormal"><div class='lg-row'>憶昔曾將劫火吹三禪天子盡攢眉煙塵掃蕩尋常事大地承渠一力持</div>
</p><p style="text-indent:0em" class="lg-abnormal"><div class='lg-row'>無所從來無所去寂然不動遍虛空詰其本際離諸相誰敢將他喚作風</div>
</p></div>
<div class='div-other'><a id='mulu109' />
<p class='h2'>贈偉南法弟止影潯溪</p><p style="text-indent:0em" class="lg-abnormal"><div class='lg-row'>大隱由來入市廛和光導物豈徒然言前勘破臺山語棒下掀翻普化顛剪燭攤書嵇古範杜門高枕慕先賢他年重振滹沱令滴水從教浪潑天</div>
</p></div>
<div class='div-other'><a id='mulu110' />
<p class='h2'>示般若會諸友</p><p style="text-indent:0em" class="lg-abnormal"><div class='lg-row'>持戒持經修福者住無所住始相親聲求色見皆邪行不識如來淨法身</div>
</p><p style="text-indent:0em" class="lg-abnormal"><div class='lg-row'>金剛正體離諸相只要當人眼自開乞食歸來趺足坐空生何故歎奇哉</div>
</p><p style="text-indent:0em" class="lg-abnormal"><div class='lg-row'>身命資財數若沙布施供養福無差有為畢竟皆虛妄達本忘情始到家</div>
</p></div>
<div class='div-other'><a id='mulu111' />
<p class='h2'>示蓮社諸友</p><p style="text-indent:0em" class="lg-abnormal"><div class='lg-row'>澄心觀想未為真禮誦無非助道因若得胸中諸念盡蓮華國裏現全身</div>
</p><p style="text-indent:0em" class="lg-abnormal"><div class='lg-row'>原書闕</div>
</p></div></div>
<div class='div-other'><a id='mulu112' />
<p class='h1'>讚</p>
<div class='div-other'><a id='mulu113' />
<p class='h2'>出山像</p><p style="text-indent:0em" class="lg-abnormal"><div class='lg-row'>皇宮既捨入山來何事匆匆又復回不說自家無定力向人猶嘆道奇哉</div>
</p></div>
<div class='div-other'><a id='mulu114' />
<p class='h2'>布袋和尚</p><p style="text-indent:0em" class="lg-abnormal"><div class='lg-row'>睹史陀天不肯住街頭立地等阿誰逢人未語先陪笑半賣風流半是癡</div>
</p></div>
<div class='div-other'><a id='mulu115' />
<p class='h2'>觀音大士</p><p style="text-indent:0em" class="lg-abnormal"><div class='lg-row'>聞性空兮空不立渾然一片利生心嚴中縷葉常趺坐是則名為觀世音</div>
</p></div>
<div class='div-other'><a id='mulu116' />
<p class='h2'>初祖</p><p style="text-indent:0em" class="lg-abnormal"><div class='lg-row'>流沙遠涉總徒勞密意何曾有一毫語不投機蘆作渡浪頭爭似問頭高</div>
</p></div>
<div class='div-other'><a id='mulu117' />
<p class='h2'>金粟天老和尚</p><p style="margin-left:0em;text-indent:0em;" class="lg-abnormal"><div class='lg-row'>老漢一生倔強果是人難近傍擊毒鼓於機前置金圈於掌上斷盡衲僧命根滅卻正法眼藏對</div>
<div class='lg-row'>天子賣弄風流笑諸方依模畫樣非但佛祖成冤直教父子生謗而今狹路重逢某亦當仁不讓試將惡水驀頭傾驢糞燒香為供養</div>
</p></div>
<div class='div-other'><a id='mulu118' />
<p class='h2'>華山見老和尚</p><p style="text-indent:0em" class="lg-abnormal"><div class='lg-row'>吾師德相實難量體若冰輪行若霜立挽頹綱扶正法典型後學冠諸方</div>
</p></div>
<div class='div-other'><a id='mulu119' />
<p class='h2'>業師浪老和尚</p><p style="margin-left:1em">師嗣南澗問和尚新安籍寓瓜洲養母三十年題住處名睦菴予薙染後即命參方。</p>
<p style="text-indent:0em" class="lg-abnormal"><div class='lg-row'>睦州何異我師翁作略機宜事事同卻令雲門參鳥骨至今千載仰高風</div>
</p></div>
<div class='div-other'><a id='mulu120' />
<p class='h2'>烏山滄冰老法師</p><p style="text-indent:0em" class="lg-abnormal"><div class='lg-row'>山川歷遍幾辛艱覓得巖巒自放閒偶爾禪餘詮教法名將義虎播人間</div>
</p></div>
<div class='div-other'><a id='mulu121' />
<p class='h2'>東昇禪師肖像</p><p style="text-indent:0em" class="lg-abnormal"><div class='lg-row'>兩眼閒閒笑滿腮自歌自拍自徘徊調高孰謂知音少坐倚梧桐待鳳來</div>
</p></div>
<div class='div-other'><a id='mulu122' />
<p class='h2'>眾居士行樂</p><p style="text-indent:0em" class="lg-abnormal"><div class='lg-row'>齊眉舉案真堪羨各佩輪珠百八顆有願雙雙生淨土同聲相應念彌陀</div>
</p><p style="text-indent:0em" class="lg-abnormal"><div class='lg-row'>跏趺牛背絕塵蹤瀟灑悠然孰與同不貴金丹忘世味指揮如意任西東</div>
</p><p style="text-indent:0em" class="lg-abnormal"><div class='lg-row'>男婚女嫁渾無事坐看橋流水不流聞說東林多逸士相邀占斷白雲頭</div>
</p></div></div>
</div><!-- end of div[@id='body'] -->
</body></html>