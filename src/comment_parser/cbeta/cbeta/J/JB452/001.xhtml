<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>侶巖荷禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>序</p><p>余自集《寶積錄》後，年頹齒豁，嬾事筆墨，凡諸題詠，久矣謝絕。乙丑之秋，偶臥病中峰，日與山色溪聲，留連晨夕。適侍僧攜侶巖禪姪《語錄》至，讀未終篇，見其機語穎脫，識見軼群，誠吾家千里駒也，他日大振滹沱之道，正未可量。頗為吾金粟　昇兄喜。第愧余耄矣，恐不能見，然亦非昇兄頭正尾正，焉能得此瞎驢滅卻正法眼藏者哉？</p>
<p style="margin-left:0em;text-indent:1em">時康熙乙丑菊月天童山曉皙道人題於中峰疊秀軒</p>
</div>
<div class='div-xu'><a id='mulu3' />
<p class='h2'>侶嚴荷禪師語錄序</p><p>自達磨東來，傳最上乘，掃除空有，不落言詮，直指心體，六傳而至曹谿，又五傳而至臨濟，兒孫遍滿天下。歷唐宋元明，一<span class='corr'>脈</span>正傳，心燈炳煥。至天童密雲老祖，世稱奇傑，拈一條白棒，走四海英靈，坐斷聖凡情見，中興濟北綱宗，所以弘覺老人繼起璽書，特徵帝王問道，更得天岸老和尚宗風大振，宿學爭趨，道播青齊，令行吳越。今侶巖和尚乃天老和尚入室真子，識見精明，機用超卓，尋常一言一句，無非向上提持，發前人之所未發，《語錄》流布諸方，自有明眼量，不敢輕贅一辭。世尊云：「吾有正法眼藏，涅槃妙心，實相無相微玅法門，分付摩訶迦葉。」西天東土遞代相承直至於今，非偶然也，是為序。</p>
<p style="margin-left:0em;text-indent:1em">時康熙二十四年歲次乙丑佛誕日弟子陳量拜手書</p>
</div></div>
<p class='juan'><a id='mulu4' />侶巖荷禪師語錄卷之一</p><p class="byline">侍者成純記錄</p>
<div class='div-other'><a id='mulu5' />
<p class='h1'>住湖州烏山龍泉菴</p><p>示眾云：「把住牢關向上行，從教千聖不知名。和光略露些些子，大地咸叨化日恩。所以道，法無定相，遇緣即宗；道在人弘，隨宜得玅。重整古佛家風，勘驗衲僧巴鼻。發大用於機前，播真風於世外。主賓互換，權實雙行；縱奪臨時，卷舒自在。文殊普賢，光揚法社；德山臨濟，共贊昇平。祇如安家樂業一句作麼生道？天高群鳥正，海闊百川朝。」復舉三聖道：「我逢人則出，出即不為人。」興化道：「我逢人則不出，出則便為人。」師云：「二大老激揚箇事，如珠走盤，不留朕跡，真所謂調高一時，美流千古，然檢點將來猶未盡善。不見道，眾生度盡恒沙佛，諸佛何曾度一人？且道是為人不為人？」拈拄杖云：「鴛鴦繡出從君看，不把金針度與人。」卓一卓下座。</p>
</div>
<div class='div-other'><a id='mulu6' />
<p class='h1'>住苕城師子林</p><p>示眾云：「萬頃蒼茫一葉舟，東西南北任悠游。絲綸千尺頻施展，要使獰龍上直鉤。莫有衝浪錦鱗麼？」成紹出禮拜，起歸位立。師云：「不堪持論。」成緒問：「楓葉經霜赤，禪林瑞氣多。法王登寶座，一曲和滹沱。如何是滹沱曲？」師云：「水到渠成。」進云：「一句迥超今古意，大千何處不聞聞。如何是不聞聞？」師云：「粧聾作麼？」進云：「箇事已蒙師指示，普天匝地盡沾恩。」師云：「禮拜了退。」成系問：「昔日世尊拈華，今朝和尚豎拂，且道是同是別？」師云：「你試定當看。」進云：「恁麼則獅子窟中無異獸，象王行處絕狐蹤。」師云：「是同是別？」乃云：「當念不生，空諸有海；對境無心，名觀自在。拈一機，機機頓赴；示一法，法法全該。不須造作，豈假安排？擊碎兩處牢關，坐斷十方世界，猶未是到家消息，正好竿頭進步，撒手懸崖，直得石人鬥禮拜，鐵鋸舞三臺，更須知有向上一竅在。作麼生是向上一竅？要知噴鼻馨香意，須信風從華裏來。」復舉黃檗示眾云：「汝等諸人，盡是噇酒糟漢。恁麼行腳，何處有今日？還知大唐國裏無禪師麼？」時有僧出云：「只如諸方匡徒領眾又作麼生？」檗云：「不道無禪，只是無師。」師云：「黃檗老祖未免恃一<span class='corr'>己</span>之見而小覷天下。我當時若見道『只如諸方匡徒領眾又作麼生』，但云：『不道無師，只是無禪。』山僧恁麼道，與古人是同是別？具眼者試辨看。」</p>
<p>供龍牌示眾，拈香祝聖云：「此瓣香，金為枝，玉為幹，根蟠劫外，葉覆須彌，端為祝嚴上皇帝聖壽無疆，伏願聖明逾日月，睿算等乾坤，萬邦咸歸至化，四海共樂昇平，闔國官僚高遷祿位，遠近檀那盡沐天庥。」乃就座。舉古德云：「本來無位次，不用強安排。」師云：「大小古德，但知其一，不知其二。只如欲界雜居豈不是位次？四禪四空豈不是位次？四果四向豈不是位次？三賢十聖豈不是位次？等玅二覺豈不是位次？且道作麼生安排？」復躬身云：「皇帝萬歲萬歲萬萬歲。」便下座。</p>
<p>佛誕齋僧，示眾云：「如來不出世，亦無有涅槃。恁麼說話<span class='corr'>已</span>是潑狼潑藉了也，何況指天指地、目顧周行、一場特地？秪如現前諸公，人人鼻直眉橫，各各頂天立地，那箇男兒不丈夫波波，何故從他覓？然雖如是，無柰睛勞花發、睡熟夢生？不因漁父引，爭得見波濤？因齋慶讚一句又作麼生道？試玉須經火，求珠不離泥。」卓拄杖下座。</p>
<p>示眾云：「春日晴，春鳥鳴，春山疊疊，春水盈盈。一一七穿八穴，明明百匝千重。篆不雕之心印，演不說之妙門。汝等諸人只是不得將眼見併耳聽。何故？纔有纖毫即是塵。」</p>
<p>示眾舉圓明道：「瘥病不假驢駝藥。」三角道：「瘥病須假驢駝藥。」金粟先師云：「二大老活方死用，未稱好手。金粟則不然，一切臨時，膏肓必拔。」師云：「金粟老人死方活用，不妨好手。然檢點將來，未免執藥成病。山僧又不然，彼自無瘡，勿傷之也。」</p>
<p>示眾舉釋迦老子道：「若有一人發真歸源，十方虛空悉皆消殞。」演祖道：「若有一人發真歸源，十方虛空築著磕著。」圓悟和尚道：「若有一人發真歸源，十方虛空錦上鋪花。」楚石和尚道：「若有一人發真歸源，十方虛空針劄不入。」師云：「若有一人發真歸源，十方虛空十方虛空。」</p>
<p>示眾拈拄杖云：「拄杖子[跳-兆+孛]跳，觸著舜若多神鼻孔，須彌山王忍痛不徹，驚倒婆稚阿修羅王，<span class='corr'>卻</span>與帝釋眉毛廝結。正恁麼時，阿誰解交？」靠<span class='corr'>卻</span>拄杖云：「有理不在高聲。」復舉古德云：「終日拈香擇火，不知身是道場。」又有云：「終日拈香擇火，不知真箇道場。」又有云：「終日拈香擇火，不知拈香擇火。」師云：「終日拈香擇火，便作拈香擇火。」</p>
<p>示眾舉洞山掇退果桌話，大溈哲和尚云：「還知洞山落處麼？若也不知，往往作是非得失會去。諸仁者，遮果子非但泰首座不得喫，設使盡大地人來亦不得正眼覷著。」師云：「蒼蠅偏向臭邊飛。既不作是非得失會，則遮果子盡大地人阿誰無分？然雖如是，恁麼會則易，相續也大難。」</p>
<p>示眾舉先聖云：「一切法無生，一切法無滅。若能如是解，諸佛常現前。」師云：「先聖恁麼道，恰似認奴作郎。山僧則不然，一切法無生，亦復無有滅。若作如是解，知君猶未瞥。畢竟如何？」乃搖手云：「不說不說。」</p>
<p>示眾舉金鸞一日在廚前見典座便問：「變生成熟即不無，典座離<span class='corr'>卻</span>木杓道將一句來。」無語，自代云：「羊羔雖美，眾口難調。」端祖云：「法華則不然，離<span class='corr'>卻</span>木杓一句作麼生道？人情若好，喫水也肥。」師云：「二大老恁麼答話，恰似家貧怨鄰富。山僧又不然，離<span class='corr'>卻</span>木杓一句作麼生道？天寒日短，兩人共一碗。」</p>
<p>示眾：「不是心，不是佛。」乃展手云：「攃開兩手大家看，畢竟明明是何物？」良久云：「承虛接響人無數，到底難傳太古音。」便下座。</p>
<p>示眾舉千巖和尚示眾云：「教中道：『一切賢聖皆以無為法而有差別。』釋迦老子兩箇舌頭，無明只有一箇舌頭，一切賢聖皆以無為法而無差別。」師云：「若道無差別，違了世尊；若道有差別，背了祖師。且畢竟如何即是？」眾競下語畢，師云：「兩段不同，收歸上科。向下文長，付在來日。」</p>
<p>示眾云：「諸仁者，切莫欣聖厭凡，捨垢取淨。若情存取捨、意生欣厭，盡是錯亂顛倒。須知極樂世界與無間地獄同一受用。何故？報緣虛假，真性無二。便恁麼去，猶是依他作解、障自悟門。且畢竟如何話會？」良久云：「止止不須說，我法玅難思。」</p>
<p>示眾云：「學道如登萬仞山，無依倚處好追攀。只須高步毘盧頂，方可全身入鬧藍。」復舉婆子燒庵話，師云：「者則語古今拈弄者極多，爭奈十箇五雙出他婆子圈繢不得。山僧不惜眉毛，也要諸方檢點。正恁麼時如何？肚饑要喫飯。」</p>
<p>示眾云：「即心即佛，開口成雙橛；非心非佛，無言落二三。不是心，不是佛，不是物。」喝一喝云：「罕逢穿耳客，多遇刻舟人。」</p>
<p>示眾，舉僧問趙州：「如何修行得不錯路？」州云：「識心見性是不錯路。」師云：「咄咄，是何言歟？大小趙州猶作座主見解。設有問山僧：『如何修行得不錯路』，但向他道：『驀直去。』」</p>
<p>示眾云：「本來是佛，何用他求？直下承當，埋沒自己。儻更遲疑，白雲萬里。」卓拄杖云：「子期去不返，浩浩良可悲。」復舉青原令石頭持書與南嶽讓和尚曰：「汝達書了速回，吾有箇鈯斧子與汝住山。」頭至彼，未呈書便問：「不慕諸聖、不重己靈時如何？」嶽曰：「子問太高生。何不向下問？」頭曰：「寧可永劫受沉淪，不從諸聖求解脫。」嶽便休。頭回，原問：「子返何速，書信達否？」頭曰：「書亦不通，信亦不達。去日蒙和尚許箇鈯斧子，祇今便請。」原垂一足，頭便禮拜。師云：「我要問石頭，既不慕諸聖、不重己靈，更討箇鈯斧子作麼？然雖如是，手執夜明符，幾箇知天曉？」</p>
<p>示眾，舉金峰因僧參禮峰云：「我有則語舉似汝，但不得錯會。」僧云：「請和尚舉。」峰豎起拂子，僧作聽勢，峰云：「錯會了也。」僧以目視峰而出，峰云：「雪上加霜。」虎丘云：「金峰垂鉤四海，只釣獰龍；者僧清波有路，未免貪他香餌。諸人還知金峰為人處麼？見月休觀指，歸家罷問程。」師云：「金峰剜肉作瘡，者僧隨邪逐惡，虎丘證龜成鱉。山僧路見不平，也只要正眼流通。殊不知金峰老漢擬舉拂子時蚤已自錯了也。」</p>
<p>示眾舉雲蓋安和尚問石霜：「萬戶俱閉即不問，萬戶俱開時如何？」霜云：「堂中事作麼生？」安云：「無人接得渠。」霜云：「道也太煞，只道得八成。」安云：「<span class='corr'>卻</span>請和尚道。」霜云：「無人識得渠。」師云：「兩箇漢絲來線去弄精魂。設有問：『堂中事作麼生？』但云：『分付維那打鐘著。』」</p>
<p>示眾舉古德云：「身口意清淨，是名佛出世；身口意不淨，即名佛滅度。」師云：「不著福智莊嚴，則身清淨；不談禪道佛法，則口清淨；不住靜照覺觀，則意清淨。」復云：「佛聻，切忌話墮時。」有僧出云：「恁麼則落空了也。」師云：「蒼天蒼天。」</p>
<p>示眾云：「法法皆備於己，切莫自生欣厭。隨時得座披衣，說甚萬年一念。」喝一喝。復舉雲峰因僧問：「如何是心地法門？」峰云：「不從人得。」僧云：「不從人得時如何？」峰云：「此去衡陽不遠。」妙喜云：「雲門即不然。如何是心地法門？不從人得。不從人得時如何？看腳下。」楚石和尚云：「或問天寧：『如何是心地法門？』『不從人得。』『不從人得時如何？』『早晨有粥，齋時有飯。』」師云：「設有人問山僧：『如何是心地法門？』『不從人得。』『不從人得時如何？』『佛國魔宮，天堂地獄。』」</p>
<p>示眾云：「處處真，處處真，塵塵盡是本來人。真實說時聲不見，正體堂堂沒卻身。既是正體堂堂，因甚道沒卻身？直饒玄會得，也是眼中塵。」復舉臨濟上堂云：「赤肉團上有一無位真人，常在汝等諸人面門出入，未證據者看看。」師云：「臨濟老漢漏逗了也。既是無位真人，因甚在赤肉團上？太煞粘牙綴齒。又說甚麼面門出入？雪上更加霜。諸仁者，若向者裏著得隻眼，捉敗古人，管取天下橫行。倘更躊躇……」拈拄杖云：「未證據者看看。」擲拄杖下座。</p>
<p>示眾舉興化云：「我昨日赴箇村齋，中途遇一陣卒風暴雨，<span class='corr'>卻</span>向古廟裏避得過。」師云：「山僧夜來入城，回至中途驀遇卒風暴雨，直得前不搆村、後不迭店，通身是雨，沒迴避處。且道古人是山僧是？試辨看。」</p>
<p>示眾舉甘贄行者入南泉設齋，黃檗為首座，行者請施財，座云：「財法二施，等無差別。」甘云：「恁麼道爭消得某甲嚫？」便將出去，須臾復入云：「請施財。」座云：「財法二施，等無差別。」甘便行嚫。師云：「甘贄行者大似暴富乞兒賣弄殘羹餿汁，黃檗老祖雖然深辨來風，於中猶欠一著在。爭如現前諸公，盡是家裏人，只說家裏話，更不起模作樣。正所謂有麝自然香，何必當風立？因齋慶讚又作麼生？」良久云：「洎合重說偈言。」</p>
<p>示眾舉《華嚴》云：「若有見正覺，解脫離諸漏。不著一切世，彼非正道眼。」師云：「蓋為我法未忘，情存取捨。若實無我，則無一切法。若無一切法，則無一切境界。若無一切境界，則無所依。若無所依，則無所住。若無所住，則全體法界。」復云：「咄咄，不得住在者裏。」</p>
<p>示眾舉洞山參雲門，門問：「近離甚處？」曰：「查渡。」云：「夏在甚處？」曰：「湖南報慈。」云：「幾時離彼？」曰：「八月二十五。」云：「放汝三頓棒。」山次日<span class='corr'>卻</span>上問訊：「昨日蒙和尚放三頓棒，不知過在甚處？」門云：「飯袋子，江西、湖南便恁麼去？」山於言下大悟。師云：「洞山雖悟，有屈難伸。諸仁者，還識雲門老漢麼？笙歌引出畫堂前，幾度醉遊明月下。」</p>
<p>示眾舉世尊一日陞座，大眾纔集，文殊白椎云：「諦觀法王法，法王法如是。」世尊便下座。師云：「世尊、文殊雖然唱隨合拍、縱奪可觀，若是激揚箇事，且緩緩。何故話在？」</p>
<p>示眾舉教中道：「玅性圓明，離諸名相。」師云：「釋迦老子恁麼說話，大似抱贓叫屈。秖如玅性豈不是名？圓明豈不是相？作麼生說箇離諸名相底道理？還有為釋迦老子作主者麼？出來與拄杖子相見。」</p>
<p>示眾舉般若多羅尊者因東印土國王請，齋次，王乃問：「諸人盡轉經，師何不轉？」祖曰：「貧道出息不隨眾緣，入息不居蘊界。常轉如是經，百千萬億卷，非但一卷、兩卷。」石屋和尚云：「諸禪德，尊者與麼答話，醫得眼前瘡，剜<span class='corr'>卻</span>心頭肉。若有問福源：『諸人皆轉經，長老因甚不轉？』只對他道：『白日窗前，清宵月下。要轉便轉，要罷便罷。』諸禪德，且道福灥與尊者還有優劣也無？若檢點得出，許你具一隻眼。」師云：「一人於理上偏枯，一人向事上著到。若要理事圓融，二大老敢保未在。作麼生得如理如事去？」乃顧侍者云：「裝香著。」復頌云：「事理融通真法界，塵中經卷等三千。呼童香爇金爐內，坐聽森羅萬象宣。」</p>
<p>示眾：「離<span class='corr'>卻</span>缾盤釵釧，真金不自外來。就乎酥酪醍醐，美味悉從中出。」喝一喝云：「毘婆尸佛蚤留心，直至如今不得玅。」復舉：「達磨大師云：『我本求心不求佛，拈一放一不是好手，了知三界空無物。將謂別有長處，不如端坐靜觀心，元來只在者裏。只此心心心是佛，依前錯認定盤星。』荷上座則不然，何用求心不求佛，須知三界非他物。若言端坐靜觀心，未免重添眼裏屑。」卓拄杖下座。</p>
<p>示眾舉保福云：「此事如擊石火、閃電光，搆得搆不得，未免喪身失命。」先師云：「保福大似徐六擔版。金粟不然，此事似地擎山，不知山之孤峻；如石含玉，不知玉之無瑕。搆得搆不得，不怕甕中走<span class='corr'>卻</span>鱉。」師云：「二大老激揚此事，何異五彩畫虛空，徒勞心力耳。豈不見道，若以譬喻而顯示，終無有喻能喻此。且畢竟如何？各各歸堂喫茶去。」</p>
<p>示眾問云：「離心意識參，絕凡聖路學。秖如離心意識作麼生參？」眾久不出，乃云：「禪非意想，立意乖宗；道絕功勛，建功失旨。所以道，靈光獨耀，迥脫根塵。要須句外承當，莫向言中取則。明眼漢，沒窠臼，有時轉山河大地歸自己，<span class='corr'>毋</span>意<span class='corr'>毋</span>必；有時轉自己歸山河大地，<span class='corr'>毋</span>固<span class='corr'>毋</span>我。物物頭頭全彰，塵塵剎剎大用。不落<span class='corr'>己</span>見外緣一句又作麼生道？」顧左右云：「座中盡是江南客，何用樽前唱鷓鴣？」擊拂子下座。</p>
<p>示眾云：「盡道迷因悟遣，誰知悟是迷根？直饒迷悟頓除，到此且居門外。何也？還家盡是兒孫事，祖父從來不出門。」</p>
<p>示眾云：「纖毫未盡遭魔罥，脫體無依在半途。且作麼生是到家底句？」良久云：「曾為浪子偏憐客，每向扁舟憶故人。」</p>
<p>示眾舉百丈一日侍馬祖行次，見一群埜鴨飛過，祖問云：「是甚麼？」丈曰：「埜鴨子。」云：「甚處去也？」曰：「飛過去也。」祖便扭丈鼻頭，丈負痛失聲，祖云：「又道飛過去也。」丈於言下有省。師云：「諸仁者，既是野鴨子飛去，因甚扭他百丈鼻頭？莫非物我不異，鼻頭便是野鴨子麼？恁麼見解，笑倒衲僧。既不然，百丈因甚悟去？山僧見處也要諸人共知。」拈拄杖云：「竿頭絲線從君弄，不犯清波意自殊。」卓一卓下座。</p>
<p>示眾舉先聖道：「在有破有，居空破空。二幻既除，中道不立。」師云：「先聖恁麼道，真所謂貧恨一身多。山僧即不然，有則同有，空則同空。隨流識性，觸處皆真。」喝一喝云：「出頭天外看，須是箇般人。」</p>
<p>示眾舉：「趙州因僧辭去，州曰：『有佛處不得住』，緇素分明；『無佛處急走過』，回途得玅；『三千里外，逢人不得錯舉』，枝蔓重生。僧云：『恁麼則不去也』，葛藤絆倒。州曰：『摘楊花，摘楊花』，本是釣魚船上客，卻來平地摝魚蝦。」</p>
<p>示眾舉雲門大師道：「古人因慈悲之故而有落草之談，隨語識人。若是出草之談，即不與麼。若與麼，便有重話會。」金粟先師云：「作麼生是出草之談？」以拄杖一時趁下。師云：「者正是落草之談。且如何是出草之談？劍去久矣，爾方刻舟。」</p>
<p>示眾云：「識得拄杖子，參學事<span class='corr'>畢</span>。」拈拄杖云：「看看，拄杖子吞卻乾坤大地了也。且道三世諸佛向甚麼處教化眾生？歷代祖師向甚麼處流通正眼？蠢動含靈向甚麼處俯仰屈伸？汝等諸人向甚麼處轉身吐氣？若是箇漢，聞恁麼舉，一肩擔荷得去，擎展一任擎展，提持一任提持，橫三豎四，無可不可。其或未然，進一步，被拄杖子迷卻路頭；退一步，被拄杖子截斷腳跟；擬開口，被拄杖子礙卻舌頭；不開口，被拄杖子換卻眼睛。諸兄弟，還識拄杖子麼？若也識得，參學事畢；若也未識，急須識取。他時後日，莫被拄杖子瞞。」連卓拄杖下座。</p>
<p>示眾云：「一二三四五六七，朝朝暮暮為君決。眉毛剔起好生參，見得分明秖半橛。那半橛，應自瞥。須信人間只一僧，畢竟天無第二月。機解亡，玄路絕。金烏夜半徹天飛，百草頭邊齊漏泄。」喝一喝。復舉僧問雲門：「不起一念，還有過也無？」門云：「須彌山。」師云：「者僧轉身無路，雲門觸處傍通。汝等若向未舉<span class='corr'>已</span>前薦得，管取天下橫行。其或未然，總被須彌山壓倒。山僧不惜眉毛，更為頌出。只要當人正眼開，何關起念不起念？韶陽拈出須彌盧，一擊虛空七八片。真堪<span class='corr'>羨</span>。剎剎塵塵達本鄉，縱橫順逆皆方便。」</p>
<p>示眾云：「連日因居士與山僧講四書，驀拈一章要山僧自講，被伊抑逼一上，不妨舉似大眾。顏淵喟然歎曰：『見箇甚麼道理？速道速道。仰之彌高，鑽之彌堅，水中捉月徒誇巧。瞻之在前，忽焉在後，覓即知君不可見。夫子循循然善誘人，向你道甚麼博我以文、約我以禮，依然錯認定盤星。欲罷不能，夜明簾外轉身難。既竭吾才，如有所立卓爾，還須更進竿頭步。雖欲從之，末由也<span class='corr'>已</span>，金鎖玄關擘不開。』諸兄弟，還知顏子落處麼？將成九仞之山，尚欠一簣之土。若到祖師門下，驀頭更與一拶，管取蓋天蓋地去也。山僧恁麼告報，汝等還揀辨得出麼？還緇素得明麼？若向者裏著得一隻眼，不用顧後瞻前，便請歸家穩坐。所以道，處處逢歸路，頭頭是故鄉；本來成現事，何必待思量？」喝一喝，卓拄杖下座。</p>
<p>示眾云：「眾生逐境生情，隨情造業，故爾業繫苦果。諸聖達境惟心，心體離念，所以萬德莊嚴。祗如衲僧分上又作麼生？」喝一喝云：「若是陶淵明，攢眉便歸去。」</p>
<p>示眾云：「覓心不得把心安，大丈夫兒豈自瞞？意氣不從天地得，真金須向火中看。所以道，垂鉤四海，只釣獰龍；格外談玄，為求知識。事是恁麼事，人須恁麼人。若是恁麼人，方明恁麼事。大眾，還知恁麼事麼？」乃卓拄杖云：「換骨洗腸重整頓，通身手眼更須參。」復舉天童密雲老祖因僧問：「如何是大事未明，如喪考妣？」祖云：「你是無主孤魂。」僧云：「既是大事<span class='corr'>已</span>明，因甚亦如喪考妣？」祖云：「惟吾獨尊。」師云：「天童老祖機輪轉處如杲日麗於中天，正所謂高低普應，事理齊彰。爭奈錯會者多？山僧不辭頌出，秖緣不識本爺孃，孤苦伶俜客路長。踏得自家田地穩，人間天上更無雙。」</p>
<p>因事示眾：「夜來枕上參，無上勝長者而謂我言：『知時不論理，論理不知時。』恍於言下大徹，得無諍三昧，入隨順世間法門。覺則儼然。姑記之，以俟明眼證焉。」</p>
<p>示眾乃拈拄杖云：「是則觸，非則背，直截示人人不會。萬象森羅一口吞，須彌倒卓虛空碎。」橫按拄杖云：「非不背，是不觸，拈來顛倒從君數。辭窮識盡髑髏乾，五五依然二十五。」卓拄杖云：「觸即背，背即觸，爍迦羅眼莫能睹。無言童子口喃喃，斑斕大蟲不是虎。」靠拄杖云：「拈卻觸，去<span class='corr'>卻</span>背，明眼人前何足貴。正體堂堂絕覆藏，見聞知覺真三昧。」復喝一喝。</p>
<p>示眾云：「如來涅槃心，祖師正法眼。一一露當陽，明明無隱諱。只要諸人略回光相，自著眼看，可以克證無生，頓超方便。不見水潦和尚參馬祖問：『佛法的的大意？』被祖攔胸踏倒，忽然大悟，起來呵呵大笑云：『百千法門，無量玅義，只向一毫頭上識得根源去。』諸兄弟，若恁麼豈不快哉？雖然如是，猶涉程途在。不涉程途一句又作麼生道？當臺寶鑑明如日，一亙晴空絕是非。」</p>
<p>示眾云：「釋迦老子道：『一切眾生具有如來智慧德相，但以妄想執著而不證得。』諸仁者，還知妄想執著麼？不但世間人我是非、塵勞煩惱是妄想執著，直饒念佛持咒、誦經禮懺也是妄想執著，持戒脩身、約教觀心也是妄想執著，六度萬行、迷悟因果也是妄想執著，安禪息慮、打七打五也是妄想執著，乃至綱宗玄要、賓主料揀、正偏回互、事理藏鋒，以要言之，總是妄想執著。且作麼生是智慧德相？還委悉麼？要知智慧德相，慎勿他求，但了妄想執著，便是智慧德相。秪如妄想執著又作麼生了？」乃拈拄杖云：「是柱不見柱，非柱不見柱。」卓一卓云：「是非<span class='corr'>已</span>去了，是非裏薦取。」</p>
<p>示眾舉永明大士云：「有禪有淨土，猶如戴角虎。現世為人師，當來成佛祖。有禪無淨土，十人九錯路。陰境忽現前，瞥爾隨他去。無禪有淨土，萬修萬人去。但得見彌陀，何愁不開悟？無禪無淨土，鐵床併銅柱。百劫與千生，沒箇人依怙。」師云：「永明老人恁麼激揚，大似拗曲作直，傍若無人。山僧則不然，有禪有淨土，常見堅且固。有禪無淨土，猶落在頂墮。無禪有淨土，戀筏何能渡。無禪無淨土，正體堂堂露。」卓拄杖云：「一踏鴻門兩扇開，還須更進竿頭步。」喝一喝。</p>
<p>受龍山監院介衡請示眾：「自慚德薄福緣慳，土面灰頭不記年。忽地使符天外至，無端推出在人前。所以道，欲識佛性義，當觀時節因緣。山僧晦跡城隍，杜門守拙，適承安吉州當道眾護法台翰下頒，以東禪古剎見招，既而辭讓，不及理應，曲顧時宜，只得將從上乃祖乃父用不盡的八字打開，布施現前大眾，不惟知源達本，只要正眼流通。」驀豎拂子召眾云：「還委悉麼？若向者裏見得徹去，又何必福城東際始見文殊、樓閣門開方參慈氏？直下如天普蓋，似地普擎，如日普照，如風普吹，頭頭物物闡揚，剎剎塵塵示現。」拈拄杖云：「看看，拄杖子化龍去也。際會風雲當此日，為霖為雨潤乾坤。」卓拄杖下座。</p>
</div>
<p class='juan'>侶巖荷禪師語錄卷之一</p>
</div><!-- end of div[@id='body'] -->
</body></html>