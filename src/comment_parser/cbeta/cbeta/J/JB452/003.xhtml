<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>侶巖荷禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>侶巖荷禪師語錄卷之三</p><p class="byline">侍者成純記錄</p>
<div class='div-other'><a id='mulu10' />
<p class='h1'>室中舉古</p>
<div class='div-orig'><p>殃崛摩羅尊者因持缽至一長者門，其家婦人正值產難，長者云：「瞿曇弟子，汝為至聖，當有何法，能免產難？」殃崛語長者曰：「我乍入道，未知此法。待我回問世尊，<span class='corr'>卻</span>來相告。」卻反白佛，佛告殃崛：「汝速去報言：『我從賢聖法來，未曾殺生。』」崛奉佛語，疾往告之，其婦得聞，當時分娩。</p>
</div>
<div class='div-commentary'><p style="margin-left:1em">尊者隨人起倒，世尊露面作竊，以致遞相鈍置。某若見問，持缽便行。何故？免得教壞人家男女。</p>
</div>
<div class='div-orig'><p>維摩會上，三十二菩薩各說不二法門。文殊云：「我於一切法無言無說，無示無識，離諸問答，是為菩薩入不二法門。」殊問維摩，維默然。殊讚曰：「乃至無有語言文字，是菩薩真入不二法門。」</p>
</div>
<div class='div-commentary'><p style="margin-left:1em">維摩默然，無本可據。文殊讚善，拗曲作直。若是不二法門，三生六十劫。</p>
</div>
<div class='div-orig'><p>大隨一日菴前偶見一龜，僧指問云：「一切眾生皮褁骨，因甚者箇眾生骨褁皮？」隨以草鞋覆<span class='corr'>卻</span>。</p>
</div>
<div class='div-commentary'><p style="margin-left:1em">艸鞋覆<span class='corr'>卻</span>，雖然坐斷千差，且無出身之路。我若見問，劈脊便棒。且道是皮耶？是骨耶？非但開卻者僧眼，亦免得諸人向形骸上著到。</p>
</div>
<div class='div-orig'><p>世尊臨入涅槃，文殊大士請佛再轉法輪。世尊咄曰：「文殊，吾四十九<span class='corr'>年</span>住世，未曾說著一字。汝請吾再轉法輪，是吾曾轉法輪耶？」</p>
</div>
<div class='div-commentary'><p style="margin-left:1em">善哉希有，聞所未聞。</p>
</div>
<div class='div-orig'><p>道吾因石霜問：「和尚百年後，有人問極則事，向他道甚麼？」吾喚沙彌：「添淨水著。」彌添水畢，吾謂霜曰：「問甚麼？」霜擬更問，吾便歸方丈。</p>
</div>
<div class='div-commentary'><p style="margin-left:1em">轉功就位，句不停機，換斗移星，絲來線去，還他道吾好手。若是極則事，敢保未在。不見道，平蕪盡處是青山，行人更在青山外。</p>
</div>
<div class='div-orig'><p>世尊初生，一手指天，一手指地，周行七步，目顧四方，自言：「天上天下，惟吾獨尊。」雲門云：「我當時若見，一棒打殺與狗子喫，貴圖天下太平。」</p>
</div>
<div class='div-commentary'><p style="margin-left:1em">黃面瞿曇放憨賣俏，不顧傍觀者哂。跛腳雲門路見不平，未免垛生招箭。檢點將來，二俱不了。何似荷上座，侵晨淨面，黃昏打眠，遇飯喫飯，遇茶喫茶，更不敢與諸昆仲牽枝引蔓。何故？道泰不傳天子敕，時清休唱太平歌。</p>
</div>
<div class='div-orig'><p>烏石食麵次有僧參，石引麵示之，僧便去。石至晚間首座：「新到在甚麼處？」座云：「當時便去了也。」石曰：「是即是，只得一橛。」</p>
</div>
<div class='div-commentary'><p style="margin-left:1em">烏石將機就機，太煞廉纖。者僧雖是一撥便轉，腳跟下好與三十拄杖。何故？不合上人家門戶。</p>
</div>
<div class='div-orig'><p>趙州一日因一婆子入齋堂曰：「者堂師僧俱是婆婆生底，惟有大孩兒忤逆不孝。」州纔舉首看，婆便出。</p>
</div>
<div class='div-commentary'><p style="margin-left:1em">婆子步步登高，不覺全身負墮。趙老顧後瞻前，未免當斷不斷。山僧若見恁麼道，但言：「更須識取阿爺始得。」管教者臭老婆慚惶無地。</p>
</div>
<div class='div-orig'><p>文殊菩薩一日令善財採藥曰：「是藥採將來。」善財遍觀大地，無不是藥，<span class='corr'>卻</span>來白云：「無有不是藥者。」曰：「是藥採將來。」善財遂與地上拈一莖艸度與文殊，殊接得示眾曰：「此藥能殺人，亦能活人。」</p>
</div>
<div class='div-commentary'><p style="margin-left:1em">善財握土成金，<span class='corr'>已</span>是通身泥水。文殊殺活全彰，可惜龍頭蛇尾。我若見道「無有不是藥者」，劈脊便棒。何故？若不揮劍，漁父棲巢。</p>
</div>
<div class='div-orig'><p>趙州到一菴主處問曰：「有麼有麼？」主豎起拳頭，州曰：「水淺不是泊舟處。」便行。又到一菴主處問，主亦豎起拳頭，州曰：「能縱能奪，能殺能活。」便作禮。</p>
</div>
<div class='div-commentary'><p style="margin-left:1em">「大小趙州洎被二菴主換<span class='corr'>卻</span>眼睛，山僧路見不平。」驀豎拳云：「能縱能奪，能殺能活。汝等諸人若便恁麼會去，一棒打折你驢腰。」</p>
</div>
<div class='div-orig'><p>南泉、歸宗、麻谷同去禮南陽國師，泉於路上畫一圓相云：「道得即去。」宗便於圓相中坐，谷作女人拜，泉云：「恁麼則不去也。」宗曰：「是甚麼心行？」泉乃喚回，更不去禮國師。</p>
</div>
<div class='div-commentary'><p style="margin-left:1em">南泉弄假偽真，歸宗將錯就錯，麻谷末上殷勤，未免隨邪逐惡。恁麼則不去也又作麼生？路遠夜長休把火，大家吹滅暗中行。</p>
</div>
<div class='div-orig'><p>雪峰因僧參次峰問：「甚處？」曰：「浙中。」云：「船來陸來？」曰：「二途俱不涉。」云：「爭得到者裏？」曰：「有甚麼隔礙？」峰打趁。十年後，僧復來，峰問：「甚處來？」曰：「湖南。」云：「湖南與此間相去多少？」曰：「不隔。」峰舉拂子云：「還隔者個麼？」曰：「若隔爭得到者裏？」峰亦打趁。其僧住後，每見人必詬罵雪峰。同行聞，特去相訪，遂與點破。其僧每於中夜焚香，向雪峰遙禮。</p>
</div>
<div class='div-commentary'><p style="margin-left:1em">雪峰老漢向萬仞崖前垂手，千尺井底救人，費盡腕頭氣力，洎合勞而無功。者僧三撘不回，亦似純鋼鑄就。末上因甚瓦解冰消去？敢問諸人淆訛在甚麼處？未到盡驚山險峻，曾來方識路高低。</p>
</div>
<div class='div-orig'><p>趙州因僧問：「如何是毘盧圓相？」曰：「自小出家，不曾眼花。」</p>
</div>
<div class='div-commentary'><p style="margin-left:1em">「大小趙州秖解全身遠害。若是入廛垂手，敢保未在。設有人問：『如何是毘盧圓相？』『碟兒大，碗兒小。』山僧恁麼答話，且道與古人還有優劣也無？」卓拄杖云：「梅須遜雪三分白，雪<span class='corr'>卻</span>輸梅一段香。」</p>
</div>
<div class='div-orig'><p>城東有一老姥，與佛同生，不欲見佛。每見佛來，即便回避。雖然如此，回顧東西總皆是佛。遂以手掩面，乃至十指掌中總皆是佛。</p>
</div>
<div class='div-commentary'><p style="margin-left:1em">老姥雖然氣宇如王，未免一生擔版。我即不然，任他佛來魔來，總與箇普同供養。何故？大海若不納，百川應倒流。</p>
</div>
<div class='div-orig'><p>趙州因尼問：「如何是密密意？」州於尼腕上捏一捏，尼云：「和尚猶有者箇在。」曰：「<span class='corr'>卻</span>是你有者箇在。」</p>
</div>
<div class='div-commentary'><p style="margin-left:1em">當時此尼若是箇人，但云：「眾眼難瞞。」管教者老漢藏身無地。</p>
</div>
<div class='div-orig'><p>昔有婆子供一僧，常令二八女子給侍。一日，令女子抱定云：「正恁麼時如何？」僧云：「枯木倚寒巖，三冬無暖氣。」女回舉似，婆婆云：「我二十年只供得箇俗漢。」遂遣僧去，燒卻菴。</p>
</div>
<div class='div-commentary'><p style="margin-left:1em">婆子雖有定亂之謀，且無容人之量。我若見僧恁麼道，更加一分供養。何故？為人須為徹。</p>
</div>
<div class='div-orig'><p>盤山云：「向上一路，千聖不傳。」慈明云：「向上一路，千聖不然。」玅喜云：「向上一路，熱碗鳴聲。」</p>
</div>
<div class='div-commentary'><p style="margin-left:1em">向上一路，步步踏著。</p>
</div>
<div class='div-orig'><p>昔有僧到曹溪時守衣缽，僧提起衣曰：「此是大庾嶺頭提不起底。」曰：「為甚在上座手裏？」僧無對。</p>
</div>
<div class='div-commentary'><p style="margin-left:1em">代云：「一任舉似諸方。」</p>
</div>
<div class='div-orig'><p>昔有老宿問一座主：「疏鈔解義，廣略如何？」曰：「鈔解疏，疏解經。」宿曰：「經解甚麼？」主無對。</p>
</div>
<div class='div-commentary'><p style="margin-left:1em">代云：「洎合錯下註腳。」</p>
</div>
<div class='div-orig'><p>長慶因僧問：「眾手淘金，誰是得者？」慶云：「有伎倆者得。」曰：「學人還得麼？」云：「太遠在。」</p>
</div>
<div class='div-commentary'><p style="margin-left:1em">別云：「無伎倆者得。」</p>
<p style="margin-left:1em">別後語云：「汝有伎倆在。」</p>
</div>
<div class='div-orig'><p>法眼問永明潛云：「教中道：隔壁聞釵釧聲，即名破戒。現前笙歌雜，還珠紫駢闐，且道是破不破？」明云：「好箇入路。」</p>
</div>
<div class='div-commentary'><p style="margin-left:1em">別云：「眼裏無筋一世貧。」</p>
</div>
<div class='div-orig'><p>菴提遮女問文殊：「明知生是不生之理，因甚卻被生死之所流轉？」殊云：「其力未充。」</p>
</div>
<div class='div-commentary'><p style="margin-left:1em">別云：「現大人相。」</p>
</div></div>
<div class='div-other'><a id='mulu11' />
<p class='h1'>頌古</p>
<div class='div-orig'><p style="margin-left:1em">世尊未離兜率，<span class='corr'>已</span>降皇宮；未出母胎，度人<span class='corr'>已</span>畢。</p>
</div>
<div class='div-commentary'><p>火裏蟭螟吞大象，雲中鐵鷂產泥牛。情枯執謝超三際，正體堂堂靡不周。</p>
</div>
<div class='div-orig'><p style="margin-left:1em">世尊拈華。</p>
</div>
<div class='div-commentary'><p>鹽自鹹兮蜜自甜，那堪矢上又加尖？拈花若謂傳心印，迦葉而今笑更添。</p>
</div>
<div class='div-orig'><p style="margin-left:1em">《經》云：「諸可還者自然非汝，不汝還者非汝而誰？」</p>
</div>
<div class='div-commentary'><p>從前汗馬渾閑事，罷<span class='corr'>卻</span>干戈百草頭。漢地不收秦不管，一身還有一身愁。</p>
</div>
<div class='div-orig'><p style="margin-left:1em">文殊令善財採藥。</p>
</div>
<div class='div-commentary'><p>門門有路透長安，滿目青黃豈易觀。了<span class='corr'>卻</span>從前三不是，文殊早被善財瞞。</p>
</div>
<div class='div-orig'><p style="margin-left:1em">經題火字。</p>
</div>
<div class='div-commentary'><p>文彩全彰鑑者稀，幾人於此辨端倪？十成好箇金剛鑽，攤向街頭賣與誰？</p>
</div>
<div class='div-orig'><p style="margin-left:1em">《維摩經》：「不斷煩惱而入涅槃。」</p>
</div>
<div class='div-commentary'><p>一二三四五六七，煩惱菩提是何物？風前剪斷葛藤窠，一言勘破維摩詰。</p>
</div>
<div class='div-orig'><p style="margin-left:1em">百丈野鴨子話。</p>
</div>
<div class='div-commentary'><p>湖光澹蕩碧天秋，父子相將草裏游。無限落花隨水去，不令人見轉風流。</p>
</div>
<div class='div-orig'><p style="margin-left:1em">臨濟示眾云：「大凡演唱宗乘，一句中須具三玄門，一玄門須具三要，有權有實，有照有用。」便下座。</p>
</div>
<div class='div-commentary'><p>羲皇畫卦亦奇哉，朕兆纔分理事該。若識五行顛倒用，吉凶禍福絕安排。</p>
</div>
<div class='div-orig'><p style="margin-left:1em">南院啐啄同時話。</p>
</div>
<div class='div-commentary'><p>箭鋒相拄芥投針，見處何如用處親？佛口蛇心風穴老，一言賺殺幾多人。</p>
</div>
<div class='div-orig'><p style="margin-left:1em">三聖云：「我逢即出，出則不為人。」興化云：「我逢人則不出，出即便為人。」</p>
</div>
<div class='div-commentary'><p>「出不出，為不為，明眼人前莫屎沸。便恁麼去絕商量，也是瞎驢趁大隊。」復云：「噁。」</p>
</div>
<div class='div-orig'><p style="margin-left:1em">趙州示眾云：「佛之一字吾不喜聞。」</p>
</div>
<div class='div-commentary'><p>碧天雲淡晚風寒，醉把瑤琴月下彈。將謂調高人不識，誰知自被指頭瞞。</p>
</div>
<div class='div-orig'><p style="margin-left:1em">臨濟示眾云：「我當時在黃檗先師處問佛法的的大意，三度被打，六十拄杖，如蒿枝拂相似。如今更思一頓，誰為下手？」時有僧出云：「某甲下手。」濟度拄杖與僧，僧擬接，濟便打。</p>
</div>
<div class='div-commentary'><p>白髮佳人憶嫁時，幾番含笑幾番悲。兒曹只解兒曹事，一段風流說向誰？</p>
</div>
<div class='div-orig'><p style="margin-left:1em">曹山因僧問：「子歸就父，為甚父全不顧？」山云：「理合如是。」僧云：「父子之情何在？」山云：「始見父子之情。」僧云：「如何是父子情？」山云：「刀斧斫不開。」</p>
</div>
<div class='div-commentary'><p>直下渾忘祖父尊，肯將知解論疏親。從教六國煙塵靜，須信乾坤奉一人。</p>
</div>
<div class='div-orig'><p style="margin-left:1em">應菴和尚問密菴傑：「如何是正法眼藏？」密菴云：「破砂盆。」</p>
</div>
<div class='div-commentary'><p>千聖欲名名不得，如何喚作破砂盆？呼童拋在江心裏，免累時人掛齒唇。</p>
</div>
<div class='div-orig'><p style="margin-left:1em">五祖演和尚示眾云：「譬如牛過窗櫺，頭角四蹄俱過了，因甚尾巴過不得？」</p>
</div>
<div class='div-commentary'><p>通身手眼通身縛，對境無心被境迷。歷遍千門併萬戶，依然鼻孔大頭垂。</p>
</div>
<div class='div-orig'><p style="margin-left:1em">法眼問永明律中道：「隔壁聞釵釧聲即名破戒，現前笙歌雜還，朱紫駢闐，且道是破不破？」明云：「好箇入路。」</p>
</div>
<div class='div-commentary'><p>蓋色騎聲一句子，五篇七聚實難詮。筆描菩薩火裏走，泥捏金剛水底眠。也無玅，也無玄，莫把封皮作信傳。</p>
</div>
<div class='div-orig'><p style="margin-left:1em">南泉因陸亙大夫問：「肇法師甚奇特，解道天地與我同根，萬物與我一體。」泉指庭前牡丹云：「時人見此一株花如夢相似。」</p>
</div>
<div class='div-commentary'><p>天地同根物不殊，僧俗何分釋與儒？庭花指出渾如夢，一片冰心在玉壺。</p>
</div>
<div class='div-orig'><p style="margin-left:1em">藥山因高沙彌住菴後一日歸來值雨，山云：「汝來也？」彌云：「是。」山云：「可煞濕？」彌云：「不打者鼓笛。」雲巖云：「皮也無，打甚麼鼓？」道吾云：「鼓也無，打甚麼皮？」山云：「今日大好一場曲調。」</p>
</div>
<div class='div-commentary'><p>畫船簫鼓泛清波，異口同聲唱哩囉。趙璧燕金未是貴，一家和氣值錢多。</p>
</div>
<div class='div-orig'><p style="margin-left:1em">無業國師云：「一毫頭凡聖情念不盡，未免入驢胎馬腹裏去。」白雲端和尚云：「設使一毫凡聖情念淨盡，亦未免入驢胎馬腹裏去。」</p>
</div>
<div class='div-commentary'><p>聖凡情解俱消盡，馬腹驢胎得自由。有意氣時添意氣，不風流處也風流。</p>
</div>
<div class='div-orig'><p style="margin-left:1em">芙蓉一日辭歸宗，宗云：「甚處去？」蓉云：「歸領去。」宗云：「子在此多年，裝束了上來，為子說一上佛法。」蓉結束了上去，宗云：「近前來。」蓉乃近前，宗云：「途中善為。」蓉聆此言，頓忘前解。</p>
</div>
<div class='div-commentary'><p>昧<span class='corr'>卻</span>自家珍寶，波波向外尋討。縱於言下知歸，未免隨人起倒。</p>
</div>
<div class='div-orig'><p style="margin-left:1em">大隨覆龜話。</p>
</div>
<div class='div-commentary'><p>皮褁骨兮骨褁皮，草鞋覆<span class='corr'>卻</span>露全軀。知音不用頻頻舉，脫體風流更有誰。</p>
</div>
<div class='div-orig'><p style="margin-left:1em">智門因僧問：「蓮花未出水時如何？」門云：「蓮花。」僧云：「出水後如何？」門云：「荷葉。」</p>
</div>
<div class='div-commentary'><p>蓮花荷葉一枝枝，出水何如未出時？透網金鱗頭戴角，[感*鳥][感*鳥]猶自守空池。</p>
</div>
<div class='div-orig'><p style="margin-left:1em">修山主因僧問：「劫火洞然，大千俱壞。未審者箇壞不壞？」修云：「不壞。」僧云：「因甚不壞？」修云：「為同大千。」</p>
</div>
<div class='div-commentary'><p>春來和氣氤氳，秋後霜風凜冽。任他節序遷移，甕裏何曾走鱉？</p>
</div>
<div class='div-orig'><p style="margin-left:1em">祥菴主示寂日拈拄杖示眾云：「古人到者裏為甚麼不肯住？」眾無對，乃云：「為他途路不得力。」復云：「畢竟如何？」以杖橫肩云：「楖栗橫擔不顧人，直入千峰萬峰去。」言畢而逝。</p>
</div>
<div class='div-commentary'><p>直入千峰與萬峰，依然只在半途中。當時若解歸家語，楖栗何須肩上橫？</p>
</div>
<div class='div-orig'><p style="margin-left:1em">臨濟因普化在僧堂前喫生菜，濟見云：「大似一頭驢。」化便作驢鳴，濟謂直歲云：「細抹草料著。」化云：「少室人不識，金陵又再來。臨濟一隻眼，到處為人開。」</p>
</div>
<div class='div-commentary'><p>脫珍反著破斕衫，驀遇知音滿面慚。陌上相逢山頂立，異途同轍到長安。</p>
</div>
<div class='div-orig'><p style="margin-left:1em">首山因僧問：「如何是佛？」山云：「新婦騎驢阿家牽。」</p>
</div>
<div class='div-commentary'><p>新婦愛騎驢，阿家牽了走。新婦與阿家，翻手及覆手。首山齒缺不闢風，逢人慣自揚家醜。</p>
</div>
<div class='div-orig'><p style="margin-left:1em">雲門因僧問：「如何是佛？」門云：「乾矢橛。」</p>
</div>
<div class='div-commentary'><p>風吹日炙露荒田，信手拈來作話傳。逐塊韓盧難辨的，終朝立在糞缸邊。</p>
</div>
<div class='div-orig'><p style="margin-left:1em">臨濟將示寂謂眾云：「吾滅後不得滅<span class='corr'>卻</span>我正法眼藏。」三聖云：「爭敢滅<span class='corr'>卻</span>和尚正法眼藏？」濟云：「<span class='corr'>已</span>後有人問你，向他道甚麼？」聖便喝，濟云：「誰知我正法眼藏向者瞎驢邊滅<span class='corr'>卻</span>。」言訖端坐而逝。</p>
</div>
<div class='div-commentary'><p>從來養子見生緣，末上慇懃更可憐。縱有黃金過北斗，好兒終不使爺錢。</p>
</div>
<div class='div-orig'><p style="margin-left:1em">百丈埜狐。</p>
</div>
<div class='div-commentary'><p>不落不昧同因果，墮脫都盧一野狐。無事晚來江上望，片帆隱隱夕暘初。</p>
</div>
<div class='div-orig'><p style="margin-left:1em">德山拓缽。</p>
</div>
<div class='div-commentary'><p>攀華意不在枝頭，攪亂群芳蜂蝶愁。暗裏偷香頻賣弄，<span class='corr'>卻</span>教骨肉翻成讎。</p>
</div>
<div class='div-orig'><p style="margin-left:1em">孚上座聞角聲有省。</p>
</div>
<div class='div-commentary'><p>情忘理極口難開，驀聽譙樓角催。撥轉上頭關捩子，月移花影入窗來。</p>
</div>
<div class='div-orig'><p style="margin-left:1em">臨濟問黃檗佛法大意，三度被打。</p>
</div>
<div class='div-commentary'><p>直下投身探虎穴，無依倚處肝腸裂。烏藤三頓拂蒿枝，父子不傳真秘訣。</p>
</div>
<div class='div-orig'><p style="margin-left:1em">後參大愚有省。</p>
</div>
<div class='div-commentary'><p>肋下還拳正眼開，豈從黃檗學將來？更言佛法無多子，<span class='corr'>卻</span>似晴空震地雷。</p>
</div>
<div class='div-orig'><p style="margin-left:1em">雲門放洞山三頓棒。</p>
</div>
<div class='div-commentary'><p>當日韶陽曾據令，電光影裏分邪正。都緣一鏃破三關，喪<span class='corr'>卻</span>洞山窮性命。</p>
</div>
<div class='div-orig'><p style="margin-left:1em">夾山參船子和尚。</p>
</div>
<div class='div-commentary'><p>落水點頭猶未瞥，覆舟自逝話難圓。相親唯有沙汀雁，夜宿蘆花兩岸邊。</p>
</div>
<div class='div-orig'><p style="margin-left:1em">長沙因僧問：「如何是上上人行履處？」沙云：「如死人眼。」曰：「上上人相見時如何？」沙云：「如死人手。」</p>
</div>
<div class='div-commentary'><p>從來作者遇知音，水入水兮金博金。鑑覺精純玄體昧，髑髏識盡眼初明。</p>
</div>
<div class='div-orig'><p style="margin-left:1em">央崛產難。</p>
</div>
<div class='div-commentary'><p>眾生惑業苦相隨，花不生空眼自迷。賢聖法來無障礙，分明一句示全提。</p>
</div>
<div class='div-orig'><p style="margin-left:1em">涅槃會上廣頞屠兒放下屠刀云：「我是千佛一數。」</p>
</div>
<div class='div-commentary'><p>放下屠刀云是佛，丈夫何故自甘屈？俊哉大集會魔王，百煉精金不變色。</p>
</div>
<div class='div-orig'><p style="margin-left:1em">女子出定。</p>
</div>
<div class='div-commentary'><p>同坐同行難比況，各人境界各人知。那伽本是真常性，動靜何曾有間時。</p>
</div>
<div class='div-orig'><p style="margin-left:1em">雲巖因道吾問：「大悲千手眼，阿那箇是正眼？」<span class='note-inline'>(云云)</span>。</p>
</div>
<div class='div-commentary'><p>遍體通身露一斑，頭頭總是自家顏。殿前幡影風移去，砌下花陰月送還。</p>
</div>
<div class='div-orig'><p style="margin-left:1em">黃檗示眾云：「汝等諸人盡是噇酒糟漢。」<span class='note-inline'>(云云)</span>。</p>
</div>
<div class='div-commentary'><p>參方要具參方眼，見地還須見地句。莫向他人行處行，丈夫自有沖霄志。</p>
</div>
<div class='div-orig'><p style="margin-left:1em">香嚴上樹。</p>
</div>
<div class='div-commentary'><p>本來成現豈多岐，何必將身掛樹枝？不得虎頭伸一問，婆心費盡有誰知？</p>
</div>
<div class='div-orig'><p style="margin-left:1em">趙州因僧問：「如何是祖師西來意？」州云：「庭前柏樹子。」</p>
</div>
<div class='div-commentary'><p>趙州不會西來意，卻把庭前柏樹推。懞懂禪流難辨別，又從柏樹上針錐。</p>
</div>
<div class='div-orig'><p style="margin-left:1em">趙州因僧問：「學人乍入叢林，乞師指示。」州云：「喫粥也未？」曰：「喫粥了也。」州云：「洗缽盂去。」僧於言下有省。</p>
</div>
<div class='div-commentary'><p>見利竿回應喫棒，現成公案復何疑？若從洗缽盂邊會，未免重添眼上眉。</p>
</div>
<div class='div-orig'><p style="margin-left:1em">趙州勘婆子語。</p>
</div>
<div class='div-commentary'><p>若然未透趙州關，箇裏當知行路難。婆子為伊勘破了，輕如毫末重如山。</p>
</div>
<div class='div-orig'><p style="margin-left:1em">趙州訪二菴主。</p>
</div>
<div class='div-commentary'><p>縱奪臨時顯大用，風馳電捲驗知音。而今欲識曾行處，八兩依前只半斤。</p>
</div>
<div class='div-orig'><p style="margin-left:1em">天王道悟禪師尋常云：「快活快活。」及至臨終乃叫：「苦苦。」又云：「閻羅王取我也。」院主問：「和尚當初被節度使拋在水中神色不動，如今何得恁麼地？」王推出枕子云：「汝道當初是如今是？」主無對，王乃趨寂。</p>
</div>
<div class='div-commentary'><p>樂則樂，苦則苦，五五從來二十五。百草頭邊徹一玄，方得名為主中主。</p>
</div>
<div class='div-orig'><p style="margin-left:1em">婆子燒菴話。</p>
</div>
<div class='div-commentary'><p>高山流水貴知音，黃葉休將認作金。自古為僧元不易，果然最毒婦人心。</p>
</div>
<div class='div-orig'><p style="margin-left:1em">雲門因僧問：「如何是西來意？」門云：「日裡看山。」</p>
</div>
<div class='div-commentary'><p>山從日裡看，一一無遮障。言下忽知歸，西來真榜樣。</p>
</div>
<div class='div-orig'><p style="margin-left:1em">玄沙因普請斫柴次見一虎，天龍曰：「和尚，虎。」沙云：「是汝虎。」歸院後，天龍問：「適來見虎，云：『是汝。』未審尊意如何？」沙云：「娑婆世界有四種極重事，若人透得，不妨出得陰界。」</p>
</div>
<div class='div-commentary'><p>鐵壁銀山一拶開，從教大地絕纖埃。令人常憶玄沙老，是汝之言實快哉。</p>
</div>
<div class='div-orig'><p style="margin-left:1em">玄沙三種病人語。</p>
</div>
<div class='div-commentary'><p>玄沙曲垂方便，瘖啞肓聾不薦。雲門雪上加霜，賺人墮坑落塹。</p>
</div>
<div class='div-orig'><p style="margin-left:1em">玄沙因僧禮拜次，沙云：「因我得禮你。」</p>
</div>
<div class='div-commentary'><p>因我得禮你，撥波而見水。虛空劄地崩，當下偷心死。</p>
</div>
<div class='div-orig'><p style="margin-left:1em">香林因僧問：「如何是衲衣下事？」林云：「臘月火燒山。」</p>
</div>
<div class='div-commentary'><p>臘月火燒山，香林露舊顏。本光瑞如此，大地沒遮攔。</p>
</div>
<div class='div-orig'><p style="margin-left:1em">高峰枕子因緣。</p>
</div>
<div class='div-commentary'><p>寤寐從教明歷歷，絕思量處費安排。翻身枕子驚殘夢，花影橫窗月上階。</p>
</div>
<div class='div-orig'><p style="margin-left:1em">疏山造塔話。</p>
</div>
<div class='div-commentary'><p>塔成面圓渾無縫，工價重拈驗作家。更有羅山多口老，賺他天下事如麻。</p>
</div>
<div class='div-orig'><p style="margin-left:1em">狗子無佛性話。</p>
</div>
<div class='div-commentary'><p>澄潭不許蒼龍蟠，烈燄偏容蚊蚋泊。利劍揮空海嶽昏，泥牛掣斷黃金索。</p>
</div>
<div class='div-orig'><p style="margin-left:1em">黃龍三關。</p>
</div>
<div class='div-commentary'><p>佛手驢腳與生緣，兔角龜毛一串穿。彷彿十成無價寶，依然不值半文錢。</p>
</div>
<div class='div-orig'><p style="margin-left:1em">本來面目話。</p>
</div>
<div class='div-commentary'><p>萬籟無聲泉石冷，長空雲散碧天寬。豁開兩眼看明月，莫似從前指上觀。</p>
</div>
<div class='div-orig'><p style="margin-left:1em">雪峰因入山採得一株木，其形似蛇，於背上題曰：「本自天然，不假彫琢。」寄長慶安禪師，安曰：「本色住山人，且無刀斧痕。」</p>
</div>
<div class='div-commentary'><p>本自生成不假彫，拈來特地驗同條。知音未肯重添足，留與諸方取次描。</p>
</div>
<div class='div-orig'><p style="margin-left:1em">高峰問眾：「盡大地是火坑，得何三昧不被燒卻？」</p>
</div>
<div class='div-commentary'><p>高峰老子多饒舌，大地從教火一團。透網金鱗猶滯水，果然身裏出門難。</p>
</div>
<div class='div-orig'><p style="margin-left:1em">未達境惟心，起種種分別。</p>
</div>
<div class='div-commentary'><p>境界自心現，迷妄生欣厭。而於一法中，起諸顛倒見。</p>
</div>
<div class='div-orig'><p style="margin-left:1em">達境惟心<span class='corr'>已</span>，分別即不生。</p>
</div>
<div class='div-commentary'><p>境界自心現，何欣復何厭？一切事尋常，莫起尋常見。</p>
</div>
<div class='div-orig'><p style="margin-left:1em">曹山問強上座：「佛真法身，猶若虛空，應物現形，如水中月。作麼生說箇應底道理？」曰：「如驢覷井。」<span class='note-inline'>(云云)</span>。</p>
</div>
<div class='div-commentary'><p>驢覷井兮井覷驢，渠今是我我非渠。長空月印千江水，遍界分形體自如。</p>
</div>
<div class='div-orig'><p style="margin-left:1em">瑞巖主人公話。</p>
</div>
<div class='div-commentary'><p>慚愧當年師彥老，自呼自諾機關少。逢人慣自說惺惺，直至而今猶未了。</p>
</div>
<div class='div-orig'><p style="margin-left:1em">黃龍南和尚垂語云：「鐘樓上念讚，床腳下種菜。」<span class='note-inline'>(云云)</span>。</p>
</div>
<div class='div-commentary'><p>床腳鐘樓事似麻，等閒拈出驗龍蛇。當塗虎踞行蹤絕，坐斷千岐始到家。</p>
</div>
<div class='div-orig'><p style="margin-left:1em">雲門因僧問：「樹凋葉落時如何？」門云：「體露金風。」</p>
</div>
<div class='div-commentary'><p>秋高氣爽神清暢，林木蕭疏眼界寬。若道金風全體露，雲門自覺骨毛寒。</p>
</div>
<div class='div-orig'><p style="margin-left:1em">百丈惟政禪師有老宿見日影透窗乃問云：「窗就日？日就窗？」政云：「長老房中有客，歸去好。」</p>
</div>
<div class='div-commentary'><p>窗就日兮日就窗，前塵不了費商量。房中有客還歸去，歸到無歸始見常。</p>
</div>
<div class='div-orig'><p style="margin-left:1em">甘贄行者入南泉設齋<span class='note-inline'>(云云)</span>。</p>
</div>
<div class='div-commentary'><p>知音何在口喃喃，眨上眉毛即不堪。可怪俗流無道理，卻來者裏顯顢頇。</p>
</div>
<div class='div-orig'><p style="margin-left:1em">巖頭因沙汰甘贄家過夏補衣次，贄行過，頭以針作劄勢，贄遂整衣欲謝，妻問曰：「作甚麼？」贄云：「說不得。」妻曰：「也要大家知。」贄舉前話，妻云：「此去三十年，須知一回飲水一回噎。」女子聞云：「誰知盡大地人性命被奯上座劄將去也。」</p>
</div>
<div class='div-commentary'><p>針尖頭上露鋒鋩，大地從教不覆藏。粉骨碎身誰會得，令他婦女費商量。</p>
</div>
<div class='div-orig'><p style="margin-left:1em">古德油餈。</p>
</div>
<div class='div-commentary'><p>到庄喫油餈，足不離方丈。可憐眼撘[睊-月+虫]，特地尋模樣。</p>
</div>
<div class='div-orig'><p style="margin-left:1em">倩女離魂話。</p>
</div>
<div class='div-commentary'><p>與郎分袂侍郎行，一對鴛鴦畫不成。枕上夢回春漏寂，透簾斜月照孤衾。</p>
</div>
<div class='div-orig'><p style="margin-left:1em">天童密祖因僧問：「猛虎以肉為命，因甚不食其子？」童云：「自肉食不盡。」</p>
</div>
<div class='div-commentary'><p>野猿抱子歸青嶂，幽鳥啣花過碧岑。滿目風光皆自得，了無遺法累兒孫。</p>
</div>
<div class='div-orig'><p style="margin-left:1em">天岸老和尚因居士問：「一國之中尚有語音不對，十方世界數若微塵，如何是世界不異底的的句？」岸云：「諸惡莫作，眾善奉行。」</p>
</div>
<div class='div-commentary'><p>諸惡莫作，眾善奉行。他方此土，歷歷分明。了知解語非干舌，始識家家觀世音。的的句，為施陳，霜天月夜擣衣聲。</p>
</div>
<div class='div-orig'><p style="margin-left:1em">天岸老和尚因僧問：「教中道：『二諦融通三昧印。』如何是真諦？」岸云：「殺狗屠牛。」僧云：「如何是俗諦？」岸云：「成佛作祖。」僧云：「作麼生融通？」岸云：「屠兒成佛。」</p>
</div>
<div class='div-commentary'><p>觸目玄黃理事均，那堪更問俗和真？還他作者無分別，信手拈來著著親。</p>
</div>
<div class='div-orig'><p style="margin-left:1em">演教寺禮大悲懺，偶丐婦攜童子至，眾云：「觀世音菩薩來也。」將到壇前，知事者趁出。有問云：「終日翹勤頂禮菩薩，及乎菩薩到來因甚趁出？」眾無對。</p>
</div>
<div class='div-commentary'><p style="margin-left:1em">師代云：「恐諸人執藥成病。」</p>
<p>欲登彼岸應須渡，既到當知勿用舟。若是執迷仍戀筏，依然不免溺中流。</p>
</div></div>
</div><!-- end of div[@id='body'] -->
</body></html>