<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>草堂耨雲實禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>草堂耨雲實禪師語錄卷之二</p><p class="byline">嗣法門人寂訥等編</p>
<div class='div-other'><a id='mulu8' />
<p class='h1'>示眾</p><p>示眾舉龐居士問馬大師不昧本來人請師高著眼馬師直下覷士云一種沒絃琴唯師彈得妙馬師直上覷士禮拜馬師歸方丈士隨至方丈云適來弄巧成拙師云且那裡是他弄巧成拙處出來打出來打良久無出便歸方丈。</p>
<p>示眾盤山道向上一路千聖不傳慈明道向上一路千聖不然草堂則不然向上一路千聖熱顢且與古人是同是別明眼衲僧試檢點看。</p>
<p>出隊歸示眾舉五祖演出隊歸示眾云出隊半個月眼不見鼻孔失卻祖師禪拾得個骨董且道向甚麼處著一分奉釋迦牟尼佛一分奉多寶佛塔師云草堂也出隊一個月鼻孔不離上唇祖師不離腳下連途拾得個骨董料想無人酬價有麼有麼草堂今日失利。</p>
</div>
<div class='div-other'><a id='mulu9' />
<p class='h1'>機緣</p><p>晚課畢一僧道叉手一僧道合掌如此論之不<span class='corr'>已</span>師喚進方丈云叉手也不是合掌也不是不叉不合總都不是且如何即是二僧無語師頌云合掌叉手把柳放柳一狀領過南辰北斗。</p>
<p>同官人喫茶次官云學生喜底是禪師云貧道最不喜禪官云以何為業師豎拳云單單只有者個官罔措。</p>
<p>一僧請指月錄師云請即不無你作麼酬價僧云得師云不作貴賤得個甚麼僧擬議師叱出。</p>
<p>僧參師云那邊來僧云峨眉來師云見普賢麼僧云見師云對你說甚麼僧云問候和尚師云行者將茶與者僧喫。</p>
<p>師訪壽山和尚壽云昨夜不曾睡得師云作甚麼來壽云月明似晝師云和尚猶被他惑。</p>
<p>僧參師云那邊來僧云京師師云京師出大黃有麼僧云伏惟和尚珍重師云行腳事作麼生僧云鞋破也師云苦。</p>
<p>師一夕江邊閒遊見二僧師問云在此作麼僧云翫水師云水深多少僧無語師云淹。</p>
<p>師舉趙州訪二庵主公案一僧云總為老婆心切師云你答老僧語答趙州語僧無語師云老僧失利。</p>
</div>
<div class='div-other'><a id='mulu10' />
<p class='h1'>拈古</p>
<div class='div-orig'><p>舉保壽開堂三聖推出一僧壽便打聖云與麼為人非但瞎卻者僧眼瞎卻鎮州一城人眼在壽歸方丈。</p>
</div>
<div class='div-commentary'><p style="margin-left:2em">拈云一人有迅雷掣電之機一人有摧鋒折箭之能要扶臨濟宗風少者兩個漢不得且者僧還具眼也未。</p>
</div>
<div class='div-orig'><p>舉芭蕉示眾云你有拄杖子與你拄杖子你無拄杖子奪你拄杖子溈山云你無拄杖子與你拄杖子你有拄杖子奪你拄杖子。</p>
</div>
<div class='div-commentary'><p style="margin-left:2em">拈云二大老一人言中有響一人句裏藏鋒檢點將來未免將錯就錯山僧見處也要諸人共知你有拄杖子有條攀條你無拄杖子無條攀例還會麼。</p>
</div>
<div class='div-orig'><p>舉汾陽示眾云識得拄杖子行腳事畢。</p>
</div>
<div class='div-commentary'><p style="margin-left:2em">拈云艸堂則不然識得拄杖子更參三十年。</p>
</div>
<div class='div-orig'><p>舉崔禪陞堂拈拄杖云出來打出來打時有僧出云崔禪聻崔擲拄杖歸方丈。</p>
</div>
<div class='div-commentary'><p style="margin-left:2em">拈云崔禪可謂八面威風總被者僧折倒了也若是艸堂則不然只今莫有恁麼人若有待出劈脊便棒且利害在甚麼處。</p>
</div>
<div class='div-orig'><p>舉世尊因文殊起佛見法見被世尊威神攝向二鐵圍山。</p>
</div>
<div class='div-commentary'><p style="margin-left:2em">拈云世尊與麼道且甚處是二鐵圍山還檢點得出麼草堂者裡若有起佛見法見總不教動著何故但得雪消去自然春到來。</p>
</div>
<div class='div-orig'><p>舉太原孚上座因保福簽瓜次福云道得即與瓜喫孚云把將來福度與一片孚接得便行。</p>
</div>
<div class='div-commentary'><p style="margin-left:2em">拈云道與不道且置只如保福相為在甚麼處直饒接得便行也是貧兒遇餿飯。</p>
</div>
<div class='div-orig'><p>舉慧寂禪師問僧甚處來僧云廬山師云曾到五老峰麼僧云不曾師云汝不曾遊廬山。</p>
</div>
<div class='div-commentary'><p style="margin-left:2em">拈云慧寂直下拈提者僧當面錯過釗與不到總未免欠下艸鞋錢即今莫有道得者麼屈指云一二三四五。</p>
</div>
<div class='div-orig'><p>舉雪峰示眾云盡大地撮來如栗米粒大拋向諸人面前漆桶不會打鼓普請看。</p>
</div>
<div class='div-commentary'><p style="margin-left:2em">拈云雪老雖有展天縮地之能要且跳不出者個格子還會麼打鼓普請看。</p>
</div>
<div class='div-orig'><p>舉迦葉一日踏泥次有一沙彌問尊者何乃自為葉云我若不為誰為我為。</p>
</div>
<div class='div-commentary'><p style="margin-left:2em">拈云尊者泥裏有刺沙彌眼底添塵艸堂若踏泥時有問和尚何乃自為秖道我若不為誰為我為且道還有同異也無。</p>
</div>
<div class='div-orig'><p>舉趙州到一庵主處問有麼有麼主豎起拳州云水淺不是泊船處又到一庵主亦如前問主亦豎拳州云能殺能活能縱能奪便禮拜。</p>
</div>
<div class='div-commentary'><p style="margin-left:2em">拈云一般豎拳為甚肯一不肯一還識趙州麼截取老僧頭去。</p>
</div>
<div class='div-orig'><p>舉梁武帝問達磨如何是聖諦第一義磨云廓然無聖帝云對朕者誰磨云不識帝不契。</p>
</div>
<div class='div-commentary'><p style="margin-left:2em">拈云識與不識爭柰第一義諦何正眼看來<span class='corr'>已</span>成滯貨若非佛心天子大難大難。</p>
</div>
<div class='div-orig'><p>舉六祖大師云不思善不思惡阿那個是明上座本來面目明悟入。</p>
</div>
<div class='div-commentary'><p style="margin-left:2em">拈云葛藤且置明上座悟個甚麼咄也是盲人摸象。</p>
</div>
<div class='div-orig'><p>舉陸亙大夫問南泉弟子家中有一片石也曾坐也曾臥擬鐫作佛得麼泉云得陸云莫不得麼泉云不得不得。</p>
</div>
<div class='div-commentary'><p style="margin-left:2em">拈云大好一尊佛被王老師推在萬丈枯井直饒見去未免證龜成鱉頌曰得與不得澄潭皎月擬議承當眼中著屑。</p>
</div>
<div class='div-orig'><p>舉僧問趙州萬法歸一一歸何處州云我在青州做領布衫重七斤。</p>
</div>
<div class='div-commentary'><p style="margin-left:2em">拈云美則美矣只是無人酬價即今莫有酬價者麼試出來道看。</p>
</div>
<div class='div-orig'><p>舉天童悟上堂云擬欲參禪圖脫生死<span class='corr'>已</span>錯了也不擬參禪圖脫生死又錯了也敢問眾兄弟合作麼生得不錯去咄洎合停囚長智。</p>
</div>
<div class='div-commentary'><p style="margin-left:2em">拈云擬欲參禪錯了也不擬參禪又錯了也畢竟作麼生錯。</p>
</div>
<div class='div-orig'><p>舉昭覺醉和尚因僧問正恁麼時如何師驀面一唾僧云謝和尚指示師云你又裨販我了其僧有省。</p>
</div>
<div class='div-commentary'><p style="margin-left:2em">拈云者僧當面無著慚惶雖然省去忤逆聞雷。</p>
</div></div>
<div class='div-other'><a id='mulu11' />
<p class='h1'>頌古</p>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>纔出包胎露爪牙草窠輥出爛冬瓜葛藤總自難收拾攪亂禪林事似麻。</p>
</div>
<div class='div-orig'><p style="margin-left:2em">世尊睹明星。</p>
</div>
<div class='div-commentary'><p>從來日月與明星自古居諸無舊新堪笑瞿曇不守分檯頭一見失雙睛。</p>
</div>
<div class='div-orig'><p style="margin-left:2em">拈花。</p>
</div>
<div class='div-commentary'><p>惱恨瞿曇不善藏等閒出手賺人忙引得毒龍生武子至今狼籍在荒塘。</p>
</div>
<div class='div-orig'><p style="margin-left:2em">五通僊人。</p>
</div>
<div class='div-commentary'><p>叫一聲兮應一聲官錢私債盡還伸可憐誰是當家子畢竟如何那一通。</p>
</div>
<div class='div-orig'><p style="margin-left:2em">外道問定不定法。</p>
</div>
<div class='div-commentary'><p>昨日定兮今不定瞎眼老婆見古鏡直饒見得以何為不如打破容顏正。</p>
</div>
<div class='div-orig'><p style="margin-left:2em">傅大師見梁武帝。</p>
</div>
<div class='div-commentary'><p>道冠儒履佛袈裟曾聞種豆不生麻杜撰維摩徒賣俏未免添人兩眼沙。</p>
</div>
<div class='div-orig'><p style="margin-left:2em">靈雲桃花。</p>
</div>
<div class='div-commentary'><p>一年一度一花開影落靈雲眼底埃引得遊蜂隨上下尋香逐臭幾曾迴。</p>
</div>
<div class='div-orig'><p style="margin-left:2em">瑯琊有句無句。</p>
</div>
<div class='div-commentary'><p>三千里外尋知<span class='corr'>己</span>賣了布單過石橋一夜思量無著處天明樹倒有柴燒。</p>
</div>
<div class='div-orig'><p style="margin-left:2em">狗子佛性有無。</p>
</div>
<div class='div-commentary'><p>一口兩舌呼驢喚馬有無不立碓嘴生花。</p>
</div>
<div class='div-orig'><p style="margin-left:2em">僧問雲門如何是佛曰乾屎橛。</p>
</div>
<div class='div-commentary'><p>如何是佛乾屎橛三十人打鼓四十人拉拽一拽拽到梵王家滿城都是白拈賊。</p>
</div>
<div class='div-orig'><p style="margin-left:2em">僧問玄沙如何是親切底事曰我是謝三郎。</p>
</div>
<div class='div-commentary'><p>親切答來知不知梧桐棲老鳳凰枝閃電龍門遭點額霜天明月落前溪。</p>
</div>
<div class='div-orig'><p style="margin-left:2em">僧問雲門如何是和尚家風曰門外有讀書人來報。</p>
</div>
<div class='div-commentary'><p>韶陽施設有家風卻與諸方大不同一語等閒相借問報云門外讀書公。</p>
</div>
<div class='div-orig'><p style="margin-left:2em">僧問雲門如何是一代時教曰對一說。</p>
</div>
<div class='div-commentary'><p>對一說五千餘言都漏洩海底泥牛啣月走巖前石虎嚼生鐵。</p>
</div>
<div class='div-orig'><p style="margin-left:2em">僧問雲門如何是啐啄之機曰響。</p>
</div>
<div class='div-commentary'><p>啐啄之機響字酬武陵公子駕扁舟忽然一陣滂沱雨脫下衣冠上酒樓。</p>
</div>
<div class='div-orig'><p style="margin-left:2em">僧問趙州道人相見時如何曰陳漆器。</p>
</div>
<div class='div-commentary'><p>作家相見事如何雪嶺寒梅漏洩多惟有趙州陳漆器洞庭秋月葬洪波。</p>
</div>
<div class='div-orig'><p style="margin-left:2em">僧問雲門如何是透法身句曰北斗裏藏身。</p>
</div>
<div class='div-commentary'><p>北斗藏身沒蹤跡沒蹤跡處莫藏身拶透韶陽親切句新羅日午打三更。</p>
</div>
<div class='div-orig'><p style="margin-left:2em">僧問雲門如何是諸佛出身處曰東山水上行。</p>
</div>
<div class='div-commentary'><p>蠱毒之家水莫嘗一聲畫鼓振南唐當時曾破崑山玉石女無夫生得郎。</p>
</div>
<div class='div-orig'><p style="margin-left:2em">雲門示眾曰讀書千卷紙上語。</p>
</div>
<div class='div-commentary'><p>撥草瞻風海上遊腰纏萬貫上楊州不因舊閣閒田地今日如何方始休。</p>
</div>
<div class='div-orig'><p style="margin-left:2em">五祖演不是道。</p>
</div>
<div class='div-commentary'><p>落霞孤鶩一齊飛家破人亡說向誰雲凈天空何處去到頭依舊覓山歸。</p>
</div>
<div class='div-orig'><p style="margin-left:2em">僧問風穴如何是清淨法身曰金沙灘頭馬郎婦。</p>
</div>
<div class='div-commentary'><p>昨夜相逢在斗牛紫羅帳裏掛燈毬美如西子離宮闕嬌似楊妃下玉樓。</p>
</div>
<div class='div-orig'><p style="margin-left:2em">僧問風穴如何是佛曰杖林山下竹筋鞭。</p>
</div>
<div class='div-commentary'><p>杖林山下竹筋鞭擊碎須彌月在天路上行人雖著力誰家灶裏火無煙。</p>
</div>
<div class='div-orig'><p style="margin-left:2em">秘魔擎叉。</p>
</div>
<div class='div-commentary'><p>阿師無計日擎杈不用真杈與妄杈可笑兩杈俱失了人來問著手撾沙。</p>
</div>
<div class='div-orig'><p style="margin-left:2em">鳥窠吹布毛。</p>
</div>
<div class='div-commentary'><p>地下人兒樹上棲風流到底不如斯布毛吹起雖然翮也要隄防折一枝。</p>
</div>
<div class='div-orig'><p style="margin-left:2em">婆子燒庵。</p>
</div>
<div class='div-commentary'><p>落花有意隨流水流水無心戀落花遣出燒庵天黑了可憐今夜歇誰家。</p>
</div>
<div class='div-orig'><p style="margin-left:2em">普化搖鈴。</p>
</div>
<div class='div-commentary'><p>顛不顛兮風不風鐸聲搖動太虛空至今落下無人掃反累叢林撞夜鐘。</p>
</div>
<div class='div-orig'><p style="margin-left:2em">王常侍參睦州。</p>
</div>
<div class='div-commentary'><p>人也困來馬也困堂前露柱總不困因而思量入院遲險被睦州打一頓。</p>
</div>
<div class='div-orig'><p style="margin-left:2em">三聖透網金鱗。</p>
</div>
<div class='div-commentary'><p>漫天說價讓三聖就地還錢是雪峰買賣不成人義在憑何只管鬧鬨鬨。</p>
</div>
<div class='div-orig'><p style="margin-left:2em">洞山麻三斤。</p>
</div>
<div class='div-commentary'><p>洞山老漢嘴皮輕三斤麻絲鼓成繩繫綴娑婆入無數至今不得出曹門。</p>
</div>
<div class='div-orig'><p style="margin-left:2em">禾山打鼓。</p>
</div>
<div class='div-commentary'><p>禾山打鼓秘魔擎杈一般瀟灑何必論他。</p>
</div>
<div class='div-orig'><p style="margin-left:2em">經首。[米-木+八]</p>
</div>
<div class='div-commentary'><p>以不以兮八不八秘圓三藏了無法碧眼胡僧認不真至今狼籍遍天下。</p>
</div>
<div class='div-orig'><p style="margin-left:2em">黃龍三關。</p>
</div>
<div class='div-commentary'><p>生緣驢腳佛手拈來端的恰好走起踏破虛空管教受用不了。</p>
</div>
<div class='div-orig'><p style="margin-left:2em">臨濟四喝。</p>
</div>
<div class='div-commentary'><p>有時一喝獅子子威風到底不如你千妖百怪走山川露柱燈籠無處避。</p>
<p>有時一喝劍光裡橫屍萬里誰敢擬樅然排下太虛空業<span class='corr'>已</span>令他迸出髓。</p>
<p>有時一喝草轟轟森羅萬象絕形蹤憑渠定就超方作大海也須血染紅。</p>
<p>有時一喝不用用古今公案許多頌任他千佛亂如麻烜赫兒郎未敢動。</p>
</div></div>
<div class='div-other'><a id='mulu12' />
<p class='h1'>牧牛頌</p>
<div class='div-other'><a id='mulu13' />
<p class='h2'>未牧</p><p style="text-indent:0em" class="lg-abnormal"><div class='lg-row'>烏那影裏一聲哮疊壁重重去路遙轉盻復經楊柳岸泥蹤井井犯佳苗</div>
</p></div>
<div class='div-other'><a id='mulu14' />
<p class='h2'>初調</p><p style="text-indent:0em" class="lg-abnormal"><div class='lg-row'>遼天鼻孔引繩穿劣性徐徐漫著鞭自此無容雲外臥者回爭敢放低牽</div>
</p></div>
<div class='div-other'><a id='mulu15' />
<p class='h2'>受制</p><p style="text-indent:0em" class="lg-abnormal"><div class='lg-row'>從今不受苦奔馳異路溪山在處隨明月蘆花休借問堂堂慶快渾忘疲</div>
</p></div>
<div class='div-other'><a id='mulu16' />
<p class='h2'>回首</p><p style="text-indent:0em" class="lg-abnormal"><div class='lg-row'>昂昂氣岸喚回頭一段狂心漸次柔微把鞭繩輕放下忻然未許外拘留</div>
</p></div>
<div class='div-other'><a id='mulu17' />
<p class='h2'>馴伏</p><p style="text-indent:0em" class="lg-abnormal"><div class='lg-row'>繩頭拋在綠楊煙任牧東西適自然放曠且隨天地老縱橫得意不須牽</div>
</p></div>
<div class='div-other'><a id='mulu18' />
<p class='h2'>無礙</p><p style="text-indent:0em" class="lg-abnormal"><div class='lg-row'>中心逆順總如如任性優游何所拘物我相忘無個事一聲鐵笛響于于</div>
</p></div>
<div class='div-other'><a id='mulu19' />
<p class='h2'>任運</p><p style="text-indent:0em" class="lg-abnormal"><div class='lg-row'>出沒隨分宇宙中何妨野岸草葺葺饑餐渴飲家常事桑海從今自淡濃</div>
</p></div>
<div class='div-other'><a id='mulu20' />
<p class='h2'>相忘</p><p style="text-indent:0em" class="lg-abnormal"><div class='lg-row'>形聲落落渾忘功格外風流絕異同綠水青山留不住浩然娛我任西東</div>
</p></div>
<div class='div-other'><a id='mulu21' />
<p class='h2'>獨照</p><p style="text-indent:0em" class="lg-abnormal"><div class='lg-row'>那畔生涯信自閒施張垂手白雲間無生曲唱青霄外喚醒蒼雲踏破關</div>
</p></div>
<div class='div-other'><a id='mulu22' />
<p class='h2'>雙泯</p><p style="text-indent:0em" class="lg-abnormal"><div class='lg-row'>去留無礙亦無蹤一道寒光映碧空但識其中端的青黃花翠竹各叢叢</div>
</p></div></div>
<div class='div-other'><a id='mulu23' />
<p class='h1'>分燈</p>
<div class='div-other'><a id='mulu24' />
<p class='h2'>揮指德成</p><p style="text-indent:0em" class="lg-abnormal"><div class='lg-row'>法法法無法無法法亦無付汝無無法依樣畫葫蘆</div>
</p></div>
<div class='div-other'><a id='mulu25' />
<p class='h2'>佛敏寂訥</p><p style="text-indent:0em" class="lg-abnormal"><div class='lg-row'>侍吾久也<span class='corr'>已</span>成功會合機緣掌上轟七尺烏藤分付去五湖四海毒魚龍</div>
</p></div>
<div class='div-other'><a id='mulu26' />
<p class='h2'>載空照滿</p><p style="text-indent:0em" class="lg-abnormal"><div class='lg-row'>歷遍雲山叩艸堂喝聲未絕<span class='corr'>已</span>承當缽囊兩手親分付遇虎逢龍始自張</div>
</p></div>
<div class='div-other'><a id='mulu27' />
<p class='h2'>體真思能</p><p style="text-indent:0em" class="lg-abnormal"><div class='lg-row'>捉得終南一隻虎爪牙養就堪當努而今放出三門去吼震山河壯帝都</div>
</p></div>
<div class='div-other'><a id='mulu28' />
<p class='h2'>穎如宗貴</p><p style="text-indent:0em" class="lg-abnormal"><div class='lg-row'>兩次腰包入草堂口頭不住問家鄉而今頓了江湖債一钁生涯宇宙長</div>
</p></div>
<div class='div-other'><a id='mulu29' />
<p class='h2'>遐齡海福</p><p style="text-indent:0em" class="lg-abnormal"><div class='lg-row'>心印傳來狀似牛老僧一向謹存收而今付與闍黎去犁耙春風拽不休</div>
</p></div>
<div class='div-other'><a id='mulu30' />
<p class='h2'>無礙祖哲</p><p style="text-indent:0em" class="lg-abnormal"><div class='lg-row'>草堂養得小獅兒放出令人徹大機任是佛魔並祖父都於爪下喪全威</div>
</p></div>
<div class='div-other'><a id='mulu31' />
<p class='h2'>三賢乾維</p><p style="text-indent:0em" class="lg-abnormal"><div class='lg-row'>闍黎入室扣安康勘驗機緣手腳忙一喝翻身拂袖去橫開臭口罵諸方</div>
</p></div>
<div class='div-other'><a id='mulu32' />
<p class='h2'>三大乾寬</p><p style="text-indent:0em" class="lg-abnormal"><div class='lg-row'>踏破芒鞋山水窮相逢一摑始融通龜毛拂有騰龍勢佛祖從今立下風</div>
</p></div>
<div class='div-other'><a id='mulu33' />
<p class='h2'>爾聞空宣</p><p style="text-indent:0em" class="lg-abnormal"><div class='lg-row'>禹門三級勢無窮氣岸頻吞萬象空撥轉蘆頭輕一拶興雲布雨太蒼中</div>
</p></div>
<div class='div-other'><a id='mulu34' />
<p class='h2'>自明海珀</p><p style="text-indent:0em" class="lg-abnormal"><div class='lg-row'>伸手縮拳是甚麼話頭落也見淆訛龜毛繩鎖千江月十聖三賢總柰何</div>
</p></div>
<div class='div-other'><a id='mulu35' />
<p class='h2'>佛裔空宗</p><p style="text-indent:0em" class="lg-abnormal"><div class='lg-row'>草堂出個小頭陀粉碎銀山氣力多個柄鋤兒交付汝白雲翻轉幾偏坡</div>
</p></div>
<div class='div-other'><a id='mulu36' />
<p class='h2'>明幻覺聞</p><p style="text-indent:0em" class="lg-abnormal"><div class='lg-row'>東風昨夜過籬邊為說楊岐道有傳寄一音與盧行者當家種艸自天然</div>
</p></div>
<div class='div-other'><a id='mulu37' />
<p class='h2'>竹菴印善<span class='note-inline'>(居士)</span></p><p style="text-indent:0em" class="lg-abnormal"><div class='lg-row'>戎馬隊中出良夫今朝特地現有無老僧贈柄鐵如意一任將去指迷途</div>
</p></div>
<div class='div-other'><a id='mulu38' />
<p class='h2'>再生空迪<span class='note-inline'>(居士)</span></p><p style="text-indent:0em" class="lg-abnormal"><div class='lg-row'>箬笠戎衣入劍川腳跟悔笑艸鞋穿而今將我蒲團去坐鎮東吳罵殺天</div>
</p></div></div>
<div class='div-other'><a id='mulu39' />
<p class='h1'>像贊</p>
<div class='div-other'><a id='mulu40' />
<p class='h2'>初祖</p><p style="text-indent:0em" class="lg-abnormal"><div class='lg-row'>梁王殿上道個不識少室山前分皮分髓此是甚麼所在又來者裏捏鬼咄者老臊胡花言巧語惑亂中華多少人東走西竄錯過了好光陰也</div>
</p></div>
<div class='div-other'><a id='mulu41' />
<p class='h2'>自贊<span class='note-inline'>(佛敏維那請)</span></p><p style="text-indent:0em" class="lg-abnormal"><div class='lg-row'>律累累律舌頭無骨拉杖人前神號鬼哭敏公持去向長安挂與閒房伴松竹</div>
</p><p class="head3">又<span class='note-inline'>(飛石侍者請)</span></p>
<p style="text-indent:0em" class="lg-abnormal"><div class='lg-row'>分明認得想不起你師嗣阿誰昭覺嫡子阿呵呵羅羅哩燈籠沿壁上天台老鼠跌在油瓶裏</div>
</p><p class="head3">又<span class='note-inline'>(月菴請)</span></p>
<p style="text-indent:0em" class="lg-abnormal"><div class='lg-row'>寫吾像請吾贊呵呵笑倒挑柴漢一頭尖擔兩頭脫恰恰錯過娘生面</div>
</p><p class="head3">又<span class='note-inline'>(法祥居士請)</span></p>
<p style="text-indent:0em" class="lg-abnormal"><div class='lg-row'>握條拄杖禿眉禿眼咬定乾坤通權便咄咄直饒坐到驢年亦是徐六擔板</div>
</p></div>
<div class='div-other'><a id='mulu42' />
<p class='h2'>法派</p><p style="text-indent:0em" class="lg-abnormal"><div class='lg-row'>真寂含法性了達正圓通燈續曹溪旨光輝徹大同</div>
</p></div>
<div class='div-other'><a id='mulu43' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行步步踏雲岑沒高下踢出石骨筋</div>
</p><p style="text-indent:0em" class="lg-abnormal"><div class='lg-row'>山中住宇宙權作屋折腳鐺清泉和月煮</div>
</p><p style="text-indent:0em" class="lg-abnormal"><div class='lg-row'>山中坐蒲團沒一個倚松根日過月又過</div>
</p><p style="text-indent:0em" class="lg-abnormal"><div class='lg-row'>山中臥石頭都枕破忽醒來紅日照著我</div>
</p></div></div>
<div class='div-other'><a id='mulu44' />
<p class='h1'>行繇</p><p>一日大眾入方丈請示行繇師云老僧本邑楊氏子母姓許天啟丙寅六月十五日生自幼發願出家父母不允年十六歲吾鄉遭亂父母相繼而亡予逃難漢沔見多慘殺痛念生死乃投師祝髮聞丈雪和尚荷雙桂衣缽杖抵興元藩下眾官延住靜明開堂予矢志往參師問那里人予曰四川人師云你識字麼予曰不識師云者樣好漢字也不識喚知客領者僧入堂去予入堂朝夕坐次心意恍惚一味浮逼逼地不異挑百三十觔擔子放不下相似忽一夕聞開小靜如虛空霹靂將胸中礙膺之物一擊粉碎殊覺通身輕快期畢隨師下東吳上天童遍參諸方後到福嚴參費老人命坐喫茶次費豎指云此是你師翁咬底予曰為甚如此費云也是機綠予曰既是機綠何不截取頭去費云降將不斬予曰自是手短費與一掌予一喝便出至嘉興東塔值本師問你從福嚴來帶得甚麼寶物予一喝師云將謂別有那予曰若有則不歸了師微笑己亥秋藩下發人迎本師歸漢中予隨侍北返復靜明下草堂傾誠請益經二十年矣末後鶴乘期終本師重闢昭覺囑予繼席艸堂予曰實媿何人敢當此任師云你隨老僧多年師資久契正好歇去遂出衣拂源流偈曰適來東海鯉入閬自成章掣起滔天浪春風滿大唐予辭不<span class='corr'>已</span>乃拜受之數年以來每事拳拳服膺未敢輕露今日眾兄弟索揚家醜略述大概如此。</p>
</div>
<p class='juan'>草堂耨雲實禪師語錄卷二<span class='note-inline'>(終)</span></p>
<div class='div-w'><a id='mulu45' />
<div class='div-xu'><a id='mulu46' />
<p class='h2'>後跋</p><p>粵維三教之遺跡一葦之別傳無非挽迴亡子之狂心耳如我迦文愍念一切眾生為一大事因緣出現於世四十九年談經三百餘會收束許多出格男兒末後於多子塔前談無所談驀地拈花示眾百萬人天中出個沒勾當漢破顏微笑遂將正法眼藏付伊傳持二十八世復有婆羅門將法印袖入中國名曰教外別傳既云教外焉得有言乎所以教中道是法不可示言辭相寂滅又曰因言而顯理焉得言無如草堂法兄負昭覺老人之缽袋子開法於閬水亦有年矣所行無言之道因紳衿士庶十方衲子悉叩其門迫不得<span class='corr'>已</span>接引歸來遂有上堂小參開示頌古拈古好事者日錄成帖俾四眾人等就路還家也予癸亥秋昭覺謝任仍歸青城舊隱一日有爾聞明幻二侄持稿見示展卷讀之言言見諦字字放光信滹沱一脈代有其人予欲無言可乎茲不揣堊墁之業遂贅數語於篇末敢獻大方琟琢之手請嘗試之以為何如。</p>
<p>乙丑林鍾月青城法弟徹生沐手書於鳳林山房</p>
<p style="margin-left:9em">板存嘉興楞嚴般若堂流通</p>
</div></div>
</div><!-- end of div[@id='body'] -->
</body></html>