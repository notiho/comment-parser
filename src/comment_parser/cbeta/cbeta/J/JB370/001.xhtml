<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>草堂耨雲實禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>草堂耨雲實禪師語錄序</p><p>太極既立兆分天地之後乃有娑婆世界山川人物六道四生種種畢具上古之時人皆真樸不啻與佛祖一數殆至三代以後各務虛偽而迷失真性由有達磨大師出世觀吾土機熟特泛重溟而至啟示來學專以明心見性切實為宗掃除文飾虛偽之習及去六根六塵之染所以神光二祖不懼立雪斷臂以求安心廣南盧師弗憚藏身獵戶以任正法此皆示凡入聖輔立西來之旨以救後世之沉溺於文字窠臼者也明季神熹二廟間有密雲悟和尚傳臨濟正宗開法於金粟天童兩大剎一時人天推重龍象盈筵得破山禪師為入室真子親傳其法行道於滇黔之地於干戈擾攘中不獨主持佛法且能拯濟難民其為德也大矣座下傳及丈雪禪師而師之下又傳於耨雲和尚師師授受殊得獅王真種一鳴一吼使百獸腦裂也解讀此錄者自必言前薦取句下知歸豈待痛棒熱喝而後知耨雲和尚之婆心也哉。</p>
<p>康熙丁卯歲嘉平月朔檇李沙門洞宗大燈書於楞嚴丈室</p>
</div>
<div class='div-xu'><a id='mulu3' />
<p class='h2'>草堂耨雲實禪師語錄序</p><p>禪宗至今乃大彰之日亦大晦之日五燈流傳燈燈相續並無闕燄豈非大彰殘涎剩汁展轉口頭依稀彷彿囫圇摸稜是長老著優孟衣掇文拾藻編詞潤句竊取詩章粧點眼目是衲子帶書生氣豈非大晦若是出格丈夫頂天立地赤條條淨裸裸吐出自己家珍說些乾暴暴禪不落前人圈繢縱橫在我殺活自由方免教壞人家男女所以妙喜云不須呈伎倆直須啐地折嚗地斷方敵得生死若只呈伎倆有甚了期我草堂法兄耨雲和尚受昭覺老人鉗鎚毒氣鑽心亦是天童雙桂惡水層次下潤繼老人主草堂二十餘年不取名聞利養腳跟蚤得點地而人自宗仰之其上堂法語俱是乾暴暴吐自己家珍不著優孟衣不帶書生氣諸方明眼人自是識得何須徹中饒舌昭覺老人常云此間無隔夜禪與人參請看耨和尚語錄曾有隔夜禪否到此地位是彰是晦亦任天下人卜度。</p>
<p style="margin-left:0em;text-indent:1em">時康熙丙寅歲仲春日法弟松齋徹中拜撰</p>
</div></div>
<div class='div-other'><a id='mulu4' />
<p class='h1'>草堂耨雲實禪師語錄目次</p>
<ul class="">
<li>卷一
<ul class="">
<li>上堂</li>

<li>小參</li>

<li>晚參</li>
</ul></li>

<li>卷二
<ul class="">
<li>示眾</li>

<li>機緣</li>

<li>拈古</li>

<li>頌古</li>

<li>分燈</li>

<li>像贊</li>

<li>行繇</li>
</ul></li>
</ul><p>目錄<span class='note-inline'>(終)</span></p>
</div>
<p class='juan'><a id='mulu5' />草堂耨雲實禪師語錄卷之一</p><p class="byline">嗣法門人寂訥等編</p>
<div class='div-other'><a id='mulu6' />
<p class='h1'>住保寧府草堂寺</p><p>三門云者個所在人人向此出入大都忽略過了山僧今日到來也須驗過以拄杖卓一卓便進。</p>
<p>古佛殿袒胸露臂嗐著模樣布袋牢拴抵死不放咦饒伊笑到當來管取合口不上。</p>
<p>韋馱殿手持金剛杵威風孰敢當靈山親囑付佛海作金湯咄秖如填溝塞壑公從何處護起良久云開眼也著合眼也著。</p>
<p>佛殿喚者個是佛山僧罪過不喚是佛俗眼難瞞且道畢竟喚作什麼卓拄杖云祥麟只有一隻角便拜方丈橫案拄杖云據此室行此令新長老則不然復豎拄杖云放開一線。</p>
<p>印善涂居士等供法衣請上堂詣法座云華王寶座覿面堂堂山僧到此要登便登不更作禮須彌燈王據座拈香云此瓣香超凡越聖輝古騰今爇向爐中端為祝延今上皇帝聖躬萬歲萬萬歲又拈云此瓣香光明赫奕枝葉繁蔭奉為滿朝文武闔國公卿伏願不忘靈山囑托永作法海金湯再拈云此瓣香刀劈不破斧斬不開行腳時驀地撞著個無面目老漢將我珍藏滯貨被他拶碎未敢輕示於人今日事不獲<span class='corr'>已</span>對眾說破專申供養現住城都府昭覺堂上傳臨濟正宗三十二世本師丈雪醉老和尚用酬法乳<span class='corr'>斂</span>衣就座白槌竟師云山僧未出方丈<span class='corr'>已</span>前一味平實商量而今出也釋迦彌勒且住一邊莫有當爐不避者麼問文殊白椎世尊下座意旨如何師便打進云威音那畔的消息薦得今時落二三師亦打僧禮拜師復打問向上底事即不問披衣據座事如何師云一絲纔挂體千古意分明進云與迦葉傳金襴是同是別師云兩彩一賽進云結角螺紋一句作麼生道師云長短恰好乃云座<span class='corr'>已</span>陞了話<span class='corr'>已</span>答了若更起模畫樣著甚來由雖然不得辜負請主拈則古人機緣應個時節舉唐太宗一日擎起衣問丞相王隨曰既是大庾嶺頭提不起因甚在寡人手裏隨無對師云王隨大似忘卻了怎柰無人證明草堂當時預數便與托來云謝至尊布施不惟佛法有準且要流布將來何故聻龍得水時添意氣虎逢山勢長威獰。</p>
<p>晚參明期進戒有五件事今夜與眾兄弟議定第一件早起穿衣不得挂體挂體者犯輕垢罪第二下單時兩腳不得踏地踏地者犯輕垢罪第三洗臉不得打濕面孔打濕者犯輕垢罪第四喫粥不得嚙著米嚙著米者犯輕垢罪第五不得向鼻孔裏出氣若向鼻孔裏出氣者犯輕垢罪依得此五件事方堪得戒不然覿面若無青白眼還如<span class='corr'>[感*鳥][感*鳥]</span>守空池。</p>
<p>天章高鎮臺請上堂舉仰山參中邑洪恩禪師問云如何得見佛性義恩云我與汝說個譬喻如一室有六窗內有一獼猴外有獼猴從東喚惺惺惺即應如是六窗俱喚六窗俱應仰山禮謝起云適蒙和尚譬喻無不了了秪如內獼猴睡著外獼猴欲與相見又且如何恩下禪床執仰山手作舞云惺惺與汝相見了譬如蟭螟蟲在蚊子眉捷上作窠向十字街頭叫云土曠人稀相逢者少師云檢點將來仰山若無後語獼猴幾乎失卻鼻孔所以道欲知佛性義當觀時節因緣時節若至其理自彰大眾且道是甚麼時節良久顧視左右屈指云子丑寅卯辰巳午甲乙丙丁莫莽鹵。</p>
<p>晚參正好喫杯茶無端信口哇惹得燈籠笑落個沒傝[仁-二+(天/韭)]更有沒傝[仁-二+(天/韭)]隔墻王老媽兩口諍餓氣打得亂如麻。</p>
<p>上堂德山棒臨濟喝石鞏張弓道吾舞笏雪峰毬普化鐸驚起楊岐三腳驢踏倒三山併五嶽阿呵呵好大哥也好現前驀面唾。</p>
<p>結制上堂拈香祝聖畢復拈云此瓣香我昔親遭毒手至今痛恨難忘然雖不因樵子徑怎到葛洪家此是第二回爇向爐中供養本師丈雪大和尚用酬法乳<span class='corr'>斂</span>衣白椎竟乃云草堂今日開爐當陽一句全提突出烏藤光燦煉得衲僧膽瀝燒著露柱燈籠痛煞石頭瓦礫所以道般若如大火聚觸之則燎卻面門無你迴避處又如清涼池四面皆可入驀拈拄杖云木上座聊為放一線道卓一卓云摘楊花摘楊花。</p>
<p>小參舉密雲悟上堂云莫立程途別用功行住坐臥看何從忽然看徹無從底請續後句師云草堂亦有一頌布施諸人老倒年來志不孤頻將三句驗禪徒雖然看徹無從底也是小巫參大巫。</p>
<p>上堂曹溪嫡派今古流長腳下兒孫迥然超出一花開放五葉芳敷綿綿瓜瓞當處圓成茲辰我生程公攜男祖善來山設齋寄名且承歡一句作麼生道麒麟天岸眠霄漢金鳳乘雲下彩樓。</p>
<p>晚參橫說豎說塵說剎說恰似渴鹿趁陽燄何故多說不如少說少說不如不說乃以手掩口作鵓鳩鳴便出。</p>
<p>上堂舉僧問同安如何是和尚家風安云金雞抱子歸霄漢玉兔懷胎向紫微僧云忽有客來將何祇待安云金果早朝猿摘去玉華晚後鳳銜來師云此老聞名富貴見面貧窮且草堂家風又在甚麼處試檢點看若檢點得出與你明窗下安排其或未委百丈<span class='corr'>已</span>前巖穴士生涯盡在钁頭邊。</p>
<p>小參舉東印土國王請般若多羅尊者齋次曰諸僧皆轉經惟師為甚不轉者曰貧道出息不涉眾緣入息不居陰界常轉如是經百千萬億卷師云尊者與麼答話大似剜肉補瘡未免傷筋動骨即今有問諸僧皆轉經長老何不轉向他道天共白雲曉水和明月流。</p>
<p>解制上堂今朝正月十五行者搥鐘擂鼓分咐山門大啟放出玄沙猛虎踞地爪牙斑斑觸發氣吞佛祖遂震威喝一喝云貓兒偏解捉老鼠。</p>
<p>晚參豎拳云青州梨鄭州棗一任諸人齟嚼咬伸手云還我核來。</p>
<p>新正上堂年年是好年月月是好月日日是好日時時是好時盡大地是國王水土無一日不報。</p>
<p>國王恩統十方是古佛道場無一道場不為佛事呈拄杖云還會麼皇風成一片何處不封疆。</p>
<p>晚參古有僧夜半大叫云我悟也傍僧把住云你悟個甚麼其僧云師姑原是女人做師喝云如此不知連累多少好人草堂常有個悟底只是不肯大驚小惟且悟個甚麼眉毛眼上橫鼻子下頭大。</p>
<p>結制上堂舉興化道我逢人則不出出則便為人三聖道我逢人則出出則不為人師云二大老一等共行山上路眼底各自看風煙雖然互相激揚也是泥裏洗土塊山僧今日出也且為人是不為人是相逢但說三分話未肯全拋一片心。</p>
<p>晚參舉僧問趙州如何是不錯路州云識心見性是不錯路師云那裏是識底心那裏是見底性試道看不然也是闊角水牛。</p>
<p>上堂舉六祖大師云不思善不思惡阿那箇是明上座本來面目明即悟入破山明頌云善耶惡耶之乎也者本來面目風吹雨灑咄師云一人恁麼道一人恁麼提未審喚甚麼作本來面目豎拂子云莫是者個麼料掉沒交涉莫是東頭賣賤西頭賣貴麼料掉沒交涉莫是鐘樓上念讚床角下栽菜麼料掉沒交涉莫是青州梨鄭州棗麼料掉沒交涉莫是德山棒臨濟喝麼料掉沒交涉既沒交涉畢竟如何是本來面目聻揮拂子云打麵還他州土麥唱歌須是帝卿人。</p>
<p>晚參舉破山明上堂云突出難難難辨別擬之易易易承當一聲㘞地盡生死請續後句師徵云突出難難難辨別可知禮也擬之易易易承當驢年方許一聲㘞地盡生死腳跟下好與三十棒。</p>
<p>上堂問東西無滯礙南北任縱橫時如何師云亂走作麼進云青山潑黛綠水澄藍師直打下乃云今日上堂無禮棒頭驀下如雨捉敗金烏玉兔駭殺奴兒婢子孟八郎漢不解當人一著便道佛法如此卓拄杖云也是無風浪起舉興化道我向南方行腳一遭拄杖頭不曾撥著一個會佛法底人師云興化只圖賣俏不覺失卻一隻眼山僧也向南方走了一遭拄杖頭撥著個個都是會佛法底人何也戎夷蠻貊分諸國盡在吾皇化育中。</p>
<p>晚參舉破山明道第一句薦得好肉剜瘡第二句薦得虛空掘洞第三句薦得泥裏有<span class='corr'>刺</span>師云正眼看來字經三寫烏焉成馬草堂有個見處不是與師翁鬥勝總要佛法流通第一句薦得咬木樝羹第二句薦得炊鐵釘板第三句薦得無本可據且與師翁是同是別具眼者明辨看。</p>
<p>上堂拈拄杖云者木上座一向妄談般若罪犯彌天以杖置背後云而今貶向無生國裏住著正恁麼時還有為伊保任者麼若無山僧自保去也靠拄杖下座。</p>
<p>小參舉僧問趙州如何是祖師西來意州云庭前柏樹子僧云和尚莫將境示人州云我不將境示人僧云如何是祖師西來意州云庭前柏樹子師云西來意庭前柏趙州老分明說喚作境眼著屑還識趙州麼庭前柏樹子。</p>
<p>晚參舉睦州問秀才云所業何經才云易經州云易中道百姓日用而不知不知個甚麼才云不知其道州云作麼生是道才無語州云果然不知師云秀才雖然無語其聲如雷州云果然不知也是壓良為賤若是草堂待伊無語不消一喝自然吾道一貫。</p>
<p>上堂以拂子拂一拂云有世界以音聲為佛事有世界以禪悅為佛事且山僧者裏以何為佛事擊拂子下座。</p>
<p>上堂舉龐居士問靈照曰古人道明明百草頭明明祖師意作麼生照曰老老大大作者個語話士曰你作麼生照曰明明百草頭明明祖師意士乃笑師云者兩父子一人前不搆村一人後不抵店若是一齊到來大好一坑埋卻艸堂如此批判還有傍不肯者麼出來道看。</p>
<p>晚參舉雲門拈拄杖云凡夫實謂之有二乘析謂之無圓覺謂之幻有菩薩當體即空衲僧見拄杖但喚作拄杖行但行坐但坐總不得動著師云此老說話是則也似似則未是何也道有道無說空說幻惹得大驚小怪艸堂者裏一任凡夫二乘圓覺菩薩到來一齊按過不見道但得雪消盡自然春到來。</p>
<p>上堂舉盤山道心月孤圓光吞萬象光非照境境亦非存光境俱忘復是何物洞山云光境未忘復是何物師云俱忘未忘即物非物小乘錢串大乘井索更問何如水中撈月。</p>
<p>資亡晚參舉僧問長沙南泉遷化後向甚麼處去沙云東家作驢西家作馬僧云未審意旨如何沙云要騎便騎要下便下師云長沙只解替人答話卻不知自己下落設有人問亡僧遷化後向甚麼處去向道不上天堂不入地獄再問意旨如何便云處處綠楊堪繫馬家家有路透長安。</p>
<p>上堂舉僧問投子如何是十身調御投子下繩床立又問凡聖相去多少投子亦下繩床立師云賣油翁下繩床立凡聖從來沒階級若是道個差多少摩訶般若波羅蜜。</p>
<p>晚參舉泐潭興和尚一日南泉至見興面壁泉乃拊興背興問汝是阿誰泉曰普願興曰如何泉曰也尋常興曰汝何多事師云常興想布個縵天網子打鳳羅龍為尋知己南泉雖有迅雷掣電之機要且不識常興還有識者麼也是尋常。</p>
<p>解制上堂百日期會今朝釋無許衲僧兩腳逼出門撞見馬相公莫道艸堂解制去去去去惟恐不如你底意喝一喝下座。</p>
<p>上堂舉洞山云須知有諸佛向上事僧問如何是諸佛向上事山云非佛雲門道名不得狀不得所以言非師拈拄杖卓一卓云要知諸佛向上事麼只是不可覷著覷著則頭角生也。</p>
<p>晚參今日好風恭賀知事頭首萬福切忌錯用心何為錯用心穿衣喫飯迎賓待客豈不是錯用心屙屎放尿一動一靜豈不是錯用心參禪學道窮古論今豈不是錯用心成佛作祖接物利生豈不是錯用心還更有一處錯用心止止不須說我法妙難思諸增上慢人聞必不敬信。</p>
<p>說戒上堂以拄杖卓一卓喝一喝云適纔優波離尊者來山僧拄杖頭上叫道經有經師律有律師何得攙行奪市被山僧一喝羞得滿面慚惶懡㦬而退復顧左右云眾中有為伊出氣者麼若無木上座與蛇添足去也。</p>
<p>上堂舉龐居士云心如境亦如無實亦無虛有亦不管無亦不拘不是聖賢了事凡夫師拈拄杖云者是境將甚麼喚作心卓一卓云者是心將甚麼喚作境良久云夜半明星當午現愚人猶待曉雞啼。</p>
<p>晚參舉僧問趙州毫釐有差時如何州云天地懸隔僧云毫釐無差時如何州云天地懸隔師云還識趙州麼毫釐有差天地懸隔。</p>
<p>上堂舉僧問雲門如何是正法眼藏門云普僧又問風穴如何是正法眼藏穴云瞎師云二老答話亦是徐六擔板若論正法眼藏未夢見在若有人問草堂如何是正法眼藏向道錦屏山上雲蒸飯佛殿階前狗尿天。</p>
<p>小參舉鎮府大王問趙州和尚年尊有幾個牙齒在州云只有一個王云爭喫得物州云雖然一個下下咬著師云雖然下下咬著要且不知滋味還有知滋味者麼問取趙州。</p>
<p>上堂舉雲門云百草頭上道將一句來眾無語自代云俱圓悟云劄大慧云普師云俱劄普休莽鹵南山有個烏嘴雞咬殺大蟲卻是虎。</p>
<p>上堂老僧有時和泥合水有時壁立萬仞你若向和泥合水處會老僧卻在壁立萬仞處你若向壁立萬仞處會老僧卻在和泥合水處你若向一切處會老僧總不恁麼既不恁麼畢竟向甚麼處會良久云著。</p>
<p>小參舉佛敕五百尊者降一毒龍尊者各運神通皆降不得忽有異方一尊者到佛敕令降尊者于龍前彈指其龍自伏師云五百尊者降龍不得正不入邪異方尊者降龍得邪不入正喝一喝云雖然如此也是客聽主裁。</p>
<p>上堂問如何是有為法師云忙進云如何是無為法師云閒進云有無不立時如何師云點進云和尚陞座為說何法師云闍黎無聽乃云一日兩陞堂草鞋沒主張鐘鳴三陣擂僧俗列成行似乎有些子臨機一字忘看看嘴盧都拄杖便通方聽取木上座與諸人說法去也拋拄杖下座。</p>
<p>薦嚴小參拈拄杖云森羅萬象明暗色空都盧從自<span class='corr'>己</span>妙明真性中發現殷善人還會麼於此會去則知世出世法無不明了其或未然九品蓮開處百寶自莊嚴。</p>
<p>上堂昨夜文殊普賢向南閻浮提掛牌北鬱單越擂鼓西瞿耶尼上堂東弗於逮說法德山棒如雨點臨濟喝似雷轟適來艸堂門下不消一捏便了汝等諸人還委悉麼千峰勢到嶽邊止萬派聲歸海上消。</p>
<p>晚參舉南泉坐次一僧問訊叉手而立泉云太俗生僧合掌泉云太僧生僧無語師云叉手合掌俗生僧生也須一狀領過。</p>
<p>鎮臺趙弘燦挂扁請上堂卓拄杖云寶劍揮空乾坤失色古鏡出匣千妖遁跡只如森羅萬象明暗色空情與無情都盧到來向甚麼處著腳復卓一卓云天上有星皆拱北人間無水不潮東舉黃檗散眾在洪州大安寺裴相國一日入寺見壁畫問寺主者是甚麼主云高僧真儀公曰真儀可觀高僧何在主無對公曰此間有禪人否曰近有一僧投寺執役頗似禪者公遂請相見曰休適有一問諸德吝辭今請上人代一轉語檗曰請相公垂問公舉前話檗朗聲曰裴休公應諾檗曰在甚麼處公當下知旨如獲髻珠師云若是流通正眼則可若當禪會亦是萬里望崖州如鎮臺趙護法曾問山僧三教同別予云不特三教四生十二類凡有血氣者莫不本此鎮臺曰只如萬法歸一一歸何處予震威一喝鎮臺當下洞源所以不昧本因篆額豎於草堂法門幸甚泉石生輝且道與古人相去多少良久云從今一鑑明如鏡千古令人照膽寒。</p>
<p>晚參舉雲門道既知來處且道甚麼劫中無祖師自代云今日不著便師云雲門只解瞻前不解顧後草堂則不然既知來處且甚麼劫中無祖師喝一喝不圖點眼只要話行。</p>
<p>元日上堂舉僧問鏡清新年頭還有佛法也無清云有僧云如何是新年頭佛法清云元正啟祚萬物咸新僧云謝師答話清云鏡清今日失利僧又問智門新年頭還有佛法也無門云無僧云年年是好年因甚卻無門云張公喫酒李公醉僧云老老大大頭尾不相照門云智門今日失利師云二大老道有道無俱不好心辜負人家男女仔細檢點將來一人在高高山頂立一人在深深海底行是則是欠與者僧點眼驀豎拂子召眾云會麼艸堂今日失利揮拂子下座。</p>
<p>小參山僧者裏無佛可成無法可說無禪可參無道可學但教寒來向火熱來乘涼饑來喫飯困來打眠只是不許情生妄動若是情生妄動一棒打折驢腰。</p>
<p>晚參舉仰山一日與嬾安看雨次安云好雨寂闍黎山云好在甚麼處安無語山云某甲卻道得安云好在甚麼處山以手指雨安便休去師云一個指雨一個看雨可惜不知落處即今有知落處者麼乾坤大地竟如洗。</p>
<p>解制上堂時至元宵節火樹光皎潔比也莫可比讚也讚不得問汝諸人瞥不瞥瞥瞥好休歇艸鞋高過野雞頭第恐腰包前後拉此去諸方大有人莫道艸堂對君說只如九旬把定三月調心今日解制一句作麼生道冬至寒食一百五。</p>
<p>小參一二三四五六七七六五四三二一直饒數到劫雲初究竟不離於此日有出得此日者麼良久云鶴有九皋難翥翼馬無千里謾追風。</p>
<p>晚參舉雪峰云南山有條鱉鼻蛇汝等諸人出入好看師云不特南山草堂亦有條鱉鼻蛇汝等諸人切忌踏著踏著則喪身失命。</p>
<p>天章高鎮臺來山補修告竣辦齋請上堂師詣座接疏云重重華藏界一一寶樓閣莊嚴甚微妙光照諸塵剎且是神通妙用法爾如然過疏云聽取下文便陞<span class='corr'>斂</span>衣白槌竟乃豎拂子云此是世尊拈花迦葉微笑實相無相涅槃妙心付囑摩訶迦葉展轉相傳三千七百餘載脈似懸絲幸遇鎮臺高護法赤手扶起赫赫光明照汝諸人汝等大眾好生委悉舉朱行軍入南際寺齋僧執手爐行香乃云直下是直下是時有僧云直下是甚麼行軍便喝僧云行軍是佛法中人惡發作麼行軍云你作惡發會那僧便喝行軍亦喝云鉤在不疑之地遂呼左右認取這僧著師云行軍八面威風者僧挺身向前雖然兩不相害未免二俱失利今日鎮臺高護法來山補修興供雖不與麼說話鋒鋩<span class='corr'>已</span>露鋒鋩既露將何為證三尺龍泉光照膽萬人叢裏奪高標。</p>
<p>浴佛上堂舉遵布衲浴佛次藥山云你只浴得者個要且浴不得那個布衲云把將那個來藥山休去師云可笑藥山不唧溜漢若是艸堂待他道把將那個來兩手拉過按在盆裏湩上兩湩管教布衲一生揫不乾然雖如此不是子期手敢來月下彈。</p>
<p>上堂今朝五月十五蠶麥收拾在府纔方整頓休夏炎暑蒸人急苦且道為甚如此總不教伊成佛作祖。</p>
<p>晚參舉僧問洞山寒暑到來向甚麼處回避山云向無寒暑處去僧云如何是無寒暑處山云寒時寒殺闍黎熱時熱殺闍黎僧又問一老宿時節恁麼熱向甚麼處迴避宿云向鑊湯鑪炭裏迴避僧云鑊湯鑪炭裏如何迴避宿云眾苦不能到師云二老宿一人在寒暑裏過冬一人在寒暑裏休夏過冬者不知熱休夏者不知涼草堂恁麼道眾中可有替二老明辨者麼若明辨得寒暑不侵不然寒時寒殺熱時熱殺誕辰上堂今朝六月半不消更打筭甲子滿六十吾道一以貫喝一喝云切莫認奴作郎。</p>
<p>晚參一二三四五禾山解打鼓五四三二一筭來沒位次秪如南泉斬貓雲門念七馬祖陞堂百丈捲<span class='corr'>蓆</span>且道明甚麼邊事或云明底是向上事或云明底是本分事或云明底是一色邊事孟八郎恁麼說話喫閻羅老子鐵棒有分。</p>
<p>趙鎮臺為府君勇略將軍祈祥請上堂心同虛空界示等虛空法證得虛空時無是無非法只者無是無非法謂之無上佛果菩提亦謂之如來妙明心印印鎮十方演出無量無邊殊勝功德利益法界一切有情得大安樂得大自在得大受用得大方便得大總持如暗得燈如饑得食如裸得衣如渡得船如賈客得海如此種種利益宣之不盡今日一會僧俗現任宰官各各得之將自己腳跟下一印印定並無秋毫違背轉天關迴地軸日應萬機皆眾心之本有非假於外得且艸堂長老得之又作麼生全憑一滴曹溪水為霖為雨祚金湯。</p>
<p>解夏上堂舉洞山解夏云初秋夏末兄弟東去西去直須向萬里無寸草處去師云者老漢只解把纜不合放船所以令人檢點草堂一夏來挽著布袋內不放出外不放入屈到今日打開一任兄弟東去西去若是逢人只不許說在艸堂解夏來何也我王庫內無如是刀。</p>
<p>古湟印心佛敏首座請上堂豎拄杖云古鏡高懸森羅顯現卓一卓云寶劍出匣群魔腦裂此是我臨濟兒孫慣常用底只今有格外提持者麼拋拄杖云湟中陸路三千里策馬追風幾度來。</p>
<p>小參舉玄沙云諸方老宿盡道接物利生秖如三種病人作麼生接患盲者拈椎豎拂他又不見患聾者語言三昧他又不聞患啞者教伊說又說不得若接不得佛法無靈驗有僧請益雲門門云你禮拜著僧拜起門以拄杖挃之僧退後門云汝不是患盲麼復喚近前來僧近前門云汝不是患聾麼門曰會麼曰不會門曰汝不是患啞麼其僧於是有惺師云者僧雖然悟去只悟得雲門玄沙禪要悟草堂禪大難大難且如何是草堂禪劈箭急。</p>
</div>
<p class='juan'>草堂耨雲實禪師語錄卷第一<span class='note-inline'>(終)</span></p>
</div><!-- end of div[@id='body'] -->
</body></html>