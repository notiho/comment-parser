<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>明州天童景德禪寺宏智覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>明州天童景德禪寺宏智覺禪師語錄卷二</p><p class="byline">武林苕溪鳳山後學淨啟重編</p>
<div class='div-other'><a id='mulu8' />
<p class='h1'>拈古</p>
<div class='div-orig'><p style="margin-left:1em">舉世尊因自恣日文殊三處過夏迦葉欲擯出文殊纔近椎乃見百千萬億文殊迦葉盡其神力椎不能舉世尊遂問汝擯那箇文殊迦葉無對。</p>
</div>
<div class='div-commentary'><p>拈云金色頭陀有心無膽當時盡令而行莫道百千萬億文殊秖者黃面瞿曇也與擯出若能如是不唯壁立真風亦令後人知我衲僧門下著你閑佛祖不得。</p>
</div>
<div class='div-orig'><p style="margin-left:1em">舉臥輪禪師偈云臥輪有伎倆能斷百思想對境心不起菩提日日長六祖聞云慧能無伎倆不斷百思想對境心數起菩提作麼長。</p>
</div>
<div class='div-commentary'><p>拈云葵花向日柳絮隨風。</p>
</div>
<div class='div-orig'><p style="margin-left:1em">舉百丈上堂大眾方集以拄杖一時打去復召云大眾眾回首丈云是什麼黃蘗上堂大眾方集復召云大眾眾回首蘗云月似彎弓少雨多風雪竇云若是雪竇集眾以拄杖打散便休。</p>
</div>
<div class='div-commentary'><p>拈云下媒求鴿直鉤釣魚各有接物利生底手段若是牢籠不住呼喚不回底漢又作麼生以拄杖擊香臺一下。</p>
</div>
<div class='div-orig'><p style="margin-left:1em">舉南泉歸宗麻谷禮拜忠國師泉於路上畫一圓相云道得即去宗於圓相中坐谷作女人拜泉云恁麼則不去也宗云是何心行。</p>
</div>
<div class='div-commentary'><p>拈云我當時若見便與撥卻圓相不唯打破南泉窠窟亦乃教歸宗無著身處麻谷呈伎倆不得泉云恁麼則不去也果然果然。</p>
</div>
<div class='div-orig'><p style="margin-left:1em">舉洞山到北巖巖問什麼處來山云湖南來巖云觀察使姓什麼山云不得姓巖云名什麼山云不得名巖云還理事也無山云自有廊幕在巖云還出入不山云不出入巖云豈不出入山拂袖出去巖來日侵蚤入堂召洞山云昨日問上座話不稱老僧意一夜不安今請上座別下一轉語若愜老僧意便開粥相伴過夏山云卻請和尚巖云不出入事如何山云太尊貴生巖乃開粥同過夏。</p>
</div>
<div class='div-commentary'><p>拈云主張門戶自有傍來拱默威嚴誰敢正視借功施設轉位提持全成左右分權不犯尊貴一路還知尊貴處麼寶殿無人空侍立不種梧桐免鳳來。</p>
</div>
<div class='div-orig'><p style="margin-left:1em">舉法燈開堂謂眾曰山僧本欲潛棲巖竇秖緣清涼老人有不了底公案今日出來為他分析僧云如何是不了底公案燈便打云祖禰不了殃及兒孫僧云過在什麼處燈云過在我殃及你。</p>
</div>
<div class='div-commentary'><p>拈云者僧若是箇漢出來便與掀倒禪床不唯自<span class='corr'>己</span>有出身之路亦免見祖禰不了殃及兒孫。</p>
</div>
<div class='div-orig'><p style="margin-left:1em">舉香嚴垂語云如人上樹口銜樹枝手不攀枝腳不踏枝樹下有人問西來意若不對違他所問若對又喪身失命正當恁麼時作麼生即是有虎頭招上座云樹上即不問未上樹請和尚道香嚴呵呵大笑雪竇云樹上道即易樹下道即難老僧上樹也致將一問來。</p>
</div>
<div class='div-commentary'><p>拈云虎頭上座是箇惡賊用無義手打不防家直饒本色作家往往做手腳不辦雪竇是別機宜識休咎底漢到者裏亦秖得藏身露影還會香嚴做處麼三千劍客今何在獨許莊周見太平。</p>
</div>
<div class='div-orig'><p style="margin-left:1em">舉僧問風穴語默涉離微如何通不犯穴云常憶江南三月裏鷓鴣啼處百花香雪竇云劈腹剜心。</p>
</div>
<div class='div-commentary'><p>拈云露裸裸圓陀陀直是無稜縫且道風穴無稜縫何似雪竇無稜縫還會麼和光惹事刮篤成家。</p>
</div>
<div class='div-orig'><p style="margin-left:1em">舉玄沙問鏡清古人道不見一法是大過患你且道不見甚麼法清指露柱云莫是者箇法麼沙云浙中清水白米從你喫佛法未夢見在。</p>
</div>
<div class='div-commentary'><p>拈云鏡清當時恁麼荅玄沙末後恁麼道還相契也<span class='corr'></span>然則鏡清久不作佛法夢也須是玄沙同參始得。</p>
</div>
<div class='div-orig'><p style="margin-left:1em">舉蓮花峰庵主拈拄杖示眾云古人到者裏為什麼不肯住眾無語自代云為他途路不得力復云畢竟如何又自云楖栗橫擔不顧人直入千峰萬峰去。</p>
</div>
<div class='div-commentary'><p>拈云負入不負出本色住山人思大吞盡諸佛普眼不見普賢且道病在什麼處驀拈拄杖卓一下云官不容針私通車馬。</p>
</div>
<div class='div-orig'><p style="margin-left:1em">舉雪峰云飯籮邊坐地餓死人無數海水邊坐地渴殺人無數玄沙云飯籮裏坐餓死人無數海水沒頭渴殺人無數雲門云通身是飯通身是水。</p>
</div>
<div class='div-commentary'><p>拈云我即不然飯籮裏坐脹殺人無數海水沒頭浸殺人無數以前傷乎不吞以後失乎不吐秖如雲門道通身是飯通身是水到者裏無你吞吐處。</p>
</div>
<div class='div-orig'><p style="margin-left:1em">舉僧問智門蓮花未出水時如何門云蓮花僧云出水後如何門云荷葉。</p>
</div>
<div class='div-commentary'><p>拈云靈龜無卦垂空殼不勞鑽。</p>
</div>
<div class='div-orig'><p style="margin-left:1em">復舉僧問淨眾蓮花未出水時如何眾云菡萏滿池流僧云出水後如何眾云葉落不知秋。</p>
</div>
<div class='div-commentary'><p>拈云李陵持漢節潘閬倒騎驢。</p>
</div>
<div class='div-orig'><p style="margin-left:1em">舉雲蓋問石霜萬戶俱開即不問萬戶俱閉時如何霜云堂中事作麼生蓋無語經半年方乃云無人接得渠霜云道即太煞道秖道得八成蓋云和尚作麼霜云無人識得渠。</p>
</div>
<div class='div-commentary'><p>拈云穩密田地忌墮功勳貼體衣裳會須脫卻宗中辨的量外轉機須仔細始得同中之異酌然尚帶依稀異中之異直是難臻妙極還到石霜父子轉側處麼燭曉玉人初破夢夜寒青女未登機。</p>
</div>
<div class='div-orig'><p style="margin-left:1em">舉睦州示眾云裂開也在我捏聚也在我僧問如何是裂開州云三九二十七菩提涅槃真如解脫即心即佛我且恁麼道汝又作麼生僧云某甲不與麼州云盞子撲落地楪子成八片僧云如何是捏聚州<span class='corr'>斂</span>手而坐。</p>
</div>
<div class='div-commentary'><p>拈云睦州用處直是長三短五七縱八橫撒在面前拋在腦後不妨奇特然則門庭施設自是一家入理深談不啻百步。</p>
</div>
<div class='div-orig'><p style="margin-left:1em">舉經云若見諸相非相即見如來法眼云若見諸相非相即不見如來。</p>
</div>
<div class='div-commentary'><p>拈云世尊說如來禪法眼祖師禪會得甚奇特不會也相許。</p>
</div>
<div class='div-orig'><p style="margin-left:1em">舉馬祖見僧來便畫一圓相云入也打不入也打僧便入祖便打僧云和尚打某甲不得祖靠卻柱杖便休。</p>
</div>
<div class='div-commentary'><p>拈云跨門之機室中之意具眼者分明辨取。</p>
</div>
<div class='div-orig'><p style="margin-left:1em">舉僧問廣德如何是靈利底人德云維摩不離方丈室文殊未到早先知又問如何是靈利底人德云垢膩汗衫皂角洗又問如何是靈利底人德云古墓毒蛇頭戴角。</p>
</div>
<div class='div-commentary'><p>拈云一句子把定要關一句子不存軌則一句子體用雙照若人會得許你靈利還端的麼枯龜妙在孫臏手一灼爻分十字文。</p>
</div>
<div class='div-orig'><p style="margin-left:1em">舉雪峰問僧什麼處去僧云普請去峰云去。</p>
</div>
<div class='div-commentary'><p>拈云莫動著動著三十棒雲門云隨語識人師云又是為蛇畫足。</p>
</div>
<div class='div-orig'><p style="margin-left:1em">舉漸源因寶蓋來相看源乃捲簾入方丈坐蓋下卻簾歸客位源令侍者傳語云遠涉不易猶隔津在纔語了蓋便打一掌者云有堂頭和尚在莫打某甲蓋云秖為有和尚在所以打你者迴舉似源源云猶隔津在。</p>
</div>
<div class='div-commentary'><p>拈云酌然猶隔津在然則各各彼彼自是一家且作麼生得同生同死共命連枝去暗裏抽橫骨明中坐舌頭。</p>
</div>
<div class='div-orig'><p style="margin-left:1em">舉保福問長慶盤山道光境俱亡復是何物洞山云光境未亡復是何物據二老總未勦絕在作麼生得勦絕去慶良久福云情知你向鬼窟裏作活計慶云汝又作麼生福云兩手扶犁水過膝。</p>
</div>
<div class='div-commentary'><p>拈云俱亡未亡奪人奪境為什麼保福不肯長慶太平本是將軍致不許將軍見太平。</p>
</div>
<div class='div-orig'><p style="margin-left:1em">舉乾峰示眾云法身有三種病二種光須是一一透得更有照用同時向上一竅在雲門出云庵內人為什麼不知庵外事峰呵呵大笑門云猶是學人疑處峰云子是甚麼心行門云也要和尚相委悉峰云直須恁麼始得穩坐地門云喏喏。</p>
</div>
<div class='div-commentary'><p>拈云坐著病在膏<span class='corr'>肓</span>用著光不透脫直饒縱橫十字圓轉一機也未知有向上一竅在還得穩坐地麼到頭霜夜月任運落前溪。</p>
</div>
<div class='div-orig'><p style="margin-left:1em">舉溈山問仰山子一夏不見上來在下面作何所務仰云某甲鋤得一片余下得一籮種溈云子今夏不虛過仰云和尚今夏作甚麼溈云日中一飯夜後一寢仰云和尚今夏亦不虛過仰山道了乃吐舌溈云寂子何得自傷<span class='corr'>己</span>命。</p>
</div>
<div class='div-commentary'><p>拈云少當努力老合歇心者一夏總不虛過為什麼仰山道了吐舌若點檢得出禍不入慎家之門。</p>
</div>
<div class='div-orig'><p style="margin-left:1em">舉趙州云有佛處不得住無佛處急走過。</p>
</div>
<div class='div-commentary'><p>拈云沉空滯跡犯手傷鋒俱未是衲僧去就直須莫入人行市坐他床榻正不立玄偏不附物方能把住放行有自由分。</p>
</div>
<div class='div-orig'><p style="margin-left:1em">舉臨濟兩堂首座齊下喝僧問濟還有賓主也無濟云賓主歷然。</p>
</div>
<div class='div-commentary'><p>拈云殺人刀活人劍在臨濟手裏雖然如是當時便與一喝直饒大騁神通也秖得同聲相應。</p>
</div>
<div class='div-orig'><p style="margin-left:1em">舉洞山問隱山如何是主中主隱云長年不出戶洞云如何是主中賓隱云青山覆白雲洞云賓主相去幾何隱云長江水上波洞云賓主相見有何言說隱云清風拂白月。</p>
</div>
<div class='div-commentary'><p>拈云主也雲攢頂相賓也雪壓眉稜相去也門司有限言說也玉振金聲我此四句且道與隱山是同是別叢林具眼者試請辨看。</p>
</div>
<div class='div-orig'><p style="margin-left:1em">舉雲門云佛法太煞有秖是舌頭短復自云長也。</p>
</div>
<div class='div-commentary'><p>拈云雲門大師雖然自起自倒要且車不橫推理無曲斷。</p>
</div>
<div class='div-orig'><p style="margin-left:1em">舉溈山與仰山摘茶次溈云終日秖聞子聲不見子形仰便撼茶樹溈云子秖得其用仰云未審和尚如何溈良久仰云和尚秖得其體溈云放子三十棒。</p>
</div>
<div class='div-commentary'><p>拈云溈山仰山父父子子叢林盡道各得一橛殊不知天共白雲曉水和明月流。</p>
</div>
<div class='div-orig'><p style="margin-left:1em">舉楞嚴會上世尊告眾云若能推底是汝心則認賊為子脩山主云若能推底不是汝心則認子為賊。</p>
</div>
<div class='div-commentary'><p>拈云如今推也是子是賊買帽相頭食魚去骨。</p>
</div>
<div class='div-orig'><p style="margin-left:1em">舉長慶云總似今日老胡有望保福云總似今日老胡絕望。</p>
</div>
<div class='div-commentary'><p>拈云富嫌千口少窮恨一身多。</p>
</div>
<div class='div-orig'><p style="margin-left:1em">舉僧問石霜真身還出世也無霜云不出世僧云奈真身何霜云琉璃瓶子口。</p>
</div>
<div class='div-commentary'><p>拈云通身及盡徹底無功撒手興來隨處得用還識石霜老漢麼堂堂無影跡遍界不曾藏。</p>
</div>
<div class='div-orig'><p style="margin-left:1em">舉僧問雪峰古澗寒泉時如何峰云瞪目不見底僧云飲者如何峰云不從口人僧舉似趙州州云不可從鼻孔裏入僧卻問州古澗寒泉時如何州云苦僧云飲者如何州云死雪峰聞云趙州古佛從此不荅話。</p>
</div>
<div class='div-commentary'><p>拈云扶豎宗乘須還大匠雪峰辦一千五百人善知識身心趙州用一百二十歲老作家手段不妨奇怪如今眾中隨言定旨亂作貶剝深屈古人然則相席打令似有知音鏤骨銘心罕逢明鑑。</p>
</div>
<div class='div-orig'><p style="margin-left:1em">舉國師三喚侍者三應國師云將為吾辜負汝誰知汝辜負吾。</p>
</div>
<div class='div-commentary'><p>拈云仁義道中師資分上再呼能再應論實不論虛且道有辜負無辜皓玉無瑕雕文喪德。</p>
</div>
<div class='div-orig'><p style="margin-left:1em">舉僧問韶山是非不到處還有句也無山云有僧云是甚麼句山云一片孤雲不露醜。</p>
</div>
<div class='div-commentary'><p>拈云通身迴互不觸尊嚴退位傍提要當宛轉還見韶山相為處麼盡力推爺向裏頭。</p>
</div>
<div class='div-orig'><p style="margin-left:1em">舉僧問臨濟如何是吹毛劍濟云禍事禍事僧禮拜濟便打僧問巴陵如何是吹毛劍陵云珊瑚枝上撐著月。</p>
</div>
<div class='div-commentary'><p>拈云殺人刀一毫不度活人劍一毫不傷有意氣時添意氣不風流處也風流。</p>
</div>
<div class='div-orig'><p style="margin-left:1em">舉洞山垂語云體得佛向上人方有說話分僧問如何是佛向上人山云非佛法眼云方便呼為佛。</p>
</div>
<div class='div-commentary'><p>拈云二老宿相去多少直是刀刁相似奈何魚魯參差到者裏轉劫外機放風前箭橫身擔荷撒手承當具者般眼目始得還辯得麼易分雪裏粉難辯墨中煤。</p>
</div>
<div class='div-orig'><p style="margin-left:1em">舉修山主垂語云具足凡夫法凡夫不知具足聖人法聖人不會聖人若會即同凡夫凡夫若知即是聖人。</p>
</div>
<div class='div-commentary'><p>拈云收得安南又憂塞北到者裏十成底事一時颺卻始得穩坐地還端的麼一等平懷泯然自盡。</p>
</div>
<div class='div-orig'><p style="margin-left:1em">舉石梯問侍者什麼處去者云上堂齋去梯云我豈不知汝上堂齋去者云除此之外別道什麼梯云我秖問汝本分事者云若問本分事某甲實是上堂齋去梯云不謬為吾侍者。</p>
</div>
<div class='div-commentary'><p>拈云放過即不可如今直與扭得鼻孔痛打得骨頭出始得免見瞎驢趁大隊所以道平地上死人無數透得荊棘林是好手且道適來者僧透得也未多虛不如少實。</p>
</div>
<div class='div-orig'><p style="margin-left:1em">舉僧問法眼聲色兩字如何透得眼云大眾若會者僧問處透聲色也不難。</p>
</div>
<div class='div-commentary'><p>拈云從前不了秖為家賊難防直下分明且向草庵止宿。</p>
</div>
<div class='div-orig'><p style="margin-left:1em">舉夾山云目前無法意在目前他不是目前法非耳目之所到。</p>
</div>
<div class='div-commentary'><p>拈云夾山老子解開布袋頭將差珍異寶撒向諸人面前了也正當恁麼時作麼生路不拾遺君子稱美。</p>
</div>
<div class='div-orig'><p style="margin-left:1em">舉趙州云把定乾坤眼綿綿不漏絲毫我要你會你又作麼生會。</p>
</div>
<div class='div-commentary'><p>拈云還端的也未直饒你者裏會得七穿八穴我知你出趙州圈繢不得。</p>
</div>
<div class='div-orig'><p style="margin-left:1em">舉芭蕉示眾云你有拄杖子我與你拄杖子你無拄杖子我奪你拄杖子。</p>
</div>
<div class='div-commentary'><p>拈云你有則一切有你無則一切無有無自是當人與奪關芭蕉甚事正恁麼時作麼生是你拄杖子。</p>
</div>
<div class='div-orig'><p style="margin-left:1em">舉僧問香嚴如何是道嚴云枯木裏龍吟僧云如何是道中人嚴云髑髏裏眼睛僧舉問石霜如何是枯木裏龍吟霜云猶帶喜在僧云如何是髑髏裏眼睛霜云猶帶識在。</p>
</div>
<div class='div-commentary'><p>拈云王居門裏臣不出門。</p>
</div>
<div class='div-orig'><p style="margin-left:1em">舉仰山問僧近離甚麼處僧云廬山仰山云曾到五老峰麼僧云不曾到仰云闍黎不曾遊山雲門云秖為慈悲之故有落草之談。</p>
</div>
<div class='div-commentary'><p>拈云雲門雖然識得仰山底裏爭奈秖知其一不知其二且道仰山意作麼生無限風流慵賣弄免人指點好郎君。</p>
</div>
<div class='div-orig'><p style="margin-left:1em">舉三聖云我逢人即出出即不為人興化云我逢人即不出出即便為人。</p>
</div>
<div class='div-commentary'><p>拈云墮也墮也今日不是減古人聲光且要長後人節概若是本色漢提祖佛印轉鐵牛機把拄杖一時穿卻方見衲僧手段。</p>
</div>
<div class='div-orig'><p style="margin-left:1em">舉聲明三藏見閩王王請玄沙驗之沙背後以銅火箸敲鐵火爐問云是什麼聲藏云銅鐵聲沙云大王莫受外國人謾。</p>
</div>
<div class='div-commentary'><p>拈云理契則神貧子獲衣中之寶情封則物力士失額上之珠三藏秖解瞻前玄沙不能顧後還知麼誣人之罪以罪加之。</p>
</div>
<div class='div-orig'><p style="margin-left:1em">舉僧問長沙作麼生轉得山河大地歸自<span class='corr'>己</span>去沙云作麼生轉自己歸山河大地去。</p>
</div>
<div class='div-commentary'><p>拈云雖然主賓互換要且泥水不分忽然捩轉鼻孔恁麼不恁麼總不得又合作麼生如今王令稍嚴不許攙行奪市。</p>
</div>
<div class='div-orig'><p style="margin-left:1em">舉灌溪垂語云我在臨濟處得一杓我在末山處得一杓又云十方無壁落四面亦無門露裸裸赤灑灑沒可把。</p>
</div>
<div class='div-commentary'><p>拈云灌溪恁麼說話且道臨濟處得底末山處得底雖然一箭雙雕奈有時走殺有時坐殺且作麼生得恰好去捏聚放開都在我拈來拋去更由誰。</p>
</div>
<div class='div-orig'><p style="margin-left:1em">舉僧問睦州祖意教意是同是別州云青山自青山白雲自白雲。</p>
</div>
<div class='div-commentary'><p>拈云若向者裏識得睦州釋迦出世達磨西來總是不守分底漢還識得麼臂長衫袖短腳瘦草鞋寬。</p>
</div>
<div class='div-orig'><p style="margin-left:1em">舉西園一日自燒浴次僧問和尚何不使沙彌童行園撫掌三下僧舉似曹山山云一等是箇撫掌拍手就中西園奇怪俱胝一指頭禪蓋為承當處不諦僧卻問西園撫掌豈不是奴兒婢子邊事山云是僧云向上更有事也無山云有僧云如何是向上事山咄云者奴兒婢子。</p>
</div>
<div class='div-commentary'><p>拈云識尊卑知貴賤西園是作家分玉石辯金鋀曹山不世出者僧雖解切蹉琢磨也秖向奴兒婢子邊著到還知麼放曠淋漓兩不傷猶是夜明簾外客。</p>
</div>
<div class='div-orig'><p style="margin-left:1em">舉雲門示眾云十五日以前即不問十五日以後道將一句來自云日日是好日。</p>
</div>
<div class='div-commentary'><p>拈云屬虎人本命屬猴人相衝。</p>
</div>
<div class='div-orig'><p style="margin-left:1em">舉壽聖云月半前用鉤月半後用錐僧便問正當月半時如何聖云泥牛踏破澄潭月。</p>
</div>
<div class='div-commentary'><p>拈云兩頭得用壽聖作家直下忘功是誰體得放行也互換主賓把定也不留朕跡還有體得底麼玉女夜拋梭織錦於西舍。</p>
</div>
<div class='div-orig'><p style="margin-left:1em">舉僧問曹山世間什麼物最貴山云死貓兒最貴僧云為什麼死貓兒最貴山云無人著價。</p>
</div>
<div class='div-commentary'><p>拈云曹山貨物不入行市子細看來一文不直曹山遇賤則貴我者裏遇貴則賤且道還有相違處麼。</p>
</div>
<div class='div-orig'><p style="margin-left:1em">舉大慈示眾山僧不會荅話秖是識病時有僧出慈便歸方丈雪竇云雪竇識病不荅話或有僧出劈脊便打。</p>
</div>
<div class='div-commentary'><p>拈云大慈雪竇二俱作家要且秖顧目前不防腳下或有箇不識好惡不問東西底漢出來便掀倒禪床直饒你全機大用秪恐著手腳不得正當恁麼時還有識病底眼麼。</p>
</div>
<div class='div-orig'><p style="margin-left:1em">舉僧問雪峰聲聞人見性如夜見月菩薩人見性如晝見日未審和尚見性如何峰打三下後問巖頭頭打三掌雪竇云應病與藥且打三下據令而行合打多少。</p>
</div>
<div class='div-commentary'><p>拈云雪竇一期趁快往往後人作行令會殊不知雪峰巖頭是箇無固必漢。</p>
</div>
<div class='div-orig'><p style="margin-left:1em">舉雲巖院主遊石室回巖云汝去入到石室裏看為什麼便回僧無語洞山代云彼中已有人占了也巖云汝更去作什麼山云不可人情斷絕去也。</p>
</div>
<div class='div-commentary'><p>拈云低頭失卻鍼開眼拾得線線無頭而莫度鍼無穴而難穿到者裏鸞膠續絃須是洞山始得。</p>
</div>
<div class='div-orig'><p style="margin-left:1em">舉南泉與趙州翫月次州云幾時得似者箇去泉云王老師二十年前也曾恁麼來。</p>
</div>
<div class='div-commentary'><p>拈云二十年前且置二十年後又作麼生還知王老師行履處麼屋裏無靈床渾家不著孝。</p>
</div>
<div class='div-orig'><p style="margin-left:1em">舉僧問玄沙如何是無縫塔沙云者一縫大小。</p>
</div>
<div class='div-commentary'><p>拈云見成公案你若道據款結案我知你未識玄沙若有人問長蘆秖向道四稜蹋地且道識玄沙不識玄沙具眼者辨看。</p>
</div>
<div class='div-orig'><p style="margin-left:1em">舉僧問龍牙如何是祖師西來意牙云待石烏龜解語即向汝道僧問香林如何是祖師西來意林云坐久成勞。</p>
</div>
<div class='div-commentary'><p>拈云一句子仰之彌高一句子鑽之彌堅一句子瞻之在前一句子忽焉在後還辨得麼赤心片片知人少覿面堆堆睹者稀。</p>
</div>
<div class='div-orig'><p style="margin-left:1em">舉良禪客問欽山一鏃破三關時如何山云放出關中主看良云恁麼則知過必改山云更待何時良云好箭放不著所在便出山云且來闍黎良回首山把住云一鏃破三關且置試與欽山發箭看良擬議山打七棒云且聽者漢疑三十年。</p>
</div>
<div class='div-commentary'><p>拈云山堆嶽積來瓦解水消去則時人知有與我放出關中主看且合作麼生有底道當時便喝當時便掌然則一期瞎用則得要且未是關中主在還體得麼當堂不正坐那赴兩頭機。</p>
</div>
<div class='div-orig'><p style="margin-left:1em">舉趙州與文遠待者鬥劣不鬥勝州云我似一頭驢者云我似驢<span class='corr'>胃</span>州云我似驢糞者云我似糞中蟲州云在裏許作甚麼者云過夏州云把將餅子來。</p>
</div>
<div class='div-commentary'><p>拈云高高標不出低低望不及眼自爭先得籌因打劫贏。</p>
</div>
<div class='div-orig'><p style="margin-left:1em">舉玄沙示眾云諸方盡道接物利生忽遇三種病人來如何接得患盲者拈槌豎拂他又不見患聾者語言三昧他又不聞患啞者教伊說又說不得若接此人不得佛法無靈驗有僧請益雲門門云你禮拜著僧禮拜門以拄杖挃僧退後云汝不患盲復喚近前來僧近前門云汝不患聾乃云會麼僧云不會門云汝不患啞其僧於此有省。</p>
</div>
<div class='div-commentary'><p>拈云雲門平展者僧實酬且道悟在什麼處不救之疾難為針艾。</p>
</div>
<div class='div-orig'><p style="margin-left:1em">舉僧辭大慈慈問向甚麼處去僧云江西去慈云將老僧去得麼僧云非但和尚更有過於和尚者亦不能將得去。</p>
</div>
<div class='div-commentary'><p>拈云大慈合伴不著者僧不如獨行也須是恁麼始得直饒大慈古佛也不奈者擔板漢何且道別有什麼長處。</p>
</div>
<div class='div-orig'><p style="margin-left:1em">舉僧問石霜咫尺之間為什麼不睹師顏霜云我遍界不曾藏僧復問雪峰遍界不曾藏意旨如何峰云什麼處不是石霜。</p>
</div>
<div class='div-commentary'><p>拈云石霜雪峰相去多少直是千里萬里若有人問長蘆遍界不曾藏意旨向道什麼處是石霜。</p>
</div>
<div class='div-orig'><p style="margin-left:1em">舉三平頌云秪此見聞非見聞更無聲色可呈君箇中若了全無事體用何妨分不分。</p>
</div>
<div class='div-commentary'><p>拈云正相逢沒交涉六戶不掩四衢絕縱遍界是光明通身無向背機絲不挂梭頭事文彩縱橫意自殊。</p>
</div>
<div class='div-orig'><p style="margin-left:1em">舉僧辭大隨隨問什麼處去僧云峨嵋禮普賢去隨豎起拂子云文殊普賢秖在者裏僧畫一圓相拋向背後隨云侍者將一貼茶與者僧。</p>
</div>
<div class='div-commentary'><p>拈云識法者懼欺敵者亡水中擇乳須是鵝王。</p>
</div>
<div class='div-orig'><p style="margin-left:1em">舉玄沙見鼓山來畫一圓相山云人人出者箇不得沙云情知你向驢胎馬腹裏作活計山云和尚又作麼生沙云人人出者箇不得山云和尚恁麼卻得某甲為什麼不得沙云我得你不得。</p>
</div>
<div class='div-commentary'><p>拈云玄沙大似倚勢欺人以強凌弱蓋他撥得轉弄得出兩箇一般為什麼道我得你不得是真難掩是偽不昌。</p>
</div>
<div class='div-orig'><p style="margin-left:1em">舉雪竇舉古德云眼裏著沙不得耳裏著水不得忽有箇漢信得及把得住不受人瞞祖佛言教是什麼熱碗鳴聲便請高挂缽囊拗折柱杖管取一員無事道人又云眼裏著得須彌山耳裏著得大海水一般漢受人商量佛祖言教如龍得水似虎靠山卻須挑起缽囊橫擔拄杖亦是一員無事道人復云恁麼也不得不恁麼也不得然後沒交涉三員無事道人中選一人為師。</p>
</div>
<div class='div-commentary'><p>拈云坐斷乾坤建立世界和光混俗各有長處且道選那一人為師驀拈起柱杖云穿過了也。</p>
</div>
<div class='div-orig'><p style="margin-left:1em">舉陳操尚書與眾官樓上遙見數僧從遠來眾官云數員禪客陳云不是官云焉知不是陳云待與驗過僧至樓下陳云大德僧舉首陳云不信道不是官罔措。</p>
</div>
<div class='div-commentary'><p>拈云陳尚書當面白拈瞞長蘆一點不得。</p>
</div>
<div class='div-orig'><p style="margin-left:1em">舉雪峰在洞山作典座一日淘米次山問淘沙去米淘米去沙峰云沙米一時去山云大眾喫箇什麼峰便覆卻盆山云子他日後別見人去在。</p>
</div>
<div class='div-commentary'><p>拈云雪峰秖管步步登高不覺草鞋跟斷若也正偏宛轉敲唱俱行自是言氣相合父子相投且道洞山不肯雪峰意在什麼處萬里無雲天有過碧潭似鏡月難來。</p>
</div>
<div class='div-orig'><p style="margin-left:1em">舉僧問芭蕉有一人不捨生死不證涅槃師還提攜也無蕉云山僧粗識好惡。</p>
</div>
<div class='div-commentary'><p>拈云芭蕉雖然識好惡且不能牽耕夫之牛奪飢人之食如今若有人問長蘆便和聲打為什麼如此我從來不識好惡。</p>
</div>
<div class='div-orig'><p style="margin-left:1em">舉大慈示眾云說得一丈不如行得一寸洞山云說取行不得底行取說不得底雲居云行時無說路說時無行路不行不說時合行什麼路洛浦云行說俱不到則本分事在行說俱到則本分事無。</p>
</div>
<div class='div-commentary'><p>拈云絕是非沒蹤跡相逢不識面識面不相逢諸尊宿各有長處如今舌頭上無十字關腳跟下無五色線要行便行要說便說若有人問長蘆如何是要行便行步如何是要說便說啊。</p>
</div>
<div class='div-orig'><p style="margin-left:1em">舉水潦和尚問馬大師如何是佛法大意馬祖與一踏倒水潦豁然大悟起來呵呵大笑云百千法門無量妙義秖向一毫頭上識得根源去。</p>
</div>
<div class='div-commentary'><p>拈云馬大師不合放過待伊起來恁麼道但問秖者一毫從什麼處得來待伊擬議更與一踏。</p>
</div>
<div class='div-orig'><p style="margin-left:1em">舉古德云長者長法身短者短法身。</p>
</div>
<div class='div-commentary'><p>拈云且道舜若多神喚什麼作法身良久云還會麼不可續鳧截鶴夷嶽盈壑去也。</p>
</div>
<div class='div-orig'><p style="margin-left:1em">舉布袋和尚頌云彌勒真彌勒云拶破面門分身千百億云築著鼻孔時時示時人云高著眼時人皆不識云當面諱卻。</p>
</div>
<div class='div-commentary'><p>拈云憨皮袋攔街截巷直是無迴避處還辨得麼腦後見腮莫與往來。</p>
</div>
<div class='div-orig'><p style="margin-left:1em">舉趙州云至道無難唯嫌揀擇纔有語言是揀擇是明白老僧不在明白裏是汝還護惜也無時有僧問和尚既不在明白裏護惜箇什麼州云我亦不知僧云既不知為什麼道不在明白裏州云問事即得禮拜了退。</p>
</div>
<div class='div-commentary'><p>拈云者僧也如切如磋不能見機而變趙州也如琢如磨幾乎事不解交眾中秖管道退身有分殊不知盡力提持還體悉得麼焦磚打著連底凍。</p>
</div>
<div class='div-orig'><p style="margin-left:1em">舉睦州問武陵長老了即毛端吞巨海始知大地一微塵作麼生陵云何不領話州云我不領話你不領話。</p>
</div>
<div class='div-commentary'><p>拈云睦州武陵總道不領話其間有貪觀白浪失卻手橈乃豎起拂子云看。</p>
</div>
<div class='div-orig'><p style="margin-left:1em">舉南泉因至莊偶莊主預備迎奉泉云老僧居常出入不與他知何宿排辦至於如此主云昨夜土地神報侍者便問既是大善知識為甚卻被鬼神覷見泉云土地前更添一分供養著。</p>
</div>
<div class='div-commentary'><p>拈云長蘆則不然若見者莊主恁麼道便與捉住云放你不得何故如此不見道來說是非者便是是非人。</p>
</div></div>
<p class='juan'>天童宏智覺禪師語錄卷二</p>
</div><!-- end of div[@id='body'] -->
</body></html>