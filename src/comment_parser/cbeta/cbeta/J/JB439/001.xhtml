<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰三山來禪師疏語</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>高峰三山來禪師疏語目次</p>
<ul class="">
<li>卷上
<ul class="">
<li>元旦表</li>

<li>上元表</li>

<li>中元表</li>

<li>下元表</li>

<li>慶佛誕表</li>

<li>佛成道表</li>

<li>結制進表</li>

<li>解制謝表<span class="note-inline">(二)</span></li>

<li>解制意<span class="note-inline">(二)</span></li>

<li>懺期表</li>

<li>諷華嚴經表<span class="note-inline">(二)</span></li>

<li>諷法華經表</li>

<li>禮梁皇懺表</li>

<li>然天燭意</li>

<li>建盂蘭會意<span class="note-inline">(二)</span></li>

<li>建盂蘭會表</li>

<li>諷藥師經表</li>

<li>諷金剛經表</li>

<li>進彌陀佛表</li>

<li>慶觀音誕表</li>

<li>進地藏表</li>
</ul></li>

<li>卷中
<ul class="">
<li>文昌表</li>

<li>祝聖帝表</li>

<li>韋馱表</li>

<li>瑜伽表</li>

<li>修因表</li>

<li>酬願表</li>

<li>填還寄庫表</li>

<li>燃天燭表</li>

<li>祈禱平安意</li>

<li>懺經意</li>

<li>悔過修因意</li>

<li>賑濟孤意</li>

<li>利幽意</li>

<li>彌陀會意</li>

<li>薦師弟意</li>

<li>禳虎意</li>

<li>祈雨意<span class="note-inline">(二)</span></li>

<li>薦師弟意</li>

<li>表盤米意</li>

<li>禳蟲蝗意</li>

<li>請水意</li>

<li>寄名禳關意</li>

<li>釋子修因表</li>
</ul></li>

<li>卷下
<ul class="">
<li>朔望祝延</li>

<li><span class="note-inline">(增修)</span>祝韋馱</li>

<li><span class="note-inline">(增修)</span>祝伽藍</li>

<li><span class="note-inline">(增修)</span>祝祖師</li>

<li><span class="note-inline">(增修)</span>祝監齋</li>

<li><span class="note-inline">(補)</span>囑孤魂</li>

<li><span class="note-inline">(補)</span>元旦</li>

<li><span class="note-inline">(補)</span>上元</li>

<li><span class="note-inline">(補)</span>中元</li>

<li><span class="note-inline">(補)</span>下元</li>

<li><span class="note-inline">(補)</span>祝佛誕</li>

<li><span class="note-inline">(補)</span>佛成道</li>

<li><span class="note-inline">(補)</span>祝堂頭誕期</li>

<li><span class="note-inline">(補)</span>祝檀信誕期</li>

<li><span class="note-inline">(增補)</span>掛鐘板語</li>

<li><span class="note-inline">(增補)</span>摘鐘板語</li>

<li><span class="note-inline">(附補)</span>檀信祈福白意</li>

<li>寄名禳關意</li>

<li>寄名脫白意</li>

<li>檀信諷經白意</li>

<li>檀信諷經畢白意</li>
</ul></li>
</ul></div>
<p class='juan'><a id='mulu2' />三山來禪師疏語卷上</p><p class="byline">嗣法門人性統編</p>
<div class='div-other'><a id='mulu3' />
<p class='h1'>表</p>
<div class='div-other'><a id='mulu4' />
<p class='h2'>賀元旦表<span class='note-inline'>(代)</span></p><p>伏以元運初回識造化之伊始鴻鈞聿轉當氣數之維新天道漸啟夫亨嘉人事繼祥於貞善因時慶祝即日依皈信官某誠懽誠忭稽首頓首上言竊惟叨荷君恩忝承貴胤一生宦海苦歲月之遷流半世邊疆覺韶華之邁往疲筋力於戎馬年復一年老顏色於風塵歲仍多歲隙駒易過倦鳥思歸幸樹幟在父母之邦寧兵爰以報國特披忱於僧伽之域集眾兼為安禪且偷忙裡之閒用植因中之果欣逢元旦虔祝聖人海晏河清金甌之永奠鍾銘鼎勒期銅柱以長標伏願仰仗佛慈頻霑帝澤宜家宜國綏邦土而貽子孫乃壽乃康享天年而增歲曆時時建無遮之佛事處處開最勝之道場再冀雨順風調民安物阜瞻重熙之日康衢擊壞永稱正月春王歌大有之年鼓腹含哺長頌萬年天子恪將藿悃莫罄葵私某無任瞻天仰聖踴躍懽忭之至謹奉表稱賀以聞。</p>
</div>
<div class='div-other'><a id='mulu5' />
<p class='h2'>慶天官表</p><p>伏以福星朗耀欣瞻大帝紫微元祚方開快睹春王正旦火樹輝煌午夜銀花燦爛中天景福維新祥光普燭某等誠懽誠忭稽首頓首上言竊惟韶華淹忽歲月遷流半世虛生驕心類狂猿野馬百年易老幻質同陽焰空花知形氣之匪堅愧紛馳而未已四恩鮮報三業罔清茲蓋恭遇上元一品賜福天官紫微大帝陛下聖仁莫測帝德難名普生意於人間四海樂陽春之有腳覃殊恩於天上萬方仰造化之無心值三五而秉權統百千而會極某等喜逢聖誕敬竭凡私酌水獻花敢云愚忱可達焚香炳炬尚期帝鑒能通伏冀衷存錫祉德著敷榮憫多罪之躬不惜慈膏遍洽廣無私之化頻傾聖澤下流樂利無窮懽歌莫既某等無任瞻天仰聖踴躍懽忭之至謹奉表稱賀以聞。</p>
</div>
<div class='div-other'><a id='mulu6' />
<p class='h2'>慶地官表</p><p>伏以金風乍轉咸驚肅殺之威玉露初回共發悽愉之嘆幸聖神生於此際喜赦宥布在人寰合眾懽騰群生慶祝某等誠懽誠忭稽首頓首上言竊惟凡情擾擾俗業營營室有六窗獼猴日縱其出入藤懸二鼠鳥兔時任其往來積罪垢於無邊惹塵緣而莫解愛河汩沒苦海沉淪茲蓋恭過中元二品赦罪地官清虛大帝陛下金精毓質西極乘權值萬物剝落之時留造化生成之德蚩蚩赤子憫日用誤犯科條蠢蠢黎民念愆尤弘施方便恩逾覆載澤重栽培欣逢降誕之辰敬效聖人之祝香焚玉篆繚繞徑透夫瓊宮燭炳金蛇掩映潛通乎玉宇伏願網開三面鑑徹一心放天上之金雞丹詔從口中銜出飛人間之彩鳳綸音自帝里宣來佩至德於無疆頌鴻慈而罔替某等無任瞻天仰聖踴躍懽忭之至謹奉表稱賀以間。</p>
</div>
<div class='div-other'><a id='mulu7' />
<p class='h2'>慶水官表</p><p>伏以槐楠甫改氣化之運維新霜雪頻仍本源之思欲動胡焉冬臨大冶倏爾春際小陽慶自此生厄由斯解某等誠懽誠忭稽首頓首上言竊惟生當末世時值衰微造業障於干戈林中恒不知而不覺集愆尤於塵沙劫內迺無重而無輕思寡過之未能圖自新以無日衾影抱愧屋漏懷慚茲蓋恭遇下元三品解厄水官洞陰大帝陛下恩波浩蕩膏澤滂流滋化育以均調切吉凶而同患皇矣上帝憫世界之驚濤而將育冬官大哉聖人解斯民之困厄而搏轉秋令乘茲聖誕特竭凡衷采藻采蘋敬抒誠於片念傾葵傾藿虔表愫於微茫伏願天顏伊邇聖智匪遙鑒此區區不彼舞松之祝納茲款款薄言上壽之章手足懽騰中心慶躍某等無任瞻天仰聖踴躍懽忭之至謹奉表稱賀以聞。</p>
</div>
<div class='div-other'><a id='mulu8' />
<p class='h2'>慶佛誕表</p><p>伏以梅雨洗新蟬斷續咽聲繞舍衛槐風穿御柳參差線影絡皇宮祥光並象輦飛來瑞氣隨龍涎噴出篤生胤子特產聖人某等誠懽誠忭稽首頓首上言竊惟塵世茫茫娑婆渺渺凡夫博地一場醉夢誰呼業習彌天萬丈迷雲孰掃不有能仁之慧力疇為界地之醫王幸悲願以弘深喜端嚴而具足時當初夏生值令辰茲蓋恭遇釋迦如來金蓮座下四生慈父三界大師歷劫修因㘞地一聲驚天壤一朝現相周行七步動乾坤為天上天下之獨尊迺世出世間之罕匹某等自慚骨俗徒愧胎凡於世為遙未躬逢乎聖誕其生也晚尤念切夫良期這妙好而無由思莊嚴之若睹伏願白毫舒采紫臂垂光荷葉蕩青錢彷彿慈雲籠玉闕蒲鞭搖緣水依稀瑞色映金盆觸景物而歌颺仰化身之周遍長留儀範永作依皈某等無任瞻天仰聖踊躍懽忭之至謹奉表稱賀以聞。</p>
</div>
<div class='div-other'><a id='mulu9' />
<p class='h2'>佛成道表</p><p>伏以瑞雪輕飄色映靈峰千片玉寒梅競放香傳鷲嶺一枝春行苦周於六年道成臨乎夜半機關迥異消息非常某等誠懽誠忭稽首頓首上言竊惟生纏三毒念著六塵即佛即心不識心何從作佛非迷非悟未經悟到底還迷良由修習之徒為故爾程功之罔效爰追先覺聿考前蹤鵲宿頂門羨瞿曇巢旋螺髻蘆穿膝上誇悉達跌作跏趺日冥目而忘機忽舒眉而破夢緣從攸始跡豈無由茲蓋恭遇釋迦如來金蓮座下三祗煉性屢劫修真十九踰城雪山數去重三歲三更悟道殘腊凡來又四朝見如來德相宛然覺眾生妄想依舊敲翻漆桶宜致嘆於奇哉打破泥關爰證身於佛矣伏願慈光普浹悲智恒敷幾點明星俾人人而快睹一雙正眼令日日而常開永續宗源咸承法印某等無任瞻天仰聖踴躍懽忭之至謹奉表稱賀以聞。</p>
</div>
<div class='div-other'><a id='mulu10' />
<p class='h2'>結制進表<span class='note-inline'>(代)</span></p><p>伏以月值小陽淑氣潛回暖谷年逢大有人心漸樂亨衢當剝而初復之時迺善以達天之際欲窺佛旨須演宗風信官某誠惶誠恐稽首頓首上言竊惟至道難名因強名而名道禪宗莫解期可解而解禪打破虛空應向爐邊出隻手呼回夢覺還從座上撥雙眉非存接引之婆心孰示周行之正路儀型不遠期制宜遵茲蓋恭叩釋迦如來金蓮座下娑婆教主雪嶺能仁說法四十九年未識從前啟口談經三百餘會仍於末後拈花寓意在於淵微垂端超乎色相法本非法言亦無言某馳逐風塵奔勞戎馬日無寧晷鮮能習淨以安心事每倉忙那得偷閑而學道雖聞明心見性之理罔諳參玄了悟之方幸曇華再綻於磐城故制日敬開於法苑乘茲孟冬之月爰結百二之期伏願教鐸高懸盡提醒夫聾瞶玄音獨唱永震響於叢林奉龍象而懽騰布藿葵而虔達道場勝利佛事周隆某無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu11' />
<p class='h2'>解制表<span class='note-inline'>(代)</span></p><p>伏以雪點紅爐偕東風而解凍金鎔大冶並春色以增輝噓橐籥於渾淪妙鈞陶於造化時臨大壯期值滿圓信官某誠惶誠恐稽首頓首上言竊惟靈山啟教拈花猶笑黃頭少室傳心立雪惟承碧眼顯西來之大意殃及兒孫建東土之法幢追夫祖禰緣隨例而舉例為有條而攀條高著鉗鎚弘開爐鞴茲蓋恭叩釋迦如來金蓮座下三祗證果百億化身生出母胎便爾周行七步道成夜半豈云兀坐六年因自度而度人以先覺而覺後本來面目應知箇箇都存生死關頭直令人人皆破某雖栽祗樹未綻心花幸磐石成選佛之場就曇華播菩提之種期周百二兩堂雲鶴共飛騰化被三千無數象龍隨蹴踏擬梯航之得渡聆鞀鐸而徒聞臨解制而建道場即法筵而行佛事伏願佛慈昭被聖力匡扶寶杵降魔百萬人天咸拱伏婆心護教恒沙國土盡依皈永修最勝之因長培無漏之果宗風大展法席弘張某等無任瞻天仰聖激切屏營之至謹奉表稱謝以聞。</p>
</div>
<div class='div-other'><a id='mulu12' />
<p class='h2'>解制表</p><p>伏以東風回暖谷拆開蘭箭生香煦日照高林映帶梅花增麗萬彙咸資大冶三陽聿轉鈞陶泰運欣逢善緣喜植某等誠惶誠恐稽首頓首上言竊惟生當叔季時值凋殘饑饉兵戈幾度頻仍幾度惱關山并里一番涉歷一番悲聽流移於南北東西隨荏苒乎秋冬春夏寸因未布片善圖修敬竭葵忱皈投蓮座茲蓋恭叩釋迦如來金蓮座下三身同體兩足稱尊廣設慈航渡群流齊登彼岸弘施寶筏攜庶類共越愛河大哉聖德難量至矣悲心莫罄某等形猶幻泡質似空花日息營為蝸角蠅頭幾戰浮生夢浪鼠肝蟲臂經謀覺寤寐以懷慚顧衾影而抱愧所幸五雲法席時時導出迷途惟期半世塵勞漸漸脫歸實際乘茲解制略積微勛炳炬焚檀堙雲堆裡豁開雙目陳松獻石野壑場顛倒瀉一心禮法懺而雪我夙愆仗黎光而破茲黑業伏願道成向上化浹無言昭察淵微鑒觀詳於五內憑臨鎖屑葑菲達乎三尊佛事慶附嘉筵道場隨彰勝利接鄰俱福比里咸安某等無任瞻天仰聖激切屏營之至謹奉表稱謝以聞。</p>
</div>
<div class='div-other'><a id='mulu13' />
<p class='h2'>解制意</p><p>伏以罏鞴弘開鑠破個中消息鉗錘高舉敲翻就裡機關喜法席之頻張慶道場之克備某等言念荊棘橫身塵勞度日大夢誰能覺仰憑現世醫王昏衢孰與開但仗當前導士晨鐘暮鼓鏗鏘得自何來玉振金聲條理終歸實際豈謂玄音無至道須知妙義絕言詮某等奉鞀鐸於五雲植善因於千載葵衷可獻聊將蘋藻之供蓮座惟依少襲馨香之味清風生於座下甘露酒自棒頭雖歉承當卻饒利益伏願常輝慧日永布慈雲期終制不終儼規繩於處處制解期不解綿功候於年年龍象頻興水雲並集兩堂欣躍四眾懽騰眾等無任激切屏營之至謹意。</p>
</div>
<div class='div-other'><a id='mulu14' />
<p class='h2'>解制意</p><p>伏以嚴霜欲斷淑氣噓回暖谷春瑞雪將殘東風吹破梅花面喜紅爐之火正熱迺大冶之金初成制日告圓嘉功宜表某竊念愧承鷲嶺叨續曹溪撫杖履追隨之徒下番毒手處耕鑒熙皞之域放個婆心故爾干木隨身不吝鉗錘在握募同檀信廠建禪期草賊一群且教閉門作活隙駒九十豈云畫地為牢幸三月已周圓率兩堂而懺解是僧是俗惟祈罪性皆空乃聖乃神但冀慈光普映方境寧靖佛事興隆某無任惶悚之至謹意。</p>
</div>
<div class='div-other'><a id='mulu15' />
<p class='h2'>懺期修薦表</p><p>伏以淑氣初回早見嶺梅綻玉東風聿轉漸看堤柳舒金正天運泰壯之時迺人心豫謙之候崇修應恪禴薦惟虔某等誠惶誠恐稽首頓首上言竊惟生當叔季世值凌夷南北東西落落關山驚跋涉秋冬春夏茫茫歲月信遷流雖叨兵火孑出之遺黎猶是塵勞羈縻之醉客寸因未而片善無聞念水木以心傷思友于而墮淚瞻依罔自報答何由敬竭葵衷皈投運座茲蓋恭叩釋迦如來金蓮座下傑出靈苗天然貴胤薰修經累劫踴身早越愛河悲願度群生垂手先從苦海某等形同幻泡質類空花見網情絲幾欲剪除斷去名韁利鎖不由絆縛將來幸比屋接於五雲愧素餐供夫三載乘茲制解略積微勳翻貝葉薦我宗親啟琅函祐予孫子酬居恒之信願雪過現之愆尤伏願寶筏弘施慈航善駕若存若沒統濟拔於無底籃中乃俗乃真盡潛調於沒絃琴上寤寐欣茲異遘昕夕慶厥奇逢緇素咸安冥陽俱利某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu16' />
<p class='h2'>諷華嚴經表</p><p>伏以金篦刮翳篇篇玉屑等空花黃葉止啼箇箇金錢充寶藏寧謂依經解義何妨借路還家敬諷華嚴弘宣佛事某誠惶誠恐稽首頓首上言竊惟忝承佛胤愧續宗綱干木隨身幾度逢場作戲鉗錘在手一番就地開爐期攝化以無言乃婆心之未了爰搜秘典普作皈依借此慈航度同儔免臨流而濡足資彼寶筏攜庶類冀望岸而回頭虔竭愚忱上干聖造茲蓋恭叩釋迦如來金蓮座下聖智天成慈悲性篤錫成三段教列小大之乘疊剖五支機分頓漸之路四十九年無一字由來字字超宗三百餘會匪言詮其實言言契理眾等性根各異利鈍不同仁見謂仁智見謂智統希樓閣門開遮不言遮表不言表豈俟別峰相見伏願遍參知識廣歷由城踏普賢之道場法旨宣時流酥酪遊毘盧之性海玄音播處湧醍醐無論有情無情不拘出世入世真靈不昧妙體全彰某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu17' />
<p class='h2'>諷華嚴表</p><p>伏以菊謝籬金雁影排空行作字冰生池玉蛩聲聒砌韻成文雜梵唄以鏗鏘逐檀煙而縹緲衷因事表法以時宣某誠惶誠恐稽首頓首上言竊惟人生幻夢塵世空花傀儡場頭徒作千般播弄猢猻室裡那能一覺安眠幾回夢悸魂搖倏爾心寒膽裂故鄉離落猶是黃口兒童異域飄零將成白頭老叟愆尤易積善德鮮聞敬廠微勳演揚秘典茲蓋恭叩釋迦如來金蓮座下勤修證道方便度人憫赤子之無知簡其功不簡其過憐嬰兒之有覺許之懺更許之修幸大法備於華嚴而皈依投於寶藏由域一百一徬徨躑躅於今朝知識五十三彷彿參尋於此日伏願遙舒紺目大放白毫炳炬焚檀寶鼎銀床敷猊座獻花酌水金瓶玉觶映蓮臺俾迷途出自須臾使覺路開於當下冰消夙障駢集新禧某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu18' />
<p class='h2'>諷法華表</p><p>伏以一乘妙道星河朗映中天七軸靈章鞀鐸高懸午夜提醒群生幻夢爍開庶類昏衢於教為懽而遵迺實某等誠惶誠恐稽首頓首上言竊惟生秉俗骨體賦凡胎值佛無緣未獲親承雨化窮經有志鮮能力究鴻文徒荏苒以逾年但蹉跎而度日箇中消息既已罕聞就裡機關何從得覷捫心覺愧顧影知慚茲蓋恭叩釋迦如來金蓮座下道超今古法利人天為眾生瞻岵之慈尊憫窮兒早令堂前認父作斯民接引之導士悲火宅快教門外抽身三車任彼乘來一寶勿令迷去指從分內出自胸中伏願靈山儼在鷲嶺無忘佛口如佛心誨我深於憐我法音宜法旨度人甚若教人第居佛事場頭皆被光明會下縱云罪何罪不消匪曰功亦功可錄從此識皈依之有自於焉見攝受之無差三有同資四恩普報某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu19' />
<p class='h2'>禮梁皇表</p><p>伏以運轉乾坤梅蕊開時心蕊綻時逢泰壯雪花盡處罪花凋喜天道之維和幸人心之樂善功自新舉典由舊章某等誠惶誠恐稽首頓首上言竊惟身沉苦海心汩愛河三毒縈纏那識解粘去縛六根造作惟甘帶鎖披枷每日用飲食而不知致動靜起居之罔覺積愆有自寡過未能爰滌丹衷敬陳紺殿茲蓋恭叩釋迦如來金蓮座下身以類化道自修成名擁至尊十號具彰難比量果圓正覺一乘頓悟沒遮攔自度而度人兼出世而入世某等皆屬血氣俱有心知木本水源孝思彌勤於宗祖蘭芽桂萼志事切啟夫兒孫第愧報稱之無能且恐創垂之未當仰資秘密俯盡皈依佛禮千尊覘慈容之有格函開十軸驗法力之無疆伏願慧光普照悲智常明即幻即真且效梁皇之往事非夢非覺權敷寶誌之靈文從此識罪性之本空不在外不在內不在中間於焉念因緣而不偶也無前也無後也無今際愆尤俱釋障業齊蠲某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu20' />
<p class='h2'>然天燭意</p><p>伏以佛慈廣被聿闇遷善之門聖澤弘敷爰啟修因之路仗慈光而遍照資慧炬以長明有感必通無求不應某言念久處昏衢常居暗室明明覺路不知登躋何從落落光天未解仰瞻奚自甘作迷途之醉客徒成黑業之苦人敬表惟虔特申白意伏願白毫舒采紺目垂青納此區區葵藿有心皆可供鑒茲款款葑菲無物不堪陳既傾奉於無量諸天冀照臨於光明會上隨衷降格應事呈祥某無任激切悚惶之至謹意。</p>
</div>
<div class='div-other'><a id='mulu21' />
<p class='h2'>建盂蘭會意</p><p>伏以恩重三年孝孺動百年之慕身生十月時序起七月之思凜霜露而懷親乘懽喜而叩佛營盆攄素集會傾誠某等忝入緇流未酬俗德哀哀父母誰無鞠育之劬勞杳杳宗親寧忘本源之水木無奈時當雜亂奉祀莫講於春秋兼以地阻關山廬墓空懷於夢寐追思有志報答無由值茲中元之期實乃赦罪之候欣逢帝誕喜荷佛慈禮懺諷經度親資於寶筏焚檀炳炬破暗出彼昏衢施法食而利益冥途演咒章而賑濟苦伏願官以帝尊佛從僧祝赦則赦冤親之罪不但生我二人喜則喜真俗之倫豈止自恣弟子時辰善吉佛事周圓莫罄葵私仰希蓮茹某等無任踴躍懽忭之至謹意。</p>
</div>
<div class='div-other'><a id='mulu22' />
<p class='h2'>建盂蘭會意</p><p>伏以白帝乘權廣布金秋之令地官降誕弘開赦宥之條觸西風而怵惕凜玉露以悲傷水木思深孝慈念切某等言念身居幻海事絆塵勞世局紛紜苦馳求之不暇人生擾攘奈奔逐以難窮三業鮮清四恩未報值茲中元勝會共建盂蘭道場仰叩如來慶延聖帝超宗薦祖用酬罔極之恩濟苦拔孤願解幽冥之厄啟琅函而潛培覺性宣寶懺以密滌愆尤慧炬照昏衢黑路灼開遊正路瑜伽賑苦爽冥途裂破達通途各負葵衷統皈蓮座伏願慈光攝受帝德降臨度三世之冤親同登極樂拔四洲之滯魄並證菩提方境咸安冥陽普利某等無任踴躍懽忭之至謹意。</p>
</div>
<div class='div-other'><a id='mulu23' />
<p class='h2'>建盂蘭表</p><p>伏以梧葉飄黃山寺梵鍾雲外冷蘆花吐白汀洲漁火雨中寒每觸景於風霜覺傷心於水木事因報本制效營盆某等誠惶誠恐稽首頓首上言竊惟統為人子各有天倫三尺微軀父兮鞠而母兮育百年孝養終未慎而遠未追況當亂離之時兼值關山之隔愁雲慘霧徒傷東奔西逃冷艸荒煙莫問南墦北郭追思有自薦悼無由茲蓋恭叩如來金蓮座下名稱大孝德備能仁說法利雙親嚴慈俱生於天上開權資萬有接引普濟於人間逢茲中元之期結作盂蘭之會迺僧迺俗乘懽喜而建道場無冤無親仗聖神而赦罪過蘋藻可采般般信手拈來葵藿宜將一一隨心獻出供十方之龍象盡一日之盆餐伏願潛資道力默荷滋培甘露踴醍醐頓使焦腸立潤河沙變法食能令枵腹頻充苦爽盡卻饑虛宗親咸獲飽滿凡衷可格聖澤常流某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu24' />
<p class='h2'>藥師表</p><p>伏以人心隨剝復創舊即以圖新佛力妙提檇消災因之延壽感慈悲之無量期悃曲之能伸建作道場揚為佛事某誠惶誠恐稽首頓首上言竊惟多纏業障未滌愆尤六根六塵逐因緣而搆十手十目聽楷視於幽微每積垢而不知致罹面罔覺悔<span class='corr'>已</span>晚懺猶謂運茲蓋恭叩藥師如來金蓮座下菩薩發願大覺證身相現琉璃四八莊嚴恒具足道兼明行十三誓願總圓成拔諸苦於網羅畫眾生而安立其仰同岵峙蠢似嬰兒稱號聞名一一聲中如覿面歌功頌德時時念上若依慈爰掛續命之縷用點光明之炬照開黑業紹起長年伏願弘誓常存悲心不退件件拈來都是藥允矣濟世醫王般般指處盡皆師大哉接人導士俾自迷而得悟使絕後以再甦果滿菩提願符微妙某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu25' />
<p class='h2'>金剛表</p><p>伏以煩惱礦堅破除必須於智慧人我山峻摧折乃證夫金剛消息本自難窮機關由來叵測幻而仍幻冀亦非真某誠惶誠恐稽首頓首上言竊惟塵情維繫世網羈縻於道無聞擬說法名為說法而心未悟思如來意見如來徒添項下之枷未拔腦門之楔事事憑為實據般般視作堅牢迷卻心珠昧茲秘典茲蓋恭叩釋迦如來金蓮座下身似虛空法如筏喻著衣持缽偶焉舍衛城頭洗足收衣倏爾蓮花座上演楊妙法言言破相為宗漏洩玄機字字歸根匪實其鮮明四句豈諳全經色見聲求面目依稀還錯過電光泡影形容彷彿俱差池布施妄比於河沙莊嚴罔侔夫身相伏願清予夙障啟我靈根識四大之本空鏡裡花兮水裡月知三心之莫得夢中事也影中形名以難名壞而不壞某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu26' />
<p class='h2'>彌陀表</p><p>伏以方絕東西心淨便成西域國無苦樂身嚴即是樂邦接引憑大覺之慈尊薰修在中懷之篤摯蓮開九品光徹三途某等誠惶誠恐稽首頓首上言竊惟體受凡胎心縻世網茫茫苦海不知飄落何從渺渺愛河一任沉淪莫曉既頭出而頭沒且數往而數來苦失足於穢泥思化生於淨土勤於寤寐出自肫誠茲蓋恭叩彌陀如來金蓮座下白毫宛轉紺目澄清悲願度眾生每向娑婆垂隻手慈衷矜庶類時從界地著番心大哉弘誓之難量允矣深思之莫報某等專持名號注想容顏妙好莊嚴天上天下難比況哀憐攝受人非人等悉歸依觀掌上之明珠隨心花而燦爛睹頂間之毫相逐素影以舒徐仗作導師依為慈父伏願提攜赤子撫育嬰兒莫教墮入塵勞寶網光中常化現直令登於彼岸金繩界上聽逍遙聲聲念處盡彌陀步步行時皆極樂冤親總利真俗咸孚某等無任瞻天仰聖激切屏營之至謹奉表稱進以聞。</p>
</div>
<div class='div-other'><a id='mulu27' />
<p class='h2'>觀音聖誕表</p><p>伏以玄鳥新分雨洗淡紅桃萼嫩黃鸝乍囀風搖淺碧柳絲輕當時序之芳辰值聖人之佳誕懽騰莫既慶祝何窮某等誠懽誠忭稽首頓首上言竊惟形氣雖同根莖各異芸芸庶類都乘二氣生來挺挺至人獨自群倫拔出良由薰修於屢劫故爾示現於一朝篤鍾非常誕生不偶茲蓋恭遇觀音大士猊座下三摩證道自在安身紫竹林中一線爐煙遶鸚鵡普陀嵒畔滿瓶甘露澍楊枝稱大悲而大慈兼救苦而救難某等顓愚賦性傀儡成形汩沒愛纏多積三生之罪障感孚至德冀成萬種之提攜逢茲聖誕之期特盡凡忱之祝伏願曲垂慈照廣運悲心救苦尋聲統眾生總歸於寸地分身應化如片月普映於千江百千手目百千光萬億神通萬億顯時時覿面在在聞名某等無任瞻天仰聖踴躍懽忭之至謹奉表稱賀以聞。</p>
</div>
<div class='div-other'><a id='mulu28' />
<p class='h2'>地藏表</p><p>伏以苦趣沉淪超昇必資於聖力冥途浩渺賴於慈航非仗悲願之弘深疇作提攜之方便銜恩有自報答無由某等誠惶誠恐稽首頓首上言竊惟冥陽異道苦樂殊途積罪業於生前行不著兮習不察受波吒於沒後晝無息也夜無停縱追悔而無能但嬰當之莫脫如斯苦楚誰實致之若爾冤仇孰為解矣茲蓋恭叩幽冥教主本尊地藏王菩薩猊座下如來上首菩薩應身手掌明珠萬道毫光烜地府肩擔錫杖一莖寶樹度慈親仰弘誓於無窮知慈衷之未罄某等鮮修善業多作罪因憶生我之劬勞昊天罔極思撫予之鞠育滄海難量愧溫清未效於枕衾乃定省猶疏於晚旦罕將菽水遺恨終天誠恐堂上之雙親過為兒孫之計反因庭前之稚子致添父母之愆冥冥不忍低徊暗暗難堪打算伏願孝通人已德被存亡念人人有報本之心各利宗親登彼岸俾個個得出離於苦咸消罪業等河沙盡度眾生悉空地獄某等無任瞻天仰聖激切屏營之至謹奉表稱進以聞。</p>
</div></div>
<p class='juan'>三山來禪師疏語錄卷上終</p>
</div><!-- end of div[@id='body'] -->
</body></html>