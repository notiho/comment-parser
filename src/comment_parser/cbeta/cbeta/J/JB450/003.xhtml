<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>敏樹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>敏樹禪師語錄卷第三</p><p class="byline">嗣法門人　道崇編　道領錄</p>
<div class='div-other'><a id='mulu10' />
<p class='h1'>住四川彭水縣太平禪寺語錄</p><p>順治十年癸巳五月十五日師受闔邑縉紳文學暨諸護法請。</p>
<p>師至山門指新建太平橋云百川不用西江一吸萬派何須東海千潯且二途不涉底到來如何施設鳳凰樓下交天仗烏鵲橋頭廠御筵便入。</p>
<p>佛殿紫金妙相處處莊嚴萬德碧玉慈容堂堂獨露千光今日山僧到來禮即是不禮即是遂展具三拜方丈云據虎頭不須杜口於毘耶收虎尾要在今行於摩竭且天下衲僧到來如何管待白棒當頭血滴滴縵天網子密重重。</p>
<p>拈疏云不立文字未是掀翻漆桶既出口角無非滿腹家珍且道如何玉牒鋪時文彩現錦繡全彰意自如。</p>
<p>師指座云三萬二千獅子座其座不為小百千萬億寶王幢其幢不為大於此會得三萬二千彩鳳飛騰若也未會百千萬億祥麟起舞喝一喝遂陞拈香祝聖畢次拈香云此一瓣香爇向爐中專為供養雙桂堂上傳臨濟正宗第三十一世本師破山和尚用酬法乳之恩斂衣就座上首白椎畢僧問大開爐鞴令據鉗錘煨煉個甚麼師云惜取銅頭鐵額進云擎來日月懸諸國拋出雷霆震八方師云非公境界進云驚群須是英靈漢敵勝還他獅子兒師云大賞之下必有勇夫進云休得壓良為賤師便打僧拂袖便行師云未稱好手乃云法幢今建太平橋箇箇來瞻智眼高不為千年題柱石長將玉帶繫江腰如是則知百奇競秀妙德家風一亙晴空普賢境界處處不離普光明殿頭頭盡是香水海須是恁麼人方解恁麼事要知恁麼事還須恁麼人舉傅大士頌云空手把鋤頭成人不自在步行騎牯牛自在不成人人從橋上過知恩者少橋流水不流負恩者多雖然傅大士乃彌勒佛應身祗解桃花流水窅然去別有天地非人間今日新太平則不然何也萬里江山歸有道千秋仁壽樂無疆結椎卓拄杖下座。</p>
<p>宣慰覃盡孝居士請上堂僧問臘月初一頭臘月三十尾月頭月尾即不問如何是向上事師云一團明月逼人寒進云不許夜行投明須到者是甚麼人師云手執夜明符幾箇知天曉進云向甚麼處安身立命師云腳跟下薦取進云佛法僧則且置如何是現宰官身師打云可識覃護法麼乃云大人具大見大智得大福不違本願力示現宰官身惟向佛事門頭不捨一法實際理地不受一塵廓落虛空於無利益時興利益向沒風雷處起風雷要令三界二十五有眾生人人氣宇沖霄箇箇威德自在便見本來面目直下成佛作祖雖然如是山僧到此未免放開一線直德有條攀條無條攀例舉目顧視左右云還有恁麼人麼喝一喝云從前汗馬無人識只要重論蓋世功卓拄杖下座。</p>
<p>上堂僧問昨夜金牛遭塗炭直至而今不見蹤請和尚指箇蹤跡師云綠巖千樹裏進云今朝吹玉管幾箇是知音師云一不成二不是問有一物明歷歷上拄天下拄地常在動用中為甚麼動用中人不識師以杖示云會麼進云拄杖頭邊聞法喜袈裟腳下趁獅兒師云切莫詐名頭僧一喝師云好一喝落在甚麼處問法報化身即不問如何是真身一句師云山花開似錦進云好箇消息師云是甚麼僧擬議師便打乃云路入煙霞不知城市藏丘壑橋逢渡口那覺人間別洞天何必孤峰頂上道甚呵佛罵祖大鞴爐中方信立命安身所以呼喚不回古聖亦無安排羅籠不住至今亦無處所直得機上生機毒蛇頭上揩癢巧上生巧餓鷹爪下奪食奇則甚奇千尺井底施籌略妙則甚妙百尺竿頭作伎倆把住也納須彌於芥子放行也擲大千於方外頭頭物物顯出自<span class='corr'>己</span>家珍剎剎塵塵盡是本來妙用且道還有為人處也無休騎白鹿升三島莫跨青鸞上九霄復舉呂洞賓以飛劍斬黃龍卻被黃龍點化而醒有偈云棄卻瓢囊摵碎琴如今不煉汞中金自從一見黃龍後始覺從前枉用心師云這多口子未見黃龍之時似乎一劍當前橫施萬里既見之後及乎一言截斷伎倆全消且作麼生是渠大休大歇處聞道仙郎歌白雪從來此曲和人稀鼓掌呵呵下座。</p>
<p>上堂僧問不與萬法為侶因甚有戒師云切莫誇經賣紀進云龍得水時添意氣師云在何處見得進云虎逢山勢長威獰師便打僧作怖勢師云也是貪生怕死漢問法性人人本有箇箇不無如何有與有受師云春色無高下花枝有短長進云恁麼則有修有證去也師云不因漁父引爭得見波濤問如何是禪師便打進云如何是戒師云信受奉行進云禪戒俱不用時又作麼生師云俗漢俗漢問今日大鞴爐中煆煉四大本空五蘊非有且道煆煉箇甚麼師云石筍抽條長一丈進云恁麼則泥牛踏著金海島師云只好填溝塞壑問如何是觀音說法觀音聽木人拊掌木人聞師云也要同道者方知進云恁麼則處處總成華藏界十方無處不毘盧師云俱被山僧坐斷你在甚處安身僧拂袖歸眾師云也是蝦跳不出斗乃云十五日<span class='corr'>已</span>前為人東山水上行十五日<span class='corr'>已</span>後為人西河火裏坐正當十五日為人熏風自南來殿閣生微涼一句作麼生委悉琉璃殿上騎金馬明月堂前輥繡毬若也會得婢視聲聞奴呼菩薩不稟釋迦文高揖彌勒氏不為分外何故汝眼本正因師故邪令汝見倒惑念不能一門超出妙莊嚴路彈指證無學地與諸如來把手共行若也未會徐行踏斷流水聲縱觀瀉出飛禽跡以拄杖卓一卓喝一喝下座。</p>
<p>上堂月圓月望且看嘉州好大象月旦月朔不使鐵牛生頭角斬釘截鐵十字街頭問彌勒堆山積岳萬仞峰頭空摸索小乘錢貫莫學當時寡杜撰大乘井索須知弄巧自成拙有漏笊篱原來水到便成渠無柄木杓天將夫子為木鐸定龍蛇句真誠不是小兒戲全殺活機昨夜風雷一陣惡咦太平院裏只尋常散向諸方任貶剝都來這裏生按過山僧恁麼批判不是壓良為賤抑是過量為人且作麼生是奇特一句域中日月縱橫挂一亙晴空萬古明復舉僧問古德云皓月當空時如何德云猶是階下漢僧云請師接上階德云月落後來相見拈云月落後作麼生相見可見古德縱有撥亂扶危之手且無安邦定國之策孰知此僧思量就窠打劫返為鈍置若是山僧則不然或有人來問月落後作麼生相見即向他道五鳳樓前聽玉漏九重殿上擊金鐘下座。</p>
<p>上堂僧問如何是深潭裏面金甲現師打云千潯浪中隨出沒進云為甚太平橋頭見白牛師云切莫眼花進云偶來松樹下高枕石頭眠師云慎莫藏頭縮尾問如何明佛師云陣雲橫海上進云如何明祖師云拔劍攪龍門進云如何超佛越祖之談師云雲門道的聻問雲收霧捲甚麼境界師云照天照地進云日沒月沉時如何師云水底更有天乃云溪聲便是廣長舌深談不盡山色無非清淨身淺識難明看來好箇真消息可惜諸人不解說若解說一任橫說豎說剎說塵說熾然說無間歇何以故若將耳聽終難會眼底聞聲方始知復舉蘇東坡隱訪西山禪師山云檀越貴姓坡云姓秤山云請教坡云我是稱天下長老山一喝且道這一喝有多少重坡於是茫然至夜忽聽溪聲大悟云溪聲盡是廣長舌山色無非清淨身夜來八萬四千偈他日如何舉似人師云東坡平生慣用把秤稱人殊不知稱在自<span class='corr'>己</span>頭上全然不知若不是西山一拶怎知無情說法不思議若是太平則不然或有人來說我是稱天下長老即向他道領取鉤頭意莫認定盤星看他如何正好以拄杖趁出何故不因漁父引爭得見波濤下座。</p>
<p>上堂撥塵見佛未免眼裏撒沙子細看來大似揚塵[竺-二+欺]土自取撲面所以聞聲悟道亦是耳中著水撿點將來猶如入海尋波自討鈍置若向這裏會得不作佛求不作法求不作僧求的人向此拈起也天回地轉應須拱手歸降隨處得解脫放下也草偃風行始識全身調御何處不稱尊遂拈拄杖卓一卓云大眾會麼既不落見聞覺知且道如何展演不從千聖中來難透威音那畔下座。</p>
<p>上堂僧問如何是透法身向上事師云腳跟下左纏右縛乃云雲濤日夜吼如雷驚醒時人夢眼開從此耳根都透徹觀音老子為誰來莫不是一根既返源六根成解脫見聞如幻翳三界若空花聞復翳根除塵消覺圓淨若也未悟未免背覺合塵與一切眾生從無始以來生死相續皆由不識常住真心性淨明體被諸妄想執著故有輪轉爾諸人到這裏作麼生轉身若也轉得身來箇箇常光現前人人壁立萬仞舟通大海月朗長空不疑雁過瀟湘影落寒潭苟或未然岸上行人聲有韻船中漁父和來齊下座。</p>
<p>上堂撥轉乾坤處處恢弘祖印全提正令頭頭顯露真宗三條椽下正好著衣持缽七尺單前何妨嘯月吟風一法若有毘盧墮在凡夫萬法若無普賢失其境界於不別處統十方為真境以不異時在一念為舍那圓滿菩提究竟歸無所得體同太虛原來無欠無餘若能會得箇箇超今越古如不停思家家門透長安物物明心白鷺下田千點雪頭頭顯現黃鸝上樹一枝花復舉肇法師云乾坤之內宇宙之間中有一寶秘在形山雲門云將三門來佛殿裏拈佛殿向燈籠上師云肇法師雖然行到水窮處不知坐看雲起時雲門老漢須是點鐵成金不知金從礦出若是山僧則不然或有問中有一寶秘在形山即向他道問從何來待渠擬議正好劈脊便棒何故密移一步六門曉無限風光大地春下座。</p>
<p>上堂僧問月印寒潭意如何師云海門皆共照進云恁麼則海底泥牛啣月走師云眼花不少問古來事作麼生師云曹谿淵源遠進云如何是今時事師云拄杖逢人但點頭乃云恁麼也得問也問得甚善答也答得奇特不恁麼也得鐵釘飯木札羹都來咬嚼恁麼也不得萬里青山高猶如盡潑黛不恁麼也不得思量好生觀天地<span class='corr'>已</span>懸隔恁麼不恁麼總不得金剛腦後寒未拔三觔鐵到這裏恁麼也得分明鼓掌間笑指活彌勒不恁麼總得大地及山河無物不照徹大眾此三轉語中還有薦得石頭全明全暗雙放雙收者麼若向者裏會得步步踏祖佛階梯頭頭彰寶王剎海不惟頂門上了了常知腳跟下綿綿密密亙古今而有餘超凡聖而無惑便是透出荊棘林常居安樂國如若未然不是溈山登九仞誰能捏土定千均下座。</p>
</div>
<div class='div-other'><a id='mulu11' />
<p class='h1'>住貴州石阡府三昧禪院語錄</p><p>順治十一年甲午十二月初八日師受楊沅公居士請。</p>
<p>山門卓錫三昧流泉常在移風萬年與道無礙山僧到此入門一句作麼生震威一喝便入。</p>
<p>佛殿云大中現小不見邊表小中現大自然境界且道是同是別山河及大地全露法王身到此也須禮拜。</p>
<p>方丈正令全提縱橫無礙且出格人到來又作麼生不見趙州曾有云王來元不下禪座。</p>
<p>上堂拈香祝聖畢次拈香云此一瓣香爇向爐中專為供養雙桂堂上傳臨濟正宗第三十一世本師破山和尚用酬法乳之恩惟願一花香遍乾坤闊五葉聯芳世代傳白椎竟僧問和尚住三昧高陞寶座正令全提遇箇天高海闊人到來作麼生管待師云常將利益功勛事祝贊當今有道君進云恁麼則萬方歌有道四海樂無虞師云道得一半乃云蘊定乾坤謀略蓋世英雄具殺人刀秉活人劍未審還有佛法也無若有且道佛法在甚麼處到這裏直得掃恢六合寧靜萬方然後安邦定國天下太平一念無為十方坐斷此是文武勛公諸大護法忠肝義膽智勇雙全為國為民扶揚宗教正眼流通不昧靈山悲願重為法門金湯所以道欲識佛性義當觀時節因緣時節若至其理自彰苟能頓悟方識今日座上並不囊藏被蓋正是納冠簪於傅大士奪玉笏於裴相公隨處建立遇緣即宗於此究竟將來不惜汗馬功高而遍立浮幢王豈論阿僧祗劫而周遊華藏海恁麼出格人到來也須按過何故自從一箭收功後萬載千秋帝業隆下座。</p>
<p>上堂僧問諸佛未出身時如何師云殿閣重門寂進云諸佛<span class='corr'>已</span>出身時如何師云熏風遍界涼進云還有向上事麼師云舉頭天外看進云猶是這邊事師以拄杖示云且道是這邊那邊乃云這邊與那邊天上及人間拄杖頭邊早漏泄可憐覿面自顢頇若是先照後用常栽棲鳳竹每築化龍池先用後照跨過黃金限來登碧玉樓照用同時舉起軒轅鏡蚩尤頓失威照用不同時禹力不到處河聲流向西諸人者此是古人建立法門<span class='corr'>已</span>合薦取不合薦取若合薦取千子常圍繞聖顏不合薦取諸天不順飛輪舉還有為山僧出氣者麼眾罔測卓拄杖云木上座為老僧出氣去也下座。</p>
<p>師誕日上堂以拄杖作釣勢云數十年來浪五湖煙波江上踏橫蘆而今四海澄清日釣取金鱗看有無僧問海屋添籌人間事延生一句意如何師云金丹不屬五形煉玉液原非八石成乃云今歲老僧五十五逢人定不從頭數卓杖云且道數箇甚麼五四三二一那管金木水火土惟有杖頭不等閒當陽擊碎虛空鼓識得山僧今誕辰三世諸佛悉皆普其或未能年來屈指二三千春到寒食一百五下座。</p>
<p>天吼監院母難日請上堂師拈拄杖云連年未動舌根頭忽地風吹法雨流拈箇南山臻壽算福如東海更添籌大眾見麼此是天吼監院今日誕期復念劬勞德重養育深恩常抱十月懷胎未酬三年乳哺特請老僧陞座遂駕鐵船於此載過彼岸令渠椿萱高超十聖位越三賢道箇一子出家九族生天去也以拄杖豎起云大眾還見麼復以拄杖卓云大眾還聞麼如其聞見分明則佛恩祖恩父恩母恩一齊報畢脫或未然山僧為汝自道去也九蓮開合處百寶自莊嚴下座。</p>
<p>上堂春光滿目人境紛紜不識死中得活奚言入聖超凡且二邊不住中道不安如何委悉玉蝶穿花零碎錦金鶯擲柳亂垂絲下座。</p>
<p>佛誕日上堂四月八期佛降生指天指地甚分明後來惹得雲門老一棒當頭定太平舉藥山問遵布衲云汝只浴得者箇還浴得那箇麼咸云銅像有形可以浴滌法身無像如何洗得仔細檢點將來大似虛空裏著楔缽盂上安柄大眾總不恁麼時如何良久云莫道謂言侵早起誰知更有不眠人<span class='corr'>已</span>如是者推到戒墻未如是者引出付戒下座。</p>
<p>上堂十五日<span class='corr'>已</span>前為人鐵蛇鑽不入十五日<span class='corr'>已</span>後為人金剛跳不出正當十五日為人把斷要津不通凡聖一句作麼生道十方剎海金剛燄萬煆爐中鐵蒺藜下座。</p>
<p>立秋上堂以拄杖豎起云見麼一塵起大地收佛眼覷不見放下杖云會麼一葉落天下秋海口莫能宣且道如何話會撫掌呵呵云潦水盡而寒潭清煙光凝而暮山紫喝一喝下座。</p>
<p>上堂醉葉經霜重深林帶露寒懸巖飛素練指與諸人看且道看箇甚麼大道只在目前要且目前難睹若識大道真體不離聲色言語適纔老僧所說是聲豎杖云者箇是色還有透出聲色者麼觀音菩薩將錢買糊餅放下手元來是饅頭所以見色非干色聞聲不是聲色聲無礙處親到法王城到這裏一一明透得一一悟徹得一切色是佛色一切聲是佛聲方信桃花紅李花白誰道融融是一色紫燕語黃鶯鳴誰道關關只一聲不會祖師關捩子空認河山作眼睛其或不能赤心片片知人少覿面堆堆觀者多舉法眼因僧問聲色二字如何透得眼召眾云若會得者僧問處透聲色也不難師云就路還家讓他法眼慎爐打鐵錯過者僧若是山僧則不然或有問聲色二字<span class='note-inline'>(如何透得只向他道)</span>滿眼滿耳待他擬議正好驀頭便棒何也處處溪聲聞不盡明明山色看無窮下座。</p>
<p>上堂舉世尊陞座文殊拍椎云諦觀法王法法王法如是世尊便下座師云世尊陞座大似為憐三尺子不惜兩莖眉文殊拍椎亦是傍敲這一著對眾顯家風若是山僧則不然未待拍椎即道不是巨靈手怎敢劈華山待他擬議直棒打出何故位中<span class='corr'>已</span>有仙陀客何必文殊下一椎喝一喝下座。</p>
<p>上堂僧問㘞地一聲時如何師云透出頂門進云透出後如何師云照破面皮乃云昨夜三更月到窗不覺南泉水牯牛走入山中東觸西觸不免喫他國王水草卻被老僧拽轉鼻頭牽向人天眾前不作貴買不作賤賣如何酬價若作貴買價直三千大千世界若作賤賣一任燕金趙璧難酬諸人作麼商量若商量得出兩手分付若擬商量辜負<span class='corr'>己</span>靈埋沒家寶舉古德閒暇牧牛有二禪客經過是處云頭角甚分明怎奈騎者不識古德遂驟牛趕去二禪客至前面樹下乘涼煎茶德向前問二禪客在甚麼處來客云那邊來德云那邊事作麼生客無對德云莫道騎者不識好師云二禪客縱是貪程太切不覺當面失眼古德須是落草求人猶欠劈脊加鞭當時既聽云頭角甚分明怎奈騎者不識何不向道饒見頭角分明可憐腳下錯過兔得驟牛趕驗亦成賊後張弓難怪二禪客是非只為多開口得便宜處失便宜卓拄杖下座。</p>
<p>上堂僧問如何是永證金剛不壞身師打云昨夜星曉今朝鶴鳴僧以手作圓相云九十六種圓相與者箇是同是別師云別則各別同則總同進云恁麼飯是米做師云不是飽飧人不知僧作禮師一喝豎拄杖云見麼有物先天地擲下杖云無形本寂寥復舉杖云於此會得能為萬象主方知不逐四時凋既不逐四時凋如何春生夏長秋收冬藏山河大地明暗色空草木叢林纖洪長短者箇能為萬象主且道主人公在甚麼處安身立命眾一喝師云諸人若於此一喝中薦得春來處處百花香夏至熏風枕簟涼秋日菊開金布地冬時雪霰滿禪房到這裏不免放開一線雲開日出瓦解冰消天地同根萬物一體以拄杖卓一卓云還見一體麼喝一喝下座。</p>
</div>
<p class='juan'>敏樹禪師語錄卷第三終</p>
<div class='div-w'><p class="pre">　　　<span class='note-inline'>(鎮南萬松嗣法門人道明敬刊<br/>　　本師和尚語錄第三卷<br/>　　康熙戊辰蒲月　貴陽黔靈山弘福寺識)</span></p>
</div>
</div><!-- end of div[@id='body'] -->
</body></html>