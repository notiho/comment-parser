<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>敏樹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu180' />
<p class='juan'>敏樹禪師語錄卷第九</p><p class="byline">嗣法門人　道崇編　道領錄</p>
<div class='div-other'><a id='mulu181' />
<div class='div-other'><a id='mulu182' />
<p class='h2'>御史陳達可居士請題太平橋</p><p style="text-indent:0em" class="lg-abnormal"><div class='lg-row'>峭壁連雲架橫空跨海腰千山環翠拱一水接青霄獨許魚龍躍惟觀鳥鵲朝幸逢題柱客今古仰英標</div>
</p></div>
<div class='div-other'><a id='mulu183' />
<p class='h2'>過天機寺</p><p style="text-indent:0em" class="lg-abnormal"><div class='lg-row'>傍嶺結禪窟籬花插翠圍雲來山有帽霧去石無衣鳥語人聞籟天香日應機虹橋高萬丈清梵遠微微</div>
</p></div>
<div class='div-other'><a id='mulu184' />
<p class='h2'>過埜愚山房</p><p style="text-indent:0em" class="lg-abnormal"><div class='lg-row'>登峰曉色開曲徑任徘徊曳杖隨山轉奇雲入岫來林深聞犬吠花落點莓苔此景誰能及溪鳴有辯才</div>
</p></div>
<div class='div-other'><a id='mulu185' />
<p class='h2'>贈風埜道者</p><p style="text-indent:0em" class="lg-abnormal"><div class='lg-row'>閒遊翫物華景致在山家翠滴穿巖雨紅開幾樹花人遊湖上水日照渡頭沙了得浮生趣禪風任可誇</div>
</p></div>
<div class='div-other'><a id='mulu186' />
<p class='h2'>山行</p><p style="text-indent:0em" class="lg-abnormal"><div class='lg-row'>松林堪獨步曳杖撥雲煙曉色開晴嶺溪光接遠天玄猿抱子嘯青鳥弄花妍樂樂無窮意誰能有此錢</div>
</p></div>
<div class='div-other'><a id='mulu187' />
<p class='h2'>訪秦廣生居士書齋</p><p style="text-indent:0em" class="lg-abnormal"><div class='lg-row'>久慕賢名重扶笻特地來臨江白日靜幽徑碧桃開博古青眸爽舒懷綠埜臺三槐侵史潤倩翠漫庭階</div>
</p></div>
<div class='div-other'><a id='mulu188' />
<p class='h2'>送本師和尚之江安應期</p><p style="text-indent:0em" class="lg-abnormal"><div class='lg-row'>棄輿上萬峰策進馬蹄雄葉落秋山露花幽曉寺通雲侵香案濕雨潤徑苔封話久經行切冰輪出碧空</div>
</p></div>
<div class='div-other'><a id='mulu189' />
<p class='h2'>送侍御陳梅菴居士</p><p style="text-indent:0em" class="lg-abnormal"><div class='lg-row'>疋馬晴川上寒風度曉煙轡絲輕遣路鴻雁過長天野店欽賢宿梅花對雪妍仁風生殿閣早謁聖明前</div>
</p></div>
<div class='div-other'><a id='mulu190' />
<p class='h2'>江津送破雪法兄之渝城</p><p style="text-indent:0em" class="lg-abnormal"><div class='lg-row'>離亭同握手舉棹聽江聲帆影巴山外猿啼禹水生蜀花沾露潤楚樹撼風清回首雲千里漫漫芳草情</div>
</p></div>
<div class='div-other'><a id='mulu191' />
<p class='h2'>晚興</p><p style="text-indent:0em" class="lg-abnormal"><div class='lg-row'>綠柳弄池萍忽聞堤上鶯窗明山月上竹靜晚風輕夾道花成徑遊亭少客行坐來何所以不覺又初更</div>
</p></div>
<div class='div-other'><a id='mulu192' />
<p class='h2'>贈東華道者</p><p style="text-indent:0em" class="lg-abnormal"><div class='lg-row'>何年傍石隈竹徑曉雙開日暖寒梅吐雪消春水來庭前芳艸萃屋後野雲堆叉手長松下清高絕點埃</div>
</p></div>
<div class='div-other'><a id='mulu193' />
<p class='h2'>遊岑公洞</p><p style="text-indent:0em" class="lg-abnormal"><div class='lg-row'>岑公高隱處石澗湧寒泉梅柳爭春日雲霞接洞天江城開錦帳海日挂珠簾不為樵柯爛何須說道原</div>
</p></div>
<div class='div-other'><a id='mulu194' />
<p class='h2'>山中吟</p><p style="text-indent:0em" class="lg-abnormal"><div class='lg-row'>竹隱幽棲地白雲常自連松鍼穿夜月柳線鎖寒煙石老苔紋疊山藏艸篆妍四時風味別水鳥共談玄</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>倦來無客至獨步賞閑心浥露花青眼倩霞點翠林猿啼無孔笛鳥噪沒弦琴一段風光別何人到此尋</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>漫遊山谷好遠望江天渺妙舞樹飛花助歌山有鳥流泉逐野鷗茅屋翠圍遶偶爾夜忘歸松門俗客少</div>
</p></div>
<div class='div-other'><a id='mulu195' />
<p class='h2'>贈正卿余壽伯居士</p><p style="text-indent:0em" class="lg-abnormal"><div class='lg-row'>高梁山裏出多賢往往來參鐵橛禪驀地一聲桃浪暖春風吹出雨花鮮</div>
</p></div>
<div class='div-other'><a id='mulu196' />
<p class='h2'>候本師和尚夜泊錦江</p><p style="text-indent:0em" class="lg-abnormal"><div class='lg-row'>慈航剛泊綠楊碕漫詢師顏罄自違不覺天心明月上清光斜照古漁磯</div>
</p></div>
<div class='div-other'><a id='mulu197' />
<p class='h2'>同丈雪法弟遊白兔亭</p><p style="text-indent:0em" class="lg-abnormal"><div class='lg-row'>偕遊亭畔鳥聲啼桃李芳華嫩艸齊格外真機渾漏泄莫惜春光一杖藜</div>
</p></div>
<div class='div-other'><a id='mulu198' />
<p class='h2'>鳳衛侯牟章甫居士過訪</p><p style="text-indent:0em" class="lg-abnormal"><div class='lg-row'>喜得高車詣翠微草堂清話竟忘歸若能當下知端的滿目青山第一機</div>
</p></div>
<div class='div-other'><a id='mulu199' />
<p class='h2'>江春即事</p><p style="text-indent:0em" class="lg-abnormal"><div class='lg-row'>亂石橫拈砌釣磯翛然無事謝春暉啣泥燕子相將去偏向幽庭弄翠飛</div>
</p></div>
<div class='div-other'><a id='mulu200' />
<p class='h2'>緞子花</p><p style="text-indent:0em" class="lg-abnormal"><div class='lg-row'>護惜山前一緞花呼童結箇密蓬遮風光不落嚴霜節留待春來吐錦霞</div>
</p></div>
<div class='div-other'><a id='mulu201' />
<p class='h2'>過石徑山房</p><p style="text-indent:0em" class="lg-abnormal"><div class='lg-row'>亂石堆中一徑迴崎嶇連上碧山隈白雲深處隨來往遙指柴門半掩開</div>
</p></div>
<div class='div-other'><a id='mulu202' />
<p class='h2'>山行</p><p style="text-indent:0em" class="lg-abnormal"><div class='lg-row'>翩翩獨步白雲頭履破青青綠水流無限落花鋪滿徑幾株煙樹擁山樓</div>
</p></div>
<div class='div-other'><a id='mulu203' />
<p class='h2'>過玉仙橋</p><p style="text-indent:0em" class="lg-abnormal"><div class='lg-row'>綠水溪邊接玉橋仙人何得占名高雲逵深處通車馬不礙風塵露一毫</div>
</p></div>
<div class='div-other'><a id='mulu204' />
<p class='h2'>春日魏安城出翫</p><p style="text-indent:0em" class="lg-abnormal"><div class='lg-row'>逢春漫步出街堤四顧青山草木齊無限花開煙樹繞紅紅白白滿城西</div>
</p></div>
<div class='div-other'><a id='mulu205' />
<p class='h2'>贈文學謝玉壺居士</p><p style="text-indent:0em" class="lg-abnormal"><div class='lg-row'>庭前露滴墨花香半惹衣冠兩袖傍擬是鳳池頭上客年年染翰侍君王</div>
</p></div>
<div class='div-other'><a id='mulu206' />
<p class='h2'>雙河口</p><p style="text-indent:0em" class="lg-abnormal"><div class='lg-row'>不用雙河口一張靈文藏海盡宣揚無情也解堪饒舌只此全機示大方</div>
</p></div>
<div class='div-other'><a id='mulu207' />
<p class='h2'>過水口關</p><p style="text-indent:0em" class="lg-abnormal"><div class='lg-row'>數里平原渡水溪兩山相看與天齊猿聲叫斷千巖隔但看游魚東復西</div>
</p></div>
<div class='div-other'><a id='mulu208' />
<p class='h2'>贈振鐸禪人</p><p style="text-indent:0em" class="lg-abnormal"><div class='lg-row'>振鐸街頭不計春不妨垂手入紅塵卸珍仍得重披垢直至於今第二人</div>
</p></div>
<div class='div-other'><a id='mulu209' />
<p class='h2'>巖中桂</p><p style="text-indent:0em" class="lg-abnormal"><div class='lg-row'>何年移下廣寒宮不種王城種石中幾度逢秋香襲襲依依垂影伴山翁</div>
</p></div>
<div class='div-other'><a id='mulu210' />
<p class='h2'>三曲徑</p><p style="text-indent:0em" class="lg-abnormal"><div class='lg-row'>深山曠野甚奇逢幾曲雲環石徑通峭壁倒懸花雨滴漫隨流水看潛龍</div>
</p></div>
<div class='div-other'><a id='mulu211' />
<p class='h2'>亭中吟</p><p style="text-indent:0em" class="lg-abnormal"><div class='lg-row'>綠陰深處小池塘水面波紋漾碧窗更有一般清意味荷花門外晚來香</div>
</p></div>
<div class='div-other'><a id='mulu212' />
<p class='h2'>贈瑞光靜主</p><p style="text-indent:0em" class="lg-abnormal"><div class='lg-row'>一瓢一衲隱山窩淡飯黃虀且恁麼倦到石床打箇睡只將此事謾吟哦</div>
</p></div>
<div class='div-other'><a id='mulu213' />
<p class='h2'>復春元曾兩如居士</p><p style="text-indent:0em" class="lg-abnormal"><div class='lg-row'>登高獨坐大雄峰驀聽雲堂擊暮鐘佇看鵬飛九萬里天池豈在化鶤中</div>
</p></div>
<div class='div-other'><a id='mulu214' />
<p class='h2'>望農</p><p style="text-indent:0em" class="lg-abnormal"><div class='lg-row'>驅牛耕轉白雲田每見春庄事事先兩手鉏開山腳水一蓑披盡隴頭煙</div>
</p></div>
<div class='div-other'><a id='mulu215' />
<p class='h2'>贈古雲禪人</p><p style="text-indent:0em" class="lg-abnormal"><div class='lg-row'>飯店開來接四流濟人饑渴孰能酬金牛老衲依然在滿眼桃花暗點頭</div>
</p></div>
<div class='div-other'><a id='mulu216' />
<p class='h2'>窗前柳</p><p style="text-indent:0em" class="lg-abnormal"><div class='lg-row'>柳影窗前斜水面花陰漸長入杯池年年相看渾無厭喜聽鶯啼上翠枝</div>
</p></div>
<div class='div-other'><a id='mulu217' />
<p class='h2'>贈天根靜主</p><p style="text-indent:0em" class="lg-abnormal"><div class='lg-row'>茅房獨住在林間半是溪頭半是山忽地一朝開正眼白雲終不掩柴關</div>
</p></div>
<div class='div-other'><a id='mulu218' />
<p class='h2'>贈文學胡丹井居士</p><p style="text-indent:0em" class="lg-abnormal"><div class='lg-row'>半是松門半是巖石床斜挂月初來幾迴山抱桃花塢獨許詩人道眼開</div>
</p></div>
<div class='div-other'><a id='mulu219' />
<p class='h2'>贈譚懷省居士</p><p style="text-indent:0em" class="lg-abnormal"><div class='lg-row'>我與同鄉共一處君今<span class='corr'>已</span>得青雲路廣寒折得桂枝來慶與皇家成國柱</div>
</p></div>
<div class='div-other'><a id='mulu220' />
<p class='h2'>贈文學王丹臺居士</p><p style="text-indent:0em" class="lg-abnormal"><div class='lg-row'>春風吹入小塘池正是桃紅柳綠時月到天邊人<span class='corr'>已</span>靜海棠深處子規啼</div>
</p></div>
<div class='div-other'><a id='mulu221' />
<p class='h2'>贈南濱書記之楚</p><p style="text-indent:0em" class="lg-abnormal"><div class='lg-row'>此行欲過楚城間謾去湖心掬月還轉向煙峰著眼看至今十二望巴山</div>
</p></div>
<div class='div-other'><a id='mulu222' />
<p class='h2'>山居</p><p style="text-indent:0em" class="lg-abnormal"><div class='lg-row'>尋幽覓得隱身窩白璧巖前鳥<span class='corr'>賡</span>歌靜掃石床清盡永洞門高挂紫煙蘿</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>廛居何似我居山茅房棲止兩三間閒來兀坐青松下笑看白雲去復還</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>終朝無計活生涯秪解林間步日斜若問祖師的的意蓬茅軟壁夾籬花</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>安貧守道樂心田破衲和雲枕石眠自得山中真富貴不將黃葉止啼錢</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>三箇石頭支著鍋清泉漫煮遣詩魔柴門半掩無人到卻是鶗鶦報好歌</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>幽巖寂靜日偏長半榻清風松竹涼鳥啄花英落滿地累他蝴蝶暗尋香</div>
</p><p class="head3">其七</p>
<p style="text-indent:0em" class="lg-abnormal"><div class='lg-row'>卜得幽居遠市城門無車馬自冰清閒來掃葉供茶灶誰把葡萄架共撐</div>
</p><p class="head3">其八</p>
<p style="text-indent:0em" class="lg-abnormal"><div class='lg-row'>閑攜竹杖翫春山遙點諸峰聳翠環鳥語花香無限意幾人能踏上頭關</div>
</p><p class="head3">其九</p>
<p style="text-indent:0em" class="lg-abnormal"><div class='lg-row'>不耽詩癖愛青山拾菌歸來鶴未還一枕松風清午夢喜無塵事到人間</div>
</p><p class="head3">其十</p>
<p style="text-indent:0em" class="lg-abnormal"><div class='lg-row'>山翁活計在山隈種了青松又種梅放下钁頭明祖意熏風拂拂自南來</div>
</p></div></div>
<div class='div-other'><a id='mulu223' />
<p class='h1'>贊</p>
<div class='div-other'><a id='mulu224' />
<p class='h2'>過江達磨</p><p style="text-indent:0em" class="lg-abnormal"><div class='lg-row'>者箇老賊面如生鐵不遜梁王天子便把蘆花踏折飄飄過江兮有本可據翩翩獨立兮無法可說咄莫道赤鬚鬍更有鬍鬚赤</div>
</p></div>
<div class='div-other'><a id='mulu225' />
<p class='h2'>古佛</p><p style="text-indent:0em" class="lg-abnormal"><div class='lg-row'>一箇破布袋終日人憎愛打開無一物放下觀自在走入街頭裏不還酒錢債喫著一肚皮了然超法界阿呵呵何必人前弄古怪</div>
</p></div></div>
<div class='div-other'><a id='mulu226' />
<p class='h1'>疏</p>
<div class='div-other'><a id='mulu227' />
<p class='h2'>新建百丈禪院</p><p>墊之東有百丈山者乃蜀渝之勝地也然山之不啻祗桓而第有壯觀之概切則朝霞晚煙盤結其上而怪石相參一真可挽聆其水鳥談玄山花印心就俗其耳目者亦有撫掌歌娛則天心地膽發靈于是處故令松穿月落若萬山之驟於不測之妙境者而復倍勝於鹿苑之初場也是以月菴上人始具法眼持錫托缽經遊踰地恍然領悟遂啟其檀度周李眾善同發隨喜心共襄結搆而禪有安也則金人紺殿復何殊於漢氏蘭臺即是當人安身命處的境界會得轉來搬木運石弄泥戲水無非大事因由善男子等當生尊重想生難遭想慨思龐公將金帛沉於湘底而究此事想第願大家齊出頭來成就福果菩提豈不是諸波羅門真報佛恩勿使眾善徒於談柄者哉。</p>
</div>
<div class='div-other'><a id='mulu228' />
<p class='h2'>修斷橋引</p><p>來江萬里渡口為先橋斷人疏風高月冷而況有停車問津者默默無言乃見野水萍蹤漁人罷釣是何意歟豈不見傅大士有云空手把鋤頭步行騎水牛人從橋上過橋流水不流到者裏如斯會得便不疑橋斷路窮別通消息倘仁人君子下得一足何妨信步行信口道達磨來也大好承當苟或未然時人只看絲綸上不見蘆花對蓼紅。</p>
</div>
<div class='div-other'><a id='mulu229' />
<p class='h2'>化經燈引</p><p>常轉如是經百千萬億卷皆從老僧拄杖頭邊拈出一段真實受用與人抽釘拔楔打枷敲鎖不被外物搖動腳跟穩穩當當方知此經有如此靈驗只要信得及把得定行得一片善念如靠一座銀山鐵壁相似不可半疑半信謂是經沒有感應終日誦終日宣不見佛來放光祖來證盟一味只是魚響磬鳴反不如做些牛鬼神福到也熱鬧一場兩兩三三活扯活撕煮得半生半熟張搶一塊李拖一方何曾與人滅罪消愆正是雪上加霜腦後著楔自愚愚人迷昧不了如斯等見不過為口頭故汝等從此洗心換腸則是佛子住此地即是佛受用然一燈而映千燈決一疑而了萬法收因結果定不虛言直指根源實從此出噫半卷殘經收不得時時常放大光明。</p>
</div>
<div class='div-other'><a id='mulu230' />
<p class='h2'>華嚴緣起</p><p>毘盧頂[寧*頁]正眼不為最初而設原與法界眾生而說者此直指人人常光現前箇箇壁立萬仞固耶奈何細根穢器遠於斯道未信本有一段光明則片翳遮睛雙丸塞耳固不知千丈盧舍那身受用所以當面蹉過埋沒己靈者多也故勞我地上大士只得旁通一線贊此希有之法於無梯航處設梯航非漸次中言漸次與後人作箇還家要路歇腳法場諦知入聖超凡不假外求全心是佛須從此入善財參遍五十三位知識不覺拖泥帶水彌勒彈指四五百條花柳巷早<span class='corr'>已</span>許多葛藤雖然如是還有趙州八十猶行腳未曾與人漏泄忽地裏玉祿禪人呈楮索題華嚴緣起敘及方便原由老僧不覺舌頭拖地穿破毘盧鼻孔掀翻祖師舊案令領袖元首柱石公併一會人鑠同入華藏玄門共悟毘盧性海方不負菩提場中孰習未忘於紅塵堆裏大作佛事然後坐斷十方萬化自如佛及含情俱作善利云耳。</p>
</div>
<div class='div-other'><a id='mulu231' />
<p class='h2'>武陵閣疏</p><p>山之去司有數里名曰楊大溝四面雲煙層巒萬仞翠流夾岸長接大江若天間之可出林下之勝地傍有不造之橋故爾天生仍有常談之聲必是泉口不啻仙苑再轉想是靈鷲重興一行行武陵源路入蓬茅千條條春浪禹門迎大覺虎跡絕處錫常飛龍生有脈缽出現勿論菴之巨細只要得此住持自然轉物成如來撥塵見佛剎也此是大檀越羅公具此般若慧心菩提果念欲創其菴不獨自樹與大菩薩悲願同體募一司則一司人共成佛果化一家即一家俱成善利但凡打破慳囊喜捨布施則不枉來閻浮打這一番筋斗回光返照也噫夢醒醉生纔信得剛然又是白頭翁。</p>
</div>
<div class='div-other'><a id='mulu232' />
<p class='h2'>劉居士上幡求偈</p><p>一度風幡一度高須當把手出波濤移舟漫棹桃花浪喜看驪龍上碧霄會也意氣相饒不會也意氣相饒免教百尺竿頭作伎倆九重殿上鳳來朝。</p>
</div>
<div class='div-other'><a id='mulu233' />
<p class='h2'>雲石沙彌乞三衣引</p><p>竹杖生風艸鞋帶雪乞化諸翁有緣請結成就三衣兮世世福田圓滿功德兮生生喜悅呵呵雪裏梅花世罕逢文殊處處太饒舌且道饒舌箇甚麼會得好衣裏明珠無價寶。</p>
</div>
<div class='div-other'><a id='mulu234' />
<p class='h2'>堂規</p><p>禪堂之設原為陶鑄凡聖聚集賢才之所不是衣架飯囊苟求名聞在此因循過日聚首喧喧必欲把這生死一件大事貼在額頭上如負人錢債相似不可今日也在禪堂中恁麼明朝亦在蒲團上探討必須把這生死關透徹直教當下大悟方不枉來萬壽堂裏起早睡晚禮佛作課循規蹈矩次第行持大家遵崇馬祖百丈之規黃檗臨濟之道方可以化利天下人人超佛越祖箇箇行棒行喝負衝天意氣用格外提持星馳電捲玉轉珠回實在於斯凡有一應條款開列於後。</p>
</div>
<div class='div-other'><a id='mulu235' />
<p class='h2'>齋例</p><p>法行楚地須仗此處方生道化人天實賴諸東弘護三餐茶飯供我衲子行持一席高談都是利益有分功超十地過於貧子七錢果越三賢倍勝窮女一飯偉哉難遇不比黃葉止啼妙有罕逢何必白日化馬信得及來人人快種福田悟是法去箇箇透徹慧命扇風扇火自有老僧主持添炭添煤不無檀越資助請觀榜上列名於後。</p>
</div></div>
<div class='div-w'><p class="pre">　　　<span class='note-inline'>(弘福嗣法門人道領敬刊<br/>　　本師和尚語錄第九卷<br/>　　康熙戊辰蒲月　貴陽黔靈山弘福寺識<br/>　　　　　　　　　　西湖湯（振先敬鐫　俊公拜書）)</span></p>
</div>
<p class='juan'>敏樹禪師語錄卷第九終</p>
</div><!-- end of div[@id='body'] -->
</body></html>