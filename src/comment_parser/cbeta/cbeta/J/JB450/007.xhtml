<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>敏樹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu87' />
<p class='juan'>敏樹禪師語錄卷第七</p><p class="byline">嗣法門人　道崇編　道領錄</p>
<div class='div-other'><a id='mulu88' />
<p class='h1'>頌古</p>
<div class='div-orig'><p style="margin-left:2em">釋迦牟尼世尊初降生一手指天一手指地周行七步目顧四方云天上天下惟吾獨尊　後雲門云我當時若見一棒打殺與狗子喫貴圖天下太平　瑯琊云可謂將此深心奉塵剎是則名為報佛恩。</p>
</div>
<div class='div-commentary'><p>王宮纔降便英豪天上人間意氣高休向人前誇伎倆衲僧棒下命難逃。</p>
</div>
<div class='div-orig'><p style="margin-left:2em">世尊初於臘月八日明星出時忽云奇哉一切眾生具有如來智慧德相但以妄相執著不能證得。</p>
</div>
<div class='div-commentary'><p>六載辛勤雪嶺頭無端打失一雙眸泥牛海底朝金闕木馬雲中踢繡毬。</p>
</div>
<div class='div-orig'><p style="margin-left:2em">世尊一日陞座大眾纔集定文殊白槌云諦觀法王法法王法如是世尊便下座。</p>
</div>
<div class='div-commentary'><p>瞿曇正欲顯家風格外全提見聖功不是文殊輕漏泄幾乎令下鬧匆匆。</p>
</div>
<div class='div-orig'><p style="margin-left:2em">西天初祖摩訶迦葉尊者見世尊在靈山會上拈起一杖華以青蓮目普示大眾百萬聖賢惟迦葉破顏微笑世尊乃曰吾有正法眼藏涅槃妙心實相無相微妙解脫法門付囑於汝汝當護持流通無令斷絕。</p>
</div>
<div class='div-commentary'><p>靈山拈起一枝花金色頭陀老作家忍俊不禁舒一笑至今天下事如麻。</p>
</div>
<div class='div-orig'><p style="margin-left:2em">賓頭盧尊者赴阿育王宮大會王行香次作禮問曰承聞尊者親見佛來是不者以手策起眉毛曰會麼王曰不會者曰阿耨達池龍王請佛齋吾是時亦預其數。</p>
</div>
<div class='div-commentary'><p>尊者當時親見佛眉毛策起有來由至今阿耨達池水流入人間潤九洲。</p>
</div>
<div class='div-orig'><p style="margin-left:2em">殃崛摩羅既出家為沙門因持缽入城至一長者家值其產難子母未分長者云瞿曇弟子汝為至聖當有何法能免產難殃崛曰我乍入道未知此法當去問佛卻來相報遽返白佛具陳上事佛告曰汝速去說我自從賢聖法來未曾殺生殃崛往告其婦人聞之當時分免母子平安。</p>
</div>
<div class='div-commentary'><p>孤鴻飛過岳陽樓影墜江潭天下秋驚得月中丹桂落高山不動水長流。</p>
</div>
<div class='div-orig'><p style="margin-left:2em">傅大士一日披衲頂冠靸履朝見梁武帝帝問是僧邪士以手指冠帝云是道邪士以手指靸履帝云是俗邪士以手指衲衣。</p>
</div>
<div class='div-commentary'><p>頂冠披衲著儒履三度問來三度指頗奈梁王眼未開鷓鴣啼在深花裏。</p>
</div>
<div class='div-orig'><p style="margin-left:2em">楞嚴經佛問阿難若能轉物即同如來。</p>
</div>
<div class='div-commentary'><p>東勝神洲未打鼓腳尖踢起須彌舞若能轉物即如來便是豐干騎猛虎。</p>
</div>
<div class='div-orig'><p style="margin-left:2em">楞嚴經七處徵心。</p>
</div>
<div class='div-commentary'><p>尪嬴瘦骨遇仙鍼海上奇方用最親一顆靈丹消毒後縱然萬病盡回春。</p>
</div>
<div class='div-orig'><p style="margin-left:2em">楞嚴經八還辯見。</p>
</div>
<div class='div-commentary'><p>還得不還是甚麼江村夜夜明漁火垂楊隔岸弄春莎莫待歸來閒打坐有也苦哉難陀無也苦哉難陀一聲羌笛關山月只為因風鳴玉珂。</p>
</div>
<div class='div-orig'><p style="margin-left:2em">法華經惟此一事實餘二則非真。</p>
</div>
<div class='div-commentary'><p>江湖浪跡作生涯一旦蕭條轉見差財散人危何處是滿船空載月歸家。</p>
</div>
<div class='div-orig'><p style="margin-left:2em">法華經假使滿世間皆如舍利弗盡思共度量不能測佛智。</p>
</div>
<div class='div-commentary'><p>愁腸撥盡不如無豈是人貧智短乎昨夜荷葉池裏看玉樓誰繫月明珠。</p>
<p>登樓擬步白雲收腳下無私到地頭會得腰纏十萬貫何須騎鶴上楊州。</p>
</div>
<div class='div-orig'><p style="margin-left:2em">楞嚴經水光童子。</p>
</div>
<div class='div-commentary'><p>無端坐破水晶宮邀月推窗豈漏風不是幼童投瓦礫焉知及第悟心空。</p>
</div>
<div class='div-orig'><p style="margin-left:2em">迦葉因阿難問世尊傳金襴外別傳何物迦葉召阿難難應諾迦葉日倒卻門前剎竿著。</p>
</div>
<div class='div-commentary'><p>金襴之外復何傳報道門前倒剎竿金鎖玉關渾掣斷一團明月逼人寒。</p>
</div>
<div class='div-orig'><p style="margin-left:2em">二十四祖師子尊者因罽賓國王秉劍於前曰師得蘊空不祖曰<span class='corr'>已</span>得蘊空曰離生死不祖曰<span class='corr'>已</span>離生死曰既離生死可施我頭祖曰身非我有何吝於頭王即揮刃斷尊者首涌白乳高數尺王之右臂旋亦墮地。</p>
</div>
<div class='div-commentary'><p>白雲明月正悠悠忽被清風雲自收雲自收兮風自息唯留明月照滄洲。</p>
</div>
<div class='div-orig'><p style="margin-left:2em">東土初祖菩提達磨大師即西土二十八祖初至金陵見梁武帝帝問曰如何是聖諦第一義師曰廓然無聖曰對朕者誰師曰不識帝不領悟師遂折蘆渡江至魏後帝舉問誌公公曰陛下識此人不曰不識誌曰此是觀音大士傳佛心印曰當遣使詔之誌曰莫道陛下詔盍國人去它亦不回。</p>
</div>
<div class='div-commentary'><p>開旗展陣到金陵聖諦廓然戰不勝撥轉旗鏘歸魏地徒然梁主再來徵。</p>
</div>
<div class='div-orig'><p style="margin-left:2em">達磨大師自梁涉魏至洛陽少林面壁而坐經於九年方得二祖傳法。</p>
</div>
<div class='div-commentary'><p>雪裏優曇劫外春靈枝毓秀自森森分明不假東風力五葉花開香至今。</p>
</div>
<div class='div-orig'><p style="margin-left:2em">六祖慧能大師本姓盧家貧賣薪養母因往五祖求法祖曰汝自何來曰嶺南祖曰欲須何事曰唯求作佛祖曰嶺南人無佛性若為得佛曰人即有南北佛性豈然祖知是異人乃訶曰著槽廠去遂禮足而退便入碓坊服勞於杵曰之間因五祖示眾索偈欲付衣法堂中上座神秀大師呈偈曰身是菩提樹心如明鏡臺時時勤拂拭莫遣有塵埃師和偈曰菩提本無樹心鏡亦非臺本來無一物何假拂塵埃祖默而識之夜呼入室密示心宗法眼傳付衣缽令渡江過大庾嶺南歸曹溪開東山法門。</p>
</div>
<div class='div-commentary'><p>七百叢中傑出奇本來無物便相宜三更月下傳衣缽法振東山千古垂。</p>
</div>
<div class='div-orig'><p style="margin-left:2em">讓和尚居南嶽時馬祖住傳法院常日坐禪師知是法器往問曰大德坐禪圖什麼曰圖作佛師一日乃取一磚於彼菴前磨曰磨此何為師曰磨作鏡曰磨磚豈得成鏡師曰坐禪豈得成佛曰如何即是師曰如人駕車車若不行打車即是打牛即是於是悟旨於言下遂印心傳法符西祖讖馬駒踏殺天下人之語南宗闡於江西。</p>
</div>
<div class='div-commentary'><p>坐禪圖佛磨磚作鏡逐惡隨邪相席打令。</p>
</div>
<div class='div-orig'><p style="margin-left:2em">馬祖一日陞堂百丈收卻面前席祖便下座。</p>
</div>
<div class='div-commentary'><p>馬祖陞堂百丈卷席石火電光轟天霹靂一陣春風驀地來巖前擺落花狼藉。</p>
</div>
<div class='div-orig'><p style="margin-left:2em">秀州華亭船子德誠禪師印心於藥山與道吾雲巖為交洎離藥山謂同志曰予率性疏野唯好山水他後知我所止遇伶俐座主指一人來遂分推至華亭泛一小舟隨緣度日吾後到京口遇夾山上堂僧問如何是法身曰法身無相曰如何是法眼曰法眼無瑕吾失笑山下座請問某甲抵對這僧話必有不是致令失笑望不吝慈悲吾曰和尚一等出世未有師在山曰甚處不是曰某甲終不說請往華亭船子處去山曰此人如何曰此人上無片瓦下無卓錐若去須易服而往山乃散眾直造華亭船子纔見便問大德住甚麼寺山曰寺即不住住即不似師曰不似似箇甚麼山曰不是目前法師曰甚處學得來山曰非耳目之所到師曰一句合頭語萬劫繫驢橛師又問垂絲千尺意在深潭離鉤三寸子何不道山擬開口被師一橈打落水中山纔上船師又曰道道山擬開口師便打山豁然大悟乃點頭三下師曰竿頭絲線從君弄不犯清波意自殊山遂問拋綸擲釣師意如何師曰絲懸綠水浮定有無之意山曰語帶玄而無路舌頭談而不談師曰釣盡江波錦鱗始遇山乃掩耳師曰如是如是。</p>
</div>
<div class='div-commentary'><p>煙簑浪裏暗垂鉤釣得金鱗漫點頭撥轉孤舟歸到岸蘆花深處樂悠悠。</p>
</div>
<div class='div-orig'><p style="margin-left:2em">百丈每上堂有一老人常隨眾聽法眾退唯老人不退師問汝何人也曰吾非人也於過去迦葉佛時曾住此山因學人問大修行人還落因果也無某甲對曰不落因果遂五百生墮野狐身今請和尚代一轉語貴脫野狐身師曰汝問乃問大修行人還落因果也無師曰不昧因果老人於言下大悟作禮曰某甲<span class='corr'>已</span>脫野狐身住在山後敢乞依亡僧事例師令維那白椎告眾食後送亡僧眾驚異食後師領眾至山後巖下以杖挑出一死野狐乃依法火葬師至晚上堂舉前因緣黃檗便問古人錯祗對一轉語五百生墮野狐身轉轉不錯合作箇什麼師曰近前來與汝道檗近前與師一掌師拍手笑曰將謂胡鬚赤更有赤鬚胡。</p>
</div>
<div class='div-commentary'><p>初爻變動泰來由否去謀成禍事休五百生前何昧落三千劫外廓然周寒巖貴脫埋荒草覓火全終到白頭莫笑晚回醒大夢黃鶯啼出曉春幽。</p>
</div>
<div class='div-orig'><p style="margin-left:2em">百丈因一女哭上法堂師曰作甚麼女曰父母俱喪請和尚選日師曰明日來一時埋卻。</p>
</div>
<div class='div-commentary'><p>平地風波哭上堂孤身獨恨死爺娘來朝一夥都埋卻免得時人亂度量。</p>
</div>
<div class='div-orig'><p style="margin-left:2em">南泉因東西兩堂各爭貓兒師遇之白眾曰道得即救取貓兒道不得即斬卻也眾無對師便斬之趙州自外歸師舉前語示之州乃脫草履安頭上而出師曰汝適來若在即救得貓兒也。</p>
</div>
<div class='div-commentary'><p>兩堂雲水鼓風波頗奈南泉不放過寶劍揮時全正令狸奴擲下定干戈。</p>
</div>
<div class='div-orig'><p style="margin-left:2em">南泉示眾曰王老師自小養一頭水牯牛擬向溪東牧不免食他國王水草向溪西牧亦不免食他國王水草如今不免隨分納些些總不見得。</p>
</div>
<div class='div-commentary'><p>昔日南泉水牯牛幾回喫草幾回頭鞭繩日日勞心苦牧子時時解放收博飯種田超地藏高眠飽食任優游綠楊天際來朝晚滿院池塘不計秋。</p>
<p>頭角崢嶸露地牛溪東牧盡與西丘年來喫著國王草信步騰騰得自由。</p>
</div>
<div class='div-orig'><p style="margin-left:2em"><span class='corr'>澧</span>州藥山惟儼禪師辭馬祖返石頭一日在石上坐次頭問曰汝在這裏作麼師曰一切不為曰恁麼即閒坐也師曰若閒坐即為也曰汝道不為且不為箇什麼曰千聖亦不識頭以偈讚曰從來共住不知名任運相將秪麼行自古上賢猶不識造次凡流豈可明。</p>
</div>
<div class='div-commentary'><p>閒坐不為一物忘休將舌上起鋒鋩風雲靜壤明秋際任運相將豈可量。</p>
</div>
<div class='div-orig'><p style="margin-left:2em">藥山久不陞堂院主白云大眾久思和尚示誨師云打鐘著眾纔集師便下座歸方丈主隨後問曰和尚既許為大眾說法為甚麼一言不措師曰經有經師論有論師爭怪得老僧。</p>
</div>
<div class='div-commentary'><p>風來雲退露寒山幽鳥慇勤誰解關格外真機殊得妙任他流水自潺潺。</p>
</div>
<div class='div-orig'><p style="margin-left:2em">丹霞於慧林寺遇天寒取木佛燒火向院主訶曰何得燒我木佛師以杖子撥灰曰吾燒取舍利曰木佛何有舍利師曰既無舍利更取兩尊燒主自後眉鬚墮落。</p>
</div>
<div class='div-commentary'><p>天寒苔鎖冷荒宮平地無波起浪風木佛燒來圖自煖累他院主兩眉空。</p>
</div>
<div class='div-orig'><p style="margin-left:2em">趙州因僧問萬法歸一一歸何所師曰老僧在青州作得一領布衫重七觔。</p>
</div>
<div class='div-commentary'><p>八十趙州箇老翁七觔衫子太玲瓏可憐當日無禪客直至於今落下風裸其體也寒毛卓豎著其身也鍼線可通咄不是匆匆草草看綿綿一段細微功莫輕忽用無窮張騫誤入斗牛宮。</p>
</div>
<div class='div-orig'><p style="margin-left:2em">趙州一日問南泉曰知有底人向甚麼處去泉曰山前檀越家作一頭水牯牛去師曰謝師指示泉曰昨夜三更月到窗。</p>
</div>
<div class='div-commentary'><p>父子不傳真妙訣故將異類強分張相酬尚是如何說昨夜三更月到窗。</p>
</div>
<div class='div-orig'><p style="margin-left:2em">趙州因僧遊五臺問一婆子曰臺山路向甚麼處去婆曰驀直去僧便去婆曰好箇師僧又恁麼去後有僧舉似師師曰待我去勘過明日師便去問臺山路向甚麼處去婆曰驀直去師便去婆曰好箇師僧又恁麼去師歸院謂僧曰臺山婆子為汝勘破了也。</p>
</div>
<div class='div-commentary'><p>三家村裏老婆子便慣逢人道甚麼毒口終成赤壁害頑心轉處白雲過芒鞋踏遍高山闊藜杖還須隔海多不是趙州親看破長年只在作妖魔。</p>
</div>
<div class='div-orig'><p style="margin-left:2em">趙州因僧問狗子還有佛性也無師曰無曰上至諸佛下至螻蟻皆有佛性狗子為甚麼卻無師曰為伊有業識性在　又問狗子還有佛性也無師曰有曰既有為什麼入這皮袋裏來師曰知而故犯。</p>
</div>
<div class='div-commentary'><p>兩頭坐斷話誰難迸出頂門眼界寬鐵壁銀山都粉碎龍光直射斗牛寒。</p>
</div>
<div class='div-orig'><p style="margin-left:2em">趙州問一婆子甚麼處去曰偷趙州筍去師曰忽遇趙州又作麼生婆便與一掌師休去。</p>
</div>
<div class='div-commentary'><p>天生伎倆絕顢頇驗賊誰能弓不彎一掌老婆心太歹低頭仍入玉門關且莫關月上巫峰十二山。</p>
</div>
<div class='div-orig'><p style="margin-left:2em">趙州因一秀才云和尚是古佛師曰秀才是新如來。</p>
</div>
<div class='div-commentary'><p>江南寫出無窮畫春到人間難定價留與東風作樣看眼光爍破四天下。</p>
</div>
<div class='div-orig'><p style="margin-left:2em">普化一日同臨濟赴施主家齋濟問毛吞巨海芥納須彌為復是神通妙用為復法爾如然師遂踢倒飯床濟云太麤生師云這裏什麼所在說麤說細濟休去次日又同赴一施主家齋濟問今日供養何似昨日師又踢倒飯床濟云太麤生師云瞎漢佛法說甚麼麤細濟乃吐舌。</p>
</div>
<div class='div-commentary'><p>二虎爭雄勢莫休拳來腳去便相投踢翻香積誰能委楚水吳山一色秋。</p>
</div>
<div class='div-orig'><p style="margin-left:2em">普化初將示滅乃入市謂人曰乞我一箇直裰人與披襖或與布裘皆不受振鐸而去臨濟令人送與一棺師笑曰臨濟廝兒饒舌便受之乃辭眾曰普化明日去東門死也郡人相率送出城師厲聲曰今日葬不合青烏明日南門遷化人亦隨之又曰明日出西門方吉人出漸稀出<span class='corr'>已</span>還返人意稍怠第四日自擎棺出北門外振鐸入棺而逝郡人奔走出城揭棺視之<span class='corr'>已</span>不見唯聞空中鐸聲漸遠莫測其由。</p>
</div>
<div class='div-commentary'><p>花街柳市巧乖張木鐸誰知築碎亡明日搖鈴回首處鸞膠怎得斷弦長。</p>
</div>
<div class='div-orig'><p style="margin-left:2em">臨濟出世後唯以棒喝示徒凡見僧入門便喝。</p>
</div>
<div class='div-commentary'><p>濟北家風垂萬古逢人便發千鈞弩一輪杲日照當空獅子遊行不擇虎。</p>
</div>
<div class='div-orig'><p style="margin-left:2em">臨濟示眾曰汝等諸人赤肉團上有一無位真人常向諸人面門出入汝若不識但問老僧時有僧問如何是無位真人師便打云無位真人是什麼乾屎橛。</p>
</div>
<div class='div-commentary'><p>山眉月面體全彰春暖花開撲鼻香百艸頭邊堪著眼明明遍界不曾藏。</p>
</div>
<div class='div-orig'><p style="margin-left:2em">婺州金華俱胝和尚初住菴時有尼頂笠攜錫遶師三匝曰道得即下笠子如是三問師皆無對尼便去師曰日勢稍晚何不且住尼曰道得即住師又無對尼去後師歎曰我雖處丈夫之形而無丈夫之器不如棄菴往諸方參尋知識去其夜山神告曰不須離此將有肉身菩薩來為汝說法逾旬果天龍和尚到師迎禮具陳前事龍豎一指示之師大悟自此凡學者參問師惟舉一指無別提唱將順世謂眾曰吾得天龍一指頭禪一生用不盡言訖示滅。</p>
</div>
<div class='div-commentary'><p>當日入門一指頭人來豎起便相酬臨終還道無窮盡大丈夫兒得自由。</p>
</div>
<div class='div-orig'><p style="margin-left:2em">德山一日飯遲托缽下堂時雪峰作飯頭見便云這老漢鐘未鳴鼓未響托缽向什麼處去師便歸方丈峰舉似巖頭頭曰大小德山未會末後句師聞令侍者喚來問汝不肯老僧那頭密啟其意師乃休去至明日陞堂果與尋常不同頭至僧堂前撫掌大笑曰且喜老漢會末後句雖然如是只得三年師果三年而沒。</p>
</div>
<div class='div-commentary'><p>虎勢雄威越眾流牢關把斷便回頭藍田種玉也春光遍暖錦水淘金也夜月垂鉤咦縱使鸞凰飛北關還將龍馬過東丘桃源看誰繫舟原是五城十二樓。</p>
</div>
<div class='div-orig'><p style="margin-left:2em">九峰因石霜遷化眾請首座住持師時為侍者白眾問首座曰先師道休去歇去冷啾啾去一條白練去古廟香爐去一念萬年去明什麼邊事會得即住持會不得不可首座對曰明一色邊事師曰與麼則不會先師意在座曰但裝香來香煙斷處若去得即會先師意若去不得即不會師遂焚香香炷未斷座遂脫去師拊首座背曰坐脫立亡即不無先師意未夢見在。</p>
</div>
<div class='div-commentary'><p>竿木隨身作戲場撥開芳草見鴛鴦誰知夜半隨鸞去留得胡笳一調長。</p>
</div>
<div class='div-orig'><p style="margin-left:2em">巖頭值沙汰於鄂渚湖邊作渡子兩岸各挂一板有人過渡打板一下師曰阿誰或曰要過那邊去師乃舞棹迎之一日因一婆抱一孩兒來乃曰呈橈舞棹即不問且道婆手中兒甚處得來師便打婆曰婆生七子六箇不遇知音秪這一箇也不消得便拋向水中。</p>
</div>
<div class='div-commentary'><p>兩岸呈橈盪小舟飄然接箇老丫頭知音不必孩兒舉拋向煙波和水流。</p>
</div>
<div class='div-orig'><p style="margin-left:2em">鎮州寶壽第二世禪師開堂乃先寶壽遺囑三聖為作請主開堂日師方陞座聖便推出一僧師便打聖曰你恁麼為人非但瞎卻這僧眼瞎卻鎮州一城人眼去在師擲下拄杖便下座歸方丈。</p>
</div>
<div class='div-commentary'><p>雷門布鼓響當軒擊動魚龍躍廣寒瞎卻鎮州人眼後至今北斗面南看。</p>
</div>
<div class='div-orig'><p style="margin-left:2em">雲門因僧問如何是佛師曰乾屎橛。</p>
</div>
<div class='div-commentary'><p>問佛答云乾屎橛拈來覿面真親切衲僧臭著鼻頭酸不負當機吐出舌咦多少英靈都錯過不識虛空迸出血不可說休漏泄子規啼在二三月。</p>
</div>
<div class='div-orig'><p style="margin-left:2em">汾陽示眾曰夫說法者須具十智同真若不具十智同真邪真不辯緇素不分不能與人天為眼目決斷是非如鳥非空而折翼如箭射的而斷弦弦斷故射的不中翼折故空不能飛弦壯翼牢空的俱澈作麼生是十智同真與諸上座點出一同一質二同大事三總同參四同真志五同遍普六同具足七同得失八同生殺九同音吼十同得入又曰與甚麼人同得入與阿誰同音吼作麼生是同生殺甚麼物同得失阿那箇同具足是甚麼同遍普何人同真志孰能總同參那箇同大事何物同一質有點得出底麼點得出者不吝慈悲點不出來未有參學眼在切須辯取要識是非面目見在。</p>
</div>
<div class='div-commentary'><p>陽春一曲滿江頭無限桃花逐水流到底宛然面目在何須海上釣漁舟。</p>
</div>
<div class='div-orig'><p style="margin-left:2em">第一玄。</p>
</div>
<div class='div-commentary'><p>要津把斷路難通凡聖到來列下風霹靂一聲轟宇宙衝開鐵鎖躍蒼龍。</p>
</div>
<div class='div-orig'><p style="margin-left:2em">第二玄。</p>
</div>
<div class='div-commentary'><p>懸壁光鋩露太阿殺人雖是定淆訛猶然六合遭塗炭直教梵天血濺波。</p>
</div>
<div class='div-orig'><p style="margin-left:2em">第三玄。</p>
</div>
<div class='div-commentary'><p>治亂扶危理最明經綸大展任周行堂堂踏破潼關路不動干戈見太平。</p>
</div>
<div class='div-orig'><p style="margin-left:2em">第一要。</p>
</div>
<div class='div-commentary'><p>全身鎧甲耀威風一片飛刀有大功來去縱橫塞帳裏高懸金印漢門東。</p>
</div>
<div class='div-orig'><p style="margin-left:2em">第二要。</p>
</div>
<div class='div-commentary'><p>爆竹飛星一線流電光影裏暗垂鉤和雲釣出潛龍骨駭得崑崙忙點頭。</p>
</div>
<div class='div-orig'><p style="margin-left:2em">第三要。</p>
</div>
<div class='div-commentary'><p>鐵蒺藜邊不帶沙奔流度刃滅歪邪渾然劃斷群魔路盡是春風拂地花。</p>
</div>
<div class='div-orig'><p style="margin-left:2em">總頌。</p>
</div>
<div class='div-commentary'><p>三玄三要意何窮萬彙全彰個裏同直截根源總一句禹門三月碧桃紅。</p>
</div></div>
<p class='juan'>敏樹禪師語錄卷第七終</p>
<div class='div-w'><p class="pre">　　　<span class='note-inline'>(嗣法門人道通敬刊<br/>　　本師和尚語錄第七卷<br/>　　康熙戊辰蒲月　貴陽黔靈山弘福寺識)</span></p>
</div>
</div><!-- end of div[@id='body'] -->
</body></html>