<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>敏樹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu89' />
<p class='juan'>敏樹禪師語錄卷第八</p><p class="byline">嗣法門人　道崇編　道領錄</p>
<div class='div-other'><a id='mulu90' />
<p class='h1'>示偈</p>
<div class='div-other'><a id='mulu91' />
<p class='h2'>示眾</p><p style="text-indent:0em" class="lg-abnormal"><div class='lg-row'>浮生大夢勿驕矜富貴功名有愛憎煩惱海中應自度菩提岸上急須登歸根得旨宜真悟返本還源豈在能絕學始知親切處頓超五教與三乘</div>
</p></div>
<div class='div-other'><a id='mulu92' />
<p class='h2'>四策</p><p style="text-indent:0em" class="lg-abnormal"><div class='lg-row'>參禪參至貴勿使途中廢終日不還家何年得及第光陰痛可惜佛法真難遇奮力行將去高人頭一地</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>參禪參至道表裏須相照穩坐破蒲團掀翻生死竅閻羅拘不得佛祖位中妙錫杖振空時龍吟並虎嘯</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>參禪參至久氣質渾無有拄杖到頭來芒鞋踏地走明珠衣裏藏照徹當人垢如此透玄關奮身終哮吼</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>參禪參至德莫被諸緣惑正念現前時妄情自頓息如舟到岸頭似水含明月如此用工夫管教即日剋</div>
</p></div>
<div class='div-other'><a id='mulu93' />
<p class='h2'>示尋源禪人</p><p style="text-indent:0em" class="lg-abnormal"><div class='lg-row'>尋源不必問來由擬議之間更可求臨濟痛遭三頓棒德山末後一機酬安心斷臂巖前悟踢指傷疼嶺上休如是百川還海意長江終日向東流</div>
</p></div>
<div class='div-other'><a id='mulu94' />
<p class='h2'>示梅熟禪人</p><p style="text-indent:0em" class="lg-abnormal"><div class='lg-row'>參禪貴在建奇功下手工夫莫放鬆此箇話頭如得力從緣悟入豁然通疑情打破塵勞盡生死了時徹底空若識老僧直截句禹門三月碧桃紅</div>
</p></div>
<div class='div-other'><a id='mulu95' />
<p class='h2'>示真空禪人</p><p style="text-indent:0em" class="lg-abnormal"><div class='lg-row'>桃花洞口笑春天為愛無塵須坐禪莫逐金爐鉛汞鼎休登玉閣指神仙蓬萊嶼闊人難望岱嶽峰高月易圓若識本來真面目靈雲依舊話親傳</div>
</p></div>
<div class='div-other'><a id='mulu96' />
<p class='h2'>示大冶上座</p><p style="text-indent:0em" class="lg-abnormal"><div class='lg-row'>大冶紅爐百煉金鉗錘不假自精純黃金自有黃金價終不和沙賣與人</div>
</p></div>
<div class='div-other'><a id='mulu97' />
<p class='h2'>示天如上座</p><p style="text-indent:0em" class="lg-abnormal"><div class='lg-row'>天將夫子下瑤京獨醒人間共此心不落宮商顰一曲分明千古有知音</div>
</p></div>
<div class='div-other'><a id='mulu98' />
<p class='h2'>示天吼上座</p><p style="text-indent:0em" class="lg-abnormal"><div class='lg-row'>吼出千巖果不疑眼睜睜地露雙眉威獰奪迅踞林外便是西峰獅子兒</div>
</p></div>
<div class='div-other'><a id='mulu99' />
<p class='h2'>示伯符上座</p><p style="text-indent:0em" class="lg-abnormal"><div class='lg-row'>撥艸瞻風詣上方知音何必細思量沒絃琴調無生曲不比陽春韻更長</div>
</p></div>
<div class='div-other'><a id='mulu100' />
<p class='h2'>示天隱上座</p><p style="text-indent:0em" class="lg-abnormal"><div class='lg-row'>雨笠雲瓢挂上峰昔年曾慕闡吾宗如今透徹祖師意拄杖頭邊化活龍</div>
</p></div>
<div class='div-other'><a id='mulu101' />
<p class='h2'>示圖徙上座</p><p style="text-indent:0em" class="lg-abnormal"><div class='lg-row'>石徑苔青伴占梅風霜不畏出塵埃丰姿獨占群芳首傲盡清寒關雪開</div>
</p></div>
<div class='div-other'><a id='mulu102' />
<p class='h2'>示赤松上座</p><p style="text-indent:0em" class="lg-abnormal"><div class='lg-row'>昔日劉侯隱赤松攸攸挺秀拂清風森森露滴千枝翠大蔭光華宇宙中</div>
</p></div>
<div class='div-other'><a id='mulu103' />
<p class='h2'>示河北書記</p><p style="text-indent:0em" class="lg-abnormal"><div class='lg-row'>絕學之間意識忘無心觸著便軒昂有時吞卻玄沙虎踞向人天不可當</div>
</p></div>
<div class='div-other'><a id='mulu104' />
<p class='h2'>示二酉書記</p><p style="text-indent:0em" class="lg-abnormal"><div class='lg-row'>二酉山前一卷書弘通三教正堪殊此中一點須親證徹底原來半字無</div>
</p></div>
<div class='div-other'><a id='mulu105' />
<p class='h2'>示賢一侍者</p><p style="text-indent:0em" class="lg-abnormal"><div class='lg-row'>聖門超出便為賢不落中間與兩邊識盡見離全體露豁然處處總方圓</div>
</p></div>
<div class='div-other'><a id='mulu106' />
<p class='h2'>示不空禪人</p><p style="text-indent:0em" class="lg-abnormal"><div class='lg-row'>不空空處是真空坐破蒲團一竅中忽地頂[寧*頁]開正眼金烏迸出海門東</div>
</p></div>
<div class='div-other'><a id='mulu107' />
<p class='h2'>示燒丹道士</p><p style="text-indent:0em" class="lg-abnormal"><div class='lg-row'>終朝下手用工夫不識心空一物無悟得長生真妙訣翻身踢倒鐵紅爐</div>
</p></div>
<div class='div-other'><a id='mulu108' />
<p class='h2'>示廓沖監院</p><p style="text-indent:0em" class="lg-abnormal"><div class='lg-row'>監院從來獨爾勞叢林不受一系毫橫身赤骨元無染始信闍黎智眼高</div>
</p></div>
<div class='div-other'><a id='mulu109' />
<p class='h2'>示明宗禪人</p><p style="text-indent:0em" class="lg-abnormal"><div class='lg-row'>眼前錯過腳頭忙空把殘經誦兩行要會祖師的的意頓息情塵體自彰</div>
</p></div>
<div class='div-other'><a id='mulu110' />
<p class='h2'>示三省禪人</p><p style="text-indent:0em" class="lg-abnormal"><div class='lg-row'>陌上桃花今<span class='corr'>已</span>開幾人錯過路頭來東風不許靈雲笑只要禪人脫草鞋</div>
</p></div>
<div class='div-other'><a id='mulu111' />
<p class='h2'>示歸真禪人</p><p style="text-indent:0em" class="lg-abnormal"><div class='lg-row'>洞隱當年倚石松風吹耳畔悟圓通如今粥飯成瓔珞飽殺驢頭馬面農</div>
</p></div>
<div class='div-other'><a id='mulu112' />
<p class='h2'>示恒忠徒孫</p><p style="text-indent:0em" class="lg-abnormal"><div class='lg-row'>常侍師前不憚勞風清月白便為高而今苦行非他事要識當年吹布毛</div>
</p></div>
<div class='div-other'><a id='mulu113' />
<p class='h2'>示月省禪人</p><p style="text-indent:0em" class="lg-abnormal"><div class='lg-row'>三心不住體如如坐破蒲團一物無夜靜寒雲渾自散天邊迸出月輪孤</div>
</p></div>
<div class='div-other'><a id='mulu114' />
<p class='h2'>示心空禪人</p><p style="text-indent:0em" class="lg-abnormal"><div class='lg-row'>覿面提持奮用工直須特地悟心空猛然躍出寒潭裏死水分明化活龍</div>
</p></div>
<div class='div-other'><a id='mulu115' />
<p class='h2'>示際點禪人</p><p style="text-indent:0em" class="lg-abnormal"><div class='lg-row'>不住城隍愛住山刀耕火種白雲間有時摸著祖師鼻飽食高眠不等閒</div>
</p></div>
<div class='div-other'><a id='mulu116' />
<p class='h2'>示微雪禪人</p><p style="text-indent:0em" class="lg-abnormal"><div class='lg-row'>鴻音千里寄傳書此日禪人知也無莫怪老僧情面鐵喬松帶露滴珍珠</div>
</p></div>
<div class='div-other'><a id='mulu117' />
<p class='h2'>示一粒禪人</p><p style="text-indent:0em" class="lg-abnormal"><div class='lg-row'>當爐不避火煙熏烈燄光中猛用心百煉銷鎔無渣滓還丹一粒點成金</div>
</p></div>
<div class='div-other'><a id='mulu118' />
<p class='h2'>示心丹道士</p><p style="text-indent:0em" class="lg-abnormal"><div class='lg-row'>蒲團坐破不為憨歷盡從前業海乾徹底掀翻都放下方知般若有靈丹</div>
</p></div>
<div class='div-other'><a id='mulu119' />
<p class='h2'>示如山禪人</p><p style="text-indent:0em" class="lg-abnormal"><div class='lg-row'>鶯啼二月正春天陌上堤楊鎖翠煙試問儂家曾薦否祖師面目艸頭邊</div>
</p></div>
<div class='div-other'><a id='mulu120' />
<p class='h2'>示劉輝宇居士</p><p style="text-indent:0em" class="lg-abnormal"><div class='lg-row'>佛種根源是爾培傾心仍不吝家財法幢<span class='corr'>已</span>建功圓滿不昧靈山授記來</div>
</p></div>
<div class='div-other'><a id='mulu121' />
<p class='h2'>示周鳳吾居士</p><p style="text-indent:0em" class="lg-abnormal"><div class='lg-row'>前推石輥上高山步步相隨莫轉顏努力必須直到頂方知成佛剎那間</div>
</p></div>
<div class='div-other'><a id='mulu122' />
<p class='h2'>示王光輝居士</p><p style="text-indent:0em" class="lg-abnormal"><div class='lg-row'>紛然柳絮落寒山就裏渾忘方寸間徹後始知清夢骨爛銀堆滿玉禪關</div>
</p></div>
<div class='div-other'><a id='mulu123' />
<p class='h2'>示精一禪者</p><p style="text-indent:0em" class="lg-abnormal"><div class='lg-row'>經行蜀地不尋常紅日一輪覿體彰因與春風露面目江城三月翫堤楊</div>
</p></div>
<div class='div-other'><a id='mulu124' />
<p class='h2'>示不浪禪人</p><p style="text-indent:0em" class="lg-abnormal"><div class='lg-row'>湛水清清不浪波相逢不必問如何迴舟撥轉瀟湘岸嘯月吟風唱棹歌</div>
</p></div>
<div class='div-other'><a id='mulu125' />
<p class='h2'>示玉常禪人</p><p style="text-indent:0em" class="lg-abnormal"><div class='lg-row'>行行谷裏鳥啼來休指天台與五臺柳眼乍舒新面目分明薦取莫空回</div>
</p></div>
<div class='div-other'><a id='mulu126' />
<p class='h2'>示直截禪人</p><p style="text-indent:0em" class="lg-abnormal"><div class='lg-row'>摘葉尋枝汝不愛揮斤獨喜身輕快根源頓徹盡無餘是則名為超物外</div>
</p></div>
<div class='div-other'><a id='mulu127' />
<p class='h2'>示命士</p><p style="text-indent:0em" class="lg-abnormal"><div class='lg-row'>鐵筆無情盡剖開五行八字任安排就中一點難並判不逐陰陽造化推</div>
</p></div>
<div class='div-other'><a id='mulu128' />
<p class='h2'>示素朴禪人</p><p style="text-indent:0em" class="lg-abnormal"><div class='lg-row'>冒暑披炎特地來更無一字與人猜拈來便是茶條杖點破頂門正眼開</div>
</p></div>
<div class='div-other'><a id='mulu129' />
<p class='h2'>示程道元居士</p><p style="text-indent:0em" class="lg-abnormal"><div class='lg-row'>詩書讀盡理何窮貴在當人一句通轉得千重並百匝鶯啼綠柳與花紅</div>
</p></div>
<div class='div-other'><a id='mulu130' />
<p class='h2'>示心田居士</p><p style="text-indent:0em" class="lg-abnormal"><div class='lg-row'>拈起話頭問是誰只須牢把絕狐疑忽然打得疑團碎便見從前舊面皮</div>
</p></div>
<div class='div-other'><a id='mulu131' />
<p class='h2'>示桃花菴主</p><p style="text-indent:0em" class="lg-abnormal"><div class='lg-row'>高坐巖頭莫放空桃花溪裏笑春風等閑換卻娘生面鼻孔軒昂處處通</div>
</p></div>
<div class='div-other'><a id='mulu132' />
<p class='h2'>示雨花禪人</p><p style="text-indent:0em" class="lg-abnormal"><div class='lg-row'>山中纔見雨花新一種清奇不染塵帶露芬芳香遍界風光無處不陽春</div>
</p></div>
<div class='div-other'><a id='mulu133' />
<p class='h2'>示四山禪人</p><p style="text-indent:0em" class="lg-abnormal"><div class='lg-row'>四山光照紫溪中列列峰高迥不同會得威音那畔事金烏原不隔西東</div>
</p></div>
<div class='div-other'><a id='mulu134' />
<p class='h2'>示玉祿禪人</p><p style="text-indent:0em" class="lg-abnormal"><div class='lg-row'>一枕清高榻上眠更無塵夢自安然醒來惟有西山月猶照玉人話未圓</div>
</p></div>
<div class='div-other'><a id='mulu135' />
<p class='h2'>示相如禪人</p><p style="text-indent:0em" class="lg-abnormal"><div class='lg-row'>高山頂上結茅廬火種刀耕志可殊自性了然非別意一輪明月在天衢</div>
</p></div>
<div class='div-other'><a id='mulu136' />
<p class='h2'>示柳上花居士</p><p style="text-indent:0em" class="lg-abnormal"><div class='lg-row'>何山不帶夕陽斜指點鶯啼柳上花透脫根源無罣礙莫疑春色在鄰家</div>
</p></div>
<div class='div-other'><a id='mulu137' />
<p class='h2'>示葦渡禪人</p><p style="text-indent:0em" class="lg-abnormal"><div class='lg-row'>當年一葦渡煙波直至於今孰恁麼少室巖前曾立雪現成風月莫蹉跎</div>
</p></div>
<div class='div-other'><a id='mulu138' />
<p class='h2'>示禪禪行者</p><p style="text-indent:0em" class="lg-abnormal"><div class='lg-row'>禪禪禪勿廉纖水流歸大海月落不離天</div>
</p></div>
<div class='div-other'><a id='mulu139' />
<p class='h2'>示荷池禪人</p><p style="text-indent:0em" class="lg-abnormal"><div class='lg-row'>疑情決了漫歸家滿目風光莫浪奢自得天真真受用涅槃生死等空花</div>
</p></div>
<div class='div-other'><a id='mulu140' />
<p class='h2'>示西極禪者</p><p style="text-indent:0em" class="lg-abnormal"><div class='lg-row'>拈起話頭如鐵橛逢渠直下自然徹掀翻迷悟地天寬恰是紅爐飛片雪</div>
</p></div>
<div class='div-other'><a id='mulu141' />
<p class='h2'>示語莊禪人</p><p style="text-indent:0em" class="lg-abnormal"><div class='lg-row'>肩囊負缽為尋師試問闍黎卻是誰驀地擔頭都折斷雲山水月了無疑</div>
</p></div>
<div class='div-other'><a id='mulu142' />
<p class='h2'>示雲臺全真</p><p style="text-indent:0em" class="lg-abnormal"><div class='lg-row'>獨坐雲臺<span class='corr'>已</span>近天幾經磨煉學神仙如今不想飛身去一顆靈丹養性田</div>
</p></div>
<div class='div-other'><a id='mulu143' />
<p class='h2'>示一可雉髮</p><p style="text-indent:0em" class="lg-abnormal"><div class='lg-row'>割愛辭親喜出家孤峰頂上伴煙霞蒲團坐破天邊月驀地心開般若花</div>
</p></div>
<div class='div-other'><a id='mulu144' />
<p class='h2'>示立雪禪人</p><p style="text-indent:0em" class="lg-abnormal"><div class='lg-row'>覓心無處是心安斷臂嵒前立雪難直下一刀成兩段令人千古骨毛寒</div>
</p></div>
<div class='div-other'><a id='mulu145' />
<p class='h2'>示煙波行者</p><p style="text-indent:0em" class="lg-abnormal"><div class='lg-row'>為問漁翁事若何一生活計在煙波而今要學操舟客須向華亭浪裏過</div>
</p></div>
<div class='div-other'><a id='mulu146' />
<p class='h2'>示拙木禪人</p><p style="text-indent:0em" class="lg-abnormal"><div class='lg-row'>天地同根物一體春來花發故園裏杜鵑啼在月三更幾箇聞聲醒徹耳</div>
</p></div>
<div class='div-other'><a id='mulu147' />
<p class='h2'>示指秋禪人</p><p style="text-indent:0em" class="lg-abnormal"><div class='lg-row'>江南歷遍二三秋苦志蒲團得大休看破靈雲瞪眼處青山不動水長流</div>
</p></div>
<div class='div-other'><a id='mulu148' />
<p class='h2'>示見如禪人</p><p style="text-indent:0em" class="lg-abnormal"><div class='lg-row'>雲盡長空月正輝不留朕跡徹玄微若言親薦南泉意猶落峰前第二機</div>
</p></div>
<div class='div-other'><a id='mulu149' />
<p class='h2'>示不疑禪人</p><p style="text-indent:0em" class="lg-abnormal"><div class='lg-row'>絕見離言得解空芒鞋踏斷起清風自家一片閒田地何必重來問祖翁</div>
</p></div>
<div class='div-other'><a id='mulu150' />
<p class='h2'>示法孫嵩月</p><p style="text-indent:0em" class="lg-abnormal"><div class='lg-row'>即心即佛本安然包括三千及大千尊重祖翁親切處不妨對爾又重宣</div>
</p></div>
<div class='div-other'><a id='mulu151' />
<p class='h2'>示譚相還居士</p><p style="text-indent:0em" class="lg-abnormal"><div class='lg-row'>佛性俱同狗子無君心休執在冰壺一回透徹根源後傑出當年陸大夫</div>
</p></div>
<div class='div-other'><a id='mulu152' />
<p class='h2'>示大乘禪人</p><p style="text-indent:0em" class="lg-abnormal"><div class='lg-row'>枯木巖前冷似灰一塵不立絕安排凝然頓豁金剛眼兔角龜毛不用栽</div>
</p></div>
<div class='div-other'><a id='mulu153' />
<p class='h2'>示典座繼光禪人</p><p style="text-indent:0em" class="lg-abnormal"><div class='lg-row'>南泉昔日打廚鍋為問闍黎會也麼破笊篱中若薦得長河任攪作酥酡</div>
</p></div>
<div class='div-other'><a id='mulu154' />
<p class='h2'>示靈源禪人</p><p style="text-indent:0em" class="lg-abnormal"><div class='lg-row'>睿智聰明辯舌才謾將毒口向人開離微知見渾然斷腦後分明便見腮</div>
</p></div>
<div class='div-other'><a id='mulu155' />
<p class='h2'>示觀心禪人</p><p style="text-indent:0em" class="lg-abnormal"><div class='lg-row'>欲參向上祖師禪奮用工夫不可延打破無明生死窟一輪杲日出當天</div>
</p></div>
<div class='div-other'><a id='mulu156' />
<p class='h2'>示香谷禪人</p><p style="text-indent:0em" class="lg-abnormal"><div class='lg-row'>白雲芳草路漫漫不憚風塵萬里艱腳下無私輕點破方纔透出趙州關</div>
</p></div>
<div class='div-other'><a id='mulu157' />
<p class='h2'>示文學胡玉尺居士</p><p style="text-indent:0em" class="lg-abnormal"><div class='lg-row'>東籬花發憶陶潛驀遇高人來問禪不落語言文字跡金風體露月輪圓</div>
</p></div>
<div class='div-other'><a id='mulu158' />
<p class='h2'>示文學胡君如居士</p><p style="text-indent:0em" class="lg-abnormal"><div class='lg-row'>凜凜弘文氣相殊歸宗曾把過泥塗兩重公案君能會月在長空照玉壺</div>
</p></div></div>
<div class='div-other'><a id='mulu159' />
<p class='h1'>雜著</p>
<div class='div-other'><a id='mulu160' />
<p class='h2'>復相國文鐵菴居士</p><p style="text-indent:0em" class="lg-abnormal"><div class='lg-row'>春城忽睹鳳來儀必是皇家瑞應奇蜀道花開香萬里楚山雲接石三芝傳燈見性張無盡佛法留心曾叔遲閣下雄風真大雅壺漿不愧喜王師</div>
</p></div>
<div class='div-other'><a id='mulu161' />
<p class='h2'>過桃花潭</p><p style="text-indent:0em" class="lg-abnormal"><div class='lg-row'>平源一路入潭中兩岸斜陽澹宕風日暖三春侵水碧桃花十里映堤紅乘舟李白歸何處送酒汪淪款乃通擬未尋賢真錯落不須隔水問漁翁</div>
</p></div>
<div class='div-other'><a id='mulu162' />
<p class='h2'>贈無邊禪人</p><p style="text-indent:0em" class="lg-abnormal"><div class='lg-row'>六十翛然老比丘修行得力任優游清高不涉侯門徑節操終居大澤丘青樹兩行空鳥道白雲一片籠山幽寒潭夜月常為伴湛水蘆花一色秋</div>
</p></div>
<div class='div-other'><a id='mulu163' />
<p class='h2'>復定川侯李栗陽居士</p><p style="text-indent:0em" class="lg-abnormal"><div class='lg-row'>鉞鎮威嚴靜蜀川名揚海宇越高賢封疆只看千旗擁敵勝曾為萬將先掃蕩塵氛清社稷安名布澤上凌煙關西平定留功蹟御殿飛泥指日遷</div>
</p></div>
<div class='div-other'><a id='mulu164' />
<p class='h2'>三元峰</p><p style="text-indent:0em" class="lg-abnormal"><div class='lg-row'>群山硌硌拱星遙峙逼蒼穹值此高萬里無雲天一色千松有日鳳雙毛文峰眼裏長添彩洗墨池中出俊豪莫謂尼師文武道悠然突出遠塵囂</div>
</p></div>
<div class='div-other'><a id='mulu165' />
<p class='h2'>薄暮望</p><p style="text-indent:0em" class="lg-abnormal"><div class='lg-row'>海山高望晚霞流一片孤城看未周幾處霜風吹鐵笛一天星月照松丘寒梅帶雪花如玉艸閣生香醉倚樓遠睹夜遊無限意何須特地上楊州</div>
</p></div>
<div class='div-other'><a id='mulu166' />
<p class='h2'>司馬瞿荒山居士過訪</p><p style="text-indent:0em" class="lg-abnormal"><div class='lg-row'>洞閣曾經車馬過繡衣放下到巖阿龍團無煮蒿湯待胡餅休嫌蕨粉多石趣苔生明擊竹日穿潭底照維摩談心談到無心處撫笑梁王憶達磨</div>
</p></div>
<div class='div-other'><a id='mulu167' />
<p class='h2'>復御史郭還之居士</p><p style="text-indent:0em" class="lg-abnormal"><div class='lg-row'>旅邸逢賢與俊英相承握手話無生佇看驄馬嘶芳艸未識旌戈過蜀城聞道收功推妙策咸欽建蹟不加兵何期再得同登眺可訝清談格外情</div>
</p></div>
<div class='div-other'><a id='mulu168' />
<p class='h2'>過武陵溪</p><p style="text-indent:0em" class="lg-abnormal"><div class='lg-row'>尋源逕入武陵溪遙指蓬茆路不遠百谷松陰移日影千林春色露花枝秦時富貴君何避晉國人家尚未知物換星移曾幾度漁舟還問故園時</div>
</p></div>
<div class='div-other'><a id='mulu169' />
<p class='h2'>復侍御廖洄瀾居士</p><p style="text-indent:0em" class="lg-abnormal"><div class='lg-row'>晴春何不過柴扉艸色青青映翠微嶺畔桃花堪溢目雲生洞口待舒衣泉飛瀑布分廚供蕨採幽巖帶露肥為報洄春深著意階前槐柳發清機</div>
</p></div>
<div class='div-other'><a id='mulu170' />
<p class='h2'>寓鐵鶴洞懷象崖法兄</p><p style="text-indent:0em" class="lg-abnormal"><div class='lg-row'>雲山疊疊壯奇哉洞口桃花幾度開曠笑清風磨鐵樹常窺明月照丹臺法門昔日端獅子祖道斯時有象崖古曲一音相共和餘生落落得徘徊</div>
</p></div>
<div class='div-other'><a id='mulu171' />
<p class='h2'>擬桃源</p><p style="text-indent:0em" class="lg-abnormal"><div class='lg-row'>罷釣溪邊盪小舟桃花流水漫悠悠棄榮天地無生計惟適河山得自由萬頃煙波驚宇宙一鉤蘿月照寒丘避秦高士知何處滿目春光在上頭</div>
</p></div>
<div class='div-other'><a id='mulu172' />
<p class='h2'>桃源村</p><p style="text-indent:0em" class="lg-abnormal"><div class='lg-row'>不問仙蹤與故都桃源何處覓樵夫山通蜀上連三峽水到人間去五湖兩兩漁舟橫古渡依依楊柳鎖茆廬區區道是蓬萊境笑倒高陽一酒徒</div>
</p></div>
<div class='div-other'><a id='mulu173' />
<p class='h2'>山中偶韻</p><p style="text-indent:0em" class="lg-abnormal"><div class='lg-row'>因僧問我祖師禪向道山居不計年瓦灶時煨三箇芋荷衣自足一池蓮懸巖幾見春花雨明月長窺秋水鮮茅屋不堪塵不到閒同幽鳥共談玄</div>
</p></div>
<div class='div-other'><a id='mulu174' />
<p class='h2'>白牛山</p><p style="text-indent:0em" class="lg-abnormal"><div class='lg-row'>常把金繩拽不起幾經高臥在乾坤通身毛潤苔初長遍體汗流雨洗痕香艸任隨餐飽足煙霞放曠懶歸村梅花笛裏無心聽萬壑風雲一口吞</div>
</p></div>
<div class='div-other'><a id='mulu175' />
<p class='h2'>遊南川金佛山</p><p style="text-indent:0em" class="lg-abnormal"><div class='lg-row'>古佛當年應跡來南川瑞靄曙光開奇峰一帶衝霄漢錦水千尋湧翠堆峭壁霞粧金世界層巒霧擁玉樓臺惟聞樹鳥清歌詠寂寂鐘聲醒客懷</div>
</p></div>
<div class='div-other'><a id='mulu176' />
<p class='h2'>贈隱木禪人</p><p style="text-indent:0em" class="lg-abnormal"><div class='lg-row'>既愛幽棲結箇菴悠然得此興來觀泥牛啣月嫌天窄木馬嘶風過嶺寬缽盛溪雲常自足杖探山色任相歡爾今親見山僧面莫向隱居木石安</div>
</p></div>
<div class='div-other'><a id='mulu177' />
<p class='h2'>同相國呂東川居士遊大酉亭</p><p style="text-indent:0em" class="lg-abnormal"><div class='lg-row'>閱盡江南亦未誇名園怎似酉亭佳危橋鎖住千尋浪峽口橫開兩岸花八面樓觀山海日四門窗入晚煙霞蓬萊浪苑何如此幸是同遊物正華</div>
</p></div>
<div class='div-other'><a id='mulu178' />
<p class='h2'>訪全子長隱士</p><p style="text-indent:0em" class="lg-abnormal"><div class='lg-row'>為訪高人入翠岑滿園秋色薜蘿深松間鶴唳疑天籟竹裏樵吟動客心石趣流泉飛白雪鳥啣山果出青林常懷知<span class='corr'>己</span><span class='corr'>佳</span>音妙月下重彈太古琴</div>
</p></div>
<div class='div-other'><a id='mulu179' />
<p class='h2'>贈內翰劉文季居士<span class='note-inline'>(別號醉和尚)</span></p><p style="text-indent:0em" class="lg-abnormal"><div class='lg-row'>公今自稱醉和尚斗酒百篇滄海量或坐蒲團竹石間或持竿釣煙波上閑耕自愛築茆廬笑傲雲山幽景況不是風狂不是顛神通遊戲光明藏亦非羅漢亦非真可與子瞻無兩樣佛印當時輕放過老僧今日無情棒直下承當更不疑脫略胸中真坦蕩徹底了無元字腳方能超出離諸相</div>
</p></div></div>
<div class='div-w'><p class="pre">　　　<span class='note-inline'>(嗣法弟子道樂陳朗居士捐資敬刊<br/>　　本師和尚語錄第八卷<br/>　　康熙戊辰蒲月　貴陽黔靈山弘福寺識)</span></p>
</div>
<p class='juan'>敏樹禪師語錄卷第八終</p>
</div><!-- end of div[@id='body'] -->
</body></html>