<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛冤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu88' />
<p class='juan'>佛冤綱禪師語錄卷第十</p><p class="byline">嗣法門人聯芳編</p>
<div class='div-other'><a id='mulu89' />
<p class='h1'>頌古</p>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>打刀須是邠州銕團團錦繡楚王城將謂譙樓金雞叫高梧猶有鳳凰鳴韶陽老實堪誇西風吹雁落平沙水天一色清于鏡好看孤雲繫日斜。</p>
</div>
<div class='div-orig'><p style="margin-left:2em">夜睹明星。</p>
</div>
<div class='div-commentary'><p>孤峰峭立寒風逼殘露微霜總結冰突出星河懸北極照開天地一泓清。</p>
</div>
<div class='div-orig'><p style="margin-left:2em">臨濟示眾我于黃檗先師處三度問佛法大意三度被打如蒿枝拂相似而今更思一頓誰為下手一僧云某甲下手濟度拄丈與僧僧擬接濟便打。</p>
</div>
<div class='div-commentary'><p>河裏失錢河裏漉雪中遺玉雪中埋一個門前天一個不須嚼飯餧嬰孩。</p>
</div>
<div class='div-orig'><p style="margin-left:2em">臨濟上堂次兩堂首座相見同時下喝僧問濟還有賓主也無濟云賓主歷然復召眾云要會臨濟賓主句問取堂中二首座。</p>
</div>
<div class='div-commentary'><p>南峰突屼北峰高秦水無魚蜀水騷但看當陽風轉律不須跨鶴上青霄。</p>
</div>
<div class='div-orig'><p style="margin-left:2em">臨濟示眾云有時奪人不奪境有時奪境不奪人有時人境俱奪有時人境俱不奪。</p>
</div>
<div class='div-commentary'><p>奪人不奪境枯木似龍影好個洛陽橋賺殺風流逞奪境不奪人大地盡平沉單刀匹馬過花鳥無一聲人境兩俱奪天傾倒海嶽一陣黑風來更于何處著人境俱不奪石女花邊過日有襲香風萬邦齊唱和。</p>
</div>
<div class='div-orig'><p style="margin-left:2em">臨濟將入滅謂眾云吾滅後不得滅卻吾正法眼藏三聖云爭敢滅卻濟云已後有人問你向他道甚麼聖便喝濟云誰知吾正法眼藏向者瞎驢邊滅卻。</p>
</div>
<div class='div-commentary'><p>剜心剜肺更剜腸卻買棺材葬活郎正法瞎驢邊滅卻一天淫雨洗滄江。</p>
</div>
<div class='div-orig'><p style="margin-left:2em">乳源和尚仰山作沙彌時念經高聲師咄曰者沙彌念經似哭曰慧寂秖恁麼未審和尚如何源乃顧視仰曰若恁麼與哭何異源休去。</p>
</div>
<div class='div-commentary'><p>箭鋒相拄星月交輪摩雲俊鶻透網金鱗占斷暮雲摧五嶽方便垂慈鑑主賓馬踏弓絃休說險咄哉似哭轉經聲三尺劍攪龍門鳥啼花笑意深深。</p>
</div>
<div class='div-orig'><p style="margin-left:2em">陸州禪師喚僧僧回首州云擔板漢。</p>
</div>
<div class='div-commentary'><p>滴水月留光無油空著撚睦州跌一交衲僧中一箭看取紅爐銕鷂飛眨眼<span class='corr'>已</span>過新羅畔。</p>
</div>
<div class='div-orig'><p style="margin-left:2em">僧問雲門不起一念時如何門云須彌山。</p>
</div>
<div class='div-commentary'><p>不起一念須彌山銕牛穩臥在江邊風浩浩兮月[噗-口+白][噗-口+白]任從江海鼓波瀾。</p>
</div>
<div class='div-orig'><p style="margin-left:2em">婆子燒菴。</p>
</div>
<div class='div-commentary'><p>不是丹堊難畫虎春深深水有龍騰披雲無限長安客往往將沙作飯蒸。</p>
<p>巉巖立定破煙蘿達者思尋異路多迥迥孤光晴夜月好看漁父釣清波。</p>
</div>
<div class='div-orig'><p style="margin-left:2em">臺山婆子。</p>
</div>
<div class='div-commentary'><p>臺山婆臺山婆日把斧斤作劍磨懦馬搖鈴羊擂鼓誰知門外敗軍多眼底自從遭劫後直至而今艸滿坡趙州老大淆訛打拳還記喫拳麼若個師僧生銕鑄一拳打碎舊山河。</p>
</div>
<div class='div-orig'><p style="margin-left:2em">百丈開田。</p>
</div>
<div class='div-commentary'><p>開遍山川盡屬<span class='corr'>己</span>一天星月藏于裏三級浪高魚化龍癡人猶戽夜塘水。</p>
</div>
<div class='div-orig'><p style="margin-left:2em">四大分散向甚麼處去。</p>
</div>
<div class='div-commentary'><p>昨日街頭今朝市尾撞遇知音勿分彼此霜雪不欺葉不凋一聲雁過秋風起。</p>
</div>
<div class='div-orig'><p style="margin-left:2em">百丈扭鼻。</p>
</div>
<div class='div-commentary'><p>秋色滿長空猶加徹骨風一聲寒雁落飄葉萬山中撲碎鼻伎還窮軒昂意氣立威雄將軍收得乾坤肅百戰勳勞早定功。</p>
</div>
<div class='div-orig'><p style="margin-left:2em">臨濟入黃檗室中三度問話三度被打。</p>
</div>
<div class='div-commentary'><p>父子天然別黃檗太心孤敲出鳳凰髓擊碎驪頷珠冤業冤還報債負債能除白拈賊欠剿絕高安灘頭婆心切作麼證據較兒孫三頓棒聲猶未歇。</p>
</div>
<div class='div-orig'><p style="margin-left:2em">僧問重善禪師如何是正法眼藏善云夜觀乾象僧云意旨如何善云日裏看山。</p>
</div>
<div class='div-commentary'><p>日裏看山夜觀乾象恁麼指陳匙挑不上明暗之機翻臂覆掌臨急不施功那容湊伎倆漫驚簇簇桃花飛漠漠巖前溪水漲。</p>
</div>
<div class='div-orig'><p style="margin-left:2em">臨濟與普化同往施主家齋濟問毛吞巨海芥納須彌為復是神通妙用為復是法爾如然化踢倒飯床濟云太麤生化云者裏是甚麼所在說麤說細濟休去來日又同一施主家齋濟復問今日供養何似昨日化又踢倒飯床濟云太麤生化云瞎漢佛法說甚麤細濟吐舌。</p>
</div>
<div class='div-commentary'><p>箭鋒相拄針芥相投千里決勝各展戈矛飯床踢倒裂破舌頭巨海毛吞兮蘆花雪染須彌芥納兮天碧涵秋電光石火重重擊阿家端上月明樓。</p>
</div>
<div class='div-orig'><p style="margin-left:2em">仰山夏末上問訊溈山溈云子一夏都不上來在下面做得個甚麼仰云鉏得一片畬種得一籮粟溈云子可謂不虛過一夏仰卻問溈山云和尚一夏作得個甚麼溈云日裏一餐夜後一寢仰云和尚亦不虛過一夏道了不覺吐舌溈云寂子何得自傷己命。</p>
</div>
<div class='div-commentary'><p>無風大浪起龍門倒海翻波五岳昏匝匝一天殘雨過秋空月色照高原。</p>
</div>
<div class='div-orig'><p style="margin-left:2em">僧問香林如何是衲衣下事林云臘月火燒山。</p>
</div>
<div class='div-commentary'><p>臘月火燒山萬種並千般象爻投六合淺艸露花斑何如搆得線衣下富貴他鄉夜錦還。</p>
</div>
<div class='div-orig'><p style="margin-left:2em">國師三喚侍者侍者三諾國師云將謂吾辜負汝誰知汝辜負吾。</p>
</div>
<div class='div-commentary'><p>虛空劃破天昏黑墮地裁量無半分負汝負吾成特地無端好惡盡歸沄。</p>
</div>
<div class='div-orig'><p style="margin-left:2em">臨濟問院主甚處來主云州中糶黃米來濟云糶得盡麼主云糶得盡濟以拄丈一畫云還糶得者個麼主方喝濟便打次典座至濟舉前話座云院主不會和尚意濟云汝又作麼生座便禮拜濟亦打。</p>
</div>
<div class='div-commentary'><p>雙放雙收絕勳絕功濟北全機施大用浪潑山高魚龍飛騰階級不立殺活擒縱巨靈手恩光重凜凜威風誰撥動無事閒來江上立竹竿打水魚頭痛。</p>
</div>
<div class='div-orig'><p style="margin-left:2em">玄沙在雪峰時光侍者謂沙曰師叔若學得禪某甲打銕船下海去沙住後問光曰打得銕船也未光無對。</p>
</div>
<div class='div-commentary'><p>晴空浪潑雪峰頭望去滔天廓兩眸險惡道中津濟岸遍該沙界銕船浮。</p>
</div>
<div class='div-orig'><p style="margin-left:2em">龐居士問仰山久嚮仰山到來為甚麼卻覆仰豎起拂子士曰恰是仰曰是仰是覆士乃打露柱曰雖然無人也要露柱證明仰擲拂子曰若到諸方一任舉似。</p>
</div>
<div class='div-commentary'><p>威風凜凜孰能窺仰面何如覆面時燈籠拂子連勃跳一任諸方舉似伊。</p>
</div>
<div class='div-orig'><p style="margin-left:2em">匡一初到蟠龍見僧問碧潭清似鏡蟠龍何處安龍曰沉沙不見底浮浪足巑岏匡不肯龍請道匡曰金龍迥透青霄外潭中豈滯玉輪機龍肯之。</p>
</div>
<div class='div-commentary'><p>勿虛採汲足滄浪遍界風雲勢渺茫不向碧潭深穩臥天南海北豈能降。</p>
</div>
<div class='div-orig'><p style="margin-left:2em">世尊在摩竭陀國為眾說法是時將欲白夏乃謂阿難曰諸大弟子人天四眾我常說法不生敬仰我今入因沙曰室中坐夏九旬忽有人來問法之時汝代為說一切法不生一切法不滅言訖掩室而坐。</p>
</div>
<div class='div-commentary'><p>施設門庭事未乖抽枝露幹遞形骸法生法滅成何事胡不當初早活埋。</p>
</div>
<div class='div-orig'><p style="margin-left:2em">天童普交禪師因為檀越修懺摩有問曰公之所懺罪為自懺耶為他懺耶若自懺罪罪性何來若懺他罪他罪非汝烏能懺之交不能對。</p>
</div>
<div class='div-commentary'><p>松窗邏月月籠闉三月春多愁殺人花飛滿地香難著卻使飛香斷送魂。</p>
</div>
<div class='div-orig'><p style="margin-left:2em">百丈再參馬祖侍立次祖以目視禪床角拂子丈云即此用離此用祖云汝已後開兩片皮將何為人丈取拂子豎起祖云即此用離此用丈挂拂子于舊處祖便喝丈直得三日耳聾。</p>
</div>
<div class='div-commentary'><p>不揀荒田艸衲僧眼定動一言剛道出駟馬追莫窮即此用離此用隨風柳絮自西東一吸洞庭湖水盡更看何處著魚龍。</p>
</div>
<div class='div-orig'><p style="margin-left:2em">則川與龐居士摘茶次士云法界不容身師還見我麼川云若不是老師洎與龐公答話士云有問有答蓋是尋常川不管士云適來莫怪相借問麼川亦不管士喝云者無禮儀漢待我一一舉似明眼人去在川拈茶籃便歸。</p>
</div>
<div class='div-commentary'><p>春風吹起半陰晴只解貪途不解行抑下色身容法界封疆把定沒纖塵。</p>
</div>
<div class='div-orig'><p style="margin-left:2em">僧問巴陵祖意教意是同是別陵云雞寒上樹鴨寒下水。</p>
</div>
<div class='div-commentary'><p>枯椿影落若龍觀水母無蝦求食難伶俐衲僧須檢點一生端不受人瞞。</p>
</div>
<div class='div-orig'><p style="margin-left:2em">玄機尼往參雪峰峰問甚處來曰大日山來峰曰日出也未機曰若出則鎔卻雪峰峰曰汝名甚麼機曰玄機峰曰日織多少機曰寸絲不挂遂禮拜退纔行三五步峰召曰袈裟角拖地也機回首峰曰大好寸絲不挂。</p>
</div>
<div class='div-commentary'><p>圓珠三竅放開捏聚冷光閃爍寢削萬機劍客藏鋒施呈有幾句定乾坤一時驗取四溟無浪月輪孤撲蓬萊煙霧起。</p>
</div>
<div class='div-orig'><p style="margin-left:2em">文殊一日令善財採藥曰是藥者採將來善財遍觀大地無有不是藥卻來白曰無有不是藥者殊曰是藥者採將來善財遂于地上拈一莖艸度與文殊文殊接得呈起示眾曰此藥亦能殺人亦能活人。</p>
</div>
<div class='div-commentary'><p>解放解收共起共坐相敵不易鞭影猶過把定世界不漏絲索動靜豈可知雲深冷松鶴影質莫能逃篩金把土握採得來即此藥大地茫茫病愈多活命盡是阿加阤。</p>
</div>
<div class='div-orig'><p style="margin-left:2em">舍利弗問須菩提夢中說六波羅蜜與覺時同異提曰此義深遠吾不能說會中有彌勒大士汝往彼問舍利弗問彌勒彌勒云誰名彌勒誰是彌勒。</p>
</div>
<div class='div-commentary'><p>天地茫茫春復秋寐時深遠覺時幽自家有酒自家醉休憶高陽歌管樓。</p>
</div>
<div class='div-orig'><p style="margin-left:2em">殃崛摩羅因持缽入城至一長者家值其婦產難子母未分長者云瞿曇弟子汝為至聖當有何法能免產難殃崛曰我乍入道未知此法當去問佛卻來相報遽返白佛具呈上事佛告曰汝速去說我自從賢聖法來未曾殺生殃崛往告其婦人聞之當時分娩母子平安。</p>
</div>
<div class='div-commentary'><p>屼屼崑崙立萬頃源出黃河流不盡有客忙忙過渡來風帆不挂岸須登。</p>
<p>當何所法子母分賢聖法來未殺生打動此番閒骨董至今道破未猶清。</p>
</div>
<div class='div-orig'><div style="margin-left:2em">慈明冬日牓僧堂作此字<img src='../images/J37p0052_01.gif' alt='J37p0052_01.gif' />其下註曰若人識得不離四威儀中首座見曰和尚今日放參明聞而笑。</div>
</div>
<div class='div-commentary'><p>赫赫胸頭行日月掌中縱奪握乾坤一時化育風吹動打破閻浮午夢醒。</p>
</div>
<div class='div-orig'><p style="margin-left:2em">大顛擯首座。</p>
</div>
<div class='div-commentary'><p>向早門迎千里客莫教流落在煙村危樓百尺參天迥更要文公上一層。</p>
</div>
<div class='div-orig'><p style="margin-left:2em">長老死學士死燒作兩堆灰向甚麼處相見。</p>
</div>
<div class='div-commentary'><p>諦當之言如目睹江邊柳絮隨風舞江北江南唱子規聲聲啼血似紅雨。</p>
</div>
<div class='div-orig'><p style="margin-left:2em">風穴郢州公案。</p>
</div>
<div class='div-commentary'><p>彗氣妖氛驅漢外當陽杲日正中天銕牛心印隨施設徒把虛空著一鞭。</p>
</div>
<div class='div-orig'><p style="margin-left:2em">婆子燒菴。</p>
</div>
<div class='div-commentary'><p>不三不四兩安閒燒卻菴兒值甚錢拽尾靈龜除卻蹟招牌早已挂階前。</p>
</div></div>
<div class='div-other'><a id='mulu90' />
<p class='h1'>分燈</p>
<div class='div-other'><a id='mulu91' />
<p class='h2'>大癡性純</p><p style="text-indent:0em" class="lg-abnormal"><div class='lg-row'>春融水漲桃花浪一個雷轟天下知燒尾金鱗頭戴角升騰電激雨風馳</div>
</p></div>
<div class='div-other'><a id='mulu92' />
<p class='h2'>雲徹德明</p><p style="text-indent:0em" class="lg-abnormal"><div class='lg-row'>關頭觸背當機驗賓主端然一喝分虎穴由來生虎子不妨隨處帶風雲</div>
</p></div>
<div class='div-other'><a id='mulu93' />
<p class='h2'>子開印乾</p><p style="text-indent:0em" class="lg-abnormal"><div class='lg-row'>救得山川田地穩一聲忽震動天雷步行水牯騎將去濟北家私要子開</div>
</p></div>
<div class='div-other'><a id='mulu94' />
<p class='h2'>天湛常熾</p><p style="text-indent:0em" class="lg-abnormal"><div class='lg-row'>曹源滴滴滔天浪少室花開滋味香從上事來今荷負堪為宗門立紀綱</div>
</p></div>
<div class='div-other'><a id='mulu95' />
<p class='h2'>屢生覺知</p><p style="text-indent:0em" class="lg-abnormal"><div class='lg-row'>挈挈拈提七尺笻橫三豎四活魚龍師資妙契針投芥剔起祖燈一片紅</div>
</p></div>
<div class='div-other'><a id='mulu96' />
<p class='h2'>竹峰真續</p><p style="text-indent:0em" class="lg-abnormal"><div class='lg-row'>舉揚宗教法堂前沙裏無油事事便水闊山高未是險好將公案去流傳</div>
</p></div>
<div class='div-other'><a id='mulu97' />
<p class='h2'>籌室勝燦</p><p style="text-indent:0em" class="lg-abnormal"><div class='lg-row'>坐斷孤峰正令行光明非小古今騰渾圇栗棘俱吞卻銕笛橫吹江海清</div>
</p></div>
<div class='div-other'><a id='mulu98' />
<p class='h2'>豁菴真一</p><p style="text-indent:0em" class="lg-abnormal"><div class='lg-row'>宗風吐露聳曹源華萼枝枝秀且鮮明月孤岑堪落影頭陀含笑眾人前</div>
</p></div>
<div class='div-other'><a id='mulu99' />
<p class='h2'>鶖一常敏</p><p style="text-indent:0em" class="lg-abnormal"><div class='lg-row'>執役叢林二十年莫將公案秖如然葛藤絆殺三千客踢倒葛藤硬一肩</div>
</p></div>
<div class='div-other'><a id='mulu100' />
<p class='h2'>偶菴性紀</p><p style="text-indent:0em" class="lg-abnormal"><div class='lg-row'>昔曾的的遭三頓始信頂門有楔抽萬指人前親付囑伸冤不共戴天讎</div>
</p></div>
<div class='div-other'><a id='mulu101' />
<p class='h2'>豎幢智吟</p><p style="text-indent:0em" class="lg-abnormal"><div class='lg-row'>祖翁基業不尋常棒喝分明要子當掣電機前酬法乳從茲擔荷任敷揚</div>
</p></div>
<div class='div-other'><a id='mulu102' />
<p class='h2'>五葉聯芳</p><p style="text-indent:0em" class="lg-abnormal"><div class='lg-row'>威鳳山前六合雲虯兒鼓舞解飛騰天南地北東風張掣起滄溟散作淜</div>
</p></div>
<div class='div-other'><a id='mulu103' />
<p class='h2'>無染真蓮</p><p style="text-indent:0em" class="lg-abnormal"><div class='lg-row'>實心實行老頭陀瓶不敲殘<span class='corr'>已</span>出鵝贈汝烏藤七尺杖撐持法苑行多門</div>
</p></div>
<div class='div-other'><a id='mulu104' />
<p class='h2'>古眉行延</p><p style="text-indent:0em" class="lg-abnormal"><div class='lg-row'>記取當年秖個事埋藏雞足舊袈裟闍黎得得知輕重百萬人天蓋覆他</div>
</p></div>
<div class='div-other'><a id='mulu105' />
<p class='h2'>遂菴祖緣</p><p style="text-indent:0em" class="lg-abnormal"><div class='lg-row'>祖師心印作麼傳打動禾山鼓響圓判得銕蛇橫古路神光寶劍焰當天</div>
</p></div></div>
<div class='div-other'><a id='mulu106' />
<p class='h1'>行繇</p><p>康熙壬子正月十六日監院鋒擊耆舊夾山淨空等請師述行實師良久云若據行腳千古之下遭人檢點衲僧家本無是事求其實性皆不可得從上諸祖有此殊勝因成此殊勝事余未具殊勝願敢冒殊勝福悉不負殷意眉毛不惜好醜難藏概略大端余本內江人也父李母徐于丙寅八月十五丑時現幻質不幸雙慈早背被寇大亂渾家蕩散孤身奔至夜郎諸難無不所歷一夕夢霞披萬道諸樹濃載雪花次旦敘其朋輩朋輩云此瑞兆也子宜出塵余即辭諸鄰至桐梓牛山禮本師上丈下雪和尚薙染命名徹綱此戊子歲也時年二十三巾瓶一載本師受督臺張公請開禹門法席命溪聲和尚立僧接衲余依止焉一日溪上堂眾師踊躍問話余觸壁未曉時素懷靜主在座汝何不去問如何是日用尋常事至晚余即去問溪正值陪客答云山僧正喫茶余云喫茶後作麼生溪云還我茶盞來余不領即束裝過禹門一日問如何是本來面目本師云汝禮拜了向汝道余拜起如前問本師云鷂子過新羅余以作具摵一摵本師驀頭一棒恍忽之間似有所得每則拳拳服膺便作個見聞覺知解會才恁麼時便不知有話頭于此自惕何日明此事嘗聞本師開示學者尋常莫只認聲認色一切截斷極是省要直下徹去始有參學分余侍旁一聞契證撲迭掀豁依依六載于甲午春本師省覲雙桂師翁命余往侍至翁座前余問冒雨衝風即不問覿面提持事若何翁一掌云通身去泥水始可踏高梁余一喝翁云猶帶泥水在余禮拜出翁命本師上天童代掃塔余亦隨侍至漢上藩下眾都統堅留本師開法靜明余職衣缽寮一日問結制解制姑休論匹馬單刀事若何本師一棒云死活也不知余擬進語本師連打數棒余云老和尚手困且放下著本師云正要汝漝麼道丙申春本師上堂辭眾下東甌是年費和尚開法堯峰本師命余往參費間汝是真四川假四川余云和尚猶有真假在費云汝為甚袈裟角拖地余云和尚為甚話墮也費云參堂去一日召云汝來我與爾商量四川話余趨前作禮費云嘉州大像多少大余叉手向前云且道大多少費云者小四川也解說川話余云鄉音從不改解制後費受福嚴請余過苕溪道峰禮木和尚值解夏薦嚴余問實際理地原無生死今時門頭假有去來生死去來即不問薦嚴一句願師宣木云秋風吹八極木落露千山余云寶覺光中蒙法旨金蓮界內悟圓音木云且喜上座領話時木再主天童余越往至密祖塔前禮畢遂偈云半開紫菊經秋老萬里南來禮祖翁金缽泛杯波自涌凌空寶月照山松自覺違師已久歸福城省覲本師云汝參諸方來如何是你到家一句余云適才禮拜和尚那本師云從門入者不是佳珍上古尊宿未明此事歷遍諸方近日汎濫者眾唯費和尚一代宗匠汝宜速往切勿虛度余即往人事費問汝號佛冤為甚與佛為冤余云放過即不可費云為甚如此余云和尚也須疑著費云好與一棒余云過在甚麼處費云佛冤佛冤余禮拜出時年丁酉于座下頓圓戒法每每機擊繁浩不及廣舉一日費召云聞汝令師再受平西藩請汝勿去老僧決不辜負余云深蒙和尚婆心秖為某受本師提攜恩重葉染根深俟送漢上再來親近費云禪師家正要不忘木本遂視旁僧云觀此子以實心實行古人惟此一實于二非真即寫送行偈佛是冤家汝自知威風凜凜孰能窺因思昔日韶陽老白棒拈來要打伊余禮謝出時二隱和尚主三塔龍淵寺余往參職侍者寮一日上堂余問隱峰倒卓脫化德山疏鈔焚燒船子埋身水底性空吹笛雲霄者一夥亞郎當漢還可共話也無隱云打麵還他州土麥唱歌須是帝鄉人余云和尚秖有殺人刀且無活人劍隱云汝試道看余云雪後始知松柏操事難方見丈夫心隱云也是恁麼話余拂袖歸位日機繁碎弗記廣載余辭出隱即贈以偈佛是生冤家知是甚面目看三十年後孤峰結茆屋仍返福城本師云吾有一問汝若答得親切許爾從諸方來余云試請舉出本師云鷂子過新羅余云和尚慣得其便一喝即出一日問全殺舌手奪卻驪龍頷珠秉金剛劍截斷生死關頭驪龍頷珠即不問生死關頭意若何本師執起如意云手中如意生銕鑄余云秖如羅籠不住呼喚不回還落生死也無本師一擊云正要汝脫灑灑去不覺頂門大破遍體血污陡踣于地半晝方蘇通身汗下不見有一絲毫佛法見解始覺歇得身心百無知解把斷世界不漏絲索之境界耶即頌一偈生死關頭俱截斷絲毫那許著情塵一回迸出頭顱裂雪擁紅爐未是冰本師接得閱畢微笑云未在未在余再呈頌生死關頭豈容巴鼻雲散雨收遭顛失利直饒錦繡得高榮也是卞和三獻玉本師頷之余復呈一偈碧潭深處龍難隱峻嶺松高鶴自鳴撥動天關珠宛轉日用如何不現成本師深肯之即買舟上金陵寓茗粥居本師一日喚余近前云汝侍老僧多載將手卷來老僧寫一偈與汝住山去余云某根莖淺薄莽鹵多端何言住山余拜辭隨藏經前抵漢上本師上廬山終老藩下眾都統發啟耑使迎歸漢上淨明結制制中五千餘指越明年庚子解制本師出源流拂子當眾吩咐余堅辭不已受之只于綱之初願定無許多絡索但以鞭逼生死為大亦非再來之人兼以根識浮淺況不能超群越世若論向上行履唯自知之秖若求明師擇知識必須親近直截斬豁之手方能了此大事山僧再要饒舌又是公案幾重珍重。</p>
</div>
<p class='juan'>佛冤綱禪師語錄卷第十</p>
</div><!-- end of div[@id='body'] -->
</body></html>