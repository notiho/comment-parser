<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛冤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>佛冤綱禪師語錄卷第七</p><p class="byline">嗣法門人真一等編</p>
<div class='div-other'><a id='mulu24' />
<p class='h1'>昭覺首座寮秉拂</p><p>上堂問第一義諦且置三玄三要請師道師卓杖云長劍倚天寒進云有物均同化惟師獨占魁如何是第一玄師云煖室堆霜雪井底火生煙進云如何是第二玄師云巨靈才伸出虛空喫一鞭進云如何是第三玄師云低頭無寸土抬眸不見天進云如何是第一要師云紅爐飛銕鷂進云如何是第二要師云武陵春已老進云如何是第三要師云金刀剪不<span class='corr'>破</span>進云三玄三要蒙指示收因結果事如何師云朝打三千暮打八百進云知師有道無私覆違者拈來覿面陳師云闍黎話墮也乃云一有多種二無兩般非是桃紅柳綠早<span class='corr'>已</span>月下蘆灣秪緣嚴凍冰霜冷得到三更猶更寒不是此番寒徹骨烏能特達坐長安所以道盡謂居林下何曾見休官張帆解纜乘風送若是良驥豈加鞭但看山林並水鳥忙者自忙閒者閒謾言家家有長短絲來線去是抽牽一拶一挨除瓦礫盡淨方名古佛壇大眾且道古佛放光也未驀豎拂云看來渾身活鱍鱍非是人前解逞尖復舉馬祖同眾玩月次祖云向者裏各下一轉語一云正好修行一云正好供養一拂袖便出祖云經歸藏禪歸海惟有普願獨超物外師云一夥老古錐繪畫虛空則不無要且撈摸不著今日昭覺諸兄也不乘情玩月且無如是葛藤但致朝糲三滋健晚時一覺眠與古人相較多少是水東奔流不盡誰人空肚呷寒泉。</p>
<p>小參舉黃龍心禪師與夏公立劇談肇論論萬物為自<span class='corr'>己</span>情與無情共一體時狗子臥香桌下龍拈壓尺擊狗子又擊香桌云狗子有情即去香桌無情卻住情與無情如何得成一體去公立不能加對龍云纔涉思惟便成剩法何嘗會萬物為自<span class='corr'>己</span>今請眾公向者裏下一轉語眾不能對師云黃龍老漢大似夜聞鬼哭笑裏生悲公立迥絕攀躋力補不足趁起有情鈍置無情擊香桌云情與無情一體也未秦時[車*度]轢鑽遂以手拍几云大眾若道是有情爭奈無人擊時他卻不響若道是無情今眾公俱聞有聲然雖如是不免為眾頌出情與無情共一體夜半東方紅日起照徹門前殘雪堆四海均霑王化裏。</p>
<p>小參舉楚石和尚上堂今朝五月五不打耨芸鼓荒卻自家田昧卻家中主報諸人休莽鹵赤口百舌盡消除無位真人汗如雨師云楚石雖是乘時應節未免話作兩橛今朝五月五打起鼉腰鼓踏開南岸田牽動北岸主報諸人休莽鹵看取龍舟相鬥廝笑殺石牛並石虎今日若有人道大小長老亦是乘時擊節不免隨人起倒但云向道金刀剪不破一筆難教畫得成。</p>
<p>晚參一年十二月一月三十日一日十二時熱則炎蒸極寒乃霜雪摧于中要體貼莫被涼暑欺諸仁者貼體也未泥牛夜半吼如雷天明依舊日朝西。</p>
<p>晚參一切法不生一切法不滅咄哉老瞿曇將金喚作銕堪笑達磨無處藏身更走東震旦國今朝若有人椎殺二老賞伊一文大光錢若無如是作略亦賞伊一文大光錢何故聻霜飛平地雪壓高山復舉僧問雲門如何是諸佛出身處門云東山水上行圓悟老人云若有人問天寧如何是諸佛出身處薰風自南來殿閣生微涼師云雲門答話峰頭鼓浪天寧拈語海底揚塵檢點將來佛祖田園被伊漏洩即今若有人問綱上座如何是諸佛出身處向道松杉殘夜月留影鶴夢喬枝風喚回。</p>
<p>晚參僧問掣電之機即不問河北宗旨意如何師云當場齊慣戰聲催鼙鼓寒進云杖頭有眼明如日要識真金火裏看師云直須揮本有特地一斬新進云雪擁庭前三尺浪涓涓猶待子規啼師云臘煖山無雪夜寒地有霜進云恁麼則如天普蓋似地普擎去也師云眼裏瞳人吹木笛乃云風寒咳嗽多開門幔捲起日色照將來心生大歡喜山陰晚色多寒風尚又起木落鳥難棲水寒魚不餌衲子本家私赤窮兼到底直須使得十二時莫被十二時辰使古人道寒時寒殺熱時熱殺大眾且如何得不被寒暑轉去遂高聲呵呵大笑云冷暖各自知莫待山僧舉。</p>
<p>臘八上堂昨夜庚星現今朝威鳳鳴白雲怪石露碧水古木清涅槃心易曉差別智難明頭出頭沒漢收拾得鼻孔打失了眼睛德山棒若雨點臨濟喝似雷奔大好一體觀光總是全提正令綱上座則不然德山棒斬手臨濟喝截舌即今若個頂[寧*頁]具眼衲僧便道癡長老你要做他家兒孫因甚過橋拆橋太煞無恩自傷<span class='corr'>己</span>命山僧便打個嗄嗄青光白日被汝一問然雖如是也要剖露分明盡大地高流也去行棒行喝依他作解障自悟門何不各施本有亦味傍墨而行今日考鐘伐鼓命我秉拂儻露柱出班問云除卻棒喝時如何直道月似彎弓少雨多風拍膝一下。</p>
<p>元旦上堂新年頭佛法春色暖融融萌芽將出土衲子展英雄街頭市尾底手舞足蹈深村幽壑邊李白桃紅此個時節休將眼睛當作鼻莫把怪石喚作蟲雖則手眼各露要且無昧<span class='corr'>己</span>躬大眾且如何是<span class='corr'>己</span>躬百韻喧喧飛入耳知音轉作妙圓通若要橫身當宇宙踢倒楊岐栗棘蓬所以道年新月新日新時新東鄰拜賀四舍羅綵簫管偕無邊之音唯有拄丈子無新無舊無古無今非但孤光迥迥自然大用繁興任他長安甚鬧須知我國宴然能為萬象主不逐四時凋卓一卓云且道不屬新舊古今一句如何委悉莫謂陰陽分造化更有撐天拄地才。</p>
<p>小參舉盤山道向上一路千聖不傳慈明道向上一路千聖不然師云二尊宿各露圭角諸方檢點不少大似海裏筭沙向上一路火裏蠛蠓吞日月蝸牛角上打鞦韆卓拄杖。</p>
<p>小參天肅地寧河清海宴峻若嶮崖平如鏡面衲子家私切勿污染睜定雙眉挨吹毛劍逼教枯木花開裂破冰河發燄世事如擊石火光淨穢似戈一齊斬若到恁麼時節大好純清絕點山僧遇茶喫茶逢飯歇飯若作佛法會電光燦爛不作佛法會井底覓天大眾與麼說話還有佛法道理也無千樹桃花春一色門外青山山更山復舉泉大道參慈明明問片雲橫谷口遊人何得來泉左右顧視云夜來何處火燒出古人墳明云未在更道泉遂作虎聲明以坐具打一下泉遂推慈明就坐明遂作虎聲泉云某參七十餘員善知識今日始遇作家師云二老漢臨機敲唱超邁古今若約臨濟向上關捩合喫山僧手中棒何故曾經歷劫三千歲卻使黃河一度清。</p>
<p>上堂問高提祖令重振爐韝鉗鎚略露鋒鋩展托人間天上一會儼然即且置頓超法界是如何師云坐斷古今人舌頭進云恁麼則劍氣逼人風凜凜高出毘盧頂上行師云度刃奔流未足奇乃云天開日月朗霜黑山川新頓悟毫端許圓明亙古今苟能如是法身向上一著豈被風吹日炙雖然蓋覆不得必令眾兄弟向雷轟電掣影裏搆得星兒氣息可托千斤擔子包含萬彙無餘到者裏還曾稱意也無豎拂子云太歲當頭紅一點淥水青山一步移格外衲僧明向上落膊之夫醉臥泥喝一喝。</p>
<p>元旦上堂新年新月新一日兒童各各街頭戲獬豸獅獰輥繡毬衲僧不必填胸臆一即三三即一如何說個一底道理天得一斗柄回春光奪翳地得一艸木昆蟲無共議君得一陶唐化育垂衣治臣得一三昧海心總俱備百姓得一鼓腹謳歌恣遊戲衲僧得一十二時辰使將去綱上座恁麼數將來也是一場虛閑事只如新年頭佛法道有寒暑不能侵其首新年頭佛法道無幾度年年上酒樓不有不無一句作麼生道恭賀大眾興居萬福。</p>
</div>
<div class='div-other'><a id='mulu25' />
<p class='h1'>機緣</p><p>僧問師唱誰家曲宗風嗣阿誰師云關山攔不住星月豈能窺進云恁麼則東承鷲嶺去也師云業鏡已臨臺僧罔措師便打。</p>
<p>僧問達磨九載面壁為甚不吐一語師云終日口滔滔地進云說個甚麼師云兩個泥牛鬥入海。</p>
<p>師同常樂入佛殿師云何不禮佛去樂云禮佛<span class='corr'>已</span>竟師云誰為汝證明云常樂師云莫道禮佛<span class='corr'>已</span>竟便掌一日訪鹿門居士問云法兄船來陸來師云二俱不涉士云怎得到者裏師云居士原來與我同條士呵呵大笑。</p>
<p>一日訪梓舟舟云一別多年師云那得亡卻舟云高隱何方師云山環常積翠水遶卻多紋舟云將謂大地平沉猶有山水在師云今日鈍置法兄。</p>
<p>師問僧云此是甚麼橋僧云獨木橋師攙前趨過僧云是何意旨師云踏著方知。</p>
<p>一僧臥師云太自在生僧云謝師慈悲師云是縱是奪僧云不縱不奪師云不縱不奪中間事作麼生僧罔措師云拖者死漢出去。</p>
<p>僧問如何是昭覺境師云駟馬橋頭虹飲水威鳳山前鹿折花進云如何是境中人師云樹下乘陰閒牧子撩起松風一笛吹進云人境<span class='corr'>已</span>蒙師指示斬新條令事如何師云衝天氣宇豈囊藏。</p>
<p>僧問亡僧遷化向甚麼處去師云昨日雨過今日晴來進云恁麼則與天地同根去也師云虛空裏不可安耳朵。</p>
<p>僧問如何是奪人不奪境師云拙語多年成話杷進云如何是奪境不奪人師云幸逢巧女夜穿鍼進云如何是人境兩俱奪師云不向五門施巧妙豈從雲外唱新機進云如何是人境俱不奪師云雲裏牡丹圖秀麗遊人折得一枝回進云人境且置還有向上事也無師驀面吐。</p>
<p>師鉏艸次有客過訪問曰和尚在家麼師云在即在秪是不見人客曰為甚不見人師云恐談就中事客曰如何是就中事師云家肥生孝子國霸有謀臣客作禮曰幾乎錯過師擲鉏歸方丈。</p>
<p>僧問如何是道師云魚遊凍水花發寒枝僧云學人不會師云汝若會山僧在汝腳底。</p>
<p>僧請益師豎一拳僧云者個人人本具師云何不早恁麼道。</p>
<p>僧問懷州牛喫禾為甚益州馬腹脹師云不斷客行早惟恐月來遲。</p>
<p>僧問橫行直走歷歷明明為甚不知立命處師云不妨早疑著僧云願師指示師云歷歷明明。</p>
<p>僧問如何是學人本來面目師云春風吹露柱僧云學人不會師云夜雨溼巖花。</p>
<p>僧禮辭師問出門三步路別是一家風如何是一家風事僧擬議師一掌云虛生浪死漢。</p>
</div>
<div class='div-other'><a id='mulu26' />
<p class='h1'>拈古</p>
<div class='div-orig'><p>舉僧問魯祖如何是不言言祖云作口在甚麼處僧云某甲無口祖云將甚麼喫飯僧無語。</p>
</div>
<div class='div-commentary'><p style="margin-left:2em">師拈云露泣千種艸香噴一株蘭今日山僧路見不平要與者僧開卻口與魯祖合卻嘴以拄丈一劃云且道是開是合有口者道看。</p>
</div>
<div class='div-orig'><p>舉欽山一日上堂豎起拳又開云開即為掌五指參差復握云如今為拳必無高下還有商量也無一僧出眾豎起拳山云汝秪是個無開合漢。</p>
</div>
<div class='div-commentary'><p style="margin-left:2em">師云為掌有五指為拳無高下若向此處商量為復是雲開嶽綠為復是雨過峰青於此開也出身猶可易握也脫體道應難咦切忌鑽龜打瓦。</p>
</div>
<div class='div-orig'><p>舉僧問睦州高揖釋迦不拜彌勒時如何州云昨日有人問趕出了也僧云和尚恐某甲不實州云拄杖不在笤帚柄聊與三十。</p>
</div>
<div class='div-commentary'><p style="margin-left:2em">師云恩無重報功不浪施雖則者僧合喫笤帚柄要且無受屈分睦州須知一時漏泄天機眼難盡五湖禪客心。</p>
</div>
<div class='div-orig'><p>舉保壽開堂日三聖推出一僧壽便打聖云漝麼為人瞎卻鎮州一城人眼去在壽便歸方丈。</p>
</div>
<div class='div-commentary'><p style="margin-left:2em">師云保壽三聖慣戰沙場豈料箭猶不中個僧若是萬夫不敵之勇管教弓折箭盡。</p>
</div>
<div class='div-orig'><p>舉僧問德山從上諸聖什麼處去山云作麼作麼僧云敕點飛龍馬跛鱉出頭來山便休去至來日山浴出其僧過茶與山山撫僧背一下僧云者老漢方始瞥地。</p>
</div>
<div class='div-commentary'><p style="margin-left:2em">師云宗師家然七通八達真實得坐披衣須與本分艸料德山然則光耀天地個僧大似五陵公子大眾還識從上諸聖麼不得開眼說夢。</p>
</div>
<div class='div-orig'><p>舉南泉示眾云道非物外物外非道趙州出問如何是物外道泉便打州云和尚莫打某甲向後錯打人去在泉云龍蛇易辨衲子難瞞。</p>
</div>
<div class='div-commentary'><p style="margin-left:2em">師云南泉等閒拋出明珠一顆且來分文不直如今撒下蜣蜋彈子萬兩黃金不換趙州慣向蛇頭揩癢當時若非拄丈未見勦絕處。</p>
</div>
<div class='div-orig'><p>舉僧問長慶眾手淘金誰是得者慶云有伎倆者得僧云學人還得也無慶云太遠在。</p>
</div>
<div class='div-commentary'><p style="margin-left:2em">師云要真屬真求假歸假有伎倆者得絕爭競之心有伎倆者不得無是非之論學人還得也無卻將真金換作鋀。</p>
</div>
<div class='div-orig'><p>舉本仁和尚示眾云尋常不欲向聲前句後鼓弄人家男女何故且聲不是聲色不是色時有僧問如何是聲不是聲仁云喚作色得麼云如何是色不是色仁云喚作聲得麼僧禮拜仁云且道為汝說答汝話若人辨得有個入處。</p>
</div>
<div class='div-commentary'><p style="margin-left:2em">師云本仁平地行船空裏走馬須是過量人提持過量事者僧不妨推門入臼未具斬釘截銕手眼如今還知聲色句麼切忌躲根。</p>
</div>
<div class='div-orig'><p>舉僧禮拜雪峰峰打五棒僧云某甲有什麼過峰又打五棒雪竇拈云雪竇不曾與人葛藤前五棒日照天臨後五棒雲騰致雨你若辨得也好與五棒。</p>
</div>
<div class='div-commentary'><p style="margin-left:2em">師云印板上打將來模子裏脫將去若人點檢得出也好與拄杖。</p>
</div>
<div class='div-orig'><p>舉僧問雲門如何是法身向上事門云向上與汝道即不難作麼生會法身僧云請和尚鑒門云鑒即且致作麼生會法身僧云與麼與麼門云者個是長連床上學得底我且問汝法身還喫飯麼僧無語。</p>
</div>
<div class='div-commentary'><p style="margin-left:2em">師云悟得方寸還他作者若不赤心片片怎顯衲僧正令還識法身麼直饒識得也是平地望高峰。</p>
</div>
<div class='div-orig'><p>舉睦州喚僧大德僧回首州云擔板漢。</p>
</div>
<div class='div-commentary'><p style="margin-left:2em">師云四生無不照一點任君看當時者僧一喚更不回顧管取睦州無出氣分。</p>
</div>
<div class='div-orig'><p>舉僧問雪峰聲聞人見性如夜見月菩薩人見性如晝見日未審和尚見性如何峰打三下其僧復問巖頭頭打三掌。</p>
</div>
<div class='div-commentary'><p style="margin-left:2em">師云總是他鄉之客未具返本還源之意設若二邊不著看于何處下手。</p>
</div>
<div class='div-orig'><p>舉僧問智門和尚如何是般若體智云蚌含明月僧云如何是般若用智云兔子懷胎。</p>
</div>
<div class='div-commentary'><p style="margin-left:2em">師云言中覓意句下尋思縱饒箭拔將來翻成計較更或鍼錐不入大似雪滿長空。</p>
</div>
<div class='div-orig'><p>舉南泉示眾云王老師賣身去也還有人買麼一僧出云某甲買泉云不作貴不作賤作麼生買僧無語臥龍代云和尚屬專甲禾山云是何道理趙州云明年與和尚作領布衫雪竇云別處容和尚不得。</p>
</div>
<div class='div-commentary'><p style="margin-left:2em">師云一夥漢雖解商賈駢闐不識時豐道泰又怎生說個佛法道理王老師還甘麼勸君不用鐫頑石路上行人口似碑。</p>
</div>
<div class='div-orig'><p>舉茱萸把一橛竹上堂云還有虛空裏釘得橛麼時有靈虛上座出云虛空是橛茱萸便打靈云莫錯打某甲萸休去。</p>
</div>
<div class='div-commentary'><p style="margin-left:2em">師云更無奇特虛空是橛諸人別有長處盡力道一句看。</p>
</div>
<div class='div-orig'><p>舉僧問巴陵祖意教意同別陵云雞寒上樹鴨寒下水僧問睦州祖意教意同別州云青山自青山白雲自白雲。</p>
</div>
<div class='div-commentary'><p style="margin-left:2em">師云大冶洪爐一椎便就雖則光耀乾坤孰能分照分用若檢點得去石火電光較之不及。</p>
</div>
<div class='div-orig'><p>舉耽源辭國師歸省覲馬祖于地上作一圓相展坐具禮拜祖云子欲作佛去源云某甲不解捏目祖云吾不如汝。</p>
</div>
<div class='div-commentary'><p style="margin-left:2em">師云馬祖如一輪赫日照破四天之下爭奈耽源徹得孤危秪知抑下不能抑上諸人還識二老漢麼直饒識得也似楊廣失橐駝。</p>
</div>
<div class='div-orig'><p>舉僧問南院從上諸聖什麼處去院云不上天堂即入地獄僧云和尚作麼生院云還知寶應老落處麼僧擬議院以拂子驀口打復喚僧近前云令合是爾行又打一拂子。</p>
</div>
<div class='div-commentary'><p style="margin-left:2em">師云慧日宏開慈雲大布透教南院玄微者僧進前退後且不知拂子落處若是綱上座以拂子約退且待別人來。</p>
</div>
<div class='div-orig'><p>舉大梅聞鼯鼠聲謂眾曰即此物非他物汝善護持吾當逝矣。</p>
</div>
<div class='div-commentary'><p style="margin-left:2em">師云老漢平生高躅大方今日忙趨小徑即此物非他物恁麼道有甚交涉大似臨危湊泊不及何不道不用求心唯須息見還有吩咐道理也無。</p>
</div>
<div class='div-orig'><p>舉雪峰示眾云望州亭與汝相見了也烏石嶺與汝相見了也僧堂前與汝相見了也保福問鵝湖僧堂前且致望州亭烏石嶺什麼處相見鵝湖驟步歸方丈保福便入僧堂。</p>
</div>
<div class='div-commentary'><p style="margin-left:2em">師云門庭施設平展干戈須還雪老鵝湖保福拗曲作直未辨倜儻分明有問綱上座望州亭烏石嶺且置僧堂前作麼生相見拈拄丈戳退曰不可向平地上喫交。</p>
</div>
<div class='div-orig'><p>舉三聖問雪峰透網金鱗以何為食峰云待汝出網來向汝道聖云一千五百人善知識話頭也不識峰云老僧住持事繁。</p>
</div>
<div class='div-commentary'><p style="margin-left:2em">師云入林不動艸入水不動波天下宗師一期方便三聖雖然迴避金鉤殊不知已吞紅線說甚話頭不識何故三千劍客恥見莊周。</p>
</div>
<div class='div-orig'><p>舉玄沙問鏡清我不見一法為大過患你道不見甚麼法清指露柱云莫是不見者個法麼沙云浙中清水白米從爾喫佛法則未在。</p>
</div>
<div class='div-commentary'><p style="margin-left:2em">師云不見一法為大過患但只向道早知如是終不如是。</p>
</div>
<div class='div-orig'><p>舉報慈問僧近離甚處云臥龍慈云在彼多少時云經冬過夏慈云龍門無宿客為什麼在彼許多時云獅子窟中無異獸慈云爾試作獅子吼看云若作獅子吼即無和尚慈云念汝新到且放三十棒。</p>
</div>
<div class='div-commentary'><p style="margin-left:2em">師云燈籠上作舞露柱裏藏身則彼此俏俊若具透祖師關踏人天路還有斟酌處也無。</p>
</div>
<div class='div-orig'><p>舉投子問巨榮禪客老僧未曾有一言半句挂諸方耳目何用要見山僧僧云到者裏不施三拜要且不甘子云出家兒得恁麼沒碑記僧遶禪床一匝而出子云有眼無耳朵六月火邊坐。</p>
</div>
<div class='div-commentary'><p style="margin-left:2em">師云玉尺未輕擲金鎚劈面來可謂善行不移雙足善入不動雙扉投子若行正令待遶匝而出驀地喚回便施痛棒一任天下人貶剝。</p>
</div>
<div class='div-orig'><p>舉趙州到黃檗檗見來便關卻方丈州云救火救火黃檗便出擒住云道道州云賊過後張弓。</p>
</div>
<div class='div-commentary'><p style="margin-left:2em">師云一人重圍百道一人彈指便開于中有捏土定千鈞之作略直道二老宿買銕得金去也不可道者漢饒舌。</p>
</div>
<div class='div-orig'><p>舉三角示眾云若論此事眨上眉毛早是蹉過麻谷出云蹉過即不問如何是此事角云蹉過谷便掀倒禪床三角便打。</p>
</div>
<div class='div-commentary'><p style="margin-left:2em">師云三角尺頭有寸秤尾無星說甚眨上麻谷秪有思食之意且無傷胃之憂若得風和響順直須鎖卻天下人舌頭。</p>
</div>
<div class='div-orig'><p>舉趙州訪茱萸纔上法堂萸云看箭州亦云看箭萸云過州云中。</p>
</div>
<div class='div-commentary'><p style="margin-left:2em">師云茱萸趙州秪知客發當鋒箭子何不拋出袖裏金鍼就中有全生全殺輕打退鼓一任天下禪流疑著。</p>
</div>
<div class='div-orig'><p>舉晦堂和尚問僧甚處來曰南雄州堂曰出來作甚麼曰尋訪尊宿堂曰不如歸鄉好曰未審和尚令某歸鄉意旨如何堂曰鄉里三文錢買一片鮓魚如手掌大。</p>
</div>
<div class='div-commentary'><p style="margin-left:2em">師云當陽花易發陰背雪難消晦堂老漢雖有鄉情而無鄉念大似壓良為賤即今有道得同聲相應同氣相求也秪是個撮馬糞漢。</p>
</div>
<div class='div-orig'><p>舉睦州問武陵長老了即毛端吞巨海始知大地一微塵作麼生陵云和尚問誰州云問長老陵云何不領話頭州云我領話汝不領話。</p>
</div>
<div class='div-commentary'><p style="margin-left:2em">師云索戰無功一場氣悶綱上座為汝擔取一半以拄丈一劃云誰不領話。</p>
</div>
<div class='div-orig'><p>舉烏臼有玄紹二上座到臼云二禪伯近離甚處云江西臼便打僧云久聞和尚有此機要臼云爾既不會第二個近前來僧擬議臼亦打云同坑無異土參堂去。</p>
</div>
<div class='div-commentary'><p style="margin-left:2em">師云相見易得好共住難烏臼似萬丈懸巖玄紹騰身直下雖撲不碎亦無著處于中有人道險也要者話行。</p>
</div>
<div class='div-orig'><p>舉雲門問新羅僧汝是甚處人云新羅人門云將什麼過海云艸賊大敗門云為甚麼在我手裏云恰是門云一任勃跳。</p>
</div>
<div class='div-commentary'><p style="margin-left:2em">師云漓淋滋翠暢殺平生雲門大好定當卻不定當為甚麼在我手裏云恰是拈丈云秖須英鑒。</p>
</div>
<div class='div-orig'><p>舉北禪問僧近離甚處云黃州禪云夏在甚處云資福禪云福將何資云兩重公案禪云爭奈在我手裏云在手裏即收取禪便打者僧不甘禪隨後趁出。</p>
</div>
<div class='div-commentary'><p style="margin-left:2em">師云好個話端秖是未曾截斷腳跟在手裏即收取不消拄丈便道秤頭半斤秤尾八兩直教瓦解冰消。</p>
</div>
<div class='div-orig'><p>舉玄沙見鼓山來作一圓相山云人人出者個不得沙云情知汝向驢胎馬腹裏作活計山云和尚又作麼生沙云人人出者個不得山云和尚漝麼道得某甲為什麼不得沙云我得爾不得。</p>
</div>
<div class='div-commentary'><p style="margin-left:2em">師云橫出豎沒慣是作家我得爾不得用鉤即是用錐即是試檢點看。</p>
</div></div>
<p class='juan'>佛冤綱禪師語錄卷第七<span class='note-inline'>(終)</span></p>
</div><!-- end of div[@id='body'] -->
</body></html>