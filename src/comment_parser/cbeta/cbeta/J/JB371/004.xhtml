<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛冤禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>佛冤綱禪師語錄卷第四</p><p class="byline">嗣法門人常熾編</p>
<div class='div-other'><a id='mulu18' /><p>再住諸古閱藏上堂拈香畢乃云披如來衣登獅子座宣娑婆奧旨闡眾聖微言貫通今古顯示當陽於是莊嚴國界廣行利益驅彼眾生同躋仁壽拈起拄丈云此是第一義諦密運金槌佛祖乞命放收殺活大用凜然山僧落隱于山卑躬菲食茨堂土階亦未階于出世仰眾耆德遊心奧典寓目詞林搜空藏海無讓波瀾只如龍宮逸寶鹿苑遺芳一句如何剖析金口毫芒須斟酌玉屑難窮三復思卓拄丈下座。</p>
<p>再三九十翁忌偶菴上座請上堂問般若風高即不問當陽煆煉事如何師云切忌犯鋒鋩進云鉗鎚才舉動覷破生死關還同趣向妙果也無師云眉毛隙裏贏三際進云涅槃本自無生滅生死還同夢裏遊且道誰向誰背師云牡丹花下睡貓兒乃云來若昇日去如脫屣備諸踊沒恆沙杳矣淑氣華妍埃塵不起妙法咸聞鉗鎚高舉以杖指靈座云九十翁挺慧悟于曠劫體妙解于當年屈此無為眇塵劫之初寂照所通該六和之外諮諏往事觀矚方來鑽扣禪機令人結舌所利為人所約為<span class='corr'>己</span>其跡同形其源莫測皆是本習所懷只如清淨于一切法還有涅槃生死也無覿體純真須抖擻翻身擲抹太虛空。</p>
<p>授法嗣上堂豎拄杖云漁臺山上把竿清龍河裏釣鱉落湛一天星斗數來何日休歇山河大地盡作獅子哮吼艸木叢林自然家邦安貼負汝負吾之機何異鍼頭削銕分明據令提綱不似止啼黃葉卓拄丈云幸爾釣得南斗六北斗七歸來且貴大家暖熱喝一喝。</p>
<p>中元闔姓薦資請上堂不輟殷殷求薦拔生死戶門八字開處處澹紅黃葉墜山山擁起白雲堆大眾滿眼滿耳以為當仁剖露寢興變化未嘗暫歇皆生死也空裏眼花日中身影妄想滅消見聞執謝只于無量劫中生死根本廣而窺之皆是染緣覺性中之輪轉動念積為之所籠罩于此不昧見聞脫然超悟所以云努力今生須了卻莫教永劫受餘殃遂抗聲云大眾眾抬首師云撇開情世咫尺家山擲杖下座。</p>
<p>上堂金針密處玉線潛通異彩雲羅難藏拙巧春風一段理事渾融自顯真機逐意徒逞且道梭頭在誰手裏卓拄丈曰藝高不在乖名聞兀然方見把機人喝一喝。</p>
<p>小參眉毛剔起寶劍拈來一切截斷豈不快哉大眾山僧恁麼說話還有不避鋒威者麼左右盻云要敵生死之關鍵須是本色衲子始得卓拄丈曰且道放行好把住好古鏡不磨含萬象猶勝當年面壁翁。</p>
<p>般若野月和尚入塔請上堂問天地同根根蒂幽固還假覷向也無師云妙機不謂咸狼藉進云萬物一體體相虛凝還同證據也無師云報本還從達帝畿進云即今薦拔筵開當陽顯現猶是報答耶證據耶師云一道光明匝地天進云遐邇緇流雍雍肅肅未諳誰是承當者師云腳跟下痛領一頓進云恁麼報恩已竟撥轉關頭去也師云腦後依然欠一椎乃云敗葉露枝條大地冰霜結一線得挨開英風動漻泬藕絲牽象入孔中挨落珊瑚枝杪月驚起清風河北神乾闥王失安生穴到者裏還有涅槃可證麼還有煩惱可除麼還有生死可了麼總或不爾恭惟般若和尚騎太虛空遊無生國演無孔笛吹徹森羅萬象直下發明己躬一齊唱拍便道戢玄機于未兆藏冥運于蓮邦汲僧規範震釋宏綱矧手真乘上智抑其不紊毫芒英聲茂實無昧古今振耀激揚乃至入微塵裏縱橫放曠玉轉珠回全彰覿體直此唱拍已止清淨柄然茲因法嗣諄諄在念罄竭恩酬備陳佛事金函玉偈遍演廣宣而有如是操略修山安厝窣堵與夫固念往復山僧不獲已勉掀翻露布以慰孝誠只如當機廓爾覿面施陳一句還有真切相為也無道超物表從多劫顛沛孳孳永不忘。</p>
<p>舉囑偶菴為二代主持上堂指座云則個寶華王座從上古錐未登者登未據者據伊未特地則事事藏鋒今既臨筵而著著迎刃且如何是施戈展陣普應群機一句卓杖云照用分明遂陞問答竟乃云新堂頭新佛法說不到處只須說行不到處只須行若要橫身當宇宙揭開腦蓋萬重雲若是克家之子務要掀出八寶七珍敢問大眾如何是寶反覆依然在目前不向窮廝煎處討如何是珍一條拄丈烏律律憑伊撐住任縱橫恁麼說話須是其人必有其用山僧有個貼體句子切為諸公拈出遁停塗毒音銕蛇咬石鱉慮法不可謀痛悼獅麟穴既添為法裔荷擔法道脈明晦不相瞞掬把旃檀爇勿使門庭冷峻風巨挈綱維高蹈涉先德典型表帥模響其風者奔趨越擘開呵佛罵祖機咸賴一花有五葉。</p>
<p>上堂龜毛才一拂電影滿空飛研徹倒竿令須明徹笑機臨濟老漢蒿枝三拂遍體江流香嚴道者勁節一擊通身徹骨潦倒疏山手握蛇最惡還是玄沙虎撞著[門@召]閻咬定牙一拳打破<span class='corr'>害</span>窩窟。</p>
<p>上堂舉東山演和尚因僧問云一大藏教是個切腳未審切個甚麼東山云缽羅娘師云缽羅娘子出東山皺額攢眉不好看道也解拈氈拍板等閒唱出萬年歡。</p>
<p>上堂金風璧月挂眉顏世事紛紜莫等閒禪子教知無繫綴徵科聚斂落民間。</p>
<p>小參舉雪菴和尚上堂云乍住城隍寺無東又缺西汝纔抬眼起我便放頭低鬚髮白如雪身心爛似泥本來無佛法何處是全提師云雪菴和尚將生平自<span class='corr'>己</span>家私盡情露布且道別有長處也無猛虎口中撐玉箸驪龍頷下奪明珠不是神通與妙用騰騰任運自如如。</p>
<p>資州豎幢法嗣請上堂久未陞堂說法周珠簾百尺捲高樓無端掣起滹沱浪浸殺閻浮八百州敢問大眾如何是滹沱浪莫是位標獨覺跡涉三乘是滹沱浪麼莫是圓修六度萬行莊嚴大法廣演虛空靡寬是滹沱浪麼莫是雷音宣布玉偈普周理極空闊功全海深是滹沱浪麼莫是道如杲日覿體混融教吐懸河瓶瀉逼生蛇化龍是滹沱浪麼莫是轉山河歸自己總群機而共赴是滹沱浪麼如或不爾豎拄丈云橫三豎四窮空劫鑄聖鎔凡金鎖關。</p>
<p>上堂舉圓悟佛燈同過溪驀將佛燈推向水中問云牛頭未見四祖時如何燈云潭深魚聚見後如何燈云樹高招風見與未見時如何燈云伸腳在縮腳裏師云一滴水一滴凍還他圓悟老人佛燈渾身浸殺猶作乾岸話會一偈頌出圓悟佛燈同過溪滔天白浪卷須彌擘開窠臼忙伸足踏著深潭稱意魚。</p>
<p>示眾當機俊俏是禪和切忌工夫急緊磋終日堆堆徒作佛老僧不暇把磚磨。</p>
<p>祈雨上堂曉雲橫鎖萬峰沉扭轉龍王鼻與脣晴久也須加一點虛空打破一條痕大眾作麼生打破于此檢點得出廬陵米價無增減若檢點不出頂[寧*頁]抽出一枝橫其奈娑竭老龍王打溼眉毛無處晒㫰撞著道伴交肩牛頭安在馬項。</p>
<p>清寧鄉闔姓然點七處光明燈滿散請陞座赫赫心燈光爛映發日居月諸窮上極下若幽若顯咸脫苦輪照開劫外幽昏振曜將來瑕玼其則功歸一揆履踐殷勤自爾可以上沾法化普利群生頭頭彌勒樓開處處靈樞密運平高就下發明格外風光豎撥橫挑開舜若身中活眼修治中修治殊勝中殊勝所以心月孤懸光吞萬象光非照境境亦非存光境俱忘復是何物卓拄丈云只者一段本自光明一毫端上莫能逃影且道從願力中所發從自性中流出佛祖以百億日月而為燈燭能使一切眾生所證光明清淨微妙佛法幽深然此一燈千燈萬燈從一燈起只者一燈從甚麼處起識得一燈千燈萬燈燈燈無疑于此一燈不從天降不從地涌皆從我信心眾檀越根本智中發輝脫然繁興大用只得燈籠起舞露柱交參勝如多子塔前普放寶光照開華藏海八面盡玲瓏昭昭焉彌綸八極晃晃焉混茫太虛澗徹千聖頂[寧*頁]昭幽冥窠臼所以玄沙云十方世界是摩訶般若光光未發時尚無佛無眾生山河大地洪纖長短一切形相何處有耶諸人還會麼是汝頂門上迸出者一光入泥入水入染入淨入佛入祖不離此光中發現諸人每嘗在塵勞聲色境界中無明業識裏埋沒者一段大光明從上來底了生脫死大事不出此光此光如日普照如風普吹種種不可測底機輪轉轉難昧底境界一一須彌盧一一香水海無絲毫同相無絲毫異相全體是個華藏海全體是個大解脫門大眾既至事就功圓要且顯示眾義若也如斯告報未免向虛空中重加彩畫何也輕心慢意難挑暗室之燈一念萬年奪得形山之寶山僧恁麼提持還曾挑撥也無七處交光明慧日普天匝地一輪孤復舉梁武帝夢神僧告曰六道四生幽囚者眾何不建水陸大齋而濟拔之帝既寤詔十大高僧披尋大藏撰集儀文始于金山建此大會于初夜分悉停燈燭帝親臨筵禱曰若此儀文理協聖凡願我拜起燈燭自明如未符聖意燈燭如故帝一拜燈燭皆明二拜宮殿震動三拜天雨寶花師云化育之本匝地普天百艸頭薦得聖凡紅塵中識取天子只者一段婆心明暗雙雙扶起我觀一切眾生各具智慧德相秖因妄想而不證得幸逢佛日天子將三千大千世界一莖艸上現出瓊樓玉殿致令森羅萬象一切含靈悉稟儀文咸歸化育皆與實相不相違背受用不盡底三昧惟一堅密心一切塵中現一一天真一一明妙海晏河清今騰古耀艸木昆蟲均沾澤雿日月星辰各歸定位正與麼時恩歸何所復進一偈寶刀出匣孰嬰鋒明鏡當臺一鑑空金席灼然懸佛日玉龍瑞彩遍皇風巍巍日月無私照蕩蕩乾坤樂歲豐<span class='corr'>已</span>得佛心天子意人間天上莫能窮下座。</p>
<p>犀浦玉泉其白和尚遺書至上堂門庭高峻展托青龍疏鈔語脈鋒威究明大事因緣激揚後昆如飲母乳搖乾蕩坤龜鑑千古劇意朕跡不留灼然二諦失怗打○云大眾只須向者裏一覷覷破說甚千生萬歿復畫[十○]作擲地勢云增減絲毫重處偏墜。</p>
<p>古戎松齋和尚遺書至上堂拈起帖示眾云者漢悉被昭覺老人驀頭一劄通身粉碎絕後再甦不被人境瞞不受情物礙斬釘截銕機長揖娑婆界所以云兄弟不須添十字與君傾盡此時心曹溪波浪如相似無限平人被陸沉師云今之古之真風特地三搭四搭已是不堪不須兄弟恣唐突一碗釅茶格外伸生銕蒺藜當面擲沒絃撫起勝龍吟。</p>
<p>受般若諸護法請上堂拈帖示眾云大眾會麼此是諸大護法心花上現瑞筆鋒頭散彩頗奈山僧未全道譽或恐有負來機所以三世諸佛時時演唱歷代祖師日日舉揚某忝年逾七秩大好安家樂業照管祖父田園高枝攀不得棒上不成龍要得成人之美必須恁麼提持豎拄丈云于其中間卷舒出沒門戶展開縱擒殺活呵佛權衡陞曲彔于高廣露光鋩于眉睫恢張大用顯示當人大眾只如流通正脈百億分身還有共相周遍者麼偃艸風聲龍虎驟凝光山色鳳鸞翔。</p>
<p>辭院上堂山僧在諸古四載又半歲昨日與今朝截兔角于木馬首今朝又昨日刮龜毛于銕牛背重輕擔荷左右逢原擊拂子總出者個不得住則孤明歷歷淵默沖沖去則黃梅衣缽付與盧公是你諸人作麼生折合振禪床南北東西逼直路一條拄丈活獰龍。</p>
<p>上堂門戶張開異端各露雲門三句熱眼被瞞臨濟三玄全生全殺溈山圓相有搦有抬洞山五位寶劍橫施法眼玄機痛處著錐是汝諸人還有語話分也無良久曰空裏採花紅難賴水中捉月爛攜回。</p>
</div>
<div class='div-w'><p style="margin-left:5em">法眷　　捐貲刻錄四卷</p>
</div>
<p class='juan'>佛冤綱禪師語錄卷第四<span class='note-inline'>(終)</span></p>
</div><!-- end of div[@id='body'] -->
</body></html>