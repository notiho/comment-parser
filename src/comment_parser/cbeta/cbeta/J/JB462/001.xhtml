<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>何一自禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>何一禪師語錄序</p><p>天童密雲大師以無上智慧直接達磨心傳為東南諸方大教主一時得法弟子實繁有徒而費隱則尤法門中之龍象也費隱所付囑者二十有二人惟性空一瓶一缽數千里渡江獨以禪教唱導河北一時中州青齊諸郡莫不翕然向風何一禪師者受性空付囑居京師之西郊崇寧菴閉關閱藏如是者有年朝夕參叩者輒千百人其上堂小參及示眾問答諸種諸弟子積成語錄梓成問序於余余恒謂二氏之學為其易而吾儒所學為其難釋氏棄家薙髮屏除一切無恩愛嗜欲之擾而獨專心致志於向上一事故用力也易若吾儒以經世為<span class='corr'>己</span>任不捨一法凡天下國家身心性命之事力所當為者無不盡心焉故用力也難然而釋氏割截身體剖腸斷臂有所不惜則亦有難焉者矣今觀何一所著語錄何其持身之嚴任道之篤而用心之精勤匪懈如此其至也余嘗謂釋門行有二種有心行焉有身行焉心行者勞心者治人之事也身行者勞力者治於人之事也大士之度盡眾生地藏之欲空地獄夫獨非勞心之事哉古人云言者心之聲也名者道之賊也今何一不汲汲於求名而其言能以利眾度生為願豈僅獨善一身者哉此可為河北諸方之人願船而亦不媿密雲之孫枝矣余故樂聞而為之序。</p>
<p>康熙參拾陸年孟春楚邾城王澤弘撰於長安之思匡閣</p>
</div>
<div class='div-xu'><a id='mulu3' />
<p class='h2'>何一和尚語錄序</p><p>渾然穆然天地之根湛然寂然萬化之源所謂人人具足者乃歷來老古錐皆云向上一著千聖不傳此又何說哉試思天何以高地何以厚日月何以明山川何以峙水何以流以至草木含其生鳶魚達其機孰得而秘之而謂有不傳也耶即近在一身耳之所以能聽目之所以能視鼻之所以嗅香口之所以知味意緒之所以觸境而動隨緣而轉則又不能不傳更復無俟於傳者朱紫陽曰有物先天地無形本寂寥能為萬象主不逐四時彫吾儒幾箇曾見到此耶要之千古無無心之人也無無性之人也無無天之人也何得以渾然穆然湛然寂然者單指為向上一著獨歸之西方黃面東來碧眼哉。</p>
<p>何一和尚予同里人也少而薙髮為一大事因緣足跡幾遍天下盡參尊宿得法性空禪師乃駐錫於金臺之崇寧古庵把茅蓋頂一缽一衲習靜十年勾當<span class='corr'>己</span>事人不知為善知識也既而庵前古槐重榮巢鵲哺鴉人始稍稍異之王公大人爭供養焉為修葺是庵不數年儼然叢林衲子日夥師隨機接人自爾無礙殺活全彰理事俱圓師固非鑽故紙者及證道後披閱經典高提祖印如水乳合而間有開示亦源源本本深符大道豈非於向上一著打開光明寶藏而經天緯地文章皆從此渾然穆然湛然寂然者活鱍鱍地流將出來無欠無剩之一驗哉大易之言曰寂然不動感而遂通天下之故又曰形而上者謂之道形而下者謂之器無無寂之感無無感之寂無無道之器無無器之道放之則六合九有不足言其大收之則碎霰微塵不足言其小止此心而已止此性而<span class='corr'>已</span>止此天而已在如來則無心可言無性可言無天可言且并無無心可言并無無性可言并無無天可言所以者何無非欲放倒一切枝蔓扶持這箇出來故言說法四十九年不曾說著一字遂為百千萬億年鼻祖至臨濟而宗風大振從來尊宿盡為捉敗師真臨濟兒孫故凡錄中所載皆掃塵語正與不曾說著一字同一鼻孔出氣天下後世將有以師為饒舌則師誠饒舌矣或有向予言曰釋之與儒如參與商如吾子言剖破藩籬是何言與是何言與然則是亦予之饒舌耳。</p>
<p>康熙丁丑夏月同里張開宗拜書</p>
</div>
<div class='div-xu'><a id='mulu4' />
<p class='h2'>序</p><p>何一禪師雍丘王氏子幼祝髮大梁彌陀寺寺有尊宿曰淡如和尚手闢水月菴於中牟東境為接眾所禪師於淡如在諸孫行故得從居水月菴中雖溷跡塵埃而居然龍象淡如特加識獎令其綜理菴事事皆立辦欲以付法推為菴主禪師迺以參學未廣辭菴遠遊屢叩名衲德業精進又以京城繁盛酬應雜沓未可定居避喧尋幽卓錫西郊崇寧菴閉關檢藏寒暑不輟所蓄益富洞徹源流適臨濟正宗性空和尚自選佛場北來普擇法嗣聞禪師之名過訪崇寧片語契合旋留衣缽禪師是後機緣天授檀施雲集廊殿門垣日以恢拓仿水月菴之舊開堂接眾時而結制朝夕參叩道場動輒千百人俱王公為之護法貴胄群稱弟子善信男女車馬駢交於門供佛畢即趨方丈問法禪師迎機開示各滿其願監院雲曉錄之秘篋積久成帙居士茂盛暨弟玻爾坤楚蠻子荷師開示矢誠皈依謀諸慈氏捐貲助刻而語錄以是告成矣雲曉持以詣予諈之為序予生平未嘗讀梵書於西來意茫如也覽是語錄不能入亦不能名其善第予與禪師以鄉誼往來數十年甚狎知其行之篤而學之勤必非漫為立言者則語錄將與傳燈指月諸編並垂大藏為緇流所珍玩有可徵<span class='corr'>已</span>抑予因之有慨焉人不盡為儒而為儒不可不期為大儒人不盡為僧而為僧不可不期為高僧要以各極其詣力之所至而後無負於初心禪師以中州之僧來遊京師闡揚宗旨鼓動一時則高僧之目禪師可謂不媿予以中州儒生薄宦京師亦欲扶世明道大振儒風而儒冠者溺於利名不自認身心性命為何物滾滾頹波力莫能障則予之為儒殊無效也予滋恧矣昔陶淵明不能止酒遠公許入蓮社至今傳為<span class='corr'>佳</span>話予以儒生之常談弁是語錄禪師不以其言之不類而有取焉斯亦曠達之見也爰以書之簡端。</p>
<p style="margin-left:0em;text-indent:1em">時康熙三十有二年歲次癸酉中秋穀旦牟陽冉覲祖拜撰</p>
</div></div>
<div class='div-other'><a id='mulu5' />
<p class='h1'>何一自禪師語錄目錄</p>
<ul class="">
<li>上卷
<ul class="">
<li>上堂</li>

<li>小參</li>

<li>示眾</li>

<li>問答機緣</li>
</ul></li>

<li>下卷
<ul class="">
<li>舉古</li>

<li>拈古</li>

<li>徵古</li>

<li>別古</li>

<li>代古</li>

<li>頌古</li>

<li>偈</li>

<li>佛事</li>

<li>行實</li>
</ul></li>
</ul></div>
<p class='juan'><a id='mulu6' />何一自禪師語錄卷上</p><p class="byline">嗣法門人明修明惠明智等編</p>
<div class='div-other'><a id='mulu7' /><p>師住北京順天府宛平縣崇寧禪院於康熙二十年十月十五日檀護鎮國公暨宰官紳衿請就本院開堂師拈疏云言言顯露字字全彰其或未然且聽宣揚維那宣畢指法座云須彌山獅子座圓陀陀光灼灼高著眼莫錯過便登拈香云此一瓣香非干雨露不藉栽培根盤無陰陽之地葉覆於諸佛之頂舒之則彌滿六合卷之則退藏於密信手拈來爇向爐中端為。</p>
<p>君恩親恩三寶恩檀越恩普同供養復拈香云此一瓣香包古裹今爇向爐中恭惟現前期主鎮國公金枝千載茂玉葉萬年榮恒作叢林藩籬永為佛法金湯不忘靈鷲之囑樂遊選佛之場次拈香云非馨非臭不是天降非是地湧從這裏拈出專伸供養選佛堂上傳臨濟正宗第三十二世先師性空老和尚用酬法乳之恩斂衣就座維那白椎云法筵龍象眾當觀第一義師豎拂子云三世諸佛曾登此曲䚄木塵說剎說歷代祖師也陞此曲䚄木橫說豎說仁者還見麼還聞麼不妨出來相見僧問昔日靈山拈花今朝崇寧豎拂是同是別師云同有多般別無兩樣進云文彩已彰祖意未露乞師指示師便打僧亦喝師又打問離四句絕百非請師直指某甲西來意師云高聲問將來僧擬議師便打問爐韝弘開鍛凡成聖且道非聖非凡到來作麼生鍛煉師便打進云不是苦心人不知師云那是伊苦心進云太湖三萬六千頃月在波心說向誰師云秪恐不是玉是玉也大奇問既然是佛又言成道佛與道豈有二乎師云一法雖無異三人乃見差進云恁麼則佛與道是二師云錯進云恁麼則佛與道是一師云錯進云謝和尚答話師云錯乃云掀翻海嶽求相識橫按莫邪斬癡頑默默自知田地穩騰騰誰謂肚皮憨若是個伶俐漢向冷地裡烏龜向火向熱鬧處碓嘴生花也須眼裏抽釘腦後拔楔然後於毛端中現寶王剎坐微塵內轉大法輪縱奪無礙生殺自繇不見世尊初生一手指天一手指地周行七步目顧四方云天上天下唯我獨尊雲門文偃大師云我當時若見一棒打殺與狗子喫貴圖天下太平師云且道雲門據何權衡要行此令卓拄杖震威一喝云鳳舞千山境龍飛四海春復白槌云諦觀法王法法王法如是下座。</p>
<p>上堂有一段奇特大事舉似大眾師長久云山僧住持事繁不覺忘前失後聻忘機歸去同魚鳥濯足滄浪煙水秋便下座。</p>
<p>普請上堂師以拂子召眾云諸佛智慧甚深無量其智慧門難解難入放下拂子云會麼犀因翫月紋生角象被雷驚華入牙下座。</p>
<p>上堂維那白椎云法筵龍象眾當觀第一義師云第一義山僧未出方丈諸人未到法堂早<span class='corr'>已</span>花嬌易謝何況出乎其口入乎其耳那堪雪上加霜若論第二義與大眾說則因緣舉俱胝和尚初住天台有尼名實際頂笠執錫遶師三匝云道得即拈下笠子三問胝並無對際便去胝曰日勢稍晚且留一宿際曰道得即宿胝又無對際去後胝自歎曰我雖處丈夫之形而無丈夫之氣擬棄庵諸方參學其夜有山神告曰師不須離此山將有大菩薩來為和尚說法旬日天龍和尚至師罄誠迎禮具陳前事天龍豎一指示之胝當下大悟胝所畜一童子於外被人詰曰和尚說何法要童子豎起一指歸舉似胝胝以刀斷其指童子叫呼走出胝召一聲童子回首胝那豎起一指童子領悟師召大眾且道俱胝與童子悟在什麼處師豎指顧左右下座。</p>
<p>解制上堂九旬之內結水成冰三月之外化冰為水即今渙然冰水一如又作麼生良久云等閒識得東風面萬紫千紅總是春下座。</p>
<p>六月六日普住請上堂卓拄杖云選佛囑託這根拄杖晝夜放光時常說法眾中還有作家出來與拄杖子相見僧問有問有答即不問無問無答又作麼生師云早<span class='corr'>已</span>問答了也僧喝師打僧又喝師亦打僧云看破了也師云看破個什麼僧擬議師連打僧禮拜師卓拄杖一下云看問如何是佛師豎拄杖云鑑進云如何是法師橫拄杖云鑑進云如何是僧師倚拄杖云鑑進云三寶蒙師指示教義宗義是同是別師云風吹楊柳千條錦雨打梨花萬點銀進云某甲不知伏冀明示師云分明為伊吾無隱乎乃云今日曬番藏經此藏之中有如來全身汝等也要留心向返聞處聽向冷眼處看向動手處會向四威儀處識果然如是是名轉此藏經其或未然卻被藏經轉汝了也且道即今轉藏一句又作麼生道若將耳聽終難會眼裏聞聲方得知下座。</p>
<p>上堂舉世尊與眾行次以手指他云此處宜建梵剎帝釋將一莖草插於地上云建梵剎已竟世尊微笑師召大眾云還委悉麼眾默然師不覺呵呵大笑云萬籟有心聞不得孤巖無耳卻知音下座。</p>
<p>優婆夷普淑等請上堂云獅子窟中無異獸獅子行處獅子隨不妨獅子兒出來相見一座主問猊座高登人天普集少室家風請師吐露師卓拄杖云會麼主云時逢秋景節屆中元善男信女建設蘭盆勝會功歸何所師云蒼蒼皆草木處處野花香主云嘗聞一子出家九祖生天為付麼目連救不得母師云者業甚分明問某甲出家心上常疑即今二十三歲不知二十三歲已前靈光亦在何處請師指示師云當面無隱覆進云佛身充滿法界和尚在什麼處著腳師云近前來向汝道進云不會師云爭怪得老僧麼僧纔出禮拜師打云速道速道進云如何是蓮華出水師復打進云不知師云明明露出為什麼不知問觀音能救世間苦如何又有生老病死師云伊不向這裡聞乃云尒時龐婆鹿門寺設齋維那意欲焚疏回向婆拈梳子插髻後云回向了也即今崇寧設齋與昔龐婆是同是別若道是別皆是優婆夷若道是同拈梳子看師良久驀拈拄杖云荒田不揀草淨地卻迷人下座。</p>
<p>普請上堂云諸方談玄論妙言是說非崇寧即不然有理也是三十棒無理也是三十棒何故如此只教拄杖任縱橫專專秖賣死貓頭下座。</p>
<p>上堂舉臨濟大師云第一句薦得堪與佛祖為師第二句薦得堪與人天為師第三句薦得自救不了師召大眾還有薦得那一句不妨出來通個消息眾皆默然師云啼得血流無用處不如緘口過平生下座。</p>
<p>結制王圖尚設齋請上堂維那白椎云法筵龍象眾當觀第一義師云第一義一椎擊著聾者能聽啞者能言瞽者能見大眾還信得及麼若信得及不妨出來道看僧問杲日當空十方普照只如今日請師舉揚未審舉揚個什麼師便打進云棒頭有眼明如日指出須彌作壽山師云禮拜看僧禮拜師云獅子咬人韓盧逐塊乃云這個光明藏輝天鑑地耀古騰今五竺藏不得四海生光輝法法本具物物全彰所謂法無定相遇緣即宗竿木隨身逢場作戲將南作北指東為西攪長河為酥酪變大地作黃金拈一莖草作丈六金身丈六金身作一莖草一為無量無量為一小中現大大中現小雖然如是正眼觀來未是木分且道如何是本分良久云還委悉麼卓拄杖震感一喝云千峰勢倒嶽邊止萬派聲歸海上消下座。</p>
<p>上堂驀拈拄杖云拈來當宇宙遍界不曾藏三世諸佛不敢正眼視著歷代祖師只得口掛壁上正恁麼時佛來也打魔來也打有理也是三十棒無理也是三十棒嚴行正令猶是半提大用全彰如何施設卓拄杖云眼空宇宙渾無物大座當軒誰敢窺下座。</p>
<p>解制上堂云若論此事結制之內山河大地出氣不得萬象森羅無不失色解制之外山河大地一任崢嶸萬象森羅灼然生光我此一眾或行或住或坐或臥一動一靜一語一默若向這裏動轉施為當面看著開口說著動手觸著舉步踏著且道四著之中那一著子是結解的三昧揮拂子云莫隨有相光中轉但向無言句外聞驀拈拄杖卓一卓下座。</p>
<p>上堂問僧問趙州祖師西來意州云庭前柏樹子意旨如何師云狗舐熱油鐺進云蒙師指示師云驢事未去馬事到來乃云西來意柏樹子熱油鐺蒙吾指麻三斤蘿蔔頭咬著些兒冷汗流下座。</p>
<p>上堂僧問如何是賓中賓師云遠客投知己蹔坐笑吟吟進云如何是賓中主師云陣雲橫海上拔劍攪龍門進云如何是主中賓師云天共白雲曉水和明月流進云如何是主中主師云莫邪當宇宙血濺滿乾坤進云賓主蒙師指示如何是向上事師便打問如何是奪人不奪境師云幽蘭好似隱君子野外無人獨自香進云如何是奪境不奪人師云漁樵歌滿路野老唱豐年進云如何是人境兩俱奪師云道泰不傳天子令時清休唱太平歌進云如何是人境俱不奪師云大地花似錦長安人奏歌僧禮拜師便劈頭一棒云這是境這是人乃云滿目清光貫通古今動轉無隱靜則現成頭頭顯露步步全彰舉拂子云還見麼擊禪床一下云還麼若向這裏聞處透脫見處分明更有何事驀拈拄杖云從來大道無拘束信手拈來百事全下座。</p>
<p>盂蘭會請上堂時逢秋景節屆中元乃諸佛歡喜之辰實目連孝母之日善男信女獻花供果祀祖禮懺誠格獲孝豎拂子云目連來也為眾說法虛空笑須彌吐舌三腳驢舞白牯頻說報到良期知時識節葵花欲開海棠將綻梧桐滴露松柏鎖煙召大眾云看看滿目秋光如不薦芙蓉依舊溪水邊下座。</p>
<p>上堂眾集白槌畢師卓拄杖一卓便下座。</p>
<p>上堂問如何是世尊拈花的意旨師豎拂子進云如何是迦葉微笑的意旨師揮拂子僧禮拜云謝和尚指示師云指示個什麼乃云世尊拈花迦葉微笑覿面獨露大用全彰世尊將蝦釣鱉迦葉見餌忘鉤雖則兩彩一賽各露風規正眼觀來未合向上一路千聖不傳即今大眾如何話會師笑云自有一雙窮相手不曾容易舞三臺下座。</p>
<p>上堂僧問佛未出世祖未西來還有佛法也無師云遍界不曾藏僧作聽勢師云蒼天蒼天進云毛骨悚然師云未在僧便喝師打云這瞎漢進云瞎漢瞎漢師云與麼亂統僧拂袖便出師召上座僧回首師笑云禾山道的乃云佛未出祖未來觸著些兒笑盈腮慇懃為打禾山鼓雲從龍兮風從虎那個男兒不丈夫耳不聾兮眼不瞽何必向外覓佛祖顧左右云還委悉麼面皺只為陪笑得背駝皆因鞠躬多下座。</p>
<p>上堂舉僧問九峰虔禪師云祖祖相傳底事峰云釋迦慳迦葉富僧云如何是釋迦慳峰云無物與人僧云如何是迦葉富峰云國內孟嘗君僧云畢竟祖祖相傳底事作麼生峰云百歲老人分夜燈據九峰一言之下分皂白一語之下定古今仔細檢點將來分明未在即今有人問我崇寧如何是祖祖相傳底事相向他道山青水綠當陽指竹翠花濃信手拈下座。</p>
<p>上堂云舉揚個事百千法門無量妙義天得一以清池得一以寧君王得一天下太平衲僧得一海眾雲集雖然奇特未足盡善且看水上座為大眾說奇特驀卓拄杖一卓云也大奇也大奇擲下拄杖云木上座恁麼說不思議下座。</p>
<p>上堂僧問大悲千隻手那隻是正手師以手指云這裡薦進云大悲千隻眼那隻是正眼師云近前來看進云手眼蒙師指臨濟三玄三要伏冀和尚慈師云一一問將來進云如何是第一玄師云覿面不相瞞進云如何是第二玄師云微笑千古傳進云如何是第三玄師云饑來喫飯困來眠進云如何是第一要師云世尊拈花迦葉笑進云如何是第二要師云須彌吐舌虛空笑進云如何是第三要師云拾得作舞寒山跳進云三玄三要謝師答話如何是從上以來佛佛相傳祖祖相印底事師劈脊便棒云還知麼僧擬議師又打云痛癢也不知乃云向上一著子眼若聽耳若睹即此物非他物雪峰毬玄沙虎睦州板禾山鼓魯祖壁雲門顧召大眾還識這一隊老古錐麼良久云萬山不隔今宵月一片清光分外明下座。</p>
<p>上堂僧問承言者喪滯句者迷如何是不錯錯師云突出難辯僧近前作舞勢師以拂子擊禪床僧作女拜師豎拂子僧禮拜師便喝問把住則乾坤失色放行則瓦礫生光正恁麼時把住好放行好師云且沒交涉進云和尚陞座鐘鼓皆說法要未審說何法要師云若將耳聽終難會進云當陽一著眾眼難瞞末後一機千聖不說如何是千聖不說師云眼裏聞聲始得知問昔日韓文公參大顛和尚云弟子軍州事繁佛法省要乞師一語顛良久公罔措意旨如何師云官不容針進云時三平侍者乃敲禪床三下顛云作麼乎云先以定動後以智拔意旨如何師云私通車馬進云公乃曰和尚門風高峻弟子於侍者邊得個入處未審得個什麼入處師云海納百川乃云一問一答總而未在假使乾坤萬象森羅盡為異口同聲各具百千問難問問各別不消長老彈指一下一時答了於其時中作不思議佛事雖然美則美矣鬧熱門庭正眼觀來也是業識茫茫無本可據若是祖師門下一點也用不著師召大眾云且道是那一點卓拄杖一卓下座。</p>
</div>
<div class='div-other'><a id='mulu8' />
<p class='h1'>師住北京翊教禪寺語錄</p><p>康熙三十七年歲次戊寅受京師護法王公宰官紳衿本寺監院同諸山尊宿等公請住翊教禪寺於二月十五日進院。</p>
<p>山門　舒目長安道舉足般若門拽杖便入。</p>
<p>彌勒　明明兜率宮堂堂樓閣坐常笑無人識者裡是什麼。</p>
<p>大殿　馬祖道底輝天鑑地趙州說底耀古騰今且道殿裡底遂展具作禮。</p>
<p>韋馱　靈鷲囑付翊教叮嚀且道叮嚀個什麼良久插香云神功叵測生檀信密行難思鎮魔軍。</p>
<p>伽藍　伽藍菩薩願力洪深以何為驗靈山記莂擁護法社。</p>
<p>祖師　昔日面壁今朝打坐蓋聞西歸者裏是誰眾中還識西來意麼聻祖禰不了殃及兒孫。</p>
<p>據室　卓拄杖云古今老古錐說的說默的默未審說的是什麼默的是什麼以拄杖橫案震威一喝云居此室行此令。</p>
<p>當日監院同眾檀護請上堂師至法座拈疏云人天眼日衲僧巴鼻事不獲<span class='corr'>已</span>對眾拈出薦麼不然且聽維那重宣宣畢指座云獅子座曲䚄床頭頭露步步彰便陞座　拈香云此一瓣香貴而無比尊而無等爇向爐中端為祝延今上皇帝聖壽萬歲萬歲萬萬歲伏願皇風一片至化無疆復拈香云此一瓣香因植靈鷲果培宮院爇向爐中耑為儲君王子天眷宗親福如海嶽壽似松椿次拈香云乃棟乃梁為國為民爇向爐中奉為滿朝文武闔國公卿宰官縉紳諸山尊宿現前檀越同明般若共證真常又拈香云此一瓣香信手拈來熏天炙地爇向爐中耑伸供養選佛堂上本師性空先老和尚用酬法乳之恩<span class='corr'>斂</span>衣就座維那白椎云法筵龍象眾當觀第一義師豎拂子云第一義諸仁者會麼問荅不錄乃揮拂子云者個是佛佛授受祖祖相傳由此天下老和尚建法幢立宗旨行棒行喝橫說豎說面前揮寶劍腦後舞金鎚高高山頂立逼塞虛空深深海底行平沉大地不是神通妙用亦非法爾如然不是不是日面月面有麼有麼突出難辯大眾還委悉麼且道委悉個什麼震威一喝云慇懃為解丁香結放出枝頭自在春便下座。</p>
</div>
<div class='div-other'><a id='mulu9' />
<p class='h1'>小參</p><p>除夕小參云一年又一年吾頭將白半諸人莫道頭上無剔起眉毛還自看師顧左右云邀眾焚香辭舊歲呼童捧茶賀新年。</p>
<p>起七小參師云進堂將有一七設有見地不妨出來與汝證明眾無語乃舉僧問趙州云學人乍入叢林乞師指示州云喫粥了也未進云喫粥了也州云洗缽盂去其僧言下大悟即今崇寧不貴諸人千轉萬語只貴一悟為期復舉萬松道還丹一粒點鐵成金至理一言轉凡成聖若知金鐵無二凡聖本同果然一點也用不著且道那一點眾中還會麼肯來兩手相分付擬去千尋不可攀。</p>
<p>小參僧出禮拜師便打云速道速道進云拜過再道師又打僧便喝師云喝後又作麼生師問僧伊參的是什麼進云萬法歸一師云如何是一進云一個鼻頭往下垂師卓拄杖云還識這個麼僧便禮拜師便打乃舉俱胝凡有所問唯豎一指殊不知他俱胝終身用之不盡即今崇寧這根拄杖如江上之清風似山間之明月取之無禁用之不竭師橫拄杖云若論此事嘲三攞四長安大道七縱八橫忽然開口說著舉步踏著若向這裏脫然無疑高掛缽囊拗折拄杖我且問你諸人是什麼人的境界卓拄杖云一堂風冷淡千古意分明。</p>
<p>除夕小參僧出請問和尚即今在什麼處師云近前來向汝道進云求和尚開示師云開示了也僧禮拜師云拋鉤釣金鰲跛鱉出頭來乃云光陰迅速年窮月盡戶戶辭舊家家迎新富貴也忙貧賤也忙未審忙的是誰若知忙的是誰便識昔香嚴道去年貧未是貧今年貧始是貧去年貧還有卓錐之地今年貧錐也無真淨道去年富未是富今年富始是富去年富惟有一領黑黲布褊衫今年富添得一領百衲山水袈裟師云二位尊宿一個哭貧貧恨一身多一個誇富富嫌千口少仔細檢點將來兩個一對弄泥團漢崇寧又且不然昨日午齋饅頭今朝晚茶果子饑則共餐渴則同飲隨分者些子也不哭貧也不誇富即今臘月三十日到來應時及節一句又作麼生道顧左右卓拄杖一卓云爆竹催臘去梅花送春來。</p>
<p>晚參師云斬貓因緣之事此道未喪只是曲高和寡人雖難會山僧易見在天而天在地而地在君臣而君臣在父子而父子乃至四生六道而共有之在眼能見在耳能聞在鼻能嗅在舌知味在身知觸六根門頭放光動地非貴賤非賢愚無皂白無青黃無淨染無增減無智得無開合無背向有名呼不得無位可安排正恁麼時若向這裏分疏得出便可隨處作主遇緣即宗將天作地指山為水召大眾云還會麼長安風月貫今昔那個男兒不丈夫。</p>
<p>小參云昔高安白水仁禪師示眾云尋常不欲向聲前句後鼓弄人家男女何故且聲不是聲色不是色時有僧問如何是聲不是聲仁云喚作色得麼僧云如何是色不是色仁云喚作聲得麼僧禮拜仁云且道為你說答你話師云即今有人若問崇寧聲不是聲色不是色僧問聲不是聲色不是色畢竟是個什麼師劈頭一棒僧云謝師指示師云不是不是僧罔措師云掬水月在手弄花香滿衣。</p>
<p>為誥封夫人那氏對靈小參雪覆瓊樓白雨洒珊瑚紅縱橫非他物目前不是境師揮拂子云靈魂這裏會處處任崢嶸。</p>
<p>為誥封夫人那拉氏對靈小參坤仁生萬物淑德悅眾心四大本來空五蘊元非有蕩蕩金剛體無生亦無滅師舉拂子云靈魂這裡薦何處不蓮宮。</p>
<p>小參僧問眾色歸空空歸何所師云當面藏不得進云為什麼藏不得師云十方無壁落四面亦無門乃云大凡學道之人須識本心且莫自瞞方可學道多見庸流認賊為子認奴作郎以為心要此實錯會一語一默且沒交涉非語非默亦沒交涉我這裏針劄不入為你諸人分明說出師笑云老僧失利。</p>
<p>為光祿大夫副都統張公對靈小參青雲英秀以乃黃粱金風慘慘玉露悽悽野草啣花香淚滿地嗚呼豎窮三際不是聲色橫遍十方亦非他物所以道有物先天地無形本寂寥能為萬象主不逐四時凋正恁麼時崇寧不惜眉毛滿盤托出八字打開豎拂子云靈魂這裡薦如果會得說什麼超生了死離苦得樂剎剎觀音處處彌陀其或未然即今薦靈一句又如何指示放下拂子云還會得麼咦山僧把手牽不得靈魂自肯乃方親。</p>
<p>為舒居士對靈小參昨日與君說今朝視君默默即是說說即是默默也不是說也不是恭惟居士這裡薦。</p>
<p>小參師云四海浪平龍睡穩九天雲靜鶴飛高僧禮拜云捲簾當白晝移榻對青山師便歸方丈。</p>
<p style="margin-left:0em;text-indent:1em">為孫門石氏對靈小參師驀拈拄杖云者個光明藏從來不復藏靈光獨耀迥脫根塵本無男女之形詎有增減之相自然崢嶸任意逍遙雖然如是即今薦靈一句作麼生道復卓拄杖云識得這些子覿面甚分明。</p>
<p>眾請示誨師曰小參者古人家訓後學龜鑑諸上座兄弟們但凡始則發心辭親離俗割愛剃髮誰不想學道乎果然不忘最初發心出家之念古人云抱一個萬法歸一一歸何處朝參暮參晝參夜參喫飯時不知其滋味飲水時不知其冷熱身似枯木心如寒灰或二十年或三十年一念萬年萬年一念倘於豁然格外明宗不負初心之願其或未然另示方便正開口吃飯時問誰吃飯著衣時問誰著衣行時問誰行住時問誰住坐時問誰坐臥時問誰臥諸上座兄弟們果不相違自然了悟自證之地大眾且道什麼處是自證之地驀拈拄杖震威一喝云莫謂水寒魚不食如今釣得滿船歸。</p>
<p>晚參問半窗松影半窗月是何境界師云莫認境界會乃卓拄杖一卓云會麼恁麼向你道為什麼不會又卓一卓云杖前無限松風意散步歸來月正圓。</p>
</div>
<div class='div-other'><a id='mulu10' />
<p class='h1'>示眾</p><p>結制示眾茶話今宵監院陳設茶果恭候山中達士湖海高流雲集崇寧專為個事參須真參悟須實悟莫學粥飯之流口耳之學南天台北五臺空遊山水談是論非依文解義障先聖之智眼閉自己之悟門自誤平生忽然大限臨頭未免手忙腳亂豈能作主如生牛剝皮似螃蟹下鍋苦哉悔之何及幸今雲會有緣趁身康健憤發一番須要身心放下身如枯木心似寒灰大休大歇一念萬年萬年一念正恁麼時喫茶無滋味飲著通身慶快顧左右云還知通身慶快麼眾無語師云種田博飯家常事不是飽參人不知。</p>
<p>示眾云設有弄拙呈醜不妨出來與木上座相見眾無語師云崇寧有一奇特事舉似大眾大地不是土大山不是石大海不是水大富不是財大貴不是位大悟不是道若人向這裡薦得達此六門不唯以見諸佛正眼分明灼然而識祖師鼻孔長短雖然如是檢點將來見也不是識也不是畢竟如何良久云不是不是。</p>
<p>示眾云眾中參的是什麼話頭一僧禮拜師云你參的什麼話頭進云某甲初參師云不妨也要問過乃臨濟凡見僧來入門便喝是個金剛圈德山凡見僧來入門便棒是個栗棘蓬只如睦州凡見僧來便云擔板漢我且問你諸人是個什麼不見趙州道金佛不度爐木佛不度火泥佛不度水真佛內裏坐趙州使人難會崇寧轉教易見驀拈拄杖劃㊀云一二三四五金木水火土燕子來啣泥蝦蟆去打鼓甜瓜徹蒂甜苦瓠子連根苦互換高低如不薦世尊指地亦非土。</p>
<p>臘八日示眾云這一著子天不能蓋地不能載大體全彰大用顯露非是過量人難行奇特事故我世尊棄捨皇宮直入雪山六年苦行臘月八日夜睹明星悟道未審睹那個明星作麼生悟道大眾還會麼卓拄杖云維摩不說說文殊不聞聞留下破沙盆千古鎮乾坤拋下拄杖云聻填溝塞壑如不薦雪山依舊白雲中。</p>
<p>示眾云昔日僧問浮山遠禪師云如何是佛遠云大者如兄小者如弟師云我且問你諸兄弟是佛否僧問佛且止畢竟是什麼師擊禪床一下僧擬議師云黃金自有黃金價終不和沙賣與人。</p>
</div>
<div class='div-other'><a id='mulu11' />
<p class='h1'>問荅機緣</p><p>一官人參拜學生有一疑情乞師指示師云請舉官云萬象是境何得與性言一師云誰道萬象是境誰言與性是一官於言下有省謝和尚指示師云是公所舉非吾指示。</p>
<p>師問孔意知客不是心不是佛不是物是個什麼客云兩頭<span class='corr'>掐</span>斷師云為什麼<span class='corr'>掐</span>斷客云將長作長將短就短師云那是汝的長短客云提起則遍滿三千師云喚什麼作三千客云放下則一塵不立師微笑客禮拜而退。</p>
<p>一居士參問牛過窗欞頭蹄俱過為什麼尾巴過不得師云為他有疑情在士罔措師云果然過不得。</p>
<p>大嚴和尚贈爐師云心領嚴云須是身心俱到師云這裡身心俱不到嚴笑而坐師云且喫這盞茶。</p>
<p>一公問昔趙州道庭前柏樹子意旨如何師云護法掌中扇子公云不會師云爭怪得老僧麼。</p>
<p>御前一官人參問如何是萬法歸一師云公是御前下官云一歸何處師呵呵大笑官云不會師云且坐喫茶。</p>
<p>師拈筆寫字一官人參問如何是本來面目師以硯示之官云不知乞和尚分明指示師云硯瓦分明是石為什麼不知官擬議欲說師便喝官亦喝師云好喝官無語師云莫作喝會好。</p>
<p>師一日往圓教寺問病于解三和尚師入方丈進禮解在禪床番身急忙著衣師云家裡人還作客會麼解云既是家裏人請坐師坐云吾老法兄貴恙如何解云十八界<span class='corr'>已</span>空師云吾兄言界正是不空二老鼓掌大笑。</p>
<p>平郡王駕臨崇寧庵王曰和尚如何得道師云道本無得得者非道王曰嘗聞人說師云至理無說說則理喪王微笑師云請坐喫茶王臨座而立師云請坐王固辭而立王又問解三和尚溟波和尚桂芳和尚誰勝誰劣師云勝則俱勝劣則俱劣王曰學文如何師云儒尊士行僧論德業昔燕王歸敬于趙州今世祖信于報恩未嘗重于學文王顧左右大悅王曰稍遲數日與和尚送匾額來師固辭。</p>
<p>一官參問南泉斬貓意旨如何師云臭氣熏天炙地問他作什麼官云不知師云請茶官接茶便喫師云你道不知官罔措。</p>
<p>僧參問無夢無想正恁麼時主人公向什麼處去師云莫眼花僧擬議師云夢話也不少。</p>
<p>客指語錄云是什麼師云人天眼目客云要這個作什麼師云這個是什麼客禮拜師云要這個作什麼一座主來謁師命元峰西堂陪坐主云這個參禪余不知堂指衣云這個是什麼衣主云七衣堂云你道不知主罔措侍者舉似師師云一點水墨只教龍飛象舞。</p>
<p>僧禮拜請和尚印過某甲悟也師云見什麼來僧云見動靜一如師云動靜且置什麼是你的一如僧無語師拈拄杖連棒打出。</p>
<p>僧問佛法無多子師指茶壺示之僧云無多子師云不是物不是佛不是法你道是什麼僧云是茶壺師便打僧禮拜師云這個也不識。</p>
<p>師畫一○相侍者云零零落落師圓相中又畫一畫者罔措師便打。</p>
<p>庫司問雲門為什麼打殺世尊師拈拄杖示之司禮拜師云為什麼司云我秖禮拜師云你且歸庫去。</p>
<p>新到四僧參禮師問那裏來一僧云青塔寺來師云有何言句僧云青塔寺和尚甚是慈悲別時滿眼垂淚師云非和尚僧云何故非和尚師云愛心不除僧云恁麼則佛說大藏教為什麼師云上座不唯不知宗旨尒且不知教義佛說一大藏只為眾生愛心不除僧無語三僧皆云青塔和尚道真朝五臺便去假朝五臺隨老僧住著師云這和尚好不會說話三僧云何故不會說話師云若是上座辭吾崇寧只向伊道假朝五臺便去真朝五臺隨崇寧住著眾僧禮退師落堂僧問如何是禪道師以竹篦子一劃云會麼僧禮拜師云你禮拜個什麼僧擬議師打云拋鉤釣獰龍跛鱉出頭來。</p>
<p>僧問如何是生死之事師拈拄杖云薦麼僧禮拜師便打僧云為什麼打師云為你不知痛癢僧無語師云生死在這裏。</p>
<p>師問僧做什麼僧云念佛師云念佛的是誰僧云家無二主師云主伴重重僧走過師云這瞎漢放你三十棒。</p>
<p>師問僧你參的什麼話頭僧云念佛師云那個念佛僧云又念佛師云頭上安頭僧禮拜師云何不向這裡念看。</p>
<p>師問堂主汝參的什麼話頭主云本來面目師云那是你的本來面目主便喝師云喝後又作麼生主擬議師便打。</p>
<p>僧問如何是一刀兩斷師以拄杖劃一劃僧罔措師便打。</p>
<p>吳居士問經云一切有為法如夢幻泡影如露亦如電應作如是觀請師緊要處指示師良久云看士乞師別令方便師云依經解義三世佛冤離經一字即為魔說會麼士罔措師云如果薦得則契佛意其或未然即為謗經士懼然禮拜求懺師云山僧罪過。</p>
<p>一客來參師云請坐客云道不可須臾離離者非道也時聞驢鳴師云這個是離也是不離也客罔措師云患根在這裡。</p>
<p>僧禮拜師問那裡來僧云五臺來師云曾見文殊麼僧云見師云文殊與汝說什麼僧擬議師便打。</p>
<p>殿主禮拜舉臺山僧宿崇寧淨頭問曾見文殊麼僧曰見淨無語主曰某甲代語請和尚印證師云代看主曰凡所有相皆是虛妄師曰不在言句上主曰在什麼處師曰這裏會主無語師舉離四句絕百非這裏道看主曰葉落還歸根師曰話也不識主曰請和尚道看師曰頭上安頭主禮拜師便打。</p>
<p>胡公訪師問三界唯心隔紙窗不見外物未審是一心是二心師云道看公呵呵大笑師云畢竟是一心是二心公指門云這是天堂門這是地獄門師云非天堂非地獄公云是什麼師劈面一掌公鞠躬云領領師云請坐喫茶。</p>
<p>居士問佛身充滿法界向什麼處坐師以手指云向這裏坐士云這裏是什麼所在師打云顧。</p>
<p>師與玉輪和尚看解三和尚病輪把左手師把右手三云是誰輪云崇寧和尚與弟特來相看三云吾年七十有二要去輪云說一句來三閉目師云手又動不得口又無氣力替解兄代語如何三點頭師云吾兄素常斬鋼截鐵手段要住就住要去便去三合掌點頭輪云別去師云別別別珊瑚枝枝撐著月。</p>
<p>官人來參問不二法門師良久官云如何是不二法門師云出身猶可易脫體道應難官禮拜云蒙和尚指示師云我無法與人指示個什麼官云正是指示師云老僧失利。</p>
<p>師召侍者云語直機圓是如何者云圓是師云方作麼生者云方也是師云不方不圓又作麼生者呵呵大笑師云再道看者禮拜師云好個不方不圓秖是語直。</p>
<p>伊氏夫人問乞和尚開示師云開示已竟夫云心與性是一是二師云高聲問來夫云心與性是一是二師云頭上安頭夫云說話的是他麼師云他是個什麼夫云他是個狗師云喚作一物即不中。</p>
<p>一婆子來參禮拜師云且坐喫茶婆子抽身而去師便送婆云和尚為什麼隨人腳跟轉師云你的腳跟在什麼處婆擬議師云恁麼則你還不識腳跟。</p>
<div>僧參師問那裏來僧以手作圓相呈上師以拄杖地下劃[○@生]僧作女拜師又劃<img src='../images/J39p0776_01.gif' alt='J39p0776_01.gif' />僧便出師云瞎漢瞎漠僧回首云諾諾師云不是不是。</div>
<p>伊氏夫人請師齋夫曰金剛經云凡所有相皆是虛妄若見諸相非相即見如來是何意旨師曰意旨還見麼夫曰過去心不可得現在心不可得未來心不可得畢竟得什麼心師曰我喫的餅子。</p>
<div>師閱慈明禪師錄中冬日榜示僧堂作此字<img src='../images/J39p0776_02.gif' alt='J39p0776_02.gif' /><img src='../images/J39p0776_03.gif' alt='J39p0776_03.gif' />至此問侍者是什麼字者罔措師震威一喝者脫然大笑師曰這個也不識者禮拜師微笑。</div>
</div>
<div class='div-w'><p class="pre"><span class='note-inline'>(燕山誥封夫人關門伊氏率男茂盛玻爾坤楚蠻子<br/>　　施貲在京師本庵刻)</span></p>
</div>
<p class='juan'>何一自禪師語錄卷上</p>
</div><!-- end of div[@id='body'] -->
</body></html>