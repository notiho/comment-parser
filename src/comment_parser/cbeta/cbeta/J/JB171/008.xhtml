<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>天隱和尚語錄卷八</p><p class="byline">嗣法門人通問等編</p>
<div class='div-other'><a id='mulu19' />
<p class='h1'>徵古</p>
<div class='div-orig'><p>舉臨濟兩堂首座齊下喝。僧問。還有賓主也無。濟云。賓主歷然。天童拈云。殺人刀活人劍。在臨濟手裏。雖然如是。當時便與一喝。直饒大逞神通。也秖得同聲相應。萬松道。當時若問兩堂首座齊喝。還有賓主也無。咄云。賓主歷然。臨濟有語無喝。天童有喝無語。如今殺人刀。活人劍在萬松手裏。</p>
</div>
<div class='div-commentary'><p>師徵云。若是有語。又落在臨濟手裏。若是有喝。又落在天童手裏。若道亦語亦喝也。出不得臨濟天童手在。若道非語非喝。敢謂萬松無分。且道。那裏是殺人刀活人劍。眾中還有擇得出者麼。喝一喝。</p>
</div>
<div class='div-orig'><p>舉大耳三藏得他心通。朝見肅宗皇帝帝命忠國師驗之。藏見國師便禮拜側立於右。國師云。汝得他心通是不。藏云。不敢。國師云。汝道老僧在甚麼處？藏云。和尚一國之師。何得在西川看競渡船？國師再問。汝道老僧即今在甚麼處？藏云。和尚是一國之師。何得在天津橋上看弄猢猻。國師第三問。老僧即今在什麼處。藏罔知國師叱云。野狐精。他心通在什麼處。有僧問趙州。三藏三番。為甚不見國師。州云。在三藏鼻孔上。又問玄沙。既在鼻孔上。為甚麼不見。沙云。秖為太近。後僧問海會端端云。國師若在三藏鼻孔上。有甚難見。殊不知在三藏眼睛裏。天童云。三藏不見國師且置。你道國師自知下落處麼。</p>
</div>
<div class='div-commentary'><p>師徵云：這一隊老漢恰如盲人摸象，總未知國師下落處在。諸人還知國師下落處麼？若知得國師下落處，許你他心通。</p>
</div>
<div class='div-orig'><p>舉雲門示眾云：直得觸目無滯，達得名身。句身一切法空，山河大地是名，身亦不可得，喚作三昧性海俱備，猶是無風匝匝之波，直得亡知於覺，覺即佛性矣。喚作無事人，更須知有向上一竅在。</p>
</div>
<div class='div-commentary'><p>師徵云：還知麼？雲門大師語句，一一與修多羅合，也要諸人簡點。直饒透得過，須知有向上一竅。且道如何是向上一竅？參。</p>
</div>
<div class='div-orig'><p>舉石頭問長髭：甚處來？髭云：嶺南來。頭云：大庾嶺頭一鋪功德畫了未？髭云：畫了秖欠點眼在。頭云：莫要點麼？髭云：便請頭垂一足。</p>
</div>
<div class='div-commentary'><p>師徵云：長髭既善畫大庾嶺頭一鋪功德而不善點眼者，何也？還知麼？今時人畫亦未就，而先自點眼，不知瞎了多少人也。眾中還有請點眼者麼？僧云：有。師手搖云：我也知你畫未就在。</p>
</div>
<div class='div-orig'><p>舉。僧辭大隨。隨問。甚麼處去。僧云。峨眉禮普賢去。隨豎起拂子云。文殊普賢秖在這裏。僧畫一圓相。拋向背後。隨云。侍者將一貼茶與這僧。</p>
</div>
<div class='div-commentary'><p>師徵云：且道大隨是賞伊？是罰伊？眾中有人道得，老僧付你拂子去。</p>
</div>
<div class='div-orig'><p>舉三聖道，逢人則不出，出則便為人。興化則不然，逢人則出出，則不為人。</p>
</div>
<div class='div-commentary'><p>師徵云：二大老：一者逢人則出，一者逢人則不出。且道逢什麼人？諸人還識得麼？</p>
</div>
<div class='div-orig'><p>舉黃檗云：若擬著一法印早成也。印著有，即四生文現；印著空，即空界無想文現，但不印一切物，此印與虛空等。</p>
</div>
<div class='div-commentary'><p>師徵云：不著有不著，空印即是？不印即是，試道看。又云：喚甚麼作印？</p>
</div>
<div class='div-orig'><p>舉興化和尚示眾：今日不用如何若何，便請單刀直入，興化為你證據。時旻德長老出禮拜，起便喝，化亦喝；旻德又喝，化亦喝；旻德禮拜，化云：若是別人，三十棒一棒也較不得。何故？為你會一喝不作一喝用。</p>
</div>
<div class='div-commentary'><p>師徵云：賓家也喝，主家也喝。且道那裏是他一喝不作一喝用？或有人亦喝。老僧道：且謾且謾。我也曉得。你一喝不作一喝用。且道是語與興化同也異也？師復喝一喝。</p>
</div>
<div class='div-orig'><p>舉雪巖禪師上堂云：道在日用，日用不知饑只喫飯寒，只添衣晴；天愛日掛枯藜，點簡溪頭，梅樹向陽，偷放南枝。</p>
</div>
<div class='div-commentary'><p>師徵云：還灼然會得麼？若會，許你識得。臨濟大師、人境俱不奪之句。雖然，直須親到；若不親到，也是抱樁搖櫓，有甚麼用處？</p>
</div>
<div class='div-orig'><p>舉仰山問溈山：如何是西來意？溈云：大好燈籠。仰云：莫只這箇便是麼？溈云：只這箇是什麼？仰云：大好燈籠。溈云：果然不識。</p>
</div>
<div class='div-commentary'><p>師徵云：汝等參詳也未？且道當時仰山會得西來，意恁麼酬，不會西來意，恁麼酬你；若道會，溈山又道果然不識；若道不會，仰山又道只這箇，便是會與不會。且置。如何是西來意？</p>
</div>
<div class='div-orig'><p>舉興化道：三聖逢人則不出，出則便為人。興化則不然，我逢人則出，出則不為人。雪巖頌云：弄晴微雨濕春風，柳自青青花自紅。寄語遊人急回首，歌樓不在畫橋東。</p>
</div>
<div class='div-commentary'><p>師徵云：你看二大老作略，被雪巖翁一頌，徹骨徹髓，撒向諸人面前了也。還會麼？若會得，為人也得，不為人也得，如未會為人也；不得，不為人也不得參。</p>
</div>
<div class='div-orig'><p>舉僧問趙州和尚：學人乍入叢林，乞師指示。州云：喫粥了也未？僧云：吃粥了。州云：洗缽盂去。其僧有省。</p>
</div>
<div class='div-commentary'><p>師徵云：今時叢林或三百五百，那箇不知道喫粥了，洗缽盂去。且道當時其僧省箇什麼？</p>
</div>
<div class='div-orig'><p>舉祖師道：執之失度，必入邪路，放之自然，體無去住。</p>
</div>
<div class='div-commentary'><p>師徵云：且道執又執箇什麼？放又放箇什麼？你向不執不放處，道將一句來看。</p>
</div>
<div class='div-orig'><p>舉雲門普請搬柴次，門拈一片拋下云：一大藏教秖說這箇。</p>
</div>
<div class='div-commentary'><p>師徵云：既是一大藏教，秖說這箇，何故？又道教外別傳諸人試說看。若說得，許汝通一大藏教。</p>
</div>
<div class='div-orig'><p>舉臨濟行腳到龍光，值上堂，濟出問：不展鋒鋩，如何得勝？光據座。濟云：大善知識豈無方便？光瞪目云：嗄！濟以手指云：這老漢今日敗闕也。</p>
</div>
<div class='div-commentary'><p>師徵云：臨濟大師行腳時，氣吞諸方，如獅子遊行，自無伴侶。雖然太露鋒鋩了也，諸人不展鋒鋩，道將一句來看。</p>
</div>
<div class='div-orig'><p>舉僧問洞山：相逢不拈出，舉意便知，有時如何？洞乃合掌頂戴。</p>
</div>
<div class='div-commentary'><p>師徵云：且道洞山是肯伊？是不肯伊？</p>
</div>
<div class='div-orig'><p>舉僧問雲門：十二時中如何即得不空過？門云：向甚麼處著此一問？僧云：學人不會，請師舉。門云：將筆硯來。僧乃將筆硯來。</p>
</div>
<div class='div-commentary'><p>師徵云：諸人十二時中莫空過，不若空過，常時碌碌；若不空過，終日閑閑看取。雲門大師遂題其頌曰：舉不顧，即差互。擬思量，何劫悟？參。</p>
</div>
<div class='div-orig'><p>舉僧問法眼：如何披露，即與道相應？眼云：汝幾時披露，即與道不相應。</p>
</div>
<div class='div-commentary'><p>師徵云：相應不相應且置，汝等還曾披露也未？若披露，老僧許你相應；若未披露，管教不相應在。咄！</p>
</div>
<div class='div-orig'><p>舉金剛經云：若見諸相非相，即見如來。法眼云：若見諸相非相，即不見如來。天童拈云：世尊說如來禪，法眼說祖師禪。會得甚奇特不會也相許。</p>
</div>
<div class='div-commentary'><p>師徵云：天童恁麼和會將來，也要諸人簡點。磬山道：如來禪祖師禪即不問你，向諸相中指出箇非相來看。拈柱杖云：切忌動著。動著則打折你驢腰。</p>
</div>
<div class='div-orig'><p>舉溈山坐次，仰山入來，溈云：寂子速道！莫入陰界。仰云：慧寂信亦不立。溈云：子信了不立？不信不立？仰云：秖是慧寂。更信阿誰？溈云：若恁麼，即是定性聲聞。仰云：慧寂。佛亦不立。</p>
</div>
<div class='div-commentary'><p>師徵云：快哉！你看！仰山如珠走盤，縱橫無礙，還識得麼？如識得即向前。速道！速道！莫入陰界。</p>
</div>
<div class='div-orig'><p>舉洞山云：體得向上事，方有些子語話分。僧問：如何是語話？山云：語話時闍黎不聞。云：和尚還聞不？山云：不語話即聞。</p>
</div>
<div class='div-commentary'><p>師徵云：藏身處沒蹤跡，沒蹤跡處莫藏身，洞山老漢得之矣。咦！汝等還聞麼？若聞，須知有向上事。若知向上事，聞與不聞，遠之矣。</p>
</div>
<div class='div-orig'><p>舉僧問首山：如何是佛？山云：新婦騎驢阿家牽。云：未審此語什麼句中收？山云：三玄收不得，四句豈能該？云：此意如何？山云：天長地久，日月齊明。</p>
</div>
<div class='div-commentary'><p>師徵云。還識得首山老漢紫羅帳裏撒真珠麼。有僧問。如何是紫羅帳裏撒真珠。師云。阿家牽驢新婦騎。會麼。云不會。師云。切忌妄生穿鑿。</p>
</div>
<div class='div-orig'><p>舉僧問新興：如何得出三界去？興云：汝還信麼？云：信則深信，乞師慈悲。興云：秖此信心，亙古亙今，快須究取，何必沉吟？要出三界，三界唯心。</p>
</div>
<div class='div-commentary'><p>師徵云：既是唯心，有什麼出入眾中？有人道：取一句看，更聽。頌云：若得信心，無古無今。非舍非取，有韻有吟。空觀三界，即達唯心。</p>
</div>
<div class='div-orig'><p>舉僧問灌溪：如何是一色？溪云：不隨。僧云：一色後如何？溪云：有闍黎承當分也無？</p>
</div>
<div class='div-commentary'><p>師徵云：今時人造到這裏，都坐在一色邊。還知灌溪老答處麼？直饒明得到磬山，正好喫棒。</p>
</div>
<div class='div-orig'><p>舉三聖問僧：近離甚處？僧便喝，聖亦喝；僧又喝，聖亦喝。僧云：行棒即瞎。便喝，聖拈棒，僧乃轉身作受棒勢。聖云：下坡不走，快便難逢。便棒。僧云：這賊！便出去。次有僧問：適來爭容得這僧？聖云：是伊見先師來。</p>
</div>
<div class='div-commentary'><p>師徵云：若識得三聖，與此僧交鋒處，堪為濟下兒孫。且道次僧恁麼問，三聖答他道，是伊見先師來，是肯伊？不肯伊？時有僧欲進語，師即喝出。</p>
</div>
<div class='div-orig'><p>舉興化問雲居：權借一問以為影草時如何？居無對。化云：想和尚答此話不得，不如禮拜了退。二十年後，居云：如今思量，當時不消道箇何必。後遣化主到興化處，化問：和尚住三峰時，老僧問伊話對不得，如今道得也未？僧舉前話，化云：雲居二十年，秖道得箇何必。興化即不然，爭如道箇不必？</p>
</div>
<div class='div-commentary'><p>師徵云：古人一機未透，積歲窮研，豈肯造次，胡言亂道？今人不揣<span class='corr'>己</span>分，纔入門來學些口頭三昧，便要為人師範，可不深愧古人乎？且道當時雲居道箇何必興化？道箇不必還有優劣也無？試道看。</p>
</div>
<div class='div-orig'><p>舉曹山辭洞山，洞遂密授洞上宗旨，復問云：子向什麼處去？曹山云：不變異處去。山云：不變異處豈有去耶？云：去亦不變異。</p>
</div>
<div class='div-commentary'><p>師徵云。古今師資道合。豈造次成就耶。當時曹山事師數載。親承實授臨別。洞山尚不肯放過云。子向甚麼處去。洞山向伊一拶。道不變異處豈有去耶。云去亦不變異。看曹山此語穩密。無以加矣。然在臨濟門下。正好喫棒。不見洛浦。當時自謂了當。別濟南去。當仁不讓。濟以拄杖畫一畫云。過得這箇便去。浦乃喝。濟便打。浦禮拜而去。濟明日上堂云。臨濟門下。有箇赤稍鯉魚。搖頭擺尾向南方去。不知落誰家虀甕裏醃。殺他日果跳不出。夾山圈繢子。可見臨濟大師。豈輕授受乎。然而洛浦亦不越師之記莂。雖然到這裏。諸人向不變異處道。將一句看道得。許你前去。道不得。按下雲頭參。</p>
</div>
<div class='div-orig'><p>舉大涅槃經云：十二因緣法：下智觀故，得聲聞菩提；中智觀故，得緣覺菩提；上智觀故，得菩薩菩提；上上智觀故，得佛菩提。</p>
</div>
<div class='div-commentary'><p>師徵云：大小世尊說如來禪也。所以道：依經解義，三世佛冤；離經一字，即同魔說。且道衲僧家又作麼生道？驀卓拄杖云：千山勢到嶽邊盡，萬派宗歸海上消。</p>
</div>
<div class='div-orig'><p>舉丹霞問僧：甚麼處宿？云：山下宿。霞云：甚麼處喫飯？云：山下喫飯。霞云：將飯與闍黎喫的人，還具眼也無？僧無語。</p>
</div>
<div class='div-commentary'><p>師徵云：諸人終日喫飯，還識得此人麼？若識得此人，許你具一隻眼。</p>
</div>
<div class='div-orig'><p>舉。鼓山到玄沙沙。作一圓相示之。山云。人人出這箇不得。沙云。情知你向驢胎馬腹裏作活計。山云。和尚又作麼生。沙云。人人出這箇不得。山云。和尚與麼道卻得。某甲為什麼道不得。沙云。我得汝不得。</p>
</div>
<div class='div-commentary'><p>師徵云：二大老如兩鏡相照。咸云：人人出這箇不得。優劣在什麼處？一得一不得。且道人人既不出這箇驢馬，還出得麼？試道看。</p>
</div>
<div class='div-orig'><p>舉保福僧到羅漢琛禪師處。漢問：彼中佛法如何？云：有時道塞卻你眼，教你覷不見；塞卻你耳，教你聽不聞；坐卻你意，教你分別不得。漢云：吾問汝：不塞你眼，見箇什麼？不塞你耳，聞箇什麼？不坐你意作麼生分別？</p>
</div>
<div class='div-commentary'><p>師徵云：還知麼？二大老一縱一奪，殺活自在，俱為作家。磬山今日塞與不塞，置之弗論，且道根根塵塵周遍法界，誰與你安名？還識得此人麼？</p>
</div>
<div class='div-orig'><p>舉石頭問龐居士云：子見老僧來日用事作麼生？士云：若問日用事，即無開口處。乃呈偈云：日用事無別，唯吾自偶諧。頭頭非取捨，處處沒張乖。朱紫誰為號？丘山絕點埃。神通并妙用，運水及搬柴。</p>
</div>
<div class='div-commentary'><p>師徵云：老龐道：日用事即無開口處。且道既無開口處，這一落索從何處得來？若知他落處，開口也得，不開口也得。雖然，我問你日用事聻？</p>
</div>
<div class='div-orig'><p>舉長生問靈雲：混沌未分時，含生何來靈？云：如露柱懷胎。云：分後如何？靈云：如片雲點太清。云：未審太清還受點也無？靈不答。云：恁麼則含生不來也，靈亦不答。云：直得純清絕點時如何？靈云：猶是真常流注。云：如何是真常流注？靈云：似鏡長明。云：向上更有事也無？靈云：有。云：如何是向上事？靈云：打破鏡來，與汝相見。</p>
</div>
<div class='div-commentary'><p>師徵云：當時靈雲兩處不答是。何意？你看古人琢磨到純清絕點處，喚作真常流注，似鏡長明，直須知有向上一著；不然，則命根不斷。所以道：打破鏡來，與汝相見。驀拈拄杖云：諸人還曾到這田地麼？若未到這田地。卓下拄杖云：決不孤負。參。</p>
</div>
<div class='div-orig'><p>舉石門蘊禪師，在青林作園頭。一日，歸侍立次，林云：子今日作什麼來？蘊云：種菜來。林云：遍界是佛身，子向甚處種蘊？云：金鋤不動土，靈苗在處生。林欣然。來日入園，喚蘊闍黎，蘊應諾。林云：剩栽無影樹。留與後入看。蘊云：無影樹豈受栽耶？林云：不受栽且置。你曾見他枝葉麼？蘊云：不曾見。林云：既不曾見，爭知不受栽蘊云：秖為不曾見，所以不受栽。</p>
</div>
<div class='div-commentary'><p>師徵云：終日蒲團上，靜悄悄地菜，不擇一莖米，不揀一粒，謂之參禪辦道。還識得古人親切處麼？你看他隨方應用，都合其宜，信手拈來。頭頭本具打一拄杖云：受栽不受栽且置無影樹子聻？</p>
</div>
<div class='div-orig'><p>舉溈山因劉鐵磨來云：老牸牛！你來也。磨云：來日臺山大會，齊和尚還去麼？溈山作臥勢，磨便出去。中峰和尚拈云：溈山被劉鐵磨一拶拶倒，要起起不得，鐵磨被溈山一推推轉，要住住不得。本上座與麼批判，多少人在背後咬斷拇指。</p>
</div>
<div class='div-commentary'><p>師徵云：中峰老人恁麼道，你道他還知二老落處麼？若知落處，何故？道要起起不得，要住住不得，試道看。</p>
</div>
<div class='div-orig'><p>舉趙州訪一菴主，便云：有麼？有麼？主豎起拳頭。州云：水淺不是泊舟處。便去。又訪一菴主亦云：有麼？有麼？主亦豎起拳頭。州云：能縱能奪，能殺能活。禮拜而去。</p>
</div>
<div class='div-commentary'><p>師徵云：趙州老人問處一般，二菴主答處不別。為什麼一肯一不肯？諸人還知利害在什麼處？</p>
</div>
<div class='div-orig'><p>舉。僧問風穴。語默涉離微。如何通不犯。穴云。常憶江南三月裏。鷓鴣啼處百花香。</p>
</div>
<div class='div-commentary'><p>師徵云：既作臨濟兒孫。須識臨濟綱宗始得。不然，未免傷鋒犯手。或有人問磬山：語默涉離微。如何通不犯。豎起拂子云：見麼？且道。與古人是同是別？不見當時佛鑑老人。頌云。彩雲影裏仙人現，手把紅羅扇遮面。急須著眼看仙人，莫看仙人手中扇。</p>
</div>
<div class='div-orig'><p>舉心地觀經云：此法名為一切凡夫，入如來地頓悟法門，此法名為三世諸佛自受法樂微妙寶宮。此法能引諸菩薩眾到色究竟自在智處，此法能與生死長夜作大智燈。</p>
</div>
<div class='div-commentary'><p>師徵云：諸人看這黃面老子在靈山會上，百萬人天眾前拈出，也甚奇特。雖然，且道如何是此法？驀卓拄杖云：擬之則差，強之則隔。道道！</p>
</div>
<div class='div-orig'><p>舉臨濟大師道：有時奪境不奪人，有時奪人不奪境，有時人境俱奪，有時人境俱不奪。</p>
</div>
<div class='div-commentary'><p>師徵云：作麼生是奪境不奪人？作麼生是奪人不奪境？作麼生是人境俱奪？作麼生是人境俱不奪？你若一一透過，作得臨濟門下兒孫。你若透不過，卻被人境埋沒了也。喝一喝云。且道那裏是人？那裏是境。參。</p>
</div>
<div class='div-orig'><p>舉僧問法眼：求佛知見何路最？徑眼云：無過此。</p>
</div>
<div class='div-commentary'><p>師徵云：還識得法眼老人最徑路麼？切忌動著！動著打破你頭皮。</p>
</div></div>
<div class='div-other'><a id='mulu20' />
<p class='h1'>代古</p>
<div class='div-orig'><p>舉世尊因自恣日，文殊三處過夏，迦葉欲白槌擯出，纔拈槌乃見百千萬億文殊。迦葉盡其神力，槌不能舉。世尊遂問：迦葉：汝欲擬擯那箇文殊？迦葉無對。</p>
</div>
<div class='div-commentary'><p>師代云：來說是非者，便是是非人，一齊擯卻，傍有不甘者。出來道：磬山老漢有甚長處？開此大口，便合掌向前云：汝真文殊。</p>
</div>
<div class='div-orig'><p>舉大宋太宗皇帝因入寺，見僧看經，問云：看什麼經？對云：仁王經。既是寡人經，為甚在卿手裏？僧無語。</p>
</div>
<div class='div-commentary'><p>師代云：一人有慶，兆民賴之。</p>
</div>
<div class='div-orig'><p>又因僧朝見，帝問：甚處來？云：臥雲來。帝云：朕聞臥雲深處不朝天，為什麼卻到這裏？僧無語。</p>
</div>
<div class='div-commentary'><p>師代云：弘恩難報。</p>
</div>
<div class='div-orig'><p>舉閩王問報慈禪師：報慈與神泉相去近遠。慈云：若說近遠，不如親到。慈卻問：大王日應千差，是甚麼心？王云：甚麼處得心來？慈云：豈有無心者？王云：那邊事作麼？慈云：請向那邊。問王云：大師謾別人即得。慈無語。</p>
</div>
<div class='div-commentary'><p>師代云：此猶是這邊事。</p>
</div>
<div class='div-orig'><p>舉明招謙在婺州智者寺為第一座，尋常不受淨水，主事云：不識觸淨淨水，也不肯受。謙下禪床，提起淨瓶云：這箇是觸是淨？主無語。</p>
</div>
<div class='div-commentary'><p>師代云：老僧住持事煩。上座休怪。</p>
</div>
<div class='div-orig'><p>舉楚石禪師入寮，見僧看經，問云：看的是甚麼經？僧云：是金剛經。石云：我不問你，金剛經看底是甚麼經？僧無語。</p>
</div>
<div class='div-commentary'><p>師代云：意欲別道。則恐斬頭覓活。</p>
</div>
<div class='div-orig'><p>舉雲蓋山僧乞瓦造殿，有官人問：既是雲蓋，何用乞瓦？僧無語。</p>
</div>
<div class='div-commentary'><p>師代云：寒暑不常。</p>
</div>
<div class='div-orig'><p>舉悟空禪師問座主：講甚麼經？云：法華經。空云：有說法華經處，我現寶塔，當為證明。座主贊請甚人證明，座主無語。</p>
</div>
<div class='div-commentary'><p>師代云：尊德不淺。</p>
</div>
<div class='div-orig'><p>舉投子示眾云。汝等諸人盡道我實頭。若出門三步。有人問你。作麼生是投子實頭處作麼道眾無語。</p>
</div>
<div class='div-commentary'><p>師代云：恩大難酬。</p>
</div>
<div class='div-orig'><p>舉楚石與眾僧觀海次，僧問：秖是一片水，因甚麼喚作海？楚云：秖是一片海。因甚麼喚作水？你且道源從何來？僧云：從一滴來。楚云：一滴又從何來？僧無語。</p>
</div>
<div class='div-commentary'><p>師代云：當時磬山若在，以手急掩其口，塞卻這漏洞。</p>
</div>
<div class='div-orig'><p>舉雪竇問僧：甚處來？云：摘茶來。雪云：人摘茶，茶摘人不問你，無底籃子重多少？僧無語。</p>
</div>
<div class='div-commentary'><p>師代云：自從雲水來，且喜無人較。</p>
</div>
<div class='div-orig'><p>舉楚石禪師一日，因施主送楊，梅僧就盒，拈起問云：一般楊梅為什麼有赤有白？石以盒子合，卻云：見箇甚麼？僧無語。</p>
</div>
<div class='div-commentary'><p>師代云：若是某甲，便翻轉盒子，請和尚再鑑。</p>
</div>
<div class='div-orig'><p>石又揭開盒云：聻。僧又無語。石云：你只是箇無開合漢。</p>
</div>
<div class='div-commentary'><p>師代云：待揭開盒子。便云：和尚用赤底也好，用白底也好。</p>
</div>
<div class='div-orig'><p>舉玄沙禪師在雪峰時，光侍者謂沙云：師叔若學得禪，某甲打鐵船下海去。沙住後問光云：打得鐵船也未？光無對。</p>
</div>
<div class='div-commentary'><p>師代云：磬山若作光，侍者輕輕。對他道：師叔且喜參得禪也。看他如何去就？</p>
</div>
<div class='div-orig'><p>舉長慶上堂，大眾集定，乃拽出一僧，云：大眾禮拜此僧。又云：此僧有甚長處？便教大眾禮拜。眾無對。</p>
</div>
<div class='div-commentary'><p>師代云：和尚何得誘人犯法？雖然如是，磬山今日設若推出箇僧來，大眾禮拜即是？不禮拜即是？或云：和尚何得誘人犯法，我也知你學語之流。</p>
</div>
<div class='div-orig'><p>舉古鷂子趁鴿子，鴿子飛向佛殿欄干上顫。有人問僧：一切眾生在佛影中，常安常樂，鴿子見佛，為甚麼卻顫？僧無語。</p>
</div>
<div class='div-commentary'><p>師代云：冤有頭，債有主。</p>
</div>
<div class='div-orig'><p>舉道匡禪師拈起缽囊問僧：你道直幾錢？僧無對。</p>
</div>
<div class='div-commentary'><p>師代云：和尚從甚處得來？</p>
</div>
<div class='div-orig'><p>舉昔有一道流在佛殿前背佛坐，僧云：道士莫背佛道。云：大德！本教中道：佛身充滿於法界。向甚麼處坐？得僧無語。</p>
</div>
<div class='div-commentary'><p>師代云：許你具一隻眼。</p>
</div>
<div class='div-orig'><p>舉有一行者同法師入佛殿，行者向佛而唾。法師云：行者少去就，何以唾佛？者云：將無佛處與某甲唾。法師無語。</p>
</div>
<div class='div-commentary'><p>師代云：許你燒得香。換得水。</p>
</div>
<div class='div-orig'><p>有僧與童子上經了，令持經著函內。童云。某甲念底著向那裏。僧無語。</p>
</div>
<div class='div-commentary'><p>師代云：汝在甚處？將來？</p>
</div>
<div class='div-orig'><p>舉一僧在經堂內，不看經，每日打坐，藏主云：何不看經云：某甲不識字。主云：何不問人？僧近前叉手鞠躬曰：這箇是甚麼字？主無語。</p>
</div>
<div class='div-commentary'><p>師代云：識也，識也。</p>
</div>
<div class='div-orig'><p>舉一老宿因。江南國主問：我有一頭水牯牛，萬里無寸草，未審向甚麼處放宿？無對。</p>
</div>
<div class='div-commentary'><p>師代云：不臥寒雲谷，長耕大地春。</p>
</div>
<div class='div-orig'><p>舉一老宿見僧來，豎起火筒云：會麼？云：不會。宿云：三十年用不盡底。僧卻問：三十年前用箇甚麼宿？無對。</p>
</div>
<div class='div-commentary'><p>師代放下火筒云：汝會得許汝親見老僧。</p>
</div>
<div class='div-orig'><p>舉明招到坦長老處，坦云：夫參學一人所在亦須到，半人所在亦須到。明便問：一人所在即不問，作麼生是半人所在？坦無對。</p>
</div>
<div class='div-commentary'><p>師代云：我這裏半人也無？</p>
</div>
<div class='div-orig'><p>坦後乃令小師問明明云：汝識半人所在麼？也秖是弄泥團漢。小師無語。</p>
</div>
<div class='div-commentary'><p>師代云：謝和尚教誨。而今若有人問磬山：如何是半人處？對他道：病魚止濼，困鳥栖蘆。</p>
</div>
<div class='div-orig'><p>舉裴相國啟建法會，問僧：看什麼經？云：無言。童子經有幾卷？云：兩卷。云：既是無言，為甚麼卻有兩卷？僧無對。</p>
</div>
<div class='div-commentary'><p>師代云：莫會無言好。</p>
</div>
<div class='div-orig'><p>有人問僧：點甚麼燈？僧云：長明燈。云：甚麼時點？云：去年點。云：長明何在？僧無語。</p>
</div>
<div class='div-commentary'><p>師代云：瞞他半點不得。</p>
</div>
<div class='div-orig'><p>有僧入冥，見地藏菩薩藏問：你平生修何業？僧云：念。法華經。云：止止不須說，我法妙難思。為是說？是不說？僧無語。</p>
</div>
<div class='div-commentary'><p>師代云：謝指示。</p>
</div>
<div class='div-orig'><p>有一官人，入鎮州天王院，睹神像問院主云：此是甚麼功德云：護國天。王云：秖是護此國，遍護餘國。云：在秦為秦，在楚為楚。云：臘月二十九日打破鎮州城天三向甚麼處去？主無對。</p>
</div>
<div class='div-commentary'><p>師代云：無剎不現身。</p>
</div>
<div class='div-orig'><p>舉僧問石霜：咫尺之間，為甚不睹師顏？霜云：我道遍界不曾藏。僧後問雪峰：遍界不曾藏，意旨何如？峰云：什麼處不是石霜？僧回，舉似霜，霜云：這老漢著什麼死急！僧無語。</p>
</div>
<div class='div-commentary'><p>師代云：和尚也不得藏頭露尾。</p>
</div>
<div class='div-orig'><p>舉藥山問僧。甚麼處來。僧云。湖南來。山云。洞庭湖水滿也未？僧云：未。山云：許多時雨水為甚未滿？僧無語。</p>
</div>
<div class='div-commentary'><p>師代云：某甲未雨，水前離彼。</p>
</div>
<div class='div-orig'><p>舉雪峰搬柴次，乃於洞山前拋下，山云：重多少？峰云：盡大地人提不起。山云：爭得到這裏？峰無語。</p>
</div>
<div class='div-commentary'><p>師代云：也知和尚識分量。拂袖便行。</p>
</div>
<div class='div-orig'><p>舉瑞巖謁夾山，山問：甚處來？云：臥龍來。山云：來時龍還起也未？瑞乃顧視之。山云：炎瘡瘢上更著艾燋。云：和尚又苦如此作什麼？山休去。</p>
</div>
<div class='div-commentary'><p>師代云：龍生龍，鳳生鳳。</p>
</div>
<div class='div-orig'><p>舉僧侍玄沙和尚，沙以杖指面前地上白點云：還見麼？云：見。如是三問，僧亦如是三答。沙云：你也見，我也見，為甚麼道不會？</p>
</div>
<div class='div-commentary'><p>師代云：和尚慈悲，恩逾父母。</p>
</div>
<div class='div-orig'><p>舉雪峰一日陞座，眾集定，輥出木毬，玄沙遂捉來安在舊處，峰便休。</p>
</div>
<div class='div-commentary'><p>師代云：放你三十棒。大眾！且道是賞伊？是罰伊？</p>
</div>
<div class='div-orig'><p>舉泗州塔頭侍者及時鎖門，有人問：既是三界大師，為甚麼被弟子鎖？侍者無對。</p>
</div>
<div class='div-commentary'><p>師代云：開來也。</p>
</div>
<div class='div-orig'><p>泗州塔前一僧禮拜，有人問：上座日日禮拜，還見大聖麼？僧無對。</p>
</div>
<div class='div-commentary'><p>師代云：這一問從何來？</p>
</div>
<div class='div-orig'><p>舉鏡清再參雪峰，峰云：甚處來？清云：嶺外來。峰云：什麼處逢達磨？清云：更在甚麼處？峰云：未信汝在。清云：和尚！莫恁麼粘泥好。峰便休。</p>
</div>
<div class='div-commentary'><p>師代云：老僧年邁，賴子殷勤。</p>
</div>
<div class='div-orig'><p>舉玄沙和尚問明真禪師：善財參彌勒，彌勒指歸文殊，文殊指歸佛處。汝道佛指歸甚處？云：不知。沙云：情知，汝不知。</p>
</div>
<div class='div-commentary'><p>師代云：老老大大，作這箇見解。</p>
</div>
<div class='div-orig'><p>舉臨濟到京行化至一人家門首云：家常添缽，有婆云太無厭生。濟云：飯也未嘗得言太無厭生。婆便閉卻門。</p>
</div>
<div class='div-commentary'><p>師代云：情知你慳吝。</p>
</div>
<div class='div-orig'><p>舉。仰山住東平。時溈山令僧送書并鏡至。仰上堂。提起示眾云。且道。是溈山鏡東平鏡。若道東平鏡。又是溈山送來。若道溈山鏡。又在東平手裏。道得則留取。道不得則撲破去也。眾無語。仰撲破。便下座。</p>
</div>
<div class='div-commentary'><p>師代云：某甲若在。會中遂向前叉手而立云：請和尚鑑。</p>
</div>
<div class='div-orig'><p>舉楊岐和尚問僧：敗葉堆雲，相離何處？云：觀音。岐云：觀音腳下一句作麼生道？云：適來相見了也。岐云：相見底事作麼生？僧無對。</p>
</div>
<div class='div-commentary'><p>師代云：和尚萬福。</p>
</div>
<div class='div-orig'><p>岐云：第二座代參頭道看。亦無語。</p>
</div>
<div class='div-commentary'><p>師代云：我若答和尚，昧卻第一座也。</p>
</div>
<div class='div-orig'><p>岐云：彼此相鈍置。</p>
</div>
<div class='div-commentary'><p>師代云：賴和尚年尊。</p>
</div>
<div class='div-orig'><p>舉報恩禪師問彥上座：從上諸聖及諸先德還有不悟者也無？彥云：若是諸聖，先德豈有不悟者？恩云：一人發真歸源，十方虛空悉皆消殞。今天台山嶷然，如何消殞去？彥不知所指。</p>
</div>
<div class='div-commentary'><p>師代云：天台山不肯和尚。恁麼道，大笑去也。</p>
</div>
<div class='div-orig'><p>舉僧問疏山：如何是諸佛師？山云：何不問疏山？僧無語。</p>
</div>
<div class='div-commentary'><p>師代云：這老賊！又云：若問疏山、疏山，則不肯恁麼道。</p>
</div>
<div class='div-orig'><p>舉溈山和尚令侍者喚第一座，座便至，溈云：我喚第一座，汝來作甚麼？座無對。</p>
</div>
<div class='div-commentary'><p>師代云：若非某甲，洎合被侍者。笑禮拜而出。</p>
</div>
<div class='div-orig'><p>舉仰山一日指雪獅子問眾云：有過得此色者麼？眾無對。</p>
</div>
<div class='div-commentary'><p>師代云：磬山若在，便向一指輕輕道：和尚！這喚作甚麼色？</p>
</div>
<div class='div-orig'><p>舉僧問香嚴：如何是西來意？嚴以手入，懷作拳展開與之，僧乃跪膝，以兩手作受勢。嚴云：是什麼？僧無對。</p>
</div>
<div class='div-commentary'><p>師代云：諸佛亦不識。</p>
</div>
<div class='div-orig'><p>有俗士獻畫帳子與文益禪師益云：汝是手巧心巧？云：心巧益。云：那個是汝心？士無對。</p>
</div>
<div class='div-commentary'><p>師代云：和尚更要一幀那。</p>
</div>
<div class='div-orig'><p>舉欽山與巖頭、雪峰坐次，洞山行茶來，欽乃開眼洞云：甚麼處去來？云：入定來。洞云：定本無門，從何而入？欽無語。</p>
</div>
<div class='div-commentary'><p>師代云：這一問從何而出？</p>
</div>
<div class='div-orig'><p>舉良巨禪客參欽山，禮拜了，便問：一鏃破三關時如何？欽云：放出關中主看。良云：恁麼則知過必改。欽云：更待何時？良云：好隻箭！放不著所在。便出去。欽云：且來，闍黎！良回首，欽下禪床擒住云：一鏃破三關且置，試為欽山發箭看。良擬議，欽打七棒云：且聽亂統漢，疑三十年。</p>
</div>
<div class='div-commentary'><p>師云：眾中還有人代得良巨一轉語麼？顧視左右，如無老僧代一轉語，待欽山道：發箭看，劈面一拳，直饒欽老有棒也下手不得。雖然如是，切莫亂統咦！</p>
</div>
<div class='div-orig'><p>舉韶國師參朱谿，纔參次，聞犬咬靈鼠聲，韶便問：是什麼聲？谿云：犬咬靈鼠聲。韶云：既是靈鼠，為什麼卻被犬咬？谿云：咬殺也。韶云：好箇犬。谿便打。韶云：莫打某甲話在。谿休去。</p>
</div>
<div class='div-commentary'><p>師代云：速道！速道！</p>
</div>
<div class='div-orig'><p>舉僧問趙州：毘目僊人執善財手見微塵佛時如何？州遂執僧手云：你見箇什麼？僧無語。</p>
</div>
<div class='div-commentary'><p>師代云：謝師答話。</p>
</div>
<div class='div-orig'><p>舉僧問趙州：如何得不被諸境惑？州垂一足，僧便出鞋，州收起足，僧無語。</p>
</div>
<div class='div-commentary'><p>師代云：大慈悲故。</p>
</div>
<div class='div-orig'><p>舉佛眼禪師垂示云：上座未來此間時無一人，上座既來此間，後有一人，上座秖是一人。上座為甚麼成有成無？僧無語。</p>
</div>
<div class='div-commentary'><p>師代云：禍不入慎家之門。</p>
</div></div>
<div class='div-other'><a id='mulu21' /><p>舉佛眼禪師垂示云。無目仙人能揣骨。既是無目。將什麼辨貴賤。師著語云。摸著鼻頭喚作眼。又云。有人問你。隨問隨答。無人問你時作麼生道。師著語云。掩耳偷鈴漢。又云。有情說法易見。無情說法難聞。秖如無情說法。什麼人得聞。師著語云。從那裏得這消息。又云。芥子納須彌。且問你諸人。即今在芥子內芥子外。若道在芥子外。如何納得須彌。若道在芥子內。許多大身材。如何卻在芥子內。師著語云。內外且置。喚什麼作芥子。又云。三界惟心。萬法惟識。</p>
<p>舉智門祚禪師示眾十一問，師答復徵問。問：登天不假梯，遍地無行路，正當漝麼時，向什麼處安身立命？師答：遍界不曾藏。復云：遍界不曾藏，切忌絕商量，諸人還見麼？</p>
<p>問：千人排門，不如一人拔關，還有人拔得關麼？試對眾道看。若道不得，且居門外。師答：我若當時在會，從西過東，從東過西，卻依位而立。復云：關諸人又作麼生拔得？</p>
<p>問：三十年前即不問你，三十年後不用將來。正當即今還道得麼？若道不得，一處不通兩處失功。師答：天長地久，日月齊明。復云：普。諸人如何道？</p>
<p>問：荊棘林中即不問你，出身一句作麼生道？師答：三腳驢子弄蹄行。復云：險。諸人又如何出身？</p>
<p>問：天下行腳，道我參禪，你道禪是什麼義？師云：眉分八字。復云：擬議則白雲萬里，諸人作麼生參？</p>
<p>問：缽盂無底，成得箇什麼？師答：不從手得。或云：不從手得，將什麼喫飯？師云：沒卻你鼻孔。諸人作麼道？</p>
<p>問：天降時雨，為什麼枯木不生花？師答：切忌枝頭覓。復云：切忌枝頭覓。如何是根本？諸人作麼生得見？</p>
<p>問：衲僧須是透得名句身句，方可具得衲僧一隻眼。還有道得底麼？師答拄杖子[跳-兆+孛]跳。復云：拄杖子[跳-兆+孛]跳，還出得名身句麼？諸人如何透？</p>
<p>問：滿口道不著底句，還有人道得麼？師答：卻被和尚道著。復云：道著即不無，道不著底諸人又作麼生道？</p>
<p>問：秋初夏末，遊山翫水且從你。驀劄一問，快道將來。師答：山花開似錦，澗水湛如藍。復云：這猶是遊山翫水。驀劄一問，諸人道將來。</p>
<p>問：出門一句不問你，萬里無雲道將一句來。師答：青天也須喫棒。復云：且道過在什麼處？諸人試說看。</p>
</div>
<p class='juan'>天隱和尚語錄卷八</p>
</div><!-- end of div[@id='body'] -->
</body></html>