<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>天隱和尚語錄序</p><p>予不會佛法，讀《磬山語》而歎：「石磬音嘹亮，聾人耳更聞。」斯言不我欺也。獨步大方，風颯颯地，盡大地人亡鋒結舌，如鴆鳥落水，魚鱉皆死，是吾師正令頂門放光照四天下。如衣穿瘦骨露，屋破看星眠，覺他人見煙知火，猶隔一山在，是吾師金剛眼。推倒慈氏樓，拆卻空王殿，如向黑暗獄中敲枷打鎖，餓鬼隊裏放火奪漿，又如引人向萬丈懸崖一推命斷，是吾師白拈手。大用現前，不存軌則，拈頭作尾、指實為虛，有時點鐵成金、有時點金成鐵，如臨敵布陳改旗變勢分合無窮，是吾師殺活劍。有時海底生塵、須彌鼓浪，夜半日頭出，日午打三更，有時冬即言寒、夏即言熱，上來道箇不審，下去道箇珍重，觀根逗機，如袖頭打領、腋下剜襟，是吾師相體裁。有時如無孔笛氈，拍板咬嚼不破，是吾師鐵牛機。有時如桃花浪裏、七里灘頭拋綸擲餌，是吾師鉤頭意。有時如九鳥射盡，三足猶存，一箭墮地，天下暗黑，換骨洗腸重整頓，通身是眼更須參，是吾師竿頭步。有時坐斷舌頭，直得無出氣處，說詩呈劍，退三千里，寧自碎身如微塵，不敢瞎卻一僧眼，是吾師生鐵牢關。或疑今之談禪者幟赤白分，請問磬山與諸方有何分別？昔漢武帝以兵法教霍去病，去病曰：「不在學古，顧方略何如？」唐明皇示韓幹以御府圖，幹曰：「不願觀也。」去病胸中有活法，韓幹胸中有活馬，磬山胸中有活玄，要猛虎口邊拾得、毒蛇頭上安排，為一切抱椿搖艣人抽釘拔楔，是吾師別有生涯。昔鄭玄居家考索，便從著述起念；孔明身比管樂，便從勳業起念；叔子峴山墮淚，便從名稱起念；儀秦力攻揣摩，便從勢和起念。今諸方簇錦攢花搭東爪印，便從熱鬧門庭起念。讀師語一過，如脫衣卸甲，素面相呈、摩胸示人，不遮不覆，是吾師直心道場。昔包敏道勸象山與晦翁各自著書，以待天下後世之自擇。象山正色厲聲曰：「且道天地間，有箇朱元晦，陸子靜便添得些子，無了後便減得些子。」今諸方無明熾盛，人我崢嶸，如獰龍變水，留一涔滴變為八萬四千繇旬海。磬山空谷音，非為好辨，如逢磨大師歎六宗之陷牛跡，我若不除，永纏邪見。又如世尊折伏外道，使知義墮，寧於有智人前斬首，不於無智人前得勝，是吾師老婆心切，獨是吾師鼻孔未易摸索，請以俟出格英靈之善讀師語者。</p>
<p>崇禎癸酉八月江上弟子黃毓祺和南識</p>
</div>
<div class='div-other'><a id='mulu2' />
<p class='h1'>天隱和尚語錄總目</p>
<ul class="">
<li>卷之一
<ul class="">
<li>湖州上柏山報恩禪院語錄</li>
</ul></li>

<li>卷之二
<ul class="">
<li>湖州烏瞻山法濟禪院語錄</li>
</ul></li>

<li>卷之三
<ul class="">
<li>荊谿磬山語錄之一</li>
</ul></li>

<li>卷之四
<ul class="">
<li>荊谿磬山語錄之二</li>
</ul></li>

<li>卷之五
<ul class="">
<li>荊谿磬山語錄之三</li>
</ul></li>

<li>卷之六
<ul class="">
<li>拈古</li>
</ul></li>

<li>卷之七
<ul class="">
<li>舉古</li>

<li>別古</li>
</ul></li>

<li>卷之八
<ul class="">
<li>徵古</li>

<li>代古</li>
</ul></li>

<li>卷之九
<ul class="">
<li>頌古</li>
</ul></li>

<li>卷之十
<ul class="">
<li>頌古</li>

<li>機緣</li>
</ul></li>

<li>卷之十一
<ul class="">
<li>普說</li>

<li>復問</li>
</ul></li>

<li>卷之十二
<ul class="">
<li>書</li>

<li>法語</li>
</ul></li>

<li>卷之十三
<ul class="">
<li>法語</li>

<li>偈頌</li>
</ul></li>

<li>卷之十四
<ul class="">
<li>歌</li>

<li>詩</li>
</ul></li>

<li>卷之十五
<ul class="">
<li><span class="corr">雜</span>著</li>

<li>讚</li>

<li>佛事</li>

<li>行由</li>

<li>林<span class="corr">間</span>或問<span class="note-inline">(另刻行世)</span></li>
</ul></li>
</ul><p>天隱和尚語錄總目<span class='note-inline'>(終)</span></p>
</div>
<p class='juan'><a id='mulu3' />天隱和尚語錄卷一</p><p class="byline">嗣法門人通問等編</p>
<div class='div-other'><a id='mulu4' />
<p class='h1'>湖州府上柏山報恩禪院語錄</p><p>師於崇禎七年八月二十二日入院，以拄杖指三門云：「從這裏入，皇恩佛恩一齊報答，且道最初一句作麼生道？彈指頓開華藏界，剎那都向箇中來。」便入。</p>
<p>佛殿，師云：「古寺重興，慈風再扇，有頭有尾，無背無面。既然有頭有尾，為甚麼無背無面？」擲拄杖云：「天上人間，無處不現。」大展具禮拜。</p>
<p>方丈師拈拄杖云：「據此室，行此令，不入虎穴，焉得虎子。從他牙如劍樹、口似血盆，到這裏也須喫棒。為甚麼如此？不曾得祖印，難過此關頭。」便起。</p>
<p>上堂，師至法座前云：「最初一步踏著，須向千峰頂上提持，且道是甚麼人行履處高著眼？」遂陞座，拈香云：「此一瓣香，天不能蓋、地不能載，靈根透於劫外、秀葉覆於閻浮，爇向爐中，端為　今上皇帝聖躬萬歲！萬歲！萬萬歲！次一瓣香，遇貴則價滿娑婆，遇賤則半文不值，奉為滿朝文武、闔郡公勳、主請邑侯、水出檀越、現前居士眾等，同乘般若之慈航，共證金剛之種智。又一瓣香，慇勤古木林間，埋沒白雲堆裏，向無所得中得來，在有修證處不證，今日對眾拈出，供養荊溪龍池山禹門禪院本師大和尚幻有老人，以酬法乳。」<span class='corr'>斂</span>衣就座，維那白槌云：「法筵龍象眾，當觀第一義。」師云：「若論第一義，老僧未到此間，<span class='corr'>已</span>與諸人抑揚了也。而今重新再舉，不覺落二落三去也。還有出格英靈，對眾遞相酬唱者麼？」僧問：「把斷要津，不通凡聖，正恁麼時，請和尚道。」師直視云：「見麼？」進云：「一句曲含千古韻，萬重雲障月來初。」師云：「且站過一邊。」進云：「謝師答話。」師云：「杓卜聽虛聲。」問：「大開爐鞴鍛聖鎔凡，忽遇無背面漢來，如何鍛煉？」師云：「你從那裏來？」僧呈坐具，師云：「卻有背面了也。」進云：「和尚又恁麼去？」師便喝。問：「最初一句則不問，未審踏著箇甚麼？」師云：「半夜裏偷瓜。」問：「祖印全提，十方坐斷，報恩一句作麼生道？」師云：「我<span class='corr'>已</span>道過了也。」進云：「如何是報恩境？」師云：「梯子嶺頭雲翼翼，金車山下水潺潺。」進云：「如何是境中人？」師以拂子左右拂。進云：「如何是人中意？」師放下拂子良久。進云：「還有向上事也無？」師云：「有則有，未可與你道在。」僧禮拜云：「報恩一句重拈出，鐵眼銅睛不可窺。」師云：「多枝多葉。」乃云：「當陽顯露，人人鼻孔遼天；直截根源，箇箇腳跟點地。達磨西來，徒為往返之勞；神光斷臂，枉受辛勤之苦，所以道『言前薦得，屈辱宗風；句後承當，埋沒家寶』。恁麼則世尊說法四十九年，末後拈花道：『吾有正法眼藏、涅槃妙心，付囑飲光，廣令傳化，勿使斷絕。』且道傳箇什麼來？這裏會得，何須長期短期消磨歲月；如未委悉，老僧畫蛇添足與你諸人通箇消息。」驀豎拂云：「還見麼？若是不見，除卻你生來眼。」以拂擊案云：「還聞麼？若道不聞，除卻你生來耳。既見、既聞，聞又聞箇什麼？見又見箇什麼？老僧說到這裏，話頭也忘卻了，且道報恩一句又如何？」左右顧視云：「全憑一點無私力，報答四恩咸有餘。」維那云：「諦觀法王法，法王法如是。」下座。</p>
<p>師在荊溪磬山受請、陞座、辭眾，拈拄杖云：「一十五年成小搆，謝諸檀信護持心，別行一路暫時去，汝等堅修守寂岑；目視雲霄<span class='corr'>已</span>有年，酬恩報德不相關，而今帶水拖泥也，杖笠迎風過遠山。還有同起同倒者麼？出眾相見。」僧問：「法性如如無云來，從來普遍周沙界。即今和尚去耶？非去耶？」師豎起拄杖云：「你還識得這箇麼？」進云：「祖禰不了，殃及兒孫。」師便打，良久云：「雲本無心出岫，乘風縹緲於長空往來無礙；月非有意臨溪，趁水光含於四海映徹何窮。住也則心包太虛，無欠無餘；行也則道不虛應，有來有去。到這裏，事絕理絕，超古超今，去亦得、來亦得、行亦得、住亦得。」驀卓拄杖一下云：「都盧收在拄杖頭上，優游自在放曠逍遙。」喝一喝云：「既然如是，出門一句作麼生道？木人執板林間拍，石女含笙嶺外吹。」</p>
<p>到德清縣開封寺，鳴鄒蔡封翁請上堂，師云：「迷封曠劫，開悟剎那，不涉迷悟關頭，別通消息，試道一句看？」良久云：「至道無難，惟嫌揀擇，但莫憎愛，洞然明白。」以拂子指上云：「上是天。」復指下云：「下是地，高是山、淵是水，男是男、女是女，僧是僧、俗是俗，老是老、少是少，如何道得不揀擇底句？」驀擲下拂子云：「撲落非他物，縱橫不是塵。」便下座。</p>
<p>示眾，師云：「老僧今住箇破院子，多病，不能為汝等提持佛法兩字，賴土木瓦石為諸人轉大法輪，發諸人大機大用，切不得當面蹉過；若蹉過，只知事逐眼前過，不覺老從頭上來。」</p>
<p>師誕日，示眾：「幻住人間六十春，相逢未遇幾知音，虛懷祖印全提旨，遙望賢裔造詣深。幾度白雲空聚影，多番黃鳥亂啼聲，報恩今日重拈出，也道當生即不生。」</p>
<p>冬至示眾，師云：「夜來一片霜天冷，從此陽生日日長，箇裏不知誰著力，森羅萬象盡敷揚。大眾且道，敷揚箇什麼事？若會得，道將一句來看；如未會得，按下雲頭參究一回始得。珍重！」</p>
<p>示眾，舉圓悟禪師上堂云：「有句無句，超宗越格，如藤倚樹，銀山鐵壁。及至樹倒藤枯，多少人失卻鼻孔。直饒收拾得來，<span class='corr'>已</span>是千里萬里。只如未有與麼消息時，還透得麼？風煖鳥聲碎，日高花影重。」師云：「且喜佛果老人恁麼舉揚，真所謂萬世標榜，不唯見得古人徹頭徹尾親切處，以破時人支離穿鑿之窠窟也。何故？今時有一等漢，魔昧人家男女，膠柱鼓瑟，定要入他圈繢，道作麼生是有句，作麼生是無句，作麼生是如藤倚樹，作麼生是樹倒藤枯。逐句須要義解，合他杜撰，稍有不合處，便道你只會得箇有句，未會得箇無句。若到樹倒藤枯，句歸何處？猶隔遠在。諸人！還知古人建立法要處麼？如未知，當自看佛果老人言語，一一究明，方不隨群逐隊。雖然，若具箇金剛正眼，莫道看破他邪根種子這些圈繢，連老僧這些說話揚在一邊，圜悟老人這些說話亦揚在一邊，將古人恁麼葛藤亦拋向那邊更那邊。自家自有出身之路，一段本地風光，蓋天蓋地，豈肯把虛空分長、分短、分古、分今耶？到這裏還知落處麼？」良久云：「數聲清磬是非外，一箇閒人天地間。」</p>
<p>示眾，師云：「剛纔結制，俄爾半月矣！諸人曾將半月內，簡點於未結制前，是同是別底消息否？老僧每欲入堂，逼拶諸人做工夫，且思之此事，按牛頭喫不得草。記得先師幻有老人云：『真學道人，要人逼拶做工夫，是不濟事矣！』果爾，是按牛頭喫不得草，若是生死心切，教他放亦放不下。我這裏堂中也有久參底，也有一知半解底，也有纔入門底，也有懵然無知底，各各簡點做自<span class='corr'>己</span>本分工夫始得。昨夜執事等勉老僧與大眾說法，冷地裏仔細思量，有什麼法可說。」良久，驀出座，顧視左右云：「誰是欠少底那。」便下座。</p>
<p>檀越請小參，師拈香云：「這一瓣香，從祈遠唐居士信心中流出，爇向爐中，祝延慈父，當朝大堂，存憶大檀越壽浼。山僧舉揚，般若眾中還有知恩報德衲子，出眾相見麼？」僧問：「如何是奪人不奪境？」師云：「腳下踏黃泥。」進云：「如何是奪境不奪人？」師云：「頭頂破屋漏。」進云：「如何是人境兩俱奪？」師云：「老僧這裏，也無說法者，亦無聽法者。」進云：「如何是人境俱不奪？」師便喝，乃云：「驀劄相逢便舉揚，拈來無事不相當，至誠一念超情念，敢保無虞日月長。天地覆育，父母生成，人所共恩，誰能報答？直須看到父母未生<span class='corr'>已</span>前，親見一回，到這裏無恩不報、無德不酬，居士還委悉麼？不見當時陸亙大夫參南泉云：『肇法師道：「天地同根，萬物一體。」也甚奇怪。』泉指庭前牡丹云：『大夫！時人見此一株花如夢相似。』當時南泉大師雖具驅耕夫牛、奪饑人食底手段，未能令大夫慶快去。今日居士若問山僧：『天地同根，萬物一體。』」驀豎起拂子云：「都盧在這裏。」放下拂子左右顧視云：「者裏若還親見得，酬恩報德在其間。」</p>
<p>示眾，師云：「今朝臘月一，事事應當急，箇裏若茫然，看孔須著楔，莫待三十夜，手腳做不及。諸人還覺毛寒骨豎麼？切忌卜度。」便下座。</p>
<p>臘八日上堂，師云：「此一瓣香，從雙徑諸德齎來，要老僧拈向爐中，熏我釋迦老子鼻孔，為天下衲僧出氣。還有不甘者麼？」僧問：「世尊睹星悟道，今人見星為何不悟？未審過在甚麼處。」師云：「秖為不見。」進云：「爭奈庭前梅樹<span class='corr'>已</span>芳春。」師云：「你還聞麼？」僧便喝，師云：「再喝看。」進云：「恁麼則禮拜去也。」師云：「且放過你。」問：「上無佛道可成，下無眾生可度，世尊於此日成道，堪作什麼？」師云：「切忌眼花。」僧擬議，師便喝。問：「如來具五眼，睹明星是那一眼？」師云：「你這一問，是那一眼？」僧便喝，師云：「喝即不無，未具眼在。」僧復喝，師云：「一喝、兩喝後如何？」進云：「和尚請尊重。」師云：「闍黎不得造次。」乃拈拄杖云：「禪非解會，道絕功勳，妙體湛然，真機獨露，不可以心思，不可以意想，不可以言宣，不可以默照，不可以色見，不可以聲求，但一念回光，便同本有。恁麼則釋迦老子睹明星時見箇什麼來？者裏透得，頓越三祇、坐斷報化佛頭，隨時著衣、喫飯。還有向上一路，即今釋迦老子在什麼處？咦！在諸人眼睫毛上放光動地。只是不得動著，動著則三十拄杖。何故？不見道『丈夫自有衝天志，不向如來行處行』。」卓拄杖下座。</p>
<p>示眾，舉張無垢居士參楚明禪師問入道之要。明曰：「此事唯念念不捨，久久純熟，時節到來，自然證入。」復舉趙州柏樹子話，令時時提撕。士久之無省，謁善權禪師，問：「此事人人有分、箇箇圓成，是否？」善曰：「然。」士曰：「為甚麼某無箇入處？」善於袖中出數珠示之曰：「此是誰底？」士俛仰無對。善復袖之曰：「是汝底則拈取去，纔涉思惟即不是汝底。」士悚然。未幾，留蘇氏館一夕，如廁，以柏樹子話究之，聞蛙鳴釋然契入。有偈曰：「春天月夜一聲蛙，撞破乾坤共一家，正恁麼時誰會得？嶺頭腳痛有玄沙。」師云：「古人為道，決不敢造次，須是真參實悟，方自信自入，後來復見諸大老參證，至徑山與馮給事諸公議格物。慧曰：『公秖知有格物，而不知有物格。』士茫然，慧大笑。士曰：『師能開諭乎？』慧曰：『不見小說載，唐人有與安祿山謀叛者，其人先為閬守，有畫像在焉。明皇幸蜀見之，怒令侍臣以劍擊其像首，時閬守居<span class='corr'>陝</span>西，首忽墮地。』士聞頓領深旨，題不動軒壁曰：『子韶格物，妙喜物格，欲識一貫，兩箇五伯。』慧始印可。你看無垢既悟得乾坤共一家，因甚到者裏，自家茶飯又喫不下，且道利害在什麼處？這裏若會得，許你們參得祖師禪，若未會得，切不可將『之、乎、者、也』以當平生，自欺欺人。安知先覺不可欺者，況先輩大儒<span class='corr'>已</span>操戈入室，不肯甘自埋沒。今之衲子，一百箇倒有九十九箇略得些光景，便斷送一生矣！可惜！光陰易過，歲不久留，汝等珍重。」</p>
<p>示眾，師云：「今朝臘月十五，夜半搥鐘擂鼓，觀音入理之門，到此休教妄鹵。不妄鹵，五九四十五，五九四十五，窮漢街頭舞，不要舞春寒，途中猶更苦。」顧視左右且道：「坐家堂底又作麼生？」喝一喝云：「休瞌睡。」下座。</p>
<p>立春日示眾：「拶破泥牛遍界春，一回消息一回新；江山不改舊時色，指點諸人賞寂音。」</p>
<p>除夕小參，師云：「爆竹聲聲歷亂來，煙雲陣陣過蒼苔；老人兀坐山窗下，閒看梅花笑滿腮。還有道出常情者麼？」良久云：「天無蓋，地無載，萬象森羅，無在不在。春夏秋冬秖恁過，於中不知誰主宰？燈籠露柱最相親，佛殿山門咸頂戴，東村喫酒西村醉，笑倒張家王小妹，且道笑箇甚麼？一年四季好風流，此際分明都捉敗。」顧視左右云：「更有一事一發與諸人說破，今夜小盡各各圍爐喫茶去。」</p>
<p>元旦上堂，維那白槌云：「法筵龍象眾，當觀第一義。」師云：「看，滿天甘露灑濛濛，遍地森森點翠濃，佛法不須重舉似，大家齊唱太平風。有麼？有麼？」拈拄杖云：「如無，老僧自拈自弄去也。年年有箇新年頭，今日新年事事周，國泰民安無底事，道人林下自優游，山河大地也優游。」以拄杖作舞勢，卓下云：「拄杖子豈不優游耶！所以道『當堂顯示，只要知歸；擬議之間，白雲萬里。』」喝一喝云：「且道目前一句作麼生？殘雪<span class='corr'>已</span>消千嶂冷，和風纔起萬溪春。」驀擲拄杖下座。</p>
<p>示眾舉乾峰云：「舉一不得舉二，放過一著落在第二。」雲門出眾云：「昨日有人從天台來，卻往徑山去。」乾峰召維那云：「來日不得普請。」師拈云：「乾峰當時恰似誘人犯法，好與三十棒；雲門雖是見兔放鷹，亦是忘前失後。諸人到此，切不得放過乾峰。末後云『來日不得普請』底句，雖然如是，也是賊過後張弓。」頌云：「漁翁終日在灘頭，釣得金鱗始便休；放去收來風浪穩，坐看明月下滄洲。漫悠悠，千尺絲綸任意浮，活脫鰲頭驚卻餌，蘆花汀裏去藏舟。」</p>
<p>示眾，舉世尊九十日在忉利天為母說法，及辭天界下，時四眾八部俱往虛空界迎，有蓮華色比丘尼作念云：「我是尼身，必居大僧後見佛，不如用神力變作轉輪聖王，千子圍遶。最初見佛。」果滿其願。世尊纔見乃訶云：「蓮華色比丘尼，何得越大僧見吾？汝雖見吾色身，且不見吾法身。須菩提在巖中宴坐，卻見吾法身。」師拈云：「惜當時蓮華色比丘尼，未解世尊太煞慈悲，若解言下脫然。雖然世尊只說得如來禪，若撞著山僧，見他恁麼來，攔頭便棒，管教他變去不得。諸人還知落處麼？」良久云：「天共白雲曉，水和明月流。」</p>
<p>示眾，舉夾山云：「我二十年住山，未嘗舉著宗門中事。」一日有僧問：「承和尚有言，二十年住山，未嘗舉著宗門中事，是否？」山云：「是。」便掀倒禪床，山休去，師拈云：「報恩當時若作夾山，待這僧掀倒禪床時，但云：『今日卻被闍黎啟請。』看他眼目定動，劈脊便棒；何待明日普請掘一坑，令侍者請昨日問話僧來，云：『老僧二十年，只說無義話。』」師云：「支離不少。又云：『今請上座，打殺老僧，埋向坑中。便請！便請！上座若不打殺老僧，自著打殺，埋此坑中始得。』」師云：「雖用紅綿套子，亦令人不快。山僧若作這僧，但進前云：『某甲罪過。』轉身拂袖便行，何必潛去？諸人委悉麼？未會，更為汝等頌出賓主繇來：『未作家，遞相鈍置莫矜誇，箇中若具拿龍手，任爾風濤眼豈賒。』」</p>
<p>示眾舉石樓和尚，一日纔見龐居士來，便掩卻門云：「多知老翁，莫與相見。」士云：「獨坐獨語，過在阿誰？」樓便開門，纔出，被居士把住，云：「是師多知？是我多知？」樓云：「多知且置，閉門開門，卷之與舒，相較幾何？」士云：「秖此一問，氣急殺人。」樓不語。師云：「二大老驀劄相逢，如兩陣交鋒，不無勝負。至此石樓輸卻一籌。報恩當時若作伊，便道：『居士老老大大，猶作這箇話會。』待他道：『弄巧成拙。』又道箇：『恰是。』可不完局耶。」即為諸人總頌出：「兩陣交鋒果是奇，到頭嬴得這些兒；當場一著擬強弱，不避鋒鋩破禁圍。閑翫賞，弄旌旗，收得頭來把尾歸。咄！」</p>
<p>示眾，舉道吾因南泉云：「法身具四大否？有人道得，與他一腰褌。」吾云：「性地非空，空非性地，此是地大。三大亦然。」泉不違前言，乃與一腰褌。師云：「道吾與麼道，報恩則不與麼道，『性地本空，空非性地，一大如故，三大亦然。』且道與古人是同是別？若人簡點得出，還我一腰褌。有麼？有麼？」</p>
<p>示眾舉歸宗禪師泥壁次，白侍郎來參，宗便問：「君子儒？小人儒？」白云：「君子儒。」宗乃打泥拓一下，白遂過泥，師著語云：「俊哉！一是靈利。」宗接得便使。良久云：「莫便是快俊底白侍郎否？」師著語云：「假醉揚惺亦是探竿影草。」白云：「不敢！」宗云：「秖有過泥分。」師云：「當時侍郎將成萬仞之山，未進一簣之土。山僧若作侍郎，但應諾諾，云：『和尚亦莫壓良為賤。雖然要恁麼，君子儒也甚難得。』諸人還知二大老，龍象蹴踏非驢所堪麼？到這裏切不得放過。」良久云：「莫將無事為無事，往往事從無事生。」</p>
<p>元宵示眾：「一燈續焰百千燈，剔起眉毛繇未曾，照得心空及第處，方纔遠繼老南能。」</p>
<p>示眾，舉玉泉浩布禪，因東坡居士微服相訪，浩問云：「尊官何姓？」坡云：「姓秤，是秤天下長老底秤。」浩唾地云：「這一唾重多少？」坡休去。師云：「山僧若作東坡，便道：『猶未出定盤星在。』不使這老漢一唾，至今收不得。還有人收得麼？若收得也，許伊識分兩。」顧視左右頌云：「識得眉毛眼上頭，何須特地起戈矛；氣吞宇宙渾無礙，觸著風雷電捲收。意綢繆，漫看天涯一色秋，這裏若還親薦得，道人無事樂悠悠。」</p>
<p>解制上堂，師云：「春山青，春水綠，萬卉榮榮爭秀郁；三三兩兩出林巒，雲水悠悠自奔逐，途中驀撞鐵蛇橫，擬議遭他底塗毒。咦！諸人還過得麼？」僧問：「機關未動，杲日當空，撥轉之時，為什麼乾坤猶礙？」師云：「從黑漆漆地來。」僧喝，師云：「好一喝，且道落在甚麼處？」僧作掌勢云：「和尚猶欠掌在。」師拈棒，僧復喝，師亦喝，乃云：「九十日中眉毛廝結，從今<span class='corr'>已</span>去，兩眼橫開，爍破山河大地，箇中無去無來。」驀豎拄杖云：「三世諸佛從這拄杖頭上興慈運悲，歷代祖師從這拄杖頭上點化群迷，天下老和尚從這拄杖頭上指東話西。今日山僧一時捉敗，眾中還有不甘者麼？」喝一喝，卓拄杖云：「雲在嶺頭閒不徹，水流澗下太忙生。」下座。</p>
<p>幻有和尚忌日，師拈香云：「大明國裏這老漢，兒孫省地盡道：『今日是忌日，設供。』山僧則不然，正是老漢大解脫底時節。諸人還知落處麼？若知得落處也，許你們拈一分香。」便禮拜。</p>
<p>檀越請上堂，師云：「老僧自解制後，收起法幢，封卻法鼓，待汝等新建法堂，再與你們說幾句無義味話。不料，今日嘉定張居士數百里來得得設供，請老僧陞座，掀翻般若懺滌愆尤，還有超情離見者出眾，遞相酬唱。」僧問：「超情離見即不問，和尚向日道不盡底，今日請垂一語。」師云：「你那裏得者消息來？」進云：「瞞我不得。」師云：「早是瞞了也。」僧便喝，師亦喝，乃拈拄杖云：「罪從心起將心懺，心若空時罪亦空，箇裏了然塵垢盡，無邊障難悉消鎔。雖然如是，須如有向上一著，始得悄然突出難辨端倪，信手拈來豈容擬議。」驀豎拄杖云：「看，喚作拄杖則觸，不喚作拄杖則背。速道！速道！道得亦出不得建化門頭，道不得亦出不得建化門頭，且不落建化門一句作麼生道？」卓拄杖云：「三世諸佛亦如是，歷代祖師亦如是，天下老和尚亦如是，老僧亦如是，諸仁者亦如是，箇中有箇不如是者，好與三十拄杖。」復偈云：「解冤釋結總非難，只在當人一念間，剔起眉毛從此會，歸家樂業享餘年。」卓拄杖下座。</p>
<p>上堂，師云：「今晨菩薩誕生，為恒一芟染兼之南都諸友堅請陞座。」喝一喝云：「入山不畏虎兕，力士之勇也；入水不畏蛟龍，漁人之勇也；入林不畏佛祖機鋒，道人之勇也。衲僧家以何為勇麼？」僧問：「觀音此日出世，居士圓頂方袍，雖則人聖超凡，何異原來不隔。如何是全提不隔底句？」師云：「師姑原是女人做。」進云：「月出冰壺光照清虛之境，如何是先照後用？」師云：「闍黎退後看。」進云：「風來水面魚聞性海之波，如何是先用後照？」師云：「好與三十棒。」進云：「森羅顯煥以交輝，杲日當空而獨麗，如何是照用同時？」師喝，和聲便打。進云：「逢緣則事事皆真，就理而時時普應，如何是照用不同時？」師低頭良久。進云：「照用<span class='corr'>已</span>蒙師指示，如何是不涉照用一句？」師直上視云：「還見麼？」進云：「與麼則彈指頓超華藏界，箇中不動一毫端。」師云：「腳下看取。」乃云：「一塵不立猶在半途，截斷眾流尚居門外。且道到家一句作麼生？」顧視左右云：「觀音菩薩將錢買糊餅，放下手時原來是饅頭。到這裏，直得如天普蓋、似地普擎，耳裏藏得須彌山，眼裏著得四大海，方有語話分。恁麼則此人渾身坐在什麼處，委悉麼？數聲清磬是非外，一箇閒人天地間。」復偈云：「堂堂<span class='corr'>已</span>具丈夫相，就裏還教識得渠，今日分明親指示，不須回顧更躊躕。」卓拄杖下座。</p>
<p>四月八上堂，師云：「大千沙界，百億須彌，不動步而到，且道是甚麼人行履處？諸人還知麼？」問答不錄。師乃云：「自從放出拿雲手，隨波逐浪四十九，只為普利於群迷，月印千江隨人走。年年有箇四月八，人人盡稱生悉達，雲門跛腳老阿師，一棒拈來要打殺。報恩今日則不然，冷眼看來沒搕[打-丁+(天/韭)]，若將此語當禪宗，後代兒孫坑陷殺。咦！雲門大師來也。」左右顧視云：「還見麼？為汝諸人不唧溜，隱入拄杖子裏去也。喚作拄杖子，又是雲門大師；喚作雲門大師，又是拄杖子。這裏若分疏得下，釋迦老子還他釋迦老子，雲門大師還他雲門大師，拄杖子還他拄杖子，且道報恩老漢腳跟站在什麼處？」驀卓拄杖，喝一喝，下座。</p>
<p>示眾，師云：「老僧一夏來未曾舉箇佛法，若論佛法兩字也最難舉，記得當時藥山向手中書一佛字，問道吾：『是什麼？』吾云：『佛字。』出云：『這多口阿師。』據報恩，今日說藥山，只知他人多口，不知自<span class='corr'>己</span>多手。老僧恁麼批判，只見錐頭利，不見鑿頭方。諸人還知落處麼？若知落處，他日不得錯舉；不知落處，他日亦不得錯舉。珍重！」</p>
<p>上堂，維那擬白椎，林玹喝住，云：「待我問了話。」白椎問云：「昔日黃蘗道『大唐國裏無禪師』，如今大明國裏還有箇把麼？」師拈拄杖作打勢云：「看棒。」林便喝，師亦喝，林又喝，便轉身云：「不是狂兒多意氣，止因曾透上重關。」竟出。師喝一喝，林亦喝，遙聞維那<span class='note-inline'>(重白)</span>椎，林乃高聲云：「歎你娘底死氣。」師良久乃云：「一向灰頭土面，了無佛法判斷，若箇伶俐衲僧，當機不用打筭。更有麼？」復云：「資生貴圖求富，參禪貴圖求悟；求悟若似資生，箇箇成佛作祖。大小高峰末後兩句云：『咄！甜瓜徹蒂甜，苦瓜連根苦。』恰似首尾不相照。報恩則不然，資生何必求富，參禪何待求悟，這裏直下承當，人人本是佛祖。」喝一喝，卓拄杖云：「炎天汗流脊，解衣林下涼。」下座。</p>
<p>晚參，師拽杖入堂云：「今日有則因緣，不得不舉似大眾知道。報恩偶得二貓，林玹琇書記攜至方丈，問老僧云：『那一箇好？』老僧指琇左手底云：『遮箇好。』琇驀擲下而去，二貓皆洎死，老僧問旁人云：『死了耶？』移時，琇復入，老僧曰：『你又來。』乃趁出。琇曰：『老漢真箇無殺心。』至後，老僧出，貓猶放在地上，琇見更與一踏，貓亂輥。老僧赶進，琇<span class='corr'>已</span>從別路出，老僧拈棒直趁至門外打，眾皆集，琇轉身曰：『和尚也掙命。』老僧便打，琇約住作掌勢，老僧復抽杖打，琇拗折拄杖擲地歸寮，老僧復至寮外，高聲曰：『你不知鼠底害，只欲行祖師門下事。』琇在寮高聲答應曰：『說什麼祖師不祖師。』老僧曰：『與麼為甚踏殺貓？』琇曰：『和尚作這箇說話，入地獄如箭射。』老僧低頭入方丈。到這裏，老僧性命洎合不存。眾中有人代得一轉語，相救老僧麼？」箬庵出眾云：「大眾！和尚今日普請。」拂袖便出。師云：「過去了也。」林玹厲聲云：「箭去西天十萬里，猶在大明國裏擬議。」便退。師卓拄杖云：「雖然如是，不因漁父力，爭得見波濤。」</p>
<p>檀越請對靈小參，師以拂子打圓相云：「靈覺昭然不滯空，死生無異體元同，當年信有這般事，覿面相呈達此宗。」喝一喝云：「還會麼？其或未然，與你別資淨路，無沉中陰以遲疑，直捷一路到蓮池，上品菩薩為伴侶，拋卻人間五濁泥。」驀擲拂子。</p>
<p>示眾，舉大慧禪師上堂，舉須菩提巖中宴坐，諸天雨華讚歎，尊者曰：「空中雨華讚歎者是何人？」天曰：「我是梵天。」尊者曰：「汝云何讚歎？」天曰：「我重尊者善說般若。」尊者曰：「我於般若未曾說二字，云何言善說？」慧喝一喝云：「當時若下得這一喝，非但塞卻梵天口，亦乃一千年後免被徑山簡點。」天曰：「尊者無說，我乃無聞，無說無聞是真般若。」慧又喝一喝云：「當時若下得這一喝，非但塞卻須菩提口，亦乃二千年後，免被徑山簡點。且道徑山還有遭人簡點處也無？」自云：「有甚麼處是遭人簡點處？不合多口。」師云：「徑山老人如箇築漏洞底一般，恰是築著空生、梵天二漏洞，且道自家漏洞還曾築著也未？諸人若築得著，道將一句來。」良久云：「不見道『不合多口』。」便下座。</p>
<p>示眾，師云：「今朝七月一，秋風漸漸急，若是箇中人，不用重重說，他人難用力，須教自打徹。大眾！且道打徹箇什麼？」驀豎拂子云：「八角磨盤空裏走，露柱懷胎笑點頭。」下座。</p>
<p>檀越請對靈小參，師云：「世尊時，七賢女遊尸陀林，見一屍，一女指云：『屍在這裏，人向甚處去？』一女應云：『作麼作麼？』其時諸姊皆悟無生，即今智常楊氏，其人不在其靈在，此老僧恁麼舉揚，還悟也未？其或未然，更與你別通消息。」偈云：「大千沙界一靈知，無滅無生無所拘，這裏若還親薦得，蓮邦托質定無疑。」</p>
<p>示眾，舉翠巖真禪師，因黃國博問百丈：「華長老既是百丈，為什麼卻短小？」華云：「今日好天晴。」黃不契，卻請真代語結緣。真云：「且問將來。」黃再問，真云：「須彌南畔把手同行。」黃佇思卻問：「意旨如何？」真云：「蚊子上鐵牛。」黃又佇思云：「不會，請和尚為某甲說。」真云：「你離卻妻子來，我與你說。」黃云：「秖如和尚還行得麼？」真云：「上藍寺裏送客，一日行百十遭。」師云：「大小國博恁麼見解，意欲勘驗諸方，未到你在。山僧今日也是扶強不扶弱，眾中要箇扶弱不扶強底，出來代他一轉語看。若代不得，切忌草草看古人因緣，正如蚊子上鐵牛。」頌云：「三擒三放不知歸，陸地行舟未可為，箇裏要知端的意，還他真正作家兒。」</p>
<p>唐祈遠、聖俞暨公巽昆季等眾居士請祝壽注堂，師拈拄杖云：「香雲繚繞娑婆界，瑞氣遙騰四大洲，箇裏了然無別事，酬恩報德一毛頭。山僧一秋困倦，拄杖子今日[跳-兆+孛]跳出來，令山河大地，草木叢林，森羅萬象，情與無情，齊唱無生曲，祝憲宰存憶翁壽，三世諸佛立地聽，諸人還委悉得麼？若委悉得，令彼合門眷屬，令子賢孫，歡喜歸憑三寶，各各自修自證。所以道『悟則事同一家，迷則萬別千差，到遮裏，若欲識得佛境界，當淨其意如虛空』，遠離妄想及諸取，令心所向皆無礙。心既無礙事亦無礙，事既無礙理亦無礙，事理無礙事事無礙，事事無礙如意自在。」舉拄杖云：「拄杖子豈不逍遙自在。」作書勢云：「要把南山寫君壽，漫將東海作書池。」卓拄杖下座。</p>
</div>
<p class='juan'>天隱和尚語錄卷一終</p>
</div><!-- end of div[@id='body'] -->
</body></html>