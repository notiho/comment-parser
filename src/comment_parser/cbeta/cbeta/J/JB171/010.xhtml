<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>天隱和尚語錄卷十</p><p class="byline">嗣法門人通問等編</p>
<div class='div-other'><a id='mulu25' />
<p class='h1'>頌古</p>
<div class='div-orig'><p>舉臨濟三玄三要。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>第一玄。一字不加畫，分明是箇賊。咄咄咄！咄處且最毒。</div>
</p><p style="text-indent:0em" class="lg-abnormal"><div class='lg-row'>第二玄。快手何曾先，撒沙井撒土。露露露！露出娘生褲。</div>
</p><p style="text-indent:0em" class="lg-abnormal"><div class='lg-row'>第三玄。一曲江村岸，風月隨時看。收收收！收去箇中流。</div>
</p><p style="text-indent:0em" class="lg-abnormal"><div class='lg-row'>第一要。驀地忽一笑，笑倒須菩提，攙起迦葉老。</div>
</p><p style="text-indent:0em" class="lg-abnormal"><div class='lg-row'>第二要。袖裏箇金圈，拈出是莖草，瞬目牛吞了。</div>
</p><p style="text-indent:0em" class="lg-abnormal"><div class='lg-row'>第三要。伸縮誰能照？隻手握雙拳，打得虛空叫。</div>
</p></div>
<div class='div-orig'><p>又舉三玄：</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>第一玄。不磨古鏡<span class='corr'>已</span>多年，光吞萬象無痕跡，雨打風吹不值錢。</div>
</p><p style="text-indent:0em" class="lg-abnormal"><div class='lg-row'>第二玄。千奇萬妙在言前，一擒一縱分明處，著著拈來絕正偏。</div>
</p><p style="text-indent:0em" class="lg-abnormal"><div class='lg-row'>第三玄。眼上眉毛尖又尖，從教剔起人人薦，切莫遲疑落二三。</div>
</p></div>
<div class='div-orig'><p>舉臨濟四喝。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>金剛寶劍倚天寒，喝下分明邪正看，擬議直教心膽喪，鋒鋩纔犯髑髏乾。</div>
</p><p style="text-indent:0em" class="lg-abnormal"><div class='lg-row'>金毛踞地露全威，哮吼從他百獸危，電捲風馳山嶽裂，管教聲動震如雷。</div>
</p><p style="text-indent:0em" class="lg-abnormal"><div class='lg-row'>探竿影草露鋒鋩，真偽何曾得掩藏？喝裏如同明鏡現，自分妍醜見乖張。</div>
</p><p style="text-indent:0em" class="lg-abnormal"><div class='lg-row'>一喝全收萬喝宗，幾人悟得到心空？諸方錯有商量者，莫待臨機落下風。</div>
</p><p style="text-indent:0em" class="lg-abnormal"><div class='lg-row'>一喝不作一喝用，探竿影草隨處弄，若是金毛獅子兒，翻擲之機風雷動。<span class='note-inline'>(總頌)</span>。</div>
</p></div>
<div class='div-orig'><p>舉臨濟四照用。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>電光影裏見尤難，及至針錐轉不堪，若得英靈獅子子，擲機用在照先前。</div>
</p><p style="text-indent:0em" class="lg-abnormal"><div class='lg-row'>白棒臨頭殺活機，轉身吐氣見遲遲，絲綸漫擲鉤頭餌，任爾風波柄<span class='corr'>已</span>持。</div>
</p><p style="text-indent:0em" class="lg-abnormal"><div class='lg-row'>和聲便打絕商量，明月清風豈覆藏？若是祖師門下客，通身拶碎也承當。</div>
</p><p style="text-indent:0em" class="lg-abnormal"><div class='lg-row'>或時風雨或時晴，果爾知音不用聽，堪笑時人無理會，錯將孤境向人吟。</div>
</p></div>
<div class='div-orig'><p>舉臨濟四賓主。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>賓中賓。綠水青山向外尋，秖因未具參方眼，縱遇知音不識人。</div>
</p><p style="text-indent:0em" class="lg-abnormal"><div class='lg-row'>賓中主。四海遨遊無所倚，回頭卻望故鄉關，及至歸來兩目瞽。</div>
</p><p style="text-indent:0em" class="lg-abnormal"><div class='lg-row'>主中賓。應機接物莫沉吟，打風打雨天然在，無論高低一樣平。</div>
</p><p style="text-indent:0em" class="lg-abnormal"><div class='lg-row'>主中主。坐斷乾坤令行矣。何須要假庫中刀，太平不用將軍致。</div>
</p><p style="text-indent:0em" class="lg-abnormal"><div class='lg-row'>杖藜行處萬峰低，勘破諸方獅子皮，收拾蒲團疊雙足，免教空費老婆癡。<span class='note-inline'>(賓看主)</span></div>
</p><p style="text-indent:0em" class="lg-abnormal"><div class='lg-row'>入廛垂手吾家事，種草須教百劫來，箇裏一些湊不著，面前猶隔萬重臺。<span class='note-inline'>(主看賓)</span></div>
</p><p style="text-indent:0em" class="lg-abnormal"><div class='lg-row'>驀劄相逢曲調高，知音不用更推敲，橫行直入千峰外，老遠歸來不憚勞。<span class='note-inline'>(主看主)</span></div>
</p><p style="text-indent:0em" class="lg-abnormal"><div class='lg-row'>水中撈月妄心高，卻被舟人又刻刀，孤負<span class='corr'>己</span>靈何日醒，可憐賓主轉徒勞。<span class='note-inline'>(賓看賓)</span></div>
</p></div>
<div class='div-orig'><p>舉臨濟四料簡。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>有時奪人不奪境，蓋覆將來風雷陣。若然不透這重關，猶隔煙雲千萬嶺。</div>
</p><p style="text-indent:0em" class="lg-abnormal"><div class='lg-row'>有時奪境不奪人，輕輕撥去眼中塵，從斯剔起眉毛也，拋擲大千沒處尋。</div>
</p><p style="text-indent:0em" class="lg-abnormal"><div class='lg-row'>有時人境兩俱奪，白棒臨頭天地黑，轉身無路暗慚惶，打失娘生面方徹。</div>
</p><p style="text-indent:0em" class="lg-abnormal"><div class='lg-row'>有時人境俱不奪，權實並行非一橛，四海遨遊未識伊，而今點出家常訣。</div>
</p></div>
<div class='div-orig'><p>舉雲門三句。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>函蓋乾坤體自然，箇中原不著毫端。虛空一口能吞盡，放出三千及大千。</div>
</p><p style="text-indent:0em" class="lg-abnormal"><div class='lg-row'>截斷眾流非解悟，何容擬議落言詮？饒他佛祖親傳受，到此還須用鐵鞭。</div>
</p><p style="text-indent:0em" class="lg-abnormal"><div class='lg-row'>隨波逐浪趁風遊，月下垂鉤放小舟，識得句中消息子，回頭不住在中流。</div>
</p></div>
<div class='div-orig'><p>舉古意句四。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>有時意到句不到，月隱雲中難普照。森羅萬象亂如麻，指點烏能得分曉？</div>
</p><p style="text-indent:0em" class="lg-abnormal"><div class='lg-row'>有時句到意不到，攢華簇錦無邊表。撞著無位老真人，拶破不直一莖草。</div>
</p><p style="text-indent:0em" class="lg-abnormal"><div class='lg-row'>有時意句兩俱到，坐斷乾坤光晃曜，拈來一字足為奇，物物頭頭隨處了。</div>
</p><p style="text-indent:0em" class="lg-abnormal"><div class='lg-row'>有時意句俱不到，扶墻摸壁向外討，驀然撞著自家底，方始知羞免顛倒。</div>
</p></div></div>
<div class='div-other'><a id='mulu26' />
<p class='h1'>機緣</p><p>師掩關嶺，南顧九疇，太史訪問。如何是奪人不奪境。師云。白雲封我圓光戶。恰似無人坐室中。如何是奪境不奪人。師云。風送白雲歸洞去。秖留一箇野僧閒。如何是人境兩俱奪。師云。了知四大原非我。白雲聚散本無蹤。如何是人境俱不奪。師云。幾度白雲來伴我就裏和衣帶月眠。</p>
<p>僧參。云：某甲如今看十方世界總是一條拄杖。師笑云：十方世界總是一條拄杖。拍椅子云：我這椅子也是你拄杖。云：是。師云：被老僧坐卻時，汝作麼生？僧擬開口，師振聲一喝，僧擬議。師云：蒼天！</p>
<p>僧問：古人如何得出世。師云。你見過古人那。云。和尚瞞某甲。師云。是汝瞞我。云某甲曾問幻也。和尚他說古人不掛一絲毫。師云。你信得過麼。云信。師云。豈不是汝瞞我。僧作禮。師云。你向後那裏住。云。隨緣住山去。師云。古人道。山不是山。你向那裏去住。僧擬開口。師振聲一喝。僧云。既山不是山。和尚向什麼處住。師云。拄杖在手。好與三十棒。</p>
<p>普門領眾，訪師茶次，門云：如何不喫茶？師云：喫。門云：你沒有。師舉茶甌示之。門云：這是我底。師以茶驀面潑，云：是你底？是我底門。無語。齋罷，門云：世間人如放鷂子見風勢大不要放。師云：不然。門云：怎麼不然？師云：設若放起時風大，如何？門云：了。師云：亦不然。門云：怎麼不然？師云：何不道收起索子？門又無語。</p>
<p>一居士家壁上貼戒殺二字，下豎刀杖。有僧問士云：既戒殺，何故又畜殺生之具？士云：此非殺生之具、殺人之具也。其僧不肯。士乞師代一轉語，師云：喚作殺生之具，入地獄如箭射。士喜躍稽首。</p>
<p>僧參。師云。你尋常作什麼。云提誰字。師云。我這裏誰字也無。僧云。和尚誰字也不立。師云。又恁麼去也。</p>
<p>僧問：生死不明，乞師開示。師云：我也不明。云：願和尚慈悲。師云：你將生死來，我為你開示。云：生不知來處，死不知去處，豈非生死？師云：又道不明？僧禮拜。</p>
<p>僧問：作家相見事如何？師云：誰是作家？僧擬開口，師與一掌；僧復擬進語，師震聲一喝，僧禮拜。師搊住云：會得禮拜會，不得禮拜。僧無語。師拓開云：虛頭漢！</p>
<p>僧參。師問：甚處來？云：雲門來。師云：我聞雲門安五百單，是否？云：是。師云：你在五百單內？五百單外？云：在五百單內。師云：既在五百單內，你來那邊？缺了云：這邊卻不缺。師呵呵大笑。</p>
<p>知有問：如何是奪人不奪境？師云：空山無有人，唯是水流聲。如何是奪境不奪人？師云：獨步單瓢杖，千山絕點塵。如何是人境兩俱奪？師云：默坐空王殿，燈殘月更沉。如何是人境俱不奪？師云：闍黎問話處足下是。雲岑有禮拜。</p>
<p>一尼初出家，師問云：為什麼出家？尼云：為自身。師云：為自身，何得棄了老公？尼云：雲中影子。師將雙手拋後云：更道來。尼云：心不思，念不動。師云：心不思念不動，誰著你說？尼便喝。師云：千喝萬喝後如何？尼罔措，師打出。</p>
<p>慧法主講八識規矩，師問云：聞汝精八識義，是否？主云：是。師云：六祖大師道：大圓鏡智性清淨，平等性智心無病，妙觀察智見非功，成所作智同圓鏡。五八六七果因轉，但轉其名無寔性。若於轉處不留情，繁興永處那伽定。只如大圓鏡，唯在第八識上顯是總顯主云：第八識顯。師云：即今除卻你眼、耳、鼻、舌身意、六識，大圓鏡在什麼處轉？主擬開口，師搖手云：不是！不是！主無語。</p>
<p>僧問：如何是賓中賓？師云：看月隨流水。如何是賓中主？師云：巖岑獨步來。如何是主中賓？師云：坐下白雲深。如何是主中主？師云：虎豁生頭角。僧禮拜。</p>
<p>普聞參，問：萬里浮雲成一片磬，山聲遍是如何？師打一下聞云：恁麼則風歸野嶽水面波生。師又打，聞佇思。師云：會麼？聞展兩手。師大笑。次日求名起號，師更普聞，號聞，云：既是普聞，還有什麼不到處？師云：今日事作麼生聞？云：重川碧落天開曉，野老謳歌惜寸陰。師噓一聲，聞擬議，師云：禮拜著聞。云：劍號巨闕，珠稱夜光。師展兩手聞禮拜云：信受奉行。一日，冒雨到問：磬山：佛法即不問，拖泥帶水事如何？師垂拂云：者是汝分中事。陽踼拂子。師云：再犯不容聞禮拜。</p>
<p>僧問：如何是觀音入理之門？師以拄杖敲庭柱顧視僧云：聞麼？云：聞。師云：這便是觀音入理之門。僧無語。師云：會麼？云：不會。師云：識得不會，更好。</p>
<p>僧問：如何是體中旨？師云：一塵不染。如何是用中旨？師云：運水搬柴。如何是句中旨？師云：大蟲吞卻虛空耳。如何是玄中旨？師云：石女披襟攜小子。如何是旨中旨？師喝一喝，云：言外<span class='corr'>已</span>知歸，不用頻頻舉。</p>
<p>僧參。問：遮一著子，人人本具，箇箇不無，因甚有種種差別。師云。你見那裏是差別處。云也有喫棒底。也有不喫棒底。師展手云。棒在那裏。僧禮拜。</p>
<p>直方參問：無夢、無想、無見、無聞，正睡著時，主人公在甚麼處？師云：知無夢、無想、無見、無聞聻？云：不會。師云：不會最親切。直禮拜。</p>
<p>問：皓月常明，為甚麼偏多圓少？師云：時序不同。問：長江可竭，為什麼淵底難窮？師云：探竿短在。問：四大本空，為什麼饑寒難忍？師云：急救去。問：草木無情，為甚麼花開花落？師云：莫作兩橛會。進云：四處<span class='corr'>已</span>蒙師指示，言前一句是如何？師云：禮拜著。</p>
<p>尼參。問：如何是大事因緣？師豎起如意云：會麼？尼云：不會。師云：唯此一事實，餘二則非真。云：如何是唯此一事實？師復豎起如意。尼云：實不會。師云：參取去。</p>
<p>慧生居士問：如何是格物？師拈香爐云：會麼？士云：不會。師云：昔日張無垢問大慧云：如何是格物？慧云：汝但知格物，而不知物格。無垢便悟去。士云：如何是物格？師云：若無物格，爭能格物？</p>
<p>山茨侍次。師舉四藏鋒句問云。如何是就理藏。鋒茨云。梁皇殿上道不識。如何是就事。藏鋒云。今朝雨落地不乾。如何是理事俱藏鋒。云。行不出戶坐不當軒。如何是俱不涉理事。藏鋒云。八角磨盤空裏走。師云。此四轉語足繼先覺。雖然也是搕七搭八。</p>
<p>僧問：如何是臨濟旨？師云：怒雷掩耳。如何是溈仰旨？師云：光含秋月。如何是法眼旨？師云：千山獨露。如何是曹洞旨？師云：萬派朝源。如何是雲門旨？師云：乾坤坐斷。</p>
<p>僧問：臨濟大師道。第一句中薦得，堪與佛祖為師。如何是第一句？師云：覿面春風和氣，眉分八字縱橫。進云：第二句中薦得，堪與人天為師。如何是第二句？師云：揭開雲裏月，休向暗中行。進云：第三句中薦得，自救不了。如何是第三句？師云：言中有響知歸，不免借他家路。</p>
<p>箬庵入室呈頌云：千玄萬妙隔重重，箇裏無私總不容。一種沒絃琴上曲，寒崖吹落五更風。師接覽云：玄妙即不問汝，如何是不隔底句？庵擬開口，師便打。復示頌云：千波萬浪隔重重，識得源頭處處通。根境脫然全體用，拈來物物始從容。</p>
<p>章格庵居士問：如何是格物道理？師以扇擊禪床云：會麼？士云：不會。師云：不會，將甚麼做文字？士陳註文。師云：這是朱子底格物，如何是居士底格物？士無語。一日，入山訪師，復問云：如何是格物底至理？師以拄杖敲松樹云：會麼？士云：莫便是香嚴擊竹意，師便打，士一笑，師收拄杖亦笑。</p>
<p>聖淨侍師次，師舉九峰不肯首座話，問云：為甚麼當時九峰不肯首座？淨云：某甲若在九峰處會，則知首座未是。師云：你離卻九峰道一轉語看。淨云：若道得一轉語，亦落九峰位下。師震威一喝，淨禮拜。</p>
<p>省庵看經次，師召至法堂，指石磉云：今日這箇與你說法了也。僧云：未審說甚麼法？師云：天地同根，萬物一體。會麼？云：不會。師顧箬庵云：你代得他一轉語麼？庵云：某若作省。庵便禮石磉三拜。師云：恁麼許汝看得經。</p>
<p>山茨請益，三玄三要。問：如何是第一玄？師云：坐卻白雲終不妙。如何是第二玄？師云：拈過案山來與你道。如何是第三玄？師云：露柱沿街走，燈籠笑滿腮。進云：三玄<span class='corr'>已</span>蒙師指示，三要乞師再垂慈。如何是第一要？師云：鐵牛橫古路。如何是第二要？師云：撞倒須彌峰。如何是第三要？師云：金鞭打入，藕絲竅茨。禮拜。</p>
<p>僧問：十方世界是沙門一隻眼，父母未生前眼在甚麼處？師良久，僧無語。師拈拂子僧云：這是拂子。師云：汝只見拂子，且不見眼。</p>
<p>僧琇石參禮起，打一圓相，師云：這瞎漢！石便喝，師亦喝。石云：恁麼則石磬音嘹喨，聾人耳更聞。師云：看腳下。石又喝，師拈棒，石便禮拜。</p>
<p>僧問：玄沙道：用處不換機。如何是用處不換機？師舉茶甌云：這箇只好喫茶。</p>
<p>僧問：山河大地盡世界是父母未生前。本來面目如何？師云。汝轉山河大地。作自<span class='corr'>己</span>則易轉。自<span class='corr'>己</span>作山河大地則難。僧云。山河大地盡是自<span class='corr'>己</span>。何處更著自<span class='corr'>己</span>？師擊案云：我打這裏，你卻不痛。我打你卻痛，你作麼生會？僧無語。師云：參。</p>
<p>箬庵問：疑情不起時如何？師云：汝見甚麼道理？進云：言一物即不似。師云：又疑箇什麼？進云：古人道：似鏡長明，喚什麼作鏡？師云：真常流注。進云：這是學人疑情邊事。師云：你還見鏡中有物麼？進云：鏡中既無物，為甚麼打破鏡？師云：為無一物。進云：打破鏡來時如何？師云：處處無蹤跡。進云：古人為甚麼又拈搥豎拂？師云：處處無蹤跡。庵便禮拜。</p>
<p>僧問：曹山送褲與庵主話，如何是娘生褲？師舉足示之。進云：娘未生時如何？師云：汝在未生時問來。</p>
<p>僧問：如何是法身邊事。師云。黑漆桶。如何是法身。師云。爛東瓜。如何是法身向上事。師云。三家村裏洒帘子。如何是出格句。師云。獨腳蟹。</p>
<p>僧問：如何是理藏鋒？師云：虛空撲落地。如何是事藏鋒？師云：湖州蘿蔔、宣州薑。如何是理事藏鋒？師云：有水皆涵月，無花不帶春。如何是俱不涉理事藏鋒？師云：無手人行拳。</p>
<p>僧問：古人道：既是師子兒，為什麼被文殊騎？師云：理能伏人。</p>
<p>僧結破地獄印呈，師問云：舌印心三處俱用紅色[口*紇]哩字，如何？一處放光？乞和尚說破。師云：放下印子與汝道。僧放開手。云：如何得破？師云：破了也。</p>
<p>僧參。問：喚作一物即觸，不喚作一物即背時如何？師云：汝喚什麼作物？僧云：目前法法。師云：觸。僧不進語。師云：會麼？僧云：不會。師云：背。僧無語。師云：喫茶去。</p>
<p>僧問：生滅滅<span class='corr'>已</span>，寂滅為樂。如何是寂滅？師云：今朝雨落階前濕。</p>
<p>僧參。問：萬法歸一佛殿前，露柱歸向什麼處？師云：你將露柱來，我與你歸。僧云：不會。師云：不會恰好。僧沉吟。師與一掌，僧無語。師良久云：道！道！僧又無語。</p>
<p>僧問：如何是函蓋乾坤句？師云：吞吐虛空。如何是截斷眾流句？師以拄杖畫一畫，云：吽。如何是隨波逐浪句？師云：水上搵葫蘆。</p>
<p>僧問：虎以肉為命，為甚不食其子？師云：有愛在。</p>
<p>僧問：如何是先照後用？師云：汝多少年紀。如何是先用後照？師云：放你三十棒。如何是照用同時？師顧僧一喝。如何是照用不同時？師全身靠倒禪床。</p>
<p>僧問：恁麼也不得，不恁麼也不得，恁麼不恁麼總不得，意旨如何？師云：恁麼也得，不恁麼也得，恁麼不恁麼總得。僧云：如何是恁麼？師向下兩步。云：如何是不恁麼？師復向上兩步。云：如何是恁麼不恁麼？師據坐，僧禮拜。</p>
<p>僧豎拳問云：請問和尚這箇是緣會，如何是性空？師云：我道是性空，不是緣會。僧云：爭奈有這箇在。師驀頭一棒，僧無語。師云：立地死漢。</p>
<p>僧問：如何是臨濟大師面目？師顧視云：瞎漢！僧云：請和尚別道。師震聲一喝。</p>
<p>僧問：如何是第一玄？師：以手打圓相。如何是第二玄？師云：妙句不能傳。如何是第三玄？師云：其中絕正偏。</p>
<p>問：如何是第一要？師云：月出長空笑。如何是第二要？師云：雨打松梢叫。如何是第三要？師云：木人鼓掌，頂門眼開。</p>
<p>箬庵呈頌末云：夜半露柱相逢橫吹，無孔鐵笛。師覽畢，問云：露柱還有口麼？庵云：熾然常說。師云：也則道得一半。庵云：和尚又如何？師云：此問復何來？庵於言下有省。次日入室呈似，師云：汝見處作麼生？庵云：直下如團火相似。師云：不得燒卻眉。毛庵便喝。師云：燒卻了也。庵云：看這老漢一場敗闕。便出。</p>
<p>僧問：如何是法身邊事？師云：開口便錯。進云：如何是法身？師云：動念即乖。進云：如何是法身向上事？師豎起拳。進云：如何是出格句？師云：掛角羚羊。</p>
<p>僧參。問：踏破千峰來，請師指示。師云：既踏破千峰，你向那裏下腳。僧云：今日親到磬山。師云：磬山是山，不是山。僧云：踏破了也。師震聲一喝，僧禮拜。</p>
<p>僧問：月白風清時如何？師云：涼颼颼地。僧云：請和尚別轉一語。師云：再問來。僧云：月白風清時如何？師云：涼颼颼地。</p>
<p>僧問：大千和尚三關語云：山中猛虎，以肉為食，云何不食其子？師云：是親必顧。問：虛空無向背，云何有東西南北？師云：切忌回頭轉腦。問：飲乳等四大海水，積骨如毘富羅山，那箇是最初父母？師云：養子方知。</p>
<p>僧問：華開碧岫山粧面，月印寒潭水畫眉即不問，如何是本來面目？師云：直下看。僧云：看破了也。師云：看破箇甚麼？僧便喝，師便打，僧禮拜。</p>
<p>僧問：如何是句到意不到？師云：言言見諦，步步迷蹤。如何是意到句不到？師云：只在舌尖頭，盡力吐不出。如何是意句俱到？師云：有時獨倚庭欄上，閒看梅開三五枝。如何是意句俱不到。師云：落花流水去，空負浪遊人。</p>
<p>栖蓮問：某甲途中得個消息，呈似和尚。師云：試道看。蓮云：踏破澄江，一迴摸鼻。師云：摸後如何？云：通身洪汗冷如冰。師云：未在，更道。蓮喝一喝，師便打。</p>
<p>僧問：如何是黑白未分時事？師云：你未開口時如何？僧擬議，師便打。僧云：分後如何？師復打。</p>
<p>僧問：如何是某甲安身立命處。師云：你從那裏來？僧擬議，師便喝。</p>
<p>僧問：世尊明星意旨如何。師云。黑裏白。</p>
<p>僧問：百尺竿頭，如何進步？師云：向後看。僧云：某甲不會。師云：近前來。僧無語。</p>
<p>僧問：做工夫：如何是下手處？師直視云：穿衣喫飯，屙矢放尿，還信得及麼？僧云：信得及時如何？師云：信得及，當下是。僧擬議，師云：擬議即差。僧禮拜。師震聲云：還我信得及底句來。僧無語。師云：卻信不及在。</p>
<p>同雲問：如何是接物利生句？師云：你近前來，向汝道。雲擬進，師便打。雲禮拜云：恁麼則恩大難酬。師云：向後看。云：向後又作麼生？師云：接物利生。</p>
<p>印乾一日，有省，入室，呈偈云：父母未生前，本來無一物。通身是口兮，向人說不出。師云：既通身是口，你身子在甚麼處？云：沒藏身處。師云：你口聻？云：口亦了不可得。師云：二俱不可得，畢竟作麼生？云：卻請和尚道。師便喝，乾禮拜。師示偈云：看得身心一物無，此中端的不糊塗。當陽一喝能擔荷，道在目前何所圖？</p>
<p>僧問：如何是佛眼法眼。師舉拂示云。你喚作拂子。不喚作拂子。云總不要。師云。蹉過佛眼。法眼了也。云也無藏處。師云。明知你按著死蛇頭。進云。活處又從那裏來。師云。待死蛇頭發現始得。</p>
<p>僧問：大地一隻牛。未審鼻孔在甚麼處？師云：在你眼裏。僧云。和尚被某甲牽。師云。穿卻你眼睛了也。</p>
<p>林玹問：古人十智同真。請師曲垂方便。師云。老僧今日勞倦。云。乞師不吝。師云。試問看。云千形揉雜。萬象森羅。作麼生同一質。師云。不用巧安排。云。會權歸實而五千退席。拈花別傳而百萬遲疑。作麼生同大事。師云迷。悟同源云。此坐彼立之不一。太孤太奢之各殊。作麼生總同參。師云。高低普應云。人心之不同。猶如人面。作麼生同真志。師云。曲不藏直。云。南人惡熱。北人畏寒。作麼生同遍普。師云。寒時寒殺你。熱時熱殺你。云。黃菊經霜綻紅葉趁風飄。作麼生同具足。師云。枯者從他枯。茂者從他。茂云。一家懽喜一家憂。作麼生同得失。師云。出得得失來與你道。云揖讓而鳥獸咸若。征誅而血流漂杵。作麼生同生殺。師云。仁者能好人能惡人云。百舌千聲殊唇異口。作麼生同音吼。師云。未開口時其聲如雷。云。各家門各家戶。作麼生同得入。師云。知出便知入。云。十智<span class='corr'>已</span>蒙師指示。汾陽當時說到這裏舌頭拖著地。和尚還肯道與甚麼人同得入。師云。東村王大姐。云。與阿誰同音吼。師便喝云。作麼生是同生殺。師云。好與三十棒。云甚麼物同得失。師云。拄杖子今日[跳-兆+孛]跳。云阿那箇同具足。師云。石敢當。云是甚麼同遍普。師云。夜半正明。云何人同真志。師云。波斯嚼鐵。云孰能總同參。師云。山河大地。云。那箇同大事。師云。孟八郎漢。云何物同一質。師云。腳下草鞋。云恁麼則澄潭不礙蛟龍舞。笑殺看椿搖櫓人。師云。一輪明月照。萬影碧潭空。林云。箇中能有幾人知。便禮拜。</p>
<p>僧問：如何是奪人不奪境？師云：野渡無人舟自橫。進云：如何是奪境不奪人？師云：打破蔡州城。進云：如何是人境兩俱奪？師云：一人發真歸源，十方世界悉皆消殞。進云：如何是人境俱不奪？師以拂指云：目前是甚麼？僧禮拜。</p>
<p>直方問：如何是一喝不作一喝用？師笑云：你氣急那？直云：不會。師云：豈不聞古人以一喝分五教乎？直釋然隨問云：昔日臨濟問黃檗：佛法的的大意，為什麼不喝便棒？師云：你作棒會麼？直云：未審作什麼會？師云：你作喝會麼？直便出。師云：且緩著直轉身呈。頌云：一喝如珠處處圓，千差萬別一時全。痴人不解先宗旨，徒把虛空亂鑿穿。師震聲一喝，直便禮拜。</p>
<p>同雲入室云：某甲得箇歇處。呈偈云：閃爍紅光影，吾身覺自輕。古今無變易，元來沒處尋。師云：既沒處尋，又道得箇歇處。進云：古今無變易。師云：即今聻？雲便喝，師便打。</p>
<p>僧問：客散堂空為什麼賓主歷然。師云。那裏得這箇消息。問佛真法身猶如虛空。虛空脫落。盡法身在什麼處。師云。觸著動著。問除卻穿衣喫飯外。如何是法身向上事。師云。切忌迷頭認影。問末後一著始到牢關。如何是牢關。師云。打破來與汝相見。問戒慎乎。其所不睹。恐懼乎其所不聞。既是聲色未彰。睹聞箇什麼。師云。切忌死水裏浸殺。問虛空生我心內。猶如片雲點太清裏。為復世尊在虛空內虛空外。師云。內外且置。捏碎虛空即向汝道。問遍界是箇火坑。得何三昧不被燒卻。師云。看取眉毛。</p>
<p>僧問：從言薦得相應疾，就體消停得力遲。如何是從言薦得？師豎拂子云：你還識得麼？僧云：遍界不曾藏。師云：你向那裏安身立命？僧云：黃鶯啼處百花香。師打一拂云：打落枝頭時如何？僧無語。</p>
<p>眾僧參禮，辭去，一僧問云：臨行一句，請和尚道。師指門外云：腳踏實地去。又僧問：出山一路如何去？師云：春風滿面去。又僧禮拜問：知有底人如何保任？師撫僧背云：第三句語卻不與你道。僧禮謝。</p>
<p>僧問：山嶽傾頹，為甚煙霞不散？師云：捨大戀小。僧云：獨臨玉鏡。云何眉目不睹？師云：打破鏡來相見。</p>
<p>振宗呈見云：某今二載，並無一疑，伏望慈悲。盤桓入室，師云：汝既不疑，又盤桓箇甚麼？進云：工夫上不疑公案。上有盤桓處，師云：不是，不是。宗無語。師云：我看你一肚子疑。進云：實不疑。師云：切忌坐在不疑之地。進云：不疑尚不可得，何坐之有？師笑云：又問他作甚麼？進云：不問，焉知不疑？師云：又坐也。宗又無語。師云：直須究竟始得。宗禮拜。</p>
<p>僧問：盡大地是一箇眼睛，為甚麼隔窗不見？師云：觸瞎眼睛相見。</p>
<p>僧參。云：學人未到磬山先喫棒了也。師云：空頭禪和。進云：再求和尚賜棒。師云：老僧無這閑氣力。</p>
<p>僧問趙州：當時眠在雪裏叫僧相救，請和尚代一轉語。師云：老僧若在，還他一踏。進云：那僧眠下，趙州便起。且道趙州救此僧？此僧救趙州。師云：你道你與我說，我與你說。僧禮拜。師云：放你三十棒。</p>
<p>無文一日有省，呈偈云：父母未生前，從來元不欠。直下便承當，何嘗隔條線？如日處虛空，雪花常片片。動靜渾然一，法法頭頭現。師接覽畢，云：離卻遮箇道將一句來。文擬對，師劈面便掌文禮拜。</p>
<p>慈門講主問：和尚有甚方便，令學人得進一步？師云：你昨日同那箇來？主無語。師指侍者者云：你昨日同那箇來？主擬開口，師便以手掩其口。主顧者云：他傳錯了語。師云：他不錯，是你錯。主無語。師云：錯。</p>
<p>僧問：四大分張，眼光落地，在何處安身立命？師云：你即今在什麼處安身立命？云：十二時中如何用心？師云：無心可用。僧復擬語，師連打兩掌。</p>
<p>僧問：無夢、無想、無見、無聞，主人翁在什麼處？師云：你即今是夢，是想？是見？是聞？僧無語。師云：青天白日。僧云：畢竟作麼生？師震聲一喝。</p>
<p>百訥問：學人聞板聲，如在水晶宮裏，為什麼撈摸不著。師云。更進一步始得。云進步後如何。師云。步步踏著實地。云。如何保任。師云。古人道。一翳在眼。空花亂墜。這裏會得。許你得箇大解脫去。云。這裏會得亦是空花。偶有客至。師云去。訥便出。</p>
<p>僧問：當時雲門使僧問雪峰云：項下鐵枷，何不脫卻？乞和尚代雪峰一轉語。師云：你那裏得見鐵枷來？僧云：在這裏。師云：枷了也。僧無語。師云：何不進語？僧云：枷在什麼處？師云：好與三十棒。</p>
<p>清辨問：一塵不立時如何？師云：直須打破。云：若打破，又是塵耶？師云：一翳在目。清禮拜。師示偈云：一塵不立猶窠臼，到得心空空亦空。二十空門空不住，大千沙界絕羅籠。</p>
<p>僧問：如何是明頭合，暗頭合？師云：一字不加點。云：如何不加點？師云：明頭也合，暗頭也合。云：離卻明暗外，請和尚道一句。師云：老僧到這裏氣急殺人。</p>
<p>嚴[車*度]轢居士參。師云：久聞居士篤信此事。士云：和尚喚什麼作此事？師劈面一拂。士云：久嚮和尚有此機要。師云：你還要第二杓惡水那？士禮拜，少頃，又入室。師云：今時人亂做者多，若論此事，須當究<span class='corr'>己</span>。<span class='corr'>己</span>事既明，然後造差別。智士云：恁麼說話，弟子疑和尚也。師云：只恐你不疑。</p>
<p>澄江請師不赴林玹破關來，見師叉手云：狂兒！國土父不容過遮箇峰頭，還是老漢住處麼？師云：你且站下腳，我與你道。林掀倒香案便出。師高聲云：將拄杖來。林遙應云：劍去久矣。</p>
<p>火頭問：某不曉修行，乞和尚指條徑路。師云：燒火須橫了，柴摟空了肚。復擬進問，師云：不要拈一放一。</p>
<p>僧問：求和尚指示向上工夫，師高聲云：向上有什麼工夫？僧云：即今事如何？師云：向下看。</p>
<p>僧問：求和尚慈悲一言之下，令某得悟正因師云：除卻偷心，無不是正因。</p>
<p>居士問：一物無依時如何？師云：你步步踏在甚麼處？士便喝。師云：有依了也。士無語。</p>
<p>僧問：祖祖相傳，如何分付？師云：赤手條條。</p>
<p>僧問：父母未生前，與生後一般，教某甲疑箇甚麼？師云：既是一般，為甚有生前生後？僧擬開口，師以手掩住僧無語。</p>
<p>僧問：如何是得意忘言之旨？師云：拈卻話頭來。進云：重陽九日菊花新。師云：未到這時節在。僧無語，師便喝。</p>
<p>僧參。云：學人拾得一雙破草鞋，未曾呈似人，今日特來見和尚。師云：將來看。云：從來不假借。師云：難道。云：莫怪學人慳吝。便禮拜。師云：露醜了也。</p>
<p>僧問：千差萬別則不問，歸家一句是如何？師云：你還穿草鞋麼？</p>
<p>僧參。云：久慕道風，今日得見和尚。師高聲云喏。僧云。三乘十二分教則不問。當陽一句。請師直指。師豎起拂子。僧禮拜。師云：你那裏來。云：今日得到磬山。師云：猶是遮邊底事。那邊事作麼生？僧無語。</p>
<p>僧問：忽然打破砂鍋露出家常茶飯時如何？師云：吞又吞不得，吐又吐不得。僧擬議，師云：著。</p>
<p>僧問：明明百草頭，明明祖師意。如何是百草頭？師拈起案上筆。進云：如何是祖師意？師擲筆視之。進云：空生大覺中，如海一漚發，為甚又道虛空也須喫棒？師云：你見大覺麼？</p>
<p>僧問：熱則隨熱，寒則隨寒，人人有遮箇，為甚麼摸不著？師云：要摸著作麼？僧擬議，師云：何不進語？進云：摸著後如何？師云：熱亦得，寒亦得。</p>
<p>僧問：十方薄伽梵，一路涅槃門。如何是路頭？師云：掉轉頭看。進云：行腳不遇人時如何？師云：當面蹉過。進云：萬法從心生，心從何處生？師云：從那箇生？</p>
<p>僧問：如何是本來面目？師云：我不識。進云：和尚為甚麼不識？師云：若識，不是本來面目。僧禮拜。</p>
<p>僧請益，高峰大師六問，問佛祖公案只是一箇道理，因甚有明與不明？師答：其力未充。問：大修行人當遵佛行，因甚不守？毘尼師答：殺人刀，活人劍。問：杲日當空，無所不照，因甚被片雲遮卻？師答：開頂門眼看。問：人人有箇影子，寸步不離，因甚踏不著？師答：踏著則頭角生。問：大徹底人本脫生死，因甚命根不斷？師答：將命根來，我與你斷。問：盡大地是箇火坑，得何三昧不被燒卻？師答：你即今站在什麼處？</p>
<p>聖淨問：昔日世尊降生時，一手指天，一手指地，周行七步，目顧四方，云：天上天下，惟吾獨尊。後又睹明星悟道，若道睹明星處，是則指天指地，不是了也。若道指天指地處，是則睹明星，又不是了也。若道前後相同，古人又說，一見不再見。若道不相同，指天指地與睹明星時，豈有二也？師答：是與不是，拈向一邊。切忌向迷悟處覓。還知釋迦老子為汝徹困麼？問：女子出定。文殊鳴指一下。罔明亦鳴指一下。二尊宿一般鳴指。為甚麼卻有出得出不得？未審文殊過在甚處。師答。出得出不得。且置汝遮一問。從那裏來。又道有過。無過則三十棒。待別時。問：古人道。一人得大機。一人得大用。如何是大機大用？如何是大機之用。如何是大用之機。師答。須知看孔著楔。買帽相頭。問：舉一不得舉二。放過一著。落在第二。如何是舉一。如何是不得舉二如何是落在第二。答云。舉一不得舉二。切忌錯會如何。如何落二落三了也。</p>
<p>僧舉陳學憲十七問。乞師答問。渴鹿趁燄。如何得歇。師答：見水即止。問摩尼珠久埋沒塵土中。如何急切覓得。師答。好箇客作漢。問一斬一切斷。如何得此利劍。師答。鈍置殺人。問等是水味有品。為第一泉有品。為第二泉。作何剖分。師答。舌在口裏。問黑夜中認賊為子。認子為賊。作何剖斷。師答。有智主人。二俱不受。問家親作祟。如何處置。師答。識得不為冤。問的的主人翁。如何得覿面一見。師便喝。問堪輿家羅經。縱橫移動針。必指南是誰作主。師答。拈東捉西。問。家宅是諸人生身活計。見得甚麼便肯破家蕩宅。師答。恁麼也不得。不恁麼也不得。問電光中良驥。瞬息千里。如何得一往追上。攬轡入手。師答。何得甘為下賤。問大慧云。將八識一刀。憑甚安身立命。師答你還識得持刀底麼。問胡來胡現漢來漢現。是鏡體是鏡光。師答猶盻兩頭在。問未開口以前。為甚便棒便喝。師答。若喚作棒喝。帶累德山臨濟了也。問。日昇月沉。雷轟電掣。山靜雲閒。水流花開。農歌牧唱。婦誶兒嬉。莫非是這箇迸現。如何拈向得腳跟下。要用便用。師答。動念即乖。問修行人多怕去後。黑漫漫地。不知現前。黑漫漫地。更苦盡說。生死事大。不知現前剎那生生死死更切。此際重關一擊。如何下手。師答鳴指一下。問高峰大師云。大徹底人本脫生死。為甚命根不斷。命根既未斷。叫做大徹徹底何事。師答。待汝徹後即向汝道。問一句當天。八萬門永絕生死。這一句得恁有力。師答。壁立千仞。</p>
<p>僧舉笑。巖和尚六問，乞師答問。佛未出世，祖未西來，元無佛法，世法之名，迥出黑山鬼窟一句作麼生道？師答頭不梳，面不洗，與你相見了也。問：佛既出世，祖<span class='corr'>已</span>西來，佛法世法相為建立，不犯，化門道將一句來。師答入水，見長人。問：佛生凡聖對待之門，世法佛法，名言強立，一切總拈過一邊。衲僧本分一句，試且道看。師答鼻頭向下垂。問：人人有一段風光，撲頭撲面，因甚全然不識？師答：一回喫水一回噎，問箇箇具有如來智慧辯才，於尋常間語言問答，甚平易，甚不思議？剛被人問：如何是你本有底佛性？為甚麼卻反眼豎口啞？師答：鵝王擇乳，素非鴨類。問：既名佛子，志階佛地，為甚一箇佛字最不喜聞？師答：到者方知。</p>
</div>
<p class='juan'>天隱和尚語錄卷十</p>
</div><!-- end of div[@id='body'] -->
</body></html>