<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu250' />
<p class='juan'>天隱和尚語錄卷十五</p><p class="byline">嗣法門人通問等編</p>
<div class='div-other'><a id='mulu251' />
<p class='h1'>雜著</p>
<div class='div-other'><a id='mulu252' />
<p class='h2'>題船子和尚機緣集</p><p>船子和尚得藥山法，泛一小舟江邊三十餘年接待方來，未有可其意者。及見夾山下箇毒手一橈，打落洪波，直教離鉤三寸道將來，此是從上宗師爪牙也。其間道藏身處沒蹤跡，沒蹤跡處莫藏身。恰是龍頭蛇尾。所以夾山<span class='corr'>已</span>後接洛浦支離不少。雖然，正所謂以心印心，心心不異，且看末後踏翻船子，是何作略？時人觀其語句，若作歌辭會，入地獄如箭射；不作歌辭會，亦入地獄如箭射。離此二邊，道得一句許你親見船子。</p>
</div>
<div class='div-other'><a id='mulu253' />
<p class='h2'>極庵說</p><p>夫真實荷道，極盡今時無一毫留滯，無半點隔礙，而庵始成焉。然不見有凡可了，不見有聖可成，無聖無凡，無得無失，是名為極。無得故，實無所得；無失故，實無所失。歷歷明明，湛湛寂寂，能轉一切物，一切物不能轉蕩蕩然，庵亦無庵，極亦無極。無庵故庵，無極故極，無極故，不捨一法；無庵故，無處非庵。出則虛而靈，入則寂而照，無出無入，非照非寂，超然獨立于器界根塵之外，是則吾所為極菴之說。</p>
</div></div>
<div class='div-other'><a id='mulu254' />
<p class='h1'>佛祖讚</p>
<div class='div-other'><a id='mulu255' />
<p class='h2'>天隱禪院造佛并十二圓覺諸大菩薩讚</p><p style="text-indent:0em" class="lg-abnormal"><div class='lg-row'>慈悲大覺皇，憐憫於一切，嘗開甘露門，拔濟群生類。大千沙界中，求者無不遂，圓明常寂照，不動一毫端。及諸大菩薩，慈悲亦復然，遍滿虛空界，化現無邊際。神通不思議，出沒皆無礙，眾生但瞻仰，塵勞即解脫，離苦得安樂，猶如反掌間，況以妙莊嚴，成道正因地？箇中無染污，剎那得佛智，功德本具足，無願不成就。清淨慧眼觀，證我如是說，光明照十方，莫不沾恩力。</div>
</p></div>
<div class='div-other'><a id='mulu256' />
<p class='h2'>觀音大士讚<span class='note-inline'>(誠侍者請)</span></p><p style="margin-left:1em">錢貢善繪筆意精妙，以淡墨畫大士趺坐磐石，作巉巖覆之。一善財於洪波浩渺中，跪蓮舟而頂禮，瞻者莫不驚歎，疑為菩薩示現，又何必復航海而覲補陀耶？謹此拜讚。</p>
<p style="text-indent:0em" class="lg-abnormal"><div class='lg-row'>茫茫大海中，化現一磐石，應度有緣人，覿面欣敬禮。眼裏聞妙音，耳裏見妙質，善財達此意，波浪蓮舟出，不畏風險濤，頓然超百億。菩薩如父母之念孩，眾生如子女之哀接。若能會得，善財如斯之猛烈，許你生死之心當下息。</div>
</p></div>
<div class='div-other'><a id='mulu257' />
<p class='h2'>白衣大士讚</p><p style="text-indent:0em" class="lg-abnormal"><div class='lg-row'>夫半枝楊柳，灑甘露于大千；一片慈心，救迷雲於恒劫。或現白衣僊以釋，求男女之愛想，或現夜丫形，令無數漢返妄歸真。若空谷之傳聲，如太清之起雲，其聲兮無聲，其色兮無色。唯眾生自覺，觀之在耳，聽之在目，發無盡藏，開圓通門，乘不可思議大願力也。吾將海水為墨，讚之曷能窮焉？</div>
</p></div>
<div class='div-other'><a id='mulu258' />
<p class='h2'>三十二應身大士像贊<span class='note-inline'>(印禪人請)</span></p><p style="text-indent:0em" class="lg-abnormal"><div class='lg-row'>悲願應身三十二，慈悲遍照平等施，如月映徹影無方，善惡逢緣咸得利。猛火燄燄刀楯中，一灑甘露無能累，眾生顛倒逐根塵，所以輪迴生死際。如依大士返聞聞，思修頓入三摩地，印禪懇切來請題，而我信筆書此偈。普門功德贊莫窮，恰似太虛點空翠。因茲悟徹無窮身，口誦目瞻皆了義。</div>
</p></div>
<div class='div-other'><a id='mulu259' />
<p class='h2'>大士贊<span class='note-inline'>(二)</span></p><p style="text-indent:0em" class="lg-abnormal"><div class='lg-row'>三十二應權為應，著眼看來原不定。心如孤月照長空，千江有水千江印。瞻之仰之惟誠惟敬，毀之辱之無嗔無諍。光明寂照遍河沙，兀兀無言行正令。</div>
</p><p style="text-indent:0em" class="lg-abnormal"><div class='lg-row'>耳觀世界，眼聽十方，普利群情，應化無疆。淨瓶甘露，時灑清涼，是為大慈悲父，故作苦海舟航。</div>
</p></div>
<div class='div-other'><a id='mulu260' />
<p class='h2'>初祖達磨贊<span class='note-inline'>(四)</span></p><p style="text-indent:0em" class="lg-abnormal"><div class='lg-row'>傳佛心印，多虛少實親對。梁王剛云：不識。折蘆暗暗渡江心，久坐少林成底業。咄！試問當門齒可生，今日誰能為雪屈？</div>
</p><p style="text-indent:0em" class="lg-abnormal"><div class='lg-row'>持般若劍，以破六宗，被忍辱鎧，而服三毒。直指人心，剛云不識。一葦渡江，九年面壁，東土人天，從師開闢。</div>
</p><p style="text-indent:0em" class="lg-abnormal"><div class='lg-row'>一葦渡江，九年面壁，致使梁王，追之不及。神光斷臂，剛纔漏泄。而今滿地是兒孫，看來得髓何曾徹？咄！</div>
</p><p style="text-indent:0em" class="lg-abnormal"><div class='lg-row'>飄飄一葦渡江淮，少室峰前眼不開，默坐九年成底事，當門齒缺可曾栽。</div>
</p></div>
<div class='div-other'><a id='mulu261' />
<p class='h2'>高峰大師贊</p><p style="text-indent:0em" class="lg-abnormal"><div class='lg-row'>張公洞裏死關，天目山頭化導，足跡不落人間，影像何從而到？描也描他不成，畫也畫他不就。識得高峰老人，鼻孔依然是舊。</div>
</p></div>
<div class='div-other'><a id='mulu262' />
<p class='h2'>碧峰禪師贊</p><p style="text-indent:0em" class="lg-abnormal"><div class='lg-row'>清涼山裏坐禪，石城殿下說法。震動四海歸降。安置八方寧靜，仔細簡點將來，也是一場笑具。老人本分幽然，觸處隨宜應現。咄！這裏見得分明，休作神通妙行。</div>
</p></div>
<div class='div-other'><a id='mulu263' />
<p class='h2'>續十一代祖師贊<span class='note-inline'>(并序)</span></p>
<div class='div-xu'><a id='mulu264' /><p style="margin-left:1em">余閱中峰廣錄，有列祖贊，自初祖達磨以至高峰，歷二十八代，復從中峰師師相印，祖祖相傳，至笑巖寶祖及先師，幻有老人，又十一代矣。憶昔先師付源流於禹門堂上，未及讚語，某繇是焚香拜讚，以繼中峰和尚略酬遞代傳持之意，俾後學知臨濟正宗，代不乏人也。</p>
</div>
<div class='div-other'><a id='mulu265' />
<p class='h3'>中峰本禪師</p><p style="text-indent:0em" class="lg-abnormal"><div class='lg-row'>天目開明，中峰成仁，觀河流水，大法雷霆。</div>
</p></div>
<div class='div-other'><a id='mulu266' />
<p class='h3'>千巖長禪師</p><p style="text-indent:0em" class="lg-abnormal"><div class='lg-row'>千尺巖巔，握金剛圈，長年兀坐，化利人天。</div>
</p></div>
<div class='div-other'><a id='mulu267' />
<p class='h3'>萬峰蔚禪師</p><p style="text-indent:0em" class="lg-abnormal"><div class='lg-row'>萬峰頭上，氣吞佛祖，遇此等人，震塗毒鼓。</div>
</p></div>
<div class='div-other'><a id='mulu268' />
<p class='h3'>寶藏持禪師</p><p style="text-indent:0em" class="lg-abnormal"><div class='lg-row'>衣珠一露，魔王大怒，持平等心，善惡咸度。</div>
</p></div>
<div class='div-other'><a id='mulu269' />
<p class='h3'>東明旵禪師</p><p style="text-indent:0em" class="lg-abnormal"><div class='lg-row'>心光發現，無背無面，闡化東明，聊通一線。</div>
</p></div>
<div class='div-other'><a id='mulu270' />
<p class='h3'>海舟慈禪師</p><p style="text-indent:0em" class="lg-abnormal"><div class='lg-row'>渡生死流，全憑慈舟，令人到岸，瀟灑天游。</div>
</p></div>
<div class='div-other'><a id='mulu271' />
<p class='h3'>寶峰瑄禪師</p><p style="text-indent:0em" class="lg-abnormal"><div class='lg-row'>山藏奇玉，林巒秀蔚，得者安閒，不向外逐。</div>
</p></div>
<div class='div-other'><a id='mulu272' />
<p class='h3'>天奇瑞禪師</p><p style="text-indent:0em" class="lg-abnormal"><div class='lg-row'>少林秘要，直露心巧，忒煞天奇，宗風絕倒。</div>
</p></div>
<div class='div-other'><a id='mulu273' />
<p class='h3'>無聞聰禪師</p><p style="text-indent:0em" class="lg-abnormal"><div class='lg-row'>圓通一門，頓悟心聞，高超三界，震動乾坤。</div>
</p></div>
<div class='div-other'><a id='mulu274' />
<p class='h3'>笑巖寶禪師</p><p style="text-indent:0em" class="lg-abnormal"><div class='lg-row'>心如皎月，未可方說，聞小兒啼，悟西來訣。</div>
</p></div>
<div class='div-other'><a id='mulu275' />
<p class='h3'>禹門傳禪師</p><p style="text-indent:0em" class="lg-abnormal"><div class='lg-row'>江南開宗，此老英雄，造此室者，如雲從龍。</div>
</p></div></div>
<div class='div-other'><a id='mulu276' />
<p class='h2'>幻有老和尚贊<span class='note-inline'>(五)</span></p><p style="text-indent:0em" class="lg-abnormal"><div class='lg-row'>踏破笑巖巖上月，翻身直入清涼窟。萬年冰裏一蒲團，坐斷乾坤吞佛骨。虛空為口須彌舌，大千沙界風雷說。兩肩擔荷臨濟宗，腳下兒孫千百億。鉗錘喫盡禹門來，所以磬山伸雪屈。</div>
</p><p style="text-indent:0em" class="lg-abnormal"><div class='lg-row'>老漢參尋三十年，閒來獨坐白雲巖，四方衲子聞風集，不肯糢糊底許單。約住也，下辣手之鉗錘；放行也，用針錐之痛劄。機超笑巖，隻履權衡，臨濟三玄。掀翻海岳，震動乾坤。大開爐<span class='corr'>鞴</span>於禹門，提挈綱宗於普照。末後一句，把住牢關。咦！而今若要通消息，鼻孔分明在目前。</div>
</p><p style="text-indent:0em" class="lg-abnormal"><div class='lg-row'>特石匪堅，芭蕉匪幻，吾師面目，澄澄湛湛。無緣之慈應遍知，接物利生有何倦？百億化現度群迷，夜叉羅剎咸法脊。讚之毀之平等觀，直下令人<span class='corr'>已</span>事辦。</div>
</p><p style="text-indent:0em" class="lg-abnormal"><div class='lg-row'>一片青山，一溪碧水，敷箇蒲團，依石梁止。拈龜毛拂，提向上旨。懸河之辯，閃電之機。曾經毒手，二十年餘。今朝覲面，痛徹骨髓。欲形文彩讚吾師，恰似一滴投海底。噫！大笑一聲淚如雨，且道悲兮且道喜。</div>
</p><p style="text-indent:0em" class="lg-abnormal"><div class='lg-row'>這老和尚慈悲海量，應接人天，大方模樣，道合尋常，龍神瞻仰，驗盡天下衲僧，秖許獃頭三兩。</div>
</p></div></div>
<div class='div-other'><a id='mulu277' />
<p class='h1'>真讚</p>
<div class='div-other'><a id='mulu278' />
<p class='h2'>天隱禪院識監寺請</p><p style="text-indent:0em" class="lg-abnormal"><div class='lg-row'>若道即是，磬山和尚撩天鼻孔無半；若道不是，磬山和尚模樣依稀人諳。是與不是，離微誰能下口判斷。既然如此糢糊，務要描他何幹？又不會禪，又不會道，剛剛一味平懷穿衣喫飯懶漢。咄！十方雲水高流，剔起眉毛試看。</div>
</p></div>
<div class='div-other'><a id='mulu279' />
<p class='h2'>報恩禪院眾請</p><p style="text-indent:0em" class="lg-abnormal"><div class='lg-row'>咄！這箇老漢，佛法全無，機筭慣開，大口磨牙，妄作人天師範。披如來衣，坐如來座行，祖師正令，用辣手鉗錘，拈起龜毛拂子，放下枯枝草莖。且道不拈不放一句合作麼生？若道得，許你半箇住持；若道不得，試看一筆揮將也。外道魔王肝膽寒。</div>
</p></div>
<div class='div-other'><a id='mulu280' />
<p class='h2'>玉峰長老請</p><p style="text-indent:0em" class="lg-abnormal"><div class='lg-row'>玉峰與我同條生，不能與我同條死。有人來問是何緣，驀口便將拂子止。咄！阿誰阿誰？天隱老子。</div>
</p></div>
<div class='div-other'><a id='mulu281' />
<p class='h2'>授徒請</p><p style="text-indent:0em" class="lg-abnormal"><div class='lg-row'>千巖萬壑，兀兀忘學，一箇蒲團，逍遙快樂。咦！拈起拂子便驚人，惟授闍黎<span class='corr'>已</span>輕諾。休輕諾，無可託，描摹去為木鐸。</div>
</p></div>
<div class='div-other'><a id='mulu282' />
<p class='h2'>範徒請</p><p style="text-indent:0em" class="lg-abnormal"><div class='lg-row'>見山不是山，見水不是水，拈起鐵楖栗，打破西來旨。噫！範徒會得這些兒，留與他年作標子。</div>
</p></div>
<div class='div-other'><a id='mulu283' />
<p class='h2'>本徒請</p><p style="text-indent:0em" class="lg-abnormal"><div class='lg-row'>長松壁立，巖泉傾瀉，直指西來，不用唇舌。記得當年舉拂時，道本闍黎曾會得。咄！即今還會得麼？</div>
</p></div>
<div class='div-other'><a id='mulu284' />
<p class='h2'>藏徒請</p><p style="text-indent:0em" class="lg-abnormal"><div class='lg-row'>終日翛然坐，佛也不要做，禪道爛葛藤，不與你說破。</div>
</p></div>
<div class='div-other'><a id='mulu285' />
<p class='h2'>山茨際請</p><p style="text-indent:0em" class="lg-abnormal"><div class='lg-row'>拈龜毛拂。坐箇蒲團。別無長處。佛祖難瞞。清風拂白月。此意有誰諳。這裏一分親切處。秖許闍黎隻眼看。</div>
</p></div>
<div class='div-other'><a id='mulu286' />
<p class='h2'>箬庵問請</p><p style="text-indent:0em" class="lg-abnormal"><div class='lg-row'>遠山青近水綠。兀坐蒲團如枯木。箇裏原無半點塵。石上苔斑鴨頭綠。手中拂子卻付誰？走向煙霞潛深谷，夙世冤家撥不開，務要描伊露人目。</div>
</p></div>
<div class='div-other'><a id='mulu287' />
<p class='h2'>林玹琇請<span class='note-inline'>(三)</span></p><p style="text-indent:0em" class="lg-abnormal"><div class='lg-row'>山不是山，水不是水，坐破蒲團，豈有定止。千巖萬壑之中，豺狼群隊之裏。要尋箇張牙露爪底，驀然撞著捋虎鬚。不是我兮便是你。</div>
</p><p style="text-indent:0em" class="lg-abnormal"><div class='lg-row'>正坐堂堂，無事可做。龍象交參，一一按過，頂門具眼，劈頭打破。林玹小廝，慣要惹禍，來捋虎鬚，許伊膽大。</div>
</p><p style="text-indent:0em" class="lg-abnormal"><div class='lg-row'>雲無所來，山無所去，無去無來，道人無住。繡谷風生，蘭溪水注。一一拈來，各有本據。如虎戴角，如鳥乘羽。咄！</div>
</p></div>
<div class='div-other'><a id='mulu288' />
<p class='h2'>同雲萍維那請</p><p style="text-indent:0em" class="lg-abnormal"><div class='lg-row'>手中執如意，心裏原無住，推倒須彌峰，踢翻四大海。不動一毫端，何曾有本據？分付萍禪人，留作他年閑家具。</div>
</p></div>
<div class='div-other'><a id='mulu289' />
<p class='h2'>崇北振知事請</p><p style="text-indent:0em" class="lg-abnormal"><div class='lg-row'>此老生平慣行棒，何故而今坐卻杖？果能諳得這些兒，許伊作箇人天樣。面目儼然，襟懷可暢。咄！都從幻影乞留題，誰道於中，無形無相。</div>
</p></div>
<div class='div-other'><a id='mulu290' />
<p class='h2'>振宗承知客請</p><p style="text-indent:0em" class="lg-abnormal"><div class='lg-row'>一片蒲團，隨方就圓，擲下拂子，袖手安閒。眼空四海，心若大川。出懸河之辯，舉倒嶽之鞭。咄！冷地看來，那值半文錢？</div>
</p></div>
<div class='div-other'><a id='mulu291' />
<p class='h2'>大林偉知客請</p><p style="text-indent:0em" class="lg-abnormal"><div class='lg-row'>這老頭陀，破無明窠，長年獨坐，大法擔荷，拈起拂子，多多和和。若人會得其中意，隨處蒲團隨處歌。</div>
</p></div>
<div class='div-other'><a id='mulu292' />
<p class='h2'>無文印禪人請</p><p style="text-indent:0em" class="lg-abnormal"><div class='lg-row'>坐臥千巖萬壑。令人到此絕學。截斷東西路頭。方始頂門開目。問渠那裏端由，臨濟正派老禿印得幾箇，摟搜拂柄今還倒握。咄！且看三十年後滿地兒孫角角。</div>
</p></div>
<div class='div-other'><a id='mulu293' />
<p class='h2'>百訥全禪人請</p><p style="text-indent:0em" class="lg-abnormal"><div class='lg-row'>一節兩節竹，三莖四莖曲，擊之了無聲，昔人曾中毒。這箇老頭陀，拋磚要引玉，描他本無為，舒幀開人目。咄！咄！此事不須更叮囑。</div>
</p></div>
<div class='div-other'><a id='mulu294' />
<p class='h2'>奇知事請</p><p style="text-indent:0em" class="lg-abnormal"><div class='lg-row'>這老和尚，為人諦當，對眾之言，不敢輕誑。雖無法可說，也有些度量，遍身毛孔發天真，試看眉毛在眼上。</div>
</p></div>
<div class='div-other'><a id='mulu295' />
<p class='h2'>啟徒請</p><p style="text-indent:0em" class="lg-abnormal"><div class='lg-row'>寒巖積翠，兀兀忘慮，冷瀑飛肩，幽然自處。看伊不是，古佛再來，出言信口，了無所據。咄哉天下！有這等宗師，未免將黑豆換人眼去。剛是一種平懷，毀亦不真，贊亦不喜。</div>
</p></div>
<div class='div-other'><a id='mulu296' />
<p class='h2'>古竹嵩禪人請</p><p style="text-indent:0em" class="lg-abnormal"><div class='lg-row'>遠山青，近水碧，中間<span class='corr'>已</span>有玲瓏石，兀坐蒲團，待箇誰頭？白鬚長人不識。咄！嵩禪嵩禪秖有一事，我不題道得著兮方與說。</div>
</p></div>
<div class='div-other'><a id='mulu297' />
<p class='h2'>智林妙禪人請</p><p style="text-indent:0em" class="lg-abnormal"><div class='lg-row'>白雲非白，黑石非黑。閒坐於中，繩繩默默。半肩擔荷，佛祖家風。兩足交趺，人天莫測。誰是知音識得渠，大明國裏一老賊。</div>
</p></div>
<div class='div-other'><a id='mulu298' />
<p class='h2'>恒侍者請</p><p style="text-indent:0em" class="lg-abnormal"><div class='lg-row'>一根拄杖，雙手不放，遇箇中人，打模畫樣。幾莖瘦竹鶴立地上，點點石頭，奇形怪狀。咄！可以謂幻境，可以謂實相。</div>
</p></div>
<div class='div-other'><a id='mulu299' />
<p class='h2'>論侍者請</p><p style="text-indent:0em" class="lg-abnormal"><div class='lg-row'>懶坐磐陀石上，那是人天榜樣，惹得雲水參尋，竟沒些些肚量。未曾開口呈言，令他心驚膽喪。且喜真實禪和，不許諸方孟浪。論禪論禪，錯認荊溪大匠。</div>
</p></div>
<div class='div-other'><a id='mulu300' />
<p class='h2'>音侍者請</p><p style="text-indent:0em" class="lg-abnormal"><div class='lg-row'>倚几默坐，探取古話，得意忘懷，不覺物化。心空法空，唯餘這箇。知音者從，能言者和。試看淡墨屏風上，更有一事不說破。</div>
</p></div>
<div class='div-other'><a id='mulu301' />
<p class='h2'>智閒禪人請</p><p style="text-indent:0em" class="lg-abnormal"><div class='lg-row'>一箇蒲團，兀兀忘緣，祖師心印，卻教誰傳？太虛為口，本爾難宣。出廣長舌，借此爐煙，透頂透底，無勞我言。</div>
</p></div>
<div class='div-other'><a id='mulu302' />
<p class='h2'>續知眾請</p><p style="text-indent:0em" class="lg-abnormal"><div class='lg-row'>百丈孤峰，壁立大悲，千手不足，閒坐晝夜，蒲團消息，枝枝發泄。不須播此唇皮，總是出廣長舌。冷地看來，一事無常，把烏龜喚作鱉。</div>
</p></div>
<div class='div-other'><a id='mulu303' />
<p class='h2'>啟明靜主請</p><p style="text-indent:0em" class="lg-abnormal"><div class='lg-row'>吸得龍池水長坐，白雲巖開闢磬山。阿提唱報恩寺這裏有何為據，此菴中地老禿髮又長。誰人不識你，問渠渠不知。閉著一張嘴，咄！恰似無廉恥。</div>
</p></div>
<div class='div-other'><a id='mulu304' />
<p class='h2'>慈引居士請</p><p style="text-indent:0em" class="lg-abnormal"><div class='lg-row'>鬚長眉細，心中無住，擲箇蒲團說法，隨處拈龜毛，拂提向上旨。遇此等人，全身付與。咄！草深一丈沒法堂，明月清風吹兩耳。</div>
</p></div>
<div class='div-other'><a id='mulu305' />
<p class='h2'>明濟禪人請</p><p style="text-indent:0em" class="lg-abnormal"><div class='lg-row'>山碌碌水漉漉，一片煙雲坐深谷。頭頭物物總自然，手中白拂何倒握？問渠老漢箇端倪，指點人天開眼目。咄！</div>
</p></div>
<div class='div-other'><a id='mulu306' />
<p class='h2'>大機禪人請</p><p style="text-indent:0em" class="lg-abnormal"><div class='lg-row'>疊疊雲山知幾層，瀟然自得箇閒僧，坐觀物物皆為幻，遮裏看來火上冰。咄！秖有些些堪<span class='corr'>羨</span>處，了無一事到胸膺。</div>
</p></div>
<div class='div-other'><a id='mulu307' />
<p class='h2'>石林禪人請</p><p style="text-indent:0em" class="lg-abnormal"><div class='lg-row'>南面獨坐，有什麼做說法？無時都成話墮。集之如雲，散而無作，有甚閒工夫與人婆婆和和！咄！</div>
</p></div>
<div class='div-other'><a id='mulu308' />
<p class='h2'>禪人請<span class='note-inline'>(十五)</span></p><p style="text-indent:0em" class="lg-abnormal"><div class='lg-row'>堂堂之軀，敢未是伊，伊恰是我，我不是伊。咄！直饒恁麼會得，也是瞎驢。</div>
</p><p style="text-indent:0em" class="lg-abnormal"><div class='lg-row'>這個老禿奴，胸中一字無，拈條楖栗棒，佛祖難近傍。眼光爍破四天下，即今還坐枯藤上。咄！若然會得遮些兒，雙手與你這柱杖。</div>
</p><p style="text-indent:0em" class="lg-abnormal"><div class='lg-row'>煙霞老漢，兀坐無伴，四十餘年，無思無筭。揚斯白拂，判斷公案，至精至微，非枝非幹。若還撞著箇多口阿師，呵呵大笑云：饒你文言瀚漫，切忌自毀自贊。</div>
</p><p style="text-indent:0em" class="lg-abnormal"><div class='lg-row'>無道可修，無法可說，拈箇拂子，慣向人間，出乖弄醜。咦！風雷滿地來，且看你三十年後。</div>
</p><p style="text-indent:0em" class="lg-abnormal"><div class='lg-row'>一箇蒲團，久坐忘緣。不知斯旨，莫謂枮禪。問渠西來大意，默默剛示無言。箇裏應須體究，自古此道無傳。敷草蒲團，秖圖煖和，一物不為，豈肯話墮。道不會學，禪不會參，剛是一枚打坐。</div>
</p><p style="text-indent:0em" class="lg-abnormal"><div class='lg-row'>老漢生平，壁立萬年。松下一默，坐斷千差。路頭頓然，超過百億。咄！你若這裏承當，管教得亦無得。</div>
</p><p style="text-indent:0em" class="lg-abnormal"><div class='lg-row'>山水重重，煙霞疊疊，無智老人，坐此一默。一柄白拂從來持，不知肯付與阿誰？江北江南任你走，不離這箇蒲團居。</div>
</p><p style="text-indent:0em" class="lg-abnormal"><div class='lg-row'>峰巒疊疊，瀑布雙流，閒坐於中，無作無修。天生這樣，瀟灑人間，無事優游，佛法一些不會，箇裏卻道真休。咄！描模他何用？不如擲在壁角落頭。</div>
</p><p style="text-indent:0em" class="lg-abnormal"><div class='lg-row'>雲靄靄，水潺潺，白石清風坐處閒。有人來問西來意，謾指溪流月在天。</div>
</p><p style="text-indent:0em" class="lg-abnormal"><div class='lg-row'>舉世看來那箇真？百年之後化為塵。全憑一點丹青手，留與人間不記春。</div>
</p><p style="text-indent:0em" class="lg-abnormal"><div class='lg-row'>一葉落知天下秋。道人無事自優游。憨憨以坐磐陀石。恰似尋常懶老牛。煙霞影裏留蹤跡。瀟灑林間<span class='corr'>已</span>白頭。咦。識得渠儂真面目。不風流處也風流。</div>
</p><p style="text-indent:0em" class="lg-abnormal"><div class='lg-row'>無相山中坐臥，無影樹下安閑，有人舉問：西來雙履脫卻於前，供養伊集福，毀罵伊增愆。去此二途，道一句來。咄！也是如驢覷天。</div>
</p><p style="text-indent:0em" class="lg-abnormal"><div class='lg-row'>節操兮無如松，柏清徹兮無逾泉。石學道兮原非老，少真誠兮豈論緇白。操之則存，舍之則隔，仰之則祥，抑之則厄。分明都屬自心生，達得源頭號禪伯。</div>
</p><p style="text-indent:0em" class="lg-abnormal"><div class='lg-row'>老漢生來孤寂，不與萬法同轍，趺坐一箇蒲團，捉得一柄白拂，不談禪，不論道，一味平懷，也無得兮也無失。</div>
</p></div>
<div class='div-other'><a id='mulu309' />
<p class='h2'>楓隱居士傳行樂描師與玉公同軸請題</p><p style="text-indent:0em" class="lg-abnormal"><div class='lg-row'>居士家傳，諦信綿綿，忠心宇宙，樂業林泉，談玄說妙，拈向一邊，二老比丘，招隱其間，行坐不一，非正非偏，禪不會講，道不能傳，一條拄杖，撐地撐天。有時指撥兩童子，運水搬柴都現前，問他的的西來意，一片白雲嶺上閒。</div>
</p></div>
<div class='div-other'><a id='mulu310' />
<p class='h2'>啟明靜主摹師小像同軸請題</p><p style="text-indent:0em" class="lg-abnormal"><div class='lg-row'>雙手把拄杖，拂子與你握。若是達其源，切莫輕馳逐。喬木森森兮枝枝秀，雲山疊疊兮藹藹蒼。此非俗境真渺茫，得其受用無何鄉。咦！分付兒孫兮，聊且供養於山房。</div>
</p></div>
<div class='div-other'><a id='mulu311' />
<p class='h2'>題南嶽大師像</p><p style="text-indent:0em" class="lg-abnormal"><div class='lg-row'>此老心直口快，不假禪道捏怪，生平不蓄半文，舉作千金痛快。若非稠錫再來，定是普門還債。嘗親幻有老人，得些活潑主宰。住此南嶽山中，卓錫泉邊自在，不須臨濟三玄，何用遠公九帶？肯接雲水上流，蔬飯二時慷慨。大悲高閣，立成如來，破殿重蓋，兒孫描邈。師真來索，山僧贊唄。咦！老禿無相福田，直與虛空同壞。</div>
</p></div>
<div class='div-other'><a id='mulu312' />
<p class='h2'>題澗川關主像</p><p style="text-indent:0em" class="lg-abnormal"><div class='lg-row'>長坐團蒲，終年一衲，得法於雪浪堆頭，化導於廣陵江畔。若風傳幽谷，月印寒泉。噫！要知末後底光明，但看手中這如意。</div>
</p></div>
<div class='div-other'><a id='mulu313' />
<p class='h2'>題啟明小像</p><p style="text-indent:0em" class="lg-abnormal"><div class='lg-row'>獨倚孤松閒坐，不作一毫功課，本非寂而忘緣，西來祖意看破。</div>
</p></div>
<div class='div-other'><a id='mulu314' />
<p class='h2'>題照菴居士像</p><p style="text-indent:0em" class="lg-abnormal"><div class='lg-row'>有照有知全是假，無知無覺亦非真，兩頭擔子俱拋卻，清淨茅菴一老人。咄！</div>
</p></div>
<div class='div-other'><a id='mulu315' />
<p class='h2'>題大若居士像</p><p style="text-indent:0em" class="lg-abnormal"><div class='lg-row'>飄飄然有出塵之行，奮奮然有絕世之剛。棄功名若敝屣，玩塵俗如秕糠。道之淵微，以達穹蒼，理之至妙，而曰真常。逍遙于北窗之下，直配享乎羲皇。</div>
</p></div>
<div class='div-other'><a id='mulu316' />
<p class='h2'>題就空居士像</p><p style="text-indent:0em" class="lg-abnormal"><div class='lg-row'>此老生平，鯁直鄉鄰，行事欽悅，逢善總之扶持，遇惡教之不絕。若在三寶門中，隨緣種福，不缺世出世間，並能可以稱為英傑。唯願子孫多賢，吾今贊之何徹？</div>
</p></div></div>
<div class='div-other'><a id='mulu317' />
<p class='h1'>佛事</p>
<div class='div-other'><a id='mulu318' />
<p class='h2'>為聞遠師弟舉火</p><p>浮生如夢，幻質如雲，去住無礙，出入縱橫，非眼所見，非耳所聞。靈明這點，蓋色騎聲，無聞之聞，謂之真聞；無見之見，謂之真見。真見所以能見源，真聞所以能聞遠。正恁麼時聞遠師弟還聞麼？超然獨脫一句作麼生道？以拄杖挑火炬云：一團紅焰從空起，本地風光在目前。</p>
</div>
<div class='div-other'><a id='mulu319' />
<p class='h2'>為紹巖師弟舉火</p><p>紹巖師弟聽我說偈。無上菩提言下薦取。禹門院裏安禪伏。龍山下脫去。打破涅槃城。截斷生死路。逍遙三界之中。如獅脫索獨步。以火炬打○○。○云。正與麼時。三世諸佛歷代祖師。現此光中。異口同音。轉大法輪。令嵩長老全身放下。得大自在去也。驀投火炬入塔。靈明廓徹。廣大虛寂。風吹不裂。雨打不濕。這無縫塔豈有出入。以拄杖點塔。門云。雖然如是。爭柰杖頭有眼。明如日推襯骨下塔云。不是懸崖親撒手。那能箇裏得安居。</p>
</div>
<div class='div-other'><a id='mulu320' />
<p class='h2'>上生居士為母請對靈</p><p>師揮案三下，云：靈臺獨鑑，照破煩惱之昏衢；覺體洞明，頓證無生之法忍。迷之者，六道輪迴；悟之者三途永息。舉拂子云：看看！打○○○云：圓陀陀光爍爍，無去無來，淨裸裸，赤洒洒，非生非滅，於此會得，不涉程途。其或未然，且聽眾僧轉般若心經。</p>
</div>
<div class='div-other'><a id='mulu321' />
<p class='h2'>示寶印庵主覺靈</p><p>起棺。梅蕊含香玉吐春。凝寒徹骨笑吟吟。不居常寂光中地。先向枝頭漏泄音。於此會得。轉身一路即在目前。其或不然。別通消息。喝一喝云。寶印還會麼。驀豎拄杖云。看舉起也。直透非非想天穿破帝釋鼻孔。卓下也摟空波波地獄。觸著閻羅腦門。所以道。十方薄伽梵。一路涅槃門。卓一卓偈云。拶著分明毛骨栗。劃然打失娘生鼻。本來面目要承當。也是虛空裏迸裂。佛祖牢關鎖忽開。大地山河一片雪。拈起兔角杖行時。生死本來無間隔。到這裏轉身一句作麼生道。將拄杖指棺云。杖頭點出金剛眼。崑崙騎象鷺鷥牽。曳拄杖便出。</p>
<p>舉火身從無相中受生，猶如幻出諸形相，幻人心識本來無，罪福皆空無所住。既無所住，亦無所去，於無所去處生於無所去處滅。生滅既滅，寂滅現前，到這裏末後一著，如何道？偈云：寶印持來<span class='corr'>已</span>久，印破虛空三有。回觀自家面目，嚇得須彌倒走。以火炬打圓相云：吽！吽！吽！</p>
</div>
<div class='div-other'><a id='mulu322' />
<p class='h2'>虎叔居士為母請對靈</p><p>靈光獨耀，本無去而無來；幻質非堅，現有生而有滅。非堅故生即不生，獨耀故去即不去。去即不去故來而無來；生即不生故，滅而無滅。既然如是，且道熊安人在何處安身立命揮案一下云：九品蓮臺隨處現，三途地獄頓然空。</p>
</div>
<div class='div-other'><a id='mulu323' />
<p class='h2'>示廣修宜人靈</p><p>以如意擊棺三下云。諸行無常。是生滅法。生滅滅<span class='corr'>已</span>。寂滅為樂。無上大涅槃。圓明常寂照。凡愚謂之死。外道執為斷。諸求二乘人目以為無作。惟有過量人。通達無取捨。六祖盡力說到這裏止。說得一箇無取無捨。既無取捨。亦無去來。既無去來。豈有生死。生時不來。死時不去。湛然圓寂。心境一如。但能直下頓了。不被三世所拘。且道廣修宜人在什麼處安身立命。舉如意云。仰憑三寶恩光力。特達蓮臺第一枝。</p>
</div>
<div class='div-other'><a id='mulu324' />
<p class='h2'>漢沖居士為父請對靈</p><p>了知四大元非我，真性空時萬法空，識得本來真面目，大千沙界一空空。生亦空，死亦空，生死空空空亦空，一空空到無空處，東土西方總一同。所以道：一切有為法，如夢幻泡影，如露亦如電，應作如是觀。以拄杖豎起，卓棺三下云：杖頭點出金剛眼，上品逍遙得自繇。</p>
</div>
<div class='div-other'><a id='mulu325' />
<p class='h2'>為成侍者起棺</p><p>師倒拈拄杖擊棺云：吾徒通成，可謂信心。脫俗九載，事師慇懃。只這著子，尚未惺惺，涅槃堂上請汝先行。且道正恁麼時，是生耶？是死耶？生既未生，生即無生。死既離死，死亦無死。無死無生，靈然獨存。咦！門外春風瀟灑去，一回消息一回新。</p>
</div>
<div class='div-other'><a id='mulu326' />
<p class='h2'>為聰侍者起棺</p><p>師至呼云：行聰行聰，十九如風，偶然失腳，滿盤盡空。一空空到無空處，返本還元總是同。你若會得，生來便去，也不為天；你若會不得，縱然百歲不為老。即今會得，便恁麼去。以拄杖抵棺云：出去。</p>
</div>
<div class='div-other'><a id='mulu327' />
<p class='h2'>示航長老覺靈</p><p>假借四大以為身，心本無生因境有，前境若無心亦無，罪福如幻起亦滅。既然如幻，生亦如幻，死亦如幻，來亦如幻，去亦如幻，善亦如幻，惡亦如幻，有亦如幻，無亦如幻，天堂亦如幻，地獄亦如幻，樂亦如幻，苦亦如幻。秖如汝五十二歲，父母未生前清淨本體亦如幻。五十二歲中間所作所為，或善或惡，因果昭然亦如幻。直至五十二歲後，氣斷聲銷復元。初體亦如幻，如幻亦如幻。所以經云：一切有為法，如夢幻泡影。於此會得，轉身一路即在目前；其或未會，假我木上座通箇消息倒。拄杖連敲棺三下，云：航長老打開頂門眼，返見本來人。四大了然空，今復歸何處？山前一片地寶塔，汝師製命，我傳法言：直指汝歸去。</p>
<p>入塔山河一片雪。行人那裏歇條條。赤體空且向箇中入。卓拄杖云。歇歇一念頓超於塵劫。相看只在剎那間。杖頭從此清風徹。</p>
</div>
<div class='div-other'><a id='mulu328' />
<p class='h2'>二文居士為母請點主</p><p>靈臺寂寂久，孝子垂簾守，今日請山僧，大家出隻手。為甚麼如此？賓因主則顯，主因賓則立。賓主未分前，無得亦無說。如是義了然，幽顯俱洞徹。咦！靈光一點透九霄，子孫雲仍朝北闕。</p>
</div>
<div class='div-other'><a id='mulu329' />
<p class='h2'>以嚴居士為父請對靈</p><p>生本無來，死本無去，無來無去，湛然常住。</p>
</div>
<div class='div-other'><a id='mulu330' />
<p class='h2'>起達本兄歸龍池入塔</p><p>海底泥牛啣月走，巖前石虎抱兒眠。吾兄既達元初本，何故淹留在此間？歸去來，歸去來，故山院裏絕塵埃。相逢俱是舊相識，管使吾兄笑眼開。</p>
</div>
<div class='div-other'><a id='mulu331' />
<p class='h2'>為達妄煉骨</p><p>達妄明真體，了知四大空，衲僧巴鼻事，今日與君通。驀投火炬云：看！白骨從教煆煉來，眉毛端的不須動。</p>
</div>
<div class='div-other'><a id='mulu332' />
<p class='h2'>為世安煉骨</p><p>以杖擊龕云：世安旨法姪，生前<span class='corr'>已</span>竭力，衛護箇叢林，喪身亦不輟，即世明出世，安然超十地。以火炬照龕頂云：頂門眼豁開，照破第一義。</p>
</div>
<div class='div-other'><a id='mulu333' />
<p class='h2'>為見空煉骨</p><p>靈明一點徹，大千光皎潔，見得無始空，蓮花火裏出。以火炬打圓相云：咦！</p>
</div>
<div class='div-other'><a id='mulu334' />
<p class='h2'>為拙呆禪火起龕</p><p>師以拄杖擊龕三下，呼云：拙呆拙呆，魔不從外來，冤不繇他起。這裏若分明，生死當下息。且道出門一句作麼生？通身本無相，步步絕形蹤。</p>
<p>舉火性火真空，性空真火，天上人間也無處躲。東風撲面來，真箇也奇哉！照破渠儂真面目，遍界都是火蓮開。驀投火炬。</p>
</div>
<div class='div-other'><a id='mulu335' />
<p class='h2'>為行直舉火</p><p>以拄杖擊龕三下，云：打破化城，要歸寶所，智光未朗，助你把火，以炬投下。</p>
</div>
<div class='div-other'><a id='mulu336' />
<p class='h2'>為嚴道人起棺</p><p>師拈拄杖擊棺云。迷從曠劫直至而今。捨身受身。輪迴虛幻。你若這裏薦得。業障如山。一擊分明百雜碎。真性如海片時返照萬緣空。其或未然。再聽古佛。偈云。假借四大以為身。心本無生因境有。前境若無心亦無。罪福如幻起亦滅。既然如是。出門一句作麼生道。以杖指外云。薰風自南來。且歸林下去。</p>
</div></div>
<div class='div-other'><a id='mulu337' />
<p class='h1'>行由</p><p>辛未重陽，師在磬山，眾請師述。始終參履。師固辭眾堅請。師曰。若論此事。本無言說。歲月浸久經歷繁多。雲水艱辛難以具告。扣<span class='corr'>己</span>所參。聊通影響。余生荊谿閔門。母潘氏。不幸早歲失怙。母老孀居。時值凶荒。貧難艱苦。無從師範之訓。失讀孔孟之書。祖業行戶。幼不堪任。幸植夙因時中常念觀音名號。憶得小時伯母偶攜出戶。閒望井邑。忽一念返照。見空豁豁地境界。一回至十餘歲。貨菜養母。漸涉世緣。不覺隨聲逐色。頓失前來赤子之心。二十歲始發心茹齋。然不知三寶歸向。唯對神立願。二六時中邪念忽起。默誦小人閒居。為不善章。頓然念息。一日偶經講肆。值講楞嚴。一切眾生。皆由不知常住真心。性淨明體。用諸妄想。此想不真。故有輪轉。余時一聞惕然發起畏生死心。自念既在世間。虛受輪迴。遷變不常。咸屬幻化。何不急早修行。貴圖脫苦。聞幻有和尚。是大善知識。自清涼山來。唐凝庵太常吳安節通政。延居龍池山。道風遐播。闡揚臨濟正宗單提。向上一著。特往歸依。自後只一念怕生死心切。單單體究本分事。雖處塵寰中。實無有一毫留念世緣。一日母命攜籃買腐籃錢。俱與店家手空而歸。被母呵責。余時工夫愈覺痛切。母見我道念。堅固不悅。處世允余出家。時歲萬曆戊戌。遂脫俗。依和尚芟染。初看趙州無字話。半載不得。發明更示余參。如何是我父母未生前本來面目。余領受提撕。無論閒忙動靜處行住坐臥時。死死挨拶。不敢少怠。一日和尚同眾看出窯有覺所。兄云。聞四大名山菩薩。出現神通廣大和尚。驀接語云。我這裏亦不少。余進曰。如何是這裏神通和尚。曰。快些度磚。其時稍稍有入第。未敢認為本源真性。次後工夫急切。晝三夜三看來看去。及百餘日。偶展楞嚴見佛咄阿難云。此非汝心。於時如善財入彌勒樓閣。忽憶昔年童稚境界。目前無異無別。頓覺從前疑情放下。平貼貼地。一日室中和尚舉華嚴經。佛身充滿于法界。普現一切群生前。為什麼汝等張著兩眼不見時。邗州兄云。據某見處。是佛見無我。是我見無佛。和尚云。料掉沒交涉。復顧余曰。你如何會。余曰。據某見處。道得一字即不出。和尚曰。同坑無異土。明春侍和尚。入城在顯親禪堂。余請問永嘉大師道。忽然如托空時如何。和尚一喝。復顧余云。我代你修行罷。余時禮拜。便會得賓主照用之句。復適石城寓天界寺。謁雲松老師。貌古臘高。精勤定課。寒暑不移。可畏可敬。親榻數日。受益良多。又訪文齋老師於能仁寺。此老敏而文質。出語新奇。令人心暢也。秋後還山。至辛丑。余遂掩關和尚囑云。汝既有入處。此番當更精進。他日利導有情。勿令斷絕。吾北行矣。余時不獲從侍巾瓶。如失慈父。懊恨無<span class='corr'>已</span>。然無可奈何。只得關中隨時消遣。雖閱古人因緣。一一有透露處。或拈或頌。隨問隨答。至僧問乾峰。十方薄伽梵。一路涅槃門。未審路頭在什麼處。乾峰拈拄杖畫一畫云。在這裏。僧復問雲門。門拈扇子云。[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。卻又去不得。於是力參兩載。終日蒲團。正在忘絕境界之際。忽聞驢鳴恍然。頓釋前疑。如放下百千斤擔子。有偈曰。忽聞驢子叫。驚起當人笑。萬別與千差。非聲非色鬧。自後看公案。如劈竹相似。了無滯礙。偶聞風拂松梢雨打窗紙隨口云。風聲與水聲。不必論疏親。一耳聞為決。何曾有二音。至甲辰年四月八日解開。遂與密雲兄三藐弟趨覲和尚。抵燕都普照。時冬殘矣。和尚見三人遠去甚喜。因驗余等曰。汝輩離老僧三載。各各呈箇見處看。余禮拜便出。復呈偈曰。人說北地寒。我說南方暖。寒暖不知人。窮人知寒暖。和尚笑云。汝是窮人。次日復徵云。汝既為我臨濟門下兒孫。當盡臨濟法要。祇如四料簡。汝如何會。余時以四法界答之。和尚首肯。余復問曰。歷歷孤明時如何。和尚曰。待你到這田地與你道。余便喝。和尚曰。汝還起緣心麼。余拂袖便出。一日因事和尚穿褊衫。舉椅子曰。汝上座待我拜你為師。余笑呈偈曰。木人提唱笑呵呵。更著衣衫誰識他。昨日覸來是男子。今朝還作老婆婆。和尚覽竟亦笑云。此偈甚愜老僧意時古輝老師。其來少室博通三藏。講諸經于白塔寺。余繹教乘。不可不達。古德云。通宗不通教。開口便胡道。通教不通宗。如蛇入竹筒。宗教兩俱通。如日處虛空。宗教俱不通。如犬吠茅叢。故同密雲兄遊歷教海。明春蒙　聖母慈恩建無遮大會于臺山延靜淵老師主法。余時得從杖履以廁法席。領法華妙旨。今想見此老孤高標格。操履冰霜。真乘法範。萬指圍繞。余沾其光受益孔矣。又近妙峰老師于塔院寺。連居數月時。常請益忻<span class='corr'>羨</span>真誠苦行因果明白。建葺德業。浩然無窮。時相與言句頗多。歲久<span class='corr'>已</span>忘。後回京中。復侍和尚。密雲兄南還遊浙中。余謁幻也。老人於天寧寺。睹其高風逸韻。真人所不及。問答由繁。故不述也<span class='corr'>已</span>。上皆一時。耆宿誠為人師法者。一日本師和尚得恙甚重。余思法門。吾木分大事。雖略露一班。曾未明證。倘和尚不起于疾奈何。其時晨夕不離左右。曾于中夜拜跪曰。某雖侍和尚十有餘年。本分所得因緣。特未明諗。今欲呈似。不敢自欺一字。望和尚。慈悲和尚爽然坐起。余一一傾心披誠和尚曰。汝既如是。吾亦如是。余時便禮拜。丁未歲。余與三藐弟懇和尚還龍池。次年臘月就龍池開堂。命余為西堂。余固辭之。力進此道。是冬發大病。明春稍愈。和尚復以秉拂事命余。余再三辭讓。癸丑年命理院事。余因病又辭。因假嶺南靜室。掩關時計。隨侍和尚南北往還。併初發心親近共一十八載。跋涉道途間關勞碌。總為自<span class='corr'>己</span>本分事。冬底拜辭入關。和尚復垂偈付密。雲兄齎來云。老衲於今不坐關。既無住也幸無閒。何曾進又何曾出。只在尋常天地間。余拜讀訖。隨韻呈數偈。今刻錄中。不幸春來和尚順世。余破關匍匐歸。哀悼不<span class='corr'>已</span>。抿龕安制調停叢林事。妥曳杖弗辭。依舊入關。承凝庵居士及諸檀越書至強余出關。余力辭至深秋舊病。復作幾番垂死。延到冬底。眾兄弟強余還山。余亦恐不能久住於世。故順從歸龍池。奈沉痾之症。夙業牽纏。淹留至庚。申年方得病瘳。意希遍歷諸方。隨遇垂手緣足。力不能偶識。徒踏得山南幽處名磬山。荊谿極深谷也。余因是有終焉之思矣。是年秋便誅茆仲冬。後蒙密雲兄等。送余越嶺時祁寒中縛茆未就。尚無卓錐之地。匆匆到來。眾皆嘆息。此冬洎春大雪綿綿。積五十餘日。人跡罕到。徘徊四顧。唯饑禽野獸而<span class='corr'>已</span>。儲盡糧空。煙爨欲絕。時雖嗟之弗能濟也。因卓杖語伴者曰。若老僧數盡即埋此山。不必更送骸骨入龍池塔。他日自然成就伽藍地也。迄今屈指<span class='corr'>已</span>經一十二寒。暑藉吳曹諸檀。愜力護持。卻成叢席。每每雲水高流。沿溪尋入。乞余開示。備述往行。余固未從。不料今日與諸人吐露浪布。一場敗闕。正眼觀之。如空花水月本無生滅。去來之相可不見笑。大方何足撥齒云耳。諸人若要幹辦本分大事。豈在尋人蹤跡。宜當自勉。勿記吾言。眾禮謝。</p>
</div>
<p class='juan'>天隱和尚語錄卷十五<span class='note-inline'>(終)</span></p>
<div class='div-xu'><a id='mulu338' />
<p class='h1'>後序</p><p>先師語有磬山集散錄、晚錄報恩、語錄遺錄，諸編部帙零星刊刻不一問，欲彙集成函，抱斯志而未遂也。嘗憶侍先師於室中時，先師謂問云：吾語欲流行不難有，子任之，但不許增損老僧隻字。余進云：和尚若有語流行，某甲便可增損得先師為解頤，余不敢負先師久矣。歲戊寅，蹴居理安，勉為從事，始於夏成，於冬春從頭點定，列惟一十五卷，計有四百一十二頁工刀較精，字畫不爽。若道問：上座動著先師半箇字腳，便入地獄如箭射，於此見得，方見得。先師見得先師方許讀先師語，不然，問上座未免成簡點去在。</p>
<p>崇禎十一年佛成道日住武林門人通問謹識</p>
</div>
</div><!-- end of div[@id='body'] -->
</body></html>