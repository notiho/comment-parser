<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>天隱和尚語錄卷九</p><p class="byline">嗣法門人通問等編</p>
<div class='div-other'><a id='mulu23' />
<p class='h1'>頌古</p>
<div class='div-orig'><p>舉世尊睹明星。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>寥寥獨坐雪巖中，秖為眾生界未空，忽地明星都照破，丈夫誰肯受朦朧？</div>
</p></div>
<div class='div-orig'><p>舉世尊拈花，迦葉微笑。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>大事因緣在目前，當機休更自顢頇，靈山百萬人天眾，擬議之間落二三。</div>
</p><p style="text-indent:0em" class="lg-abnormal"><div class='lg-row'>四十九年無一字，末後拈花有底事，都緣飲老破微顏，代代兒孫笑不止。</div>
</p></div>
<div class='div-orig'><p>舉楞嚴經，若能轉物，即同如來。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>若能轉物即如來，雪裏梅花一色開，冷眼不堪長笑翫，香風暗暗到經臺。</div>
</p></div>
<div class='div-orig'><p>舉圓覺經居一切時，不起妄念，於諸妄心亦不息滅，住妄想境，不加了知，於無了知不辨真實。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>山堂寂寂無人到，澗水悠悠有琴操，偶然曳杖過磐峰，一陣狂風吹落帽。吹落帽，呵呵笑漢語，胡言那成調？師驀卓拄杖，喝一喝，云：參！</div>
</p></div>
<div class='div-orig'><p>舉善財參彌勒樓閣門開。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>衣帶煙霞過碧層，蹔時<span class='corr'>斂</span>念便空生，重重樓閣門開處，更有一人參未曾。</div>
</p></div>
<div class='div-orig'><p>舉外道不問有言，不問無言。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一條拄杖兩頭拏，把住中間便打他，饒你脫然頃快去，看來猶著眼中沙。</div>
</p></div>
<div class='div-orig'><p>舉殃崛摩羅產難。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>煙雲封古洞，迷卻乍遊人。借問三家老，春光分半燈。</div>
</p></div>
<div class='div-orig'><p>舉傅大士披衲頂冠靸履，見梁武帝。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>冠似道兮履似儒，袈裟猶是佛家兒，了然三處原無我，試問時人會也無？</div>
</p></div>
<div class='div-orig'><p>舉迦葉因阿難問：世尊傳金襴外，別傳何物？迦葉召：阿難，難應諾。迦葉云：倒卻門前剎竿著。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>拈花消息金襴外，慶喜當年見未玄，莫是頭陀堪愛處，依稀爭肯畀家傳。</div>
</p></div>
<div class='div-orig'><p>舉初祖面壁。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>大鵬放翮九萬里，偃鼠飲河半勺水，直自培風背負天，沙界明明不用舉。</div>
</p></div>
<div class='div-orig'><p>舉四祖住破頭山。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>鳳書三詔懶抬眸，兀坐雲深破嶺頭，待得黃梅童子到，月明依舊照寒湫。</div>
</p></div>
<div class='div-orig'><p>舉四祖路逢童子，問子何姓？</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>白髮頭陀下翠微，七年重到未忘機。性空姓姓非常姓，千古令人作範軌。</div>
</p></div>
<div class='div-orig'><p>舉四祖訪懶融。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>石室耽幽處，山禽頻獻花，天廚勤送供，虎穴作鄰家。懸寂心偏解，菩提路更賒，幸逢達道者，推轉白牛車。</div>
</p></div>
<div class='div-orig'><p>舉鳥窠吹布毛通，侍者大悟。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>樹盤如蓋遂棲禪，宮使從師未徹玄，擬欲諸方去參學，布毛拈起鼻先穿。</div>
</p><p style="text-indent:0em" class="lg-abnormal"><div class='lg-row'>一毫端上露全機，及至惺惺鴈過西，未舉<span class='corr'>已</span>前親薦得，白雲終不定巢居。</div>
</p></div>
<div class='div-orig'><p>舉馬祖打車打牛。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>不是車兮不是牛，即心即佛莫他求，從茲悟徹磨磚意，喝下西江水倒流。</div>
</p></div>
<div class='div-orig'><p>舉馬祖即心是佛，又云：非心非佛。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>即心即佛頭戴帽，非心非佛帽戴頭，撒手到家人不會，龔公峰頂鬧啾啾。</div>
</p></div>
<div class='div-orig'><p>舉馬祖日面佛、月面佛。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>日面佛，明歷歷，火雲收盡天空闊。月面佛，清徹徹，秋水澄潭光皎潔。君不見，雙輪無住兮太虛燄燄，玄珠罔象兮赤心片片。咦！</div>
</p></div>
<div class='div-orig'><p>舉馬祖百丈遊山見野鴨。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>師資閒步到溪邊，大用全提把住關，直得鼻端親見血，倚天長劍插雄巔。</div>
</p></div>
<div class='div-orig'><p>舉馬祖陞座，百丈捲席。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>高崖獅子振全威，百獸聞之腦裂時，不是象王回首顧，爭教大地吼如雷。</div>
</p></div>
<div class='div-orig'><p>舉百丈再參。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>入門便喝有來源，秉拂從教得此傳，識得祖家綿密旨，大唐規範自悠然。</div>
</p></div>
<div class='div-orig'><p>舉馬祖一喝百丈三日耳聾，黃檗吐舌。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>鐵牛機印印全機，電卷風馳未可欺。一喝頓令知解盡，耳聾三日古今疑。黃檗老，謾驚噓，舌頭吐出更堪奇。因而領略師承意，惹得兒孫捋虎鬚。</div>
</p></div>
<div class='div-orig'><p>舉百丈野狐。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>前百丈，後百丈，兩箇老胡鼻一樣。不落不昧叵商量，且看眉毛在眼上。咄！</div>
</p></div>
<div class='div-orig'><p>舉唐文宗食蛤蜊，見大士像。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>夫慈悲之故，化凡形而成聖像；落草之談，現應身以獲圓通。良哉觀世音！善應諸方所。噫！不是大唐天子力，海水煎枯擘不開。</div>
</p></div>
<div class='div-orig'><p>舉南泉刈茅，僧問：南泉路向什麼處去？泉拈起鐮云：我這鐮子是三十文錢買。僧云：我不問這箇，南泉路向什麼處去？泉云：我用得最快。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>行色憧憧問路頭，大人機用出常流，而今睹面重拈出，三十文錢第二籌。</div>
</p></div>
<div class='div-orig'><p>舉陸亙大夫問南泉：天地同根，萬物一體。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>天地同根物一體，潛龍臥在深淵裏，豁然飛上九重霄，一任興雲彌布雨。</div>
</p></div>
<div class='div-orig'><p>舉陸亙大夫問南泉：大悲菩薩用許多手眼作什麼？泉云：如國家用大夫作什麼？</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>大悲千手眼，幾人能得見？如月印千江，波波全體現。全體現有何驗？王老機鋒過閃電，當頭一拶賓主分，聊與大夫通一線。通一線，難分辨，言中有則君自看。</div>
</p></div>
<div class='div-orig'><p>舉盤山示眾：三界無法，何處求心？四大本空，佛依何住？璿璣不動，寂爾無言。睹面相呈，更無餘事。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>三界無法，何處求心？林間獨坐，樹上啼鶯，啼得落花流水去，依然緘口過殘春。</div>
</p></div>
<div class='div-orig'><p>舉泐潭問馬祖：如何是祖師西來意？祖云：低聲近前，潭近前。祖打一摑，云：六耳不同謀，來日來。潭至，來日云：請和尚道。祖云：且去，待老漢上堂時出來，與汝證明。潭乃悟云：謝大眾證明，繞座一匝便去。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>六月炎天雪滿巔，那知身到清涼山？文殊舉手金剛窟，收取玻璃盞子還。</div>
</p></div>
<div class='div-orig'><p>舉崧山與龐居士喫茶，士舉橐子云：人人盡有分，為甚麼道不得？山云：秖為人人盡有分，所以道不得。云：阿兄為甚麼卻道得？山云：不可無言也。云：灼然，灼然。山便喫茶。士云：阿兄喫茶，為甚麼不揖客？山云：誰云龐公？山云：何須更揖？後丹霞聞，乃云：若不是崧山，幾被老翁惑亂一上。士聞之，乃令人傳語霞云：何不會取未舉橐子時？</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>未舉以前猶鈍置，衲僧何必重徵問。七盞清風腋下生，啜著還他能徹困。</div>
</p></div>
<div class='div-orig'><p>舉龐居士訪仰山，問：久嚮仰山，到來為甚麼卻覆？山豎起拂子。士云：恰是。山云：是仰是覆？士乃打露柱云：雖然無人，也要露柱證明。山擲拂子云：若到諸方，一任舉似。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>步步傾湫倒嶽來，軒轅高掛絕塵埃，得人一牛還一馬，不是時流孟浪猜。</div>
</p></div>
<div class='div-orig'><p>舉凌行婆問浮杯盡力，道不得句。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>婆子奇哉怪哭聲，禪人聞舉便驚心。當機直捷離言處，到底終輸趙老清。清真漫將閒話論疏親，行婆不是丈夫手，肯把拳頭買與人。咄！這老婆子。</div>
</p></div>
<div class='div-orig'><p>舉藥山指二樹問道吾云。枯者是。榮者是。吾云榮者是。山云。灼然一切處。光明爍爛去。又問雲巖。巖云。枯者是。山云。灼然一切處。放教枯淡去。高沙彌至山。復問高云。枯者從他枯。榮者從他榮山顧。道吾。雲巖云。不是不是。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>榮者榮兮枯者枯，沙彌爭肯受糊塗。長松壁立危巖上，鶴唳一聲千載孤。</div>
</p></div>
<div class='div-orig'><p>舉韓文公問大顛佛法省要。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>文公諦信，大顛直捷，快手三平，腦後著楔。一楔頂[寧*頁]眼豁開，普天匝地絕塵埃。孤風冷冷千秋外，幾度心花照玉臺。</div>
</p></div>
<div class='div-orig'><p>舉長沙岑禪師遊山歸，首座問：和尚甚處去來？岑云：遊山來。座云：到什麼處？岑云：始從芳草去，又逐落花回。座云：大似春意。岑云：也勝秋露滴芙渠。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>理策入雲深，山空一色新，無人閒共話，有鳥對頻吟。踏遍春芳草，歸來花滿庭。若將時節會，埋沒祖師心。</div>
</p></div>
<div class='div-orig'><p>舉趙州火爐頭無賓主話。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>無賓主話誰能舉？舉得分明我未許。觀音院裏老趙州，慣向人前賣口嘴。</div>
</p></div>
<div class='div-orig'><p>舉趙州狗子無佛性。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一箇無字週沙界，蠢動含靈俱不壞，拈來擲向於人前，不會分明業識在。</div>
</p></div>
<div class='div-orig'><p>舉趙州有佛處不得住，無佛處急走過。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>有佛處不得住，挂角羚羊無影樹。無佛處急走過，高飛野鶴青霄去。三千里外莫錯舉，石女懷胎唯自許。恁麼則不去也，摘楊花，摘楊花，㗭唎㗭唎囌嚕娑訶。</div>
</p></div>
<div class='div-orig'><p>舉趙州因尼問密密意。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>密密意誰能識？潦倒趙州親<span class='corr'>掐</span>出，爭奈行人未作家，翻身跳入煙蘿窟。</div>
</p></div>
<div class='div-orig'><p>舉趙州庭前柏樹子。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>不將境示人，分明直對君，庭前柏樹子，千古客乘陰。</div>
</p></div>
<div class='div-orig'><p>舉趙州勘破婆子。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>臺山一路甚崎嶇，多少行人舉步迷。癭袋老婆機慣得，趙州明眼那能知？</div>
</p></div>
<div class='div-orig'><p>舉趙州、東門、西門、南門、北門。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>南北東西到處通，腳跟點地任君從。相逢不解舊相識，眼裏無筋一世窮。</div>
</p></div>
<div class='div-orig'><p>舉趙州問投子：大死底人卻活時如何？子云：不許夜行，投明須到。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>不許夜行，投明須到。八十翁翁入場屋，真誠不是小兒嬉。看他多少風流弟，脫卻羅衫換紫衣。</div>
</p></div>
<div class='div-orig'><p>舉趙州一日方丈內聞沙彌喝參州向侍者云：教伊去。侍者纔教去，沙彌便珍重。州向傍僧云：沙彌得入門，侍者在門外。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一抑一揚真自在，高提正令不須謀，權衡輕重雖憑手，出格男兒豈上鉤？</div>
</p></div>
<div class='div-orig'><p>舉趙州一日雪中倒叫云：相救！有僧去身邊，臥州便起去。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>傾身一色驗龍蛇，此際誰知眼裏花？起倒同人不同用，至今消息遍天涯。</div>
</p></div>
<div class='div-orig'><p>舉龍濟具足凡夫法，凡夫不知；具足聖人法，聖人不會。聖人若會，即是凡夫；凡夫若知，即是聖人。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>凡聖情超當下機，石人舉步笑嬉嬉，暗中踏著珊瑚影，秖許惺惺不許知。</div>
</p></div>
<div class='div-orig'><p>舉臨濟問黃檗佛法的的大意。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>黃檗山頭瑣霧雲，高安灘裏怒雷轟，猛然醒得無多子，棒喝交馳閃電奔。</div>
</p><p style="text-indent:0em" class="lg-abnormal"><div class='lg-row'>祖令全提發大機，普賢到此也難知，可憐多少效顰者，鷃翅焉能萬里飛。</div>
</p></div>
<div class='div-orig'><p>舉臨濟建立黃檗宗旨。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>毒氣受深當以發，直饒龍象也攢眉。至今餘毒藏幽壑，不待聲揚動地雷。喝一喝莫些遲，宗旨何曾棒上疑。這裏若還親薦得，濟翁元是小廝兒。</div>
</p></div>
<div class='div-orig'><p>舉臨濟兩堂首座齊喝。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>兩箇泥牛驀鬥，一箇木童難救，牽動金剛主人，鐵鞭只打童手。咄！若會直下分明，不會依然落後。</div>
</p></div>
<div class='div-orig'><p>舉臨濟在僧堂裏睡。黃檗入堂見，以拄杖打板頭一下。濟舉首見是檗卻又睡。檗又打板頭一下。卻往上間見首座坐禪。乃云。下間後生卻坐禪。汝在這裏妄想作麼。座云。這老漢作甚麼。檗又打板頭一下便出。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一樹花開幾樣紅，佳人漫採月明中，可憐會得枝頭意，吹落巖前一陣風。一陣風便不同，箇中端的有魚龍。試看今日堂中事，那箇男兒徹骨窮。</div>
</p></div>
<div class='div-orig'><p>舉臨濟問寺主：甚處去來？主云：州中糶黃米去來。濟以拄杖畫一畫，云：還糶得這箇麼？主便喝，濟便打。次典座至，濟舉似典座，座云：寺主不會和尚意。濟云：你又作麼生？座禮拜，濟亦打。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>移花接木，點鐵成金。白拈手段，箇裏分明。雖然不遇英靈漢，千古留傳一片心。</div>
</p></div>
<div class='div-orig'><p>舉臨濟將入滅，謂三聖不得滅卻正法眼藏。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一喝乾坤倒覆來，正宗從此瞎驢開，吹毛寶劍當頭截，鐵眼銅睛尚皺眉。</div>
</p></div>
<div class='div-orig'><p>舉德山見僧入門便棒。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>從來門裏大那見有天下？不是老婆心膽是虛空大。你若識痛癢，且教終不怕，切忌絕商量，管取悟言下。</div>
</p></div>
<div class='div-orig'><p>舉臨濟見僧入門便喝。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>好把琵琶月下彈，清音透徹萬重山，行人響慕親來聽，奈是無絃曲調難。</div>
</p><p style="text-indent:0em" class="lg-abnormal"><div class='lg-row'>四喝從教一喝來，英靈到此也疑猜，頂門豁達通天眼，八臂那吒亦著獃。</div>
</p></div>
<div class='div-orig'><p>舉普化明頭打暗頭打。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>打風打雨在當人，百匝千重用得親，崖上老人驀下劄，令伊別示一乾坤。</div>
</p></div>
<div class='div-orig'><p>舉德山托缽因緣。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>老漢當年不耐饑，鐘鳴鼓響有何疑？古今多少英靈子，只向巖頭問是非。末後句更為奇，眼上重栽兩道眉。聽得虛空親說破，消融頓入不思議。</div>
</p></div>
<div class='div-orig'><p>舉興化見同參來。纔上法堂。化便喝。僧亦喝。化又喝。僧亦喝。化近前拈棒。僧又喝。化云。你看這瞎漢猶作主在。僧擬議，化直打出法堂。侍僧問：適來這僧有何相觸忤？化云。是他適來。也有權也有實、也有照、也有用。我將手向伊面前橫兩遭。到這裏卻去不得。似這般瞎漢，不打更待何時。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>同條生不同條死，坐斷乾坤誰似你？當陽一著主賓分，官不容針私通爾，何不當時待侍僧？復喝還他臨濟旨。</div>
</p></div>
<div class='div-orig'><p>舉南院赤肉團上，壁立千仞。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一縱一擒真壁立，從他猛將也歸降。正宗不得獅子兒，遍界狐狼滿地走。</div>
</p></div>
<div class='div-orig'><p>舉興化示眾：若是作家戰將，便請單刀直入，更莫如何若何。時旻德出禮拜，起便喝，化亦喝；旻又喝，化亦喝；旻禮拜歸眾，化云：適來若是別人，三十棒一棒也較不得。何故？為他旻德會一喝不作一喝用。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>作家相見事如何？電捲風馳海嶽過。霹靂一聲雲散盡，大家齊唱太平歌。</div>
</p><p style="text-indent:0em" class="lg-abnormal"><div class='lg-row'>全放全收殺活機，大人作略普賢知。禹門三級曾經過，萬浪千波更不疑。</div>
</p></div>
<div class='div-orig'><p>舉僧問興化四方八面。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>文武全才得建功，交鋒陣陣自從容，因伊義敵威光遠，報國酬恩盡在忠。</div>
</p></div>
<div class='div-orig'><p>舉保壽開堂，三聖推出一僧。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>大開鑪鞴聖凡鎔，一棒當頭便建宗，獅子擲機全體露，象王行處絕狐蹤。</div>
</p><p style="text-indent:0em" class="lg-abnormal"><div class='lg-row'>獅子嚬呻獅子酬，爪牙不露<span class='corr'>已</span>風流，電光影裏全身現，收拾絲綸謾下鉤。</div>
</p></div>
<div class='div-orig'><p>舉玄、紹二上座見烏臼。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>老將當場猛作威，英雄到此也踟躇，宗師眼目天然在，照用同時說向誰？</div>
</p></div>
<div class='div-orig'><p>舉崔禪在定州州衙內陞座，拈拄杖云：出來也打不出來也打。有僧出云：崔禪聻？崔禪擲下拄杖云：久立，太尉珍重！</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>正令全提殺活機，隨家豐儉有誰知？親言<span class='corr'>已</span>出親人口，卻被旁人冷眼窺。末後句更為奇，太尉還曾識得伊？咄！</div>
</p></div>
<div class='div-orig'><p>舉溈山五峰、雲巖侍百丈，丈問，併卻咽喉唇吻。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>軒轅寶鏡<span class='corr'>已</span>當臺，妍醜分兮有自來。莫道老人言語贅，兒孫眼上要眉栽。</div>
</p></div>
<div class='div-orig'><p>舉丹霞訪忠國師。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>茅堂深鎖弗輕敲，叵耐山童漏洩訛，短笛無腔信口出，遭人簡點話迢遙。祖翁快利竹篦子，賞罰分明正令高，箇裏知音親證得，夜來孤月照青霄。</div>
</p></div>
<div class='div-orig'><p>舉國一禪師在內庭，見帝起立，帝云：師何以起？一云檀越何得向四威儀中見貧道？</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>龍吟鳳舞乾坤靜，雨順風調世界寧，不向四威儀內薦，文殊到此也難伸。</div>
</p></div>
<div class='div-orig'><p>舉藥山一物不為。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>閒閒閒到無閒處，若道無閒又隔重，千聖不傳人不識，大家都在白雲中。</div>
</p></div>
<div class='div-orig'><p>舉溈山撥火有省。後侍百丈入山，丈問：將得火來麼？溈拈一枝，柴吹兩吹，度與丈，丈云：如蟲禦木。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>寒灰深撥見微熒，爍破乾坤眼不同，行到水窮山盡際，拈來物物自從容。</div>
</p></div>
<div class='div-orig'><p>舉溈山與仰山摘茶，溈云：終日摘茶，秖聞子聲，不見子形。仰撼茶樹。溈云：子秖得其用，不得其體。仰云：未審和尚如何？溈良久。仰云：和尚秖得其體，不得其用。溈云：放子三十棒。仰云：和尚棒某甲喫，某甲棒，教誰喫？溈云：放子三十棒。玄覺云：且道過在什麼處？師云：且道甚麼處有過？</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>體即用，用即體，溈老家風端肯許，機鋒互換得全提，三十山藤打徹汝。</div>
</p></div>
<div class='div-orig'><p>舉溈山問仰山田中多少人？</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>師資道合意非常，克紹家門據有方，話到南山刈茅者，爛鍬拈起絕商量。</div>
</p></div>
<div class='div-orig'><p>舉仰山問香嚴：近日見處如何？嚴云：無一法可當情。仰云：你解猶在境。嚴云：某甲只如此，師兄作麼生？仰云：你豈無能知道無一法可當情者？溈山聞云：寂子<span class='corr'>已</span>後疑殺天下人去在。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>當情無可還由境，無可當情者是儂。疑殺叢林多少眾，溈山寂寂白雲封。</div>
</p></div>
<div class='div-orig'><p>舉香嚴開堂，溈山令僧送書并拄杖，嚴接得便哭蒼天，僧云：和尚為甚麼如此？嚴云：秖為春行秋令。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>撩天拄杖事無傳，年老心孤愛子偏，須信香嚴忤逆漢，春行秋令意中玄。</div>
</p></div>
<div class='div-orig'><p>舉香嚴上樹。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>嚴老親行鳥道來，清風明月絕塵埃。藕絲牽動鷺鷥腳。驚起飛衝霄漢開。莫疑猜，笑裏有刀。窺得破，從教南嶽與天台。</div>
</p></div>
<div class='div-orig'><p>舉王常侍參睦州看馬打毬入院，遲州問云：人打毬？馬打毬？公云：人打毬。州云：人困麼？公云：困。云：馬困麼？公云：困。云：露柱困麼？公茫然。歸至中夜方省。明日見州，州云：露柱困麼？公云：困。州肯之。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>人打毬，馬打毬，睦州問處有來繇。人馬一時俱困了，連他露柱皺眉頭。茫然無對歸家坐，夜半惺惺月上鉤。釣盡江南江北意，海空山色映高秋。</div>
</p></div>
<div class='div-orig'><p>舉陳操尚書登樓，勘行腳僧。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>杖挑千界月，衣掛萬峰雲，喚不回頭者，堂堂是衲僧。</div>
</p></div>
<div class='div-orig'><p>舉九峰侍者不肯首座。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>香煙裊裊半騰空，元座翛翛一色中，不是九峰閒正眼，石霜血脈爭流通。</div>
</p></div>
<div class='div-orig'><p>舉湧泉騎牛路逢二禪客云：蹄角甚分明，爭奈騎者不識！泉驟牛而去。二禪客相次，樹下憩泉回下，牛近前問訊云：二禪客近離甚處？云：那邊。云：那邊事作麼生？禪客？提茶盞。泉云：此猶是這邊事，那邊事作麼生？二禪客無對。泉云：莫道騎者不識好。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>榮榮春色草依依，老牧橫牛信意騎，堪笑迷途雲水客，異中有路不知歸。</div>
</p></div>
<div class='div-orig'><p>舉巖頭於湖邊作渡子。一日，有婆抱一兒來云：呈橈舞棹即不問，且道婆手中兒甚處得來？頭便打。婆云：婆生七子，六箇不遇知音，秖這一箇也不消得。便拋向水中。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>七子全拋向碧波，擬思量處更淆訛，時人逐眼清流上，秖見憐兒不見婆。</div>
</p></div>
<div class='div-orig'><p>舉雲門須彌山，</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一念不生全體現，有過無過君自看，直饒五眼也難窺，韶陽托出須彌掩。</div>
</p></div>
<div class='div-orig'><p>舉僧問雲門：如何是最初一句？云：七九六十三。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>雲門數以便，那用盤打筭？伶俐衲僧家，豈在機下薦？</div>
</p></div>
<div class='div-orig'><p>舉雲門北斗裏藏身。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>錐卓地全無，藏身北斗孤，天機從此轉，月出在冰壺。</div>
</p></div>
<div class='div-orig'><p>舉僧問雲門。如何是諸佛出身處。門云。東山水上行。又僧問幻有和尚。如何是諸佛出身處。有云。西河火裏坐。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>東山水上行，西河火裏坐，兩箇老古錐，當面休蹉過。不蹉過水上東山行火裏西河坐。</div>
</p></div>
<div class='div-orig'><p>舉僧問雲門：佛法如水中月。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>再三撈摝始登舟，爭柰清波杜絕流，幾度欲歸歸不得，雲山疊疊轉悠悠。韶陽老，大奇酬，坐斷乾坤四海幽。箇中若是英靈漢，覿面相呈到地頭。</div>
</p></div>
<div class='div-orig'><p>舉雲門放洞山三頓棒。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>來由一一自陳張，劈面臨機又覆藏，直得雲門三頓棒，從教千古不磨揚。</div>
</p></div>
<div class='div-orig'><p>舉。僧問乾峰。十方薄伽梵。一路涅槃門。未審路頭在甚麼處。峰以拄杖一畫云。在這裏。僧後請益雲門。門拈扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似傾盆。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>這一路，千峰頂上君獨步，隨流得妙老古錐，不惜眉毛當陽露。拶著通身冷汗流，東海鯉魚吞卻虎。</div>
</p></div>
<div class='div-orig'><p>舉三聖逢人則出，出則不為人。興化云：逢人則不出，出則便為人。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>時止則止，時行則行，興化三聖，恰未逢人。丈夫自有衝天志，誰向古人行處行？</div>
</p></div>
<div class='div-orig'><p>舉德山示眾云：及盡去也，直得三世諸佛口挂壁上，猶有一人呵呵大笑。若識得此人，參學事畢。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>長江秋水淨涵空，萬象森羅映現中，漁父晚歌清浪曲，謾垂鉤釣得鰲龍。</div>
</p></div>
<div class='div-orig'><p>舉奉先深，同明上座路次見魚從網中跳出，深云：俊哉！一似箇衲僧相似。明云：何似當初不入網好？深云：明兄你欠悟在。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>洪波高跳過重關，適意遨遊喚不還，堪笑靜沉溝壑者，安知海闊任從閒？</div>
</p></div>
<div class='div-orig'><p>舉僧問雪峰：寂寂無依時如何？峰云：猶是病。轉後如何？峰云：船子下揚州。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>寂寂無依病最深，金鎞倒握驀頭針，一針痛處能知痒，笑轉春風百谷新。</div>
</p></div>
<div class='div-orig'><p>舉雪峰一日登座召大眾云：看看東邊底。又云：看看西邊底。汝若要會。擲下拄杖云：向這裏會取。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>顧了東邊又顧西，堂堂獨露有誰知？把將拄杖按天下，幾箇男兒是丈夫？</div>
</p></div>
<div class='div-orig'><p>舉僧問雪峰：我眼本正，因師故邪時如何？峰云：迷逢達磨。云：我眼何在？峰云：得不從師。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>認著依然眼未開，達磨曾不在西來，九年面壁成何用？多少迷人取次猜。</div>
</p></div>
<div class='div-orig'><p>舉雪峰世界闊一尺，古鏡闊一尺；世界闊一丈，古鏡闊一丈。玄沙指火爐云：闊多少？峰云：如古鏡闊。沙云：老和尚！腳跟未點地在。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>十方世界一面鏡，情與無情鏡裏影。翻身照見本來人，摸著鼻頭方自省。</div>
</p></div>
<div class='div-orig'><p>舉雪峰問僧：近離甚處？僧云：覆船。峰云：生死海未渡，因甚覆卻船？僧無語，歸似覆船，船云：何不道渠無生死？僧再至雪峰，峰舉前話，僧云：渠無生死。峰云：此不是汝語。僧云：是覆船恁麼道。峰云：我有二十棒寄與覆船，二十棒老僧自喫，要且不干闍黎事。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>浮萍浪打在中流，兩岸何能到地頭？一任黑風吹大海，幾曾翻卻釣魚舟。意綢繆，彼此相看天色秋，白棒臨頭如雨點，賞罰分明得自由。</div>
</p></div>
<div class='div-orig'><p>舉雪峰問僧：名什麼？僧云：玄機。峰云：日織多少？僧云：寸絲不掛。峰云：參堂去。僧纔行三五步，峰云：袈裟落地也。僧回首，峰便打。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>象骨山前執釣竿，洪波浩渺坐危磐。垂絲千尺鉤頭意，衝浪鯨鯢吐氣寬。著餌也，謾相看，誰料於中失照觀，玄機到此成何用？千古令人喪膽寒。</div>
</p></div>
<div class='div-orig'><p>舉靈雲見桃花。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>山桃歲歲自開花，笑倒靈雲老作家，一見春風生滿面，須知林外有玄沙。</div>
</p></div>
<div class='div-orig'><p>舉俱胝住菴因，天龍豎指，遂大悟。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>三問無酬意太高，遶師匝匝不相饒。俱胝未會天龍指，爭得當時善用刀？</div>
</p></div>
<div class='div-orig'><p>舉清平參翠微問：如何是西來的的意？微云：待無人向汝說。良久，云：無人也，請和尚說微下禪床引入竹園。又云：無人也。請和尚說微指竹云：這竿得恁麼長，那竿得恁麼短。後出住大通舉，初見翠微因緣，謂眾云：先師入泥入水為我，自是我不識好惡。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>翠微林下綠竿竿，指出清平仔細看。未會西來的的意，得無人處被他謾。領略得，更何堪？猶向人前擊灸瘢。雲散一輪天淨月，夜深依舊照闌干。</div>
</p></div>
<div class='div-orig'><p>舉僧問投子：如何是露地白牛？子云：叱！叱！飲噉何物？子云：喫喫。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>玉角霜毛露地牛，崑崙山頂驀騎頭，人間天上絕蹤跡，分付時人把索收。</div>
</p></div>
<div class='div-orig'><p>舉僧問投子：曹溪指月，靈山話月，如何是真月？子云：昨夜三更轉向西。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>昨夜三更轉向西，明中有暗幾人知？不須撈摝澄潭影，一道寒光塞太虛。</div>
</p></div>
<div class='div-orig'><p>舉洞山問雲巖無情說法：</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>水鳥樹林皆念法，有情孰不解堪聞？沉淪萬劫忽開悟，物物頭頭本現成。</div>
</p></div>
<div class='div-orig'><p>舉僧問曹山：雪覆千山，為甚麼孤峰不白？山云：須知有異中異。云：如何是異中異？山云：不墮諸山色。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>突突兀兀，玲玲瓏瓏。類而弗類，齊而弗齊。孤巍插向青霄外，五嶽從教立下風。</div>
</p></div>
<div class='div-orig'><p>舉鏡清問曹山：清虛之理，畢竟無身時如何？山云：理即如此，事作麼生？云：如理如事。山云：謾曹山一人即得，爭奈諸聖眼何！云：若無諸聖眼，爭鑑得箇不恁麼？山云：官不容針，私通車馬。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一片寥寥獻與君。誰知箇裏不容針。目前法法無餘事。把住牢關要見清。識得一始相親。須教極盡今時去。大地山河作眼睛。</div>
</p></div>
<div class='div-orig'><p>舉夾山參船子。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一橈打入洪波裏，翻然吞得鉤頭餌。離鉤三寸道將來，不是尋常播皮嘴。收拾絲綸得意歸，藏身處也無窮底。無窮底，覆卻舟兮不是你。</div>
</p></div>
<div class='div-orig'><p>舉洛浦見夾山。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>搖頭擺尾出重淵，浩浩江湖心景寬，夾嶺雲深藏古路，清溪月朗照當天。休草草，更綿綿，無舌人傳語最玄，探取垂鉤千尺意，飄飄一曲浪頭眠。</div>
</p></div>
<div class='div-orig'><p>舉玄沙指僧聞偃溪水聲。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>從門入者無退失，偃溪水聲清滴滴。乍到叢林人返聞，一條逕路通霄徹。通霄徹，四海波騰聲未息，清風明月共知音，笑殺大悲思修得。</div>
</p></div>
<div class='div-orig'><p>舉太原孚上座問鼓山：父母未生時，鼻孔在甚麼處？山云：如今生也在什麼處？孚不肯。山卻問：老兄作麼生？孚以扇默置山罔測，孚乃毆一拳。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>父母未生前，鼻孔屈半邊，若人親見得，不值一文錢。鼓山機截而未圓，孚公力勇而鮮健，尋幽卻到窮源處，搖落桃花三五片。</div>
</p></div>
<div class='div-orig'><p>舉法眼指簾。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>簾外春光匝地來，主人敷坐笑顏開，無心指出家常事，殺活從教仔細猜。</div>
</p></div>
<div class='div-orig'><p>舉瑞巖喚主人公。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>捏殺猢猻子，養純水牯牛，老人親切處，豈比泛常流？</div>
</p></div>
<div class='div-orig'><p>舉風穴杖林山下竹筋鞭。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>杖林山下竹筋鞭，信手拈來用得鮮，驚起鐵牛無住處，踏破山河露地眠。</div>
</p></div>
<div class='div-orig'><p>舉僧問匡化：如何是佛法大意？化云：貧兒抱子渡，恩愛競隨流。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>赤條條地過洪波，到此恩情沒奈何。不是貧兒偏愛子，直饒拋棄更猶多。</div>
</p></div>
<div class='div-orig'><p>舉智門問五祖戒云：暑往寒來則不問，林下相逢事若何？祖云：五鳳樓前聽玉漏。門云：爭奈主山高案山低。祖云：須彌頂上擊金鐘。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>嘉州大象，<span class='corr'>陝</span>府鐵牛，一衝一撞，半放半收。交鋒陣陣兮風雷，磊磊落落兮天倪長。空月色無高下，箇裏相逢作者稀。</div>
</p></div>
<div class='div-orig'><p>舉南臺一寸，龜毛重九斤。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一寸龜毛重九斤，南臺出語便驚人，黃河攪得澄清徹，玉兔懷胎水底明。</div>
</p></div>
<div class='div-orig'><p>舉首山竹篦子。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>新婦懶梳粧，婆婆喚上堂，不知天<span class='corr'>已</span>曉，羞見入蘭房。</div>
</p></div>
<div class='div-orig'><p>舉僧問首山：一切諸佛皆從此經出，如何是此經？山云：低聲。低聲云：如何受持？山云：切不得染汙。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一道寒光耀古今，箇中那許著纖塵，五千餘卷非文字，諸佛何曾出此經？</div>
</p></div>
<div class='div-orig'><p>舉僧問首山：學人久處沉迷，請師一接。山云：老僧無這閒工夫。云：和尚豈無方便？山云：要行即行，要坐即坐。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>輪劫何嘗著眼看，擬思量處隔重山。誰知這箇閒家具，東擲西拋不直錢。</div>
</p></div>
<div class='div-orig'><p>舉首山新婦騎驢阿家牽。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>北地煙塵穢滿天，風流全在玉樓前，阿家憐媳牽驢走，行到堂前不用鞭。</div>
</p></div>
<div class='div-orig'><p>舉汾陽青絹扇子足風涼，</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>信手輕搖徹骨涼，清風不在扇頭揚，鹽官侍者無分曉，把柄無能作主張。</div>
</p></div>
<div class='div-orig'><p>舉僧問白馬：如何是清淨法身？云：井底蝦蟆吞卻月。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>法身清淨廣無邊，井底蝦蟆吞月眠，汲水木童鼓掌笑，笑看水底一般天。</div>
</p></div>
<div class='div-orig'><p>舉泐潭室中問僧：唯一堅密身，一切塵中現。如何是塵中現底身？師著語云：胡張三，黑李四。僧指香爐云：這箇是香爐。潭云：帶累三世諸佛，生陷地獄。師著語云：泐潭聻？僧罔措，潭便打。師著語云：屈！屈！復云：諸人還救得三世諸佛麼？若救不得，如何脫離生死？速道！速道！</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>張公喫酒李公醉，累他東村王大妹，橫拖八幅紫羅裙，走入西村者一隊。三世諸佛立地看，覓箇眾生了不得。元來都是堅密身，擬議之間百雜啐。咄！</div>
</p></div>
<div class='div-orig'><p>舉僧問南嶽：如何是不涉煙波底句？嶽云：皎皎寒松月，飄飄谷口風。僧云：萬差俱掃蕩，一句截然機。嶽云：點。僧云：到。嶽云：借人面具舞三臺。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>行鳥道兮絕高低，倚寒巖兮截然巍。風飄飄兮露全機，把住關兮真箇希。灼然希，尤更奇，從教三級透重關。老龍不肯糊糢放，未免遭伊額上題。</div>
</p></div>
<div class='div-orig'><p>舉僧問華嚴：大悟底人為甚麼卻迷？嚴云：破鏡不重照，落花難上枝。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>水歸大海顯全潮，終日風波海上消，能納百川流不住，魚龍喜躍見波濤。</div>
</p></div>
<div class='div-orig'><p>舉僧問慈明：鬧中取靜時如何？明云：頭枕布袋。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>鬧中取靜猶未徹困，布袋枕頭那事有分。騎牛更去覓牛蹤，撞著山僧好一頓。</div>
</p></div>
<div class='div-orig'><p>舉楊岐栗棘蓬作麼生吞？金剛圈作麼生跳？</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>銅頭鐵額入岐峰，跳得金剛吞得蓬。眼裏直須拔出楔，從他事事以藏鋒。</div>
</p></div>
<div class='div-orig'><p>舉僧問楊岐：馬祖見讓師便悟去，且道迷卻在什麼處？岐云：要悟即易，要迷即難。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>要悟即易要迷難，擬思量處隔千山。茫茫宇宙人無數，幾箇英靈過此關。</div>
</p></div>
<div class='div-orig'><p>舉楊岐問僧：雲深路僻，高步何來？云：天無四壁。岐云：踏破多少草鞋？僧便喝。岐云：一喝兩喝，又作麼生？云：你看這老和尚。岐云：拄杖不在，且坐喫茶。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>白雲深處探來機，透過重關路不迷。一喝頓超言象外，謾留茶話少人知。</div>
</p></div>
<div class='div-orig'><p>舉黃龍三關。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>我手何似佛手，展開雲暗星斗。更若擬議商量，劈面攔腮一肘。</div>
</p><p style="text-indent:0em" class="lg-abnormal"><div class='lg-row'>我腳何似驢腳，收來伸去踏著，踏翻海底泥牛，一任魚龍摸索。</div>
</p><p style="text-indent:0em" class="lg-abnormal"><div class='lg-row'>人人有箇生緣，喫飯穿衣打眠，騎著三腳驢子，直入千山萬山。</div>
</p></div>
<div class='div-orig'><p>舉白雲端上堂。舉一則公案布施大眾。良久云。口秖堪喫飯。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>這則舊公案，饑來便喫飯。你自不承當，我復重舉看。看！看！喫飽自然忘百饑，巖前溪水綠依依。洗缽歸來穩坐好，一念萬年終不違。</div>
</p></div>
<div class='div-orig'><p>舉雪竇示眾云：譬如世界壞時，大水競作，其間無量眾生或沒未沒，互相悲號，仰望蒼蒼，皆云相救。當是之時，四禪天神一見高聲便喝：咄哉眾生！我預曾報汝，令頻頻上來，汝卻不聽，如今有什麼救處？乃拍手云：歸堂。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>長空浩渺浸山川，無量含靈墮此淵，拍手洞然歸得去，無勞再上四禪天。</div>
</p></div>
<div class='div-orig'><p>舉天衣懷上堂云：鴈過長空，影沉寒水，鴈無遺跡之意，水無留影之心。若能如是，方解異類中行。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>異類中行孰敢當？夜來猛虎角生長，鴈高影落秋江上，惹得盲龜笑一場。</div>
</p></div>
<div class='div-orig'><p>舉前寶壽問後寶壽：父母未生<span class='corr'>已</span>前，那箇是本來面目？後寶壽罔措。一日，在市見二人相爭，有一人相勸云：你得恁麼無面目。壽遂大悟。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>一拳突出本來面，碧眼胡僧難覷見。桃紅柳綠故園春，總是大悲千手眼。</div>
</p></div>
<div class='div-orig'><p>舉茶陵郁山主渡橋，遭攧大悟。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>百尺竿頭未肯休，橋梁踏斷始知羞，吟風笑月茶川上，閒看巖花逐水流。</div>
</p></div>
<div class='div-orig'><p>舉大通智勝佛十劫坐道場，</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>隨處安禪經數劫，肯將佛法輕漏泄，面前腦後錯承當，好似痴人撈水月。</div>
</p></div>
<div class='div-orig'><p>舉婆子燒菴。</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>大用現前無罣礙，寂然不動豈為功？誰能觸著山僧體，一喝還他兩耳聾。</div>
</p><p>體大</p>
<p style="text-indent:0em" class="lg-abnormal"><div class='lg-row'>偉哉寂滅體，難把虛空比，虛空尚可窺，此心無下嘴。</div>
</p><p>相大</p>
<p style="text-indent:0em" class="lg-abnormal"><div class='lg-row'>妙哉諸有相，本無名與狀，名狀起於心，心寂等無量。</div>
</p><p>用大</p>
<p style="text-indent:0em" class="lg-abnormal"><div class='lg-row'>奇哉不思用，處處曾無著，是箇無手人，打得虛空落。</div>
</p></div></div>
<p class='juan'>天隱和尚語錄卷九<span class='note-inline'>(終)</span></p>
</div><!-- end of div[@id='body'] -->
</body></html>