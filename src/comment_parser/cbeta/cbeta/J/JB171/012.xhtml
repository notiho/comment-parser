<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天隱和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>天隱和尚語錄卷十二</p><p class="byline">嗣法門人通問等編</p>
<div class='div-other'><a id='mulu33' />
<p class='h1'>書問</p>
<div class='div-other'><a id='mulu34' />
<p class='h2'>與天童密雲和尚</p><p>客歲過吳門，初欲強，吾兄還山不得<span class='corr'>已</span>，從命而返。春聞受請赴育，王遂駐錫天童，有光祖窟，法化之隆盛矣。秋歸金粟，特命範徒趨覲，不意空返懸懸。至今山僻地殊，無從訊候。近因三峰連<span class='corr'>刺</span>書來并所刻諸語，其間多譏棒喝，不知方今拈一條白棒橫行天下者，舍吾兄更有誰乎？審之總不出他，自縛詐降，獨施冷<span class='corr'>刺</span>之句。既欲為濟下兒孫，何得心行如斯耶？所謂師子身中蟲，自食獅子肉，信然弟復書，<span class='corr'>已</span>付剞劂。今寄上幸吾兄，諒察詳究其端，不然，未免旁觀者哂耳。</p>
</div>
<div class='div-other'><a id='mulu35' />
<p class='h2'>與玉峰師弟</p><p>本分一著人，多被靜境埋沒。吾弟開闢萬山中雲鋤雨種數年功成。豈非兩足尊行業耶？努力，努力！</p>
</div>
<div class='div-other'><a id='mulu36' />
<p class='h2'>答陳在田居士</p><p>任者拋磚引玉。始知居士具大根器。得大辨才。所諭一一拈出不二法門。誠為難得。雖然。若見得磬山人未踏磬山路。可謂見到而行未到。若踏著磬山路。未見磬山人。可謂行到而見。未到必周。旋磬山境見徹磬。山人始有商量分。若道不涉二途無從自悟即落天然外道。如所云。磬山路絕處理會舌斷處禮拜。切莫作此見解。何故磬山指路頭於匝地。你向那裏窮源磬山。借廣舌於溪聲。你向何處截斷。所以道。言前薦取。屈辱宗風。句後承當。埋沒自<span class='corr'>己</span>。不是壓良為賤。要在實證實悟而<span class='corr'>已</span>。</p>
</div>
<div class='div-other'><a id='mulu37' />
<p class='h2'>與王震南居士</p><p>承居士過訪，亟以此道參叩高年難得如此確志，所以俾貧道遏捺不住，雖議論處，無不合意投機。但本分一著，未能透脫生死關頭，恐未穩當，故不果貧道之念。須是拈箇話頭與居士提持，十二時中行住坐臥，綿綿密密，參究提撕。如何是我本來面目？不可將心就悟，不可翻疑。話頭提後得悟也無亦不可疑，這話頭也用不著。若未悟時而先卜度，便是參禪大病也。久久執持，自有得力處，若得打徹，急急與貧道通箇消息。</p>
</div>
<div class='div-other'><a id='mulu38' />
<p class='h2'>答曹念茲居士</p><p>憶昔與門下道左相逢，一笑莫逆。十五年來，病患中日承見愛，衲僧分中無以為報，敢將生平少有見處，與門下共見，始洽素心耳。門下居富貴而不為富，貴沒溺真，夙世道種。昔云曾做色空工夫，今又奚似耶？客歲承邀出山，見喬梓俱恙，心甚不安，門下外感似，不必慮令郎內傷，深為可虞，故知藥餌止堪治標，欲拔其源，必須心地上提持，纔能破其病魔堅壘。一日，曾叩云：起明還知妄想起處麼？彼云：不知。既不知單提一箇覺字，日久月深，自然不背覺合塵去也。後半日，彼便覺得妄念起處。然此一覺，<span class='corr'>已</span>勝進參苓數服矣。久之，偶夜深漏盡闃。爾時山僧忽召彼云：起明覺麼？彼云覺。曰：覺從什麼處生？云：從無覺。生曰：既從無覺生，當再看無覺之覺。時彼默然，返照不答，殊有憬入處。山僧隨提云：祖師道：以不覺故而有始覺，以始覺故而有本覺。汝今覺得本覺之覺，心意泰然，如斯會去，何愁妄念之生不自了了也。時彼云：稍有把捉。復恐彼不能時時堅守，遂於佛前受戒，防衛身心。而病源既清，醫藥亦效，可不復憂矣。別後聞有玄門秘訣，本領工夫，此不特衲僧家見為外道，即在彼教亦屬罪人。不見老子云：偽道養形，真道養神。丹陽子云：抱元守一是工夫，懶漢如今一也無？終日啣盃暢神思，醉中卻有那人扶？且道如何是那人？若這裏見得徹去，寧復有秘訣而過此者乎？諦觀先聖靡不指照人從心入道，除是向上一路，石火電光猶為鈍置，豈容擬議商量哉？門下莫厭葛藤，果相信不棄，偕令郎時常黽勉，莫失正念，病中忽見無病，本來即世相明實相復何病？復何藥？復何禪？復何玄？復何秘密？復何淺顯也哉？</p>
</div>
<div class='div-other'><a id='mulu39' />
<p class='h2'>與潘如荄居士<span class='note-inline'>(二)</span></p><p>吾人立身天地間。學業分岐心志不一者。多吾與弟。三十年來。每每相晤。多不過了寒溫世故而<span class='corr'>已</span>。未曾撥著這一著子。向西園盤桓。始知吾弟少年時有志此道。但未能究竟。一番別後深為慨惜。若是丈夫兒。為功名事業。蹉跎歲月。是把功名事業。翻為障道之緣。先輩大老。咸在功名事業裏作菩提場。成就世出世間事。若道了卻世間事。方可做得出世事。此是離世覓菩提。如人從東方走。欲取西方物打。初一步便錯了也。不知世事如芭蕉葉。剝去一層又一層。何嘗有了底日子。功名大則世事大。功名小則世事小。況此事且不在功名內。且不在功名外。只在人人一念回光返照。見得本來面目。然後世間事。即是出世間事。做出世間事。仍是世間事。一一了當無非。在一念中定奪。所以云。取不得舍不得。不可得中只麼得。豈虛語哉。若信得及。便向閒忙動靜喜怒哀樂時。提句話頭。提來提去。忽然提得覿體現前。㘞地一聲。方始識得不壞世相而明實相者也。若如是便在功名富貴中。不被功名富貴籠絡。在塵勞煩惱中。不被塵勞煩惱遮障。所作所為利人利<span class='corr'>己</span>。若不如是。則觸處動著。無非埋沒。此段光明又如何做得大丈夫立在一切人頂[寧*頁]上耶。先聖云。朝聞道夕死可矣。今時人自幼之乎者也。讀將去不識聞什麼道。於自<span class='corr'>己</span>分中初無交涉。吾弟切不可落在此隊裏去。莫說佛道不知。即儒道亦何曾會得也。努力努力。</p>
<p>人到不惑之年，必須卓然有箇腳踏實地處。觀乎世間空花水月，一無所好，亦無不好之念，便有出世分。既為大丈夫，莫說俗諦中四箇字，一字也不染著即境緣苦切處亦不被挫折，便見學道人磨琢功夫得力不得力，一一自家簡點，不可放過。古人云：放過一著，落在第二。囑囑！</p>
</div>
<div class='div-other'><a id='mulu40' />
<p class='h2'>與吳問卿居士<span class='note-inline'>(二)</span></p><p>大悲像<span class='corr'>已</span>出貧道，有一問：不知此像出於香耶？出於匠耶？若出於香，何須用匠？若出於匠，何須用香？香匠本無，無從自出。且道這像從何處得來？檀越道：將一句來請菩薩去供養。</p>
<p>來諭云：妙相不出於香，不出於匠，皆藉磬山指點而成。據貧道所見，若離香匠，貧道又指點箇什麼來？指點既無，三處俱空，空即不空，緣會而有，豈非菩薩所現，全身示無生之理耶？像既如是，法法無生，貧道又何嘗動唇舌來？居士又何嘗接貧道去？菩薩又何嘗留菴中住？分別不得，不分別亦不得。雖然如是，若約衲僧分上，正未有喫棒分在。以此直書上秋，水菴主人一笑何如？</p>
</div>
<div class='div-other'><a id='mulu41' />
<p class='h2'>與曹安祖居士</p><p>久不會晤，想門下與幻也。老人盤桓，日臻玄奧，老人年高，德宇清徹，道行淵深，人皆仰如。雲日踵門，參叩者多，得法源底者少，徒費老人唇舌耳。門下他出，須托箇中人相照，遇求法者，則應之利生為重檀越外護福德更無量耳。</p>
</div>
<div class='div-other'><a id='mulu42' />
<p class='h2'>與吳迪美居士<span class='note-inline'>(三)</span></p><p>向上一著，君<span class='corr'>已</span>諦信，但得㘞地一聲，則便縱橫自在，無不自由也。工夫切不可當有當無除文章正務，料理家庭，日用應緣處語默動靜時，這一著子不可放過。十二時中須教打成一片，自無不辦之理。所以道：佛法無多子，久長難得人。惟冀努力。</p>
<p>一秋臥病，枯坐柴床，默想時序，恍然如夢。忽遊夢中之夢與居士交臂，趺坐白雲，閒看流水提究此事，笑傲人世覺來惟一笑。因思此情，此景是償夙逋之因耶？抑徵他日之緣耶？又不知其夢笑覺耶？覺笑夢耶？復笑不<span class='corr'>已</span>。正欲書似，忽接手翰，知君微恙，令人懸憶，當相忘於夢覺可也，惟時自重。</p>
<p>法門衰替，因主法者，不嚴栗麥，混收邪正，難辨止圖。門庭熱鬧，不顧後學無依貧道，痛思正法如懸絲，默默流涕，微力可能。這也居士超群之資，當力體究，先聖宗旨，作將來眼，目惜貧道，髮白氣衰，共出隻手，以袪其惑，不在貧道之多囑耳。</p>
</div>
<div class='div-other'><a id='mulu43' />
<p class='h2'>答蔣函九居士</p><p>居士既為此事急切無論在家、出家，祇要明徹心地，了悟本來而<span class='corr'>已</span>。提箇話頭，綿綿密密，真實參究，挨拶將去，一點也做作不得，一點也取捨不得，一點也顢頇不得，一點也儱侗不得，直須豁然頓悟始得。若得豁然頓悟，纔喫得山僧痛棒，亦何必拘定在家、出家、山林城市大丈夫無可不可，況功名事業寧有妨礙乎？擬棄而求，不見古人云：不離當處常湛然，覓則知君不可見。</p>
</div>
<div class='div-other'><a id='mulu44' />
<p class='h2'>答曹起明居士</p><p>來書云：塵市中，凡心易動，愈趨愈下據山僧原之，正所謂真心發露。然既知妄念易動，即當究其易動之體。究之無處，則能動之念頓空，能動之念頓空，所動之境亦寂能所空寂即返照，能究之心安在？如是得之，不必求靜，而靜相自然現前矣。既靜相現前，亦何分城市山林無時無處無靜，無不靜也。</p>
</div>
<div class='div-other'><a id='mulu45' />
<p class='h2'>復徐雨公居士</p><p>手書并偈，讀之深慰。但恐還在文字邊來，不曾真實做這一番工夫。若真實做工夫。有得手處生死岸頭自然穩當。且不要在根根塵塵上作道理會。須回光返照。徹見父母未生以前。自<span class='corr'>己</span>本來面目。方知十方虛空生汝心中。如片雲點太虛裏。請思之。曾到這箇田地麼？若到得這箇田地。更有一語在他日相見。一笑道破。</p>
</div>
<div class='div-other'><a id='mulu46' />
<p class='h2'>答許慧生居士</p><p>接來書，知做工夫竭力，既看古人因緣，有會處當來覿面印破，又復起疑，還是腳跟未點地在。既然如是，且就疑處挨拶去，直待㘞地一聲始得，將那從前會得底、會不得底一時放下，如同箇一總不曾學佛法底相似，更不思量卜度，如斯做去，何慮道業不辦？</p>
</div>
<div class='div-other'><a id='mulu47' />
<p class='h2'>復吳亦如居士</p><p>別來忽兩載，接惠書，感愧貧道，自揣福薄，智淺守拙，巖壑無以作，後來標榜，實為法門罪人然靜思之，髮白面皺，正法懸微，不無永嘆。每念居士夙植靈根，能現身說法，化利末世，豈屬聲聞小果而<span class='corr'>已</span>哉？竊云聲聞小果，永嘉云：三乘雖殊，同歸出苦之要；聲聞雖小，見愛之惑<span class='corr'>已</span>袪。其如棄大戀小，見愛尚存，即小慕大，斯則何咎？至讀來諭，自置如冰云云。貧道不覺歡喜，據貧道愚見，只恐不能自置，如冰若得自置，如冰，則內心不喘；內心不喘，則外息塵緣，外息塵緣，則何喧可喧？何寂可寂？一念無生，便同本有。若到這田地，更覓箇安身立命處，了不可得。如斯見得，始到德山，臨濟門下，有喫棒分耳。箬禪回極道居士，切於性命之憂，故一一供直，幸諒之也。</p>
</div>
<div class='div-other'><a id='mulu48' />
<p class='h2'>寄路元昭居士</p><p>聞居士急切為道，剪髮割鬚，夫道不拘僧俗，豈在畏影逃形？須是一一從自胸中了，當外不見有塵相可離，內不見有六根可淨，中不見有六識可空。如是則即世出世，無有一毫沾染處，無有一毫挂懷處，居塵亦得，脫俗亦得。不然，身雖靜而心未淨，形欲逃而影愈彰，何若就陰而止，隨寓而安，免得向外尋覓耶？不見古人云：雲無心而出岫，鳥倦飛而知還。</p>
</div>
<div class='div-other'><a id='mulu49' />
<p class='h2'>寄徒印中</p><p>法門衰替，奈無其人，苟得其人，師資唱和。老僧一夏來，雖則勉強精神，與諸子提持箇事，每思汝高高山頂，未審日用作何所務也？當時臨濟大師半夏上黃檗山見檗看經次，濟云：我將謂是箇人，元來是唵黑荳老和尚。住數日，乃辭檗，檗云：汝破夏來，何不終夏去？濟曰：某甲暫來禮拜和尚。檗便打趁令去。濟行數里，疑此事，卻回終夏。後又辭檗，檗云：甚處去？濟云：不是河南，便歸河北。檗便打，濟約住，與一掌。檗大笑，乃喚侍者：將百丈先師禪板、几案來。濟云：侍者！將火來。檗云：不然，子但將去，<span class='corr'>已</span>後坐斷天下人舌頭去在。且道臨濟當時喫三頓痛棒，<span class='corr'>已</span>是徹上徹下，何故？至此又卻不會。這裏汝若透得提個缽袋子去；若未透，不可坐卻白雲，須是再來度夏始得。總饒你會得不來，正好痛棒。何故？莫道一觸便了，不顧差別門頭。若顧差別門頭，還有淆訛處，他日何堪為人師法也？所以我臨濟大師透頂透底師資道合，立法著著，自有源頭不？若今時無根種草自瞎瞎人亂做將去，當自揣之，紙筆不盡。</p>
</div>
<div class='div-other'><a id='mulu50' />
<p class='h2'>寄普聞禪人</p><p>古人為本分事。不憚千里萬里。買草鞋行腳，參尋知識。拶得心花頓開。而後曲盡。師法方好隨處住山。分化一方。豈肯草草埋沒世緣，誤<span class='corr'>己</span>妨人耶？汝既見老僧有決烈志，自信自證，接納四眾修行。老僧恐汝不能盡古人法，要又不親近師長提持。拈一事出一言。有漏逗處。未免見笑大方。累及老僧。所以不得<span class='corr'>已</span>幾番痛拶。切不可入。時人得少為足一隊裏去。當究明佛祖綱宗徹證徹悟，然後為人師範亦未遲。不然落在焦芽敗種類。有何補於法門乎。</p>
</div>
<div class='div-other'><a id='mulu51' />
<p class='h2'>答黃介子居士<span class='note-inline'>(二)</span></p><p>久聞居士篤信此道，無緣一晤，欣慕之懷，時切耿耿接手教知居士現身說法，摧邪顯正，叱小褒圓，非深念法門能如是耶？貧道智識暗短抱拙，巖壑甘作了事漢因，衲子輩每每錯慕，萬不得<span class='corr'>已</span>，對眾拈出，所刻徒污，高明耳目，誠為鄙陋，何堪克紹先覺者哉？正所謂埋沒宗乘，塗糊後學，但只了得先師所囑之念耳。末世時流，能所心勝，非得大居士證成此事，合當掃地矣。</p>
<p>自過湖南，作投老計，春來臥病，萬事灰心。我平老衲至按尊翰，辱訂秋冬之舉，貧道屈指海內知<span class='corr'>己</span>不能多得。惟居士雖未晤面，神交久矣。居士夙乘願力呵護，于時作末法牆塹。然法門衰替，無越斯時，受請應期，滿目咸是。古風凋喪，溷世隨波。願居士弗置貧道於此中，則挽一時之弊，正在居士力也。謹復。</p>
</div>
<div class='div-other'><a id='mulu52' />
<p class='h2'>答方克駿居士<span class='note-inline'>(二)</span></p><p>接手書知用工。如古人牧牛。此是第一等。傍實下手處。時無虛棄。深慰深慰不記得。當時郭功輔訪白雲端和尚。雲問。郭牛淳乎。郭云淳矣。雲叱之。郭拱而立。遮裏須自著眼。雲曰。淳乎淳乎。南泉大溈。無異此也。多口阿師雲。乃贈一偈曰。牛來山中水足草足牛出山去。東觸西觸磬。山亦有一偈。捏著繩頭不放鬆。山中城市一般。同。調純到得無拘束。看破持鞭箇牧童。且看此偈與古人。是同是別道將一句來何如。</p>
<p>來諭云：閱貧道示偈，識貧道為人處。自茲以往，刻骨銘心，不知貧道語句，乃一時應病之藥，豈可為久治之方耶？及元白上座言：居士七日靜工得箇歡喜處，當自入山親證，切不得錯認影響為真實。此事最忌抱椿搖櫓，以當平生耽閣自<span class='corr'>己</span>直須徹頭徹尾始得，莫待後悔也。</p>
</div>
<div class='div-other'><a id='mulu53' />
<p class='h2'>寄許世安居士<span class='note-inline'>(二)</span></p><p>別後，未審工夫能拶透自家本來否，切不得自拈自弄，在光影中著腳。既是信得及，直須親見一回，了了無餘，方可自利利人。若其間有信、有不信處，便是工夫，不綿密生死心，不切知居士決不埋沒平生也。</p>
<p>得惠書知時常<span class='corr'>惕</span>勵喜慰四頌，見處不無，宜加更進，不然，卻成窠臼矣。</p>
</div>
<div class='div-other'><a id='mulu54' />
<p class='h2'>答繆采室居士</p><p>既知有這一著子，豈有知而不造者乎？只恐朱紫不分，路頭不正，便有疑滯。今既留意古人語錄，不被古人瞞卻，得與古人一鼻孔出氣，方親見古人作略。若見古人作略，又何妨於筆舌辨駁哉？到這裏寧分得自<span class='corr'>己</span>大事，於古於今不相干涉耶？果看到無古無今，忘爾忘我處貧道與公相見久矣，又何分未覿面未開口，一為點破者乎？</p>
</div>
<div class='div-other'><a id='mulu55' />
<p class='h2'>復賀極菴居士<span class='note-inline'>(三)</span></p><p>屢接書以此事諄諄，若論此事，須是具大根器，提得起，放得下，將三教聖人收來一箇鼻孔出氣，方纔喫得，老僧痛棒擔荷，得向上一著。若只欲避喧求靜，則不濟事矣。</p>
<p>聞居士中暑腫，毒痛苦殊，甚不知正當疼痛時，作何排遣？若痛苦之際與歡娛之時，能自並著，乃可作入道之徑。今時人多打作兩橛。不知痛者是誰？娛者是誰。這裏蹉過，更別尋頭路便錯了也。況是第二門頭乎？若要直截慶快，須向歡娛，未至處痛，苦不來時，坐斷要津，不通凡聖，了了分明，作得主，把得住，從他苦亦得歡，亦得不歡不苦亦得，纔不被塵勞煩惱根境所奪耳。</p>
<p>來諭日用中每提業識忙忙，語貧道云：若是本地風光上見得徹，則日用事無別矣。豈更有塵勞煩惱遮障，喚作業識忙忙者乎？既日用不得力，須當本分上竭力參究，直待㘞地一聲，方得日用應緣處了。當如本分未透，先於應緣處撈摸，則便見業識忙忙，自相矛盾矣。</p>
</div>
<div class='div-other'><a id='mulu56' />
<p class='h2'>復曹念茲居士</p><p>屢接書，屢以苦相告。貧道每每置簡長嘆夫三界苦海、貧富貴賤、老幼男女，皆不能自繇，都被塵勞，煩惱汩沒，無有出頭日子，豈獨居士一人而<span class='corr'>已</span>哉？故我大覺聖人運大慈悲，開方便門，指一條直截徑路。要人返本還源云：一切有為法，如夢幻泡影，如露亦如電，應作如是觀。若識得世間一切法如夢如幻，了了分明，一一非實，即知身心亦幻也，功名亦幻也，富貴亦幻也，煩惱亦幻也，便可在塵勞作佛事，居火宅為道場，豈肯埋沒<span class='corr'>己</span>靈，虛生浪死？今尊翁六十九歲<span class='corr'>已</span>辭世，生平學業世業，始終受用，皆為全福。撒手時，一些帶不去，豈非夢幻境界？若於道有相應得力處，方用得著，來去自繇耳。居士年過半百，世間功名富貴，豈可仍前認著？急須體究自家本分一著，莫待臨渴掘井，人生事業無窮，精神有限，寧得以有限精神隨無窮世事，何況復以煩惱憂愁自致汩沒耶？</p>
</div>
<div class='div-other'><a id='mulu57' />
<p class='h2'>復林皋豫禪人</p><p>邇來諸方，大壞綱宗，蓋為師承授受，不擇其人，只圖衒耀虛名，不能救萬分之一。嗟嗟！佛法下衰以至如斯，汝當自勉力體，老僧心志，更須持守一番，學不厭多，語不嫌寡，不可自是，而輕忽一切。倘一事失之於前，百事不能挽於後矣。</p>
</div>
<div class='div-other'><a id='mulu58' />
<p class='h2'>與蔡鳴鄒封翁</p><p>門下多生有般若，緣一晤如舊高年。正宜自重世務，無有了期。如剝芭蕉葉一般，去一層又一層，終無盡日，少閒入山，共商性命之學何如？</p>
</div>
<div class='div-other'><a id='mulu59' />
<p class='h2'>復韓聖開居士</p><p>讀來諭知，居士未有果決處，若踏著本地風光，意識不行，豈有仍落之說耶？後云：不知誰為快當誰為穩實。正在猶豫裏須當坐斷千差，向直截根源處拶入，自然不走尋常義路，行到不疑之地，方可隨宜受用，動靜一如。切忌將古人言教為證據，不見道語證不可示人，此事如魚飲水，冷暖自知耳。</p>
</div>
<div class='div-other'><a id='mulu60' />
<p class='h2'>與唐祈遠居士</p><p>承惠顧諄諄一眾，瞻仰居士，夙稟願力，普心外護，使像季頹綱，從茲復振。凡庸俗眼，豈能窺其妙用聞之而不遠笑耶？但箇中人，自當點首欣<span class='corr'>羨</span>耳。貧道衰年，相遇既晚，願居士以本分事，究徹根源，工夫急切，自然成片，不可謂減口福為修證。古人云：大象不遊於兔徑，當自珍重。</p>
</div>
<div class='div-other'><a id='mulu61' />
<p class='h2'>復許九環居士</p><p>居士臥病如毘耶老人，誘引一方，啟我妙偈。真為入不二法門。不妨看破龐公參堂<span class='corr'>已</span>竟未知還信得及否？這裏若擬議，待過我一笑點破。</p>
</div>
<div class='div-other'><a id='mulu62' />
<p class='h2'>答張大若居士</p><p>昨惠顧并賜讀易悟由，深知居士通身坐在易理，恍然有會於動靜之間，現於簡易者哉。所以貧道問居士四大各歸其源，動靜之相了不可得。那時在什麼處安身立命？居士雖答貧道，恰似未愜貧道意。若要生死岸頭用得著，直須向一畫未舉前薦取。踏著本命元辰，方纔一動，一靜一語一默著著。歸根無不了了。不然，總落古人糟粕裏。</p>
</div>
<div class='div-other'><a id='mulu63' />
<p class='h2'>復慈引蘇公</p><p>來書云：功課不缺，刻刻念佛，但提不起誰字話？只怕信不及，果信得及，提得這一箇誰字起？當下超脫。古云：直下見性成佛，決不相賺。正所謂急處一提也。這便是破塵網之利刃，得淨念之源頭。努力！努力！</p>
</div>
<div class='div-other'><a id='mulu64' />
<p class='h2'>復司理黃海岸居士</p><p>久聞有大居士現宰官身，隨宜說法，起於壽昌博山，末後向天童山中觸著拄杖頭，西江一派波湧紋生，深荷法門，牆塹有人矣。貧道久棲巖谷，甘自一生希入苕濱，移茆深隱，荒院破剎，兼之抱病。承居士以東明見招，并唐居士再三竭力，此旵祖道場靈塔現在，貧道何忍坐視寥落，但值病中，未能周旋，托學徒山茨代引一方二百餘年，不了公案，得居士舉揚此話大行，又何待病僧饒舌也？</p>
</div>
<div class='div-other'><a id='mulu65' />
<p class='h2'>與吳迪美居士</p><p>貧道病軀，勉強出山，蓋為法門希望接得一箇半箇續佛慧命，不料轉轉病深支持不過。所以凡相知者，久不能通候磬山事，唯望公一人可以了貧道沒後事，足見昔日佛法中有契合處。若論此事，不惟荊溪少，乃至浙地亦如是也。貧道觀公根器第一等，決不埋沒於功名富貴中混過一生。雖然功名正務不得不了，亦須把作一件事做，不然亦是被塵勞擔閣病筆不盡。</p>
</div></div>
<div class='div-other'><a id='mulu66' />
<p class='h1'>法語</p>
<div class='div-other'><a id='mulu67' />
<p class='h2'>示印中授徒</p><p>吾子卓然獨立於陽山之巔，拔群峰而上，歲序<span class='corr'>已</span>久，操守穩密，行致純白，於苦寒無極，而確志不移，古今忘軀，為道之士，曷以加焉？然有其志，必期超佛越祖而後<span class='corr'>已</span>。所見所證，決要到佛祖不到處。如思大住山時，志公勉彼出世云：目視雲漢作麼？思云：三世諸佛被我一口吞盡，何處更有眾生可度？他不是單守這一箇乾蘿蔔頭，無所施設，無所作為，實乃聖凡迷悟，三乘學解，一齊超脫，活脫無依，真道人也。今人未到這田地緊緊須看古人無義味語，種種因緣密密體究，看他是箇什麼道理？一一俱要透過，不被他瞞，直至無疑無悟之地，七穿八穴，拶到古人不到處，則所悟既真，所行必到。所學既實，所證要明最親切處，更加親切，然後甦醒得來，掀翻窠臼，掃絕蹤由，把從前學解的見聞的悟證的，一拋拋向那邊，更那邊漫漫，拈龜毛拂子，指東話西，繫風點雨，捉兔角杖，敲空作響，摟角推山，橫拈倒用，都合其宜，了非分外。有時將一大藏教收向杖頭說權，說實有時，假千七百，則拈露拂柄，談妙談玄，無文處著文得句時鏟句，或說非以奪是，即非是而遷，或據是以破非，即是非而遣，不涉思惟，熾然作用，不動真覺，遍界周圓。所以攪長河為酥酪，變大地作黃金，豈奇怪事？法爾如然？蓋覺性平等，所以目前法法，無非空劫之寥寥也；空劫寥寥，即是目前之法法也。要以見在機先，意超言外，與夫飛泉落澗，清韻長吟，可以激揚般若之真機。空谷行風，玄音和雅，可以提挈綱宗之妙訣。汝欲頌耶不撥舌，而松風浩然，豈非頌也？汝欲詩耶？未啟唇而雲鳥悠然，豈非詩也？如是則古人公案，方許拈提，否則不得造次依稀。快須猛著精彩，不是信口胡亂，必欲直入靈源，不是依樣畫描，自有別通消息，不是抱椿搖櫓，要當放浪虛舟，思之思之，切須仔細繼續，佛慧承躅，先宗詎是細事？當發高遠之志，徹底窮源，邁古超今，發言吐氣，蓋天蓋地，始不負吾所囑，又何患乎晚成也哉？</p>
</div>
<div class='div-other'><a id='mulu68' />
<p class='h2'>示慧林範住東禪</p><p>衲子只慮道力弗克，不患福緣，不就福緣，就於外道力充於內，內外相應，其道始行。所以老僧時，常教人只是操持這一著子。這一著子見得真踏得穩，無論山林城市，隨遇而安，隨方以化，便不被境緣順逆得失之所拘礙。且住持之要，以行道為急務，又豈可苟逐世緣，孤負初志耶？佛祖慧命如懸絲，宜當自勉。</p>
</div>
<div class='div-other'><a id='mulu69' />
<p class='h2'>示知有本徒掩關</p><p>古人設關立限，先須撥置諸緣放下，一切端為本分，一著其間根行不等，或有發明而養道者，或有入手而未得親證者，或有發憤而求妙悟者，或稍有省發透不過古人公案機緣，一一要研窮體究者，或厭塵煩而求靜慮為得者，雖則不同，及至歸源，本乎一致，不是徒衒虛名而<span class='corr'>已</span>。汝既發此志，須教心地中打點，潔潔淨淨，無有纖毫住著處。<span class='corr'>已</span>上所說，徹底掀翻，不可身居靜室，意逐外緣，徒自勞神，染污性地。況關中日期有限過了，一日便少一日時時須自簡點刻刻，把本提撕。箇中若有絲毫染著，即起生死心，不得解脫，於佛祖言教便打不徹矣。溈山老人云：理雖頓悟，須除現業流識。此是真實修證工夫，不可莽莽蕩蕩作聰明知見解會。以了平生。今時人學道十箇有五雙，初無世緣念起，只要幹辦生死，特入叢林，參尋知識，或一言之下撥動機關，便為得手，日久月深，漸漸疏怠，隨逐世緣，道力不能勝於業力，清濁不分，權宜不達，忽忽光陰，混混度日，依然埋沒，無有出頭。日子真可憐憫。汝既操守潔白，須到古人不到處，方可了當。若有纖毫滯擬，即落今事，門頭便不穩當也。咄！金剛寶劍當頭截，莫管人間是與非。</p>
</div>
<div class='div-other'><a id='mulu70' />
<p class='h2'>示林皋豫禪人</p><p>鼻祖西來，不立文字，直指人心，初無委曲。六傳而至曹溪，法門隆盛，虎驟龍驤，宗分兩派，青原南嶽，嶽出馬大師原出石頭老，然後再傳繁茂，遍滿寰區。故立五宗，乃為的要，各出手眼，相續綿綿，或痛快，或嚴密，或承順，或投機，或普應，總不越初祖。單傳之旨，各展玄猷，而三玄三要、五位君臣、一鏃三關、父慈子敬，三界唯心，隨人所入，悟徹根源，門庭雖異，理終一揆。豈料今日去聖時遙？雖從其派不善先宗妄自穿鑿，將古人旨趣扭捏論是論，非分彼分此，出自<span class='corr'>己</span>見，誤賺後裔，皆輕狂莽鹵，不念佛祖之道，只是逞<span class='corr'>己</span>逞能全憑，口舌利辯，打哄過時，以圖鬧熱門庭，作無端之狀，雖有智者，力不能挽，正是魔強。法弱之際，可歎！可嗟！豫禪人始參雲門，次見博山，再禮金粟，自末稍頭，來入磬山，相依三番寒暑扣<span class='corr'>己</span>所參老僧，一一皆拈本分，鉗錘透脫，從上知見，不是尋常途泛之流，而衒虛頭竊取名譽者也。素願深山窮谷，盤結草庵，以待天緣，接得一箇半箇而了生平繇是乞老僧法語，用助其志云耳。</p>
</div>
<div class='div-other'><a id='mulu71' />
<p class='h2'>示林玹琇侍者</p><p>既為大僧，當行大事，立志要高，願力要深，膽氣要大，心行要細心行。若細，念念入微，見到一念未生之前，則不被境緣奪去，而用麤心浮氣之所動作也。膽氣若大，始可擔荷潑天門戶，他日普化群品，能以無畏說法也。願力若深，百千法門，學而不厭，縱遇諸魔，障難於中，不動毫端，了了分明，一一順受，勇猛精進也。立志若高，則無速求見聞知解，塞自悟門，不到徹頭徹尾，大休大歇田地，決不肯應點時流，埋沒自<span class='corr'>己</span>也。若四種成就，豈是泛常小根小莖，秪圖熱鬧門庭不揣道力未充，德業未辦，見地不徹，學問不廣，背<span class='corr'>己</span>逐物，徒衒虛名而<span class='corr'>已</span>哉？琇侍者，幼習儒<span class='corr'>已</span>婚，年十九，捐妻，徑造磬山，禮老僧為師，祝髮受具。扣<span class='corr'>己</span>所參，古今因緣，多有透露處，莫不繇其夙因也。雖然，老僧愈不肯放過伊，加其鞭策無他，蓋欲爾成其大樹，為異日人之所望也。一日，將紙跪于前求法語，老僧信筆直書如斯，忉怛未免見笑，大方憐兒，不覺醜在。</p>
</div>
<div class='div-other'><a id='mulu72' />
<p class='h2'>示天倪上座</p><p>達磨少林面壁，曹溪獵隊潛藏待其時行，則行而後播揚單傳之道，非泛泛然也。今之好為人師者多，韜光匿跡者少，以致法門靡薄，古風凋喪，歎息空山，良可哀矣。茲天倪上座出自雲門，久參黃檗，凡海內知識，無不請益。十數年來，隱居姑蘇，不露爪牙，不美唇舌，不求名聞，不涉外緣，耽耽一頭陀行，可為真正衲子。每每造余室，所扣機緣，皆從上尊宿末後句老僧擊開關，要<span class='corr'>已</span>，傾心吐服舒紙乞法語。余固辭曰：吾言之不足取信於天下，不若無言也，況上座如斯力行，亦何待吾言取信耶？天倪再拜曰：某揣福薄，敢爾妄求，但有住山之志耳。余故此示以見老成他日接納方來，紹佛慧種，實未可量也。</p>
</div>
<div class='div-other'><a id='mulu73' />
<p class='h2'>示石林禪人</p><p>百千法門同歸方寸，方寸得了頭頭，爾法法爾，念念爾物物爾目前，無有一絲毫間隔處。若未了得，處處沾著物物有障，念念有乖法，法有執便有凡聖見，便有愚智分便有迷有悟，纖毫打不透，皆被聲塵色相上轉卻了也。石林禪人從法濟事，老僧度夏過磬山一載，工夫雖綿密不懈，未能得大休歇，乞法語策進。若論此事，要假他人著力，則不濟事矣。大丈夫！須是一刀兩斷始得。</p>
</div>
<div class='div-other'><a id='mulu74' />
<p class='h2'>示周侍者住大寂庵</p><p>乾坤之內，宇宙之間，中有一寶，秘在形山。古人恁麼道，今人放過者多，體解者亦不少。周侍者隨老漢有年矣。晨夕殷勤，執勞幹辦，事事皆善，唯此一著，獨未能了。今離左右，引徒住山，當自卓立，遵佛遺訓，達祖源頭，扣<span class='corr'>己</span>所參。切切思之！圓頂方袍，豈是容易？即此大寂場中見得徹，放得下無邊佛事，從此頓興，可作一方領袖，慎終如始不孤檀越之恩，發明<span class='corr'>已</span>有不負師長之誨，莫學流俗阿師。一住院子，徒為受用，虛消信施，埋沒家珍，也須是猛著精采，竭力一番，不然，他時後日噬臍無限矣。</p>
</div>
<div class='div-other'><a id='mulu75' />
<p class='h2'>示啟知庫</p><p>余衰年矣，凡見學者，誠心辦道，忘身為法，愛如手足，提其綱要，發其器能，只欲彼造道淵微，深厚蓄養，做箇本分衲僧，他日支持法門，不致寥落。以是三十年來，相見雖多，可意者僅得一二，豈非得人之難耶？或有見道靈利，行門未確，或有行門懇苦，見道機遲，終不能得中道之理，所以法門靡靡愈薄，殆不可救矣。全賴老誠，扶叢林之大體，振末法之頹綱，不可厭繁冗，趨寂寞，不可棄有，為墮偏枯，方是端人正士之用心也。努力，努力！</p>
</div>
<div class='div-other'><a id='mulu76' />
<p class='h2'>示嵩典座</p><p>昔日藥山和尚問雲巖。甚處來。巖云。百丈來。山云。百丈有何言句。巖云。有時示眾云。我有一句子。百味具足。山云。鹹即鹹味。淡即淡味。不鹹不淡是常味。作麼生是百味具足底句。巖無對。山笑云。爭奈目前生死何。巖云。目前無生死。山云。二十年在百丈。俗氣也不除。汝今為典座。必知其味。不鹹不淡是什麼味。若代得一轉語言下即生死永斷。如未透得。直須做一番死工夫始得。不是依依稀稀。當有當無。鹹也不管。淡也不管。只管亂做去打。發得便罷。老僧遮裏。決不輕放過了。誤汝以誤後人。</p>
</div>
<div class='div-other'><a id='mulu77' />
<p class='h2'>示唐祈遠居士</p><p>本分一著，不在外求，求之轉遠，信得及，直下薦取，不容擬議。所以古人云：向上一著，千聖不傳。學者勞形如猿捕影。這裏如未委悉。必須提取話頭。如何是我父母未生前本來面目。行也提，住也提，坐也提，臥也提提。得不提而自提。疑情純熟。㘞地一聲。徹見自家本來面目。到此之際方好來喫老僧痛棒。</p>
</div>
<div class='div-other'><a id='mulu78' />
<p class='h2'>示方克駿居士</p><p>人處苦海中不發勇猛志斷不能出得生死流。既知有此事，豈可悠悠緩縱？倘生死臨頭何有老少從他至親，骨肉不能挽回，空自躑足捶胸。如斯看來，當趁此時，色力強健，決要話頭上討箇分曉，打徹根源穩穩當當那時來去自繇，不妨慶快平生矣。若工夫不得綿密無他，皆繇生死心不切，故果生死心切，則在功名富貴之中，不被功名富貴之所埋沒，在人我是非之際，不被人我是非之所牢籠。譬如摩尼寶珠落於淤泥塵穢，終不變色。雖經塵劫本質光耀，也只要洗滌，得乾乾淨淨，無有一毫染污處，無有一毫虧損處。工夫拶到這裏，不覺㘞地一聲。那時便識得自家寶藏，不從外來記取記取。</p>
</div>
<div class='div-other'><a id='mulu79' />
<p class='h2'>示孫子和居士</p><p>寄跡儒業，潛心般若，非大根器，則不能並行。既有力量，入此門來提箇話頭，則不管忙閒動靜處，行住坐臥時，嘿嘿提撕，提得這句話頭純熟十二時中不提自提方，纔話頭得力，日深月久，凝然湛寂，連這話頭無所著處，外不見有山河大地，內不見有五蘊身心純是一片疑情，那時橫又橫不得，豎又豎不得便是好消息也。切忌被他人惑打，失了宜加，勇猛難行，要行難忍，要忍如是捱將去，驀然漆桶底脫爆地一聲，方是出頭處也。今時有等魔家眷屬，只要鼓弄人家男女，見人略具些些英氣，便道是法器也有甚工夫可做？我有秘要令他即日可辦，不怕作地獄業自賺，猶可更賺他人。佛出世來，救伊不得，切須仔細，自具法眼，正見圓明，邪正自辨，生死事大，至祝至祝！</p>
</div>
<div class='div-other'><a id='mulu80' />
<p class='h2'>示賢道人</p><p>賢者既為生死事大，實志修行，看破身心虛幻，不著浮榮，真為難得，須要先知大體，然後發大智慧，得大受用，修證工夫，不離日用，在世出世，無有一毫留滯始得。且道如何是大體大體者？乃自<span class='corr'>己</span>妙明常住真心，即心即佛，心外無佛，佛外無心，心即佛，佛即心，無有絲毫隔礙，無有絲毫做作。若有絲毫隔礙，即不見佛；若有絲毫做作，便是邪魔外道種子。大道即在目前，十二時中，頭頭上明，物物上現，不可棄本逐末，背明投暗，著相尋求，求之轉失，一切事務到來，一一簡點，了了分明，亦不可起厭煩心。若有厭煩心起，多一重魔障，不能發大智慧，得大自在受用也。經云：心、佛、眾生，三無差別，只因眾生妄想攀緣，處處執著，故不能證得，隨類受苦，輪轉生死，無有窮盡。所以如來出世，欲令眾生開佛知見，識取自家本來面目，非從外得。若云外得，即是外道知見，超凡入聖，只在爾我一念之間，迴光返照。若得一念清淨，即根根塵塵清淨、根根塵塵清淨，即一世界清淨；一世界清淨，即諸世界清淨；諸世界清淨，即無邊世界，清淨無邊，世界清淨，即不可說世界清淨，不可說世界清淨，就此清淨境界，亦莫作清淨理會，即火宅安居，便是極樂世界，豈可分別是男是女？作東作西便，十二時中，驅奴使婢，接物應緣，終日治家，乃至穿衣喫飯，無不清淨，方纔佛法現前，打成一片真實受用。爭奈時人日用不知，埋沒家寶，不得光明透露，反欲向外求覓，不知愈求愈遠，真可憐憫。賢者！既慕老僧，皈依三寶，須是一一從我教誨，決不相賺，切忌尋常生煩惱，懼怕世事，煩惱若生，便落煩惱魔，亦不可生懈怠；若起懈怠心，便落散亂魔，亦不可落空見莽莽蕩蕩。所以祖師云：離世覓菩提，恰如求兔角。我此法門，從上佛祖遞相傳授，不是邪魔外道。胡說亂說，見神見鬼，令人盲修瞎煉，雖是善因，而招惡果。<span class='corr'>已</span>上說話，因見賢者至誠相信，不覺忉怛一一體究如親覿面祝祝！</p>
</div>
<div class='div-other'><a id='mulu81' />
<p class='h2'>示如道人</p><p>今時學道人不肯體究本來面目，只在門頭戶腦處承當，日用境緣上為是。殊不知這日用底事須教明徹，本體纔得相應。若本體不明，單取目前為是者，正認識神為自<span class='corr'>己</span>也。既認識神為自<span class='corr'>己</span>生死之念，何時得空？苦樂之因何時得脫？所以要究明本來面目，穩當到無疑惑地始得。且道如何是我本來面目？也須是你自肯休歇到一念不生，前後際斷，親見一回，然後漫漫，甦醒將來，一動一靜，一語一默，無不了然，無不自在，得無諸礙，自然頭頭爾法法爾不然，都是承虛接響，有什麼用處？</p>
</div>
<div class='div-other'><a id='mulu82' />
<p class='h2'>示妙如道人</p><p>祖師心印，狀似鐵牛之機，去則印住，住則印破，豈有實法累人耶？所以教人持話頭，參禪發明。人人本有之性，不向外求，亦不著六根門頭，播弄光影，直須極盡今時如汝所言知知，無所知覺，覺無所覺。直饒見到恁麼田地了，得能覺能知，尚未了了，能覺能知，在到此須自徹悟始得，不可怕落空怕落空，一念即是生死根本，一總空卻能所頓忘，纖緣淨盡，纔知三十六年，原不曾生百年後原不曾滅。生滅既滅，寂滅現前，然後謾謾甦醒將來，二六時中決不可放過這一著。若放過這一著，即落在第二頭也。又恐妄認識神為自性昧，其靈覺之真體，須當穩密行持，念念正念，事事真誠，了了常知，湛湛圓寂，方可說行亦禪，坐亦禪，語默動靜，體安然也。雖然如是，明眼人前休說夢話。咄！</p>
</div></div>
<p class='juan'>天隱和尚語錄卷十二</p>
</div><!-- end of div[@id='body'] -->
</body></html>