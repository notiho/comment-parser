<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈隱文禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>靈隱文禪師語錄卷第三</p><p class="byline">貴筑東山發曇寺嗣法門人福度復編</p>
<div class='div-other'><a id='mulu42' />
<p class='h1'>雜偈</p>
<div class='div-other'><a id='mulu43' />
<p class='h2'>題木魚次本師萬峰老人韻</p><p style="text-indent:0em" class="lg-abnormal"><div class='lg-row'>哮吼如雷氣岸雄，頻將消息耳根通，棒頭手裏知輕重，敲著腦門始化龍。</div>
</p></div>
<div class='div-other'><a id='mulu44' />
<p class='h2'>除夕</p><p style="text-indent:0em" class="lg-abnormal"><div class='lg-row'>虛擲韶光又一<span class='corr'>年</span>，誰催玉漏物何遷？一聲爆竹風前薦，驚起猢猻夜簸錢。</div>
</p></div>
<div class='div-other'><a id='mulu45' />
<p class='h2'>春日為覺路禪人豎院</p><p style="text-indent:0em" class="lg-abnormal"><div class='lg-row'>春日尋詩度野堂，梅花幾片襲衣香，水雲聚集拈新句，霹靂雷轟豎法幢。</div>
</p></div>
<div class='div-other'><a id='mulu46' />
<p class='h2'>示梅溪禪人</p><p style="text-indent:0em" class="lg-abnormal"><div class='lg-row'>大器大根連大葉，撐天拄地豈尋常，而今果熟馨香布，遍界山河不覆藏。</div>
</p></div>
<div class='div-other'><a id='mulu47' />
<p class='h2'>示師林禪人</p><p style="text-indent:0em" class="lg-abnormal"><div class='lg-row'>師子林中師子山，爪牙就<span class='corr'>刺</span>人間，有時哮吼於東土，百獸聞之心膽寒。</div>
</p></div>
<div class='div-other'><a id='mulu48' />
<p class='h2'>寄拄杖與密印禪人</p><p style="text-indent:0em" class="lg-abnormal"><div class='lg-row'>白棒一條隨縱橫，諸方聞著膽寒驚，師王授受金錐客，臨濟門庭重復興。</div>
</p></div>
<div class='div-other'><a id='mulu49' />
<p class='h2'>示能圓禪人</p><p style="text-indent:0em" class="lg-abnormal"><div class='lg-row'>世亂奇逢清淨侶，調心三月豈常情，普門瑞氣連天際，杖笠五湖放眼睛。</div>
</p></div>
<div class='div-other'><a id='mulu50' />
<p class='h2'>示雲徹禪人</p><p style="text-indent:0em" class="lg-abnormal"><div class='lg-row'>春逐風和柳葉新，桃花正放思靈雲，而今多少失迷者，不效前賢惜寸陰。</div>
</p></div>
<div class='div-other'><a id='mulu51' />
<p class='h2'>示雲嶔大德</p><p style="text-indent:0em" class="lg-abnormal"><div class='lg-row'>老僧佛法大悲慈，說向人前令爾疑，十二時中休放過，話頭舉起莫教遲。</div>
</p></div>
<div class='div-other'><a id='mulu52' />
<p class='h2'>示佛意禪者</p><p style="text-indent:0em" class="lg-abnormal"><div class='lg-row'>一株丹桂嫩蒼蒼，細葉輕清傲雪霜，莫道獅山無雨露，他<span class='corr'>年</span>有日噴花香。</div>
</p></div>
<div class='div-other'><a id='mulu53' />
<p class='h2'>示慧知禪者</p><p style="text-indent:0em" class="lg-abnormal"><div class='lg-row'>隨師伴友住山家，惟有溪山帶翠霞，警策之人茅下，一天請日梅花。</div>
</p></div>
<div class='div-other'><a id='mulu54' />
<p class='h2'>示發泉居士</p><p style="text-indent:0em" class="lg-abnormal"><div class='lg-row'>父母未生一著疑，經行坐臥緊提撕，忽然悟得本來面，不與同倫分外奇。</div>
</p></div>
<div class='div-other'><a id='mulu55' />
<p class='h2'>示大圖禪人</p><p style="text-indent:0em" class="lg-abnormal"><div class='lg-row'>法幢建豎爾勞，一曲胡笳唱和高，憶昔當機亮首座，而今始識鼓風濤。</div>
</p></div>
<div class='div-other'><a id='mulu56' />
<p class='h2'>寄爍吼法孫</p><p style="text-indent:0em" class="lg-abnormal"><div class='lg-row'>發脈滇南第一枝，中興吾道莫依俙，直須奮起牚天力，大吼乾坤始震威。</div>
</p></div>
<div class='div-other'><a id='mulu57' />
<p class='h2'>示雲岫禪者</p><p style="text-indent:0em" class="lg-abnormal"><div class='lg-row'>茅屋橫杈三兩間，栽松種竹遣清閒，時來無事蒲團上，斜月臨窗自揜開。</div>
</p></div>
<div class='div-other'><a id='mulu58' />
<p class='h2'>示慧穎法孫</p><p style="text-indent:0em" class="lg-abnormal"><div class='lg-row'>月逐潕陽不忍分，風敲錫響一肩雲，有時和得無生句，破格家聲世所聞。</div>
</p></div>
<div class='div-other'><a id='mulu59' />
<p class='h2'>壽明慧禪者</p><p style="text-indent:0em" class="lg-abnormal"><div class='lg-row'>翠屏禪院白雲間，露出翠屏作壽山，若識其中端的意，低頭問訊省親顏。</div>
</p></div>
<div class='div-other'><a id='mulu60' />
<p class='h2'>示光欽讌居士</p><p style="text-indent:0em" class="lg-abnormal"><div class='lg-row'>建立法幢三月餘，時拈祖意向君提，不知會得些兒否，莫負靈山付囑渠。</div>
</p></div>
<div class='div-other'><a id='mulu61' />
<p class='h2'>示虎山楊居士</p><p style="text-indent:0em" class="lg-abnormal"><div class='lg-row'>善勢<span class='corr'>洛</span>陽名海宇，掀騰百億作金湯，頻提祖意君知否，漫負三年選佛場。</div>
</p></div>
<div class='div-other'><a id='mulu62' />
<p class='h2'>示瑞圖汪居士</p><p style="text-indent:0em" class="lg-abnormal"><div class='lg-row'>完具吾門潕水時，袈裟腳下莫狐疑，江南風味同禪味，了得些兒法法宜。</div>
</p></div>
<div class='div-other'><a id='mulu63' />
<p class='h2'>示眾</p><p style="text-indent:0em" class="lg-abnormal"><div class='lg-row'>喚作火坑原淨土，拈來全露豈須參，相逢如辨真消息，月在長空影在潭。</div>
</p></div>
<div class='div-other'><a id='mulu64' />
<p class='h2'>送梅山張居士之長安</p><p style="text-indent:0em" class="lg-abnormal"><div class='lg-row'>舟去秦川過鄂州，輕橈搖動洞庭秋，不忘潕水投機處，載月歸來樂自由。</div>
</p></div>
<div class='div-other'><a id='mulu65' />
<p class='h2'>示彬如賀居士</p><p style="text-indent:0em" class="lg-abnormal"><div class='lg-row'>學道猶如敵萬兵，張弓架箭破重城，有朝識得大梅意，莫效大梅佛即心。</div>
</p></div>
<div class='div-other'><a id='mulu66' />
<p class='h2'>示雲峨禪者</p><p style="text-indent:0em" class="lg-abnormal"><div class='lg-row'>父母未生前，何為本來面？珍重獅子兒，看取石鞏箭。</div>
</p></div>
<div class='div-other'><a id='mulu67' />
<p class='h2'>示立雪禪者</p><p style="text-indent:0em" class="lg-abnormal"><div class='lg-row'>少年有志要勤勞，每日詩書共月敲，若識前賢全大意，恐將聲價與天高。</div>
</p></div></div>
<div class='div-other'><a id='mulu68' />
<p class='h1'>聯芳</p>
<div class='div-other'><a id='mulu69' />
<p class='h2'>蒼璧明睿禪人</p><p style="text-indent:0em" class="lg-abnormal"><div class='lg-row'>袈裟拈起親分付，一任依山傍水行，勝過當<span class='corr'>年</span>瞌睡虎，爪牙切莫露人驚。</div>
</p></div>
<div class='div-other'><a id='mulu70' />
<p class='h2'>大同合仁禪人</p><p style="text-indent:0em" class="lg-abnormal"><div class='lg-row'>濟北兒孫大不同，當陽一喝震宗風，護身符子密分付，莫道老僧瞌睡翁。</div>
</p></div>
<div class='div-other'><a id='mulu71' />
<p class='h2'>密印真傳禪人</p><p style="text-indent:0em" class="lg-abnormal"><div class='lg-row'>憶昔靈山第一座，而今接續法王兒，鋒鋩寶劍親分付，臨濟中興獨汝持。</div>
</p></div>
<div class='div-other'><a id='mulu72' />
<p class='h2'>天如清覺禪人</p><p style="text-indent:0em" class="lg-abnormal"><div class='lg-row'>靜樂相逢憶昔年，師王授受與齊天，今朝分付無無法，一任江南處處傳。</div>
</p></div>
<div class='div-other'><a id='mulu73' />
<p class='h2'>密參古山禪人</p><p style="text-indent:0em" class="lg-abnormal"><div class='lg-row'>世亂紛紛話別離，誰知聚首是師兒，老僧與個杖頭子，打雨打風切莫疑。</div>
</p></div>
<div class='div-other'><a id='mulu74' />
<p class='h2'>龍梅發興禪人</p><p style="text-indent:0em" class="lg-abnormal"><div class='lg-row'>千里途程呈舊面，鋒鋩獨露阿誰知，老僧付柄吹毛劍，臨濟宗風殺活持。</div>
</p></div>
<div class='div-other'><a id='mulu75' />
<p class='h2'>師林發育禪人</p><p style="text-indent:0em" class="lg-abnormal"><div class='lg-row'>師兒膽大又心麤，哮吼驚天震五湖，踞地威獰人莫測，爪牙獨露在皇都。</div>
</p></div>
<div class='div-other'><a id='mulu76' />
<p class='h2'>西竺覺賢禪人</p><p style="text-indent:0em" class="lg-abnormal"><div class='lg-row'>寶劍鋒鋩佛祖冤，顛拈倒弄有三玄，缽囊舉起親分付，綿密古今續正傳。</div>
</p></div>
<div class='div-other'><a id='mulu77' />
<p class='h2'>大慈悟度禪人</p><p style="text-indent:0em" class="lg-abnormal"><div class='lg-row'>開口驚人舌底長，幾回默契普門堂老僧，始識峨眉客，踞地威獰白象王。</div>
</p></div>
<div class='div-other'><a id='mulu78' />
<p class='h2'>梅溪福度禪人</p><p style="text-indent:0em" class="lg-abnormal"><div class='lg-row'>師兒哮吼震乾坤，一喝鋒鋩海水渾，今日老僧親囑付，栴檀林裏報吾恩。</div>
</p></div>
<div class='div-other'><a id='mulu79' />
<p class='h2'>用晦如明禪人</p><p style="text-indent:0em" class="lg-abnormal"><div class='lg-row'>相逢幾度老闍黎，痛棒三番令爾疑，折腳鐺兒深囑付，孤峰頂上縛茅茨。</div>
</p></div>
<div class='div-other'><a id='mulu80' />
<p class='h2'>慈濟海舟禪人</p><p style="text-indent:0em" class="lg-abnormal"><div class='lg-row'>當機親切語分明，喝徹人天海嶽淘，獨有濟公超世外，高提祖印棒無情。</div>
</p></div>
<div class='div-other'><a id='mulu81' />
<p class='h2'>鶴林性賢禪人</p><p style="text-indent:0em" class="lg-abnormal"><div class='lg-row'>明暗相參殺活衡，一條白棒那容情，今朝付汝歸山去，罵雨呵風任縱橫。</div>
</p></div>
<div class='div-other'><a id='mulu82' />
<p class='h2'>石珍發弘禪人</p><p style="text-indent:0em" class="lg-abnormal"><div class='lg-row'>數載巾缾竟未疏，明來暗去自如如，破山印子親書付，持遍天涯胤祖圖。</div>
</p></div></div>
<div class='div-other'><a id='mulu83' />
<p class='h1'>雜著</p>
<div class='div-other'><a id='mulu84' />
<p class='h2'>登雞足山</p><p style="text-indent:0em" class="lg-abnormal"><div class='lg-row'>道人旅次日登臨，便憩雞山獅子林，斷貫索頭穿孟浪，破沙盆底待知音。芒鞋有耳忘行腳，拄杖無情起住心，華首門高衣缽在，自從微笑到如今。</div>
</p></div>
<div class='div-other'><a id='mulu85' />
<p class='h2'>住雙獅山</p><p style="text-indent:0em" class="lg-abnormal"><div class='lg-row'>黔山卜得一雙獅，且歇天涯箇杖藜，高卓茅蓬橫架榻，密栽松柱順牽籬。爐燒翠葉當風竹，鎂煮黃花向日葵，剛到林邊行半匝，谿深舀水被人知。</div>
</p></div>
<div class='div-other'><a id='mulu86' />
<p class='h2'>寓鎮龍菴為惺源禪人</p><p style="text-indent:0em" class="lg-abnormal"><div class='lg-row'>錯綜滇池臨楚塞，經緯黔地客雲蹤，松聲密密依虛席，竹景森森放短笻。路隱林中僧寺隱，山重谿上佛樓重，雖然置缽延祈夏，直為安禪伏毒龍。</div>
</p></div>
<div class='div-other'><a id='mulu87' />
<p class='h2'>住北山為南章禪人</p><p style="text-indent:0em" class="lg-abnormal"><div class='lg-row'>清浪城邊上下航，櫓聲直入瑞雲堂，一冬毒鼓恒敲唱，百日膠盆信舉揚。惟使千山風月化，何妨萬壑水雲忙，浮幢高樹東南地，將謂無人學楚狂。</div>
</p></div>
<div class='div-other'><a id='mulu88' />
<p class='h2'>住翠屏紫閣</p><p style="text-indent:0em" class="lg-abnormal"><div class='lg-row'>鎮遠山城列翠屏，從今紫閣<span class='corr'>已</span>禪燈，煇煌楚國由黔國，照徹胡僧與漢僧。奇嶂千尋翻鳥落，飛泉一道瀉龍騰，舌頭裂破岑樓上，延客終朝打葛藤。</div>
</p></div>
<div class='div-other'><a id='mulu89' />
<p class='h2'>溪聲</p><p style="text-indent:0em" class="lg-abnormal"><div class='lg-row'>有問源頭何處發，還從此地起玄聲，泠泠韻激千林迥，歷歷梵傾萬壑鳴。欹枕客窗疑夜雨，風流僧蹋雜松笙，就中若識春濤意，山自悠兮水自清。</div>
</p></div>
<div class='div-other'><a id='mulu90' />
<p class='h2'>巖亭</p><p style="text-indent:0em" class="lg-abnormal"><div class='lg-row'>巖亭孤迥倚天開，空籟漻漻欲下來，短翠風生棲鳳竹，疏陰月度舞花臺，橋橫洞口連青漢，藤挂芸窗繡綠苔，坐賞其中世外樂，一朝莫厭到千回。</div>
</p></div>
<div class='div-other'><a id='mulu91' />
<p class='h2'>聞鐘</p><p style="text-indent:0em" class="lg-abnormal"><div class='lg-row'>金鐘高挂玉樓中，清夜輕敲聲梵洪，有耳能聞歸落院，無聲解聽奏深宮。數番訝韻和虛籟，幾度餘音續晚風，借問圓通徹遍處，飄颻嘹喨半浮空。</div>
</p></div>
<div class='div-other'><a id='mulu92' />
<p class='h2'>吟雪</p><p style="text-indent:0em" class="lg-abnormal"><div class='lg-row'>誰散六花墜滿溪，由來乘興話難題，穿林野鳥峻巢失，度嶺懸猿怪穴迷。五夜色粧粉紺闊，三更光吐彩丹梯，也知素質從虛幻，堆積何勞疊戶低。</div>
</p></div>
<div class='div-other'><a id='mulu93' />
<p class='h2'>遊仙雲洞</p><p style="text-indent:0em" class="lg-abnormal"><div class='lg-row'>嵯峨峭壁倚壺天，鳥道騰騰蹋日邊，碧漢嶺頭雲鶴，丹梯閣下洞飛泉。月穿池沼溪，柳度松階煙，有問蓬萊怜利客，莫辭消息到人間。</div>
</p></div>
<div class='div-other'><a id='mulu94' />
<p class='h2'>與雲腹禪師分開字韻</p><p style="text-indent:0em" class="lg-abnormal"><div class='lg-row'>乘風散暑竹門開，近水涼從谿上來，欲伏禪心同野鶴，不妨欹枕臥高臺。拖雲探水烏藤杖，荷葉滿池甘露杯，對月栽詩分字韻，幾回惆悵愧無才。</div>
</p></div>
<div class='div-other'><a id='mulu95' />
<p class='h2'>與雲腹禪師遊雙峰山雨歸</p><p style="text-indent:0em" class="lg-abnormal"><div class='lg-row'>遙望雙峰紫氣浮，雲公邀我策鞭遊，浪翻綠水霞生含，雨洗蒼山翠欲流。曠野經騎舒暢快，未曾著錫興偏悠，舉眸天籟歌無盡，回首溪聲韻不休。</div>
</p></div>
<div class='div-other'><a id='mulu96' />
<p class='h2'>遊中和寺</p><p style="text-indent:0em" class="lg-abnormal"><div class='lg-row'>久聞名利聳峰頭，今日誰知策杖遊，雲度斜窗似墨畫，月臨高筧泛泉流。青松枝茂禪房靜，翠竹影濃花徑幽，欲隱此間聲價重，徘徊逸興復登樓。</div>
</p></div>
<div class='div-other'><a id='mulu97' />
<p class='h2'>秋日喜晴</p><p style="text-indent:0em" class="lg-abnormal"><div class='lg-row'>東升旭日雨初晴，鶴放丹霄羽翼輕，翫賞登高山境曠，興生猶豫筆尖傾。蘆花向暖秋光淡，雲衲朝暘艷色清，世界輝晃明皎潔，哦成禪賦五湖。</div>
</p></div>
<div class='div-other'><a id='mulu98' />
<p class='h2'>鎮龍菴</p><p style="text-indent:0em" class="lg-abnormal"><div class='lg-row'>鎮龍溪上鎮龍菴，水幾曲兮溪幾，風捲波濤宜韻，雲搜竹徑度幽關。鐘聲樹，影縈窗弄壁間，此處情深描不出，遊人到此不思還。</div>
</p></div>
<div class='div-other'><a id='mulu99' />
<p class='h2'>遊閣霞洞</p><p style="text-indent:0em" class="lg-abnormal"><div class='lg-row'>紫溪一帶薜蘿鮮，萬里披雲入洞天，蘭臭亭高花有露，胡麻飯熟火無煙。泉聲瀝瀝鳴絲竹，巖谷悠悠奏管絃，欲問桃源端的意，避秦秦世是何<span class='corr'>年</span>。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>鳳舞丹霄鶴舞巢，洞天卓錫養龍毛，閒遊花圃流雲滑，時掃柴門風竹嬌。皓月點開怪石眼，飛泉長挂渡河橋，庭前徙倚頻敲韻，笑破溪頭碧玉桃。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>玉洞孤危半倚天，朱扉懸月照長川，苔文似錦難描畫，仙籍留霞喜共傳。赤壁龍吟疑夜雨，綠巖虎嘯聽飛泉，誰知此處乾坤別，怪石玲瓏惺舊顏。</div>
</p></div>
<div class='div-other'><a id='mulu100' />
<p class='h2'>雲集寺遇諸文學題<span class='note-inline'>(寺前樹有風鈴)</span></p><p style="text-indent:0em" class="lg-abnormal"><div class='lg-row'>何年闢古寺，竹徑白雲封。窗破一樓月，鈴鳴幾樹風。說禪明祖意，談笑惺山空，幸逢諸勝侶，願祝大清宮。</div>
</p></div>
<div class='div-other'><a id='mulu101' />
<p class='h2'>綠英溪</p><p style="text-indent:0em" class="lg-abnormal"><div class='lg-row'>峽雲深鎖處，橋迥分相宜。水綠斜開面，山青暗展眉。松頭放鶴舞，洞口問龍之。石籟鳴清韻，悠然索我詩。</div>
</p></div>
<div class='div-other'><a id='mulu102' />
<p class='h2'>住金鳳山</p><p style="text-indent:0em" class="lg-abnormal"><div class='lg-row'>此山高萬丈，鳳舞出雲霄。閣迥接天籟，溪回詠海潮。鐘聲空院發，竹影石窗搖。四顧有餘興，聯詩帶月敲。</div>
</p></div>
<div class='div-other'><a id='mulu103' />
<p class='h2'>遊長春菴</p><p style="text-indent:0em" class="lg-abnormal"><div class='lg-row'>策杖訪精舍，披雲度幾重。壑風飄遠磬，澗水擊疏鐘。苔蘚上階綠，柳煙入座濃。誰知行樂處，祖意在孤峰。</div>
</p></div>
<div class='div-other'><a id='mulu104' />
<p class='h2'>題大酉洞</p><p style="text-indent:0em" class="lg-abnormal"><div class='lg-row'>石窟藏書圃，洞天接日斜。青山橫翠色，綠水泛流霞。惺面池開鏡，破顏林吐花。乾坤迥別處，那復問仙家。</div>
</p></div>
<div class='div-other'><a id='mulu105' />
<p class='h2'>中山寺夜話</p><p style="text-indent:0em" class="lg-abnormal"><div class='lg-row'>玉洞橫階上，山城落鏡中。沙迴兩岸闊，月映一江空。亭僻渾無擾，樓高別有風。<span class='corr'>羨</span>渠清夜話，留寄與靈公。</div>
</p></div>
<div class='div-other'><a id='mulu106' />
<p class='h2'>除夕</p><p style="text-indent:0em" class="lg-abnormal"><div class='lg-row'>旅泊閒無事，推窗看六花。歲除唯撥火，夜守只烹茶。此道何新舊，妄情自減加。春來梅競放，百卉任排芽。</div>
</p></div>
<div class='div-other'><a id='mulu107' />
<p class='h2'>春日懷友</p><p style="text-indent:0em" class="lg-abnormal"><div class='lg-row'>別來記何時，殘雪<span class='corr'>已</span>空墀。梅謝誰同詠，春回我獨思。因之懷舊侶，遂以賦新詩。石上月留坐，惟餘瘦影遲。</div>
</p></div>
<div class='div-other'><a id='mulu108' />
<p class='h2'>秋日出蜀懷玉泉禪友</p><p style="text-indent:0em" class="lg-abnormal"><div class='lg-row'>極目天涯外，滿山黃葉飛。雲高鶴夢冷，水澗鴈書稀。隻影三巴近，孤舟萬里歸。何期同聚首，眷念日依依。</div>
</p></div>
<div class='div-other'><a id='mulu109' />
<p class='h2'>遊龍隱山訪雲腹禪師</p><p style="text-indent:0em" class="lg-abnormal"><div class='lg-row'>為尋龍隱跡，策杖入深山。雪點梅花上，泉香石室間。貌高年復古，心練鶴同閒。始識清修處，扣扉世外攀。</div>
</p></div>
<div class='div-other'><a id='mulu110' />
<p class='h2'>贈玉環禪人</p><p style="text-indent:0em" class="lg-abnormal"><div class='lg-row'>祗園樹久茂，香剎待君開。掃石留雲住，洗池邀月來。一江風織錦，兩岸葉浮杯。清夜鐘聲出，登臨客未回。</div>
</p></div>
<div class='div-other'><a id='mulu111' />
<p class='h2'>與續常禪人夜坐</p><p style="text-indent:0em" class="lg-abnormal"><div class='lg-row'>清香蘭臭味，興至筆花開。人語三更寂，鐘聲五夜來。簾疏星代燭，茶熟月臨杯。今夕與君坐，敲詩客夢回。</div>
</p></div>
<div class='div-other'><a id='mulu112' />
<p class='h2'>侍象崖和尚住大酉洞天</p><p style="text-indent:0em" class="lg-abnormal"><div class='lg-row'>因過曹溪水，忽逢鱉鼻蛇。洞門開碧眼，石堀臥丹霞。饒舌無多子，破顏有幾華？妙<span class='corr'>年</span>於此處，日以趙州茶。</div>
</p></div>
<div class='div-other'><a id='mulu113' />
<p class='h2'>宿長嵌寺為蒼璧禪人</p><p style="text-indent:0em" class="lg-abnormal"><div class='lg-row'>野寺依雲宿，秋山放月遲。燈傳三世焰，桂發萬年支。午夜留分韻，凌晨起別思。長嵌詩幾句，莫負白頭絲。</div>
</p></div>
<div class='div-other'><a id='mulu114' />
<p class='h2'>邀諸子遊凌玄洞普慧寺</p><p style="text-indent:0em" class="lg-abnormal"><div class='lg-row'>三二探奇者，俄然得勝遊。凌玄銘古跡，普慧啟今眸。竹粉黏襟細，竇雲出洞幽。徘徊難盡興，付與五溪流。</div>
</p></div>
<div class='div-other'><a id='mulu115' />
<p class='h2'>別懷蓮月和尚<span class='note-inline'>(有小序)</span></p><p style="margin-left:1em">甲辰秋回蜀梁山雙桂堂，省覲本師破山老人，值法兄蓮月和尚別經廿載，俄然聚首，越乙巳大蔟同時出堂，途次分袂，感成一韻。</p>
<p style="text-indent:0em" class="lg-abnormal"><div class='lg-row'>復聚由雙桂，香分異國敷。幢標雲世界，法印水天湖。是洞龍驚舞，無山鳥不趨。連支雖送別，未免晤京吳。</div>
</p></div>
<div class='div-other'><a id='mulu116' />
<p class='h2'>復過崇安江宿大士閣次韻為六行法孫</p><p style="text-indent:0em" class="lg-abnormal"><div class='lg-row'>崇江秋水碧，殿閣宿煙紅。今夕黔山月，何時楚國風。詩留千古韻，話賸五更鐘。復做[爿*弋]㢦思，杖頭猷未窮。</div>
</p></div>
<div class='div-other'><a id='mulu117' />
<p class='h2'>遊婺川長春洞</p><p style="text-indent:0em" class="lg-abnormal"><div class='lg-row'>曳杖因行掉臂遊，藤蘿深徑鹿同儔。不知仙子歸何處，野鳥銜花去洞幽。</div>
</p></div>
<div class='div-other'><a id='mulu118' />
<p class='h2'>夏日遊諸天閣</p><p style="text-indent:0em" class="lg-abnormal"><div class='lg-row'>散暑尋詩登寶閣，丹梯百尺繞雲頭，不知身在諸天裏，更覓諸天頂上遊。</div>
</p></div>
<div class='div-other'><a id='mulu119' />
<p class='h2'>次本明禪兄韻</p><p style="text-indent:0em" class="lg-abnormal"><div class='lg-row'>嶺頭無日不生雲，龍象依依孰忍行。若要此間留得住，江河誰肯更傾盆。</div>
</p></div>
<div class='div-other'><a id='mulu120' />
<p class='h2'>秋日懷蓮月禪兄</p><p style="text-indent:0em" class="lg-abnormal"><div class='lg-row'>山自幽幽結一茅，雲來入戶每相交，倚欄唯見籬邊菊，對月吟詩誰共敲。</div>
</p></div>
<div class='div-other'><a id='mulu121' />
<p class='h2'>鐘山道人邀師遊鳳凰寺</p><p style="text-indent:0em" class="lg-abnormal"><div class='lg-row'>楚王邀我鳳凰行，偶度鳳凰細論心，昔日靈山今似否，重拈祖意笑相迎。</div>
</p></div>
<div class='div-other'><a id='mulu122' />
<p class='h2'>題麥浪</p><p style="text-indent:0em" class="lg-abnormal"><div class='lg-row'>悠然耳聽無聲也，目擊波濤似渺瀰，會得熏風無限意，竟從何起復何之。</div>
</p></div>
<div class='div-other'><a id='mulu123' />
<p class='h2'>送宋伯成赴舉</p><p style="text-indent:0em" class="lg-abnormal"><div class='lg-row'>名壓江南應世才，筆花紙上為君開。月中丹桂今秋勝，佇聽高攀得意回。</div>
</p></div></div>
<p class='juan'>靈隱文禪師語錄卷第三終</p>
<div class='div-w'><p class="pre">　　　東山嗣法門人福度<span class='note-inline'>(勝覺法旗山法孫如)</span>共捐重刻<br/>　　本師靈老和尚語錄壹部附藏流通伏願生生傳<br/>　　　無盡燈世世度有緣眾<br/>　　　康熙戊寅歲季夏月吉旦<br/>　　　　　　　　　板藏嘉興楞嚴經坊<br/>　　　　　　　　　嘉興<span class='note-inline'>(張書)</span>二居士寫刻</p>
</div>
</div><!-- end of div[@id='body'] -->
</body></html>