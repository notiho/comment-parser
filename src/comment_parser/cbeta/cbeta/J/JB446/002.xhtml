<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈隱文禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>靈隱文禪師語錄卷第二</p><p class="byline">貴筑東山發曇寺嗣法門人福度復編</p>
<div class='div-other'><a id='mulu5' />
<p class='h1'>小參</p><p>大圓誕辰，請師小參：「朔風凜凜，如澆冰雪，令人徹骨毛寒，大眾未免薦得山僧特地一場愁寒暑，迭遷被他惑。咄，且愁個甚麼？莫是法道不行，眾生未悟麼？莫是輪迴不息，地獄未空麼？然法道不行，眾生不悟，蠢動含靈，皆有佛性也。輪迴不息，地獄未空，是一切惟心有所造也。世界中種種琉璃百寶，一一玉殿樓閣，無所不足，何故至愁？山僧所愁，不愁別事。」舉拂子云：「單愁者個交代不得，故所愁耳。今日幸我大圓誕辰設供，請山僧陞堂激揚，只得因齋慶讚，以酬所請。然銕作脊梁骨，金鑄堅實心，操持法席，荷負叢林，大用得大圓，大人得大智，正當恁麼時，慶讚一句作麼生道？山僧得捧土培汝壽山高。」</p>
<p>小參。「堡城禪客集來雲，選佛場開建普門，有愧前賢濟北老，當堂一喝盡皆聞。聞者不如見底，見者不如唱和底，眾中還有激揚唱和者麼？」問：「《金剛經》云：『如何是過去心不可得？』」師云：「剎竿頭上翻筋斗。」進云：「如何是未來心不可得？」師云：「葫蘆壁上懸。」進云：「如何是現在心不可得？」師云：「水府撈明月。」進云：「三心未設時如何？」師以拄杖打圓相云：「會麼？」進云：「三心已設後如何？」師便喝，僧亦喝，師便打，乃云：「不是過去、未來、現在心，亦非現在祖師正法眼，三賢窮之不到，十聖究之莫及，直饒威音王那畔空劫已前，正好金剛寶劍，何況乎威音王<span class='corr'>已</span>前，以至窮過去未來之際，只是打口鼓子弄這葛藤，終非本分草料。所以道，從門入者非是寶，從門出者是家珍。一一從自<span class='corr'>己</span>胸中流出方纔蓋天蓋地，為人天正眼。說甚麼德山棒，臨濟喝，乾矢橛，麻三斤，<span class='corr'>卻</span>拈向一邊，何故？須知當人分上各有個水灑不著，風吹不入，清寥寥，白滴滴底一段大光明也。而今多少只為從無始劫來妄想，濃厚在無明煩惱諸塵境界中作活計，不曾與生死二字為念，焉能踏著本地風光，何明見性本來面目？若是大智大見人，直下承當了。生本不生之地，死本不死之處，向不生不死處，千聖著眼覷不見千手，大悲提不起。而今諸兄弟若能迴光返照，更無第二面目也，更待山僧開口動舌，說心說性，談妙談玄，未免落七落八，覿面相瞞去也。既不相瞞，且道諸兄弟面目在甚麼處？不起纖毫修學心，無相光中常自在。」復以拂子擊案云：「還委悉麼？若也未能，更聽一頌：過去未來同至道，心心相續本來心，了然威音那畔外，地久天長面目存。」</p>
<p>小參：「淨榻半趺坐，溪風送涼來。語清成<span class='corr'>佳</span>韻，境寂即天台。地迥塵弗到，徑僻花自開。問禪堪指月，幻夢詎足哀。試茗邀梵侶，談古憶浮杯。寥廊千山外，相對任徘徊。未審眾中還有與山僧共徘徊者麼？」良久云：「落澗松聲風裏聽，過橋山色雨中觀。」</p>
<p>小參：「臘殘事畢逢春日，瑞氣<span class='corr'>佳</span>和萬象新。憶昔兩堂齊下喝，而今始識主賓分。」復喝一喝云：「且道山僧這一喝是賓是主？還有共相證據者麼？」問：「臘殘春<span class='corr'>已</span>至，梅梢暗偷新。梅梢偷新即不問，格外提持事若何？」師云：「茶煮巖前雪。」進云：「恁麼則普天匝地去也。」師云：「花拈座上梅。」問：「舊去新來陽春曲作麼生唱？」師云：「囉囉哩哩。」進云：「如何領會？」師云：「腳跟下薦取。」進云：「離卻腳跟又作麼生？」師便打，乃云：「顛拈倒弄，呵佛罵祖，全提向上太生莽鹵。所以今夜立問立答，立主立賓，行棒行喝，說妙說玄，無事生事，平地興波，猶是莽鹵處。直下不立問，不立答，不立主，不立賓，不行棒，不行喝，不說妙，不說玄，也是擔枷過狀。設使恁麼中不恁麼，不恁麼中卻恁麼，也是布袋老鴉。到者裏佛祖也摸索不著，其中或有個漢一棒打不回頭，出來掀翻露布，截斷葛藤，山是山，水是水，僧是僧，俗是俗，一絲毫不得動著，直下承當，便能丹霄獨步，與諸聖把手共行，同和陽春雪曲。且道陽春雪曲作麼生唱和？」良久云：「曾憶江南三月裏，鷓鴣啼處百花香。」</p>
<p>小參：「辨龍蛇眼，擒虎兕機，非破格超越，不繫富貴者，即以為戲論也，故我臨濟宗旨最難繼續。近來參學之者不肯退步，就省力處做工夫，只以無明煩惱聰明意識計較思量，向外馳求，以為極則，胡談亂語，胡喝亂喝，以當宗風，山僧看來這輩種草豈非謾人而自誤也。不見臨濟同普化在鎮州赴施主家齋，濟問：『毛吞巨海，芥納須彌，為是神通妙用？為是法爾如然？』普化便趯倒飯床，濟云：『太麤生。』化云：『者裏是甚麼所在，說麤說細？』濟便休去。次日又同赴一施主齋，濟復問：『今日供養何似昨日？』化又趯倒飯床，濟云：『是則是，太麤生。』化云：『瞎漢，佛法說甚麼麤細？』濟又休去。」師驀拈拂子召眾云：「且道臨濟兩次休去，還有計較思量馳求分也無？若道有，作麼生思量？而今文上座孜孜打口鼓理者葛藤，更無別意。總要諸兄弟除卻計較思量，辦真實心，決個大智，把生死二字貼在鼻尖頭上，拈匙弄筋處，行住坐臥處，酬酢賓客處，屙屎放尿處，不得捨卻，常似方寸中有一緊急未了底大事礙塞，除<span class='corr'>卻</span>不去，日久歲深，勇猛精進，方有少分相應也。若或因因循循，不奮然透脫生死，及至臘月三十到來，無明也用不著，煩惱也用不著，聰明也用不著，思量也用不著，恩情也用不著，勢力也用不著，百般總用不著，眼光落地，唯有平昔所作所為，種種境界一一現前，隨業飄流，轉頭換面，不知是甚麼面目也，那時莫道文上座不與諸兄弟說破。天寒勿勞久立，珍重，珍重。」</p>
<p>小參，舉洞山云：「須知有佛向上事。」僧問：「如何是佛向上事？」山云：「非佛雲門云名不得狀不得所以言非師云二老宿一個頭白，一個齒黃。」「作這般見解何故？佛之一字尚不喜聞，說甚麼非有非無？今日或有人問普門如何是佛向上事，劈脊便打。」驀拈拄杖召眾云：「且道普門利害在甚麼處？試簡點看，若簡點得出，不妨到方丈裏露個消息，脫或未然，莫把光陰容易度，牛頭自北馬頭南。」</p>
<p>君輔張居士率眾請開示，師以拂子拂一拂云：「會麼？若喚作拂子未免錯過，若不喚作拂子，昧了當人。且道喚作底是？不喚作底是？於此進得一步，不勞三七思惟，其或未能，秪得饒舌鼓口子去也。昔日世尊拈花，百萬人中獨有飲光破顏得傳衣缽，為靈山第一代祖師，後傳阿難，乃至二十八祖也。秉讖為我東土初祖見梁武帝，機緣不契，故棲嵩山少室，面壁九載。復後神光立雪斷臂，而乞安心，證得其髓，迨傳六祖，衣止不傳，法遍天下。若傳此衣，命如懸絲。將此衣缽鎮於曹溪，後得南嶽，讓為嫡傳，讓下而出馬祖，發大機大用，祖出八十四員知識，惟有百丈海、黃蘗運下出臨濟，續至本師破山老和尚。禍事相牽，冤家路窄，及至山僧手裏。今日直得眼若海量，口似桑盤，儘底尋來道不出個元字腳，只好向前代古人說千說萬處，為汝通個直指。人人明心見性，立地成佛，試問眾居士，且道性向何所見聻？」良久擲下拂子云：「見月休觀指，歸家罷問程。」</p>
<p>小參：「韶光易邁，道業難成，不究生死為急，只圖延緩度日，饒汝參至盡未來際，終無出頭日也。而今諸兄弟<span class='corr'>已</span>今進堂三日，須知各人分上事不明，欲山僧開口動舌，與汝露布，要且此事非在言語上討禪討道，非在冊子上立問立答，非在利辯上立機立境，何也？迴龍這裏雖然開個燈心皂角舖，實無一法繫累，於人教你將心領略已錯了也。詎矧千方百計而可及乎？不見香嚴在百丈會裏純是聰明靈利塞<span class='corr'>卻</span>悟門百丈遷化後到溈山，山云：『我聞你在先師處問一答十，問十答百，此是你意識<span class='corr'>摶</span>量來底，父母未生前試道一句看。』香嚴卻被溈山一問只得茫然，屢乞溈山道破，山云：『我若向你道破，恐你後來罵我。』香嚴遂辭溈山，隱至白巖宴息。一日芟除艸木，擲動瓦礫，擊竹作聲，忽然大悟，譬如貧人得寶，乃焚香遙禮溈山云：『和尚當時若為我說破，怎有今日？』復有偈云：『一擊亡所知，更不假修治。動容揚古路，不墮悄然機，處處無蹤跡，聲色外威儀。』諸方達道者咸言上上機。諸兄弟，你看他悟後出語更不相同，若在聰明利辯文字學解上宗風，早<span class='corr'>已</span>墮地了也，爭得繼於今日？所以古人怖生死如救倒懸。若不明者一著子，誓不休息近來。學者今日履者家戶，明日造那家門，貴圖浩浩商量，道者個堂頭好詩偈，那個堂頭好慈悲，此等見解，且道與古人相似不相似？若憑伎倆取勝於人，上古名公露盡多少風花水月，煙靄雲林，合皆個個超佛越祖去也，還得到我出家人而行之？又如俱胝住菴園，一尼頂笠直來，遶禪床一匝云：『道得則放下笠子。』俱胝無語，尼拂袖便行，俱胝云：『何不且住？』尼云：『道得則住。』俱胝又無語，尼過後，俱胝自歎云：『我雖丈夫，不如女輩。』便要燒菴下山。夜夢山神云：『長老不須下山，不久當有肉身大士於此為長老說法。』忽期果見天龍和尚到，俱胝遂舉前話，龍云：『你問我，我與你道。』俱胝云：『道得則放下笠子。』天龍便豎一指，俱胝於此大悟。大凡後來有人問道佛法，惟豎一指，自云：『我得天龍一指頭禪，一生受用不盡。』身畔有一童子亦學豎指，人報云：『和尚，者童子亦會佛法，有人問他，也豎一指。』俱胝乃藏刀於袖中，喚童子近前云：『你會佛法是否？』童子云：『是。』俱胝云：『如何是佛？』童子纔豎指而被俱胝捉住，以刀斷之，童子叫喚走出，俱胝復喚童子，童子回頭，俱胝云：『如何是佛？』童子舉起手，不見指頭，豁然大悟。」師云：「且道俱胝底佛法是在指頭上耶？不在指頭上耶？若不在指頭上，何故惟豎一指？若在指頭上，何故與他截去？畢竟在甚麼處，便向者裏了得？何勞克期取證，再假思惟？正與古人無別，然後不違本願，導利群生，恢張法化，佐助叢林，不枉袈裟角下走一回也。如此恁麼，日食斗金非分外。其或未能時，餐粒米也難消。」</p>
<p>小參：「達磨大師航海而來，唯以個無文印子，東印西印，印至我震旦國中，直指人人，以心印心，如水合水，當下見性，成佛之旨更無別外之法，故謂之單傳教外。時今諸兄弟莫只圖因因循循，今日不悟，而有來日，來日不悟，而有後日。浩然虛度，蹉跎白首，此生不得諦當，轉眼則是來生，未審趣向何所？易何面目矣？稱而迴龍者裏，一眾聚首，粥飯依時，各人廝結眉毛，打起精神，把生死兩字貼在額頭上，如戎場相陣之勢，一人與萬人而敵，回首不能。行住坐臥念孜在孜，時時靠定，挨拶去挨拶得，穩穩怗怗，疑情頓發，蘊在胸中，千沒奈何，萬沒奈何，絕究者一念歸於何處，豁然漆桶自穿，冷灰豆爆，那時玲瓏八面，出語驚天動地，方不負各各薙髮染衣。由歷參方而不辜迴龍鳩輯結冬之願也。山僧曾日在黃蘗座下，不憚身心，勵志數載，閱禪宗正脈。向『車不行，打牛即是？打車即是？』底公案忽爾<span class='corr'>透</span>脫，如卸千斤擔子，一時輕快。然後而走中路，司參萬峰老人，入門便問：『數千七百則公案即不問，如何是學人吐不出底消息？』老人驀舉拂子云：『汝道老僧者是那一則？』師隨聲便喝，老人亦喝。師又一喝，老人亦喝。師又一喝，老人便打，復隨住天字城。因事而辭，老人問云：『汝曾看過客賓維那公案麼？』師云：『不勞再澆惡水。』忽日老人坐席，舉盃云：『持戒比丘不上天堂，犯戒比丘不落地獄，汝作麼生？』師奪盃覆<span class='corr'>卻</span>而出。復有客僧至，老人舉前話而問，其僧不諾，老人逐云：『汝不會我師徒意。』又壬辰<span class='corr'>年</span>，侍住開縣，棲鳳城，老人結制。一日落堂云：『我為法王，於法自在，有人頌得出，老僧衣缽兩手分付。』師偶呈二頌。乃至七月七日，逢天童忌辰，上堂付源流一紙書，聯芳云：『憶昔鳥窠吹布毛，而今特地覺風高，老僧翻藉慈明口，罵徹淵鱗上九霄。』諸兄弟不但以古人克念作聖，一日不悟，一日不丟手，一時不悟，一時不丟手底樣子，取證試覺山僧種種苦志，種種行履，詎是以因循苟延歲月而得底耶？曾不見黃蘗運禪師云：『塵勞迥脫事，非常緊把繩頭做一場，不是一番寒徹骨，怎得梅華撲鼻香？』」</p>
</div>
<div class='div-other'><a id='mulu6' />
<p class='h1'>法語</p>
<div class='div-other'><a id='mulu7' />
<p class='h2'>示密參禪人</p><p>達磨大師航海而來，不立文字，謂之教外別傳，授上機只貴一聞千悟，直下承當，既承當之後，向白雲堆裏三二十<span class='corr'>年</span>，折腳鐺煮飯喫，保養聖胎，如銕如石，待龍天推出，豎立剎竿於利刃場中，敲枷打鎖，解黏去縛，覓一個半個，務報佛恩，流通大法，出一言半語，毒盡諸方，驚大地，令人瞻仰不<span class='corr'>已</span>。近時參學未諳來脈，唯要擇詬句論親疏，便誇淘汰得多，就去求人印證，秉拂據位稱大宗師，我是某人法嗣，胡爭勝負，圖賣傀儡，良可愍哉。而今山僧埋名遁跡深隱山林，偶遇密參禪人，索法語，山僧不惜面皮，饒三寸舌與汝勉勵，慎之，慎之。</p>
</div>
<div class='div-other'><a id='mulu8' />
<p class='h2'>示梅溪禪人</p><p>驅耕夫之牛，奪飢人之食，趯翻大海水，拳倒須彌盧，生擒虎兕，活捉獰龍，猶未是衲僧本分。而今要具頂門正眼，剛是作家。山僧寓棋州西山，始識梅溪禪人，有超群越眾之形，呵佛罵祖之志，山僧權付法語，指住山頭，保養聖胎，他日有末後句子，與汝道破。</p>
</div>
<div class='div-other'><a id='mulu9' />
<p class='h2'>示瑞寰熊居士</p><p>戎馬場中參禪學道，亦是奇特事也，然而奇特事要具個大丈夫志氣，具個絕羅籠手段，所以殺人刀，活人劍，則東則西，向上向下，有事無事，佛界魔界，一時截斷。試問居士，刀劍在甚麼處？從前汗馬無人識，破九重代功高。</p>
</div>
<div class='div-other'><a id='mulu10' />
<p class='h2'>示智聲禪人</p><p>既為出家兒，須要度具參禪，做個破格長老，不然，是個禿頭百姓，有何用哉？而老僧在羅平坐夏，有智聲禪者持紙一軸來，索老僧法語，試問智非性，聲從何處而發耶？是威音而聲，何用舌？是雷音而聲，何用鼓？是琴音而聲，何用指？且道妙音在甚麼處？速道，速道。</p>
</div>
<div class='div-other'><a id='mulu11' />
<p class='h2'>示瑞雪道者</p><p>普門座下無禪可說，無道可傳，雖聚雲水，衲子唯以個金剛圈栗棘蓬，跳者著力跳，吞者用意吞。莫怪普門茶飯無滋味，大孤峻。故達磨初祖航海而來，直指人心，見性成佛，以心印心。近來學道者不與見性為主，都去尋行數墨，貪名求利，而失宗旨，辜負先聖也。今日是我瑞雪道者信念特達，拜求指歸，只得引個金剛圈栗棘蓬與汝，二六時中，行住坐臥，透來透去，透到無可透處，奮然漆桶自明，別有一段風光，那時纔來喫吾痛棒。</p>
</div></div>
<div class='div-other'><a id='mulu12' />
<p class='h1'>機緣</p><p>僧問：「千<span class='corr'>年</span>暗室，一燈能破，為甚麼還有三尺暗？」師云：「月穿海底窟，煙水自悠悠。」進云：「如何龜能識人間禍福，因甚不知其死？」師云：「幾樹秋蟬催夏去，許多歸鳥盡迷巢。」</p>
<p>僧問：「丹霞訪龐居士，如何是靈昭女放下籃子處？」師云：「漏逗不少。」進云：「如何是提起便行處？」師云：「做賊人心虛。」</p>
<p>師問：「南圖禪人，你雖好，猶欠聰明在。」進云：「和尚喚甚麼作聰明？」師打一圓相，圖於圓相內著一點，師扯碎云：「汝作麼生？」圖又以手打一圓相，師便打。</p>
<p>僧問：「如何是無根樹？」師云：「撐天覆地。」進云：「如何是無陰陽地？」師云：「照顧腳跟。」進云：「如何是叫不響底山谷？」師云：「處處逢渠。」</p>
<p>僧問：「如何是此處境？」師云：「幾點青山常積翠，一溪明月色光輝。」進云：「如何是境中人？」師云：「一句迥超千聖外，松蘿那許月輪齊。」</p>
<p>僧問：「虎以肉為食，因甚不食其子？」師云：「青山不，月下豈挑燈？」進云：「如何是達磨不說底句？」師云：「西歸道人不顧。」進云：「如何是無舌人說話？」師云：「諸方。」</p>
<p>僧問：「雲集開堂，今為何事？」師云：「溪松萬載鶴來聚，月中丹桂鳳凰棲。」僧擬測，師便打。</p>
<p>僧問：「獅子出窟時如何？」師云：「百獸群驚。」進云：「未出窟時如何？」師云：「嚇殺人。」進云：「<span class='corr'>已</span>出未出時如何？」師驀頭一棒云：「且道是出不是出？」</p>
<p>僧問：「如何是奪人不奪境？」師云：「塵埃影裏不拂袖，雲占松梢月上遲。」進云：「如何是奪境不奪人？」師云：「雪覆數枝棲鳳竹，寥寥幾個化龍兒。」進云：「如何是人境兩俱奪？」師云：「茅舍無宿客，青山不展眉。」進云：「如何是人境俱不奪？」師云：「洗池積水邀明月，掃石留雲待故人。」</p>
<p>僧問：「如何是持戒底消息？」師云：「一把香芻拈，未暇六環金錫響遙空。」</p>
<p>僧問：「二月雙照時如何？」師云：「蚌呈無價寶，龍吐腹中珠。」</p>
<p>僧問：「如何是第一句？」師云：「殺人不眨眼，棒下血淋淋。」進云：「如何是第二句？」師云：「元字腳。」進云：「如何是第三句？」師云：「冰消瓦解。」</p>
<p>僧問：「如何是接初機底句？」師云：「頭上喫棒，口裏喃喃。」進云：「如何是辨衲僧底句？」師云：「會麼？」進云：「如何是正令行句？」師云：「橫按鋒鋩，雲頭截斷。」進云：「如何是立乾坤句？」師云：「寰中天子，塞外將軍。」</p>
<p>僧問：「如何是賓中賓？」師云：「萬里長安君自去，臨行悵怨阿誰。」進云：「如何是主中賓？」師云：「座前夜月臨半榻，淥水行舟萬里程。」進云：「如何是賓中主？」師云：「行即肩挑雲水衲，堂堂大地一蒲團。」進云：「如何是主中主？」師云：「深山藏獨虎，絕此往來人。」</p>
<p>僧問：「如何是和尚家風？」師云：「持刀按劍。」進云：「因甚如此？」師云：「死活不知。」</p>
<p>僧問：「佛未出世，祖未西來，還有佛法也無？」師云：「有。」僧云：「在甚麼處？」師云：「會麼？」僧擬開口，師便打。</p>
<p>師一日與五陵上公坐次，公忽舉杯云：「請老和尚一杯酒。」師隨接杯云：「若道得一句即喫。」公即進前合掌問訊，師云：「卻道得一半。」</p>
<p>道臺漢庭薛公問：「弟子為塵勞所染，乞師一接。」師隨舉念珠云：「會麼？」公云：「不會。」師云：「辜負山僧。」</p>
<p>督臺天虞鄭公問：「禪師每日尋常作麼生？」師云：「披衣喫飯。」公云：「父母未生前光景勝玅。」師徵云：「那是父母未生前底光景。」公云：「不敢妄對。」師云：「又言玅。」公擬議，師云：「切莫放過。」公揖而別。</p>
<p>太史文季劉公入山，師坐禪不起，公云：「請老和尚出定。」師云：「何定可出？」公遶一匝而出，師撫禪床三下。</p>
<p>文衡仲含黃公問：「鄰居有高僧否？」師云：「無。」公云：「有佛書否？」師云：「無。」公云：「佛法僧俱無。」師豎起扇云：「單單只有這個聻。」公默然，師云：「苦。」公云：「此道論無又有，論有又無。」師云：「看你開口處喫山僧棒始得。」公笑，師不顧。僧問：「如何是迴龍境？」師云：「雨蒸荷葉香浮屋，風攪蘆華雪滿舡。」進云：「如何是境中人？」師云：「隨情繫纜招明月，取性推蓬看遠山。」進云：「恁麼則蕩蕩而法界全彰，歷歷而祖機獨耀。」師云：「天左旋，地右轉。」僧佇思，師便打。</p>
<p>僧問：「如何是父母未生前本來面目？」師云：「洪江獨露大圓鏡，綠水全彰淨法身。」進云：「如何是法身向上事？」師和聲便打。</p>
<p>僧問：「學人千里而來，乞老和尚一接。」師以拂子作釣勢，僧舉兩手，師云：「<span class='corr'>卻</span>道金鱗子，誰知跛鱉跳。」僧拂袖而出，師云：「果然。」</p>
</div>
<div class='div-other'><a id='mulu13' />
<p class='h1'>頌古</p>
<div class='div-other'><a id='mulu14' />
<p class='h2'>世尊初生</p><p style="text-indent:0em" class="lg-abnormal"><div class='lg-row'>一個囫圇無鏬隙，指天指地好生羞，早知千古風流事，殃及兒孫恨未休。</div>
</p></div>
<div class='div-other'><a id='mulu15' />
<p class='h2'>世尊陞座</p><p style="text-indent:0em" class="lg-abnormal"><div class='lg-row'>朔風凜凜逼春來，獨放門前一樹梅，<span class='corr'>卻</span>被東君剛折伏，馨香特地活深埋。</div>
</p></div>
<div class='div-other'><a id='mulu16' />
<p class='h2'>世尊拈花</p><p style="text-indent:0em" class="lg-abnormal"><div class='lg-row'>為何拈起一枝花，引得兒孫露齒牙，迦葉破顏雖薦得，風流還讓有錢家。</div>
</p></div>
<div class='div-other'><a id='mulu17' />
<p class='h2'>女子入定</p><p style="text-indent:0em" class="lg-abnormal"><div class='lg-row'>佛前女子賣虛頭，彈指無端把價酬，若遇白拈摘得去，落霞孤鶩一齊收。</div>
</p></div>
<div class='div-other'><a id='mulu18' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>南泉斬斷死貓頭，雲水兩堂個個愁，若遇當鋒能救得，等閒何處不風流？</div>
</p></div>
<div class='div-other'><a id='mulu19' />
<p class='h2'>趙州狗子</p><p style="text-indent:0em" class="lg-abnormal"><div class='lg-row'>佛性，佛性。人人疑著者個畜生頭上戴角。</div>
</p></div>
<div class='div-other'><a id='mulu20' />
<p class='h2'>靈雲見桃花</p><p style="text-indent:0em" class="lg-abnormal"><div class='lg-row'>滿園桃綻暗抽枝，覷破靈雲老面皮，卻被玄沙旁不肯，一溪煙水展雙眉。</div>
</p></div>
<div class='div-other'><a id='mulu21' />
<p class='h2'>柏樹子</p><p style="text-indent:0em" class="lg-abnormal"><div class='lg-row'>八十猶行老趙州，無端庭柏向僧酬，謾把硃砂認赤土，人間無水不東流。</div>
</p></div>
<div class='div-other'><a id='mulu22' />
<p class='h2'>雪覆千山因甚孤峰不白</p><p style="text-indent:0em" class="lg-abnormal"><div class='lg-row'>千山雪覆碧天空，一個孤峰迥不同，清濁清兮明歷歷，赤條條處帶霜濃。</div>
</p></div>
<div class='div-other'><a id='mulu23' />
<p class='h2'>破山和尚一日示眾云：「我為法王，於法自在，有人頌得出，老僧衣缽兩手分付。」師頌云：</p><p style="text-indent:0em" class="lg-abnormal"><div class='lg-row'>「倒行日月易山川，掌上靈符得自然，覿面還他宗正眼，任從鵠白與鳥玄。」</div>
</p></div>
<div class='div-other'><a id='mulu24' />
<p class='h2'>臨濟四喝</p><p style="text-indent:0em" class="lg-abnormal"><div class='lg-row'>金剛寶劍露鋒鋩，血濺梵天不敢當，遍界山河汾絕信，巍巍獨處法中王。</div>
</p><p style="text-indent:0em" class="lg-abnormal"><div class='lg-row'>金毛踞地吼乾坤，百獸群中喪膽魂，海嶽雲深窺不見，雞鳴午夜復黃昏。</div>
</p><p style="text-indent:0em" class="lg-abnormal"><div class='lg-row'>探竿影草辨當人，長短短長豈易親，謾把金鉤拋四海，休將玉燭續燈明。</div>
</p><p style="text-indent:0em" class="lg-abnormal"><div class='lg-row'>當陽一喝勢威雄，祖意相傳三日聾，羞愧昔<span class='corr'>年</span>老面皮，禍根從此立宗風。</div>
</p></div>
<div class='div-other'><a id='mulu25' />
<p class='h2'>三玄</p><p>第一玄：</p>
<p style="text-indent:0em" class="lg-abnormal"><div class='lg-row'>照用體中圓，紅爐蓮燦爛，巍巍絕聖言。</div>
</p><p>第二玄：</p>
<p style="text-indent:0em" class="lg-abnormal"><div class='lg-row'>便把黃金拳，思量敲骨髓，面破。</div>
</p><p>第三玄：</p>
<p style="text-indent:0em" class="lg-abnormal"><div class='lg-row'>最玅最方圓，猶放峨眉月，青山玉一團。</div>
</p></div>
<div class='div-other'><a id='mulu26' />
<p class='h2'>三要</p><p>第一要：</p>
<p style="text-indent:0em" class="lg-abnormal"><div class='lg-row'>飲光微微笑，簉破銕面皮，看來無巧玅。</div>
</p><p>第二要：</p>
<p style="text-indent:0em" class="lg-abnormal"><div class='lg-row'>金針垂手妙，四海並下鉤，乾坤一大跳。</div>
</p><p>第三要：</p>
<p style="text-indent:0em" class="lg-abnormal"><div class='lg-row'>蹋盡寒山道，掌內握乾坤，午夜天星照。</div>
</p><p style="text-indent:0em" class="lg-abnormal"><div class='lg-row'>一玄具三要，三要具一玄，體用雙全句，殺活舌頭尖。</div>
</p></div>
<div class='div-other'><a id='mulu27' />
<p class='h2'>黃龍三關</p><p style="text-indent:0em" class="lg-abnormal"><div class='lg-row'>我手何似佛手，處處弄花折柳，撞著野狐兒孫，不妨棒打顛狗。</div>
</p><p style="text-indent:0em" class="lg-abnormal"><div class='lg-row'>我腳何似驢腳，懷恨當<span class='corr'>年</span>錯過，今日七步周行，蹋倒南山海嶽。</div>
</p><p style="text-indent:0em" class="lg-abnormal"><div class='lg-row'>人人有個生緣，包藏日月壺天，放出七星晃耀，爍破乾坤底穿。</div>
</p></div>
<div class='div-other'><a id='mulu28' />
<p class='h2'>汾陽三訣</p><p>第一訣：</p>
<p style="text-indent:0em" class="lg-abnormal"><div class='lg-row'>知時節，楖栗橫肩擔，蹋破天邊月。</div>
</p><p>第二訣：</p>
<p style="text-indent:0em" class="lg-abnormal"><div class='lg-row'>難辨別，衣裹臘豬頭，酒店尋彌勒。</div>
</p><p>第三訣：</p>
<p style="text-indent:0em" class="lg-abnormal"><div class='lg-row'>多饒舌，驀頭覿面打，眼中復添屑。</div>
</p></div>
<div class='div-other'><a id='mulu29' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行：蹋碎嶺頭雲，吹毛劍觸著，血淋淋。</div>
</p><p style="text-indent:0em" class="lg-abnormal"><div class='lg-row'>山中住：對月敲詩賦，筆生花湊興，成聯律。</div>
</p><p style="text-indent:0em" class="lg-abnormal"><div class='lg-row'>山中坐：休笑蒲團破，無孔笛一曲，高聲和。</div>
</p><p style="text-indent:0em" class="lg-abnormal"><div class='lg-row'>山中臥：夢回圓木墮，覺知非始信，當<span class='corr'>年</span>錯。</div>
</p></div></div>
<div class='div-other'><a id='mulu30' />
<p class='h1'>牧牛頌</p>
<div class='div-other'><a id='mulu31' />
<p class='h2'>撥草尋牛</p><p style="text-indent:0em" class="lg-abnormal"><div class='lg-row'>山迷迷處水迷迷，撥草瞻風<span class='corr'>已</span>覺遲，深慕牛兒難覓跡，幾回惆悵過前溪。</div>
</p></div>
<div class='div-other'><a id='mulu32' />
<p class='h2'>驀然見跡</p><p style="text-indent:0em" class="lg-abnormal"><div class='lg-row'>溪山一帶恨無窮，幾度穿雲復轉東，追到源頭方有益，驀然始見個形蹤。</div>
</p></div>
<div class='div-other'><a id='mulu33' />
<p class='h2'>捕步見牛</p><p style="text-indent:0em" class="lg-abnormal"><div class='lg-row'>幾度披簑幾度悠，一溪追到一溪頭，忽然觸著白蘋岸，撫掌童兒始見牛。</div>
</p></div>
<div class='div-other'><a id='mulu34' />
<p class='h2'>得牛貫鼻</p><p style="text-indent:0em" class="lg-abnormal"><div class='lg-row'>追覓溪山綠水前，白牛一個在溪邊，連雲捕捉橫穿鼻，放去收來把索牽。</div>
</p></div>
<div class='div-other'><a id='mulu35' />
<p class='h2'>牧護調馴</p><p style="text-indent:0em" class="lg-abnormal"><div class='lg-row'>牛兒深養不分群，牧護調和始見動，苗稼從來猶不犯，頻自殷勤。</div>
</p></div>
<div class='div-other'><a id='mulu36' />
<p class='h2'>騎牛歸家</p><p style="text-indent:0em" class="lg-abnormal"><div class='lg-row'>策鞭信步漫，得意童兒歌流，笛橫吹山色裏，歸家莫厭倒騎牛。</div>
</p></div>
<div class='div-other'><a id='mulu37' />
<p class='h2'>忘牛存人</p><p style="text-indent:0em" class="lg-abnormal"><div class='lg-row'>一帶青山幾樹秋，歸來得意<span class='corr'>卻</span>忘牛，桃花爛熳緲然去，唯有馨香逐水流。</div>
</p></div>
<div class='div-other'><a id='mulu38' />
<p class='h2'>人牛雙忘</p><p style="text-indent:0em" class="lg-abnormal"><div class='lg-row'>苔封竹徑無蹤影，脫體風流兩俱忘，春色滿園密不住，鳥啼花發自馨香。</div>
</p></div>
<div class='div-other'><a id='mulu39' />
<p class='h2'>返本還原</p><p style="text-indent:0em" class="lg-abnormal"><div class='lg-row'>堪笑童兒逐臭香，登山涉水癩疏狂，而今始識家常事，空費從前腳底忙。</div>
</p></div>
<div class='div-other'><a id='mulu40' />
<p class='h2'>入廛垂手</p><p style="text-indent:0em" class="lg-abnormal"><div class='lg-row'>一條白棒不容情，豎去橫來帶血痕，禪債至今何日了，戴枷項上播汗名。</div>
</p></div></div>
<p class='juan'>靈隱文禪師語錄卷第二終</p>
</div><!-- end of div[@id='body'] -->
</body></html>