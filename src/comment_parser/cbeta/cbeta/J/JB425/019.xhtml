<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu893' />
<p class='juan'>即非禪師全錄卷之十九</p><p class="byline">門人明洞性安性節明覺明幢仝編</p>
<div class='div-other'><a id='mulu894' />
<p class='h1'>詩偈</p>
<div class='div-other'><a id='mulu895' />
<p class='h2'>立春雪霽對梅東何楚菴林于騰二居士</p><p style="text-indent:0em" class="lg-abnormal"><div class='lg-row'>天翁放夜晴催鳥轉春聲喚起南窗夢香光分外清林逋新氣魄何遜古交情人<span class='corr'>羨</span>百花長吾欽高士名</div>
</p></div>
<div class='div-other'><a id='mulu896' />
<p class='h2'>鄭虎谿文學踏雪懷詩見訪呵凍以答</p><p style="text-indent:0em" class="lg-abnormal"><div class='lg-row'>天空四壁瑣寒威野鹿幽禽沒路歸何處尋梅雲外客獨攜春色到山扉乘驢穩以乘桴險映髮光於映微人似廣寒宮裏坐愛君詩句湛清輝</div>
</p></div>
<div class='div-other'><a id='mulu897' />
<p class='h2'><span class='corr'>己</span>亥除夕用林惠林居士來韻答之</p><p style="text-indent:0em" class="lg-abnormal"><div class='lg-row'>歲夜無餘事天香定後聞他山權作主故里獨懷君刪卻半林竹烹殘一塢雲管絃隨處濫孰解聽獅筋</div>
</p></div>
<div class='div-other'><a id='mulu898' />
<p class='h2'>守歲書懷</p><p style="text-indent:0em" class="lg-abnormal"><div class='lg-row'>未能隨臘返三載錫留碕孝薄為人子名慚出世師浮生俱是夢大覺到何時古殿金鐘動又添一歲癡</div>
</p></div>
<div class='div-other'><a id='mulu899' />
<p class='h2'>庚子元日諸鄉老見過</p><p style="text-indent:0em" class="lg-abnormal"><div class='lg-row'>海外逢儒伯山中禮諾伽直拈崇福果為點趙州茶宇宙仁雙片元正露一芽試毫思舊主飲愧記年華</div>
</p></div>
<div class='div-other'><a id='mulu900' />
<p class='h2'>元旦即事</p><p style="text-indent:0em" class="lg-abnormal"><div class='lg-row'>歲方度五九心亦是兒童儒釋衣冠異山林禮樂同片更新氣象梅展舊家風聖德高雲漢焚香對日紅</div>
</p></div>
<div class='div-other'><a id='mulu901' />
<p class='h2'>夢謁黃檗老人示諸子</p><p style="text-indent:0em" class="lg-abnormal"><div class='lg-row'>懷師嘗假寐夢繞碧蘿層斷岸舟難上別峰路可登話闌三世事撥轉萬年藤醒得一身汗諸人夢未曾</div>
</p></div>
<div class='div-other'><a id='mulu902' />
<p class='h2'>贈木菴法兄半百</p><p style="text-indent:0em" class="lg-abnormal"><div class='lg-row'>兄物為兄壽聽予一奏箎桂庭鋪瑞艸菡萏吐桑枝嶽展長生畫江開七寶池道齡同寶掌知命尚嬰兒</div>
</p></div>
<div class='div-other'><a id='mulu903' />
<p class='h2'>贈鄭天康居士六十</p><p style="text-indent:0em" class="lg-abnormal"><div class='lg-row'>義生羞紀臘賈隱見君賢清素儒中衲優游客裏仙塵閒揮白雪劍冷燭青天耳順誰相委鄉僧識鄭玄</div>
</p></div>
<div class='div-other'><a id='mulu904' />
<p class='h2'>次玉融林青嶼居士見寄韻</p><p style="text-indent:0em" class="lg-abnormal"><div class='lg-row'>開眼作異夢六白猶一日遠惠暮雲篇雨點空中出潔盡江山青澹入蛟龍室不惟波瀾張兼之意氣密卓錫蓬萊東喜無獅子虱食息慕大儒何時桴隱逸大儒好古道渾朴無倫匹以道永為好相持泯得失</div>
</p></div>
<div class='div-other'><a id='mulu905' />
<p class='h2'>次吳石也居士懷寄韻</p><p style="text-indent:0em" class="lg-abnormal"><div class='lg-row'>讀易南山下掛瓢滄海東割雲知土異對月想雷同目注雙青閣書郵萬里風開函香不盡語帶荔枝紅</div>
</p></div>
<div class='div-other'><a id='mulu906' />
<p class='h2'>接汝欽叔雲樊弟詩簡賦答<span class='note-inline'>(有序)</span></p><p style="margin-left:1em">補山別後時異地殊彼此音問不相聞者六白矣今春張友傳叔弟手教至乃知吾融數載兵荒事事不給寒氈共守樂與道俱非介然卓立之士不能也天道輔善入泮俱占首列雖幸出望外亦足少酬素志不肖久臥深雲罔知人世有榮枯兩字誼屬至情能無尊賢樂善之懷敬裁一律為助竽頭併次兩韻聊答遠意云耳時庚子仲春望前一日。</p>
<p style="text-indent:0em" class="lg-abnormal"><div class='lg-row'>亞仲時康道乃亨後先入泮冠諸生冠裳帝賜梨園服世界天開演劇棚四海風雲從變化三山頭角現崢嶸僧儒異域懷同氣賢聖廟堂好共撐</div>
</p></div>
<div class='div-other'><a id='mulu907' />
<p class='h2'>次欽叔見寄韻</p><p style="text-indent:0em" class="lg-abnormal"><div class='lg-row'>儒釋無二道大千共一家五言飛白雪萬里照梅花海闊連天碧山高近日涯法雷平地起桃浪濺紅霞</div>
</p></div>
<div class='div-other'><a id='mulu908' />
<p class='h2'>次樊弟懷寄韻</p><p style="text-indent:0em" class="lg-abnormal"><div class='lg-row'>萬里抓帆江上懸春風護送到桑天郵來棠萼連枝秀不數瑤池十丈蓮選佛題成藏句外聞樨香處露機先全身拶透三尼藏始暢心空文字仙</div>
</p></div>
<div class='div-other'><a id='mulu909' />
<p class='h2'>次汝讀叔寄懷韻</p><p style="text-indent:0em" class="lg-abnormal"><div class='lg-row'>非儒非佛亦非仙捏就一團鑽愈堅錐穎雄吞青白玷劍鋩揮落兩三玄漚花影裏分彊界閃電光中列聖賢夢筆花開醒夢眼等閒看破祖師禪</div>
</p></div>
<div class='div-other'><a id='mulu910' />
<p class='h2'>同木菴法兄泛舟放生</p><p style="text-indent:0em" class="lg-abnormal"><div class='lg-row'>蓮舟共載越恒河為憫飛潛墮網羅點惺迷雲開活路澄清法海暢仁波永明悲合上天德王老慈翻古佛科誰是無生誰樂國山光水影現彌陀</div>
</p></div>
<div class='div-other'><a id='mulu911' />
<p class='h2'>憩香山巖謁弘法大師古跡</p><p style="text-indent:0em" class="lg-abnormal"><div class='lg-row'>雲松缺處露香巖一望江山石半函莫謂大師長祕密空中說咒口喃喃</div>
</p></div>
<div class='div-other'><a id='mulu912' />
<p class='h2'>舟至浦口</p><p style="text-indent:0em" class="lg-abnormal"><div class='lg-row'>青霄貼海浴朝[目*敦]滿棹風光逐浪奔煙水渺茫天路近好山看盡到松門</div>
</p></div>
<div class='div-other'><a id='mulu913' />
<p class='h2'>菩提寺觀梅花</p><p style="text-indent:0em" class="lg-abnormal"><div class='lg-row'>菩提無樹花何來碓觜抽枝爛熳開白玉堂前思獦老寒香影裏憶黃梅</div>
</p></div>
<div class='div-other'><a id='mulu914' />
<p class='h2'>經二十二義士墓為說伽陀</p><p style="text-indent:0em" class="lg-abnormal"><div class='lg-row'>山環古塚兀堆堆玉骨都成一撮灰義氣一團吹不散凜如冰雪郁如梅</div>
</p><p style="text-indent:0em" class="lg-abnormal"><div class='lg-row'>古道如今半是苔諸君不必賦歸來翻身便是無生國九品蓮花好受胎</div>
</p></div>
<div class='div-other'><a id='mulu915' />
<p class='h2'>登金谷山遠眺</p><p style="text-indent:0em" class="lg-abnormal"><div class='lg-row'>摩霄峰頂紫金臺俯瞰滄溟玉一杯杯裏崑崙三兩點並裝詩句袖歸來</div>
</p></div>
<div class='div-other'><a id='mulu916' />
<p class='h2'>晚同木法兄宿雪子泊菴</p><p style="text-indent:0em" class="lg-abnormal"><div class='lg-row'>兩岸紅塵江隔斷一灣流水繞孤菴畫船泊盡僧初定月上前峰第幾潭</div>
</p></div>
<div class='div-other'><a id='mulu917' />
<p class='h2'>應林大堂居士茶供</p><p style="text-indent:0em" class="lg-abnormal"><div class='lg-row'>昨日飽山水今朝味更長齒牙餘嶽色衣袖半江光影入冰壺澹清浮綠乳香將何酬七碗為寫趙州方</div>
</p></div>
<div class='div-other'><a id='mulu918' />
<p class='h2'>詠觀音瀑示諸子三首</p><p style="text-indent:0em" class="lg-abnormal"><div class='lg-row'>一片廣長舌分明舉似君耳觀須返照眼聽在遺聞示跡飛瀧瀑大悲一念中觀聲得解脫立地證圓通滌彼心舌垢濯渠耳目塵為何不自洗千手無可伸</div>
</p></div>
<div class='div-other'><a id='mulu919' />
<p class='h2'>瀚江林萬石居士遠寄閉戶佳作併寫江山煙雨圖見惠時一詠賞清氣迫人如角巾相從于斷岸飛樓時忘其別來廿載矣使回賦答二首</p><p style="text-indent:0em" class="lg-abnormal"><div class='lg-row'>疊嶂胸中出煙江筆底流知君不出戶移我過滄洲</div>
</p><p style="text-indent:0em" class="lg-abnormal"><div class='lg-row'>讀詩如對語不覺別多秋半幅乾坤小俱從畫裏遊</div>
</p></div>
<div class='div-other'><a id='mulu920' />
<p class='h2'>謝林梅公孝廉惠管生</p><p style="text-indent:0em" class="lg-abnormal"><div class='lg-row'>益友中書慧辯長須眉毛孔皆文章鏗鏘不入今時調品節惟留千古香</div>
</p></div>
<div class='div-other'><a id='mulu921' />
<p class='h2'>從羽林居士題扇頭寄贈依韻答之</p><p style="text-indent:0em" class="lg-abnormal"><div class='lg-row'>道契何曾有間關作書端楷見君閒掀翻法海千層浪位置詩壇萬疊山公美容儀呼即應子韶物格話何慳擬條拄杖挑雙國自笑人間無二頑</div>
</p></div>
<div class='div-other'><a id='mulu922' />
<p class='h2'>季春朔日登宕山謁地藏大士示諸子</p><p style="text-indent:0em" class="lg-abnormal"><div class='lg-row'>天外懸蠃青一點金<span class='corr'>烏</span>繞處迷雲斂蠃[寧*頁]闊步大千寬偈讚願王落韻險願王願力如青春能令枯朽化芳艷法身遍滿春亦然隨其根器開頓漸地獄不空佛不成若此弘誓余增慊神珠放出白毫光照空業鏡無瑕玷返擲獅子吼巖前驚起泥牛蹲石庵春王為我鋪花茵萬綠千紅一雨染</div>
</p></div>
<div class='div-other'><a id='mulu923' />
<p class='h2'>紫雲亭曉望懷徑山老和尚同木法兄刻韻</p><p style="text-indent:0em" class="lg-abnormal"><div class='lg-row'>逕轉雙亭北門臨五島東江光開曉市人語鬧春風衲映山雲紫霞分海日紅西瞻雙徑杳令我憶師翁</div>
</p></div>
<div class='div-other'><a id='mulu924' />
<p class='h2'>一粟園觀桃贈何毓楚居士</p><p style="text-indent:0em" class="lg-abnormal"><div class='lg-row'>天賜龐居士閒棲一粟園連牆幽隔市一屋錦遮門日映珊瑚樹霞蒸瑪瑙盆別成仙世界莫問武陵源</div>
</p></div>
<div class='div-other'><a id='mulu925' />
<p class='h2'>贈陳入德醫士</p><p style="text-indent:0em" class="lg-abnormal"><div class='lg-row'>天地心為心聖人道為用如此善用心盧扁君季仲</div>
</p></div>
<div class='div-other'><a id='mulu926' />
<p class='h2'>贈醫士胡春山之洛</p><p style="text-indent:0em" class="lg-abnormal"><div class='lg-row'>存心忘貴賤藥理自通神贈子一莖艸隨方去活人</div>
</p></div>
<div class='div-other'><a id='mulu927' />
<p class='h2'>桃花詠贈隱者</p><p style="text-indent:0em" class="lg-abnormal"><div class='lg-row'><span class='corr'>羨</span>爾花中仙來自河陽縣不帶鬱金香路人少識面朝不醉瓊樓夜不學禪宴獨影臥空山董林相友善一段樂天真眼所未經見風雨助狂吟赤身拏掣電少慕松鶴齡老覺春光賤當下悟無生擊碎丹砂片偶來作主賓盤桓無厭倦胡抹詠桃吟<span class='corr'>卻</span>成謫仙傳</div>
</p></div>
<div class='div-other'><a id='mulu928' />
<p class='h2'>瞽者獻箏書偈美之</p><p style="text-indent:0em" class="lg-abnormal"><div class='lg-row'>見雖無見見性聰別開手眼彈絲桐借絃為舌訴恩怨但覺微風度古松</div>
</p></div>
<div class='div-other'><a id='mulu929' />
<p class='h2'>送衍禪弟再上獅林</p><p style="text-indent:0em" class="lg-abnormal"><div class='lg-row'>萬里東遊六載多蓬萊看盡憶支那歸帆不忍雲邊掛大義扶師上太和</div>
</p><p style="text-indent:0em" class="lg-abnormal"><div class='lg-row'>三易舟車半月程不辭跋涉見君情戒行不附寒暄信只恐還勞師弟兄</div>
</p><p style="text-indent:0em" class="lg-abnormal"><div class='lg-row'>新開少室好跏趺歸去依然在半途到家一句如何舉十二峰高展畫圖</div>
</p><p style="text-indent:0em" class="lg-abnormal"><div class='lg-row'>望斷南雲眼欲穿由來忠孝兩難全江山不放君歸去想有多生未了緣</div>
</p><p style="text-indent:0em" class="lg-abnormal"><div class='lg-row'>服勤一十六年餘感得追風天馬駒吾弟當仁如不讓顛騎倒跨上雲衢</div>
</p></div>
<div class='div-other'><a id='mulu930' />
<p class='h2'>聞國主布地延本師開山柬龍溪諸昆仲</p><p style="text-indent:0em" class="lg-abnormal"><div class='lg-row'>蒼松扶植太和村葉葉新霑雨露恩他日千枝齊挺秀綠雲深翠覆乾坤</div>
</p></div>
<div class='div-other'><a id='mulu931' />
<p class='h2'>立夏前一日寄答黃檗默公諸耆宿暨諸檀護</p><p style="text-indent:0em" class="lg-abnormal"><div class='lg-row'>時時夢跨五雲飛道契恒親跡有違莫副故人峰頂望修將書信寄春歸</div>
</p></div>
<div class='div-other'><a id='mulu932' />
<p class='h2'>懷寄耀禪兄</p><p style="text-indent:0em" class="lg-abnormal"><div class='lg-row'>憶昔別君古粟丘勞勞送我上孤舟贈篇捧對閩川讀如月輝澂浙水秋海外無聊懷萬仞岡頭有約濯洪流天方五載稀消息夜夜推窗望斗牛</div>
</p></div>
<div class='div-other'><a id='mulu933' />
<p class='h2'>柬雲問天則法叔</p><p style="text-indent:0em" class="lg-abnormal"><div class='lg-row'>彼此存吾道暌違知幾年別峰相見後恰似未逢前豈曰機無證難言意了然以茲言外意少盡寄懷篇</div>
</p></div>
<div class='div-other'><a id='mulu934' />
<p class='h2'>次韻晦堂法叔見贈</p><p style="text-indent:0em" class="lg-abnormal"><div class='lg-row'>昔日晦堂今再來舌稜八角滑如苔玄言突起中流柱萬派狂瀾挽得回</div>
</p></div>
<div class='div-other'><a id='mulu935' />
<p class='h2'>夏日曝書得林爾受居士于丁酉秋見訪所贈詩語類雪中春色嚴麗如其為人和韻失錄今重補之</p><p style="text-indent:0em" class="lg-abnormal"><div class='lg-row'>電拂猶遲鈍是風一塵不立塞虛空相逢脫略賓和主幻住寧分西與東惟佛能含天廣大非儒莫顯道尊崇門開不二君先入優缽花敷劫外紅</div>
</p></div>
<div class='div-other'><a id='mulu936' />
<p class='h2'>予四十五初度知法弟惠詩依韻答之</p><p style="text-indent:0em" class="lg-abnormal"><div class='lg-row'>八一原來是九九如身六臂連三首有相原從妄所生即妄皆真非妄授時為恩有轉法輪未曾動著娘生手借言顯道言遣言任怪岸移舟不走愛君筆底翻春江吾今只合學鉗口虛空有盡誓無邊生生共事黃檗叟</div>
</p></div>
<div class='div-other'><a id='mulu937' />
<p class='h2'>庚子中秋</p><p style="text-indent:0em" class="lg-abnormal"><div class='lg-row'>中天月色印禪心萬象都歸一照臨映徹山河光朵朵迸開星宿影沈沈推移不爽虧仍滿示跡渾忘淺與深四十五秋猶夢覺桂輪非古我非今</div>
</p></div>
<div class='div-other'><a id='mulu938' />
<p class='h2'>送水法兄上攝州次留別韻</p><p style="text-indent:0em" class="lg-abnormal"><div class='lg-row'>一棒支撐天外天一言扶起鼎絲懸掀翻初祖西來意小朗何如大朗賢</div>
</p></div>
<div class='div-other'><a id='mulu939' />
<p class='h2'>答八登姪</p><p style="text-indent:0em" class="lg-abnormal"><div class='lg-row'>子登第時我入山我出世時子之官相去萬里復萬里此心原不隔毫端飛來尺素儼覿面忘<span class='corr'>卻</span>十霜別指彈兼荷題額以寄我福星晃耀龍蛇攢雅與蓬萊為交勝宜小方丈添壯觀細讀華音知近況奉命改使歸問安相隨一琴俱一鶴猶<span class='corr'>羨</span>龜拂棕蒲團黃絛腰金各有道不難於得守為難惟子天容全道骨通身錦繡氣如蘭七載雷陽宣政化羅湖英岫供盤餐今歲轉輸謁天子富國不數劉忠肝上林花發春在眼望斷芝山香未闌能移子道盡臣道家國兵民托一盤古來以德輔時出不為名位甘熱瞞子今才德堪匹古無忝平生一寸丹褒封定作廟堂器跬待一柱捍狂瀾示現宰官身說法菩薩度生平等看傳燈居士百有五勳業道譽馨栴檀記囑不忘仁不讓世間世出均屏翰愧我偎雲千嶂外未能此道重盤桓他日功成預選佛妙高峰頂望登壇</div>
</p></div>
<div class='div-other'><a id='mulu940' />
<p class='h2'>祝補山上瞻和尚稀壽<span class='note-inline'>(法派師叔嗣法同門)</span></p><p style="text-indent:0em" class="lg-abnormal"><div class='lg-row'>塔以心空先及第山因道臘補方高種梅子熟知多少屈指花開七十遭</div>
</p></div>
<div class='div-other'><a id='mulu941' />
<p class='h2'>贈百二十歲優婆姨</p><p style="text-indent:0em" class="lg-abnormal"><div class='lg-row'>龐婆疑再世趙老是同年解說無生話超彼長壽天</div>
</p></div>
<div class='div-other'><a id='mulu942' />
<p class='h2'>示禪徹醫士</p><p style="text-indent:0em" class="lg-abnormal"><div class='lg-row'>參透禪中旨回生似不難雲門乾菌橛真是九還丹</div>
</p></div>
<div class='div-other'><a id='mulu943' />
<p class='h2'>示巫輔臣醫士</p><p style="text-indent:0em" class="lg-abnormal"><div class='lg-row'>棒頭明殺活句裏辨君臣我此一丸藥堪療天下人</div>
</p></div>
<div class='div-other'><a id='mulu944' />
<p class='h2'>示吳正旭居士</p><p style="text-indent:0em" class="lg-abnormal"><div class='lg-row'>夢回伸隻腳踏轉一輪紅闊步高峰頂雙眸四海空</div>
</p></div>
<div class='div-other'><a id='mulu945' />
<p class='h2'>閱鄭虎溪居士嘯艸</p><p style="text-indent:0em" class="lg-abnormal"><div class='lg-row'>醒來發一嘯餘響落千峰浩氣化雲雨收歸一紙中</div>
</p></div>
<div class='div-other'><a id='mulu946' />
<p class='h2'>陳尊光居士寫圍屏</p><p style="text-indent:0em" class="lg-abnormal"><div class='lg-row'>辱惠山僧一畫屏毫端三昧自天成無聲句子燈前讀屋裏青山逐浪行</div>
</p></div>
<div class='div-other'><a id='mulu947' />
<p class='h2'>閱　敕賜明覺禪師賜紫談玄語錄<span class='note-inline'>(嗣百庵和尚)</span></p><p style="text-indent:0em" class="lg-abnormal"><div class='lg-row'>生緣共省法昆仲俱是徑山三世孫雲臥不知天子貴楊岐火種喜雙存</div>
</p></div>
<div class='div-other'><a id='mulu948' />
<p class='h2'>對雪</p><p style="text-indent:0em" class="lg-abnormal"><div class='lg-row'>白玉堂中留不住<span class='corr'>卻</span>來蓬島賞瓊花天翁知我思鄉甚團取乾坤作一家</div>
</p></div>
<div class='div-other'><a id='mulu949' />
<p class='h2'>梅石偈示林公琰居士</p><p style="text-indent:0em" class="lg-abnormal"><div class='lg-row'>梅花說法石頭聽聽者無得法無剩無剩無得無非無如空合空鏡照鏡</div>
</p></div>
<div class='div-other'><a id='mulu950' />
<p class='h2'>崎主過訊請益大道併喜怒之義示以偈</p><p style="text-indent:0em" class="lg-abnormal"><div class='lg-row'>道本忘言言非道道不借言莫顯之言外之言言皆道道邪言邪吾不知</div>
</p><p style="text-indent:0em" class="lg-abnormal"><div class='lg-row'>喜如日出怒如霆發之以時總曰仁仁德如春萬物育不遷之道此中明</div>
</p></div>
<div class='div-other'><a id='mulu951' />
<p class='h2'>輓喜翁檀護</p><p style="text-indent:0em" class="lg-abnormal"><div class='lg-row'>夢幻死生奚足悲仁慈忠孝令人思崎江一片中流石堪勒喜翁惠愛碑</div>
</p></div>
<div class='div-other'><a id='mulu952' />
<p class='h2'>祝檗山常熙法兄耋壽</p><p style="text-indent:0em" class="lg-abnormal"><div class='lg-row'>矍鑠高禪八十翁林居端有古人風行多於雨願如海流出毘盧一句中</div>
</p></div>
<div class='div-other'><a id='mulu953' />
<p class='h2'>贈呂成五居士</p><p style="text-indent:0em" class="lg-abnormal"><div class='lg-row'>倒峽傾湫氣肅肅睫開兩眼空場屋電飛馬足裹風雲霹靂一聲山冰綠</div>
</p></div>
<div class='div-other'><a id='mulu954' />
<p class='h2'>贈幻寄逸公六十</p><p style="text-indent:0em" class="lg-abnormal"><div class='lg-row'>烹雲嘯月樂優游眨眼方知六十秋如問未生壽者相長江自古向東流</div>
</p></div>
<div class='div-other'><a id='mulu955' />
<p class='h2'>喜化林徒鶴搏孫至自福嚴</p><p style="text-indent:0em" class="lg-abnormal"><div class='lg-row'>萬里尋師切飄然過海東一雙無柄钁待子種春風</div>
</p></div>
<div class='div-other'><a id='mulu956' />
<p class='h2'>曇瑞徒延十僧薦親示以偈</p><p style="text-indent:0em" class="lg-abnormal"><div class='lg-row'>為報四恩懺四朝高聲唱了急<span class='corr'>低</span>腰苟明棒下無生忍歷劫冤親當下超</div>
</p></div>
<div class='div-other'><a id='mulu957' />
<p class='h2'>贈紫雲謙公五十</p><p style="text-indent:0em" class="lg-abnormal"><div class='lg-row'>杪夏念之七謙公華誕日無以壽元辰聊為一舉筆筆重如須彌盡力書不出蘸向齒頰間一嚼成霹靂震下長壽天燈籠齊賀畢山僧何所云偈語重宣述知命而知道花果同時實願行互莊嚴壽量無窮極</div>
</p></div>
<div class='div-other'><a id='mulu958' />
<p class='h2'>謝陳允寧居士惠玉筆山</p><p style="text-indent:0em" class="lg-abnormal"><div class='lg-row'>五馬移來五島東削開朵朵玉芙蓉等閒喚起江淹夢放下撩天卓筆峰</div>
</p></div>
<div class='div-other'><a id='mulu959' />
<p class='h2'>次黃檗慧門法兄見懷韻</p><p style="text-indent:0em" class="lg-abnormal"><div class='lg-row'>腦後目輪似日明已非形跡晤師兄觀潭轉覺源頭活嚼雪何如檗味清二六峰高頻入夢百千里外憶交情閒吟佳句空生籟疑是當年嘯月聲</div>
</p></div>
<div class='div-other'><a id='mulu960' />
<p class='h2'>次未發法兄見訪韻</p><p style="text-indent:0em" class="lg-abnormal"><div class='lg-row'>江天如畫沒陳新杯渡南逢數雁賓赤腳踏翻波底月緇衣拂盡劫中塵他邦屢見花猶實我國微聞漢與秦孝悌於君能有幾買舟約看太和春</div>
</p></div>
<div class='div-other'><a id='mulu961' />
<p class='h2'>次鼇江月樵居士見懷韻</p><p style="text-indent:0em" class="lg-abnormal"><div class='lg-row'>和光達士勝韜光甚日重期到上方別甑遲炊香積飯何人共啜沒羹湯身棲蓬島承高厚舌捲鼇江<span class='corr'>羨</span>廣長畢約未能賒歲月空緘雁篆答汾陽</div>
</p></div>
<div class='div-other'><a id='mulu962' />
<p class='h2'>次惠風居士見懷韻</p><p style="text-indent:0em" class="lg-abnormal"><div class='lg-row'>石爛冰枮局未分山中萬事付浮雲一條古道無人見兩字虛名到處聞惹得犀篇潛水怪擬酬獅句走狐群傳言問訊龐居士棒喝聲中別梵文</div>
</p></div>
<div class='div-other'><a id='mulu963' />
<p class='h2'>次高泉法姪見謁韻</p><p style="text-indent:0em" class="lg-abnormal"><div class='lg-row'>雞雞雞也迦迦迦字字珠聯雁落沙上座偈言如咒字山僧未讀眼先花</div>
</p><p style="text-indent:0em" class="lg-abnormal"><div class='lg-row'>萬里迢迢訊諾迦恰如麗水裏淘沙低頭問我東來意笑指堂前幾樹花</div>
</p></div>
<div class='div-other'><a id='mulu964' />
<p class='h2'>弢玄法姪韻</p><p style="text-indent:0em" class="lg-abnormal"><div class='lg-row'>三毬重托出令我憶玄沙特地未咆吼通身露爪牙</div>
</p></div>
<div class='div-other'><a id='mulu965' />
<p class='h2'>次惟一禪姪韻</p><p style="text-indent:0em" class="lg-abnormal"><div class='lg-row'>摩醯隻眼頂門開爍破虛空不露腮佛祖牢關推八字銅頭鐵額喜重來</div>
</p></div>
<div class='div-other'><a id='mulu966' />
<p class='h2'>贈余宰淮居士五十</p><p style="text-indent:0em" class="lg-abnormal"><div class='lg-row'>五福非他物惟君能自求半生無少惱一刻度千秋白社常為侶頑仙不入流多時出火宅特地以忘牛</div>
</p></div>
<div class='div-other'><a id='mulu967' />
<p class='h2'>次河清居士韻</p><p style="text-indent:0em" class="lg-abnormal"><div class='lg-row'>定起不知三丈暉開窗遠岫喜如歸知君卻有閒中趣收拾寒雲筆底飛</div>
</p></div>
<div class='div-other'><a id='mulu968' />
<p class='h2'>贈高泉法姪二首</p><p style="text-indent:0em" class="lg-abnormal"><div class='lg-row'>子有沒絃琴不落今時調為予試一彈清風生海嶠</div>
</p><p style="text-indent:0em" class="lg-abnormal"><div class='lg-row'>玅句敵秋濤禪心湛古井聞見意自消畏哉法門郢</div>
</p></div>
<div class='div-other'><a id='mulu969' />
<p class='h2'>觀梅簡兆雅叔及統官明諸弟</p><p style="text-indent:0em" class="lg-abnormal"><div class='lg-row'>臥雪忘春碧水涯香光幾點播山家花魁俱是冰霜東解上林樹樹花</div>
</p></div>
<div class='div-other'><a id='mulu970' />
<p class='h2'>送雪上座還唐</p><p style="text-indent:0em" class="lg-abnormal"><div class='lg-row'>三界由來稱旅泊不知何處是家山隨緣作主遇緣住磕破虛空獨步還</div>
</p></div>
<div class='div-other'><a id='mulu971' />
<p class='h2'>送永上座回莆葬親</p><p style="text-indent:0em" class="lg-abnormal"><div class='lg-row'>未寫蛙旋鐘感詩鶯花滿路候歸期前途若遇曹山本看破靈衣未挂時</div>
</p></div>
<div class='div-other'><a id='mulu972' />
<p class='h2'>次碧崖書記韻</p><p style="text-indent:0em" class="lg-abnormal"><div class='lg-row'>吾道可西亦可東如空能雨復能風原無門戶從人入豈有階梯聽爾崇直下騎聲並盍色母勞作啞與妝聾靈根得土逢天澤更要及時下苦工</div>
</p></div>
<div class='div-other'><a id='mulu973' />
<p class='h2'>希孟陳居士名浩善山水有聲近寄一幅併題佳作妙稱三絕次韻以答</p><p style="text-indent:0em" class="lg-abnormal"><div class='lg-row'>大揮小抹掃群迷<span class='corr'>羨</span>爾能超筆墨癡萬里江山憑嘯傲誰知寸步不曾移</div>
</p></div>
<div class='div-other'><a id='mulu974' />
<p class='h2'>古松吟壽希孟居士七十</p><p style="text-indent:0em" class="lg-abnormal"><div class='lg-row'>君為松寫真松為君傳神一實無有二如眼不容塵託跡煙霞裏三玅更可人藤蘿渾艸聖詩句入秋新山泉為俸祿再世大夫身良匠幸不遇玄鶴忻主賓有時發清籟儼如聽雅論栽松人七十松老不知春</div>
</p></div>
<div class='div-other'><a id='mulu975' />
<p class='h2'>祝本師老和尚七十壽<span class='note-inline'>(有序)</span></p><p style="margin-left:1em">歲辛丑黃鍾月朔有四日太和山建新黃檗方丈成值老人古稀大誕遐邇緇素咸修慶祝某忝弟子員將何以為祝耶以佛法祝耶世法祝耶以世法祝世法有窮以佛法祝佛法無相於斯二者當何擇焉用是別運機籌于一陽未兆之前一著子以壽老人以老人母胎中一句子以壽天下後世如斯壽壽非惟壽<span class='corr'>己</span>壽人抑且世出世間打成一片劈空補綴喫棒奚辭。</p>
<p style="text-indent:0em" class="lg-abnormal"><div class='lg-row'>新開檗苑即嵩丘國泰時和化道周垂老七旬如許壯度生一念未曾休活拈拄杖撐三界倒挂袈裟覆九洲百億須彌千日月不萌枝上慶春秋</div>
</p></div>
<div class='div-other'><a id='mulu976' />
<p class='h2'>哭福嚴老和尚<span class='note-inline'>(併序)</span></p><p style="margin-left:1em">臨濟正宗三十一傳至我福嚴費師翁猶杲日麗天恒沙畢照不幸於是年辛丑三月念有九日未時西墜大地慘然變黑矣嗚呼色相有壞真身不滅即日火浴獲舍利二百餘顆皆五色燦然其最晶瑩大而圓者二十有三粒噫吾翁出生入死光明盛大有若此者豈苟然哉嗣法諸弟子奉舍利進黃檗山壽塔用表化源垂範後學愧不肖與本師行道他方離故山<span class='corr'>已</span>久消息罔聞是冬仲月六日接徑山法叔書始知遵遺命不徇俗禮示無生滅此又見吾翁推化機於不息懸覺照於無窮也復何憾焉第不肖曩承法誨恩大難酬謹奠以山雲海月西向常寂光稽首再拜而作哭辭。</p>
<p style="text-indent:0em" class="lg-abnormal"><div class='lg-row'>我等胡劣福俄然崩祖屋眾生失所依人天喪眼目憶昔謁家山萬指道共牧通身拖水泥肝膽懸空瀑住世七十年十會坐曲菉全提格外機霹靂破巨木咸稱古白拈疇識後金粟簣起太白峰一噓雙徑綠反用砒活人解彼醍醐毒知罪甘不辭禪統嚴刪續節操猶火輪可望不可觸談笑成寶坊睹史墮林麓四來需禪悅隨量各滿足腳下馬駒兒如潮奔百谷道聲澈九重惟恐加寵辱擦手引春歸別調無生曲示現不壞身舍利纍珠玉密在二六峰流光烜東旭滄溟奠一盂虛空軸半幅吐辭三失聲萬象代宣讀</div>
</p></div>
<div class='div-other'><a id='mulu977' />
<p class='h2'>三山諸士紳及姪孫孝廉郵啟請回唐賦答</p><p style="text-indent:0em" class="lg-abnormal"><div class='lg-row'>自笑無知類小孩何緣款訂戲毬來潮如速駕聲偏切山似留人喝不開歸夢撥殘閩嶺雪欠伸踏倒越王臺雲龍際會看時節聽取春深動地雷</div>
</p></div>
<div class='div-other'><a id='mulu978' />
<p class='h2'>寄贈參藩陳沁齋檀越七十壽</p><p style="text-indent:0em" class="lg-abnormal"><div class='lg-row'>天竺古先生號曰無量壽仲冬十有七降誕當其晝閻浮有居士記囑自靈鷲後遲五日生生應上列宿天人夢初醒一身無前後涕唾成文章功名置懷袖屏藩王室勞起民無疾疚丹心貫紅日德澤煦雪留五子青雲姿義方堪匹竇動靜付無心禍福不能囿林下思明君稀古答天授三山袍笏多嵩祝羅錦繡或頌以九如或圖樂橘柚岫雲未知還語風訊道舊父母非我親想必時參究覷破未生前方知產脅右富貴猶穠紅芝蘭千載秀仙劫亦有涯學佛證無漏</div>
</p></div>
<div class='div-other'><a id='mulu979' />
<p class='h2'>賀知法弟受囑住佛日</p><p style="text-indent:0em" class="lg-abnormal"><div class='lg-row'>天親久矣罷南詢坐看金烏轉法輪萬卉未資和氣力祇林先發一枝春</div>
</p></div>
<div class='div-other'><a id='mulu980' />
<p class='h2'>懷季淵居士</p><p style="text-indent:0em" class="lg-abnormal"><div class='lg-row'>四海三年別孤舟萬里心天涯一雁少惆悵暮雲深</div>
</p></div>
<div class='div-other'><a id='mulu981' />
<p class='h2'>次韻答周崧菴參憲見寄<span class='note-inline'>(併序)</span></p><p style="margin-left:1em">紙窗留月禪榻分燈憶與老居士道晤于萬壽鬧藍戊子秋也別後持節南行浮杯東渡風馬牛不相及者十五霜矣每想方外莫逆重論心于薜蘿深處奈何緣有所屬徒增各天之思壬寅春獲接老居士于<span class='corr'>己</span>亥冬所惠教札讀之儼如覿面三復佳篇高遠雄麗猶旭日盪洪濤深得詩禪三昧因次原韻用表瓊瑤之義云。</p>
<p style="text-indent:0em" class="lg-abnormal"><div class='lg-row'>句挾風雷韻自奢銀鉤剔起雁行斜遙封白紙傳天外獨露丹心映日華岸闊八千餘莫葦桃方十五度開花遲予旋結香山社應喜維揚是鶴家</div>
</p><p style="text-indent:0em" class="lg-abnormal"><div class='lg-row'>繇來百谷海為王旅泊翻成到岸航攝取百千香積國難填一箇臭皮囊旌章詞切心猶愧負米途遙念未忘掇轉親親雙面目紅輪赫赫耀東方</div>
</p></div>
<div class='div-other'><a id='mulu982' />
<p class='h2'>次林魯充居士見懷韻</p><p style="text-indent:0em" class="lg-abnormal"><div class='lg-row'>換<span class='corr'>卻</span>曹劉眼裏珠舌頭蹲取赤須胡吟成格外新禪史搆出詩中好畫圖特地珍藏非獨有遼天索價豈全無他年持返山人讀猶勝相貽九節蒲</div>
</p></div>
<div class='div-other'><a id='mulu983' />
<p class='h2'>次前韻柬叔弟</p><p style="text-indent:0em" class="lg-abnormal"><div class='lg-row'>召移士庶落鮫珠無計回天爭奈胡自古難延仙子劫誰人肯寫介公圖家鄉風景誠何似親友藜羹飽也無方外未能相問訊寒塘又見長春蒲</div>
</p></div>
<div class='div-other'><a id='mulu984' />
<p class='h2'>次郭道煥居士見懷韻</p><p style="text-indent:0em" class="lg-abnormal"><div class='lg-row'>日用了無閒與忙浮沈世界任滄桑箑頭寄我堪千古屈指別君<span class='corr'>已</span>十霜故國論心形跡異新詩脫口齒牙香自慚無物堪酬贈明月疏鐘載一航</div>
</p></div>
<div class='div-other'><a id='mulu985' />
<p class='h2'>答吳石也居士見懷次來韻</p><p style="text-indent:0em" class="lg-abnormal"><div class='lg-row'>雲斂天空山歇雷楮中春色上樓臺賡吟百鳥簧新奏鬥句千紅錦簇開子且苦磨仙吏骨功成易裂聖凡胎清時物色山林士未許高人臥艸萊</div>
</p></div>
<div class='div-other'><a id='mulu986' />
<p class='h2'>次韻答龔侗初居士見懷</p><p style="text-indent:0em" class="lg-abnormal"><div class='lg-row'>曉風吹散碧蘿煙一勺清涵上下天那得與君時泛艇平分半榻夜談禪邇聞嬾折蟾宮桂逸老惟栽火宅蓮惠我瑤篇如苑囿百花叢裏對忘年</div>
</p></div>
<div class='div-other'><a id='mulu987' />
<p class='h2'>示姪<span class='note-inline'>(有序)</span></p><p style="margin-left:1em">君子之處世敬身修德榮顯宗親世出道行報資恩有愧我不肖雙親不能報況四恩乎自度又未能況三有乎由是庚子退鼓之後深閉禪<span class='corr'>扃</span>作箇自了漢因悲梓里召移劫運未消轉念子孤哀失學不知趨避吉凶之道遂囑楮君喚子前來聽度出家共登清淨無為之域奈子根器凡劣向為舌頭所瞞不能嚼出菜根滋味既誓度無緣減我衣缽微資贐子回唐竟不敢以常住公物作自<span class='corr'>己</span>私費子不免以我為薄耶豈知空門中施者不易受者亦不易轉授於子更不易也恐子不識因果直引龍藏中所載一二用破彼此之慳貪耳唐李信為隆政府衛士顯慶中赴蕃乘艸馬一疋并將艸駒是時風雪馬遂不進信以蕃期所迫撻之數鞭馬作人語我是汝母為平生避汝父將石餘米乞女故獲此報此駒即是汝妹也償債向了何故敦迫信聞之驚愕流涕乃拜謝之謂曰若是信娘當自行歸家馬遂前行信負鞍轡隨之至家養飼有同事母屈僧營福鄉閭咸歎異之又有私取常住一文錢一日一夜長息三分七厘次日利上加利來世作牛馬償之牛日還八文馬日還七文所以云作一生之容易為萬劫之艱難若捨一文入常住一日一夜長福亦爾吾所以薄子者正是厚子也子能佩斯言安分樂善向上作福自有隨身寶藏受用無窮矣奮志努力勉旃勉旃。</p>
<p style="text-indent:0em" class="lg-abnormal"><div class='lg-row'>歷劫愛纏割斷休隨身寶藏載歸舟莫嫌亞父心如鐵免使他生復馬牛</div>
</p><p style="text-indent:0em" class="lg-abnormal"><div class='lg-row'>子能學祖耽仁義父母肉身常在世數畝山田好習耕竹松之外栽蘭桂</div>
</p></div>
<div class='div-other'><a id='mulu988' />
<p class='h2'>贈何性延居士五十</p><p style="text-indent:0em" class="lg-abnormal"><div class='lg-row'>白衣持戒似僧家半百初臨兩鬢華穩坐山堂春晝永閒看雙桂哺慈鴉</div>
</p></div>
<div class='div-other'><a id='mulu989' />
<p class='h2'>示耀哲信士</p><p style="text-indent:0em" class="lg-abnormal"><div class='lg-row'>親恩罔極等高深圖報何須問寶林豁醒娘生雙夢眼一天明月蘸波心</div>
</p></div>
<div class='div-other'><a id='mulu990' />
<p class='h2'>寄爾潛居士</p><p style="text-indent:0em" class="lg-abnormal"><div class='lg-row'>眨得眼來春欲闌揭窗時對白雲閒知君胸次藏丘壑不似支公別買山</div>
</p></div></div>
</div><!-- end of div[@id='body'] -->
</body></html>