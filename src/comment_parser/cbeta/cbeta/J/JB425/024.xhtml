<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1438' />
<p class='juan'>即非禪師全錄卷之二十四</p><p class="byline">門人明洞性安性節明覺明幢仝編</p>
<div class='div-other'><a id='mulu1439' />
<p class='h1'>銘</p>
<div class='div-other'><a id='mulu1440' />
<p class='h2'>應城鐘銘<span class='note-inline'>(有序)</span></p><p style="margin-left:1em">歲次乙巳春豐州太守源忠真大檀越同法雲洞上座延山僧於本州開山山名廣壽寺名福聚寶構既成復範鉅鐘耑為祝國用覺群靈其大心功德與乾坤同悠久者矣太守請銘銘曰。</p>
<p style="text-indent:0em" class="lg-abnormal"><div class='lg-row'>鐘是銅鑄饒舌指註格外知音丹霄獨步叢林禮樂衲僧軌度大振綱宗隨機頓赴聞於無聞聞性空故聲而非聲道心獨露如是返聞功超沙數凡聖揚眉人天覺悟體靜壽山用弘福聚常轉法輪國基永固</div>
</p></div>
<div class='div-other'><a id='mulu1441' />
<p class='h2'>崎陽鐘銘<span class='note-inline'>(并序)</span></p><p style="margin-left:1em">崎主島田源守政檀護愍昏衢之不覺警子姓之迷蒙乃捐俸範銅鐘以時考俾聞者從迷悟覺共證圓通政事之暇重示慈旨其設心用器可謂弘矣歲乙巳中元後六日郵書請銘為之銘曰。</p>
<p style="text-indent:0em" class="lg-abnormal"><div class='lg-row'>惟我大士從聞進修一根圓證六用俱休源氏守政由聲悟性寂然忘機遇物則應應念如霆迪陽啟冥時至震發百蟄咸醒以模以範方便爐<span class='corr'>鍛</span>一音普被如日之旦</div>
</p></div>
<div class='div-other'><a id='mulu1442' />
<p class='h2'>泉福寺鐘銘<span class='note-inline'>(有序)</span></p><p style="margin-left:1em">筑前宗像郡距城之北越百里間有山名影向島名鐘崎原其所由昔有巨鐘沈此海滸橫機截渡不利舟楫鄉人患之合舉不起且舉必得殃知下有龍鬼司護待時而然因是不敢復動識者僉議再範銅鐘建樓崎步使人時時扣擊於陰雨晦冥風潮浩蕩之際令津渡彼岸者聞聲知所趨向則不墮前轍功德之大應與鐘聲揚溢俱無盡矣乙巳仲秋朔日泉福寺寺主照空來謁銘為之銘曰。</p>
<p style="text-indent:0em" class="lg-abnormal"><div class='lg-row'>像郡之北名曰鐘崎昔有巨鐘忽沈水湄年深月遠龍鬼護持民莫觸背況敢動移識者合議珍重臨崎再範大器聲應篙師從昏暗中如母得兒默守斯要發宣以時返聞無性圓證剋期人天護福永壽贊詞</div>
</p></div>
<div class='div-other'><a id='mulu1443' />
<p class='h2'>圓照寺鐘銘<span class='note-inline'>(有序)</span></p><p style="margin-left:1em">寺在西海道肥後州志岐縣之萬松山寬永中鈴木重成郡守承先大將軍鈞命鼎建為祝釐之所令嗣重辰復鑄銅鐘以揚正教俾黎庶有情同歸佛化倘因聲而入圓通因圓通而證滿覺則無負於斯鐘之建也寺主遠來徵銘銘曰。</p>
<p style="text-indent:0em" class="lg-abnormal"><div class='lg-row'>鈴木居士宗秀禪和鳩冶巨嘴以警自他晨昏百八破煩惱魔由聞而覺俱渡夢河苦脫六趣利及娑婆如斯崇德證蜜波羅真實教體永劫不磨誰銘是勒廣壽頭陀</div>
</p></div>
<div class='div-other'><a id='mulu1444' />
<p class='h2'>三嶽寺鐘銘</p><p style="margin-left:1em">此方教體妙在音聞所以存禪德以鐘聲轉法輪諦聽為佛事警悟昏衢願亦至矣己酉夏遣僧來請銘銘曰。</p>
<p style="text-indent:0em" class="lg-abnormal"><div class='lg-row'>超出五合法音遠震為警迷途大啟正信聲不在鐘耳亦無聽以空為體無扣不應度垣匪礙心圓如鏡一切有情圓覺同證</div>
</p></div>
<div class='div-other'><a id='mulu1445' />
<p class='h2'>華藏閣鐘銘<span class='note-inline'>(并序)</span></p><p style="margin-left:1em">高城光巨上座與大石道固信士道聚之間恒思濟益念三途未脫苦網敞高閣以懸鉅鐘聲越遐邇法利冥陽高著隻眼頓登華藏玄門一歷耳根徹證毘盧法界其功自不可思議者矣炷香請銘為之銘曰。</p>
<p style="text-indent:0em" class="lg-abnormal"><div class='lg-row'>實際理地廓無形名方便門中萬法交并華<span class='corr'>虡</span>鏗鯨體用惟貞表裏洞徹頓覺幽明道福資始金石貫誠不壞世相為勒斯銘</div>
</p></div>
<div class='div-other'><a id='mulu1446' />
<p class='h2'>安國寺鐘銘<span class='note-inline'>(有序)</span></p><p style="margin-left:1em">雪上座慕叢林禮樂範銅為鐘朝夕考擊用覺冥陽其立願可謂弘矣懷香求銘銘曰。</p>
<p style="text-indent:0em" class="lg-abnormal"><div class='lg-row'>體佛慈悲振拔六趣運大音聲而作佛事普赴群機無遠不至月白霜清益神其智上窮有頂下及無際一觸其音頓超十地新新常住恢恢法器福利人天曷可思議</div>
</p></div></div>
<div class='div-xu'><a id='mulu1447' />
<p class='h1'>序</p>
<div class='div-xu'><a id='mulu1448' />
<p class='h2'>餘錄自序</p><p>侍者重編予詩偈雜著另梓流通與世結文字緣別名曰餘錄予怪而問之何謂餘錄對曰吾師前後著作或得於禪定之餘或得於杖屨之餘或得於應接之餘或得於鎚拂之餘茲編卷帙又得於脫略之餘味斯全旨則見於古人未說之餘以是立名耳予笑而答曰是則是矣未盡善也夫身心一如身外無餘知此則求錄之實尚不可得而況名之以餘耶侍者復進而言曰古人立言與名俱垂不朽非身心之餘歟予曰噫是何言也天地數終世界變壞聖賢載籍一切不存於言何寄於名何有雖然猶有說焉變壞之中有不變壞者存不變壞者何即當人本具一篇真文字流露充塞離文字相無起滅相在三世諸佛不見其有餘在河沙凡夫不見其欠少窮劫不盡朗然獨存子能索之於此則可以名餘錄耳侍者承命唯唯請題首簡再拜而退於是乎書。</p>
</div>
<div class='div-xu'><a id='mulu1449' />
<p class='h2'>滄浪聲詩序</p><p>心源已澂識浪自滅復何聲之云乎猶恐澂而不活不能無激于滄浪也活不失澂聲則非聲矣憶予丁酉春東渡南來旬日宴坐舟中滿眼滿耳以及通身毛孔皆作吼天浪語震地潮音吾實未嘗聞也非無聞也所聞恒寂能聞亦空能所雙絕而真聞獨露耳於斯時也求聲之相不可得況其名乎法弟獨知禪師跋涉汪洋放浪詩偈以滄浪之聲名其集意在言外也觀斯集者又當言外而求之人能言外求之于禪師之道與有聞矣。</p>
</div>
<div class='div-xu'><a id='mulu1450' />
<p class='h2'>一滴艸序</p><p>鴆毒一滴斷人命根醍醐一滴活人性命倘遇非器而不善用縱上味亦能誤人可不慎歟高泉法姪乃黃檗慧和尚之嗣童真入道負清淨器貯曹溪一滴于妙齡之年他日霈之為霖為雨盍未可量也禪暇喜作詩偈不覺盈帙自鳴其集曰一滴意謂文字之於吾道猶一滴投于巨海視彼河伯自多不復知有百谷王者為何如哉辛丑夏不憚萬里鯨濤省覲師翁道由崎島首謁余于聖壽山中闊別十載相見如隔生意外道聚月餘將別去出是集請益復丐一言為證余因是而讀之顧其言澹而旨遠如澂川逶迤而無怒奔之狀非涵養之功烏能至是雖未盡其餘然嘗潮一滴味具百川舌頭具眼者必有取焉是為序。</p>
</div>
<div class='div-xu'><a id='mulu1451' />
<p class='h2'>山居合艸序</p><p>壬寅春榕友持廣陵伯萬石君山居合詠來余喜而讀之句含蘸碧之淵韻協五音之洞儼然一座斂石山飛來海外與五島爭奇矣非胸中洞澈筆底玲瓏焉能並露山身谿舌不惟調高一時抑道合千古誠足傳也余出岫廿載餘因道而忘其山因詩如見其人因人而懷其義不揣管窺重校授梓未審二公與山靈肯石點否。</p>
</div>
<div class='div-xu'><a id='mulu1452' />
<p class='h2'>盂蘭普度序</p><p>眾生無盡佛菩薩之弘願無窮仁人之心即佛菩薩之心也末劫眾生可傷尤甚或夙業所感殞于天災或現業應償斃于時事或因召移缺典或乏宗嗣靡依望一滴之無從思度脫之何自凄風楚雨枉自悲號目擊耳聞重為怛惻茲逢中元佳節乃尊者度母之辰本山特建盂蘭普度數日分道場陳年公案不得不重新提起耳盍三寶為眾生福田檀度發心非止植福藉此為進道之資以報其多生父母也施諸有情豈但飽滿直欲度彼脫鬼倫與諸趣俱生極樂也樂國既生大地無冤愁之鬼親恩重答天下皆孝悌之人可致風雨時若河海晏清由斯觀之則檀波孝德與弘願等無有異也茲土向稱福善之邦多駐四方賢士倘有能行難行共成勝會誠無愧于仁人君子亦知出世佛菩薩原不離于世間也壬寅孟秋朔某頭陀題。</p>
</div>
<div class='div-xu'><a id='mulu1453' />
<p class='h2'>新黃檗志略序</p><p>山以人重人以道顯道藉眾傳傳道之本不可以無紀也本師老人自甲午秋東渡即有採隱之思遙望茲山紫氣而識之第時節未彰戢影于普門者八載至辛丑冬承　國主布地遂欣然卓錫焉乃將太和易以黃檗盍取所自之名用廣斷際之道無不在也于是觀光起敬聞風知慕檀施日眾建置一新佛有殿僧有堂膳有田雲水川增開堂祝聖林壑爛然生色矣噫山不遇于昔而獨遇于今非山靈有待歟余不獨為山靈喜亦為國家喜也國有道而道人至止禎興之兆于斯見耳　宣宗皇帝有云唐國無以為寶惟有道之士為鎮國寶當知王化法化與乾坤日月交相悠久癸卯中秋余入山省覲睹其山川迴環宛然圖畫殆天造地設以壯大觀信龍象之窟宅植福之勝地也老人慮後之學者不知其本手輯志略以垂將來命予編閱因僭敘如此如其詳悉以俟大方。</p>
</div>
<div class='div-xu'><a id='mulu1454' />
<p class='h2'>雲濤詩卷序</p><p>凡人之品格不同則其所行亦異是以鄉有舉里有選褒美之不足則為歌詩以詠歎之一粟何居士素行精純操心篤慎持二十年齋力為法門檀護此誠人中之傑也甲午秋歸命我黃檗老人而老人時見重焉今夏特入太和山省覲老人以雲濤會志喜木法兄及諸公各為詩以贈之然詩之清新雅麗足為居士傳神而居士品格高超遂得與詩俱垂不朽此何啻一命之榮鄉里之重也耶予不勝贊歎為序卷端。</p>
</div>
<div class='div-xu'><a id='mulu1455' />
<p class='h2'>同聲艸序</p><p>子有寺裏青山雲外樓之句盍指臥遊居也居雖小山海大觀一覽而盡得之黃檗老人曾宴息于此及余卓錫有檀越林大堂因其局布金而更張之居成瞻雲賦詩以敦其本緇素參訪倚韻而和者不覺盈快予命門人將鍥之梓有客進而請曰禪宗不立文字何取于聲詩而傳歟曰詩乃心之聲也因感物而著形焉形聲相感觸目無非文字所謂詩即文字之禪不達乎此禪與詩岐而為二矣如悟明不二則聲和響順志同氣合可以植而為忠為孝為聖為賢此聲詩有補於世教者多矣其可不傳乎客不復語余亦默然因為之序。</p>
</div>
<div class='div-xu'><a id='mulu1456' />
<p class='h2'>老子鬳齋口義序</p><p>是書傳至東國將三百載陰翼王化者多矣惜無序文不紀世次只標鬳齋林某後學不知為何許人時有洞上座者博通古今知是閩產一日謁予致問曰鬳齋居士是貴族否曰先遠祖也因慮唐之一白三產兩悟分宗尋補宸翰圖像及省邑之名前後二號以便後之學者知予祖之生緣出處敢僭述焉祖諱希逸字肅翁號竹溪宋端平乙未會魁嘗為玉堂文字官鬳齋其書室也早年潛心此道屏去腥葷先從樂軒陳先生學次參桑萬菴禪師深有得于三教合一之旨為政之暇釋三教之書皎如三光豈非世出世間之人表哉其所著有易講春秋傳楞嚴維摩註疏老莊列口義及竹溪集等書家傳流布歷今四百餘祀隨世浮沈十存四五予幼時披誦不置自學佛後無復經目不意於甲辰秋飛錫豐州寓源太守之金粟園重睹是書不勝欣慰但歲月久遠版經幾翻字至亥豕脫誤且中間入一二語不知何人增贅與本文不相吻合甚戾當日作者之意由是仍家傳舊本而刪正之遂捐缽資付梓用廣流通庶遠祖手眼重新老氏面目猶在或謂儒教治世釋教度世足矣復用道教奚為予曰當時佛教未至儒教難治而老君乘時救世著道德經五千言授關尹子莊周繼之始有道教之稱其所發明三皇五帝之道德其文約而詳其理簡而至至以修身養神之方治國治家之法天地變化之道莫不備焉史載孔子問禮於老氏及佛教既至古道元指天竺古皇為老氏之師然道之源本一鼎而為三互成天下之化無非欲教人克明斯道者也唐肅宗皇帝題三教聖人贊云儒君之師曰魯仲尼仲尼師聃龍吾不知聃師西乾善入無為稽首正覺吾師師師由斯觀之儒釋道三教為天下國家相孚治化有如三光垂象闕一不可後之君子讀其書窮其義忘其言契其道自能咸造聖人不二之域超然獨露萬象之表矣雖然正眼觀來猶是毘盧耳邊消息頂[寧*頁]上一著須是過量人始得客謝而退併識諸簡首。</p>
</div></div>
<div class='div-other'><a id='mulu1457' />
<p class='h1'>跋</p>
<div class='div-other'><a id='mulu1458' />
<p class='h2'>題黃魯直居士手書道德經</p><p>學士寫經尊崇其道林君惜字兼重其人寶此遺舉豈徒為耳目翫哉若能睹蹟明心則老子面目猶在苟尚其蹟一雙眼睛被學士換<span class='corr'>卻</span>了也。</p>
</div>
<div class='div-other'><a id='mulu1459' />
<p class='h2'>題嚴統後</p><p>統上綱宗聯芳佛祖嚴正法眼照耀古今直得虛空點首萬象揚眉吾祖之功盍有不可思議者矣書至榑桑如日東明大地眾生藉是而醒覺耳幻寄逸然禪德行深願重以法為懷獨減衣盂之資鳩諸善信共肩剞劂用廣流通其設心措慮與吾祖同一慈憫可謂仁之至義之深也老人及木法兄既跋而贊之予雖不能言烏可以無言。</p>
</div>
<div class='div-other'><a id='mulu1460' />
<p class='h2'>題松花罈</p><p>醍醐上味為世所珍若遇非器翻成穢物君子擇器可不慎歟長岡大司空家有茶罈傳自祖父流于上古外質素樸內蘊蘭馨因以松花名之戒家人護惜如眼中珠咦世間美器誠為難得長岡實之不亦宜乎一日耑託融公轉為求識遂書數語以歸之乃問融公曰渠之世器吾已知矣公之法器試舉似看公佇立微笑予曰猶較一籌公唯唯避坐予復謂之曰公此法器自無始劫流至于今盡未來際而不損壞者較之世器與天地同悠久而傳自上古者不啻宵壤矣然此法器人人本具只為年代已久多為遺忘今既歷歷不昧實為希有倘他日以裝法乳實為幸甚紙長併書此以示。</p>
</div>
<div class='div-other'><a id='mulu1461' />
<p class='h2'>題畫卷</p><p>明解元唐伯虎慕唐宋文物圖成此卷妙手丹青盍得意時筆也流傳數十年脫落在何一粟居士箱裏一日特來請跋出以相示翛然靜深神氣飛動亞然欲語不勝清絕遂援筆題其後曰佛說三界法惟是一心作故十界聖凡皆一心之影像然像外之像影中之影及一切幻妄豈從外來耶但了法法惟心此心亦如幻耳幻若不立真亦俱遣且道影像向甚處安著者裏具一隻眼看。</p>
</div>
<div class='div-other'><a id='mulu1462' />
<p class='h2'>題畫馬</p><p>龍無常形筆可欺世驥以恒見畫者難工工其似者人皆貴之予觀此圖臥立展轉情狀入神意非庸筆所能殆必趙松雪學士擬向異類中行寓其逸想耳子其珍之以俟明眼。</p>
</div></div>
<div class='div-other'><a id='mulu1463' />
<p class='h1'>文</p><p class="head2">紀壽文</p>
<p>歲重光大淵獻復月之孔日恭逢本師老和尚八秩降生之辰壽山嗣法不肖徒如一敬爇栴檀頂五百拜奉祝以文曰天地未分道在天地天地判矣道在聖賢聖賢出世道滿天下夫道之在天下也與天地同一氣與今古同一時與歲月同一息與晝夜無分限量同一機焉自覺皇應世肇啟大道之光為九天十地授受相承垂今七十葉以至本師老人法嗣徑山費老祖之一燈即同大道之一光與一氣一息一機為天下用至足為天下法也天下之人有能入聖賢之閫奧窮天地之根源者始可與言出世之道也茲值老人大誕不肖雖不敏可無片言為出世壽據世出而論無生尚不可得豈有生之可算數無量壽尚不可名豈可計甲子而為慶祝然不肖之所壽老人者異乎世之所謂壽也為壽一燈之光先天而映後世者也伏思老人自幼至壯之老出處參方千百其艱繼承大法出世開堂歷三十餘載七住名藍大振黃檗宗風為中外叢林師表荷國主賜地開山成今東渡一系宗始座下龍象恒千指圍繞無非法子宗孫為一系相承於不息豈非古斷際之重來歟今者壽屆耋齡道貌龐然春風法身矍然乾健耳聰目明甚為希有不肖是祝豈徒奓東海之籌誇南山之頌喻天地之高厚能且盡哉若老人者道邁今古德配聖賢壯契無生年忘逸老雖示生之可見而其所以生之不可見豈等閒春秋同日語耶且夫山之高有頂海之深有涯乾坤之固有時而弊將焉用祝烏足是擬惟最上一乘正法眼為壽乃致其幾耳試觀乎先天地生而無始後天地老而無終萬有依為父母四時循歷不凋此是吾老人正法之長春也與其趙州翁之柏樹子密菴祖之破砂盆無二無二分無別無斷故即此無二無別之長春普壽人天以及未來際盡大地微塵數眾生同證本來金剛壽域同明固有元辰是不肖之至祝也作如是觀者始知我師之道一一則著著則圓圓則大大則化化則浩然如環之無端無端之理可以包天地超日月詎祇年劫之多歷已哉敢於是為壽老人亦自破顏而默點也耳重說偈曰陽回觸動法中龍福海無邊足有容異國雙傳東日缽耋齡大振少林宗頂門涌日昭沙界舌罅藏雷徹九重正眼豁空壽者相微塵數劫一春冬。</p>
</div>
<div class='div-other'><a id='mulu1464' />
<p class='h1'>祭文</p>
<div class='div-other'><a id='mulu1465' />
<p class='h2'>祭考妣文</p><p>維順治歲在癸巳孟秋望日出家男某等恭就雪峰山堂設位致祭稽首拜奠先考林府君先妣方老孺人謹陳情以昭告曰嗚呼生我父母也育我父母也昇天罔極何以答劬勞也不孝之罪不容不再言之也蚤年失怙辭母出家非背恩也將期出世之道報父母也不願婚娶非絕倫也將以紹法王之覺胤也長兄獨膳非乏供也將以禪悅法味助甘旨也圓頂然臂非毀傷也效古人重法輕身易成道業也故從其大而忘其世之所謂孝也孀母欣然放之而從不孝之志也及不孝歸省未嘗不以此道喻吾母也吾母念道勤切每至忘暄涼廢寢食以克臻此道也吾父當年雖未聞道而歸今或聞之必含笑于九原也去春吾母念佛西往俱會吾父于上善之堂自無疑也不孝忍生為法即父母肉身常住于世為擔荷也茲值自恣之晨敢薦露芽秋月于古雪峰頭將報親也嚴慈有靈同在寂滅光中霑法喜也海淚山毫亦不能盡述不孝風木之遐思也願雙親生生世世為不退轉菩提眷屬也尚饗。</p>
</div>
<div class='div-other'><a id='mulu1466' />
<p class='h2'>祭福嚴費老和尚文</p><p>歲辛丑十月六日黃檗法孫如一寓肥州聖壽山崇福禪寺為前一日申刻郵到福嚴師翁老和尚遺囑併末後事實一封開函拜讀知師翁以是年三月廿九日未時示寂今早同大眾灑掃法堂設位掛真謹以名果之奠稽首再拜昭告于覺靈曰不肖廿五年前從翁受戒廿五年後復承法誨得法源流是翁三代落髮連枝祖共師太法屬孫曹仰如泰岱訃音忽聞肝膽俱碎最後純陀遠愧不逮戀慕慈恩此心未艾道履德容不能復對鏡裏虛空重加綵繪翁嗣天童正傳濟派道播寰中聲馳域外棒頭日月光吞沙界喝下雷霆頓醒聾聵世壽七旬法說十會林皆栴檀窟無異類將墜五燈不無顯晦厥集大成有光先輩化事甫周功成而退大地眾生如失覆載末後光明人天頂戴舍利金剛劫不同壞潮泣林號龍驤虎拜願度未度來而必再定起那伽神遊大塊輪雲滄桑無在不在尚饗。</p>
</div>
<div class='div-other'><a id='mulu1467' />
<p class='h2'>祭德叟老檀越文</p><p>康熙七年十月廿四日乃前散騎常侍右近衛將監源檀越德叟老居士首七之辰本山住持嗣祖沙門某謹以瓣香甌茗致奠於台靈而言曰天地之大亦歸乎極新故之恒何忻何戚人命遷謝如月晦蝕體有盈虧光無變易況我檀越德本夙植扶豎剎竿不忘佛敕身現元勛行同知識望重日邦名垂千億百福滿前芝蘭盈膝退自功成韜光斂跡道契三周義辱膠漆檀度丘山補報無及聊展寸忱薦以法力冀轉蓮胎度世為急心心相照幽冥咫尺靈其鑑之。</p>
</div>
<div class='div-other'><a id='mulu1468' />
<p class='h2'>祭龍溪禪師文</p><p>法弟龍溪禪師於今歲庚戌八月廿三日償水劫示寂越二七為九月初五日訃聞聖壽山崇福寺同門法兄某暨徒眾等作禮設位於山堂具茗果之奠奉輓以偈併祭以文略敘其由曰嗚呼法弟榑桑首枝金風頓折其枝雖萎其香愈烈塵世觀之以為匪祥道眼照之如月盈缺請法開山堪稱僧傑續嗣砂盆極力持挈上皇問道猶梅蘸雪西江橫吞羯羅吐舌報緣會遇因該果徹警世無常示命呼吸朝聞夕可片時千劫豈比生而罔聞死同灰滅神光徽猷終古互迭萬象同辭莫竟其說於是以超情無閒之道以致誠亮大寂定中必鑒予之痛切尚饗。</p>
</div></div>
<div class='div-other'><a id='mulu1469' />
<p class='h1'>雜著</p>
<div class='div-other'><a id='mulu1470' />
<p class='h2'>齋單引</p><p style="text-indent:0em" class="lg-abnormal"><div class='lg-row'>施與受等食與法等是法平等福無等等一飯一茶各自猛省</div>
</p></div>
<div class='div-other'><a id='mulu1471' />
<p class='h2'>寒林榜</p><p>半點迷雲障盡無邊法界一輪慧月照空黑壤三途鏡中之四聖非真夢裏之六凡自鬧天堂地獄元無寸土福因業果結由一心苟非當下洞明依舊面前黑暗汝等佛子大地冤親各展本地風光放下孃生袋子赤腳踏翻生死海空拳打破祖師關直駕大乘之車休跨白鶴頓入無生之國莫問楊州急切承當幸母蹉過。</p>
</div>
<div class='div-other'><a id='mulu1472' />
<p class='h2'>題心光壽榮信女影</p><p>壽榮上條氏乃法雲上座之養母也幼而穎悟好奉佛閱經典過目成誦志求出家祖母不許年十七隨祖母往神京稟戒於泉涌如周律師又謁大德妙心法性諸師問禪學年大為諸親奪志遂歸大羽氏乃別立庶房以充箕帚自築一室閒居齋戒閱諸經無虛日或續一麻絲稱佛號一聲續一縷念經咒一句積若千束織成全機命工製袈裟褊衫特供有道尊宿其餘勝事難以殫述慶安壬辰秋大限時至令左右設香案觀心念佛諸親環坐掩袖垂淚母止曰盍各收涕聞天樂聲耶復請開善長老越溪為證明曰時至矣合掌而逝春秋二十有八火化骨中綴舍利見聞無不嘆異未寂之先聞黃檗老和尚將至本國喜為雲子曰觀水須觀海法駕若至必須依止為出世舟航庶不負出家初志惜我不見有子歸依吾願足矣雲子依山僧座下發明大事皆孺人力也諒必含笑于寂光中矣戌申秋十七年忌雲子述緣起求薦乃為書。</p>
</div></div>
</div><!-- end of div[@id='body'] -->
</body></html>