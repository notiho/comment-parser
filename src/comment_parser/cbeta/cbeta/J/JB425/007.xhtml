<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu84' />
<p class='juan'>即非禪師全錄卷之七</p><p class="byline">門人明洞性安性節明覺明幢仝編</p>
<div class='div-other'><a id='mulu85' />
<p class='h1'>機緣</p><p>僧問十二時中如何用心師云使得十二時進云十二時如何使師云不妨如是用心。</p>
<p>侍者久立次師云汝<span class='corr'>卻</span>惺惺者云某甲從來不曾睡師云汝猶寱語在者便走出師休去。</p>
<p>師問僧云甚處來僧云碓米來師舉墨云這個還碓得白麼僧無對師云遇著嶺南人不得嶺南信。</p>
<p>居士問如何是道師云縱橫十字士云恁麼去時如何師云十個行來九個錯士禮拜師云下坡不走快便難逢。</p>
<p>僧展具問云喚作雪峰長老又是黃檗首座且道禮拜那一個即是師云天上無雙日僧便禮拜師云伶俐衲僧。</p>
<p>僧問臘月三十日到來和尚作麼生師云今日寒似昨日進云棒如雨點喝似雷奔還供養得閻鬍子也無師云恐他消受不得僧禮拜師云二十棒自領出去。</p>
<p>僧問如何是龜毛拂師云穿<span class='corr'>卻</span>汝鼻孔進云鼻孔也無穿個甚麼師云汝向甚處出氣僧無語師打云與汝半邊。</p>
<p>師到客堂看單堂主云客來須看賊來須打只如客賊俱來時如何師攔胸把住云賊賊主云作家作家師送開云再犯不容。</p>
<p>問如何是佛師云路頭石敢當進云某甲不會師云蹉過幾多人僧禮拜師云切忌磕著。</p>
<p>僧問某甲愚迷乞師直指師云闍黎曲來多少時僧云豈無方便師云方便久矣僧禮拜起立師云適來曲而今直。</p>
<p>僧呈偈師閱至摩尼光燦爛遂徵云是青光紅光耶赤白黃光耶僧杜口師云還我摩尼來僧又杜口師云原來是個泥彈子叱出。</p>
<p>僧問文殊為甚出女子定不得師云是非不到釣魚處進云罔明為甚出得女子定師云榮辱常隨騎馬人僧云謝師答話師云拶。</p>
<p>居士問陸兵水兵俱向菩薩許愿求勝未審菩薩赴那一人愿師云一錫解兩虎。</p>
<p>問牛頭未見四祖為甚百鳥銜花師云踏佛階梯進云見後為甚不銜花師云無棲泊處進云如何有正幹傍出師云春色無高下花枝自短長。</p>
<p>師因侍者掀缽盍蒸氣成水流下師問云缽盍水從何生答云從熱氣生師云熱氣從何生答云從無陰陽處生師云既無陰陽作麼生答云若問無陰陽某甲下堂喫飯去師云你喫飯處是有陰陽地侍者作禮便行師休去。</p>
<p>僧問一口氣不來時如何師云與汝一貼返魂香僧擬議師便打僧一喝師云且喜活來。</p>
<p>問南泉斬貓意旨如何師云劍刃翻身有幾人進云趙州戴艸鞋出去是何意旨師云貍奴頭角猶在僧踊躍禮謝而退。</p>
<p>師垂語云明知四大五蘊是生死根本為甚入此皮袋一僧云如龍得水似虎靠山師云山崩冰竭時如何進云別有一乾坤師云未在。</p>
<p>師一夜問大眾云聞聲悟道見色明心鐘是聲喚甚麼作道燈是色心作麼生明一僧答云滿眼非色滿耳非聲師云非色非聲是個甚麼進云十目所祝十手所指師云非聲非色指視個甚麼僧無語師云好與六十棒。</p>
<p>僧問如何是祖師西來意師云獨足人騎三腳驢。</p>
<p>師同僧觀彌勒畫像僧云這老漢布袋放不下師云不是放不下只是無人承當僧云何不分付某甲師云恐汝負荷不起僧云莫壓良為賤師拈杖僧便走師笑云知你荷不起。</p>
<p>僧問明知四大五蘊是生死根本為甚麼入此皮囊師云探珠不離泥僧作禮而退。</p>
<p>問淨名丈室納得三萬二千獅子座未審和尚丈室容得多少師云山僧這裏只得一個僧云許多聖賢向何處敷坐師云靈山一會都無欠剩僧作禮師云汝不是個中人。</p>
<p>問牛過窗櫺為甚尾巴過不得師云滿地落花春已過綠陰空鎖舊莓苔。</p>
<p>問世尊忉利宮下來栴檀像亦出迎此理如何師云水底金烏天上日。</p>
<p>師問知藏年多少藏云年六十師云主人翁年多少藏云不會師云恁麼則不與汝同條生藏云類不齊師云知汝是曹洞兒孫。</p>
<p>解制普茶次數僧競出問話師約住逐一勘之遂問一僧云聖制九旬今已滿心空及第事如何僧云三級浪高魚化龍師云試拿雲擭霧看僧云遇飯喫飯遇茶喫茶師打云猶欠牙爪在。</p>
<p>又問一僧云心空及第事如何僧云師姑元是女人做師云如何是丈夫事僧云請和尚證明師云證明個甚麼僧一喝師打云未是丈夫事進云莫瞞某甲好師云瞞盡天下人豈特闍黎一個。</p>
<p>又問一僧云心空及第事如何僧云楖栗橫擔不顧人直入千峰萬峰去師云忽遇拗折拄杖截斷路頭汝又作麼生僧云某甲從今不進語師打云且莫艸艸匆匆。</p>
<p>又問一僧云心空及第事如何僧云空手來空手去師云恁麼則勞而無功僧云本來無一物師云無物亦是物僧擬議師打云更買艸鞋始得。</p>
<p>又問一僧云心空及第事如何僧云會不會都來是錯師云如何得不錯去僧云未出胎時及第了師云又入此保社作麼僧擬議師云知汝錯會僧作禮維那鳴擊謝茶師便歸方丈。</p>
<p>僧問如何是狗子佛性無師云禍不入慎家之門。</p>
<p>僧問如何是無位真人師云築著磕著。</p>
<p>一日象山和尚過訪師云老兄萬福否山云托庇師云不敢山云一夏甚熱無位真人熱否師云老兄甚處曾與無位真人相見山云側眼見廬山師云真個熱心人。</p>
<p>一晚師同象山和尚雪軒對坐山云蟬聲噪晚風是甚麼境界師云大士來也山云請大士相見師云老兄作禮著山云蚯蚓過東海師云大似不肯禮拜山云一翳在眼空花亂墜師云大士去了山呵呵大笑師云蚯蚓聲山云解[跳-兆+孛]跳師亦呵呵起去。</p>
<p>化林鶴摶二上座自福嚴至師問二人曰子歸就父時如何鶴默然拱立化答曰慚愧來遲師云此是途路邊事到家一句作麼生進云相見如初師云念子遠來各放三十棒俱作禮而退值象山木和尚在坐乃問師云師資相會時如何師云一合相不可得木云可得時如何師云世諦在木云不可得時如何師云有道在木休去。</p>
<p>師見木和尚穿紙衣遂問云如何是紙衣下事木云綿密不通風師云此是古人道的木云我用得快師云我則不然木云兄又作麼生師云一捏便露骨木默然。</p>
<p>偶聞林中眾鳥和鳴師云鴉鳴雀噪是甚語言山云妄想中說夢話師喚侍者云熱茶端一甌請象山和尚山云又是說夢話師云且喜老兄惺惺山云又是說夢話師云大不惺惺山云又是說夢話師云老兄真是夢漢山云知則較些些師云此亦夢話山云隨人腳跟轉師云話頭也不識二師呵呵大笑而起。</p>
<p>僧問師舉密雲老和尚上堂云禪不用參理不用會莫是無禪可參無理可會麼師云未是汝境界進云老和尚又云單單不用瞌睡莫是三祖云眼若不睡諸夢自除麼師云汝又白日寱言進云和尚上堂別云禪任他參理任他會莫是通身是禪理麼師云汝為甚又被禪理縛殺進云師又別云待他瞌睡送個枕頭莫是了取平常心是道饑來喫飯飽來眠麼師云喚甚麼作平常心又作麼了僧禮拜師云饑餐渴飲渾閒事不是飽參人不知。</p>
<p>優婆姨問如何是道師云禮佛去進云如何是佛師云禮拜著姨一喝師云喝汝爹喝汝孃姨無語師便喝姨轉身一匝拍掌展手師云醜伎倆姨禮拜而退師問鶴摶侍者日午也未答云纔打三更師云我為甚不聞摶云和尚莫妝聾作啞師休去。</p>
<p>師因侍者問云和尚要喫何物師云我要喫佛祖心肝者準前露胸云請和尚下口師云是則是猶隔一膜在者無語師便掌。</p>
<p>僧參次師問云到此幾日僧云二十日師云如何是不涉途程一句僧云直透萬重關師云猶涉途程在親切道一句僧擬議師便打。</p>
<p>高力居士重來拜別師問曰前向甚麼處來今向甚麼處去道得來去分明不孤一會居士云來來去去無二路師曰此會不虛善為道路。</p>
<p>肥前信士參竟自敘昔日騎馬過橋墮水有省恨無知識證明今遇和尚請為開示師云何不重騎鐵馬上高樓士便喝師云此一喝是賓是主士無語師咄云強作主宰士禮拜而退。</p>
<p>師問高泉法姪汝和尚萬福否泉云今日親到聖壽師曰不謬為黃檗肖子泉禮拜云謝和尚證明師休去。</p>
<p>一日高泉侍立次師云智過于師方堪傳授如何是超師之智泉云黑漆桶師云為何不放光泉云只恐爍破和尚面門師云爭奈山僧無面目何泉禮謝師休去。</p>
<p>師一日閱高泉槁有而今覿面難迴避得報恩時且報恩之句乃徵云如何是報恩一句泉云一棒打殺師云得恁麼忤逆云蒼天蒼天師云放汝三十棒。</p>
<p>侍者進小食師云大眾有麼者云俱有師云汝有麼者云亦有師拈扇子云這個為甚沒有者云某甲放下了也師云做得侍者。</p>
<p>高泉病師至單前問云如何是祖師西來意泉云某甲頭痛不能說師云汝口不痛泉云一口無兩舌師云幾被舌頭瞞便轉身。</p>
<p>師因緇素求字甚煩乃撲破圖書信士問圖書有何過和尚撲破師云要人識取無文印。</p>
<p>石香同諸居士參謁師留坐香云雨聲泉聲聒和尚耳師云山野未嘗聞香默然師云居士入得觀音理門香唯唯良久又云請和尚為弟子洗泥師云若為洗泥泥本無體若為洗體體本無泥要山野洗個甚麼香云和尚早已清淨了也師云點。</p>
<p>僧問如何藏身處沒蹤蹟師云苔封古路無人到進云如何是沒蹤蹟處莫藏身師云月鎖梧桐鳳不棲問淨法界身本無出沒為甚世尊今日降生師云月在波心說向誰進云四十九年未嘗談一字一大藏教向甚處得來師云世尊舌頭方。</p>
<p>僧問如何是道師云側耳側耳進云和尚只道一半師云全道看僧擬議師便打。</p>
<p>僧問世尊拈花意旨如何師云渾圇劈不破進云迦葉微笑又作麼生師云撲鼻更馨香。</p>
<p>居士問劫火蔓延數千人家佛神不救慈悲何在師云要人共上白牛車進云大小寺院焚去十餘獨貴剎無恙和尚莫是四禪中人否師云我不從人天來進云畢竟向何處來師云佛祖行不到處來居士禮謝而退。</p>
<p>居士問弟子心不貪財見則愛之如何師云見得思義又云弟子心不著色見則好之如何師云非禮勿動。</p>
<p>僧問道如何悟師云擊火須用手其僧有省。</p>
<p>僧問萬法歸一一歸何處師云滿口道著。</p>
<p>一日風打門曇璲云好大風師云風從何來璲關門云風路塞了師云未是好手璲云如何是好手師云拏住狂風剝了皮璲云忽遇八面來時如何師便打。</p>
<p>僧問如何是徹骨徹髓一句師云秤鎚捏出汁。</p>
<p>問清淨本然云何忽生山河大地師云額頭邊薦取。</p>
<p>僧問承聞徑山費老和尚茶毘得舍利無數有諸師云有進云四大與五蘊俱空舍利從何而有師云今日好雪。</p>
<p>問人間無水不朝東因甚黃河向北流師云為緣壯帝居。</p>
<p>師宿諫早僧來參問云既是諫早為甚月出師云三光轉法輪進云轉後如何師云清光何處無。</p>
<p>師至神通院高傳都寺寂峰禪德領大眾參師問云個個鼻孔相似還有遼天的麼一僧云某甲不敢妄想師云好與三十棒進云此恩超于父母師云知則得眾僧無語師一喝。</p>
<p>師觀園次遵道禪德指大樹云前日被大風吹倒師云還有無根樹吹不倒的知麼道無語。</p>
<p>師至肥州見瘦人乃問眾云既曰肥州為甚有瘦人眾下語不契。</p>
<p>僧參問云某甲初出家求師開示師云此去洛陽一千里進云求師委曲師云你自委曲直會去好僧禮退。</p>
<p>信士參問云弟子禪理不通求師開示師云今早天晴士禮拜云求師叮嚀師云叮嚀損君德無言終有功。</p>
<p>信士參云求師開示師云雨後數峰青士禮拜師云切莫眼花。</p>
<p>信士參問云弟子今春參拜老和尚蒙開示應無所住而生其心話請問和尚還有別句也無師云鳥鳴山更幽士無語良久又問云弟子一切無心因初發心未審無心從何而住師云既是無心從何發心士云今日十四師云今日事作麼生士云今日是今日師云你只會今日未會發心士禮謝而退。</p>
<p>中秋寓開善寺豐主源捨遺來參師問云靈山話頭還記得麼主微笑師云一念圓明無古今主云秋夜長江雲自淨滿天明月印波心師云且喜居士不忘付囑主禮而退。</p>
<p>玄周醫士問如何是要津師云一囊藥貯太和春。</p>
<p>僧問云如何是道師云你向甚處來進云來處來師云記取路頭。</p>
<p>僧問如何是祕師云開口即錯進云如何是密師云密在汝邊。</p>
<p>一早眾鳥喃喃師問自勝云鳥說甚麼話勝云念無字經師云經頭甚麼字勝云無字師云瞞語漢。</p>
<p>寓伊藤又館舍見老和尚像師拈香禮拜畢向自勝云老和尚<span class='corr'>已</span>相見了我回去罷勝云和尚日日相見遲了八刻師云恁麼則我更不去也勝無語師云是汝蹉過莫道我遲。</p>
<div>信士問如何是文武佛之三一貫舉揚去師作此<img src='../images/J38p0657_01.gif' alt='J38p0657_01.gif' />圓相云會得其中端的旨一江秋水碧連天。</div>
<p>信士問如何是王法佛法一般師云眼中瞳子面前人。</p>
<p>侍者問云古帆未掛時如何師云昨夜津和宿進云古帆<span class='corr'>已</span>掛時如何師云順風到洛陽進云如何是不涉途程一句師云鷂子過新羅。</p>
<p>碧崖於蓆上拈一莖髮師云此是降魔杵崖云在師分上則得師云恐你提不起崖云雖然提不起<span class='corr'>卻</span>放得下師打一扇。</p>
<p>侍者問如何是舟中境師云款乃一聲山水綠進云如何是境中人師云孤舟臥月明進云如何是人境外一句師云登岸向汝道。</p>
<p>師因雨泊命眾定香侍坐至香畢問云古人立雪汝等坐雨是同是別眾各下語皆不契師又云我不望汝等斷臂只要汝等斷心且道心作麼生斷碧崖答云本自無繫何斷之有自勝答云智劍斬無蹤師云汝等說得道理。</p>
<p>師臥次侍者問云古帆未掛時如何師云山僧困進云古帆<span class='corr'>已</span>掛時如何師云待我起來向汝道。</p>
<p>碧崖手執安息香師問云汝有鼻孔無鼻孔璲云有鼻孔師云塞<span class='corr'>卻</span>汝鼻孔崖云無鼻孔師云用香作麼二俱無語師云各與三十棒。</p>
<p>曇璲指水中山謂師云此名狗嶼師云有佛性否璲云有師云趙州為甚道無璲云怎得在者裏師云猶欠活動。</p>
<p>師因碧崖報云舟今泊牛窗師云頭角四蹄都過了因甚尾巴過不得崖云劍去久矣師云寄汝三十棒曇璲又報云此處名牛窗師云窗在此牛在甚麼處璲云通身無影像遍界不曾藏師云碧崖三十棒汝分一半。</p>
<p>自勝白師云牛窗人送水師云滴水難消勝云善知識恁麼說話師云喫水也須防噎。</p>
<p>牛窗人送水次曇璲問和尚省覲累得各州送夫馬柴米水菜未審如何報答師云有人磕著我棒頭酬答無餘璲云磕著也師云誰為證明璲禮拜云謝和尚證明師云知恩則得更須知痛癢。</p>
<p>佛日禪師迎師于大阪話次乃云前日蒙賜大偈有祇林先發一枝春句<span class='corr'>卻</span>被老道著師云此乃現成公案。</p>
<p>龍谿師迎師云此數日北風大小舟俱未至獨和尚先至師云多謝龍王一線風師良久云此數年老和尚在黃檗甚得法護之力谿云此是老和尚光明師云雖然也要各出隻手。</p>
<p>僧問和尚未離聖壽時如何師云佛子住此地進云已離聖壽時如何師云初九日啟行進云如何是途中得力句師云念二日到岸進云到岸後又作麼生師云大家在裏許。</p>
<p>高泉法姪<span class='corr'>掐</span>師背云<span class='corr'>掐</span>出虛空骨師云還汝好手。</p>
<p>泉云和尚遊宮好出路晴明師云山僧每遊行皆無雨泉云和尚為甚麼又道我非龍樹王出則遇龍雨師云有時恁麼有時不恁麼泉云真個白拈賊師云被法姪看破。</p>
<p>師八月念四日晉謁黃檗老和尚作禮竟進云恭喜座下法躬萬福老和尚默然。</p>
<p>僧問子歸就父時如何師云養子方知父慈。</p>
<p>老和尚次日到師寮看單問云幾日到此師答云十五日老和尚云我二十七日纔到師云相尚留有餘待益某甲之不足老和尚默然他語。</p>
<p>師同象山和尚侍老和尚應龍谿師齋象山和尚舉師位云今日是客師云者裏是什麼所在論賓論主山良久師一喝老和尚云且喜兩堂家風猶在師又喝山云好兩喝。</p>
<p>師因僧求開示師便喝僧亦喝師云我喝有照有用汝喝落在甚處僧擬議師便打。</p>
<p>問開眼作夢時如何師便打。</p>
<p>問如何是如來師云看取門前壒[土*(天/韭)]堆。</p>
<p>問如何是殺人刀師云兔角杖進云如何是活人劍師云龜毛拂僧作禮云謝和尚答話師云蹉過蹉過問有問有答賓主歷然無問無答時如何師便打。</p>
<p>問佛敕沙門皆禁足賓頭盧為甚應供四天下師云大地一蒲團。</p>
<p>問如何是佛光師云肉眼爭得見。</p>
<p>問如何是賓中賓師云赤腳走天涯進云如何是賓中主師云天人宮館本隨身進云如何是主中賓師云覿面隔千山進云如何是主中主師云千聖立下風進云如何是不落賓主師便打。</p>
<p>一早法雲來參師問寸絲不掛身上袈裟向甚處得來雲云寸絲不掛師云爭奈袈裟何雲云喚作袈裟得麼師休去。</p>
<p>柏岩侍次師問萬境俱侵時如何云須彌山師云如何是須彌山進云八風吹不動師云吹動時如何進云大冶精金應無變色師云再道看進云仰之彌高鑽之彌堅師休去。</p>
<p>問如何是奪人不奪境師云死<span class='corr'>卻</span>偷心開活眼進云如何是奪境不奪人師云瞎<span class='corr'>卻</span>汝眼通汝氣進云如何是人境兩俱奪師云坐斷乾坤進云如何是人境俱不奪師云大千一掌擎進云人境已蒙師指示向上一路如何進步師云誰礙汝僧作禮師云走。</p>
<p>師指旛問曇瑞風動旛動瑞云和尚舌頭動師休去師因曇瑞問敲空作響為甚麼擊木無聲師驀頭打云聞麼瑞云某甲會也師云你作麼生會瑞云南山燒炭北山紅師休去。</p>
<p>眾集議備年料師偶見問云天地萬物咸成一歲之功汝等功在甚麼處茶頭云吾功無窮師云如何是無窮之功僧下語不契師云且去燒茶三十年。</p>
<p>法雲侍立次師問曰天寒人寒雲云普師云早齋也未雲云適來禮和尚師云早齋去。</p>
<p>師因靈泉呈無根樹偈乃問曰如何是無根樹泉云拄杖點頭師曰根生也。</p>
<p>一夜東禪侍次師指燈問云見色明心燈是色心作麼生明禪云渾身在裏許師云也須跳出始得。</p>
<p>柏岩侍次師問曰天寒人寒岩云滴水滴凍師云凍殺闍黎。</p>
<p>是菴信士問截斷生死時如何師云截斷且置喚甚麼作生死。</p>
<p>僧問石霜休去歇去明甚麼邊事師云絕後再穌欺君不得。</p>
<p>師問法雲云世尊睹星得悟且道悟個甚麼雲答云鐵壁撞破銀山師云撞破後如何雲云黃河向北流師休去。</p>
<p>居士問百尺竿頭如何進步師云倒退百由旬。</p>
<p>師問夢堂汝前閉關有何所得堂云無所得師云恁麼則虛度也進云若虛度則有所得師云總未見得萬水參師問那裏來曰筑州師云有個無位真人曾築著否水曰築著師云鼻孔長多少水提起坐具師曰將謂你蹉過。</p>
<p>師問化林世尊一手指天一手指地你作麼生會林云卦文露也師又云既稱獨尊為甚入山修道林云點畫更分明師云洎不問過林作禮而退。</p>
<p>僧問如何是先照後用師云電火猶遲進云如何是先用後照師云迅雷不及掩耳。</p>
<p>師問禪正撥艸瞻風只圖見性汝性在甚麼處答曰有水皆含月無山不帶雲師云山雲水月俱空時如何正罔答。</p>
<p>六僧參師問云那一個是禪波羅蜜一僧下喝師云將謂將謂僧俱作禮而退。</p>
<p>問和尚開山廣壽與大慧住持廣壽是同是別師云案山向汝道甚麼進云大慧再來師云錯。</p>
<p>化林問和尚無底缽分付阿誰師云人人有分進云恁麼則某甲領荷去師云更待合國人為汝證明始得。</p>
<p>問如何是春師云梅花饒舌了也。</p>
<p>僧問北禪烹白牯與大眾分歲未審和尚賜甚麼物師云南泉貓兒趙州狗子進云大眾謝和尚師云恐你吞吐不下。</p>
<p>師一日室中問法雲曰鼻孔因甚沒半邊雲曰縱是和尚也摸索不著師云頂門如何開隻眼雲曰大地黑漫漫師云正與麼時如何是上座為人的句雲便喝師云親切更道一句看雲曰放和尚三十棒師呵呵大笑雲便禮拜而出。</p>
<p>次早師召法雲入室雲禮拜師豎起拂子曰此一枝是從上佛祖的的相承傳至黃檗老人老人以付山僧山僧今付上座上座作麼生奉持雲作掩耳勢師便囑曰上座宛有古人之作亦須知有時節但且將去密善保重雲接拂子曰直向佛祖斫額不及處提時當報不報之恩師示以偈云打失半邊鼻突開隻眼睛爍破四天下誰不仰光明雲禮退。</p>
<p>問如何是山中境師云百萬松杉千畝竹進云如何是境中人師云森森圍繞法王家進云如何是人境外一句師云向甚麼處與山僧相見僧擬議師喝出僧問祖師未來時如何師豎拄杖云會麼進云來後如何師便打。</p>
<p>問如何是不揀擇師云日日是好日進云揀擇時如何師云一任十度進云請師一卜師打云會麼。</p>
<p>師問大眾云無根樹上一枝花誰人折得維那云早已供養活如來了也師徵云喚甚麼作無根樹那云撐天拄地師云花在甚處那豎拳云和尚見麼師云放汝三十棒那禮謝。</p>
<p>信士問生從何來死從何去師云秤鎚著鐵鋸。</p>
<p>師問柏巖經行及坐臥常在於其中如何是其中事巖云一盞琉光內外明師云表裏瑩徹功勛猶存離<span class='corr'>卻</span>琉光如何作主巖便喝師休去。</p>
<p>曇瑞呈頌次師問云古人見桃悟道子觀梅會心且道同耶別耶答云如空合空師云畢竟如何瑞云黃金自有黃金價終不和沙度與人師頷之。</p>
<p>一日師命侍者喚曇瑞入室密付表信瑞進前禮拜次師豎起拂子云此一枝乃西天四七東土二三傳到黃檗開山老人老人付囑於我我今轉付於子當須護持且道正當恁麼時如何是撐天拄地一句瑞接拂子云頂門隻眼耀乾坤師云放子二十棒瑞云恩大難酬師云知恩報恩始得瑞便禮拜云壽嶺一枝新突出大千何處不知春師云善為保任瑞再拜而出。</p>
<p>又喚柏岩進方丈師提起拂子云此是從上佛佛相傳祖祖相授至山僧手裏今日付子當善護持待五年後發揚指揮柏云今日是好日師云如何是今日事柏云一枝橫出萬年春師便付云柏樹發新枝盍覆三千界柏云知恩有地禮受而出。</p>
<p>師問柏岩如何是大海無魚柏云化龍去也云化龍後作麼生柏云興雲布雨師云莫打濕山僧眉毛柏禮退。</p>
<p>問如何是即心即佛師云踏著秤鎚原是鐵進云如何是非心非佛師云鎔<span class='corr'>卻</span>了也。</p>
<p>問大鵬為甚在蟭螟眼裏作窠臼師云何處不稱尊問衣服不淨將水洗水不淨將甚麼洗師打云為汝激濁揚清。</p>
<p>道伯醫士參次呈一紙師目訖云如何是狗子佛性無伯云崑崙兒著鐵褲師云那裏學得者虛頭來伯云幸值豁開不二門師云念汝遠來放汝三十棒伯禮退。</p>
<p>問殃崛摩羅持佛語救產難意旨如何師云木馬夜嘶風天明失<span class='corr'>卻</span>曉。</p>
<p>問德山小參為甚不答話師云千鈞弩不為鼷鼠發機進云趙州小參為甚要答話師云直鉤釣獰龍。</p>
<p>問國師喚侍者意旨如何師云揚聲止響。</p>
<p>問敲空作響擊木無聲意旨如何師云泥裏洗土塊問如何是禪師云缽盂中走馬。</p>
<p>問如何是理法界師云是處是彌勒進云如何是事法界師云無門無善財進云如何是理事無礙法界師云石頭土塊清淨身進云如何是事事無礙法界師云魔宮虎穴皆道場進云如何是毘盧向上事師云腳跟下七花八裂。</p>
<p>問清淨行者為甚不入涅槃師云自了漢進云破戒比丘因甚不入地獄師云黃河徹底渾。</p>
<p>問如何是佛師云覿面不相識進云如何是法師云聾人爭得聞進云如何是僧師云隨處薩婆訶進云不墮三寶數如何接他師云送向無生國。</p>
<p>問如何是禪師云屎窖裏坐臥進云如何是教師云胡言漢語進云如何是律師云黃線索白玉鎖進云如何是道師云七縱八橫。</p>
<p>問王索仙陀婆時如何師云你幾時充智臣奴僧喝師便打。</p>
<p>問道無色相如何見師打云與汝看破了也進云看破後如何師云還不領會。</p>
<p>問古佛未出世時如何師云種子在泥中進云出世後如何師云飽盡古今人。</p>
<p>師問僧何處來僧云禮大士來師云大士向你道甚麼僧無語師良久代云道和尚婆心太切。</p>
<p>問如何是第一玄師云三聖瞎驢進云如何是第二玄師云黃龍驢腳進云如何是第三玄師云楊岐驢子進云如何是第一要師云天龍砍童指進云如何是第二要師云黃檗掌宣宗進云如何是第三要師云臨濟築大愚進云玄要已蒙師指示超佛越祖時如何師云子問太卑生僧禮拜師便打。</p>
<p>問丹霞燒木佛翠微塑羅漢未審是同是別師云一任顛倒進云和尚分上作麼生師云供不受燒不得問如何是先照後用師云看破汝了也便打進云如何是先用後照師打云是賞是罰進云如何是照用同時師云棒喝交馳休躲避進云如何是照用不同時師云莫作棒喝會好。</p>
<p>問海底泥牛銜月走意旨如何師云驚起南辰旋北斗進云如何是岩前石虎抱兒眠師云有夢不到三禪天進云如何是鐵蛇攢入金剛眼師云從教大地黑漫漫進云如何是崑崙騎象鷺鷥牽師云知君虛費艸鞋錢。</p>
<p>問向上一路千聖不傳未審路頭在甚麼處師云舉步踏著僧舉步師云錯。</p>
<p>問無面目漢到來未審是凡是聖師云未入門來好與二十棒。</p>
<p>問鐘未鳴時如何師云森羅側耳進云鐘已鳴時如何師云萬象揚眉。</p>
<p>問祖意教意是同是別師云無須鎖子兩頭搖。</p>
<p>問二大士起佛見法見貶向二鐵圍山只如某甲不起佛見法見時如何師云待汝出來向汝道。</p>
<p>問我手何似佛手師云醜進云我腳何似驢腳師云歇進云人人有個生緣和尚生緣在何處師云露。</p>
<p>問既是喜山為甚有難色師云念子獨在青山外。</p>
<p>問古今知識大悟悟個甚麼師云明日來向汝道。</p>
<p>問如何是奪人不奪境師云日高猶未醒進云如何是奪境不奪人師云西江乾一吸進云如何是人境兩俱奪師云一併收下進云如何是人境俱不奪師云一齊顯露。</p>
<p>問貓鼠相犯時如何師云果報還自受。</p>
<p>次日他僧又問前話師云我者裏無恁麼畜生。</p>
<p>問既是佛祖兒孫為甚殺佛殺祖師云惟我獨尊。</p>
<p>問有即觸無即背不觸不背時如何師云伶俐衲僧問拄杖子吞<span class='corr'>卻</span>山河大地一切有情向甚處乞命師云汝怕死吐出也罷。</p>
<p>問只尺之間為甚不睹師顏師云我<span class='corr'>卻</span>識得汝。</p>
<p>問世尊一言產婦不娩意旨如何師云待汝㘞地了向汝道。</p>
<p>問六祖為甚不付衣師云人人本具進云和尚為甚付衣師云錦上鋪紅。</p>
<p>問行說俱到的人如何相接師云且居門外進云為甚不許入門師云須知別有好商量。</p>
<p>問無夢無想時主人公在甚麼處師垂拂示之。</p>
<p>問有句無句如藤倚樹時如何師云從來無剩語進云樹倒藤枯句歸何處師云佛祖罔措。</p>
<p>問嘔啊意旨如何師云但恁麼入。</p>
<p>問牛頭未見四祖為甚百鳥銜花師云小兒順朱進云見後為甚不銜花師云空中梵字。</p>
<p>問如何是聖壽境師云千峰擎曉日進云如何是境中人師云一塵引春風。</p>
<p>問大地一片雪時如何師云日出後一場漏逗。</p>
<p>問浮圖以身為旅泊為甚嚴宮室不已師云三叉路口栽榕樹進云以言為贅疣為甚傳於文字愈久師云為憐痼疾施醫方。</p>
<p>問施食至少何能普濟幽冥師便打云與汝一個鐵饅頭。</p>
<p>問佛是三界大師因甚有肉眼師云若無肉眼爭辨得你是眾生進云阿那律既得天眼因甚倩人穿鍼師云海不讓流。</p>
<p>問不思善不思惡既善惡都不思向何處著力師云竿頭翻筋斗。</p>
<p>問參禪悟後還有喜怒哀樂也無師云虛空施棒喝知恩有幾人。</p>
<p>問如何是三界惟心萬法惟識師云拈來赤土是黃金。</p>
<p>問萬法歸一一歸何處師云臘月三十日。</p>
<p>問女子出定意旨如何師云待女子出定了向你道曇瑞呈頌次有龍須元赤虎元斑之句師問汝那裏見得龍須赤瑞捋師須云者裏見得師頷之。</p>
<p>信士參問云萬法本空動從何生師云放下著進云三心不可得十方俱圓滿放下個甚麼師云舊船來舊船去進云大海生一漚一漚生大海此意如何師云你又生出許多心作麼士作禮而退師云自領三十棒。</p>
<p>師示疾翠峰侍次師問曰正當恁麼時如何峰曰脫體現成師曰萬里不掛片雲青天也須喫棒汝又作麼生峰便喝師曰再道看峰連喝兩喝師曰胡喝亂喝作甚麼峰禮拜曰謝師褎贊。</p>
<p>師問光巨曰正當恁麼時如何是汝受用一句巨曰八角磨盤空裏走師曰再道看巨便喝師曰一喝兩喝後又作麼生巨禮拜而退。</p>
<p>師命知客喚翠峰光巨二人入室以法語并拂子相囑居山長養勿輕泄也峰接拂子曰當爐不避火冷地裏燎<span class='corr'>卻</span>佛祖面門去也巨提起拂子曰等閒提起大地盡發光明師曰一齊為汝證明了也二人同禮退。</p>
<p>師誕日緇素設齋慶祝一粟何公進曰今年最祝今朝誕直指須彌作壽筵師曰善哉供養轉壽居士進曰弟子久霑甘露只恨未得親切一番師曰早<span class='corr'>已</span>汝居士親切了也士禮出。</p>
<p>林道榮曰恭惟和尚福壽無疆師曰出乎爾者反乎爾榮禮拜曰謝和尚慈庇師曰喫齋去。</p>
<p>曇瑞問尊誕<span class='corr'>已</span>度三朝請問如何是法壽金剛句師豎三指示之瑞曰莫是前三三後三三麼師曰時節若至其理自彰。</p>
<p>柏岩侍次師顧問曰樹凋葉落時如何柏曰花燦不萌枝岩又問師如何是和尚末後句師豎拳柏曰只這是還別有麼師與一掌柏曰此恩難忘。</p>
<p>五月二十日早師謂眾曰今日不得離我這裏曇瑞問如何是今日事師曰日輪正當午。</p>
</div>
<div class='div-other'><a id='mulu86' />
<p class='h1'>答問</p><p style="margin-left:2em">黑川崎主問云目連尊者度母母業甚重怎能得度。</p>
<p>師答云巨石赴水難浮因舟載過彼岸。</p>
<p style="margin-left:2em">問世人在生作惡死墮地獄後求經懺超度則不須為善何如。</p>
<p>答云豈不聞迷者墮井救得活來<span class='corr'>已</span>脹半死故意投入非其本心。</p>
<p style="margin-left:2em">問治彼有罪之人自己還有罪過也無。</p>
<p>答云治一人以克濟百千人則有何不可。</p>
<p style="margin-left:2em">問弟子生前不知作甚麼又不曉來生在何處。</p>
<p>答云前夢萬端不用記憶後夢惺惺夢覺一如夢無定體隨識變現若知此理便明三世。</p>
<p style="margin-left:2em">問五戒與五常為同為別。</p>
<p>答云佛制五戒即儒五常不殺即仁不盜即義不邪淫即禮不飲酒即智不妄語即信但從佛口所宣言別而義同也檀越能守五常即是持五戒也。</p>
<p style="margin-left:2em">問某現治罪人殺或有之盜則無也淫則妻妾妄為方便酒不能飲也。</p>
<p>答云醉不止禁酒昏亂迷性即醉也妄謂無自欺方便救人則不妄也淫非制匹偶無妄起慾念勿犯外色也盜非戒竊攘不義不取也至於殺戒最重治罪人當察其虛實勿妄殺可也小過則赦之或法不可容當生憐憫之心而警覺之使其甘心無怨再出頭來必能改過遷善而感德也古之帝王以四海為家百姓為子天下歸仁猶百川赴海也。</p>
<p style="margin-left:2em">問人人難得持五戒何如。</p>
<p>答云須教化之可也宋尚書何尚之謂文帝曰夫百家之鄉能教十人持五戒即十人淳謹千室之邑能化百人修十善即百人和睦持此風教以周寰區遍戶億千則仁人百萬矣夫能行一善則去一惡去一惡則息一刑一刑息于家萬刑息于國則陛下之言坐致太平是也觀此之言豈非聖人教化之驗歟。</p>
<p style="margin-left:2em">服部居士問生死是生死而更不生不滅也譬如火之然而無所滅如水之流而無所逝只出於天地之間歸於天地之間因茲觀之則生死是全不生不滅也未知是否乞垂開示。</p>
<p>答云火有時而息水有時而竭出於天地之間是有生也歸於天地之間是有滅也顯然生滅誰是不生滅也且天地劫盡總歸于空空而復成成而復住住而復壞壞而復空成住壞空乃成一劫劫終復始生滅不怠誰是不生滅也欲知不生滅麼有物先天地無形本寂寥能為萬象主不逐四時凋此是吾宗不生不滅之旨也欲明此旨須是看破七大超出三界始得。</p>
<p style="margin-left:2em">劉友聞居士問宋儒引釋典云人生有罪必入地獄殊不知死者形既朽滅神亦飄散縱有苦楚且無所施此理如何。</p>
<p>答云神散而識在形亡而業存所以古德云萬般將不去惟有業隨身是也或作福作罪而苦樂隨之人能持五戒則免三途修十善則生六欲若能定慧圓明則永證涅槃矣涅槃證矣雖有天堂亦不處何地獄之可拘達此可謂智人也不信罪福妄執斷滅凡夫外道之見也。</p>
<p style="margin-left:2em">問儒以綱常為宗釋以毀形為主去人倫之道滅生生之本儒釋不二之理如何會同。</p>
<p>答云噫是亦不知儒也昔泰伯遜國而之荊蠻斷髮文身孔子稱其至德伯夷不娶而之首陽孟子稱其聖之清未聞譏其不孝絕倫也從釋者反常合道了苦空之相盡有漏之因純一清淨悟無生忍上以壽君親下以度三有其為德溥其為道大其為賢非世之所謂賢其為聖非世之所謂聖如此出世殊勝豈不資于大化乎且佛亦何曾全禁人生養之道即傅大士龐道蘊豈無妻子哉若也身處塵勞心常清淨則為在家菩薩矣眾人以跡觀之似乎不同以道達之而實同也。</p>
<p style="margin-left:2em">問崇釋者人人祀佛崇儒者罕祀孔像未知是禮否。</p>
<p>答云假像不設時時自有真像現前人自蹉過耳如不信試為指陳道是聖人之心也德是聖人之容也三綱五常聖人之冠服也五經六籍聖人之言辭也天倫聖人之禮也太和聖人之樂也正直聖人之刑政也承聖人之言行聖人之行守聖人之法目擊道存非寫生巧匠所能彷彿其萬一也自古及今描邈者多酷肖者亦不少傳遠者難其人耳居士果有志於聖人之道日用之間躬行力操以期默契聖人之心心契矣不假跡而見不依形而存日日神謁於言象之外儔云家家而無像耶。</p>
<p style="margin-left:2em">問宮宅地理之說可信否。</p>
<p>答云地靈則人傑似有此理然山川之秀氣與當人之道氣正氣互相凝結能致產聖賢發科甲榮祖考昌子孫猶如風雲之從龍虎有所感而然所謂造化留心與福善斯言盡之矣若平生無一德可稱欲希冀風水之庇蔭何異望石女之生兒也。</p>
<p style="margin-left:2em">問陽居以人之氣所感則是矣只如祖墳惟有枯骴何所感而然。</p>
<p>答云磁石引鐵琥珀攝艸不期然而然有至理寓焉太平廣記云以虎頭縋之有龍潭中能致雨蘇東坡與徐司封黃安中試之皆有驗此以類相應氣相感也今祖宗之積德子孫之積善彼此相感能致山靈鍾瑞氣降吉祥亦類是也今人辯遺孤者以藐孤之血滴亡親之骨血與骨點滴喫緊不落滴之他骨則不然信乎氣之感也。</p>
<p style="margin-left:2em">問佛說一乘法如雨普潤為甚後來分出許多華嚴天台瑜伽淨土各立門戶何也。</p>
<p>答云諸宗角立為末世方便譬如諸人欲適長安或用簥馬車船隨其所宜而導之則有分別及其到處則不別也諸宗亦如是。</p>
<p style="margin-left:2em">問有比丘初精進後罷道莫不退人信心耶。</p>
<p>答云懶農廢耕諸人喫飯否身子發心中道退沮在聖尚爾況其他乎雖然小聖暫迷而即覺凡僧長迷不悟悲乎。</p>
<p style="margin-left:2em">問誦經禮懺後又殺生有功德否。</p>
<p>答云誦經要體佛心禮懺須明<span class='corr'>己</span>過<span class='corr'>己</span>過者造殺業是佛心者大慈悲是不行慈悲不斷殺業經懺雖多何益于理。</p>
<p style="margin-left:2em">何毓楚居士問何為頓何為漸。</p>
<p>答云頓在見性漸在薰修修有功用性無功用所謂放下屠刀立地成佛是也。</p>
<p style="margin-left:2em">問何為真言何為淨土。</p>
<p>答云佛以眾生心雜禪觀難成故設此二門令專精一心易成道業又令念佛持咒各以一百八遍為一周表破百八煩惱為成就百八三昧也教有二門同歸一致淨土以念佛為宗具不退轉願輪直證無生法忍而後已真言以持咒為宗守祕密不傳之旨究竟不可思議境界而後已若可思議<span class='corr'>卻</span>成知解不至無生翻成斷滅又不可作無生難思之見若作無生之見則著無生魔若作難思之見則著難思魔若作種種見便著種種魔所以如來為說無差別咒而降有差別魔度有差別眾而成無差別佛佛示寂已惟以法身應物法身者佛號神咒是也神咒佛號如燈與燭雖具有破暗之光明非假智人以真火點之終不能發所謂神而明之存乎其人或理窟不破事相有乖縱持念如恒沙總屬虛妄或具大乘根器正因之士言語道斷心行處滅舌頭具眼口門放光迴光返照耀古騰今方知佛是假名咒亦剩語復何有淨土與真言而可分別耶。</p>
<p style="margin-left:2em">問妄想如何除。</p>
<p>答云想既為妄何用斷除譬如沸湯退火自然清涼。</p>
<p style="margin-left:2em">問心如何明。</p>
<p>答云心鏡本明為情塵所昏而失鑑照但能見徹本性無染猛著精彩即是磨瑩工夫塵垢淨盡本光發現是為明心。</p>
<p style="margin-left:2em">問色如何空。</p>
<p>答云欲空其色先空其心心既空則色自空內外已空物我一如一如一真真空不空是故對境心常寂而不動應緣境本空而無礙頭頭是妙物物全真更問甚麼色空哉。</p>
<p style="margin-left:2em">問生死如何了。</p>
<p>答云生死無根根生於妄妄心<span class='corr'>已</span>了生死自空。</p>
<p style="margin-left:2em">問如何不生不滅。</p>
<p>答云對一切境心本不起不起即不生不生即不滅當處解脫亙古亙今。</p>
<p style="margin-left:2em">問和尚具大神通力故得照用自在所謂漏盡者非性智圓明之謂平凡愚為無明被礙觸物成滯故成有漏所以性智圓明不得現前如何令得現前證入無漏耶。</p>
<p>答云凡愚性智圓明不得現前爭奈渾身在裏許若能噴地一下全身翻轉轉凡愚為性智轉癡暗為圓明轉六識為六神通如日銷冰冰化為水不為難事雖然此猶是方便話略若論直指喫棒有分山僧無通力莫謗山僧好。</p>
<p style="margin-left:2em">真常禪人問弟子多病益知生死之切於禪頗有疑宋真如詰艸堂青五祖戒三宗師為輕淨土之故再世作博地凡夫雲棲大師往往辯之弟子因此切故欲專修淨業未知不違尊意否。</p>
<p>答云佛讚淨土祖何敢輕或專論宗門直指當人見性成佛者有之謂祖輕於淨土是不然也設有抑揚之言乃遣著語耳為滯境往相不達惟心者設非真薄淨土也子勿作實法會可耳若不知權變接人固執定論則德山呼四果十地為古塚鬼雲門答佛為乾菌橛則禪亦自不信耶較輕淨土之因果又何如哉此為上根大器解粘去縛破執而說不知者謂自貶其禪也所謂祖師無此語莫謗祖師好且歷代宗師禪淨兼修者載之典籍不啻十九何獨疑此之甚耶如子所云則宗師不足尚禪可盡廢耶殊不知宗師轉身為宰官者只緣願力大度生之心切故感此人間福報也子不見怡山和尚願文云他方此界逐類隨形應現色身演揚妙法寧止現博地凡夫耶非特宰官是凡夫佛指梵王帝釋亦為凡夫也然此凡夫身非道力勝福力大不易轉也其或被富貴所迷耽著不捨為道力微乃爾雖暫迷而即覺筋斗打翻復還本位比於禪淨兩無成沈迷而弗覺者實霄壤矣後進未曾具眼妄議古人反招謗法之咎可不戒哉子欲專修淨業隨子願力儔得而阻之。</p>
<p style="margin-left:2em">問弟子留心念佛法門願垂開示。</p>
<p>答云子但知有念之念不知不念而念夫以念為念常見之所失以無念為無念邪見之所惑念而無念無念而念念念不可得連不可得亦不可得處當下空空寂寂不見有空寂相一切時一切處著力提起一句阿彌陀佛直下返照此念佛的是誰反覆無間抵死參究究到心思路絕參到依倚所泯忽然磕破身心如夢忽覺那時方知參即是念念即是參生即無生無生而生禪與淨土一舉兩得是真念佛之第一義諦也子其勉之。</p>
<p style="margin-left:2em">問佛有無量光明弟子為甚不見。</p>
<p>答云覆盆自不照日光未嘗虧。</p>
<p style="margin-left:2em">問念佛人臨終時佛來接引十方世界有無量念佛人焉能悉知其時數盡皆接引乎。</p>
<p>答云無邊艸木數難量一拂春風自著花。</p>
<p style="margin-left:2em">問有等人教人參究得悟不必堅持齋戒何如。</p>
<p>答云此是魔人教壞人家男女為魔眷屬種地獄因輪迴無<span class='corr'>已</span>不見楞嚴經云修行之人若不斷婬殺盜妄而欲求道猶如蒸沙作飯經無量劫終不能成佛言不信何言可信思之戒之。</p>
<p style="margin-left:2em">如輪問楞伽經云五法三自性二種無我意旨如何。</p>
<p>答以頌云夜繩不動疑為蛇闍室本空怖有鬼頂門突出一輪紅笑破虛空半邊嘴。</p>
<p style="margin-left:2em">問不見物不覺不知隨應境覺知是同念起念滅悉都幻悟了無幻無非幻。</p>
<p>答云閱來問知向佛法中留心但未透如幻故有妄境攖心妄覺障道所以有此問倘會得心本無生因境有前境若無心亦無如此則非幻尚不生幻法云何立耶。</p>
</div>
</div><!-- end of div[@id='body'] -->
</body></html>