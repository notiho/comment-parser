<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1364' />
<p class='juan'>即非禪師全錄卷之二十三</p><p class="byline">門人明洞性安性節明覺明幢仝編</p>
<div class='div-other'><a id='mulu1365' />
<p class='h1'>詩偈</p>
<div class='div-other'><a id='mulu1366' />
<p class='h2'>歲<span class='corr'>己</span>酉閏十月朔　　　上御製舍利贊併親灑宸翰賜黃檗開山本師和尚命和御韻恭頌進覽</p><p style="text-indent:0em" class="lg-abnormal"><div class='lg-row'>全提堅固鎮堯山宸翰輝騰霄漢間三藏珠聯黃卷㢋五雲璧合紫泥斑金鐘廣韻長申祝銕佛忘機亦展顏國泰時和君有道玉音宣賜老僧閒</div>
</p></div>
<div class='div-other'><a id='mulu1367' />
<p class='h2'>贈法兄木和尚六十</p><p style="text-indent:0em" class="lg-abnormal"><div class='lg-row'>未遑躬祝托飛翰遙寫大方壯道顏毛孔吸乾香水海棒頭點出銕牛山一周花甲推庚長不記春秋孰與班席繼六年昌國祚宗風從此播塵寰</div>
</p></div>
<div class='div-other'><a id='mulu1368' />
<p class='h2'>題蘊謙禪德壽藏</p><p style="text-indent:0em" class="lg-abnormal"><div class='lg-row'>夾老藏身處是名安樂鄉洞然無表裏原不涉陰陽背倚雲山紫門迎濟水長他年來入定雙桂潑天香</div>
</p></div>
<div class='div-other'><a id='mulu1369' />
<p class='h2'>送悟休二禪使回唐</p><p style="text-indent:0em" class="lg-abnormal"><div class='lg-row'>使乎不辱命別我返三山未卜在何日重來扣竹關思鄉傷歲暮送子迓春還兩岸梅花馥渠儂一解顏</div>
</p></div>
<div class='div-other'><a id='mulu1370' />
<p class='h2'>送默居士省覲老人回唐</p><p style="text-indent:0em" class="lg-abnormal"><div class='lg-row'>不盡三生話都盧一句收好山縈客夢順水送歸舟老矣師恩重賢哉孝義優十霜今再別道悟是何秋</div>
</p></div>
<div class='div-other'><a id='mulu1371' />
<p class='h2'>寄玉融諸叔姪</p><p style="text-indent:0em" class="lg-abnormal"><div class='lg-row'>端坐無為域靜思恩義途一川雲隔斷萬里月同孤錫指東方柏杯寬西海蘆遙知八龍輩踏雪上皇都</div>
</p></div>
<div class='div-other'><a id='mulu1372' />
<p class='h2'>寄補山白也禪師</p><p style="text-indent:0em" class="lg-abnormal"><div class='lg-row'>憶昔同參歷年所齒牙猶帶檗根苦縱然噴作青蓮香明眼聞之益嘔吐何如小朗豁芝眉飛越夢河繩祖武銕樹迸開金粟花祇林春色饒今古</div>
</p></div>
<div class='div-other'><a id='mulu1373' />
<p class='h2'>閱三非禪師詩集</p><p style="text-indent:0em" class="lg-abnormal"><div class='lg-row'>讀詩如對玉即景已忘詩寫到天真處超諸象外時碩年想不及新學豈易知惟有徐銕眼證以道益奇雪潭瀉春色煙岳開異姿一言描到骨劣也復何詞</div>
</p></div>
<div class='div-other'><a id='mulu1374' />
<p class='h2'>鰲峰禪師以詩集見寄賦答二首</p><p style="text-indent:0em" class="lg-abnormal"><div class='lg-row'>墨煤雪粉任渠分惟我癡癡獨喜君真率為人狂似鹿不羈之性散于雲山誇好友無時見蟻鬥如雷竟日聞聲色收歸詩缽裏世人錯喚沈休文</div>
</p><p style="text-indent:0em" class="lg-abnormal"><div class='lg-row'>佳篇寸寸是珊瑚法眼看來隻字無不願披毛酬施主豈堪握拂類騷奴君今目守臥雲塢時至憑開鍛祖爐十載希逢西海雁素心獨露九枝烏</div>
</p></div>
<div class='div-other'><a id='mulu1375' />
<p class='h2'>示道昌劉信士</p><p style="text-indent:0em" class="lg-abnormal"><div class='lg-row'>富貴在天行藏有命惟達道者能知前定</div>
</p></div>
<div class='div-other'><a id='mulu1376' />
<p class='h2'>輓汝讀叔彝弟</p><p style="text-indent:0em" class="lg-abnormal"><div class='lg-row'>世間富貴若浮雲百歲光陰猶閃電叔弟之心滄海月捲簾夜夜頻相見感時能使春無顏冷落文章星斗寒有志匡扶回大漢倒翻筋斗孰遮欄</div>
</p></div>
<div class='div-other'><a id='mulu1377' />
<p class='h2'>德叟源老檀越大祥</p><p style="text-indent:0em" class="lg-abnormal"><div class='lg-row'>大祥臨此日何以薦豐侯對眾伸驢腳為君指路頭橫吞八德海直上七金樓笑破閻浮夢紅輪豁頂眸</div>
</p></div>
<div class='div-other'><a id='mulu1378' />
<p class='h2'>輓祇園師叔</p><p style="text-indent:0em" class="lg-abnormal"><div class='lg-row'>定光堂後祖山缺手植雙樨補有餘喝石岩前公案在重來了<span class='corr'>卻</span>莫躊躇</div>
</p></div>
<div class='div-other'><a id='mulu1379' />
<p class='h2'>輓牧野吉峰居士</p><p style="text-indent:0em" class="lg-abnormal"><div class='lg-row'>佛法留心踰七旬宦情冷處便翻身身前預十日時去定是蓮花國裏人</div>
</p></div>
<div class='div-other'><a id='mulu1380' />
<p class='h2'>新廳映水梅花</p><p style="text-indent:0em" class="lg-abnormal"><div class='lg-row'>高士愛高賓留花過仲春臨池猶展鏡挂月似垂綸顧影形為累疇知香亦塵鼻聞原不少具眼幾何人</div>
</p></div>
<div class='div-other'><a id='mulu1381' />
<p class='h2'>光巨上座告別口占送之</p><p style="text-indent:0em" class="lg-abnormal"><div class='lg-row'>自笑無餘物隨機表道情梅花香夾路送子返高城</div>
</p></div>
<div class='div-other'><a id='mulu1382' />
<p class='h2'>圓通十二詠</p>
<div class='div-other'><a id='mulu1383' />
<p class='h3'>鼎足峰<span class='note-inline'>(三罄似[、/(、*、)]為寺後房)</span></p><p style="text-indent:0em" class="lg-abnormal"><div class='lg-row'>楊岐三腳驢化為鼎足峰頂戴出世法時感紫雲籲</div>
</p></div>
<div class='div-other'><a id='mulu1384' />
<p class='h3'>祝釐峰<span class='note-inline'>(義取連呼為寺朝案)</span></p><p style="text-indent:0em" class="lg-abnormal"><div class='lg-row'>壽君有祕密不止效嵩呼一朵秀天外真堪壯帝圖</div>
</p></div>
<div class='div-other'><a id='mulu1385' />
<p class='h3'>積翠林<span class='note-inline'>(堆青攢綠因以得名)</span></p><p style="text-indent:0em" class="lg-abnormal"><div class='lg-row'>間氣山增秀青林日鎖煙只茲一片綠端可補蒼天</div>
</p></div>
<div class='div-other'><a id='mulu1386' />
<p class='h3'>認性流<span class='note-inline'>(發源高岩引注廚下)</span></p><p style="text-indent:0em" class="lg-abnormal"><div class='lg-row'>性本無形段汝們若何認入流自忘所乃悟一切性</div>
</p></div>
<div class='div-other'><a id='mulu1387' />
<p class='h3'>長舌谿<span class='note-inline'>(遠出碧瀾下達庭池)</span></p><p style="text-indent:0em" class="lg-abnormal"><div class='lg-row'>瀾翻八萬偈經年詠不休西來一句子未審若何酬</div>
</p></div>
<div class='div-other'><a id='mulu1388' />
<p class='h3'>蔭涼樹<span class='note-inline'>(合抱優盍垂蔭後昆)</span></p><p style="text-indent:0em" class="lg-abnormal"><div class='lg-row'>濟北蔭涼樹何時移到此無為小棟梁留夜撐寰宇</div>
</p></div>
<div class='div-other'><a id='mulu1389' />
<p class='h3'>消災池<span class='note-inline'>(訥祖執焚因以命名)</span></p><p style="text-indent:0em" class="lg-abnormal"><div class='lg-row'>清涼施一句無明熾自識因得弭災名此池終不竭</div>
</p></div>
<div class='div-other'><a id='mulu1390' />
<p class='h3'>青嬴峰<span class='note-inline'>(鬱壘池上形似取名)</span></p><p style="text-indent:0em" class="lg-abnormal"><div class='lg-row'>嬴者善閉塞綿密不通風欲宣第一義獨露碧池中</div>
</p></div>
<div class='div-other'><a id='mulu1391' />
<p class='h3'>逢源池<span class='note-inline'>(重門兩沼可盤肺肝)</span></p><p style="text-indent:0em" class="lg-abnormal"><div class='lg-row'>直教窮到底左右自逢源更不隨流轉許伊齊入門</div>
</p></div>
<div class='div-other'><a id='mulu1392' />
<p class='h3'>淨玻黎<span class='note-inline'>(寒光徹底在判祠下)</span></p><p style="text-indent:0em" class="lg-abnormal"><div class='lg-row'>一而玻璃鏡光明沒點埃要觀真面目急自轉身來</div>
</p></div>
<div class='div-other'><a id='mulu1393' />
<p class='h3'>邀月樓<span class='note-inline'>(樓先得月話賞標名)</span></p><p style="text-indent:0em" class="lg-abnormal"><div class='lg-row'>樓迥月先登還期邀老僧有時憐月晦永夜續傳燈</div>
</p></div>
<div class='div-other'><a id='mulu1394' />
<p class='h3'>老僧梅<span class='note-inline'>(老僧手植在方丈前)</span></p><p style="text-indent:0em" class="lg-abnormal"><div class='lg-row'>骨瘦久凌霜花分戒定香愛君高德臘日侍法中王</div>
</p></div></div>
<div class='div-other'><a id='mulu1395' />
<p class='h2'>慈岳禪姪呈偈次韻以示</p><p style="text-indent:0em" class="lg-abnormal"><div class='lg-row'>拈來無不是放下莫思惟只此詩中眼全成賈老脾才高先用拙理造不求奇慚愧風顛子難為一字師</div>
</p></div>
<div class='div-other'><a id='mulu1396' />
<p class='h2'>贈天閒禪德</p><p style="text-indent:0em" class="lg-abnormal"><div class='lg-row'>道在忘寬狹身安泯燠涼若非真銕漢爭得煉金剛目富江山麗牙粘雪檗香年垂七十五浩氣塞洪荒</div>
</p></div>
<div class='div-other'><a id='mulu1397' />
<p class='h2'>贈法眷瑞跡達長老八十</p><p style="text-indent:0em" class="lg-abnormal"><div class='lg-row'>人生耄耋古稀奇德臘俱高慶亦宜若使遵齡同齋掌于今正是小沙彌</div>
</p></div>
<div class='div-other'><a id='mulu1398' />
<p class='h2'>簡夏志翰陳聿輝二進士</p><p style="text-indent:0em" class="lg-abnormal"><div class='lg-row'>舊年騎馬去今歲跨龍回雙折蟾宮桂平分雪嶺梅大方傳盛德千里望提孩異日登黃閣為霖遍九垓</div>
</p></div>
<div class='div-other'><a id='mulu1399' />
<p class='h2'>示翠峰上座住菴</p><p style="text-indent:0em" class="lg-abnormal"><div class='lg-row'>積雪連翠微山川生光輝頂門開隻眼大千獨步歸</div>
</p></div>
<div class='div-other'><a id='mulu1400' />
<p class='h2'>題血書五大部經<span class='note-inline'>(有引)</span></p><p style="margin-left:1em">遍吉大士為大法故不惜身命剝皮為紙刺血為墨析骨為筆書寫大乘經典舉滴血與法海同盈視點畫與法界同量如是功德豈可得而思議耶黃檗惟一禪姪閱如是經纂如是行于辛丑春瀝指血手書華嚴八十一卷其中三十九品之次第五周四果之行布四十二位之森嚴燦然全彰計五十九萬七千三百十七字晝書夜拜方三載而告成可謂善作佛事矣繼而書法華報恩金光明涅槃共五大部至丁未冬乃得圓滿遂捐衣缽資齋僧回向用資恩有予嘉其願行說偈為證倘因經以明宗真是報恩者更有佛祖說不到末後一句快下一筆。</p>
<p style="text-indent:0em" class="lg-abnormal"><div class='lg-row'>三山惟一公世襲為參戎猛性羈不得割愛學大雄天生銕漢子剖指露丹衷血書五大部溼透梵天紅佛種從緣起法不離<span class='corr'>己</span>躬華藏涅槃海收歸一滴中摩尼映五色色相有異同光影互相入差別自圓融此經亦如是子不宰其功覷破紅白外真實義自豐實義不可見見性等虛空了無能所見是名真流通恩有俱<span class='corr'>已</span>答聞見超樊籠劫石可消殞行願無始終佛祖說不到只在百花叢子能書得出千聖列下風</div>
</p></div>
<div class='div-other'><a id='mulu1401' />
<p class='h2'>輓法弟龍谿禪師</p><p style="text-indent:0em" class="lg-abnormal"><div class='lg-row'>欲枯苦海吸秋波撲散漚花一剎那法愛王臣心戚戚狂顛寒拾笑呵呵夙生定業乘時畢一點靈光不可磨莫戀水晶宮殿好故衣留待檗山阿</div>
</p></div>
<div class='div-other'><a id='mulu1402' />
<p class='h2'>輓拙道上座</p><p style="text-indent:0em" class="lg-abnormal"><div class='lg-row'>誼執巾瓶久益親為徒不讓古之人龍宮說法扶師入果位期登急轉身</div>
</p></div>
<div class='div-other'><a id='mulu1403' />
<p class='h2'>次韻天柱峰</p><p style="text-indent:0em" class="lg-abnormal"><div class='lg-row'>群峰獨讓出頭先力荷乾坤總泰然變理陰陽資聖化雷轟掌上喜開天</div>
</p></div>
<div class='div-other'><a id='mulu1404' />
<p class='h2'>贈獨振新比丘</p><p style="text-indent:0em" class="lg-abnormal"><div class='lg-row'>竿頭進步易中難恰似撐舟上急灘勇猛直前無退轉許君坐斷潑天瀾</div>
</p></div>
<div class='div-other'><a id='mulu1405' />
<p class='h2'>贈靈叟禪德</p><p style="text-indent:0em" class="lg-abnormal"><div class='lg-row'>南禪叟大德龍象中英靈山祿從天授道心合杳冥</div>
</p></div>
<div class='div-other'><a id='mulu1406' />
<p class='h2'>示石點禪者血書金剛經報親</p><p style="text-indent:0em" class="lg-abnormal"><div class='lg-row'>刺血寫經又寫佛多生父母坐蓮花一毫頭上空諸相是則名為真出家</div>
</p></div>
<div class='div-other'><a id='mulu1407' />
<p class='h2'>次答高岡忠居士</p><p style="text-indent:0em" class="lg-abnormal"><div class='lg-row'>高岡忠信士行逕皎於霜德盛三冬暖言非幾樹香人遐居不遠道契意偏長分取玄沙紙聊書答大方</div>
</p></div>
<div class='div-other'><a id='mulu1408' />
<p class='h2'>贈褎翁和尚</p><p style="text-indent:0em" class="lg-abnormal"><div class='lg-row'>破砂盆貯南湖月揚輝豈止照閩越大地眾生觸其光一時頓證大禪佛婆心如沸面如銕七十餘齡尚饒舌假使世間無知音滿口冰霜成噴血</div>
</p></div>
<div class='div-other'><a id='mulu1409' />
<p class='h2'>輓范石甫</p><p style="text-indent:0em" class="lg-abnormal"><div class='lg-row'>暮雪冷新香堪悲客路長大千皆逆旅何處是家鄉夢斷華胥國猿啼午夜霜電光留不住佛日照西方</div>
</p></div>
<div class='div-other'><a id='mulu1410' />
<p class='h2'>示公琰居士持咒圓滿</p><p style="text-indent:0em" class="lg-abnormal"><div class='lg-row'>通身是祕密動定顯全機感應道交日圓蟾映碧谿符忻孫子畫偈愛野禪題海闊江天迴年尊德與齊</div>
</p></div>
<div class='div-other'><a id='mulu1411' />
<p class='h2'>贈南源弟四十</p><p style="text-indent:0em" class="lg-abnormal"><div class='lg-row'>流年逢不惑此日值懸弧撲落月中桂羲昇日裏烏輝煌昭大野璀璨馥東都一段香光美全彰不老圍</div>
</p></div>
<div class='div-other'><a id='mulu1412' />
<p class='h2'>題鳳凰山七松寄陳郭林諸居士</p><p style="text-indent:0em" class="lg-abnormal"><div class='lg-row'>煙雲不識眼前事木石那知身後名天惜漢冠無著處山中留取七松榮</div>
</p></div>
<div class='div-other'><a id='mulu1413' />
<p class='h2'>贈醫生</p><p style="text-indent:0em" class="lg-abnormal"><div class='lg-row'>知君作用自超倫況復時逢德化淳國脈調和活手眼杏林花發董園春</div>
</p><p style="text-indent:0em" class="lg-abnormal"><div class='lg-row'>一言能愈維摩詰便是文殊不老丹教外別傳正脈印當陽拋出與君看</div>
</p></div>
<div class='div-other'><a id='mulu1414' />
<p class='h2'>贈神童</p><p style="text-indent:0em" class="lg-abnormal"><div class='lg-row'>五齡能記萬言書德備功成名與俱滿紙縱橫無影跡細看字字戲龍珠</div>
</p></div>
<div class='div-other'><a id='mulu1415' />
<p class='h2'>贈別吟</p><p style="text-indent:0em" class="lg-abnormal"><div class='lg-row'>鄉友松仙子追隨及數年頻參誰念佛忘卻樂如仙學究還丹旨囊餘賣卜錢無心歸小隱有志赴招賢夜聽御摟鼓朝看相府蓮士因清益貴產以福為田幾句口頭語無非直指禪山林物色久待進莫稽延</div>
</p></div>
<div class='div-other'><a id='mulu1416' />
<p class='h2'>示自靜禪人</p><p style="text-indent:0em" class="lg-abnormal"><div class='lg-row'>汝師面目明如鏡頂眼未開隔萬山信腳踏翻無寸土四恩總報剎那間</div>
</p></div>
<div class='div-other'><a id='mulu1417' />
<p class='h2'>示梅峰禪人</p><p style="text-indent:0em" class="lg-abnormal"><div class='lg-row'>黃梅結子綠荷新正是那吒現本身彼此丈夫胡不爾急須覷透本元辰</div>
</p></div>
<div class='div-other'><a id='mulu1418' />
<p class='h2'>示禪燈禪人省親二首</p><p style="text-indent:0em" class="lg-abnormal"><div class='lg-row'>燈孫回薩摩為禮活彌陀彼岸須同到慎無阻愛河</div>
</p><p style="text-indent:0em" class="lg-abnormal"><div class='lg-row'>聞彼有金鼇年深解化魔中途如遇著捉返與頭陀</div>
</p></div>
<div class='div-other'><a id='mulu1419' />
<p class='h2'>瀟湘八景</p>
<div class='div-other'><a id='mulu1420' />
<p class='h3'>洞庭秋月</p><p style="text-indent:0em" class="lg-abnormal"><div class='lg-row'>萬頃澂湖僧眼碧秋蟾獨露眼中睛岸頭邊事都看破吟不就兮畫不成</div>
</p></div>
<div class='div-other'><a id='mulu1421' />
<p class='h3'>山市晴嵐</p><p style="text-indent:0em" class="lg-abnormal"><div class='lg-row'>餘嵐一抹橫山根聚落迂墟接遠村樹密風遮人語響翠微缺處露朝暾</div>
</p></div>
<div class='div-other'><a id='mulu1422' />
<p class='h3'>江天暮雪</p><p style="text-indent:0em" class="lg-abnormal"><div class='lg-row'>煙鎖寒江凍不流微茫影裏泊孤舟瓊樓人慶豐年瑞銀海三千一目收</div>
</p></div>
<div class='div-other'><a id='mulu1423' />
<p class='h3'>瀟湘夜雨</p><p style="text-indent:0em" class="lg-abnormal"><div class='lg-row'>通宵雨響雜琅玕疑是谿聲散遠灘破溼湘雲愁客夢沙田木滿萬家歡</div>
</p></div>
<div class='div-other'><a id='mulu1424' />
<p class='h3'>漁村夕照</p><p style="text-indent:0em" class="lg-abnormal"><div class='lg-row'>業網收歸古岸頭稀林猶見數鴉投斜陽掩映酡顏赤一刻閒消萬劫愁</div>
</p></div>
<div class='div-other'><a id='mulu1425' />
<p class='h3'>遠浦歸帆</p><p style="text-indent:0em" class="lg-abnormal"><div class='lg-row'>照世明珠覓得無雲帆幾片類鷗鳧春風飽載歸來晚令我長懷五葉蘆</div>
</p></div>
<div class='div-other'><a id='mulu1426' />
<p class='h3'>煙寺晚鐘</p><p style="text-indent:0em" class="lg-abnormal"><div class='lg-row'>百八圓音斷續聞遙知有寺在江濆高禪為警迷津黑敲出君山月一輪</div>
</p></div>
<div class='div-other'><a id='mulu1427' />
<p class='h3'>平沙落雁</p><p style="text-indent:0em" class="lg-abnormal"><div class='lg-row'>序浴銀沙出葦蘆群披秋色越平湖天開一幅真文字篆寫瀟湘八景圖</div>
</p></div></div>
<div class='div-other'><a id='mulu1428' />
<p class='h2'>筆</p><p style="text-indent:0em" class="lg-abnormal"><div class='lg-row'>毛頭吞巨海逸氣凌雲煙點開萬象眼覷破未畫先</div>
</p></div>
<div class='div-other'><a id='mulu1429' />
<p class='h2'>墨</p><p style="text-indent:0em" class="lg-abnormal"><div class='lg-row'>翻身寶焰裏磨煉愈馨香出入混沌竅滿口嚼玄霜</div>
</p></div>
<div class='div-other'><a id='mulu1430' />
<p class='h2'>紙</p><p style="text-indent:0em" class="lg-abnormal"><div class='lg-row'>文彩通身露片心潔似霜非惟模聖訓端可續聯芳</div>
</p></div>
<div class='div-other'><a id='mulu1431' />
<p class='h2'>硯</p><p style="text-indent:0em" class="lg-abnormal"><div class='lg-row'>體如山不動應用功無邊喻義同金石論心到聖賢</div>
</p></div>
<div class='div-other'><a id='mulu1432' />
<p class='h2'>橋</p><p style="text-indent:0em" class="lg-abnormal"><div class='lg-row'>截流須到底挺特駕津梁獨步雲霄外遙看龍起驤</div>
</p></div>
<div class='div-other'><a id='mulu1433' />
<p class='h2'>池</p><p style="text-indent:0em" class="lg-abnormal"><div class='lg-row'>經年資灌溉兼復養魚龍雖云一勺水派接五湖宗</div>
</p></div>
<div class='div-other'><a id='mulu1434' />
<p class='h2'>菜</p><p style="text-indent:0em" class="lg-abnormal"><div class='lg-row'>移來春不老山家祿自饒金剛好種子隨處長靈苗</div>
</p></div>
<div class='div-other'><a id='mulu1435' />
<p class='h2'>示緇素<span class='note-inline'>(四言四句共一百三十七首)</span></p><p style="text-indent:0em" class="lg-abnormal"><div class='lg-row'>話頭如劍截斷千差千差一致劍化蓮花</div>
</p><p style="text-indent:0em" class="lg-abnormal"><div class='lg-row'>一為萬宗萬惟一通一若不立萬亦奚從</div>
</p><p style="text-indent:0em" class="lg-abnormal"><div class='lg-row'>珠沈濁水蓮出污泥迷為煩惱悟即菩提</div>
</p><p style="text-indent:0em" class="lg-abnormal"><div class='lg-row'>明鏡無心萬象不斷色即是空真不離幻</div>
</p><p style="text-indent:0em" class="lg-abnormal"><div class='lg-row'>性命在身如月在壺脫體似有究竟實無</div>
</p><p style="text-indent:0em" class="lg-abnormal"><div class='lg-row'>空色兩亡未亡識性不盡空理未為究竟</div>
</p><p style="text-indent:0em" class="lg-abnormal"><div class='lg-row'>狂慧多言癡禪守默離此二途還我極則</div>
</p><p style="text-indent:0em" class="lg-abnormal"><div class='lg-row'>易了凡心難明差別毋住小悟當期大徹</div>
</p><p style="text-indent:0em" class="lg-abnormal"><div class='lg-row'>心既強名身亦是假證無所得解亦都捨</div>
</p><p style="text-indent:0em" class="lg-abnormal"><div class='lg-row'>捨無所捨覺空空也是故眾生實無度者</div>
</p><p style="text-indent:0em" class="lg-abnormal"><div class='lg-row'>法離文字方便開示百艸頭邊西來祖意</div>
</p><p style="text-indent:0em" class="lg-abnormal"><div class='lg-row'>本性全真即成智用所處常如諸法不共</div>
</p><p style="text-indent:0em" class="lg-abnormal"><div class='lg-row'>性海吾鄉法界吾宇凡聖同居渾忘彼此</div>
</p><p style="text-indent:0em" class="lg-abnormal"><div class='lg-row'>無相觀身如幻涉世此土他方無往不利</div>
</p><p style="text-indent:0em" class="lg-abnormal"><div class='lg-row'>法與非法悉自無性無性之性性自平等</div>
</p><p style="text-indent:0em" class="lg-abnormal"><div class='lg-row'>至理忘言至言無說無說無言虛空釘橛</div>
</p><p style="text-indent:0em" class="lg-abnormal"><div class='lg-row'>道本無形亦自無了未聞其壞安有其成</div>
</p><p style="text-indent:0em" class="lg-abnormal"><div class='lg-row'>不留而照不待而鳴寒潭月影靜夜鐘聲</div>
</p><p style="text-indent:0em" class="lg-abnormal"><div class='lg-row'>法逐心生心隨法變心法俱空獨超見見</div>
</p><p style="text-indent:0em" class="lg-abnormal"><div class='lg-row'>要明生死勿滯言語以解當悟未敢相許</div>
</p><p style="text-indent:0em" class="lg-abnormal"><div class='lg-row'>真空不空萬變靡礙偏計色空小乘見解</div>
</p><p style="text-indent:0em" class="lg-abnormal"><div class='lg-row'>一真法界妄之所成心空法空諸妄皆真</div>
</p><p style="text-indent:0em" class="lg-abnormal"><div class='lg-row'>內心既空外緣亦寂千變萬化不費毫力</div>
</p><p style="text-indent:0em" class="lg-abnormal"><div class='lg-row'>腳下一著明如杲日十有五雙自信不及</div>
</p><p style="text-indent:0em" class="lg-abnormal"><div class='lg-row'>西天梵語此上華言不消一捏左右逢源</div>
</p><p style="text-indent:0em" class="lg-abnormal"><div class='lg-row'>舉措施為全承渠力知恩報恩受用無極</div>
</p><p style="text-indent:0em" class="lg-abnormal"><div class='lg-row'>攻苦食淡廢寢忘餐欲證無得先斷有貪</div>
</p><p style="text-indent:0em" class="lg-abnormal"><div class='lg-row'>緇林赤幟禪苑白眉打翻筋斗大法可期</div>
</p><p style="text-indent:0em" class="lg-abnormal"><div class='lg-row'>傳不以言而以心受百千三昧一時成就</div>
</p><p style="text-indent:0em" class="lg-abnormal"><div class='lg-row'>法無內外無求為最求而得之已落解會</div>
</p><p style="text-indent:0em" class="lg-abnormal"><div class='lg-row'>道本忘形遇緣即現聲色堆頭識取佛面</div>
</p><p style="text-indent:0em" class="lg-abnormal"><div class='lg-row'>歷劫生死盡力發揮纖毫不盡便是銕圍</div>
</p><p style="text-indent:0em" class="lg-abnormal"><div class='lg-row'>離意識參絕功勳會萬法縱橫初無向背</div>
</p><p style="text-indent:0em" class="lg-abnormal"><div class='lg-row'>青山自在白雲卷舒塵塵既爾法法皆如</div>
</p><p style="text-indent:0em" class="lg-abnormal"><div class='lg-row'>法與理冥心與道合萬事隨緣是安樂法</div>
</p><p style="text-indent:0em" class="lg-abnormal"><div class='lg-row'>雪庭未曉月暗林寒頓明真性花開滿欄</div>
</p><p style="text-indent:0em" class="lg-abnormal"><div class='lg-row'>佛救產難未曾殺生日上月下海晏河清</div>
</p><p style="text-indent:0em" class="lg-abnormal"><div class='lg-row'>楊公再世道行無虧轉化未悟同入無為</div>
</p><p style="text-indent:0em" class="lg-abnormal"><div class='lg-row'>二由一有一亦莫守驀直是繩外曲非肘</div>
</p><p style="text-indent:0em" class="lg-abnormal"><div class='lg-row'>當頭一棒如日光明情雲識霧當下廓清</div>
</p><p style="text-indent:0em" class="lg-abnormal"><div class='lg-row'>識得自<span class='corr'>己</span>辨得他人纖毫不立手眼通身</div>
</p><p style="text-indent:0em" class="lg-abnormal"><div class='lg-row'>清淨寶月圓滿無缺光境未忘模索不著</div>
</p><p style="text-indent:0em" class="lg-abnormal"><div class='lg-row'>求之於人不若求己別無奇特放下便是</div>
</p><p style="text-indent:0em" class="lg-abnormal"><div class='lg-row'>人我業識生死根本有志丈夫一時翻轉</div>
</p><p style="text-indent:0em" class="lg-abnormal"><div class='lg-row'>色非青黃聲無生滅於汝眼耳有甚交涉</div>
</p><p style="text-indent:0em" class="lg-abnormal"><div class='lg-row'>離師學業切勿敢憚學廣德成如月破暗</div>
</p><p style="text-indent:0em" class="lg-abnormal"><div class='lg-row'>求師受業琢玉相似不經匠手不成寶器</div>
</p><p style="text-indent:0em" class="lg-abnormal"><div class='lg-row'>明鏡離垢湛水無波東平一棒打破淆訛</div>
</p><p style="text-indent:0em" class="lg-abnormal"><div class='lg-row'>在聖不增在凡不減不減不增證無等等</div>
</p><p style="text-indent:0em" class="lg-abnormal"><div class='lg-row'>身心寂靜三昧現前若要成佛更待驢年</div>
</p><p style="text-indent:0em" class="lg-abnormal"><div class='lg-row'>種種神通變化自在如鳥翔空了無挂礙</div>
</p><p style="text-indent:0em" class="lg-abnormal"><div class='lg-row'>一塵纔起大地全收雲門拄杖轉見風流</div>
</p><p style="text-indent:0em" class="lg-abnormal"><div class='lg-row'>巡官掌上推定不差算不到處銕樹開花</div>
</p><p style="text-indent:0em" class="lg-abnormal"><div class='lg-row'>虛空一呼萬象應諾艸木昆蟲俱證圓覺</div>
</p><p style="text-indent:0em" class="lg-abnormal"><div class='lg-row'>白日雷轟虛空噴嚏百怪千妖一齊什地</div>
</p><p style="text-indent:0em" class="lg-abnormal"><div class='lg-row'>即色明心附物顯理若遇衲僧打落汝齒</div>
</p><p style="text-indent:0em" class="lg-abnormal"><div class='lg-row'>漏洩混沌出入造化衲僧門下勘過了打</div>
</p><p style="text-indent:0em" class="lg-abnormal"><div class='lg-row'>踏破艸鞋坐消白日一動一靜各得一橛</div>
</p><p style="text-indent:0em" class="lg-abnormal"><div class='lg-row'>心無形相那有古今默然作禮山高水深</div>
</p><p style="text-indent:0em" class="lg-abnormal"><div class='lg-row'>若論此事日用無別一念相應直超幾劫</div>
</p><p style="text-indent:0em" class="lg-abnormal"><div class='lg-row'>萬物無常惟福可恃福為道基渠成川至</div>
</p><p style="text-indent:0em" class="lg-abnormal"><div class='lg-row'>一聞舉揚即起深信吾知此人古佛所印</div>
</p><p style="text-indent:0em" class="lg-abnormal"><div class='lg-row'>七佛行道六門放光舉足下足無非道場</div>
</p><p style="text-indent:0em" class="lg-abnormal"><div class='lg-row'>呼喚不回籠罩不住爭知古佛早已過去</div>
</p><p style="text-indent:0em" class="lg-abnormal"><div class='lg-row'>萬法歸一銀山銕壁一腳踏翻大事了畢</div>
</p><p style="text-indent:0em" class="lg-abnormal"><div class='lg-row'>汝能入佛不能入魔魔若來時汝將奈何</div>
</p><p style="text-indent:0em" class="lg-abnormal"><div class='lg-row'>入得魔時勿順汝意若順汝意禍事禍事</div>
</p><p style="text-indent:0em" class="lg-abnormal"><div class='lg-row'>心非道外行在言前若是龍驥不窺影鞭</div>
</p><p style="text-indent:0em" class="lg-abnormal"><div class='lg-row'>不被法縛不求法脫了事衲僧更須一拶</div>
</p><p style="text-indent:0em" class="lg-abnormal"><div class='lg-row'>文殊饒舌維摩默然門通不二猶隔三千</div>
</p><p style="text-indent:0em" class="lg-abnormal"><div class='lg-row'>金軀無垢何用戽斗一齊打翻山河倒走</div>
</p><p style="text-indent:0em" class="lg-abnormal"><div class='lg-row'>人人本有個個不無當下覷破了事凡夫</div>
</p><p style="text-indent:0em" class="lg-abnormal"><div class='lg-row'>句要分明意須不錯格外明宗機先湊泊</div>
</p><p style="text-indent:0em" class="lg-abnormal"><div class='lg-row'>佛之一字吾不喜聞凡聖一口氣宇絕倫</div>
</p><p style="text-indent:0em" class="lg-abnormal"><div class='lg-row'>念佛一聲罪消永劫如日破昏如湯沃雪</div>
</p><p style="text-indent:0em" class="lg-abnormal"><div class='lg-row'>識得[○@、]字做得座主五千餘卷皆為剩語</div>
</p><p style="text-indent:0em" class="lg-abnormal"><div class='lg-row'>夜半正明天曉不露形諸文彩即成染污</div>
</p><p style="text-indent:0em" class="lg-abnormal"><div class='lg-row'>直截開示了無剩語木樨花香無隱乎爾</div>
</p><p style="text-indent:0em" class="lg-abnormal"><div class='lg-row'>聞所聞盡覺所覺空聲香觸法俱證圓通</div>
</p><p style="text-indent:0em" class="lg-abnormal"><div class='lg-row'>如實而說如說而行向上一著不涉途程</div>
</p><p style="text-indent:0em" class="lg-abnormal"><div class='lg-row'>銕印無文印空成跡覿面全提千眼不識</div>
</p><p style="text-indent:0em" class="lg-abnormal"><div class='lg-row'>佛是假名法離文字汝口若開虛空墮地</div>
</p><p style="text-indent:0em" class="lg-abnormal"><div class='lg-row'>生死無窮百年頃刻莫待頭黃一無所得</div>
</p><p style="text-indent:0em" class="lg-abnormal"><div class='lg-row'>一代時教如標月指了知所標皆成故紙</div>
</p><p style="text-indent:0em" class="lg-abnormal"><div class='lg-row'>誼重金蘭言投藥石末世之中百不得一</div>
</p><p style="text-indent:0em" class="lg-abnormal"><div class='lg-row'>青山作主明月來賓遇緣則應了無疏親</div>
</p><p style="text-indent:0em" class="lg-abnormal"><div class='lg-row'>內外無礙動靜皆空敢保此人疾證圓通</div>
</p><p style="text-indent:0em" class="lg-abnormal"><div class='lg-row'>百丈懸崖獨冠群峰惟攃手者能住其中</div>
</p><p style="text-indent:0em" class="lg-abnormal"><div class='lg-row'>攝心無涯定力無差轉身一著須見作家</div>
</p><p style="text-indent:0em" class="lg-abnormal"><div class='lg-row'>名不常居功難與畢世有智人一鉤七筆</div>
</p><p style="text-indent:0em" class="lg-abnormal"><div class='lg-row'>寒不加絮暑不追涼敢保此人可入仙鄉</div>
</p><p style="text-indent:0em" class="lg-abnormal"><div class='lg-row'>只知作福不求向上肉有千觔智無半兩</div>
</p><p style="text-indent:0em" class="lg-abnormal"><div class='lg-row'>趙州布衫拖泥帶水若見山僧拳喝爾嘴</div>
</p><p style="text-indent:0em" class="lg-abnormal"><div class='lg-row'>坐斷兩頭退身三步猛虎來也急尋出路</div>
</p><p style="text-indent:0em" class="lg-abnormal"><div class='lg-row'>舌頭捲海足下生雲六十大棒賞汝功勳</div>
</p><p style="text-indent:0em" class="lg-abnormal"><div class='lg-row'>全體出現要見便見轉腦回睛太虛閃電</div>
</p><p style="text-indent:0em" class="lg-abnormal"><div class='lg-row'>推倒雪峰扶起黃檗直苦至今追悔不及</div>
</p><p style="text-indent:0em" class="lg-abnormal"><div class='lg-row'>一片頑銅磨成古鏡為甚學人不見本性</div>
</p><p style="text-indent:0em" class="lg-abnormal"><div class='lg-row'>剖出微塵<span class='corr'>迥</span>超教外別傳一句作麼生會</div>
</p><p style="text-indent:0em" class="lg-abnormal"><div class='lg-row'>一定之論非達其理物有不齊道無終始</div>
</p><p style="text-indent:0em" class="lg-abnormal"><div class='lg-row'>隨情逐物變化不已三變凡鳥鳳凰是矣</div>
</p><p style="text-indent:0em" class="lg-abnormal"><div class='lg-row'>千將之劍只是銕片遇火則鎔奚足欣羨</div>
</p><p style="text-indent:0em" class="lg-abnormal"><div class='lg-row'>金剛智劍無壞無成不威自伏坐享太平</div>
</p><p style="text-indent:0em" class="lg-abnormal"><div class='lg-row'>佛日長明春壺不老拽不肯入不知其可</div>
</p><p style="text-indent:0em" class="lg-abnormal"><div class='lg-row'>口縫未開禪床震動湊泊不來且莫說夢</div>
</p><p style="text-indent:0em" class="lg-abnormal"><div class='lg-row'>磨推西北碓搗東南分明開示疑則別參</div>
</p><p style="text-indent:0em" class="lg-abnormal"><div class='lg-row'>宿植德本於法有緣花開佛國果熟人天</div>
</p><p style="text-indent:0em" class="lg-abnormal"><div class='lg-row'>情生智隔形變體殊本來佛性圓同太虛</div>
</p><p style="text-indent:0em" class="lg-abnormal"><div class='lg-row'>回首塵勞曲開方便隨機赴感池清月現</div>
</p><p style="text-indent:0em" class="lg-abnormal"><div class='lg-row'>佛不遠人即心而證但空其心何患不聖</div>
</p><p style="text-indent:0em" class="lg-abnormal"><div class='lg-row'>大辯若訥大智如愚入得世間出世有餘</div>
</p><p style="text-indent:0em" class="lg-abnormal"><div class='lg-row'>我為法王於法自在出世入世了無掛礙</div>
</p><p style="text-indent:0em" class="lg-abnormal"><div class='lg-row'>同器而食飯色有異是何因緣福業自致</div>
</p><p style="text-indent:0em" class="lg-abnormal"><div class='lg-row'>眾生界中植佛種子汝即諸佛即佛即汝</div>
</p><p style="text-indent:0em" class="lg-abnormal"><div class='lg-row'>了無依倚能容萬物吾心常分非假他術</div>
</p><p style="text-indent:0em" class="lg-abnormal"><div class='lg-row'>為官廿年始終一節心熱若湯面冷如銕</div>
</p><p style="text-indent:0em" class="lg-abnormal"><div class='lg-row'>轉業為福解冤作親有此德量是名智人</div>
</p><p style="text-indent:0em" class="lg-abnormal"><div class='lg-row'>心若通徹其理自明如鏡現像隱顯忘情</div>
</p><p style="text-indent:0em" class="lg-abnormal"><div class='lg-row'>掃<span class='corr'>卻</span>迷雲惜取光陰剋期取證撮土成金</div>
</p><p style="text-indent:0em" class="lg-abnormal"><div class='lg-row'>以心為宗修道為本源頭既長支流必遠</div>
</p><p style="text-indent:0em" class="lg-abnormal"><div class='lg-row'>要識主翁莫錯用功拶開夢眼海日東紅</div>
</p><p style="text-indent:0em" class="lg-abnormal"><div class='lg-row'>法無二相道合同途吾不汝負汝豈負吾</div>
</p><p style="text-indent:0em" class="lg-abnormal"><div class='lg-row'>事勿厭繁理當自簡理事圓融不失隻眼</div>
</p><p style="text-indent:0em" class="lg-abnormal"><div class='lg-row'>東方<span class='corr'>已</span>白汝猶未醒開眼寐語牆壁解聽</div>
</p><p style="text-indent:0em" class="lg-abnormal"><div class='lg-row'>古篆無文作麼生識面門一掌始知端的</div>
</p><p style="text-indent:0em" class="lg-abnormal"><div class='lg-row'>父母師長如敬佛想孝為道先惟瞻惟仰</div>
</p><p style="text-indent:0em" class="lg-abnormal"><div class='lg-row'>聞聲悟道見色明心汝若不薦問取觀音</div>
</p><p style="text-indent:0em" class="lg-abnormal"><div class='lg-row'>勿求陽報且行陰功一德既立百善自從</div>
</p><p style="text-indent:0em" class="lg-abnormal"><div class='lg-row'>大隱城市深居薜蘿調無生曲唱太平歌</div>
</p><p style="text-indent:0em" class="lg-abnormal"><div class='lg-row'>開解脫門示正法眼臨濟白拈睦州擔版</div>
</p><p style="text-indent:0em" class="lg-abnormal"><div class='lg-row'>浮雲富貴艸芬功名千載林下今遇一人</div>
</p><p style="text-indent:0em" class="lg-abnormal"><div class='lg-row'>誠感人天信貫金石百千人中汝居第一</div>
</p><p style="text-indent:0em" class="lg-abnormal"><div class='lg-row'>道光莫掩簡在宸衷且問是誰松隱老翁</div>
</p><p style="text-indent:0em" class="lg-abnormal"><div class='lg-row'>獨處幽居養高泉石處世遺世人所不及</div>
</p><p style="text-indent:0em" class="lg-abnormal"><div class='lg-row'>光被八表影落百川跡自不染體亦常圓</div>
</p><p style="text-indent:0em" class="lg-abnormal"><div class='lg-row'>收視自明返聽自聰一念不起萬化俱空</div>
</p><p style="text-indent:0em" class="lg-abnormal"><div class='lg-row'>心如大海一切容受有此汪量法法成就</div>
</p></div>
<div class='div-other'><a id='mulu1436' />
<p class='h2'>五言四句<span class='note-inline'>(七十二首)</span></p><p style="text-indent:0em" class="lg-abnormal"><div class='lg-row'>千聖頂[寧*頁]尖有個通天路口吞三世佛方許伊獨步</div>
</p><p style="text-indent:0em" class="lg-abnormal"><div class='lg-row'>立地超果海彈指證無生倒騎生銕馬虛空背上行</div>
</p><p style="text-indent:0em" class="lg-abnormal"><div class='lg-row'>諸法本無滅是故無所生會得無生滅日午打三更</div>
</p><p style="text-indent:0em" class="lg-abnormal"><div class='lg-row'>心淨土皆淨心開花亦開彌陀不東往初祖自西來</div>
</p><p style="text-indent:0em" class="lg-abnormal"><div class='lg-row'>念佛須心念念念佛不忘念頭都打斷何處不西方</div>
</p><p style="text-indent:0em" class="lg-abnormal"><div class='lg-row'>法性等虛空於空無不攝猶如雲布雨點滴無差別</div>
</p><p style="text-indent:0em" class="lg-abnormal"><div class='lg-row'>其性本空寂內外俱解脫見性解空人見得差別法</div>
</p><p style="text-indent:0em" class="lg-abnormal"><div class='lg-row'>聖賢如電拂剎海一浮漚可笑瞿曇老無端強出頭</div>
</p><p style="text-indent:0em" class="lg-abnormal"><div class='lg-row'>一真一切真一了一切了如日處虛空千差都一照</div>
</p><p style="text-indent:0em" class="lg-abnormal"><div class='lg-row'>平地登天易從空放下難轉身須猛省莫作等閒看</div>
</p><p style="text-indent:0em" class="lg-abnormal"><div class='lg-row'>拈來無不是放去莫生疑海澗潮來早山高日出遲</div>
</p><p style="text-indent:0em" class="lg-abnormal"><div class='lg-row'>家山行不盡野寺足堪投笑破秋江夢踏翻舊路頭</div>
</p><p style="text-indent:0em" class="lg-abnormal"><div class='lg-row'>大道無去來幻化有生滅白日暗昏昏夜來光皎潔</div>
</p><p style="text-indent:0em" class="lg-abnormal"><div class='lg-row'>虛空有限量大道無減增期作將來眼長為照世燈</div>
</p><p style="text-indent:0em" class="lg-abnormal"><div class='lg-row'>本來真面目不用更疑猜昨夜雪消去春雲補斷崖</div>
</p><p style="text-indent:0em" class="lg-abnormal"><div class='lg-row'>塵勞雖暫息定力未能深必使心路絕西來意自明</div>
</p><p style="text-indent:0em" class="lg-abnormal"><div class='lg-row'>優遊華藏界出入寂滅場栴檀林裏坐時聞解脫香</div>
</p><p style="text-indent:0em" class="lg-abnormal"><div class='lg-row'>山河無隔礙世界掌中觀彌勒千樓閣何須一指彈</div>
</p><p style="text-indent:0em" class="lg-abnormal"><div class='lg-row'>人歸千嶂裏月上曲江頭此景難描畫披襟獨倚樓</div>
</p><p style="text-indent:0em" class="lg-abnormal"><div class='lg-row'>本來無一物赫赫動乾坤無端留破缽千古累兒孫</div>
</p><p style="text-indent:0em" class="lg-abnormal"><div class='lg-row'>入水不動波入山不動塵東西無異土十萬八千程</div>
</p><p style="text-indent:0em" class="lg-abnormal"><div class='lg-row'>一切金剛種收歸無盡藏好囑主人翁及時為收放</div>
</p><p style="text-indent:0em" class="lg-abnormal"><div class='lg-row'>闍黎莫匆匆消息若為通聲前未後句迸出指彈中</div>
</p><p style="text-indent:0em" class="lg-abnormal"><div class='lg-row'>茄樹採冬瓜兔口栽象牙冰河初發焰枯木再生花</div>
</p><p style="text-indent:0em" class="lg-abnormal"><div class='lg-row'>燈籠與露柱相對說無生情與無情等蓮花頂上行</div>
</p><p style="text-indent:0em" class="lg-abnormal"><div class='lg-row'>蒲劍伏獰龍藕絲縛猛虎魍魎與妖邪槌胸齊叫苦</div>
</p><p style="text-indent:0em" class="lg-abnormal"><div class='lg-row'>拾得訪寒山撞著老豐干相呼好歸去忘<span class='corr'>卻</span>路行難</div>
</p><p style="text-indent:0em" class="lg-abnormal"><div class='lg-row'>一領破袈裟舉世提不起多年沒處尋元來在者裏</div>
</p><p style="text-indent:0em" class="lg-abnormal"><div class='lg-row'>參得活句子做得死工夫通身無向背陸地燦芙蕖</div>
</p><p style="text-indent:0em" class="lg-abnormal"><div class='lg-row'>此菴亦非石借石以名菴菴空如法界萬象是同參</div>
</p><p style="text-indent:0em" class="lg-abnormal"><div class='lg-row'>洗蕩入心毒消融刻骨冤冤親平等處做得佛兒孫</div>
</p><p style="text-indent:0em" class="lg-abnormal"><div class='lg-row'>喫了三頓棒推開一字關腰包休放下山外更青山</div>
</p><p style="text-indent:0em" class="lg-abnormal"><div class='lg-row'>半點無明火燒殘功德林剎那不返照萬劫爛身心</div>
</p><p style="text-indent:0em" class="lg-abnormal"><div class='lg-row'>業冤不蠲除因果暸然住數里必逢橋了無迴避處</div>
</p><p style="text-indent:0em" class="lg-abnormal"><div class='lg-row'>道以義相濟交以德相扶見溺而不拯枉作大丈夫</div>
</p><p style="text-indent:0em" class="lg-abnormal"><div class='lg-row'>熟睡饒寱語隔壁有知音眨眼辨言句風吹過別林</div>
</p><p style="text-indent:0em" class="lg-abnormal"><div class='lg-row'>午夜明星現榑桑日正紅瞿曇黃老子耳瞎眼如聾</div>
</p><p style="text-indent:0em" class="lg-abnormal"><div class='lg-row'>開得一隻眼受得半肩衣未展風雷舌先行掣電機</div>
</p><p style="text-indent:0em" class="lg-abnormal"><div class='lg-row'>手執毘盧印直透生死關三更市上過撞倒銕圍山</div>
</p><p style="text-indent:0em" class="lg-abnormal"><div class='lg-row'>獨步空劫前橫身三界外彌勒下生時共入龍華會</div>
</p><p style="text-indent:0em" class="lg-abnormal"><div class='lg-row'>昔日無多子今朝縱目觀泥牛產石虎荊棘化栴檀</div>
</p><p style="text-indent:0em" class="lg-abnormal"><div class='lg-row'>薜蘿無俗客檗樹有聯枝山雲與海月隨時可設施</div>
</p><p style="text-indent:0em" class="lg-abnormal"><div class='lg-row'>蕉蘆質非實鏡月光虛衒般若金剛種拈來顆顆圓</div>
</p><p style="text-indent:0em" class="lg-abnormal"><div class='lg-row'>水鳥念佛名喚醒本來人樂邦看不遠貴在一翻身</div>
</p><p style="text-indent:0em" class="lg-abnormal"><div class='lg-row'>宗眼即教眼祖意同佛意看取一個鼻兩竅齊出氣</div>
</p><p style="text-indent:0em" class="lg-abnormal"><div class='lg-row'>寒潭清徹底分明指示你中有一輪月試為我撈起</div>
</p><p style="text-indent:0em" class="lg-abnormal"><div class='lg-row'>寒時股慄慄熱時汗滴滴寒熱兩忘時<span class='corr'>卻</span>是好消息</div>
</p><p style="text-indent:0em" class="lg-abnormal"><div class='lg-row'>養生原有道身世順無常喚醒閻浮夢頓登大覺場</div>
</p><p style="text-indent:0em" class="lg-abnormal"><div class='lg-row'>佛是心良導僧為世福田檀那來下種好結千生緣</div>
</p><p style="text-indent:0em" class="lg-abnormal"><div class='lg-row'>學道要勇猛如登須彌頂一氣到上頭世界眼中眚</div>
</p><p style="text-indent:0em" class="lg-abnormal"><div class='lg-row'>源出崑崙北派分滄海東若逢龐老漢一口吸教空</div>
</p><p style="text-indent:0em" class="lg-abnormal"><div class='lg-row'>毫頭半點墨吞吐萬江山曠劫本來面試為露一斑</div>
</p><p style="text-indent:0em" class="lg-abnormal"><div class='lg-row'>掣電光不留劃水性隨合身世順無常髑髏雙眼活</div>
</p><p style="text-indent:0em" class="lg-abnormal"><div class='lg-row'>脫<span class='corr'>卻</span>臭皮袋方知步更闊灼破黑漫漫神光從口發</div>
</p><p style="text-indent:0em" class="lg-abnormal"><div class='lg-row'>突出小崑崙蓬萊稱獨尊羅剎摸不著蟭螟一口吞</div>
</p><p style="text-indent:0em" class="lg-abnormal"><div class='lg-row'>放下無一物舉起見全真無生無住著處處見全身</div>
</p><p style="text-indent:0em" class="lg-abnormal"><div class='lg-row'>不見有一法滅將何處起了<span class='corr'>卻</span>無生滅當下超生死</div>
</p><p style="text-indent:0em" class="lg-abnormal"><div class='lg-row'>截斷聖凡路踏開生死關筋斗倒翻轉何處不家山</div>
</p><p style="text-indent:0em" class="lg-abnormal"><div class='lg-row'>百年一彈指身世總無常活句重拈出髑髏解放光</div>
</p><p style="text-indent:0em" class="lg-abnormal"><div class='lg-row'>毘盧印在手不面轉輪王隨方皆極樂亙古不知春</div>
</p><p style="text-indent:0em" class="lg-abnormal"><div class='lg-row'>八德水最清般若樹成林老婆心徹困去伴觀世音</div>
</p><p style="text-indent:0em" class="lg-abnormal"><div class='lg-row'>知識五十三普現一毫端善哉諸佛子應作如是觀</div>
</p><p style="text-indent:0em" class="lg-abnormal"><div class='lg-row'>三界猶旅泊何處真吾家隨緣閒作主知足樂無涯</div>
</p><p style="text-indent:0em" class="lg-abnormal"><div class='lg-row'><span class='corr'>羨</span>君泯智愚寶劍鑄犁鋤知足富無極一生樂有餘</div>
</p><p style="text-indent:0em" class="lg-abnormal"><div class='lg-row'>鑽破百千卷悟來一字無為君重舉似片雪點紅爐</div>
</p><p style="text-indent:0em" class="lg-abnormal"><div class='lg-row'>驅馳三十載車破亦忘牛浮渡杯還在無勞打銕舟</div>
</p><p style="text-indent:0em" class="lg-abnormal"><div class='lg-row'>屎橛放毫光尿盆沸似湯棒頭輕一觸大地化蓮香</div>
</p><p style="text-indent:0em" class="lg-abnormal"><div class='lg-row'>參禪無別訣只要生死切異日頂門開隻眼照三世</div>
</p><p style="text-indent:0em" class="lg-abnormal"><div class='lg-row'>覓巧不可得拙也自何來父母未生口逢人莫浪開</div>
</p><p style="text-indent:0em" class="lg-abnormal"><div class='lg-row'>梅花瘦愈香黃獨肥為良覷破十八界石巖始放光</div>
</p><p style="text-indent:0em" class="lg-abnormal"><div class='lg-row'>磨磚為古鏡返照本來人本人無形相方知鏡亦塵</div>
</p><p style="text-indent:0em" class="lg-abnormal"><div class='lg-row'>格外通玄路忘言契本宗百城都踏遍不離妙高峰</div>
</p></div>
<div class='div-other'><a id='mulu1437' />
<p class='h2'>七言四句</p><p style="text-indent:0em" class="lg-abnormal"><div class='lg-row'>一超直入指彈中萬劫脩行始見功撲碎雲門乾屎橛龜毛拂子舞春風</div>
</p><p style="text-indent:0em" class="lg-abnormal"><div class='lg-row'>既飽貪味則傷食食傷犯病則無日肯將吐<span class='corr'>卻</span>昔時貪元氣自復無得失</div>
</p><p style="text-indent:0em" class="lg-abnormal"><div class='lg-row'>一千水陸苦奔波法愛情深喜見過聞說佛魔俱捉敗莫來驚恐老頭陀</div>
</p><p style="text-indent:0em" class="lg-abnormal"><div class='lg-row'>大千為榻雪連天試問闍黎作麼眠此景此時如會得徒勞奯老話機先</div>
</p><p style="text-indent:0em" class="lg-abnormal"><div class='lg-row'>芭蕉無耳聞雷開葵花無眼隨日轉會得無情即有情無漏智性自圓顯</div>
</p><p style="text-indent:0em" class="lg-abnormal"><div class='lg-row'>欲留汝父父難留父子恩情一旦休歸去勸娘齊拭淚好聽流水說因由</div>
</p><p style="text-indent:0em" class="lg-abnormal"><div class='lg-row'>子歲剛逢而立年問予三後與三前山僧舌禿不能答笑指松岡綠到天</div>
</p><p style="text-indent:0em" class="lg-abnormal"><div class='lg-row'>一樹梅花劫外春不勞冰雪也精神移來檗嶺峰頭種別有清香遍剎塵</div>
</p><p style="text-indent:0em" class="lg-abnormal"><div class='lg-row'>戒香馥郁氣如蘭知有天花落講壇教外別傳開隻眼方知不被老胡瞞</div>
</p><p style="text-indent:0em" class="lg-abnormal"><div class='lg-row'>是見見時非見見得休休處且休休定香塞滿三千界慧月光吞百萬洲</div>
</p><p style="text-indent:0em" class="lg-abnormal"><div class='lg-row'>舊路來也舊路去家山只在雲深處推開末後兩重關還我未生前一句</div>
</p><p style="text-indent:0em" class="lg-abnormal"><div class='lg-row'>若肯為人冰也暖不為火猶寒寒溫之氣消除盡寒暑由來總不干</div>
</p></div></div>
</div><!-- end of div[@id='body'] -->
</body></html>