<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu87' />
<p class='juan'>即非禪師全錄卷之八</p><p class="byline">門人明洞性安性節明覺明幢仝編</p>
<div class='div-other'><a id='mulu88' />
<p class='h1'>贊</p>
<div class='div-other'><a id='mulu89' />
<p class='h2'>世尊<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>見性如虛空見佛猶夢寤見佛不見性紅日籠煙霧具得通身眼佛身自呈露是為見性人不忘佛囑付</div>
</p><p style="text-indent:0em" class="lg-abnormal"><div class='lg-row'>人間天上孰堪倫萬億化身不露蹤四八端嚴百種好不萌枝上富春風</div>
</p><p style="text-indent:0em" class="lg-abnormal"><div class='lg-row'>如來相好等虛空應物現形隨類通三界導師四生父眾生無始願無終</div>
</p><p style="text-indent:0em" class="lg-abnormal"><div class='lg-row'>世間世出無如佛尊雲門一棒足以酬恩</div>
</p></div>
<div class='div-other'><a id='mulu90' />
<p class='h2'>出山相<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>誕質皇宮猶旅泊六霜雪窟學孤松摩耶腹裏度難盡又向市廛作客春</div>
</p><p style="text-indent:0em" class="lg-abnormal"><div class='lg-row'>母胎度<span class='corr'>已</span>畢出嶺接何人覷破一星子重添眼裏塵</div>
</p><p style="text-indent:0em" class="lg-abnormal"><div class='lg-row'>抬眸星斗落赤腳下空山踏斷眾生界夢中勞往還</div>
</p><p style="text-indent:0em" class="lg-abnormal"><div class='lg-row'>六載夢方覺明星午夜寒人人具隻眼莫被老胡瞞</div>
</p><p style="text-indent:0em" class="lg-abnormal"><div class='lg-row'>街頭垂手滿面慚惶眾生難度出不如藏</div>
</p></div>
<div class='div-other'><a id='mulu91' />
<p class='h2'>阿彌陀如來</p><p style="text-indent:0em" class="lg-abnormal"><div class='lg-row'>稽首接引大導師如幻度生三界表一毛孔現一月輪無邊淨穢咸照了<span class='note-inline'>(接引二首)</span></div>
</p><p style="text-indent:0em" class="lg-abnormal"><div class='lg-row'>正手原向上隨你顛倒想當下不回光攔腮好一掌</div>
</p><p style="text-indent:0em" class="lg-abnormal"><div class='lg-row'>心淨不生五濁無苦不顯極樂五千五百同名總是將錯就錯<span class='note-inline'>(觀想六首)</span></div>
</p><p style="text-indent:0em" class="lg-abnormal"><div class='lg-row'>一十六觀四十八誓生佛未立作何授記</div>
</p><p style="text-indent:0em" class="lg-abnormal"><div class='lg-row'>想滅觀空能所皆捨度無邊生實無度者</div>
</p><p style="text-indent:0em" class="lg-abnormal"><div class='lg-row'>妄想俱空覺觀湛然不著聲色佛常現前</div>
</p><p style="text-indent:0em" class="lg-abnormal"><div class='lg-row'>植福饒益所願成就同有情樂名無量壽</div>
</p><p style="text-indent:0em" class="lg-abnormal"><div class='lg-row'>觀甚麼想何物無土無生非心非佛</div>
</p></div>
<div class='div-other'><a id='mulu92' />
<p class='h2'>藕絲織彌陀<span class='note-inline'>(永貞院請)</span></p><p style="text-indent:0em" class="lg-abnormal"><div class='lg-row'>藕孔億恒河眾生出沒多拶開一線路接引阿彌陀</div>
</p></div>
<div class='div-other'><a id='mulu93' />
<p class='h2'>信禪者瀝指血寫彌陀經為佛像請題</p><p style="text-indent:0em" class="lg-abnormal"><div class='lg-row'>全經是佛全佛是經非經非佛滴血淋淋指端血斂無痕跡獨露蓮池會上人</div>
</p></div>
<div class='div-other'><a id='mulu94' />
<p class='h2'>佛祖正印源流圖像贊<span class='note-inline'>(并序)</span></p>
<div class='div-xu'><a id='mulu95' /><p style="margin-left:1em">形名未彰全無巴鼻些子露出狼藉三千承虛接響者起模畫樣何異繪虛空于鏡面喚鐘作甕者歌頌贊歎豈非施五綵于光中余既不能破鏡復為忍俊效顰明眼觀之寧不絕倒噫虛空面目果如是耶盍欲借指標月令人見月自忘其指耳昔公美觀斷際儀像而直下頓省高峰讀五祖真贊而打破疑團此非因指而見月得意而忘言者乎所謂色相語言皆歸第一義諦信不誣矣邇承黃檗老人賜佛祖圖贊一卷焚香頂禮胡跪披閱自靈鷲一花少林五葉吐英葩于南嶽抽繁枝于濟北正榦流芳七十一葉皆從老瞿曇實相無相中流出言下無容贊一辭耳竊愍像季難信安得法界有情共種佛因於是重參古本繫贊付梓不圖話行千古只貴正眼流通佛祖面目一時點開不傳之旨大家領荷<span class='note-inline'>(小傳不錄)</span>。</p>
</div>
<div class='div-other'><a id='mulu96' />
<p class='h3'>釋迦牟尼佛</p><p style="text-indent:0em" class="lg-abnormal"><div class='lg-row'>受然燈記成賢劫佛托質皇宮度生母腹㘞地獅吼三界尊獨容顏殊特秋蟾春旭御遊鳳城悟世迅速視金輪位不啻帚禿雪嶺六霜突開頂目光被河沙道成兩足忉利首登為酬鞠育普副群機春行艸木天人歸敬魔外降伏三百餘會響答空谷拈花啟笑尾巴露出不了命根迦葉能續丈六金身幻臨片牘永陳供養筆底燈燭</div>
</p></div>
<div class='div-other'><a id='mulu97' />
<p class='h3'>第一祖摩訶迦葉尊者</p><p style="text-indent:0em" class="lg-abnormal"><div class='lg-row'>株守金襴於雞足山中鈍置黃老喚倒剎竿於王舍城畔貽累阿難九十一劫身金色面皮厚也不堪觀</div>
</p></div>
<div class='div-other'><a id='mulu98' />
<p class='h3'>第二祖阿難陀尊者</p><p style="text-indent:0em" class="lg-abnormal"><div class='lg-row'>如來成道祖生日珠聯合璧三十二相祖缺一飴甘如蜜為佛侍者三十年智慧總持稱第一從上正法眼展轉流通遺下多羅藏如是結集人天信受奉行迦葉證明已訖向恒河涅槃許二王親到中流彼岸度五百仙人唯商那會得眼橫鼻直</div>
</p></div>
<div class='div-other'><a id='mulu99' />
<p class='h3'>第三祖商那和修尊者</p><p style="text-indent:0em" class="lg-abnormal"><div class='lg-row'>胎六白而出世感九枝以降祥兆符佛記百歲後法輪常轉迸開法眼二火龍匿耀無光鞠多分得一枝秀遍界咸聞瑞艸香</div>
</p></div>
<div class='div-other'><a id='mulu100' />
<p class='h3'>第四祖優波鞠多尊者</p><p style="text-indent:0em" class="lg-abnormal"><div class='lg-row'>答身十七以性渾圓性身本空法何以傳真空不空如春有權時節若至硬地皆穿魔嬈正法伺尊者便逆風把火反燒其面度人如沙香眾英彥法付已竟猶弦離箭踊身虛空現十八變籌放光明如雷如電</div>
</p></div>
<div class='div-other'><a id='mulu101' />
<p class='h3'>第五祖提多迦尊者</p><p style="text-indent:0em" class="lg-abnormal"><div class='lg-row'>巍巍寶峰佛日方中法流無盡優波疏通心離名字身等虛空無我我故佛體是同證無所得聖種紹隆化行中印首度仙翁</div>
</p></div>
<div class='div-other'><a id='mulu102' />
<p class='h3'>第六祖彌遮迦尊者</p><p style="text-indent:0em" class="lg-abnormal"><div class='lg-row'>別師梵天錯腳神仙<span class='corr'>已</span>經六劫始了夙緣入一乘道其道無前誰契密意抹過那邊</div>
</p></div>
<div class='div-other'><a id='mulu103' />
<p class='h3'>第七祖婆須密尊者</p><p style="text-indent:0em" class="lg-abnormal"><div class='lg-row'>手提觸器街坊遊詠不染外塵朗然內淨先三百年佛記汝聖頓省前緣傳提法印有智者來鋒論不勝願歸座下上鉤負命</div>
</p></div>
<div class='div-other'><a id='mulu104' />
<p class='h3'>第八祖佛陀難提尊者</p><p style="text-indent:0em" class="lg-abnormal"><div class='lg-row'>義路如苔難逞大辯才大道無階拶取入門來紹承一滴真甘露灌得伏馱臭口開</div>
</p></div>
<div class='div-other'><a id='mulu105' />
<p class='h3'>第九祖伏馱蜜多尊者</p><p style="text-indent:0em" class="lg-abnormal"><div class='lg-row'>五十年口未曾言言與心親自墮地足未曾行行與道合翻身磕破虛空壓碎難生臥榻</div>
</p></div>
<div class='div-other'><a id='mulu106' />
<p class='h3'>第十祖脅尊者</p><p style="text-indent:0em" class="lg-abnormal"><div class='lg-row'>週甲胎中打坐三生不著睡魔感雨祥光舍利分付夜奢富那</div>
</p></div>
<div class='div-other'><a id='mulu107' />
<p class='h3'>第十一祖富那夜奢尊者</p><p style="text-indent:0em" class="lg-abnormal"><div class='lg-row'>來無所來去無所去心無所生法無所住無住之法付與大士仔細觀來秤鎚醮醋</div>
</p></div>
<div class='div-other'><a id='mulu108' />
<p class='h3'>第十二祖馬鳴大士尊者</p><p style="text-indent:0em" class="lg-abnormal"><div class='lg-row'>覿面是佛尚自不識言下悟去信汝不及前因化蠶功無等匹感化摩羅三千入室明暗不二法非離即相現日輪騰空而寂</div>
</p></div>
<div class='div-other'><a id='mulu109' />
<p class='h3'>第十三祖迦毘摩羅尊者</p><p style="text-indent:0em" class="lg-abnormal"><div class='lg-row'>有形總歸於盡無相方知道尊涌金人而復現女人孽芽翻作菩提種化性海而毛吞巨海接得半千龍子孫</div>
</p></div>
<div class='div-other'><a id='mulu110' />
<p class='h3'>第十四祖龍樹尊者</p><p style="text-indent:0em" class="lg-abnormal"><div class='lg-row'>測度聖智自生慚惶一禮簷蔔不嗅餘香世間文字海一口吸盡華嚴十萬偈一日不忘身現月輪令一切人皆睹佛性雷音灌耳惟長者子擇乳鵝王親製三論疏鈔相當焚<span class='corr'>卻</span>可惜施人拭瘡</div>
</p></div>
<div class='div-other'><a id='mulu111' />
<p class='h3'>第十五祖迦那提波尊者</p><p style="text-indent:0em" class="lg-abnormal"><div class='lg-row'>座前置滿缽水法海無涯尊者投之以鍼直窮到底一頭陀恁麼贊揚多少人背後嚙指謂予不明向上只管愛說道理咄水頭有耳急請羅多收起</div>
</p></div>
<div class='div-other'><a id='mulu112' />
<p class='h3'>第十六祖羅睺羅多尊者</p><p style="text-indent:0em" class="lg-abnormal"><div class='lg-row'>放過佛祖出頭來冰河發焰把住乾坤不露蹤黃金失色當時僧伽常在定金缽香飯成狼藉</div>
</p></div>
<div class='div-other'><a id='mulu113' />
<p class='h3'>第十七祖僧伽難提尊者</p><p style="text-indent:0em" class="lg-abnormal"><div class='lg-row'>寶莊嚴王之太子娑羅如來之後身生而能語猶頻伽在鷇中音超眾鳥七歲厭俗如獅子初出窟氣概絕倫事師十九載不倦博得一百歲童真緣盡攀樹而化眾力難舉全身就樹建塔垂蔭後人</div>
</p></div>
<div class='div-other'><a id='mulu114' />
<p class='h3'>第十八祖伽耶舍多尊者</p><p style="text-indent:0em" class="lg-abnormal"><div class='lg-row'>娠七日而誕其肌無瑕瓊枝寸寸是玉生未嘗入浴其體芳潔栴檀片片皆香風鈴不語境出心寂圓明寶鑑道藉人彰聖者德風彌宇宙祖燈嗣續永昌昌</div>
</p></div>
<div class='div-other'><a id='mulu115' />
<p class='h3'>第十九祖鳩摩羅多尊者</p><p style="text-indent:0em" class="lg-abnormal"><div class='lg-row'>在天而天與天作眼在佛而佛為佛偏袒示因果如影隨形說生滅猶漚歸浣無生偈付闍夜多面放紅蓮香不斷</div>
</p></div>
<div class='div-other'><a id='mulu116' />
<p class='h3'>第二十祖闍夜多尊者</p><p style="text-indent:0em" class="lg-abnormal"><div class='lg-row'>闡揚頓教縱橫與奪辯若懸河不消一拶解纏縛之苦行令絕功勳破執著之妄心當下解脫若不是婆修盤頭爭領得者虛空棒喝</div>
</p></div>
<div class='div-other'><a id='mulu117' />
<p class='h3'>第二十一祖婆修盤頭尊者</p><p style="text-indent:0em" class="lg-abnormal"><div class='lg-row'>杖倚佛像遂失二果墮富家兒堪作甚麼未出孃胎被人看破聖子在懷生為法寶一食終日長坐不臥感摩拏羅同證佛道</div>
</p></div>
<div class='div-other'><a id='mulu118' />
<p class='h3'>第二十二祖摩拏羅尊者</p><p style="text-indent:0em" class="lg-abnormal"><div class='lg-row'>全德天授一念正信遵父王命佩佛祖印度彼世主七日證聖囑鶴上座荷擔上乘</div>
</p></div>
<div class='div-other'><a id='mulu119' />
<p class='h3'>第二十三祖鶴勒那尊者</p><p style="text-indent:0em" class="lg-abnormal"><div class='lg-row'>聖子神童英中秀金環在握花生肘幼行聚落叱淫祠言訖廟貌立崩朽中年行化至中印國王接足天稽首至人達觀體性空無作功德亦非有復為師子說休咎眾生倒計汝正受</div>
</p></div>
<div class='div-other'><a id='mulu120' />
<p class='h3'>第二十四祖師子尊者</p><p style="text-indent:0em" class="lg-abnormal"><div class='lg-row'>聰明難敵業無作即功德悟此至人言深入智慧宅詰化小乘禪五眾齊解惑呼童還宿珠古今理不隔伽黎付斯多他方施法澤祖受鶴懸記獨留罽方客平地骨堆成冤對路頭迫劈開瀑布泉界破青山色槐根既傷鋒柳枝斷移刻俱了本來空無失亦無得</div>
</p></div>
<div class='div-other'><a id='mulu121' />
<p class='h3'>第二十五祖婆舍斯多尊者</p><p style="text-indent:0em" class="lg-abnormal"><div class='lg-row'>劍鑄鼻孔珠換眼睛藏身露影面目分明被師看破特地安名密授心法直抵王城摧伏外道義海無聲聞師償難北面傷情振策南邁山谷遁形德王徵起疑信相并祖出信衣命付丙丁薪盡如故謝過致誠諭弟嗣法祖道雷鳴神變入滅舍利尺盈敕賜建塔空碑宿銘</div>
</p></div>
<div class='div-other'><a id='mulu122' />
<p class='h3'>第二十六祖不如蜜多尊者</p><p style="text-indent:0em" class="lg-abnormal"><div class='lg-row'>不捨四誓願降跡誕王宮為一大事故傳法度愚蒙楓宸初羯磨地震搖虛空大人具大用不與尋常同隨類化王者外道術相攻祖以無心應一指超五通化山頓殞滅首度瓔珞童以聖而繼聖果熟遠劫中</div>
</p></div>
<div class='div-other'><a id='mulu123' />
<p class='h3'>第二十七祖般若多羅尊者</p><p style="text-indent:0em" class="lg-abnormal"><div class='lg-row'>瓔珞童真勢至化身先佛綱紀後代繩津報緣<span class='corr'>已</span>周謝萬乘之弟子度生果滿作勝熱之上賓放光二十七道如虹貫日騰空雨注舍利墜若飛星袈裟留褁菩提子一葉花敷無盡春</div>
</p></div>
<div class='div-other'><a id='mulu124' />
<p class='h3'>初祖菩提達磨大師</p><p style="text-indent:0em" class="lg-abnormal"><div class='lg-row'>西乾正榦東土初枝貌五露而象五竺胸天空而印天池志紹覺胤敝屣香至大寶智珠月朗眇視無價摩尼槨邊入定七朝昏道酬鞠育座下服勤四十載義盡師資除六宗婆心何切對梁主覿面相欺九年壁觀成何事賺得承宗半臂兒</div>
</p></div>
<div class='div-other'><a id='mulu125' />
<p class='h3'>二祖慧可大師</p><p style="text-indent:0em" class="lg-abnormal"><div class='lg-row'>頂似五峰秀出胸羅三藏文章開舜若身中活眼現昆廬頂後神光為法斷肱續少林之嫡髓密傳正印燦鷲嶺之芬芳業空百有七齡霜消雪解衣付風恙長老杏接梅香</div>
</p></div>
<div class='div-other'><a id='mulu126' />
<p class='h3'>三祖僧璨大師</p><p style="text-indent:0em" class="lg-abnormal"><div class='lg-row'>僧中之寶法中之龍心銘如鏡無不包容委順時至合掌立終輕信沙彌敗露家風</div>
</p></div>
<div class='div-other'><a id='mulu127' />
<p class='h3'>四祖道信大師</p><p style="text-indent:0em" class="lg-abnormal"><div class='lg-row'>自縛自解乘風展翼經六十載脅不至席鳳詔三<span class='corr'>卻</span>帝彌加欽一枝橫出吾道如林</div>
</p></div>
<div class='div-other'><a id='mulu128' />
<p class='h3'>五祖弘忍大師</p><p style="text-indent:0em" class="lg-abnormal"><div class='lg-row'>以宿緣故出家童真兩夢一覺鏡像瞳人相缺七種不逮能仁以性為姓族無比倫破山忽晦嗣化方晨七百龍象選取一麟樹堂養母以道資親有情下種如火傳薪</div>
</p></div>
<div class='div-other'><a id='mulu129' />
<p class='h3'>六祖慧能大師</p><p style="text-indent:0em" class="lg-abnormal"><div class='lg-row'>八十一生為善知識一物也無留取腰石石爛花酣果熟梅巖馨香充塞東西土衣缽誰云在嶺南</div>
</p></div>
<div class='div-other'><a id='mulu130' />
<p class='h3'>第一世南嶽懷讓禪師</p><p style="text-indent:0em" class="lg-abnormal"><div class='lg-row'>佛旦降生聖賢應化為國法器象應王霸五葉紹芳英靈獨跨腳底兒孫踏滿天下</div>
</p></div>
<div class='div-other'><a id='mulu131' />
<p class='h3'>第二世馬祖道一禪師</p><p style="text-indent:0em" class="lg-abnormal"><div class='lg-row'>全德異器牛行虎視引舌覆鼻足紋成字衡嶽坐禪看破磨磚車牛兩亡心佛俱捐八十四員鼻孔被穿百丈老祖扭失半邊</div>
</p></div>
<div class='div-other'><a id='mulu132' />
<p class='h3'>第三世百丈懷海禪師</p><p style="text-indent:0em" class="lg-abnormal"><div class='lg-row'>佛與人無異我後當必至虎子生三朝便有食牛氣喝下雙耳聾突出超師智叢林製禮樂萬古為標幟日作必日食不置閒家具卓然而獨存享壽九十五道貌甚清臞儼然未度世千載遇一時慚惶續世糸</div>
</p></div>
<div class='div-other'><a id='mulu133' />
<p class='h3'>第四世黃檗希運禪師</p><p style="text-indent:0em" class="lg-abnormal"><div class='lg-row'>巍巍如山頂珠面盤轟轟烈烈虎嘯龍翻放下九潭十二峰硯池筆架提起須彌大千界拄杖蒲團萬象森羅都喫棒至今濟祖膽猶寒</div>
</p></div>
<div class='div-other'><a id='mulu134' />
<p class='h3'>第五世臨濟義玄禪師</p><p style="text-indent:0em" class="lg-abnormal"><div class='lg-row'>智擬孫曹面冷如鐵道越古今膽赤腸熱倒捋虎須露猊兕之爪牙誑嚇閭閻肆風雷之喉舌是所謂風顛之烈白拈之傑熱瞞瞎驢殃遺跛腳</div>
</p></div>
<div class='div-other'><a id='mulu135' />
<p class='h3'>第六世興化存獎禪師</p><p style="text-indent:0em" class="lg-abnormal"><div class='lg-row'>濟祖剃度六載承歡孤賒撲落兩不成單拈香雪屈新艾著舊瘢揭開羅帳砥柱迴狂瀾中原驗寶明眼難瞞出入生死如遊園觀聲鐘告眾般涅槃北辰日午面南看</div>
</p></div>
<div class='div-other'><a id='mulu136' />
<p class='h3'>第七世南院慧顒禪師</p><p style="text-indent:0em" class="lg-abnormal"><div class='lg-row'>臨濟三世興化克家睟然道貌雪燦春葩壁立推倒扶起無從瞎驢趁出逸驥追風</div>
</p></div>
<div class='div-other'><a id='mulu137' />
<p class='h3'>第八世風穴延紹禪師</p><p style="text-indent:0em" class="lg-abnormal"><div class='lg-row'>一舉不第直出凡籠棒下契旨如空合空艸屋單丁幾三十載繼承重託崛起頹宗為法求人淚點血年年華染萬枝紅</div>
</p></div>
<div class='div-other'><a id='mulu138' />
<p class='h3'>第九世首山省念禪師</p><p style="text-indent:0em" class="lg-abnormal"><div class='lg-row'>荷負鼎絲真丈夫兒門庭高大一肩支持天人物表獅象威儀道昭日月邁種之師</div>
</p></div>
<div class='div-other'><a id='mulu139' />
<p class='h3'>第十世汾陽善昭禪師</p><p style="text-indent:0em" class="lg-abnormal"><div class='lg-row'>未曾拶入遍參知識七十員放下身心郡侯八聘堅不起無奈同門啟封迸出西河獅子別立三句直闡向上宗猷繼示十同如箭不離弦矢末後三徵迫不得<span class='corr'>已</span>停箸蟬蛻報李君休向圓環覓終始</div>
</p></div>
<div class='div-other'><a id='mulu140' />
<p class='h3'>第十一世慈明楚圓禪師</p><p style="text-indent:0em" class="lg-abnormal"><div class='lg-row'>麝匿瓿甕藏鮮封愈固香益全時節至水出蓮道如蜜甜中邊忘垢淨月臨川等逆順風匾圓豎寶劍列聖賢正法眼照人天</div>
</p></div>
<div class='div-other'><a id='mulu141' />
<p class='h3'>第十二世楊岐方會禪師</p><p style="text-indent:0em" class="lg-abnormal"><div class='lg-row'>小出大遇意下休休十年冤債一旦相酬天共雲曉水和月流三腳驢子鬥殺牯牛</div>
</p></div>
<div class='div-other'><a id='mulu142' />
<p class='h3'>第十三世白雲守端禪師</p><p style="text-indent:0em" class="lg-abnormal"><div class='lg-row'>瞿曇舉身毛孔俱笑楊岐笑趨驢溼處尿堂前白雲江山失照提醒一籌頓契本妙六會舉揚風號萬竅曲演無生宮商合調</div>
</p></div>
<div class='div-other'><a id='mulu143' />
<p class='h3'>第十四世五祖法演禪師</p><p style="text-indent:0em" class="lg-abnormal"><div class='lg-row'>而立之外鏟艸受具初習惟識乃通大義不會空宗知識是慕逮見白雲如瘳其痼鐵裏酸餡隨時吞吐撞破口門汗泚無數晚住東山蠅依蟻附彩鳳丹霄鐵蛇古路下載清風疇堪分付授與滅宗冤有頭故告倦津梁示同電露舍利旋煙疏兩出霧體同虛空法身常住真天下師法門大樹</div>
</p></div>
<div class='div-other'><a id='mulu144' />
<p class='h3'>第十五世佛果克勤禪師</p><p style="text-indent:0em" class="lg-abnormal"><div class='lg-row'>一目十行自笑無書可讀艸鞋踏破方登五祖之瞎隻眼于聲色堆頭風流千古辨龍蛇于無生棒下機用雷奔相府談玄全提華嚴法界紫宸入對別立格外乾坤特賜金襴師號東山之道益尊舌牙舍利三不壞睡虎翻身一口吞</div>
</p></div>
<div class='div-other'><a id='mulu145' />
<p class='h3'>第十六世虎丘紹隆禪師</p><p style="text-indent:0em" class="lg-abnormal"><div class='lg-row'>通身是斑一翳在眼竹密水流天空雲斷涌出金輪第一峰堪作四生大彼岸</div>
</p></div>
<div class='div-other'><a id='mulu146' />
<p class='h3'>第十七世應菴曇華禪師</p><p style="text-indent:0em" class="lg-abnormal"><div class='lg-row'>巾侍半載鼻孔去半邊不沾肉氣惹得滿身羶外揚父醜高索價錢妙喜長姪之惡彌增逆子之僽知罪不辭贊歎贊歎或為疏密蒼天蒼天</div>
</p></div>
<div class='div-other'><a id='mulu147' />
<p class='h3'>第十八世密菴咸傑禪師</p><p style="text-indent:0em" class="lg-abnormal"><div class='lg-row'>掇出砂盆賣弄家風正法眼藏自此流通被人看破<span class='corr'>卻</span>成滯貨明眼人前不直一唾</div>
</p></div>
<div class='div-other'><a id='mulu148' />
<p class='h3'>第十九世破菴祖先禪師</p><p style="text-indent:0em" class="lg-abnormal"><div class='lg-row'>徹證根源無本據教得胡孫倒上樹烏頭子也早留心直至于今無覓處</div>
</p></div>
<div class='div-other'><a id='mulu149' />
<p class='h3'>第二十世無準師範禪師</p><p style="text-indent:0em" class="lg-abnormal"><div class='lg-row'>尺短寸長量盡虛空無欠剩殺刀活劍威光凜凜逼人寒一朝劍尺忽雙失竊得胡孫上徑山少賣弄悅龍顏誰知難掩面門斑欽頒紫服銷金帽衣拂並傳匹似閒</div>
</p></div>
<div class='div-other'><a id='mulu150' />
<p class='h3'>第二十一世雪巖祖欽禪師</p><p style="text-indent:0em" class="lg-abnormal"><div class='lg-row'>看破庭前柏趙州欠悟門平生作一夢且喜有人原居住萬指千礎身披御賜衣黃芳流千載目擊道存</div>
</p></div>
<div class='div-other'><a id='mulu151' />
<p class='h3'>第二十二世高峰原妙禪師</p><p style="text-indent:0em" class="lg-abnormal"><div class='lg-row'>誰拖死屍來自負還自埋三吳為土墓天目作棺材大死忽大活咳唾成風雷獨許不肖兒扶起上高臺</div>
</p></div>
<div class='div-other'><a id='mulu152' />
<p class='h3'>第二十三世中峰明本禪師</p><p style="text-indent:0em" class="lg-abnormal"><div class='lg-row'>觀流泉有省大意度竹篦洞澈源底道容滿月沾光莫不清涼齒頰春風拂地皆成紅紫有福慧等滄溟視名位若敝履天子知師不可致瀋王懷香扣直指兩賜金襴五山不蒞奔走萬方龍象千公<span class='corr'>卻</span>較些子</div>
</p></div>
<div class='div-other'><a id='mulu153' />
<p class='h3'>第二十四世千巖元長禪師</p><p style="text-indent:0em" class="lg-abnormal"><div class='lg-row'>豐頤美髯眉清眼碧脫口河傾漢注落筆無字渾圇堅不可入築碎方壺萬機頓息道離有無用即權實濟世醫王隨證愈疾敷揚大教雷霆啟蟄寶構凌空如鵬展翼道韻德容可捧可掬王公大臣望風屈膝迸出金毛懸崖返擲腳下萬峰頭上紅日化儀云周投筆而寂兩朝諡號用垂千億</div>
</p></div>
<div class='div-other'><a id='mulu154' />
<p class='h3'>第二十五世萬峰時蔚禪師</p><p style="text-indent:0em" class="lg-abnormal"><div class='lg-row'>拳頭上相見荷葉下翻身不是劈空手爭擒萬甲鱗自從逆浪後隨處作甘霖大寶無心得舒光耀古今</div>
</p></div>
<div class='div-other'><a id='mulu155' />
<p class='h3'>第二十六世寶藏普持禪師</p><p style="text-indent:0em" class="lg-abnormal"><div class='lg-row'>久依鄧尉不事寒溫大事了畢有褲無裨徹底掀翻無盡藏玉毫散作榑桑暾</div>
</p></div>
<div class='div-other'><a id='mulu156' />
<p class='h3'>第二十七世東明慧旵禪師</p><p style="text-indent:0em" class="lg-abnormal"><div class='lg-row'>一宿甌永兩夜慧醒今古季昆天下匠郢餘三十年空山弔影千里趨風雲濤萬頃欲泛滄溟呼龍入井砍竹垂綸拾得釣艇</div>
</p></div>
<div class='div-other'><a id='mulu157' />
<p class='h3'>第二十八世海舟普慈禪師</p><p style="text-indent:0em" class="lg-abnormal"><div class='lg-row'>[石*暴][石*暴]論實義扁舟過洞庭琉璃忽墮地築碎水晶缾七十四僧臘九十六報齡寂呼瑄長老無語可丁寧</div>
</p></div>
<div class='div-other'><a id='mulu158' />
<p class='h3'>第二十九世寶峰明瑄禪師</p><p style="text-indent:0em" class="lg-abnormal"><div class='lg-row'>面門放光燎<span class='corr'>卻</span>眉毛現成公案悟個甚麼我見燈明瑞如此高提古鏡印山河</div>
</p></div>
<div class='div-other'><a id='mulu159' />
<p class='h3'>第三十世天奇本瑞禪師</p><p style="text-indent:0em" class="lg-abnormal"><div class='lg-row'>雲月是同蕩然一片古皇風諸佛不識平欺佛祖超常倫從前聞見非聞見獨露一枝優缽紅</div>
</p></div>
<div class='div-other'><a id='mulu160' />
<p class='h3'>第三十一世無聞明聰禪師</p><p style="text-indent:0em" class="lg-abnormal"><div class='lg-row'>人家教壞不知羞<span class='corr'>卻</span>向龍天說悟由露柱揚聲罵不徹燈籠鼓腹笑無休</div>
</p></div>
<div class='div-other'><a id='mulu161' />
<p class='h3'>第三十二世笑巖德寶禪師</p><p style="text-indent:0em" class="lg-abnormal"><div class='lg-row'>㘞地一聲雷通身手眼開光明遮宇宙標格露崔嵬賢聖目中屑爹孃爐底灰曹谿一滴血老祖錯傳來</div>
</p></div>
<div class='div-other'><a id='mulu162' />
<p class='h3'>第三十三世幻有正傳禪師</p><p style="text-indent:0em" class="lg-abnormal"><div class='lg-row'>拄杖頭雙懸日月笠子下盍覆三千幻起微雲半點龍池浪涌<span class='corr'>滔</span>天翁翁常住寂光土萬象共論物不遷</div>
</p></div>
<div class='div-other'><a id='mulu163' />
<p class='h3'>第三十四世密雲圓悟禪師</p><p style="text-indent:0em" class="lg-abnormal"><div class='lg-row'>他方補處此土樵夫曹谿芳躅千載合符銅棺開眼大地平沈全提白棒直指元辰涌殿飛樓應念成就道播九重公侯稽首七十七年普注法雨大根小莖盡量而已二六法嗣堪方四季生化無窮毫力不費鳳眸龍姿身掛紫衣瞻禮遺像渾是生機</div>
</p></div>
<div class='div-other'><a id='mulu164' />
<p class='h3'>第三十五世費隱通容禪師</p><p style="text-indent:0em" class="lg-abnormal"><div class='lg-row'>翻轉面皮自是出爐彈子辣鎚不變終成百煉真金年而立大方獨步迄稀古十振叢林撾天童三面毒鼓掃雙徑百萬松陰全展金翅之威滄海中獰龍活捉倒用魔王之印藕孔裏大卒生擒續五燈未全之譜符列祖大公之心空胸峻骨寵辱不臨落葉歸根舍利珠圓玉皎無隱面目依舊山高水深</div>
</p></div>
<div class='div-other'><a id='mulu165' />
<p class='h3'>第三十六世隱元隆琦禪師</p><p style="text-indent:0em" class="lg-abnormal"><div class='lg-row'>首入費師翁之室獨踞運遠祖之席痛處加錐紹三十五世骨髓酬恩兩拂續二十八代正脈此吾師承從上源流之大體也奔流度刃花劈三玄于棒頭電激雷轟包羅五教于喝下此吾師整臨濟接人之大機用也望之儼然如海上孤峰即之油然若垂雲無跡此吾師之隱顯三昧得法大自在也六坐道場皆栴檀圍繞眾栴檀總一栴檀七十二臘賜黃檗重開一黃檗現多黃檗是無添徑山之真子斷際之象孫也至于雲仍繼美法脈悠長非不肖一人所敢擅其後塵以開來學用新東來之正印也</div>
</p></div></div>
<div class='div-other'><a id='mulu166' />
<p class='h2'>祖師源流像贊</p>
<div class='div-other'><a id='mulu167' />
<p class='h3'>初祖菩提達磨大師</p><p style="text-indent:0em" class="lg-abnormal"><div class='lg-row'>道貌五露胸毛盍膽旭日東昇頂門隻眼</div>
</p></div>
<div class='div-other'><a id='mulu168' />
<p class='h3'>二祖慧可禪師</p><p style="text-indent:0em" class="lg-abnormal"><div class='lg-row'>頂隆五峰神光燭空百有七歲果結春風</div>
</p></div>
<div class='div-other'><a id='mulu169' />
<p class='h3'>三祖鑑智禪師</p><p style="text-indent:0em" class="lg-abnormal"><div class='lg-row'>白玉在璞黃金出礦人天眼目古今瞻仰</div>
</p></div>
<div class='div-other'><a id='mulu170' />
<p class='h3'>四祖大醫禪師</p><p style="text-indent:0em" class="lg-abnormal"><div class='lg-row'>天姿異偉道韻超倫三詔不起大法彌尊</div>
</p></div>
<div class='div-other'><a id='mulu171' />
<p class='h3'>五祖大滿禪師</p><p style="text-indent:0em" class="lg-abnormal"><div class='lg-row'>只知松老不覺梅黃祥麋獨角破鏡重光</div>
</p></div>
<div class='div-other'><a id='mulu172' />
<p class='h3'>六祖大鑒禪師</p><p style="text-indent:0em" class="lg-abnormal"><div class='lg-row'>眾妙會心百福成相急鑑圓明萬古榜樣</div>
</p></div>
<div class='div-other'><a id='mulu173' />
<p class='h3'>南嶽懷讓禪師</p><p style="text-indent:0em" class="lg-abnormal"><div class='lg-row'>諸佛護念不虛流傳磨得磚片光照三千</div>
</p></div>
<div class='div-other'><a id='mulu174' />
<p class='h3'>馬祖道一禪師</p><p style="text-indent:0em" class="lg-abnormal"><div class='lg-row'>虎視牛行虯髭鐵面腳下兒孫奔雷掣電</div>
</p></div>
<div class='div-other'><a id='mulu175' />
<p class='h3'>百丈懷海禪師</p><p style="text-indent:0em" class="lg-abnormal"><div class='lg-row'>玉骨稜稜星眸炯炯三朝追諡宗門匠郢</div>
</p></div>
<div class='div-other'><a id='mulu176' />
<p class='h3'>黃檗希運禪師</p><p style="text-indent:0em" class="lg-abnormal"><div class='lg-row'>頂具神骨額露圓珠一條白棒打落太虛</div>
</p></div>
<div class='div-other'><a id='mulu177' />
<p class='h3'>臨濟義玄禪師</p><p style="text-indent:0em" class="lg-abnormal"><div class='lg-row'>鐵面刮霜威風捲地獅子翻身大鵬展翅</div>
</p></div>
<div class='div-other'><a id='mulu178' />
<p class='h3'>興化存獎禪師</p><p style="text-indent:0em" class="lg-abnormal"><div class='lg-row'>罰出克賓棒頭雷走不是張華徒窺牛斗</div>
</p></div>
<div class='div-other'><a id='mulu179' />
<p class='h3'>南院慧顒禪師</p><p style="text-indent:0em" class="lg-abnormal"><div class='lg-row'>肉團千仞眼生三角沒量罪過傾湫倒嶽</div>
</p></div>
<div class='div-other'><a id='mulu180' />
<p class='h3'>風穴延紹禪師</p><p style="text-indent:0em" class="lg-abnormal"><div class='lg-row'>面目冰雪骨格標致出海獰龍空群良驥</div>
</p></div>
<div class='div-other'><a id='mulu181' />
<p class='h3'>首山省念禪師</p><p style="text-indent:0em" class="lg-abnormal"><div class='lg-row'>一言之下截斷千江家風不掩地久天長</div>
</p></div>
<div class='div-other'><a id='mulu182' />
<p class='h3'>汾陽善昭禪師</p><p style="text-indent:0em" class="lg-abnormal"><div class='lg-row'>瓊林寶樹滄海奇珍丰標絕世道韻照人</div>
</p></div>
<div class='div-other'><a id='mulu183' />
<p class='h3'>慈明楚圓禪師</p><p style="text-indent:0em" class="lg-abnormal"><div class='lg-row'>黑夜明月污池青蓮親言親口大哉楚圓</div>
</p></div>
<div class='div-other'><a id='mulu184' />
<p class='h3'>楊岐方會禪師</p><p style="text-indent:0em" class="lg-abnormal"><div class='lg-row'>其威可畏其儀可法三腳驢兒龍象踏殺</div>
</p></div>
<div class='div-other'><a id='mulu185' />
<p class='h3'>白雲守端禪師</p><p style="text-indent:0em" class="lg-abnormal"><div class='lg-row'>出岫之雲立雪之鶴若非老祖終難湊泊</div>
</p></div>
<div class='div-other'><a id='mulu186' />
<p class='h3'>五祖法演禪師</p><p style="text-indent:0em" class="lg-abnormal"><div class='lg-row'>喜怒不形動靜如山舍利如雨衝破鐵關</div>
</p></div>
<div class='div-other'><a id='mulu187' />
<p class='h3'>圓悟克勤禪師</p><p style="text-indent:0em" class="lg-abnormal"><div class='lg-row'>龐蔚之姿氣宇弘恢眉稜日月齒頰風雷</div>
</p></div>
<div class='div-other'><a id='mulu188' />
<p class='h3'>虎丘紹隆禪師</p><p style="text-indent:0em" class="lg-abnormal"><div class='lg-row'>形似睡虎氣如簷蔔大闡芳猷東山正續</div>
</p></div>
<div class='div-other'><a id='mulu189' />
<p class='h3'>應菴曇華禪師</p><p style="text-indent:0em" class="lg-abnormal"><div class='lg-row'>日裏麒麟劫外曇花道越今古法蔭河沙</div>
</p></div>
<div class='div-other'><a id='mulu190' />
<p class='h3'>密菴咸傑禪師</p><p style="text-indent:0em" class="lg-abnormal"><div class='lg-row'>容莊軒豁道韻卓舉托出砂盆光昭寰宇</div>
</p></div>
<div class='div-other'><a id='mulu191' />
<p class='h3'>破菴祖先禪師</p><p style="text-indent:0em" class="lg-abnormal"><div class='lg-row'>器度英芬神宇清曠臥龍一奮遍地黑浪</div>
</p></div>
<div class='div-other'><a id='mulu192' />
<p class='h3'>無準師範禪師</p><p style="text-indent:0em" class="lg-abnormal"><div class='lg-row'>頂髮垂絲兩眼如眉瑞世雙徑優曇一枝</div>
</p></div>
<div class='div-other'><a id='mulu193' />
<p class='h3'>雪巖祖欽禪師</p><p style="text-indent:0em" class="lg-abnormal"><div class='lg-row'>渾金肺腑生鐵面具捉敗徑山無立地處</div>
</p></div>
<div class='div-other'><a id='mulu194' />
<p class='h3'>高峰原妙禪師</p><p style="text-indent:0em" class="lg-abnormal"><div class='lg-row'>亂髮披肩眉橫兩帚絕後再穌眼空宇宙</div>
</p></div>
<div class='div-other'><a id='mulu195' />
<p class='h3'>中峰明本禪師</p><p style="text-indent:0em" class="lg-abnormal"><div class='lg-row'>道容滿月答響如鐘丹山彩鳳法海金龍</div>
</p></div>
<div class='div-other'><a id='mulu196' />
<p class='h3'>千巖元長禪師</p><p style="text-indent:0em" class="lg-abnormal"><div class='lg-row'>逆風把柁順水張帆無明脫體梵行莊嚴</div>
</p></div>
<div class='div-other'><a id='mulu197' />
<p class='h3'>萬峰時蔚禪師</p><p style="text-indent:0em" class="lg-abnormal"><div class='lg-row'>須鬍而赤眼橫鼻直翻轉面皮瞻望不及</div>
</p></div>
<div class='div-other'><a id='mulu198' />
<p class='h3'>寶藏普持禪師</p><p style="text-indent:0em" class="lg-abnormal"><div class='lg-row'>挺卓不群骨梗無輩法印全提超方之外</div>
</p></div>
<div class='div-other'><a id='mulu199' />
<p class='h3'>東明慧旵禪師</p><p style="text-indent:0em" class="lg-abnormal"><div class='lg-row'>瘦益精神老有餘韻咳<span class='corr'>嗽</span>一聲大地震動</div>
</p></div>
<div class='div-other'><a id='mulu200' />
<p class='h3'>海舟普慈禪師</p><p style="text-indent:0em" class="lg-abnormal"><div class='lg-row'>風骨凌霜氣宇優遠九十六年珠回玉轉</div>
</p></div>
<div class='div-other'><a id='mulu201' />
<p class='h3'>寶峰明瑄禪師</p><p style="text-indent:0em" class="lg-abnormal"><div class='lg-row'>神彩超邁淳德不渝打翻古鏡賺卻缽盂</div>
</p></div>
<div class='div-other'><a id='mulu202' />
<p class='h3'>天奇本瑞禪師</p><p style="text-indent:0em" class="lg-abnormal"><div class='lg-row'>儀表端嚴道風可挹法海津梁中流一楫</div>
</p></div>
<div class='div-other'><a id='mulu203' />
<p class='h3'>無聞明聰禪師</p><p style="text-indent:0em" class="lg-abnormal"><div class='lg-row'>道榦宏拔間世英華普施法雨大地明芽</div>
</p></div>
<div class='div-other'><a id='mulu204' />
<p class='h3'>幻有正傳禪師</p><p style="text-indent:0em" class="lg-abnormal"><div class='lg-row'>挺生拔萃犀顱象肩條杖歸握拄地撐天</div>
</p></div>
<div class='div-other'><a id='mulu205' />
<p class='h3'>密雲圓悟禪師</p><p style="text-indent:0em" class="lg-abnormal"><div class='lg-row'>大機活脫正令全提臨濟再世天下宗師</div>
</p></div>
<div class='div-other'><a id='mulu206' />
<p class='h3'>費隱通容禪師</p><p style="text-indent:0em" class="lg-abnormal"><div class='lg-row'>氣吞佛祖眼盍乾坤正法眼藏分付兒孫</div>
</p></div>
<div class='div-other'><a id='mulu207' />
<p class='h3'>隱元隆琦禪師</p><p style="text-indent:0em" class="lg-abnormal"><div class='lg-row'>耋齡古貌黃檗開宗一枝挺出旭日方東</div>
</p></div></div>
<div class='div-other'><a id='mulu208' />
<p class='h2'>舍利贊<span class='note-inline'>(并引)</span></p><p style="margin-left:1em">歲丙午七月初一夜一夢神人頭頂五梁珠冠手捧九層寶塔乘空而下問訊一曰何不贊歎大檀越一乃出袖中寶珠命神人置於塔尖神人安訖一復命疊珠神曰無以加矣一曰山僧贊歎大檀越亦如是也神謝曰和尚善說法要遂騰空而去一忽覺次早為初二日諸執事來參一述夢語為原諸執事或贊或默俱作禮而退一喚侍者取紗一幅手圖夢中所見神人像忽值原太守送古銅塔一座至奇哉何符合如是耶遂題偈其上以答神庥併復太守至十五日接黃檗諸昆仲書咸云。</p>
<p style="text-indent:0em" class="lg-abnormal"><div class='lg-row'>太上皇於六月廿九日敕使齎金塔一座高二尺許中安佛舍利五顆賜黃檗本師和尚供養外毘吾百塊備建舍利殿是日本師和尚命合山大眾聲鐘鼓具旛花出三門奉迎僧俗歡呼唄梵慶贊以斯法利壽國福民一體三寶藉此重光耳本師說偈八首併舍利記進謝諸法昆仲亦有贊頌附末一聞之益奇所夢乃焚香向妙高峰作禮復唱贊一十八韻用展微忱時孟秋既望日也贊曰</div>
</p><p style="text-indent:0em" class="lg-abnormal"><div class='lg-row'>道本不生佛化無形而此舍利無乃強名名由實有有自空成空含諸相佛示其貞內定湛寂外慧圓明非空非色無臭無聲染而不污猶月臨清隨方應現度脫有情佛心天子坐享太平不忘付囑覿面相呈鶴髮老衲感上至誠珍供函室家國興禎禎祥入夢大道方亨遙空贊頌掌合拳擎金剛智種匪涉枯榮逢信則發遇緣即萌芳流桑國瑞應神京龍圖永固法海長盈</div>
</p></div></div>
</div><!-- end of div[@id='body'] -->
</body></html>