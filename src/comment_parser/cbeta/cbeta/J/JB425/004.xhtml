<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>即非禪師全錄卷之四</p><p class="byline">門人明洞性安性節明覺明幢仝編</p>
<div class='div-other'><a id='mulu16' />
<p class='h1'>法語</p>
<div class='div-other'><a id='mulu17' />
<p class='h2'>示靈智禪人</p><p>向上一著直截承當操持久遠從古為難歷觀前輩拌捨身命不顧危亡千里萬里求明師勝友與之決擇大事動是三二十年遍試諸難乃至盡形壽辨不退轉之心以願力所持窮劫不化亙古如一日者良由根器猛利規度恢宏所以涵養練磨造詣深遠一發其用則光明盛大為人天之師表揭日月千昏衢誠非苟然也子於般若有緣種親宗學道一以古人步履為標榜猛著精彩進進向前到撲不破處廓然脫體透徹果能發揮靈智轉益未來庶幾不負最初超方本志也。</p>
</div>
<div class='div-other'><a id='mulu18' />
<p class='h2'>示曇瑞監寺</p><p>曇瑞禪人福州長樂陳氏子幼失怙恃與胞兄相依一日伊兄秋試值鄉中有警逃入浙中密印寺出家行苦行二年精進無怠過中不食夜禮願文天寒衣單往處州乞緣谿行失舟墮急流中隨波出沒二里許意不散亂極力冥稱觀世音菩薩名號忽從覆出遇官船得濟彼岸同舟文學兩人商客四人俱淹沒而死獨子再生歸辭寺主欲別求出世師主曰不須別去直指參予薙染為弟子隨予東渡執巾缾兩載兼理院事一日自知精進不及於前大發猛省懷香投五懇求開示因示之曰子出家便遇善知識可謂受化有緣但志求大法之心未專且切耳果能以生死事大參究向上十年二十年不異其心不改其志如覆舟求出不悟不止庶不孤父母四重之恩亦不負出家遇善知識之緣也勉之勉之。</p>
</div>
<div class='div-other'><a id='mulu19' />
<p class='h2'>示唯仁禪人</p><p>履名山登福地穿叢林觀勝境今年南海明年五臺後年徑山黃檗縱經塵沙劫歷微塵數梵剎參禮諸大知識總不出幻化門頭而非究竟真實處也古人喚作迷頭認影汝今不妨就路還家苟能一步踏翻幻海直登覺岸始得本來主人翁矣努力囑囑。</p>
</div>
<div class='div-other'><a id='mulu20' />
<p class='h2'>示徹玄禪人</p><p>吾觀從上佛祖無有不從行門中建立世出世間福田功德今去古遠矣名字比丘率無慚愧一味養嬾三業不修肯念佛祖慧命利及將來乎徹玄禪人生長東方屢慕西竺典籍生難遭想發心募刻書本藏流通思與十方四眾同種般若勝緣共續佛祖慧命藉此慧命永壽邦家如此為僧大越於人多矣予聞之不勝讚歎欲令徹玄竿頭更進一步向佛祖未出母胎時一則公案一翻翻轉是名轉大法輪是名報佛深恩努力勉旃。</p>
</div>
<div class='div-other'><a id='mulu21' />
<p class='h2'>示勇學禪人</p><p>如何是臨濟禪曰青天轟霹靂若向者一句下會去可以入凡入聖入一切國土度脫有情無諸惡礙但切忌卜度卜度則又成智解也勇闍黎勉之。</p>
</div>
<div class='div-other'><a id='mulu22' />
<p class='h2'>示玄通禪人</p><p>子有志向上切勿向他人言語文字中求須向自己心地上求子自己妄想是虛謬又將他人言語把作實法會則是重增一重障礙耳佛言狂心不歇歇即菩提勝淨明心本非外得果能如此放得下看得破便是了事凡夫努力勉旃。</p>
</div>
<div class='div-other'><a id='mulu23' />
<p class='h2'>示道模禪人</p><p>出家人以持戒為根本禮誦作福為助因參禪辦道為正果如是操持參究十年廿年如不悟佛祖墮妄語矣努力努力。</p>
</div>
<div class='div-other'><a id='mulu24' />
<p class='h2'>示性具禪人</p><p>本具性善如艸種在地但有土處莫不有之若遇時雨靡不發生今有緣遇善知識譬如智種含心地遇澤悉皆萌將來必成玅果所謂佛種從緣起也。</p>
</div>
<div class='div-other'><a id='mulu25' />
<p class='h2'>示夢覺禪人</p><p>若謂是夢覺者是誰若謂是覺因何有夢夢即覺覺即夢猶未離夢覺夢所夢盡覺所覺空且道主人公在甚麼處參。</p>
</div>
<div class='div-other'><a id='mulu26' />
<p class='h2'>示鐵牛禪人</p><p>鐵牛不怕獅子吼遇著勝熱婆羅門又作麼生這裏透得過五十三人呼來搖櫓未為分外其或未然過。</p>
</div>
<div class='div-other'><a id='mulu27' />
<p class='h2'>示鐵崖禪人</p><p>好一座鐵崖純鋼鑄就不費鉗鎚雖然爭似黃金百煉愈見光輝。</p>
</div>
<div class='div-other'><a id='mulu28' />
<p class='h2'>示法雲上座</p><p>若論此事如金翅拍海直取龍吞始有衲僧氣息子之機用頗以相當只是藏而不露待時而彰此便是出人一頭地山僧忍俊不禁展起須彌粗拳覿面分付子甘受之更復何云咄咄。</p>
</div>
<div class='div-other'><a id='mulu29' />
<p class='h2'>示萬拙禪人</p><p>一也不立萬從奚生覓巧不得拙自何來聖名凡號總是虛聲描之狀之空中捉響。</p>
</div>
<div class='div-other'><a id='mulu30' />
<p class='h2'>示愚岳上座</p><p>岳為眾山長海為萬派宗蟭螟眉底坐吞卻太虛空正恁麼時還容愚智也無咄咄。</p>
</div>
<div class='div-other'><a id='mulu31' />
<p class='h2'>示崎主</p><p>夫參禪學道本為透脫生死只貴當人具決定信發勇猛心照徹身名世界泡幻無實把平日自<span class='corr'>己</span>妄想忘念惡知惡見盡底掀翻壁立千仞然後將佛祖一節公案晝夜提撕眠食行坐無容走作今日也如是明日也如是逗到嬴紋結角處㘞地一聲豁然如雲開日出即此便是發明大事時也發明之後更須依本分宗師為解粘去縛方能了生脫死超凡越聖變通自在如公到家家權在手堂上一呼堂下百諾大開寶藏利濟無窮到此時節方知佛祖善知識不汝欺也公其勉之。</p>
</div>
<div class='div-other'><a id='mulu32' />
<p class='h2'>示鄭居士</p><p>鄉人鄭虎谿文學曾遍參曹谿長慶廬山徑山黃檗諸大知識近來聖壽請益山野謂之曰若論此事非語言之所能傳心思之所能及必須識得古人道的如古德問秀才云百姓日用而不知不知個甚麼才云不知道德云灼然不知山野曰古德暗指路頭秀才舉步踏著無端被古德向腳跟下一錐直得至今未點地在點與未點則且置畢竟喚甚麼作道士答云和尚手中如意子山野曰如意是道麼士擬議山野曰白雲萬里了也又曰末後一句始透重關若也會得捉敗古德看破同袍一任孤峰頂上嘯月吟風十字街頭和光納垢轉塵勞為佛事現居士而說法其或未然正好如昔日臨試官完卷時不可須臾忽也居士勉之。</p>
</div>
<div class='div-other'><a id='mulu33' />
<p class='h2'>示林居士</p><p>齋戒信士惠林者瀚江林孝廉之堂弟也骨剛氣雄質直慷慨每見事之不平無論可否或有可為者即輕財捨命以當之人皆義之予不然曰此是血氣所使非由道力發也將此血氣置在般若之上何患道之不成義之不廣也血氣之盛譬如萬斛之舟正好趁其時節乘風張帆便有瞬息千里之勢若也釘樁搖櫓驢年得到彼岸也子能知時節趁因緣工上加工切上加切忽然噴地一聲萬夫攔不住耳轉身向上一路自有木和尚為子道破毋容饒舌因子請益聊書數語以發之。</p>
</div>
<div class='div-other'><a id='mulu34' />
<p class='h2'>示島田崎生</p><p>若論向上一著了無別說貴在當人辨久遠鐵石心身然此一著人人本具直下未能發明者如果仁之在核未有浸入之功熏發之力所以枝葉花果皆隱仁中未得發現也若遇善知識教其增培心地長養善根靈苗頓發千枝萬葉即是收功結果之時也然後發之為道用著而為經書列而為綱常轉而為事業上可以事君親下可以撫百姓扶正除邪獎善罰惡致功名於不朽證清淨於無為皆承此一著恩力受用也茲島田檀護治崎發政施仁明如止冰不為事物所轉公事之餘直欲究明向上一著此非夙具大根大器安能汲汲如是哉初夏間出卷一帙請益開示予從直截根源處顯明開發倘于公私之暇著實參究一旦豁然瞥地方信予言為有據矣勉旃勉旃。</p>
</div>
<div class='div-other'><a id='mulu35' />
<p class='h2'>示林英士</p><p>林子熟也姿稟俊秀幼讀書一覽輒通大義及長尤工真艸篆隸詩詞敦篤有乃父風長者莫不愛之丁酉春值予東渡卓錫聖壽山中常來參謁請益予見其心善下於般若有夙緣每以向上語之其心領若飲水焉今歲辛丑秋杪崎主邀之偕遊東武特來拜別併乞數語佩奉因謂之曰若論此事如種樹一般初培以厚土徐沃以清流及其成立長大受雨露之恩飫日月之華然後聽其時節開花結實實既熟矣或為獻佛或為進御或以待賓或資家用取之不竭用之無窮世出世間不外于此子其勉之。</p>
</div>
<div class='div-other'><a id='mulu36' />
<p class='h2'>示野山丹後守</p><p>五蘊山也人我山也涅槃山也一切聖凡出生入死未嘗不居於此山也若能坐斷此山全身是道則無內無外無彼無此到恁麼田地便是超生脫死的時節也終日事上御下了不相妨其或未然世間事逐眼前過不覺老從頭上來。</p>
</div>
<div class='div-other'><a id='mulu37' />
<p class='h2'>示范信士</p><p>信士范石甫者泉人也齋戒篤行善以彫刻為佛事癸卯冬黃檗老人命造大士及十八羅漢祖師伽藍像巧心玅手難可云喻瞻禮者莫不贊難希有一日仲紙求開示因示之曰像之未成全佛是木及其成也全木是佛佛不自佛從緣而成以類推之物物皆佛所謂是心作佛是心是佛只如祖師云不是心不是佛不是物且道是甚麼物向者裏下得一轉語是真造佛石甫作禮三拜塞白還之。</p>
</div>
<div class='div-other'><a id='mulu38' />
<p class='h2'>示超方信士</p><p>平等本際無聖無凡為起一念不平等之見則聖凡分耳所以有佛有眾生有煩惱有菩提有六趣有六度若在當人分上在聖不增在凡不減無明即佛性煩惱即菩提無明煩惱喻冰菩提佛性喻水迷則結為冰悟則消為水今子所問或云厭煩惱而求菩提斷無明而證佛性此是二乘見解何異離冰求水又云見性明道總屬妄想佛是何物而欲成之此是撥無外道猶如執冰排水並是邪見邪解非惟孤負佛祖抑且孤負<span class='corr'>己</span>靈如其利根上智向自家跟腳下確實見徹本源更無絲毫透漏方始辨得邪正不墮惡知惡見亦不起佛見法見截生死流到休歇地乃為真箇超方解脫之士也。</p>
</div>
<div class='div-other'><a id='mulu39' />
<p class='h2'>示林大堂居士</p><p>易曰天道好善書曰緊德緊馨可見古之聖賢其不同于人者無非繼之者善而成之者性也山野于居士竊有取焉居士德性淳和踐履耿介與人無妄語凡一取一與莫不與義自持此誠閩邑之流馨鉅族之軌範也初年即知歸命黃檗老人向上之志<span class='corr'>已</span>云篤矣殆與山野周旋十餘年肫肫以佛法從事朝夕在家炷香持誦千尊人墳墓四時八節致其孝思每時來寺中設供構山亭以供遊覽施花園以廣山門倘非真實正信烏能一一不作銖兩計耶世人務為身家利便之私而居士惟知積善植福為寶則異日雲仍繼美高出門戶豈非合天道鬼神之心哉山野嘉居士之行書此以勛向上一著當自勉旃。</p>
</div>
<div class='div-other'><a id='mulu40' />
<p class='h2'>示法真優婆塞</p><p>法真雖處塵勞心常清淨鄉里咸為起敬謂其在家杜多也弱冠不娶發願斷婬禱于大士求加被一夜夢授陀羅尼咒一遍曰誦此不驗吾不名正法明覺而婬機頓寂忘念不生遂炷香觀想描寫大士相好極其莊嚴盍神授也丙午孟春望奉持入山上山僧清供因鑒其誠為之納供丈室乃問曰有箇無面目漢如何描邈法真下語不契復謂之曰子之品行固<span class='corr'>佳</span>但未發明心要心要不明露柱亦持戒也持戒獲福報生死終是不了欲了生死須明心要心要<span class='corr'>已</span>明慧光戒光同日月並輝可不勉旃。</p>
</div>
<div class='div-other'><a id='mulu41' />
<p class='h2'>示那須氏豐夫人</p><p>佛言遇道人難道人遇矣興正信難正信具矣發菩提心難菩提心發矣全在時時栽培而保護之否則無增長之日矣保護之功須仁澤灌溉慧日照臨要以照潤及時方能有濟若雨多則爛日多則焦雨暘均則根日固樹日長心花發現福果圓明然後可以利濟一切覆蔭大方如此可謂功成矣努力努力。</p>
</div>
<div class='div-other'><a id='mulu42' />
<p class='h2'>示元榮</p><p>修行在乎觀心植福在乎萬行觀心以參禪為最萬行以供眾為先參禪須是上根器植福還他大福人汝於二者兼而有之可謂大心菩提耳然雖如是人天福報則不無超凡入聖尚遠在參禪植福若不悟明佛慧則禪定萬行亦化為福福是有漏之因福報亦有盡時第欲免三途超三界藉福為進道之資直須悟明佛慧乃可經云供養百千辟支佛不如供養一無心道人且道辟支佛有何過道人有何長者裏開得一隻眼是真參禪是真供養其或未然莫道不疑。</p>
</div>
<div class='div-other'><a id='mulu43' />
<p class='h2'>示在原優婆姨</p><p>末世修行信得此事及者如披沙揀金非曰全無盍亦鮮矣邇築州有貴種正信女丈夫在原氏歸向三寶旦夕禪誦雖居華室樂遠離行惟欲究明一著子為未來際金剛種子此皆從夙生般若中來志可嘉也戊申夏特託梵禪遠來參謁代請上堂法語為進道之資恰值山僧退閒不能如命恐孤遠誠乃書數語以示之曰智度菩薩母容受一切法然此一切法在聖不增在凡不減在難不遠在易不近在失不無在得不有亙古亙今無欠無剩只為歷劫久遠被習染所移纖毫不透狼籍三千致令真淨法身變作業質清淨玅土化為六塵若能回光返照勿捨寸陰參取趙州萬法歸一一歸何處忽朝覷破則從前六塵業質猶百川歸海融成一味耳到此時節方知步步極樂念念觀音縱橫自在無得不得然後隨緣助宣王化福利斯民豈特嗣續慧命而<span class='corr'>已</span>哉更贅一偈此事猶如沙裏金工夫不到總難尋頂門突出金剛眼照徹婆婆三世心。</p>
</div>
<div class='div-other'><a id='mulu44' />
<p class='h2'>示宗樸信士</p><p>阿那律陀尊者此云如意乃白飯王子也過去世以一飯施辟支佛感九十一劫受如意樂增一阿含經云佛在給孤園為眾說法律陀於中眠睡佛說偈訶曰咄咄何為睡嬴螄蚌蛤類一睡一千年不聞佛名字律陀於是涕泣自責至七日夜禪定不眠因失雙目及得天眼通觀大千界如掌中果可謂旋見循元斯證第一矣茲築前宗朴居士乃正信之士也壯年亦失兩目雖感果不同則佛性無異今能作種種好事入山齋僧此一飯之施功超等等耳倘更能回光返照將父母未生前本來面目一句六時參究以悟為期忽朝瞥地如久處晦暝忽睹天日豈不慶快平生然後可與阿那律陀把手共行於末運中作大佛事利益有情庶不虛來閻浮一上矣宗朴不憚數日途程特來請上堂值山僧退閒不能如命憐宗朴之誠略引教家方便以示若論達磨極則待宗朴頂門眼開再通消息。</p>
</div>
<div class='div-other'><a id='mulu45' />
<p class='h2'>示夢堂上座</p><p>夢堂覺上座相從有年今秋值山僧謝院事退閒回聖壽山上座夜行六十里接予至圓通信宿緇素盡禮可謂誠敬矣及到崇福又來省候併呈偈頌二冊請益予閱之大都不錯只是竿頭邊事更須退步始得復示之曰唐宋禪道大盛之時天下明眼知識甚多學道衲子不憚千里萬里到處參扣如機緣契合遂得印可故悟道者不落邪見以後知識無眼學者爪印自肯所以不墮生滅則落空見甚至撥無因果墮落外道其或悟心未徹纔見影響便得少為足說時似悟對境還迷如此之人皆未得明眼宗師勘驗故致如是故古德云不是無禪只是無師耳上座有志大事為法情深倘退步踏倒剎竿則大覺之法道常存濟祖之慧命有賴矣努力珍重。</p>
</div>
<div class='div-other'><a id='mulu46' />
<p class='h2'>示光巨上座</p><p>中秋前山僧有未了因緣到崎道經肥前光巨上座領弟子輩于數十里外相迎到上剎安歇禮數甚慇入門見其叢林清潔大眾整肅效唐規矩朝夕禪誦所來瞻禮者皆生難遭之想此皆上座願力所持也及予到崇福又不憚跋涉遠來省候可謂誠愈篤義至高也臨別懷香來求法名請益因謂之曰欲得梅花香撲鼻還須徹骨幾番寒囑囑。</p>
</div>
<div class='div-other'><a id='mulu47' />
<p class='h2'>示慶存長老</p><p>余返錫崇福三嶽存上座領諸弟子迎于三十里外具威儀向前作禮甚恭予見其精誠端愨謂左右曰此本色住山僧也遂應其齋上座乃嘆曰我輩不見唐國知識將四百年矣今日幸法駕光臨得與瞻禮豈非夙緣耶敢求開示一言半句為金剛種子山僧因語之曰子能持此難遭希有之心以明佛祖之道不惟數百年前之開山面目猶在抑今日承檀越之供養則福有攸歸矣子其勉之。</p>
</div>
<div class='div-other'><a id='mulu48' />
<p class='h2'>示大眾</p><p>當此像季身服田衣宿生善因極不容易須要念德修德知恩報恩但以深究死生為第一件大事不圖名不苟利除人我見蕩生滅心大小和睦內外恭敬有善相贊有過相規惟道是務勿管是非此謂之聖賢之聚會不然滴水粒米無非鐵丸銅汁可不畏與當共勉之。</p>
</div>
<div class='div-other'><a id='mulu49' />
<p class='h2'>示實歸禪人</p><p>世有虛頭禪見他人病極善開導或云一切放下莫著於病或云四大本空病將安寄及自家熱病到來一毫主宰都做不得依舊空不去放不下汝今始知放下須明取本空始得本空若明始會得安樂法努力勉旃。</p>
</div>
<div class='div-other'><a id='mulu50' />
<p class='h2'>示曉覺禪人</p><p>戒以防閒定以攝亂慧以破惑三學全提障盡心空如夢忽覺此修行綱領也索我開示書以勉努力努力。</p>
</div>
<div class='div-other'><a id='mulu51' />
<p class='h2'>示用方禪人</p><p>用方在廣壽為殿主三載過午不食夜不脅席參究之餘發心<span class='corr'>刺</span>血寫三千諸佛名號一字一拜仗此殊勛祈答四恩不一月拜寫<span class='corr'>已</span>畢予嘉其誠乃謂之曰行既整飭理要頓明理若不明終歸虛妄事理雙備成佛之階子其勉之。</p>
</div>
<div class='div-other'><a id='mulu52' />
<p class='h2'>示病僧</p><p>病有多種或夙障或現障皆因少持律故也所以平日參究讀誦要除夙現障今障不能除非經書公案不靈驗盍由學之不精參之不力信之不至也汝能一念迴機不惟病魔自退而道從此入矣所謂病是眾生良藥不其然乎猛省勉旃。</p>
</div>
<div class='div-other'><a id='mulu53' />
<p class='h2'>示覺珠禪尼</p><p>一切家緣兒女緣內外緣既盡情放下直教胸中空蕩蕩單單提箇念佛的是誰重下疑情如空中橛子疑來疑去疑到銀山鐵壁處從新勇猛奮發精彩如此用心久久不退忽然迸出本來面目便是超凡越聖的消息也勉之。</p>
</div>
<div class='div-other'><a id='mulu54' />
<p class='h2'>示性空院道婆</p><p>肥前州性空院道婆松陰求薦長男覺智宗本十七年忌辰特命耑使入山設齋請上堂用嚴冥福正值山僧養病退閒不能應因再求法語乃示之曰行一善斷一惡行十善超五濁覺智宗本居士曾修眾善早超極樂何用山僧為薦雖然不因樵子引爭到葛洪家再聽一偈顛倒想生生死續顛倒想滅誰生佛六凡泯處涅槃空元霄月現寶池中。</p>
</div>
<div class='div-other'><a id='mulu55' />
<p class='h2'>示因旛守</p><p>大村因旛守居士請益因謂之曰鳥窠禪師示白侍郎云諸惡莫作眾善奉行然依此修持不失為君子亦得人天福報但未能入得佛祖堂<span class='corr'>奧</span>須知當人分上有不屬善不屬惡不屬名言不屬指擬一著子輝天鑑地耀古騰今倘於此處著得隻眼踏斷善惡兩途踢翻凡聖窠日便是入堂<span class='corr'>奧</span>時節然後大坐當軒治政施仁無不合道果能直下承當白翁讚歎有分。</p>
</div>
<div class='div-other'><a id='mulu56' />
<p class='h2'>示曇瑞侒上座最後語</p><p>山僧于丁酉春應崇福諸檀越請吾徒侍杖跋涉萬里同來時雖年紀未高為人淳篤頗有老成氣象監院六年寬心處眾內外圓融明因識果甚愜眾意癸卯秋山僧省覲黃檗老人吾徒隨侍上京暫將院事交化林子掌管甲辰秋山僧擬再回崇福道經豐前州緣遇小笠原老太守乘大願力勤留卓錫為國開法蒙上意允許隨開山廣壽吾徒時領都寺兼衣缽之職井井有條人所嘉歎越三載歲在丁未冬不幸豐君仙逝山僧隨散眾閉門靜守次年戊申秋直退閒本山崇福獨捐衣缽資特造黃檗本師老人壽髮塔一座吾徒亦發心捐衣缽資造菴一所看守壽塔以時洒掃可謂道義兩盡時闕監寺舊唐諸檀越屢白山僧公舉吾徒吾徒再三告辭舉之益堅方乃從命隨稟崎主再任寺事值年來常住淡薄緣事不廣吾徒為法為山門栽補樹木修破整敝任勞任怨力守如常藂林頗有可觀山僧自東渡以來兩坐道場甚得吾徒一臂之力此緇素咸知匪山僧私意屬子也今也欲往他方行腳無以答吾徒服勞惟望各自努力以道靜守為法自重切勿自輕徒眾有道誼肯作行為常住者留數人共守若躲嬾偷閒不守戒律不義不法登時遣出免得虛消信施退人信心玷辱山門敗壞僧風前所云云當力行之不依吾訓匪吾徒也至囑至囑前表信一柄與吾徒密藏操履俟數年後拈出居山勿得輕露佛祖慧命非同小可又囑。</p>
</div>
<div class='div-other'><a id='mulu57' />
<p class='h2'>示翠峰上座</p><p>棒頭領旨喝下明宗早<span class='corr'>已</span>遲了八刻說箇乾坤大地常露現前何異白日誇明若是本色衲僧當知別有生涯方可少分相應肥前翠峰上座從吾淹矣只為從前雜毒入心所以觸處不無蹇滯之患及山僧退閒聖壽再來掛錫見汝稍覺痛痒室中緊下鍼錐近來瞥地方知山僧用處未嘗欺人寧匪佛法靈驗歟茲吾欲唱還鄉曲子因付一枝以表遠別之信到者裏更須知慚識愧始得古德尚恐離師太早未盡要玅何況於叔世乎汝只向水邊林下韜晦形影三二十年使腳跟練熟自然脫落今時乃是報不報之恩也至囑至囑。</p>
</div>
<div class='div-other'><a id='mulu58' />
<p class='h2'>示光巨上座</p><p>若論此事如千日並照無一點翳障縱向未舉以前擬欲會取早<span class='corr'>已</span>被片雲遮了何況說明說暗自纏無繩之縛耶肥前光巨上座天性牢實修行有年嘗來廣壽參見尋兩掛搭崇福山僧見他於葛藤露布上作活計每痛下鉗鎚當時不能領荷晝三夜三孜孜參究近到岩頭所謂從自<span class='corr'>己</span>胸襟流出一一盍天盍地處忽然撞著路頭乃呈偈語山僧劈頭便棒未嘗輕易放過茲山僧將圖行腳因付一枝以為表信汝切須自祕自重不可敢輕開口只可靜地持提勉息長養或十年二十年待時行化其必到路頭盡處徹頭徹尾寧匪成就本分事業者哉囑囑。</p>
</div></div>
</div><!-- end of div[@id='body'] -->
</body></html>