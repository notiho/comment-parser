<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu424' />
<p class='juan'>即非禪師全錄卷之十三</p><p class="byline">門人明洞性安性節明覺明幢仝編</p>
<div class='div-other'><a id='mulu425' />
<p class='h1'>書問</p>
<div class='div-other'><a id='mulu426' />
<p class='h2'>答石香居士</p><p>尊諭謂衣到六祖不傳後代作何傳授愚謂法本不傳師亦無授以不傳之傳而為真傳無授之授是為嫡授所以世尊付迦葉偈云法本法無法無法法亦法今付無法時法法何曾法又謂慈氏當來下生身高千丈世尊以丈六金襴囑迦葉授之未審衣解長耶身解短耶愚謂毛吞巨海量無廣狹之殊若道是神通玅用斯人未達其源若道是法爾如然猶是拍盲狂解若謂如何即得待居士透過法身通個消息。</p>
</div>
<div class='div-other'><a id='mulu427' />
<p class='h2'>答錦谿居士</p><p>來諭謂人身如泡散不復合再生之理似不可信山野謂漚生漚滅不可無水倘薦得心身一如身外無餘必不作斷常之見未知尊意以為何如。</p>
</div>
<div class='div-other'><a id='mulu428' />
<p class='h2'>與虛白法兄</p><p>君子同風千里如面黑字白紙恐添一重公案耳是以久不敢通問以辱誨答寄筆數枝備點人天眼目幸留之不贅。</p>
</div>
<div class='div-other'><a id='mulu429' />
<p class='h2'>與友石居士</p><p>定業到來似不容避惟居士開智眼於漚花露電之隙則苦樂逆順道在其中風便布候不贅。</p>
</div>
<div class='div-other'><a id='mulu430' />
<p class='h2'>復谷雲禪友</p><p>足下所說迺知解禪耳若論祖師禪頂門具眼始得狂直至此不審見信見怪為何如耳。</p>
</div>
<div class='div-other'><a id='mulu431' />
<p class='h2'>復鶴夢居士</p><p>承諭我非殺人者人要我殺人山野謂不妨內懷菩薩願外現將軍身坐致人主太平不忘靈山之囑可也又謂殺人是魔殺人是佛我欲閉門靜聽指拂居士口縫未開分付兩棒只如佛魔兩立誰是韓公佛魔兩忘公在甚處若向者裏覷破方知公堂前後總是道場干戈叢裏無非佛事豈待閉門然後有佛法哉。</p>
</div>
<div class='div-other'><a id='mulu432' />
<p class='h2'>復君闇居士</p><p>辱賜教墨過形贊美山野幽陋何以克堪感愧感愧承諭塵勞業障莫能解脫者大似無繩自縛人生世間塵勞自不能免倘於聲色堆頭著得隻眼將見八萬塵勞化為種種三昧耳更云何時得就鉗鎚為快山野則不然居士讀書之暇能覷破本命元辰則時時與佛印握手于數百年上亦何懸隔山野百里之外哉居士以道契垂及故不敢以世諦相酬艸此奉復筆舌莫盡。</p>
</div>
<div class='div-other'><a id='mulu433' />
<p class='h2'>復大梅法幢和尚</p><p>欽仰盛德為日已久自愧緣疏未獲瞻禮近悉法叔老和尚大闡宗風雷音普被四眾翹勤如旱得雨某雖萬里相懸亦不外吾叔一雨點耳仰贊勝緣豈勝忻忭敬附八行問訊起居容持裓花三匝猊座辱賜佳刻迪蒙孔多承尊諭謹領大教不宣。</p>
</div>
<div class='div-other'><a id='mulu434' />
<p class='h2'>上黃檗本師和尚</p><p>不肖此行原為省覲而來不為崇福而至適機緣偶合似出意外今既不獲前進只得杜門行道以答師恩耳本寺檀越護衛之心至深且切舊唐諸君信向亦誠四方善信亦如舊唐此皆座下化力所到幸也何如前修兩書問訊昨聞未到想為郵致所誤諒不見譴初到崎中無以孝敬荒函附候曷任依依。</p>
<p>此國三百年獅絃弗響今得座下一撥大地盡作琴聲誠曠劫中不思議事也四眾踊躍歎未曾有不肖在一方末緣預會只得望風側耳矣白者崎主乘菩薩願現護法身為民為道兩盡厥心真火中優曇也回駕欲入普門參謁吾師有大勝緣富垂接引令作不退上善盡未來際為菩提眷屬也昨來拜別敬附尺牘代訊座前外具束香齋儀伏冀慈納餘不悉。</p>
<p>謙監寺齎座下所賜法衣一頂源流一幅手誨一函俱已拜登即時於人天眾前橫披直搭無異天盍地擎曷勝感佩之至東向投五肅復不縷馳上法語果儀齋儀伏垂鑒納不宣。</p>
<p>下賜手墨老腕尤健趙州之年信可卜矣清供方丈如侍慈容百拜鳴謝肅復不備。</p>
<p>日國崇佛自唐已然濟上一宗流傳最盛茲值座下中興可謂優曇一現耳不肖久不霑法乳如渴思漿近復聞承旨上燕京第恐拜睹慈顏愈相萬矣修阻之緣藉在同風某雖不敏不敢不自勉以酬師德耳緬想座下而今不唱還鄉曲子只恐後來未必然矣因記大明實錄載太祖六年為此國敬信浮圖特詔高僧祖闡遠來化導越三載竟不得復命屢欲延住天龍雖曰延之實則拘留耳後聖諭來督乃得東旋方盡君臣始終之義今座下遽離支那蒞此行道雖云平等法化無有彼此之異而我國大義不可苟也原約宰檀應請三年今享御膳又踰兩載不意岫雲幾同苑鶴知者以座下緣熟于茲不知將謂忘<span class='corr'>卻</span>去就雖憑國主收放端在法王矧法王之道德雙備忠孝兩全豈不思故山欽賜三大藏皇恩未酬敕建十二峰公案未了紫衣不勝奉重黃檗苦待回甘今復飄然高飛恐孤大唐王臣士眾之所望耳惟冀卓錫從權且緩遠舉俟拄杖子挑出一箇半箇永作此邦日月然後謝恩理歸唐之棹仍還本地風雷寧不兩盡其道歟倘不吝慈悲俯從所懇實天下古今之大幸也不肖誼切師資管瀆若此不知尊意以為何如若云且作鼻祖西來何必玄奘東返此又座下別具大人作略非小子所敢知也伏乞裁察幸甚。</p>
<p>舊冬承諸檀強某出世某不自揣抂效三聖為人逢場露醜不無屈辱吾師耳今已解制特遣曇璲監寺代申禮足敬具瓣香不敢酬恩報德耑為無鼻孔老和尚通氣矣仲春猶寒恭惟尊候萬福臨楮不勝惶恐之至。</p>
</div>
<div class='div-other'><a id='mulu435' />
<p class='h2'>上徑山師翁老和尚</p><p>弗侍座下彈指數白矣感念示誨無時忘之江山修阻候缺音疏西瞻雙徑徒切懷仰耳不肖舊冬冒據猊床開眼尿雨不覺污<span class='corr'>卻</span>吾祖半邊袈裟打溼徑山千指鼻孔過犯彌天無所禱也茲特遣若乙維那敬向方丈及諸大僧前五體投地代申懺悔馳上元寶一錠少備一齋伏望慈悲俯垂納受不備。</p>
</div>
<div class='div-other'><a id='mulu436' />
<p class='h2'>與知禪師</p><p>承寄貴侍手鈔唐宋東渡諸祖事實初云詔聘末云來朝於事有妨於理未順愚聞傳聖道者不北面有盛德者無臣禮為法應詔不曰來朝唐玉泉大通禪師春秋高矣天子詔請問道肩輿上殿趺坐受拜清涼澂觀國師為七朝帝者之師德宗皇帝誕日賜輦延至內殿執弟子之禮鍾山僧遠大師鑾駕及門床坐不迎汾陽善昭和尚鳳闕紫泥三詔不起宋元若類甚多不勝備述近大明洪武皇帝御寶曆之七年幸蔣山興國禪寺聽法于宗泐宗師致參佛之禮歷代帝王重道尊僧禮貌若此況外國乎不特此也昔季札由余入中國而中國者以賢人之禮禮之彼季札由余者第世之人耳況出世有道之士乎儒者亦有上不臣天子下不事諸侯漢王霸嚴光是也高士猶爾況高僧乎僧有朝帝者官僧也僧既授之以官君臣宜矣有道之士處乎四民之外不應行俗禮也不行俗禮為帝造福耳昔賓頭盧尊者送帝七步致七年失國吾輩道德雖不及古人不可不護國為念以道自處也集中來朝兩字盍錄者不稽之過恐與衣冠相濫有失事宜故饒舌至此惟高明察焉。</p>
</div>
<div class='div-other'><a id='mulu437' />
<p class='h2'>答肥州玄石居士</p><p>四月初六日接尊翰承問記錄載黃檗和尚昔隱獅巖時將應黃檗之請咒石自平以卜行道此段因緣實有此事否某竊疑焉更難解也伏乞垂慈山野曰實有此事無可疑者足下無端起此一疑這塊石頭早礙在胸中了也山野不忍袖手直為劈胸拈出也足下深究物理誠為高明豈不聞耿恭拜井出泉魯陽揮戈駐日誠之所格無感不通而況我和尚多生道力資以定力廓以願力托以咒力眾力所加無施不克轉石為平獨何疑哉來諭又云挾平石之心是有為趺坐咒石上者又非正法無悟道之作略山野謂有心可挾則是有為覓心不得所挾何心耶動無動相誰為有為耶萬法無咎指何為正法耶若無悟道之作略爭解平此不平之石也殊不知我和尚正以無為而至無心而得機感相投如磁引銕不期而自合盍從不思議中成就之矣譬如李廣箭穿石虎本出乎無心神而應之稍著思惟則箭不能入耳所云咒非正法不見維摩經中偈云經書咒禁術工巧諸技藝盡現行此事饒益諸群生法華經云治生產業皆順正法治生不背正法利生咒禁豈可譏為非法也法尚應捨何況非法謂無悟道之作略謗我和尚甚矣又謂此石得平黃檗佛法大行縱使石為不平黃檗佛法何墮于地耶山野謂平不平因緣也行不行時節也出世行道時節因緣不可不審也待彼因緣合我時節猶順水順風行舟不亦快歟因緣猶水也時節猶風也佛法猶舟也善知識猶舟師也欲度眾生於彼岸闕一則不可也因緣未至石或不平未可知矣石為不平佛法雖不墜于地而今平久矣佛法何曾望陞于天耶只如石未平時且道佛法落在甚麼處或在空中耶石中耶或非空非石中耶者裏著得一隻眼必能笑破無疑矣又謂禪師活法驚天動地爭待平石之瑞應而後興耶山野謂山不讓塵海不讓流若非無情感應道交爭顯驚天動地之活法不有驚天動地之活法焉能令彼無情感應道交足下不達事理無礙隔於有性無情所以自作死法會耳又謂記錄因甚以此怪語作多少奇特誑惑人天足下盍亦未之思耳人不可惑天豈可誑乎門人記師之行實直其事核長短不敢掩飾推師之驗以及人故謂之行實足下若以記錄為非平石為怪是足下聞見之未廣也山野略舉世之盛聞目擊者一二為證古之竺道生嘗寓虎丘人無識者聚石為徒坐而說法石為點頭此石現在可中亭上又徑山國師會下有弟子名崇慧持咒為業功力無比師令咒破屏石慧叱之石裂為三今喝石巖是也若二師者天下盡知千古仰慕黃檗平石夫復何疑佛言知識難遇正信難生足下不生正信之心而存此異見不生難遭之想而懷此疑心豈智也哉今就足下所示重關曲鎖施以直匙堂奧八字打開請到不疑之地玅契無言自不容贅矣外附拙偈三首博取百里外一笑。</p>
</div>
<div class='div-other'><a id='mulu438' />
<p class='h2'>復黃檗慧門法兄</p><p>七月何君至詢知法兄住持緣法增勝道體萬福為慰承賜尊翰併盛儀為娑羯羅留鎮海藏未知所以見教有孤厚意懷感曷勝曠別之懷修阻之念玄沙白紙收不盡耳老人東來倍臻矍鑠無煩玉慮不才近況歸人自能緩頰不贅萬里遙天無可將意敬具果金齋金供養法兄暨合山大眾外具三處掃塔儀統祈照納不宣。</p>
</div>
<div class='div-other'><a id='mulu439' />
<p class='h2'>復超玄居士</p><p>一別兩閏甚深懷仰有自江上來者云足下非久到此山野日夕跂望久而不至益重懸懸今春貴价至辱教如面甚慰渴懷中以近況相示聊寫數語為答然士患不聞道貧富得失何預焉貧不忘道士之賢也但能堅守隆冬自有春來時節冀努力不退為望大梅和尚事詳在小徒書中不贅或時參謁為道積懷重晤末由無任傾向承厚惠領謝不盡。</p>
</div>
<div class='div-other'><a id='mulu440' />
<p class='h2'>復細川丹後守</p><p>來諭謂空聞德音未拜尊容山野不然足下舉此念已與相見了也又謂累年力參生死事大近蒙黃檗老和尚開示甚有得力處此乃千古最勝因緣又云未得大徹山野曰不妨重下疑情時時參究如僧問古德云生從何來答云銕鋸舞三臺又問死從何去答云秤鎚上著鋸只看此兩句畢竟是甚麼意旨念念提撕如驢覷井覷來覷去覷到心思路絕忽然瞥地如從夢覺此時瞞君不得耳盛儀領謝艸復不宣。</p>
</div>
<div class='div-other'><a id='mulu441' />
<p class='h2'>答梅公居士</p><p>江山脩阻道契猶面忘<span class='corr'>卻</span>別來二十春秋矣從瑜令弟至接華翰過蒙讚譽愧感曷勝方外野衲每念居士文章節義時輩罕及今以孝廉自守貧而可樂異日出為世儀福蔭蒼生莫可涯量也承諭早不入山祝髮及兒女之累衲則不然夫兒女非能累人特自累耳婚嫁隨家豐儉無過奢無好勝則何累此事雖曰人間正事亦實虛幻苟能看破虛幻不惟<span class='corr'>卻</span>累而道從此入耳惟望老居士如裴黃蘇李輩不離俗而入道轉塵勞為泉石豈待入山祝髮然後為得哉令弟回肅此奉復併候不宣。</p>
</div>
<div class='div-other'><a id='mulu442' />
<p class='h2'>答月樵居士</p><p>檗山一別不覺五換菖蒲上雪矣未審起居何似每切懷仰六月十四日丘君至傳二月十八日所惠書若從天降喜慰無量及開函展讀方知玉樹折于非時為之嗟悼不已如何素行君子得如是花果莫非定業使之然乎雖然不幸中猶有幸者令郎向讀孔聖之書兼誦佛陀之典呼吸朝聞之言蘊之熟矣諒必遇難自在觀法無常當下化刀劍為蓮花轉生死為涅槃冤親平等俱證無生無疑耳第老居士分上恐不能忘情微言相勸幸垂採聽世界空華人生幻夢眷屬幻聚冤對幻遇經曰知幻即離離幻即覺若不覺悟幻沒了時冀老居士開醒眼于夢幻之中釋結解冤以理自遣休已往之嗟期將來之望如張拙秀才之作用庶不孤廿年為黃檗山護法也丘君回薄具白鏹壹封于令郎墓上奠一炷香增一片石以表昔日方外道契幸為簡入肅候不盡。</p>
</div>
<div class='div-other'><a id='mulu443' />
<p class='h2'>復三水林居士</p><p>向郎至奉教如面乃知老居士返棹遇颶風漂流諸處因憶山野臨別之囑遂於驚濤險浪中呼同伴極力持念大悲名號忽見琉光現一佛相宛如敝寺旬日內乘此悲光一帆到岸如從夢覺慶快生平後對親朋舉似緣起功歸山野然山野何德敢當此哉此自居士盛德至誠所感故現斯境界一以顯居士本有光明即心是佛一以彰持念靈驗不被物轉契經偈云或漂流巨海魚龍諸鬼難念彼觀音力波浪不能沒當時持念之勤不惟大士加被即十方如來同聲讚歎耳大士功德不可思議持念功德亦不可思議今居士處安樂之地勿忘險祖之時時時持念報佛深恩庶不辜大士昔日現居士身而為說法也今能念念無間心心相續生生世世所求如意亙古光明照天照地耳更囑者隨寓而安時自珍重長安雖樂不可久居諒高明自能返照無容贅承惠茶筆領謝不盡。</p>
</div>
<div class='div-other'><a id='mulu444' />
<p class='h2'>復萬石居士</p><p>人生末世苦海無涯回頭是岸無容饒舌矣今一切付之夙緣逆順銷歸自<span class='corr'>己</span>當下便是極樂世界若見有身心在苦緣中欲求解脫者如香象墮溺爛泥求脫而愈深耳惟冀居士時自努力承惠詩畫玅手雙絕藉此而對顏色領謝不盡。</p>
</div>
<div class='div-other'><a id='mulu445' />
<p class='h2'>與石也居士</p><p>世態如棋世味如酒能使人既醉且迷倘於黑白未分時杯盤狼藉處以醒眼覷破寧不悟醉與迷者之可愍哉未卜良晤惟切神馳風便附候不悉。</p>
</div>
<div class='div-other'><a id='mulu446' />
<p class='h2'>復叔弟</p><p>不肖十七歲出家屈指為僧二十八年矣憶戊子春回家省母重與叔父賢弟一晤壬辰春哭母次冬葬母再晤自晤而別僧俗有間時異地殊宗族親舊雖多往來通問甚少至親骨肉中垂念不肖者惟叔弟數人而<span class='corr'>已</span>不獨今日受愛仰德即童稚家居朝夕承恩教誡迄今不敢少忘但未知所報為愧耳屢修尺素問候竟為石頭故事南望五馬徒切神馳新春上浣正懷憶間忽張友至傳到舊年六月中手示詩簡共三封開函捧讀慰諭勤至宛如面奉誨音感慰無量三復德言且悲且喜所喜者天道輔善不忍叔弟久困寒氈一旦俱入泮冠場並振家聲光前啟後慶幸豈尋常哉所悲者不肖子道未盡親墳崩陷不勝風木悲號徒抱蓼莪之嘆一身萬里返棹無期不能掃祭唯修道法為父母冥資況又伯氏作古猶子頑劣不覺五內為之酸裂古云一子成道親屬生天不肖道微德涼哀痛何極然究其所極不惟恩愛猶夢即功名亦幻耳功名恩愛雖曰夢幻智者不為夢幻所惑就于夢幻中拶開兩眼始知夢幻而非夢幻也夢幻既非夢幻則如幻三昧存焉然後不妨同入如幻三昧為孝為忠為賢為聖度夢幻之三有報夢幻之四恩咸成正覺豈不優歟雖然說丈不如履尺欲圓夢中事業須了取未了公案今能了人不能了行人所難行由孝弟而進於道抱忠義無愧于儒大千擔子將重托者捨吾叔弟其誰望哉寄上衣缽資二錠一代修墳一置祭田計其遞年租賦以備蒸嘗田須附墳便於守墳者承佃併令培植樹木以垂福蔭永付叔弟輪掌公立規約刻示將來俾永遠無易春秋祭品只用釋菜香齋用表古禮遵依遺囑香醪金帛從俗不免萬勿兼牲以虧冥福冀念一脈借幻明真無以微言視為夢語用鑒不肖之心而篤行之先父母幸甚不肖幸甚。</p>
</div>
<div class='div-other'><a id='mulu447' />
<p class='h2'>上黃檗和尚</p><p>薰風微涼恭惟本師老和尚興居萬福不肖久違杖側道業荒疏緬懷法恩<span class='corr'>惕</span>然慚懼所願座下大弘祖道壽同古佛振起此土三百年綱宗燈傳永古而法利無窮以茲慧命壽國福民實天下後世幸甚稟者不肖十七歲奉母命從龍山老師落髮承教育八載恩同罔極及落髮師西遐無以報德敬延十二位高僧修懺摩四日莊嚴冥福七七外躬荷靈骨葬于斂石山與師祖共塔不肖心喪三年後遊方參學侍座下十載繼而住山出世又經十載去鄉益遠歲益久竟不能歸掃負罪良深每念落髮師只剃度不肖一人親堂法屬雖有數百俛仰二十年間歿者過半而存者又各散處似有若無不肖徒子數人俱在一力亦不得力所託守塔法眷某人不意忽起昧心將塔院及香燈田私賣與黃山監寺逃亡以致祖塔荒頹春秋闕祀新來主院各宗其宗樹木聽人斫代塔邊任人盜葬他日更有不可知者不肖時念及此未嘗不痛心疾首酸鼻出涕也且此院皆三山開元師太重興甲乙輪下至落髮師在日與廣陵師伯協力鳩緣改向重新手澤具在豈容變易今不肖獨捐衣缽資壹百兩重修祖塔贖回塔院香燈擇的當徒子守之法子主之更請俗家有名位者代立常住碑記永存祀典少盡不肖孝思萬望慈愍一視同仁下旨以諭監寺允不肖備原價贖回庶祖燈晦而復明叢林枯而再茂則感戴洪恩不直不肖<span class='corr'>已</span>也忝在座下敢此冒瀆伏冀恕其無他垂憐許可幽顯顒望佇俟批示臨楮不勝惶恐之至辛丑五月端午日嗣法徒如一百拜謹稟。</p>
<p>七月廿三日行者回拜接法旨以斂石塔院撥還深知婆心片片恩大難酬不惟令不肖等少行孝道而師祖祝髮師于常寂光中亦佩德無涯矣百拜鳴謝。</p>
</div>
<div class='div-other'><a id='mulu448' />
<p class='h2'>答八姪司理</p><p>大姪宿乘願輪現宰官身而云悟公庭之一琴一鶴猶不若吾叔一拂之自如愚知大姪非徒<span class='corr'>羨</span>一拂必感慨度生之難也果以度生救世為念勿起難易之想就于憂國憂民處立定腳跟上與諸佛同一圓證下與眾生同一悲濟能如是弘願足稱宦途菩薩回視一拂<span class='corr'>卻</span>同龜毛耳為政之暇以道自強相望益遠臨風不勝馳戀惠扁<span class='corr'>已</span>領無以答貺附五燈一部詩箑一握引意簡入不宣。</p>
</div>
<div class='div-other'><a id='mulu449' />
<p class='h2'>寄檗山慧法兄</p><p>林生回重致書問候想必入覽矣瀆者敝寺闕執事敢煩大手眼代擇的當有品行二人過來相助若問此方風景深山無惡獸邦人恥爭競席無點塵門無鎖籲夏無臭蟲冬無蚤虱僧俗尊佛法重斯文務清高尚節義至於邪外之徒謀利之僧俱用不著矣倘有志衲子肯放下諸緣樂然而至久遠不生異念他日堪托大事皆法兄之賜也惟留意焉望望。</p>
<p>六月十六日磐禪人至伏讀尊翰忻慰倍篤但敝寺欲擇執事二眾何得人若是之難耶蒙示再議倘非其人徒勞神思不若<span class='corr'>己</span>之啟者斂石弟四代祖塔存焉數年鞅掌各天禋祀暌乏每一念至未嘗不瞻雲而繼之以泣也五月上書老人備價贖回以便祭掃荷蒙老人慈允目下法姪在彼暫住煩為照管俟撥有小徒來日求法兄念弟區區同體之誠將契內所贖物業一一交明以便住持世守則法兄之恩上勒碑文均垂不朽矣顓此布復祈昭格是荷承惠謹領謝謝。</p>
</div>
<div class='div-other'><a id='mulu450' />
<p class='h2'>與雲崖法姪</p><p>別來幾易裘葛懷想德音有逾日月前寄小札計五次各有菲儀引意併掃塔資未知曾達座次否俱未獲翰答恒以為念近聞法姪居方斂石盛德足以感人又克莊嚴佛土修好田園此仁人之用心法門之大廈也喜不勝言但斂石係愚四代祖塔年來阻隔各天不能插炷香以展春秋典祀思之愈覺愀然今五月稟白老人備價贖回以便祭掃蒙老人恩庇慨然許可茲特走筆奉聞倘明年有小徒至煩法姪將契內贖業併新致田畝一一交妥便其住持足見出世眼目丈夫心腸不以俗累拘拘則予拜德多矣尚容答謝伏惟心鑒不悉。</p>
</div>
<div class='div-other'><a id='mulu451' />
<p class='h2'>答大眉禪兄</p><p>行者回知兄成禠黃檗可謂法門功臣真不讓于普化克符欽歎欽歎<span class='corr'>斂</span>石事有煩留神感謝不盡小意希簡入。</p>
</div>
<div class='div-other'><a id='mulu452' />
<p class='h2'>與木菴法兄</p><p>僧自獅林來述國主有尊道重法之誠虔留老人附京開山祐國福民既有如是盛典去住不得不聽之隨緣耳此雖老人之道緣已稔抑亦一國之洪福所召不才從今不敢勸駕矣惟冀老人與法兄以弘道素懷利生本念立地接得一箇半箇續佛壽命補答國恩庶不虛此土一行耳不才前年杜門禁足放下藤條舌頭縮在口裏眉毛閣在眼上不聚廣眾不允上堂非無為法為人之心久長無多之旨概可卜矣聞老人與法兄道體萬福甚慰遠懷久闊法候原情是禱。</p>
</div>
<div class='div-other'><a id='mulu453' />
<p class='h2'>與龍溪大德</p><p>老人在獅林安居數載與今日太和之機緣實大德之所護念為法之功豈淺鮮哉惟勿忘初念做箇徹頭徹尾的漢子庶不孤與老人眉毛廝結一番是所望也風便布候不既。</p>
</div>
<div class='div-other'><a id='mulu454' />
<p class='h2'>與崎主</p><p>前歲承顧後即有不出山之戒雖只尺千里而道契猶面秋復暮矣未審日用工夫何似政暇惟努力為望前者鄉氓無知有逾國法聞置重辟深為悲憫特遣三禪士造府乞方便蒙仁者欣從所請法外施恩此再生之德同于解網矣對佛讚揚朝夕行道以答肅此代躬感謝不盡。</p>
</div>
<div class='div-other'><a id='mulu455' />
<p class='h2'>與崑嵋居士</p><p>居士幾年不能歸養時緣也尊堂忽旦仙逝大數也數定即百千孝子亦無可奈何惟居士看破假合頓明三世毀不滅性立德修身即尊嚴慈肉身猶在也況尊先人生平懿行聞于閭里百年覺靈同歸安養無疑耳惟祈節哀以全大孝肅候不宣。</p>
</div>
<div class='div-other'><a id='mulu456' />
<p class='h2'>答青嶼居士</p><p>返策故山是山野本願那知出自無心歸不由<span class='corr'>己</span>此何異于光音天貪著地肥而身重毛生也一笑近聞老居士與白社輩入詩禪三昧何樂如之有便寄一二惠我人還肅候併復。</p>
</div>
<div class='div-other'><a id='mulu457' />
<p class='h2'>答補山和尚</p><p>老師叔與不肖雖嗣法同門而不肖仰如日月親如父母常憶早年深承教益至今不敢少忘但地遠莫能省問每遙向第一峰作禮耳林君回敬具果儀小刻充訊起居希笑納為幸諸惟為法為眾生自愛惺叔示寂不能躬弔薄附奠儀一封簡入為慰。</p>
<p>六月十六日泉公至審高年出世不倦垂誘大法九鼎之任舍吾叔師其誰歟不肖進止聽老人是命若夫得志行于華域寧不夢寐而神注耶惟老師叔諒之木兄已上獅林盛情統致領悉肅此布復併候不既。</p>
</div>
<div class='div-other'><a id='mulu458' />
<p class='h2'>復髻珠居士</p><p>當斯之世養晦韜光此正有道君子善藏其用時也況居士親受徑山老和尚記莂具頂門隻眼照佛祖心肝非裴公後身維摩再世其疇能之承諭謂不肖攝取四大部洲赤子置衣裓裏不肖則不然袈裟拖地泥水通身安能如居士寸絲不掛之為得哉未卜道晤肅此奉訊法任重遠冀力為匡持猶幸。</p>
</div>
<div class='div-other'><a id='mulu459' />
<p class='h2'>與法雲上座</p><p>近得信知子五日至大阪可謂神用耳羡羡聞豐主初六日離燕都想月中至檗山月末回府道晤在邇無容贅候又聞高泉姪至檗山設欲下來可同載為妙山中十五日結夏有百餘眾山僧不上堂不小參只用一箇栗棘蓬任他咬嚼嚼得破功不浪施知恩有地十五下午艸艸附贅。</p>
<p>聞子返錫沿路法友延留如攀青蓮是吾子道行之所滅慰喜之甚廿八日接子書知豐治西南隅火災之實山野心如焦渴彼時恨無道力不能傾法水以濟耳慚愧慚愧幸仁檀有甘露以解彼熱惱其功德曷可思量哉法冘中艸艸封書代為致意囑囑。</p>
<p>山僧近來日用如古徑山今日且了今日事未來何必預思量此安樂法也茲覺心省親艸艸附知餘略書外。</p>
<p>壽峰面目時時相見重申慶祝無乃為勞齋品登嘉謝子厚供時當溽暑以道自強囑囑。</p>
</div></div>
</div><!-- end of div[@id='body'] -->
</body></html>