<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1254' />
<p class='juan'>即非禪師全錄卷之二十二</p><p class="byline">門人明洞性安性節明覺明<span class='corr'>幢仝</span>編</p>
<div class='div-other'><a id='mulu1255' />
<p class='h1'>詩偈</p>
<div class='div-other'><a id='mulu1256' />
<p class='h2'>示化子初度</p><p style="text-indent:0em" class="lg-abnormal"><div class='lg-row'>七旬初度日邊臨宴坐渾忘白髮侵莢吐仲陽方二葉手栽古檜<span class='corr'>已</span>千尋山雲久抱從龍志澗水長懷出世心兩兩無情能惠物道人豈肯負光陰</div>
</p></div>
<div class='div-other'><a id='mulu1257' />
<p class='h2'>靈芝壽豐主</p><p style="text-indent:0em" class="lg-abnormal"><div class='lg-row'>春半融和芝艸生山靈有意壽翁庚應知鹿苑含雙秀不減龍樓簇九莖甘露沃成邦國瑞香風邈度歲時亨點湯會宴金仙子美勝當年碧澗莢</div>
</p></div>
<div class='div-other'><a id='mulu1258' />
<p class='h2'>示法雲監寺上黃檗</p><p style="text-indent:0em" class="lg-abnormal"><div class='lg-row'>子承師命謁師翁樓閣重重彈指通踏轉上頭關捩子頂門迸出一輪紅</div>
</p></div>
<div class='div-other'><a id='mulu1259' />
<p class='h2'>乙巳除夕值宗瑞侍者生日書示</p><p style="text-indent:0em" class="lg-abnormal"><div class='lg-row'>臘去留殘夢春回知幾更江山常自在日月太忙生嬾竭黃皮曆忻煨折腳鐺七旬明日是正好樂時亨</div>
</p></div>
<div class='div-other'><a id='mulu1260' />
<p class='h2'>丙午元旦海侍者母難書示</p><p style="text-indent:0em" class="lg-abnormal"><div class='lg-row'>初度三三歲辰逢第一朝春風開殿閣玉浪奏雲韶胎裏乾坤大區中雨露饒百川融點滴觸處長靈苗</div>
</p></div>
<div class='div-other'><a id='mulu1261' />
<p class='h2'>遊嶒閣崛<span class='note-inline'>(有序)</span></p><p style="margin-left:1em">山距豐府東南百六十里峰巒秀拔崖壁千尋沿曲溪盤古徑而上龍脊峰峰迴徑折有洞曰羅漢以五百尊者現像得名像高三尺許係元僧建順手鐫梵容古樸闈繞佛菩薩左右有四天王衛護儼然一會未散洞高二丈餘深廣倍之洞之右又有重岩中安千尊石地藏及十閻君洞之左復有大洞積翠玲瓏諸峰掩映僧舍納其中後祀開山昭覺禪師皆天然佳境東海奇觀惜乎深僻世人所未盡覽丙午春山僧領眾之暇特造隨喜偶題兩偈用識歲月從遊諸子盍法雲曇瑞粟田等二十餘人也。</p>
<p style="text-indent:0em" class="lg-abnormal"><div class='lg-row'>鐵石心身數一千團圞三百有餘年時時常說無生法何似山僧一指禪</div>
</p><p style="text-indent:0em" class="lg-abnormal"><div class='lg-row'>幻示應真五百尊倦遊海藏臥山根恐教在處成狼藉喚醒寒岩一口吞</div>
</p></div>
<div class='div-other'><a id='mulu1262' />
<p class='h2'>宿法性寺</p><p style="text-indent:0em" class="lg-abnormal"><div class='lg-row'>好山行盡接仙橋樹籟溪聲半雜潮信宿毘耶城裏寺夢中猶聽奏雲韶</div>
</p></div>
<div class='div-other'><a id='mulu1263' />
<p class='h2'>遊彥山<span class='note-inline'>(并序)</span></p><p style="margin-left:1em">去[山*耆]闍崛百三十里有彥山最高其間溪流百折疊嶂千重極頂有古廟以奉開山神異不測之神神之子孫將千餘丁居山之半習符咒為業一金枝座主諱亮有者統之予遊是山時座主遣使于五十里外相迎到即延齋嘉此勝緣留題以贈。</p>
<p style="text-indent:0em" class="lg-abnormal"><div class='lg-row'>大川雄入海人語響霄崢旭日簷間掛春雲衣上生停車逢宿德延我飽香粳更羨開山主千年道愈亨</div>
</p></div>
<div class='div-other'><a id='mulu1264' />
<p class='h2'>觀瀑<span class='note-inline'>(有引)</span></p><p style="margin-left:1em">瀑布泉在管山距豐府三十里許自懸崖瀉下望之如玉虹垂空觸石澎湃奇趣絕塵。</p>
<p style="text-indent:0em" class="lg-abnormal"><div class='lg-row'>玉龍倒掛白雲巔時吐甘霖潤大千不憚飛流奔入海揚清只為浴蒼天</div>
</p></div>
<div class='div-other'><a id='mulu1265' />
<p class='h2'>豐主回自燕都見訪道話</p><p style="text-indent:0em" class="lg-abnormal"><div class='lg-row'>三千餘水陸歸思已忘勞馬上看山色舟中聽海濤泠泠大士語點點小兒曹掇轉功勳旆方知出世高</div>
</p></div>
<div class='div-other'><a id='mulu1266' />
<p class='h2'>遠州守初度書贈</p><p style="text-indent:0em" class="lg-abnormal"><div class='lg-row'>遠州源太守間氣淑英賢未了三生約重逢二十年政明心即佛道泰吏如仙何以申椿祝一枝華岳蓮</div>
</p></div>
<div class='div-other'><a id='mulu1267' />
<p class='h2'>源太夫人送法衣</p><p style="text-indent:0em" class="lg-abnormal"><div class='lg-row'>昔日寸絲都不掛今朝錦上又鋪紅裏得法身無欠剩淨檀福德等虛空</div>
</p></div>
<div class='div-other'><a id='mulu1268' />
<p class='h2'>亮有座主見謁呈偈書示</p><p style="text-indent:0em" class="lg-abnormal"><div class='lg-row'>參禪直下究根源夜半金烏出海門覷破個中無點墨有何教外可重論</div>
</p></div>
<div class='div-other'><a id='mulu1269' />
<p class='h2'>解荊簡立公</p><p style="text-indent:0em" class="lg-abnormal"><div class='lg-row'>跛鱉獰龍放出關一軒松竹伴清閒眠餐以外無餘事時望白雲歸舊山</div>
</p></div>
<div class='div-other'><a id='mulu1270' />
<p class='h2'>送梅谷上座還山</p><p style="text-indent:0em" class="lg-abnormal"><div class='lg-row'>谷瑣寒煙凍未開雪香幾點送春來溪山一望三千里不是南陽喚不回</div>
</p></div>
<div class='div-other'><a id='mulu1271' />
<p class='h2'>示祖禪居山</p><p style="text-indent:0em" class="lg-abnormal"><div class='lg-row'>未有山時誰作祖闍黎為我舉將來忽朝踏到山窮處百億彌盧沒點埃</div>
</p></div>
<div class='div-other'><a id='mulu1272' />
<p class='h2'>恭次徑山老和尚尊韻示曇瑞上座</p><p style="text-indent:0em" class="lg-abnormal"><div class='lg-row'>新羅鷂子過多時菴內闍黎猶未知若問頂門開隻眼優曇瑞現實堪怡</div>
</p></div>
<div class='div-other'><a id='mulu1273' />
<p class='h2'>輓未發禪師</p><p style="text-indent:0em" class="lg-abnormal"><div class='lg-row'>自古聖賢無不死惟於有道死猶存何時再赴羯羅供倒跨泥牛出海門</div>
</p></div>
<div class='div-other'><a id='mulu1274' />
<p class='h2'>輓上䠨和尚</p><p style="text-indent:0em" class="lg-abnormal"><div class='lg-row'>七十五年結祖冤疇知原是古雲門九重城裏留難住應現他方補處尊</div>
</p></div>
<div class='div-other'><a id='mulu1275' />
<p class='h2'>輓旗山和尚</p><p style="text-indent:0em" class="lg-abnormal"><div class='lg-row'>純金鈍銕與頑銅迸入鉗鎚大鞴中煆鍊未成先攃手紅爐煙冷動悲風</div>
</p></div>
<div class='div-other'><a id='mulu1276' />
<p class='h2'>輓法兄慧門和尚</p><p style="text-indent:0em" class="lg-abnormal"><div class='lg-row'>坐斷無生國休誇不死符清風彌檗苑慧月照東湖日冷降龍缽塵埋點銕爐高崖留火種格外鑄賢模</div>
</p></div>
<div class='div-other'><a id='mulu1277' />
<p class='h2'>輓曉堂法姪</p><p style="text-indent:0em" class="lg-abnormal"><div class='lg-row'>知君看破臭皮囊膿血化成乳滴香夙障不辭酬了了髑髏眼活耀榑桑</div>
</p></div>
<div class='div-other'><a id='mulu1278' />
<p class='h2'>次吼仲見寄韻</p><p style="text-indent:0em" class="lg-abnormal"><div class='lg-row'>錫卓海中洲何如檗苑幽浮生幾許日一別兩三秋憶自烹龍澗時同話虎丘團圞昆仲輩遲月竹林遊</div>
</p></div>
<div class='div-other'><a id='mulu1279' />
<p class='h2'>送柏岩維那上黃檗省覲</p><p style="text-indent:0em" class="lg-abnormal"><div class='lg-row'>為覲師翁上國遊逢人謾舉過牆牛長江一碧平如掌好看金毛輥出毬</div>
</p></div>
<div class='div-other'><a id='mulu1280' />
<p class='h2'>心牛禪者然指</p><p style="text-indent:0em" class="lg-abnormal"><div class='lg-row'>心光一點難遮盍火裏芙蕖指上開曠劫無明都灼破是真精進供如來</div>
</p></div>
<div class='div-other'><a id='mulu1281' />
<p class='h2'>柏岩土座生日</p><p style="text-indent:0em" class="lg-abnormal"><div class='lg-row'>三十三秋一覺長初辰何以報爹娘當年饡飯餿酸氣此日化為丹桂香</div>
</p></div>
<div class='div-other'><a id='mulu1282' />
<p class='h2'>松子省母</p><p style="text-indent:0em" class="lg-abnormal"><div class='lg-row'>明朝跨馬放船時滿路樨香送到崎拜母為傳山野語老年正合念阿彌</div>
</p></div>
<div class='div-other'><a id='mulu1283' />
<p class='h2'>為松平將監題牧牛圖</p><p style="text-indent:0em" class="lg-abnormal"><div class='lg-row'>述本以逐物隨流墮生死往來六道中何劫而出離先聖設方便譬如牧牛子初機求見跡尋跡得牛始狂走痛加鞭純熟忘彼此人牛兩俱空空空翻到底玉管報春回轉身幻化裏和光而同塵猶是舊行腹大匠不留蹤說甚分皮髓收拾一毫頭舉世提不起</div>
</p></div>
<div class='div-other'><a id='mulu1284' />
<p class='h2'>次韻黃檗山　御賜佛舍利塔志喜</p><p style="text-indent:0em" class="lg-abnormal"><div class='lg-row'>覺皇應跡際無邊最後一機超劫前五顆光中含日月片牙罅裏現金仙育王功被東西土窣堵波分上下天不昧靈山親付囑全收雙放福三千</div>
</p></div>
<div class='div-other'><a id='mulu1285' />
<p class='h2'>端午偶成</p><p style="text-indent:0em" class="lg-abnormal"><div class='lg-row'>佳節值天中吟騷弔楚翁驪舟吞巨浪艾虎嘯熏風人<span class='corr'>已</span>騎鰲去花猶照水紅船頭齊撥轉片月印江空</div>
</p></div>
<div class='div-other'><a id='mulu1286' />
<p class='h2'>重陽寄懷長卿石香爾潛子謙諸居士</p><p style="text-indent:0em" class="lg-abnormal"><div class='lg-row'>節值黃花候詩煩白雁題未涯歸故國且自托深棲倚杖豐城北停雲斷岸西千峰掛眉睫遙想費攀躋</div>
</p></div>
<div class='div-other'><a id='mulu1287' />
<p class='h2'>贈林碩悟居士八十</p><p style="text-indent:0em" class="lg-abnormal"><div class='lg-row'>白雪滿頭月滿襟兒安生理叟安心年踰八十貧無諂一世清閒值萬金</div>
</p></div>
<div class='div-other'><a id='mulu1288' />
<p class='h2'>贈王心渠居士七十五</p><p style="text-indent:0em" class="lg-abnormal"><div class='lg-row'>鐵鑄面皮金鑄骨眉毛落盡頭如雪庭前蘭桂鬧芬芳壽君一句離言說</div>
</p></div>
<div class='div-other'><a id='mulu1289' />
<p class='h2'>題松為何一粟居士七十</p><p style="text-indent:0em" class="lg-abnormal"><div class='lg-row'>長憶何檀契七旬夢裏逢新正方二日點筆寫喬松為記無涯壽藉觀有德容庭前孫子輩頫仰活如龍</div>
</p></div>
<div class='div-other'><a id='mulu1290' />
<p class='h2'>贈林公琰居士七十</p><p style="text-indent:0em" class="lg-abnormal"><div class='lg-row'>逢君方耳順不覺又稀年<span class='corr'>卻</span>笑雲邊鶴何如地上仙交朋推禮義教子拔英賢不羨長生術惟參直指禪</div>
</p></div>
<div class='div-other'><a id='mulu1291' />
<p class='h2'>題畫松贈林大堂居士六十</p><p style="text-indent:0em" class="lg-abnormal"><div class='lg-row'>一幅千尋勢長青不老容無心沾雨露得趣臥虯龍歲月渾如夢溪山好寄蹤描成霜雪操子結綠陰濃</div>
</p></div>
<div class='div-other'><a id='mulu1292' />
<p class='h2'>曇子初度次韻題畫以示</p><p style="text-indent:0em" class="lg-abnormal"><div class='lg-row'>無聲句子韻尤長疇信毫端納渺茫揮出一雙無影樹蔭留大地作清涼</div>
</p></div>
<div class='div-other'><a id='mulu1293' />
<p class='h2'>示筑後州陸田奇童</p><p style="text-indent:0em" class="lg-abnormal"><div class='lg-row'>靈羽纔出殼便有沖天志譬如將家種種性迥殊異陸田主膳郎生具自然智五齡會大書七歲能飛驥咸稱寧馨兒骨格甚標致繩武闢門牆祖業堪紹寄不憚數百程特謁山僧至稽首具威儀面書為委贄我觀其銕畫真個出人意不覺下禪床走筆以開示筆墨久荒疏敘敘無奇思囑汝受美祿珍重靈鷲記</div>
</p></div>
<div class='div-other'><a id='mulu1294' />
<p class='h2'>丁未元旦偈</p><p style="text-indent:0em" class="lg-abnormal"><div class='lg-row'>乾元啟且麗春光煙熱御爐祝聖王髮剪頭陀明有本身安福地樂無疆千年古樹雲中翠一塢寒梅劫外香五十二齡綿道力轉將陽德壽陶唐</div>
</p></div>
<div class='div-other'><a id='mulu1295' />
<p class='h2'>雷洲戒子發心梓彌勒大士三生經併血書誦持嘉其志向偈以勉之</p><p style="text-indent:0em" class="lg-abnormal"><div class='lg-row'>書持功德等虛空一片霞鋪錦上紅千聖不傳一句子闍黎試為我流通</div>
</p></div>
<div class='div-other'><a id='mulu1296' />
<p class='h2'>後堂吼弟住舍利殿</p><p style="text-indent:0em" class="lg-abnormal"><div class='lg-row'>琳宮新敕建賢仲得安居守道閒無極侍師樂有餘身輕巢樹鶴志壯化龍魚舍利衣珠映圓明耀紫虛</div>
</p></div>
<div class='div-other'><a id='mulu1297' />
<p class='h2'>示雲子三十初度</p><p style="text-indent:0em" class="lg-abnormal"><div class='lg-row'>青陽念有七雲子初度日童真誓出家不覺年而立倒跨三腳驢步超千仞級接得壽山棒自領百二十</div>
</p></div>
<div class='div-other'><a id='mulu1298' />
<p class='h2'>謝逸公寫全堂祖圖</p><p style="text-indent:0em" class="lg-abnormal"><div class='lg-row'>一毫頭上各翻身鏡像春容妙入神隻眼豁空今古夢法輪從此轉微塵</div>
</p></div>
<div class='div-other'><a id='mulu1299' />
<p class='h2'>平水禪德耆年</p><p style="text-indent:0em" class="lg-abnormal"><div class='lg-row'>知足無求道自全金剛壽相妙難傳六旬花甲都翻轉衣裏摩尼顆顆圓</div>
</p></div>
<div class='div-other'><a id='mulu1300' />
<p class='h2'>義叟宗玄老居士諱日</p><p style="text-indent:0em" class="lg-abnormal"><div class='lg-row'>昔者奉符出勇占萬夫雄義殫邦家效仁成汗馬功丹心懸杲日英氣凜秋風一念回機處高超果位中</div>
</p></div>
<div class='div-other'><a id='mulu1301' />
<p class='h2'>輓孤峰靈明居士</p><p style="text-indent:0em" class="lg-abnormal"><div class='lg-row'>生前既愛誦觀音薦拔應須沒字經若問正文在甚處靈明獨露一峰青</div>
</p></div>
<div class='div-other'><a id='mulu1302' />
<p class='h2'>悼化林徒子<span class='note-inline'>(有序)</span></p><p style="margin-left:1em">化子捨儒從釋依予於雪峰剃染服勤參究有年及予東渡子復遍參吳越諸知識頗有見處金陵士庶欲留供養子辭以化城<span class='corr'>几</span>席非某所安必欲登寶所見家尊乃已噫志何壯歟由是于辛丑秋不憚萬里鯨濤攜徒從侍朝夕承事了無倦色越數載予緣契豐君開山廣壽以崇福道場令其監守子捨輕從重又入山侍巾執一期為徒之道可謂盡耳解制別去乃問曰和尚無底缽分付阿誰予曰人人有分進云與麼則某甲領荷去也予曰更待合國人為子證明始得因以後堂職授之返錫未幾又能鼎新伽藍誠不愧為主持之任時或寄呈偈語皆不失家法子其所得不亦至乎近擬授子之道遲之不至豈謂幻海漚生遽然變滅嗚呼痛哉缽破半邊矣聞子俄發背癰大如升出膿血旬餘日總不見有瘦容亦無臭穢之氣酸痛之聲又聞力疾開示緇素人多感激至六月初三日<span class='corr'>已</span>刻炷香未盡憑几脫去時當暑天待龕兩日顏貌如生苟非栴檀其表金石其裏焉得超脫乃爾足驗生平薰修之力也。</p>
<p style="text-indent:0em" class="lg-abnormal"><div class='lg-row'>放得下時轉得身縱橫何處不通津人天路上行方便佛祖位中證本真盡道闍黎今日死疇知補處止生辰反觀七十一年事水面漚花鏡裏人</div>
</p></div>
<div class='div-other'><a id='mulu1303' />
<p class='h2'>輓梅初薛居士</p><p style="text-indent:0em" class="lg-abnormal"><div class='lg-row'>萬里家山歸未得甘年夢事向誰諭無腔銕笛希音韻五月梅花也斷魂莫愧生前金膽喪嬴餘化外赤忠存東西水土原無異就路翻身禮世尊</div>
</p></div>
<div class='div-other'><a id='mulu1304' />
<p class='h2'>紀鹿吟</p><p style="margin-left:1em">法雲上座近於廣壽山之右新構小菴以安蒲團定破之次晨為中秋既望予同曇瑞柏岩印光慧雲禪燈八九輩臨觀新址址之傍有鹿臥艸窩彼此相忘俄因沙彌覺心所觸而起且行且鳴直上小岡數十武良久乃轉入深處因語諸子曰此係豐主前年所放的仙鹿也人罕得見今為雲子所感而出我輩遇之若有所俟豈非欲彰豐主之盛德壽豐主之永祿也歟況此鹿苑重開一會猶在輒成山偈以志。</p>
<p style="text-indent:0em" class="lg-abnormal"><div class='lg-row'>雲子構雲屋感得鹿守宿觸醒見山僧探花上林麓回顧欲有云託為豐主祝雙活千年恩報以萬世福</div>
</p></div>
<div class='div-other'><a id='mulu1305' />
<p class='h2'>輓檀越德叟源老居士<span class='note-inline'>(有序)</span></p><p style="margin-left:1em">小笠原祖先明德正信為朝野所稱宏址深源誕啟厥後居士振繩祖武于壯齡之時所踐所言允為可法其於舍衛城可謂不苟處矣年踰從心無意寓世歲丁未七月末遽示微疾掃空一榻臞然危坐不異常時其所異者差減飲食耳月中尚辱惓惓存問不五六中感高誼曷能以口至十月朔遣使致問曰弟子忠真處病七十餘日雖四大相迫而自覺身心泰然了無一毫苦惱相匪向蒙吾師指示焉能臻此想大限變故之時亦當如是未知別有向上工夫也無山僧答曰居士所云足徵平日學佛之驗也只此泰然之心亙古亙今了無變易了無限量何有向上向下之可云就此之見亦須放下又放下可也居士聞之如釋一座須彌山寧非有力丈夫哉嘗語左右曰久不謁廣壽和尚可備大饅頭為供山僧飽德無涯抑知福田有種耳十八早病將革櫛沐更衣正念現前生死路頭當下看破恒以手自指其心云惟廣壽和尚知我復云當如法供養為國家植福云云遂安然坐逝噫當茲臨末梢頭十有五雙心忙意亂居士能如是自在不變所守猶勤勤以國家法門為念非靈山記莂中來斷不能爾也嗟嗟哲人往矣無計挽留至於期頤上以扶斯道下以福斯民為可憾耳所幸諸賢孝能繼述先志庶慰此心雲上座及專使以遺言舉似山僧不勝悲悼愧檀度而莫報懼德音之無聞故不敢默聊述梗概以闡其正信併綴聲偈三首以奉輓云。</p>
<p style="text-indent:0em" class="lg-abnormal"><div class='lg-row'>那知夙障病交纏看破身心愈泰然足驗平時心繫道臨終不變蛻如蟬空拳捏住三千界彈指聲消七二年盍代勛勞奚所羨芳名早<span class='corr'>已</span>播青蓮</div>
</p><p style="text-indent:0em" class="lg-abnormal"><div class='lg-row'>百年身世類浮漚感激高情水乳投摩頂未伸金色臂謝君拈出銕饅頭推窮劫數天何樂說到輪迴地也愁一念圓明登正覺八功德水七重樓</div>
</p><p style="text-indent:0em" class="lg-abnormal"><div class='lg-row'>三年六應府中齋道愛相忘雪映梅輿必登庭君下榻果嘗親捧茗同杯恩如滄海難為答軸展虛空一寫哀哀失法屏摧國棟願欽佛敕待重來</div>
</p></div>
<div class='div-other'><a id='mulu1306' />
<p class='h2'>丁未除夕次韻</p><p style="text-indent:0em" class="lg-abnormal"><div class='lg-row'>屈指占癡憨明年五十三未能如濟北空自憶江南瓶插疏香蕊盤堆一色柑小師辛守歲夢裏打鄉譚</div>
</p></div>
<div class='div-other'><a id='mulu1307' />
<p class='h2'>戊申元旦祝聖</p><p style="text-indent:0em" class="lg-abnormal"><div class='lg-row'>個裏原無始人天眼目新陽和調太簇瑞氣轉洪鈞定起千花座嵩呼萬歲人時雍蒙至化共享太平春</div>
</p></div>
<div class='div-other'><a id='mulu1308' />
<p class='h2'>詠梅次曇瑞監寺韻示之</p><p style="text-indent:0em" class="lg-abnormal"><div class='lg-row'>南枝消息播初陽凍破寒煙冰曉光銕骨稜稜心似雪半邊鼻孔許聞香</div>
</p></div>
<div class='div-other'><a id='mulu1309' />
<p class='h2'>春日簡法昆仲</p><p style="text-indent:0em" class="lg-abnormal"><div class='lg-row'>五雲有約來何晚瑞鹿銜花出未歸獨倚懸崖為几席坐看臘雪映春暉</div>
</p></div>
<div class='div-other'><a id='mulu1310' />
<p class='h2'>將軍賜白金二萬兩為本師和尚鼎建黃檗大殿進偈奉賀</p><p style="text-indent:0em" class="lg-abnormal"><div class='lg-row'>梵宇賜新建法光耀上都善哉阿育主希有賓頭盧日月開窗牖江山展畫圖剎竿重豎起萬古仰宏模</div>
</p></div>
<div class='div-other'><a id='mulu1311' />
<p class='h2'>黃檗大殿上梁進賀</p><p style="text-indent:0em" class="lg-abnormal"><div class='lg-row'>法梁普覆億由旬一道祥光映日輪百福莊嚴三世佛萬年瑞靄太和春大檀赤膽含黃檗老衲丹心染絳綸悠久撐持須銕漢世間世出化風淳</div>
</p></div>
<div class='div-other'><a id='mulu1312' />
<p class='h2'>敬拈本師和尚結句為起句輒成一偈奉答</p><p style="text-indent:0em" class="lg-abnormal"><div class='lg-row'>托出榑桑第一枝花敷五葉麗三祇檀林結果聲珠髻檗苑鋪紅映彩眉積翠拓開棲鳳闕高源引入化龍池形山鎮國將軍寶福彼蒼生壽　帝基</div>
</p></div>
<div class='div-other'><a id='mulu1313' />
<p class='h2'>謝本師老和尚賜大殿上梁偈并呈木法兄</p><p style="text-indent:0em" class="lg-abnormal"><div class='lg-row'>目昔聖賢坦崖巔懸記重來五百年我師真是古黃檗弟昆不減臨濟玄法幢鼎豎高無際鼻梁橫跨廣無邊龍眉據坐主中主移來藏海納九淵兩掌一呼欣再見直將大法補蒼天曉夕鐘梵答山谷提醒眾主出盍纏輪奐寶坊示普眼疇識妙高有四禪退閒盡得閒中趣就澗烹芽帶月煎啜罷仍集笑花眾靈山一會尚依然白黑繞圍如竹葦法施平等戒赤旃西來大意或請益默然笑指缽中蓮稽首支那尊古佛棒點金毛遍大千</div>
</p></div>
<div class='div-other'><a id='mulu1314' />
<p class='h2'>本師和尚法臘七十有七前後所說語錄偈頌卷如其數戊申孟夏以松堂新集分賜始獲跪誦信廣長之不可及恭述一十二韻贊歎萬一</p><p style="text-indent:0em" class="lg-abnormal"><div class='lg-row'>自從錫卓壽山巔不覺違師又五年員海無垠山隔斷別峰有路可通玄定中正擬禮尊足忽接伽陀來目邊慰喜法躬老益健耋齡道富韻如淵由來詩膽大於海空<span class='corr'>卻</span>三心含碧大衝口千偈敏風雨揮毫電掃蛟龍纏全彰棒喝人尟會往往錯喚老婆禪足與眾生開慧性宜留濁劫洗煩煎初吟萬壑動寒籟毛孔軒軒一粲然利智言下獲頓契頑鈍可不加勉旃明窗載讀月生紙一字包函一朵蓮沙數香光藏不得收歸隻眼耀三千</div>
</p></div>
<div class='div-other'><a id='mulu1315' />
<p class='h2'>次韻月潭姪重登天台見懷</p><p style="text-indent:0em" class="lg-abnormal"><div class='lg-row'>神州原不異台州一帶江山氣象幽幾載春中思勝概深宵夢裏晤同遊時哉恰似搏雲鶴老矣渾如架閣舟細讀奇篇猶再陟千峰翠色現眉頭</div>
</p></div>
<div class='div-other'><a id='mulu1316' />
<p class='h2'>吉峰居士園中忽產菩提子狀如烏豆可串念珠千里寄獻答偈志瑞</p><p style="text-indent:0em" class="lg-abnormal"><div class='lg-row'>雖分百億身元是一能仁輥入仕林裏為提上善人花嘗含白雪果不染紅塵清淨既如此堪稱瑞世珍</div>
</p></div>
<div class='div-other'><a id='mulu1317' />
<p class='h2'>示印光侍者省親</p><p style="text-indent:0em" class="lg-abnormal"><div class='lg-row'>我<span class='corr'>已</span>禁筆硯為子開方便走筆不成章鬥劣當自薦古印無篆文按指光如電燎<span class='corr'>卻</span>爹眉毛印破娘生面面孔既不全子去如何見腦後隻眼開那吒頂門現</div>
</p></div>
<div class='div-other'><a id='mulu1318' />
<p class='h2'>謝雨</p><p style="text-indent:0em" class="lg-abnormal"><div class='lg-row'>陰陽推縱閉率土皺雙眉和氣蒸成靄甘霖沛及時至誠三日禱大慰九秋期頓入清涼境炷香答廣慈</div>
</p></div>
<div class='div-other'><a id='mulu1319' />
<p class='h2'>初度答示緇素十首</p><p style="text-indent:0em" class="lg-abnormal"><div class='lg-row'>㘞地逢斯日元辰自舉揚中天紅日麗古澗碧蓮香兔角全三昧龜毛現廣長豁空壽者相沙數莫能量</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>虛度五十三白棒當司南點出一輪月清光映萬潭久思黃獨美愧負碧泉甘<span class='corr'>卻</span>笑無情漢翻身入鬧藍</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>抱道古尊宿發真歸本元銜花迷舊路禮足入無門愧我微涼德且酬曠劫思無端被看破獻供鬧喧喧</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>今朝逢母難寸德未能酬幾度思黃檗長時憶睦州陽為冥隔膜淚與霰爭流恩愛長宵夢天明一笑休</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>深掩雲扃後罷登說法臺堂前艸壓路口裏舌生苔年越五旬歲心猶三尺孩娘生無孔鼻觸著吼如雷</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>無情會慶祝為子一閒吟香篆空中字松彈格外音壽山渾色相福海照禪心圍繞金仙子栴檀無雜林</div>
</p><p class="head3">其七</p>
<p style="text-indent:0em" class="lg-abnormal"><div class='lg-row'>桃實三千齡雙生更可人花仙如有意為祝我元辰世相邦家瑞沙門道德新善因感福果品入上方珍</div>
</p><p class="head3">其八</p>
<p style="text-indent:0em" class="lg-abnormal"><div class='lg-row'>何事出頭強大千莫覆藏法身彌宇宙慧命等金剛喝下風雷動棒頭日月長無生一句子為答本爹娘</div>
</p><p class="head3">其九</p>
<p style="text-indent:0em" class="lg-abnormal"><div class='lg-row'>是爾地寒冷毋嫌春色賒冰山回暖氣石筍自抽芽相去半千里飛來一片霞知恩方解報足可剪袈裟</div>
</p><p class="head3">其十</p>
<p style="text-indent:0em" class="lg-abnormal"><div class='lg-row'>寄言諸伯仲不用問如何東渡十餘載半生一剎那山川慳眼力歲月老頭陀自分生涯拙甘心臥綠蘿</div>
</p></div>
<div class='div-other'><a id='mulu1320' />
<p class='h2'>輓逸然禪德二首</p><p style="text-indent:0em" class="lg-abnormal"><div class='lg-row'>厭住人間世攃手在初秋會取個中意須還逸格流</div>
</p><p style="text-indent:0em" class="lg-abnormal"><div class='lg-row'>大千皆幻寄何處是君家杖頭開隻眼直指上蓮花</div>
</p></div>
<div class='div-other'><a id='mulu1321' />
<p class='h2'>薦迪玄禪人</p><p style="text-indent:0em" class="lg-abnormal"><div class='lg-row'>預期去日程好識來時路瞥轉目前機青山尚如故生佛不隔塵度人志自度劈破玄中玄雪裏梅花吐</div>
</p></div>
<div class='div-other'><a id='mulu1322' />
<p class='h2'>示曇瑞徒子建廣福菴上梁二首</p><p style="text-indent:0em" class="lg-abnormal"><div class='lg-row'>托出一梁橫法界撐持自有好兒孫片椽隻瓦丘山重貴要知恩解報恩</div>
</p><p class="head3">又<span class='note-inline'>(是日有雨)</span></p>
<p style="text-indent:0em" class="lg-abnormal"><div class='lg-row'>曇花纔現瑞法雨便均霑異日道弘博自然福愈添</div>
</p></div>
<div class='div-other'><a id='mulu1323' />
<p class='h2'>示朴禪血書金剛經</p><p style="text-indent:0em" class="lg-abnormal"><div class='lg-row'>血自血兮經自經道非道也親非親渾侖一個金剛鎖吞得方稱報德人</div>
</p></div>
<div class='div-other'><a id='mulu1324' />
<p class='h2'>示碧嶂禪人</p><p style="text-indent:0em" class="lg-abnormal"><div class='lg-row'>向外覓心著相求佛拶破虛空是甚麼物</div>
</p></div>
<div class='div-other'><a id='mulu1325' />
<p class='h2'>戊申仲秋憩錫圓通次夢堂上座志喜韻</p><p style="text-indent:0em" class="lg-abnormal"><div class='lg-row'>天鼓解饒舌虛空笑展眉慶雲南乍起法雨北相隨跡紀千年瑞僧稱一國師開來與繼往喜有金毛兒</div>
</p></div>
<div class='div-other'><a id='mulu1326' />
<p class='h2'>退閒崇福偶成</p><p style="text-indent:0em" class="lg-abnormal"><div class='lg-row'>我欲忘塵世世<span class='corr'>卻</span>不我忘寂喧無二致大地一禪床山自留人好谿為送客忙檀恩何以答一炷石樓香</div>
</p></div>
<div class='div-other'><a id='mulu1327' />
<p class='h2'>晤新舊唐諸居士</p><p style="text-indent:0em" class="lg-abnormal"><div class='lg-row'>春夏秋冬景東西南北身重將夢裏語說與個中人冰雪顏長在悟迷局轉新本來一著子覷破讓當仁</div>
</p></div>
<div class='div-other'><a id='mulu1328' />
<p class='h2'>寄贈新豐主源檀越</p><p style="text-indent:0em" class="lg-abnormal"><div class='lg-row'>家世有淵源承流出將門時豐民自化攸蕑望彌尊道在無心得親安至樂存王庭騰瑞氣法海涌崑崙</div>
</p></div>
<div class='div-other'><a id='mulu1329' />
<p class='h2'>答新豐主<span class='note-inline'>(有引)</span></p><p style="margin-left:1em">豐主十月十二日入城嗣位是日行香直上廣壽拜山僧像國人見其殷勤盡禮靡不欽其出忠入孝之篤重法尊師之誠因附驥瞻禮者眾山僧聞之不勝惶恐。</p>
<p style="text-indent:0em" class="lg-abnormal"><div class='lg-row'>豐君頂禮山僧像著地腦門光萬丈海下因稱百谷王宜乎一國歸仁讓</div>
</p><p style="text-indent:0em" class="lg-abnormal"><div class='lg-row'>天龍恭敬不為喜歸信侯王奚足齒自愧山僧道力微願如古德福台履</div>
</p></div>
<div class='div-other'><a id='mulu1330' />
<p class='h2'>詠丈室映池千葉梅</p><p style="text-indent:0em" class="lg-abnormal"><div class='lg-row'>花魁千片玉品與百花殊<span class='corr'>卻</span>喜瑤池浴頻邀海月俱香曾聞北闕夢屢到西湖返照本來面春風笑雪顱</div>
</p></div>
<div class='div-other'><a id='mulu1331' />
<p class='h2'>夜坐懷德峰居士</p><p style="text-indent:0em" class="lg-abnormal"><div class='lg-row'>三界由來大旅泊何妨孤錫又飛來思君濟世情何切老我度生念未灰坐久不知山月落更深猶聽野猿哀當年驄馬經行處剩朵黃花挹露開</div>
</p></div>
<div class='div-other'><a id='mulu1332' />
<p class='h2'>奠化林子塔</p><p style="text-indent:0em" class="lg-abnormal"><div class='lg-row'>泉扃獨掩冷冰冰一片婆心猶未寧弔子遠來無半語恰如相見望州亭</div>
</p></div>
<div class='div-other'><a id='mulu1333' />
<p class='h2'>次謙公韻</p><p style="text-indent:0em" class="lg-abnormal"><div class='lg-row'>不知月色上高林蘸筆和君雅正吟借榻紫雲如有意出山流水自無心井中目繫斷藤鼠窗外希聞念佛禽莫謂退閒無客擾詩魔未去睡魔尋</div>
</p></div>
<div class='div-other'><a id='mulu1334' />
<p class='h2'>簡謝五賢侯</p><p style="text-indent:0em" class="lg-abnormal"><div class='lg-row'>殿下三千笏何如五老賢曩親金粟佛今現玉堂仙道契裴公美功並楊大年丹心猶日月曷幸照枯禪</div>
</p></div>
<div class='div-other'><a id='mulu1335' />
<p class='h2'>簡獨廣居士</p><p style="text-indent:0em" class="lg-abnormal"><div class='lg-row'>一春今又半佳況近如何不覺別來久懷君夢易多日登觀海閣時聽樂堯歌偶爾成章句順風寄老坡</div>
</p></div>
<div class='div-other'><a id='mulu1336' />
<p class='h2'>寄昂田出雲守</p><p style="text-indent:0em" class="lg-abnormal"><div class='lg-row'>自枉去年札跡疏道愈親乾坤皆寓舍山海獨留人欲展搏雲翼其如老樹身懷君千里外相見在何辰</div>
</p></div>
<div class='div-other'><a id='mulu1337' />
<p class='h2'>翁志鑒居士袖依禪艸見訪次韻以答</p><p style="text-indent:0em" class="lg-abnormal"><div class='lg-row'>傑士遙從故國來交情愧不及春荄半生一別十餘載重晤天方得幾回趙主法壇容我嬾陶公詩館待君開依禪遁世成商隱物色無由屈吏才</div>
</p></div>
<div class='div-other'><a id='mulu1338' />
<p class='h2'>詠石船</p><p style="text-indent:0em" class="lg-abnormal"><div class='lg-row'>為緣超兩岸豈是壑難藏把斷龜毛纜休撐兔角檣無心遊法海特地示津梁胡不踏翻去度生願未忘</div>
</p></div>
<div class='div-other'><a id='mulu1339' />
<p class='h2'>廣福菴即景</p><p style="text-indent:0em" class="lg-abnormal"><div class='lg-row'>壽峰千井外大隱樂棲遲野客笻相訪山僧定出時煙描江上景潮詠畫中詩造物留心地茅菴十更宜</div>
</p></div>
<div class='div-other'><a id='mulu1340' />
<p class='h2'>謝圓光院御茶</p><p style="text-indent:0em" class="lg-abnormal"><div class='lg-row'>為接上上賓分身遍剎塵趙老家風舊恩霑雨露新</div>
</p></div>
<div class='div-other'><a id='mulu1341' />
<p class='h2'>題大士薦顯真日實信士</p><p style="text-indent:0em" class="lg-abnormal"><div class='lg-row'>真實為報地心空時頂戴南無觀世音直下超三界</div>
</p></div>
<div class='div-other'><a id='mulu1342' />
<p class='h2'>題初祖薦正源信女</p><p style="text-indent:0em" class="lg-abnormal"><div class='lg-row'>尋流<span class='corr'>已</span>得其源西方不離東土說甚轉女成男當下超聖越祖</div>
</p></div>
<div class='div-other'><a id='mulu1343' />
<p class='h2'>贈佛日慧和尚六十<span class='note-inline'>(并序)</span></p><p style="margin-left:1em">介公之一拂清風美流萬世老人之半瓢明月獨朗大千我慧林法弟兩手把牢全身擔荷可謂家聲不墜源委相承者也若以正眼觀來二老合掌有分茲戊申重陽前一日值周甲初度走筆記籌兼祈笑斲。</p>
<p style="text-indent:0em" class="lg-abnormal"><div class='lg-row'>近傳道況至山家耳順年臨趣轉奢頭似峨嵋秋降雪心非菊圃日開花精金出礦難增色古璞全奇不揀瑕取捨未忘皆戲論何如獨獻趙州茶</div>
</p></div>
<div class='div-other'><a id='mulu1344' />
<p class='h2'>賭黃檗時默教授師八十</p><p style="text-indent:0em" class="lg-abnormal"><div class='lg-row'>萬福堂中老比丘八旬初度值三秋霜欺白髮斑來早德喻丹樨馥未休錫杖卓開香積國缽盂藏取勝神洲波離面目知猶在永扇堯風壯祖猷</div>
</p></div>
<div class='div-other'><a id='mulu1345' />
<p class='h2'>贈法兄虛白和尚繼席黃檗</p><p style="text-indent:0em" class="lg-abnormal"><div class='lg-row'>自從嚼碎銕團紅端坐重潭疊嶂中敕點神龍施法雨指呼羅漢展家風巍巍道骨摩霄峻落落襟懷徹海空最喜一燈聯大夏毫光交燦五雲東</div>
</p></div>
<div class='div-other'><a id='mulu1346' />
<p class='h2'>大眉禪師以詩見寄依韻賦答</p><p style="text-indent:0em" class="lg-abnormal"><div class='lg-row'>開函如嗅荔枝香咀嚼佳篇滋味長況復兼貽團雪飥令人消盡幾炎涼眼空覷透微塵劫骨峻鍊成大法梁承示讀予三會錄慚惶惟恐污君腸</div>
</p></div>
<div class='div-other'><a id='mulu1347' />
<p class='h2'>贈南源弟建華藏院</p><p style="text-indent:0em" class="lg-abnormal"><div class='lg-row'>盡道空王一莖艸疇知古佛是他奴毘盧頂上安華藏十聖三賢聽指呼</div>
</p></div>
<div class='div-other'><a id='mulu1348' />
<p class='h2'>贈高泉禪師建法苑院</p><p style="text-indent:0em" class="lg-abnormal"><div class='lg-row'>信手擘開獅子窩包函一切修多羅西來祖意如何舉直指金輪壯太和</div>
</p></div>
<div class='div-other'><a id='mulu1349' />
<p class='h2'>題何毓楚居士壽域</p><p style="text-indent:0em" class="lg-abnormal"><div class='lg-row'>梅貪結子花先萎竹欲胎孫榦愈青看破死生原一致藏仁敷德有餘馨</div>
</p></div>
<div class='div-other'><a id='mulu1350' />
<p class='h2'>建本師老和尚髮塔落成志喜<span class='note-inline'>(并序)</span></p><p style="margin-left:1em">老人法身爪髮與衣缽錫杖之壽塔有五本山聖壽其一也盍予舊冬從廣壽退閒於此因念老人始來桑東開法之地亦予舊卓錫之所遂捐資獨造為邦國壽叢林福不惟令座下兒孫知淵源之所自抑使法界眾生仰津梁之有藉也塔居本寺法堂後高及丈頂寶珠次寶盍復次塔身命道榮子篆書　賜開山黃檗上隱下元本師老和尚髮壽塔承以蓮花盤載以須彌座前長几後圍屏下方埕上欄干皆以石為之外繞松杉偉觀山海四來瞻禮者咸稱弘麗俱稽首三匝而去予復命曇瑞徒子結艸菴於塔之左以任酌獻洒掃之勞雖地連只尺其勝概又別一圖畫山經始于戊申仲冬落成今己酉季春擇吉進髮緇素雲集共慶法禧乃說二偈以志。</p>
<p style="text-indent:0em" class="lg-abnormal"><div class='lg-row'>萬福無縫塔壽山覿面呈三文造不就一念自圓成髮映摩尼潔光吞霽月明少林花再發香透九重城</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>莖髮丘山重因之憶世尊掩泥求大法豎塔報深恩雪覆菩提樹霜銷煩惱根化成黃檗果一柱頂乾坤</div>
</p></div>
<div class='div-other'><a id='mulu1351' />
<p class='h2'>先慈上生之日乃六祖涅槃之辰書懷</p><p style="text-indent:0em" class="lg-abnormal"><div class='lg-row'>阿娘面目祖師心道眼圓明空古今法乳親恩酬不盡淚痕歲歲洗春霖</div>
</p></div>
<div class='div-other'><a id='mulu1352' />
<p class='h2'>報資室<span class='note-inline'>(廣福菴六詠為曇瑞徒子題)</span></p><p style="text-indent:0em" class="lg-abnormal"><div class='lg-row'>何以資恩有全憑三昧力一念未萌時頓超千百億</div>
</p></div>
<div class='div-other'><a id='mulu1353' />
<p class='h2'>出定鐘</p><p style="text-indent:0em" class="lg-abnormal"><div class='lg-row'>身心空似鐘鐘鳴猶出定是定不見定寂寂見聞性</div>
</p></div>
<div class='div-other'><a id='mulu1354' />
<p class='h2'>洗缽泉</p><p style="text-indent:0em" class="lg-abnormal"><div class='lg-row'>地涌一泓泉天賜供洗缽放去潤福田解盡塵勞渴</div>
</p></div>
<div class='div-other'><a id='mulu1355' />
<p class='h2'>補衣石</p><p style="text-indent:0em" class="lg-abnormal"><div class='lg-row'>衲破剪春雲石破如何補跏趺不盡處一任莓苔裏</div>
</p></div>
<div class='div-other'><a id='mulu1356' />
<p class='h2'>三友軒</p><p style="text-indent:0em" class="lg-abnormal"><div class='lg-row'>香翠結一團依然室是蘭愛君均節操留客倚闌干</div>
</p></div>
<div class='div-other'><a id='mulu1357' />
<p class='h2'>觀潮坪</p><p style="text-indent:0em" class="lg-abnormal"><div class='lg-row'>瓊花逐浪開眼裏添塵埃返照本來面大千一鏡臺</div>
</p></div>
<div class='div-other'><a id='mulu1358' />
<p class='h2'>贈謙禪德耆年</p><p style="text-indent:0em" class="lg-abnormal"><div class='lg-row'>出塵蹤跡貴同塵無愧荷囊一轉身換甲桑弧逢杪夏爛蒸栗棘飽高賓山開分紫雙邦瑞緣熟東方累世因福海汪洋期變化好將德臘壽天人</div>
</p></div>
<div class='div-other'><a id='mulu1359' />
<p class='h2'>示梅嶺禪人居山</p><p style="text-indent:0em" class="lg-abnormal"><div class='lg-row'>何事柴門不浪開聰明用盡學癡獃吸乾滄海無涓滴放出高源活水來</div>
</p></div>
<div class='div-other'><a id='mulu1360' />
<p class='h2'>戊申除夕</p><p style="text-indent:0em" class="lg-abnormal"><div class='lg-row'>三百六周天外天退閒猶未得閒眠鄉人訪我話鄉曲瞬息東來十二年</div>
</p></div>
<div class='div-other'><a id='mulu1361' />
<p class='h2'>元旦</p><p style="text-indent:0em" class="lg-abnormal"><div class='lg-row'>自愧未能學嬾殘臥雲塢裏熱栴檀年頭佛法從教爛一個蒲團天地寬</div>
</p></div>
<div class='div-other'><a id='mulu1362' />
<p class='h2'>寄答紳衿諸親知</p><p style="text-indent:0em" class="lg-abnormal"><div class='lg-row'>殷勤為報眾仙臺勿念孤棲碧水涯待得故園松竹茂閒雲野鶴自歸來</div>
</p></div>
<div class='div-other'><a id='mulu1363' />
<p class='h2'>示德政徐信士</p><p style="text-indent:0em" class="lg-abnormal"><div class='lg-row'>破暗無別道貴乎自明德德明照世間所願無不克</div>
</p></div></div>
</div><!-- end of div[@id='body'] -->
</body></html>