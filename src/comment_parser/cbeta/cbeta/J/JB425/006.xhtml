<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu62' />
<p class='juan'>即非禪師全錄卷之六</p><p class="byline">門人明洞性安性節明覺明幢仝編</p>
<div class='div-other'><a id='mulu63' />
<p class='h1'>頌古</p>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>何事又離兜率天水深難盍碧枝蓮當時莫處摩耶腹又較威音一著先。</p>
</div>
<div class='div-orig'><p style="margin-left:2em">世尊未離兜率已降王宮未出母胎度人<span class='corr'>已</span>畢。</p>
</div>
<div class='div-commentary'><p>謾向空中尋鳥蹟休來水底覓魚蹤翻身踏斷毘盧頂沙界收歸一粟中。</p>
</div>
<div class='div-orig'><p style="margin-left:2em">世尊見星悟道。</p>
</div>
<div class='div-commentary'><p>明星夜夜照無私六載悟來早是遲若解面南看北斗何勞夜半豁雙眉。</p>
</div>
<div class='div-orig'><p style="margin-left:2em">世尊拈花。</p>
</div>
<div class='div-commentary'><p>大小瞿曇不奈何花枝拈起當風播一場敗闕少人知獨被飲光親笑破。</p>
</div>
<div class='div-orig'><p style="margin-left:2em">世尊敕阿難托缽。</p>
</div>
<div class='div-commentary'><p>看七佛儀式阿難片諾酬一聲無孔遂吹散碧天秋。</p>
</div>
<div class='div-orig'><p style="margin-left:2em">應無所住而生其心。</p>
</div>
<div class='div-commentary'><p>無所之心作麼生霜輪印破碧天清為君點出金剛眼任向毘盧頂上行。</p>
</div>
<div class='div-orig'><p style="margin-left:2em">見見之時見非是見見猶離見見不能及。</p>
</div>
<div class='div-commentary'><p>離見見不能及笑指臺前片石換<span class='corr'>卻</span>瞿曇眼睛露出阿難巴鼻。</p>
</div>
<div class='div-orig'><p style="margin-left:2em">文殊問病。</p>
</div>
<div class='div-commentary'><p>不二門通百萬塗相逢況是赤鬚胡譚空說有千般玅爭及維摩一字無。</p>
</div>
<div class='div-orig'><p style="margin-left:2em">跋難陀尊者入浴忽悟水因。</p>
</div>
<div class='div-commentary'><p>污池蓮花絕點塵不教細雨一番新雖云選入圓通數究竟何曾悟水因。</p>
</div>
<div class='div-orig'><p style="margin-left:2em">那吒還身。</p>
</div>
<div class='div-commentary'><p>那吒還<span class='corr'>卻</span>孃生身誰是本來真面目踏轉乾坤沒處藏寒潭倒浸千峰碧。</p>
</div>
<div class='div-orig'><p style="margin-left:2em">調達謗佛生身陷地獄。</p>
</div>
<div class='div-commentary'><p>臨危不變真丈夫試問如今出也無打破大唐歸一統不知誰是赤鬚胡。</p>
</div>
<div class='div-orig'><p style="margin-left:2em">九祖伏馱密多問八祖云父母非我親誰是最親者諸佛非我道誰是最道者祖答謁云云。</p>
</div>
<div class='div-commentary'><p>佛非吾道言猶可舉眼無親怕殺人欲識祖師端的旨須明父母未生身。</p>
</div>
<div class='div-orig'><p style="margin-left:2em">般若多羅尊者轉經。</p>
</div>
<div class='div-commentary'><p>多羅尊者太顢頇不肯隨他紙上鑽個裏本無元字腳縱云常轉也多端。</p>
</div>
<div class='div-orig'><p style="margin-left:2em">初祖面壁。</p>
</div>
<div class='div-commentary'><p>喪<span class='corr'>卻</span>風光一葉孤九年少室嘴盧都若非二祖投鍼芥羞殺西來碧眼胡。</p>
</div>
<div class='div-orig'><p style="margin-left:2em">五祖再來。</p>
</div>
<div class='div-commentary'><p>奇窮徹骨植松夫轉<span class='corr'>卻</span>身來姓也無玷污女郎猶可恕那堪傳法受糊塗。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>可歎兩堂生亦死誰知貓子死猶生當時不遇趙州返王老之冤洗莫清。</p>
</div>
<div class='div-orig'><p style="margin-left:2em">百丈大師再參馬祖被祖一喝直得三日耳聾。</p>
</div>
<div class='div-commentary'><p>一喝迅雷聾兩耳還他父子顯全機黧奴白牯齊開眼鐵額銅頭也皺眉。</p>
</div>
<div class='div-orig'><p style="margin-left:2em">黃檗禪師示眾云汝等諸人盡是噇酒糟漢恁麼行腳何處有今日還知大唐國裏無禪師麼僧云只如諸方匡徒領眾又作麼生師云不道無禪只是無師。</p>
</div>
<div class='div-commentary'><p>莫謂無師祗有禪阿誰氣宇不翀天拈翻黃檗無情舌穿過諸方鼻半邊。</p>
</div>
<div class='div-orig'><p style="margin-left:2em">黃檗三頓棒。</p>
</div>
<div class='div-commentary'><p>憐兒不覺醜恩多怨亦深若非遭毒口孤負老婆心。</p>
</div>
<div class='div-orig'><p style="margin-left:2em">趙州和尚示眾云佛之一字吾不喜聞。</p>
</div>
<div class='div-commentary'><p>佛不喜聞獨鎮寰中十方坐斷凡聖無蹤。</p>
</div>
<div class='div-orig'><p style="margin-left:2em">趙州狗子。</p>
</div>
<div class='div-commentary'><p>狗子佛性無黃金攃滿塗寧知廉義者不作守錢奴。</p>
</div>
<div class='div-orig'><p style="margin-left:2em">趙州布衫。</p>
</div>
<div class='div-commentary'><p>家家有路通京國客子何勞別問津雪後始知松柏操夜深方見把鍼人。</p>
</div>
<div class='div-orig'><p style="margin-left:2em">甘贄設粥南泉打鍋。</p>
</div>
<div class='div-commentary'><p>粥闌鍋破莫猜疑舉唱還須作者知甘贄惜花春起早南泉愛月夜眠遲。</p>
</div>
<div class='div-orig'><p style="margin-left:2em">肇法師云天地同根萬物一體。</p>
</div>
<div class='div-commentary'><p>驢鳴狗吠非他物柳暗花香不是塵三際窮時凡聖盡大千沙界現全身。</p>
</div>
<div class='div-orig'><p style="margin-left:2em">三不是。</p>
</div>
<div class='div-commentary'><p>不是心佛不是物明明拔出眼中楔到頭不遇作家人未免渾身都喪<span class='corr'>卻</span>。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>父慈出孝子國霸有謀臣巖頭末後句疑殺天下人。</p>
</div>
<div class='div-orig'><p style="margin-left:2em">古德油餈。</p>
</div>
<div class='div-commentary'><p>古德喫油餈解吞不解吐當面擬瞞人不覺賊身露。</p>
</div>
<div class='div-orig'><p style="margin-left:2em">臨濟大師示眾云我於先師處三度問佛法大意三度被打如蒿枝拂相似如今更思一頓誰與下手時有僧出云某甲下手師拈棒度與僧僧擬接師便打。</p>
</div>
<div class='div-commentary'><p>一棒一條痕知恩解報恩無端思一頓千古累兒孫。</p>
</div>
<div class='div-orig'><p style="margin-left:2em">臨濟栽松。</p>
</div>
<div class='div-commentary'><p>短钁峰頭一斬新機鋒特地露全真當時不借春風方那得蒼松盍後人。</p>
</div>
<div class='div-orig'><p style="margin-left:2em">三玄三要。</p>
</div>
<div class='div-commentary'><p>打破玄開截斷要路一句齊收人天罔措休罔措朕兆未彰全體露。</p>
</div>
<div class='div-orig'><p style="margin-left:2em">曹山禪師因僧問世間甚麼物最貴山云死貓兒最貴僧云死貓兒因甚<span class='corr'>卻</span>貴山云無人著價。</p>
</div>
<div class='div-commentary'><p>一箇死貓兒古今難著價滯貨不愁人沒錢生驚怕。</p>
</div>
<div class='div-orig'><p style="margin-left:2em">疏山壽塔。</p>
</div>
<div class='div-commentary'><p>壽塔落成報賞工誰知不值半分文當時好手都推倒家醜何由得外聞。</p>
</div>
<div class='div-orig'><p style="margin-left:2em">香嚴上樹。</p>
</div>
<div class='div-commentary'><p>為要諸人活眼開故將樹子路頭栽虎公一見和根拔免使攀枝摘葉來。</p>
</div>
<div class='div-orig'><p style="margin-left:2em">芭蕉拄杖子。</p>
</div>
<div class='div-commentary'><p>誰種春蕉滿綠蹊一霜打盡鳥空啼從教葉落青如故總是鳳凰不肯棲。</p>
</div>
<div class='div-orig'><p style="margin-left:2em">臨濟大師凡見僧入門便喝。</p>
</div>
<div class='div-commentary'><p>旱日燒天忽震髑髏粉碎頂門開等閒勘破白拈賊平地無端起骨。</p>
</div>
<div class='div-orig'><p style="margin-left:2em">諸佛出身。</p>
</div>
<div class='div-commentary'><p>諸佛出身處大千攔不住疏鐘過海門明月梯山樹。</p>
</div>
<div class='div-orig'><p style="margin-left:2em">盧陵米價。</p>
</div>
<div class='div-commentary'><p>親到廬陵尚隔津那堪言句覓疏親衲僧解用機前薦倒廩傾倉不讓人。</p>
</div>
<div class='div-orig'><p style="margin-left:2em">雲門露。</p>
</div>
<div class='div-commentary'><p>佛祖冤親殺盡休大千無地著慚羞彌空罪罟從誰懺截斷滄江絕點流。</p>
</div>
<div class='div-orig'><p style="margin-left:2em">雪峰初參德山問從上宗乘學人還有分也無山打一棒云道甚麼師云不會至明日請益山云我宗無語句實無一法與人師因此有省住後僧問和尚見德山得個甚麼便休去師云我空手去空手歸。</p>
</div>
<div class='div-commentary'><p>無法依然成朕蹟離言尚未捨筌蹄雖然省得鉤頭意未免渾身帶水泥。</p>
</div>
<div class='div-orig'><p style="margin-left:2em">南院啐啄語。</p>
</div>
<div class='div-commentary'><p>大用作家不啐啄一棒打破鳳雛殼當時若解潑天飛風穴何處見頭角。</p>
</div>
<div class='div-orig'><p style="margin-left:2em">以字不成八不是。</p>
</div>
<div class='div-commentary'><p>點畫依然明歷歷瞿曇鶖子不能識等閒攃向紙堆頭一任風吹與日炙。</p>
</div>
<div class='div-orig'><p style="margin-left:2em">法眼指簾。</p>
</div>
<div class='div-commentary'><p>野老謀生何太切孤舟獨釣寒江雪拋鉤直欲引獰龍誰擬盲龜與跛鱉。</p>
</div>
<div class='div-orig'><p style="margin-left:2em">聞鐘披衣。</p>
</div>
<div class='div-commentary'><p>灘頭多蛤子觀音未入理鐘聲披七條吾無隱乎爾。</p>
</div>
<div class='div-orig'><p style="margin-left:2em">雲門云聞聲悟道見色明心觀音將錢買餬餅放下<span class='corr'>卻</span>是饅頭。</p>
</div>
<div class='div-commentary'><p>雲門賣弄滯貨那知鍋是鐵鑄無端帶累觀音千古被人看破。</p>
</div>
<div class='div-orig'><p style="margin-left:2em">高峰枕子。</p>
</div>
<div class='div-commentary'><p>五載覓難見何曾與我疏自從撲落後處處得逢渠。</p>
</div>
<div class='div-orig'><p style="margin-left:2em">物不遷。</p>
</div>
<div class='div-commentary'><p>懸崖鶴宿枝頭月古澗龍眠水底天幾度河枯滄海變風光占斷不知年。</p>
</div>
<div class='div-orig'><p style="margin-left:2em">慈明因僧問如何是不動尊師云提不起。</p>
</div>
<div class='div-commentary'><p>不動尊足蹟遍諸方提不起放下輕如紙鷓鴣岸上啼意在深花裏。</p>
</div>
<div class='div-orig'><p style="margin-left:2em">牛過窗櫺。</p>
</div>
<div class='div-commentary'><p>攃手出門天已曉何須更執夜明符踏翻宇宙從頭看幾個男兒眼有珠。</p>
</div>
<div class='div-orig'><p style="margin-left:2em">首山竹篦。</p>
</div>
<div class='div-commentary'><p>句後承機休弄巧言前薦得猶遲了報君莫向兩邊尋江上侍郎過去久。</p>
</div>
<div class='div-orig'><p style="margin-left:2em">童子豎指。</p>
</div>
<div class='div-commentary'><p>俱胝豎指熾然譚童子渾淪效指南直得回頭天外看始知月不在空潭。</p>
</div>
<div class='div-orig'><p style="margin-left:2em">古德問秀才云百姓日用而不知不知個甚麼才云不知道德云灼然不知。</p>
</div>
<div class='div-commentary'><p>達磨不會禪夫子不識字白牯與狸奴<span class='corr'>卻</span>較些些子。</p>
</div></div>
<div class='div-other'><a id='mulu64' />
<p class='h1'>代古</p>
<div class='div-orig'><p>舉鵝湖和尚問諸碩德曰行住坐臥畢竟以何為道有曰知者是義曰不可以智知不可以識識何謂知者是有曰無分別是義曰善能分別諸法相於第一義而不動安得無分別是有曰四禪八定是義曰佛身無為不墮諸數安得四禪八定是眾皆杜口。</p>
</div>
<div class='div-commentary'><p style="margin-left:2em">代翻觔斗而出。</p>
</div>
<div class='div-orig'><p>舉鹽官國師問座主蘊何經曰華嚴官曰華嚴有幾種法界曰略說有四廣說則重重無盡官豎起拂子曰者箇是第幾種法界中收主無對。</p>
</div>
<div class='div-commentary'><p style="margin-left:2em">代云普。</p>
</div>
<div class='div-orig'><p>舉鶴林素禪師因僧敲門林問是誰僧云是僧林云非但是僧佛來亦不著僧云佛來為甚不著林云無棲泊處。</p>
</div>
<div class='div-commentary'><p style="margin-left:2em">代云謝師撥轉通霄路。</p>
</div>
<div class='div-orig'><p>舉昔高麗國來錢塘刻觀音聖像及舁上船竟不能動因請入明州開元寺供養後有設問無剎不現身聖像為甚不去高麗國。</p>
</div>
<div class='div-commentary'><p style="margin-left:2em">代云一樹花開萬國春。</p>
</div>
<div class='div-orig'><p>舉長慶十日陞堂眾集定拽出一僧云大眾禮拜者僧著又云者僧有甚長處<span class='corr'>卻</span>教大眾禮拜眾無對。</p>
</div>
<div class='div-commentary'><p style="margin-left:2em">代云獅子窟中無異獸。</p>
</div>
<div class='div-orig'><p>舉雪峰辭洞山山云甚處去峰云歸嶺中去山云當時從甚麼路出峰云從飛猿嶺出山云今向甚路去峰云飛猿嶺去山云有一人不從飛猿嶺去子還識麼峰云不識山云為甚不識峰云他無面目山云子既不識爭知無面目峰無對。</p>
</div>
<div class='div-commentary'><p style="margin-left:2em">代云今日被和尚看破。</p>
</div>
<div class='div-orig'><p>舉韓文公問僧承聞講得肇論是否僧云是公云肇有四不遷是否僧云是公將茶盞撲破云者箇是遷不遷僧無語。</p>
</div>
<div class='div-commentary'><p style="margin-left:2em">代云花開花落樹長存。</p>
</div>
<div class='div-orig'><p>舉無著至臺山遇文殊喫茶次殊拈起玻璃盞問云南方還有者箇麼著云無殊云尋常將甚喫茶著無對。</p>
</div>
<div class='div-commentary'><p style="margin-left:2em">代云喫茶即有。</p>
</div>
<div class='div-orig'><p>舉仰山問僧名甚麼僧曰靈通仰云便請入露柱僧無語。</p>
</div>
<div class='div-commentary'><p style="margin-left:2em">代云入則不辭只恐驚群動眾。</p>
</div>
<div class='div-orig'><p>舉石霜因僧辭乃問船去陸去僧云遇船即船遇陸即陸霜云我道半途稍難僧無對。</p>
</div>
<div class='div-commentary'><p style="margin-left:2em">代云某甲到家<span class='corr'>卻</span>易。</p>
</div>
<div class='div-orig'><p>舉漢國有菴主遇王出遊人報云大王來請起主云非但大王佛來亦不起王聞乃問曰佛豈不是汝師主曰是王曰弟子見師為甚不起主無對。</p>
</div>
<div class='div-commentary'><p style="margin-left:2em">代云捧下無生忍臨機不見師。</p>
</div>
<div class='div-orig'><p>舉雲盍寺僧化瓦官人問既有雲盍何須化瓦僧無對。</p>
</div>
<div class='div-commentary'><p style="margin-left:2em">代云不妨錦上鋪花。</p>
</div>
<div class='div-orig'><p>舉無垢院化浴官人問既無垢何用浴。</p>
</div>
<div class='div-commentary'><p style="margin-left:2em">代云也要通身汗出。</p>
</div>
<div class='div-orig'><p>舉一僧托缽至長者家偶為狗傷長者問龍披一縷免金翅之難大師全披法服為甚<span class='corr'>卻</span>被狗咬僧無對。</p>
</div>
<div class='div-commentary'><p style="margin-left:2em">代云欲把袈裟盍羽毛。</p>
</div>
<div class='div-orig'><p>舉陶相公見人犯法當死問僧曰殺則違佛戒不殺又犯王法未審如何則是僧罔答。</p>
</div>
<div class='div-commentary'><p style="margin-left:2em">代云因緣會遇時果報還自受。</p>
</div>
<div class='div-orig'><p>舉淨照和尚問楞嚴大師經中道若能轉物即同如來只此昇仙閣作麼生轉大師無語。</p>
</div>
<div class='div-commentary'><p style="margin-left:2em">代云相隨來。</p>
</div>
<div class='div-orig'><p>舉誌公問梵僧承聞尊者喚我作屠兒曾見我殺生否曰見誌云有見見無見見不有不無見見若有見見是凡夫見無見見是聲聞見不有不無見是外道見未審尊者如何見僧曰汝有此等見耶。</p>
</div>
<div class='div-commentary'><p style="margin-left:2em">代云元來不曾見。</p>
</div>
<div class='div-orig'><p>舉陸亙因南泉遷化來弔懺院主問大夫何不哭亙曰院主道得即哭主無對。</p>
</div>
<div class='div-commentary'><p style="margin-left:2em">代院主呵呵大笑。</p>
</div>
<div class='div-orig'><p>舉龍門僧被蛇傷有問既是龍門客為甚被蛇傷。</p>
</div>
<div class='div-commentary'><p style="margin-left:2em">代云不因夜來雁爭見海門秋。</p>
</div>
<div class='div-orig'><p>舉有僧化鍍佛官人曰本望佛度弟子因什麼弟子度佛。</p>
</div>
<div class='div-commentary'><p style="margin-left:2em">代云眾生度盡恒沙佛諸佛何曾度一人。</p>
</div>
<div class='div-orig'><p>舉王常侍問僧一切眾生還有佛性也無僧曰一切皆有侍指壁畫狗子曰者個還有佛性也無僧無語。</p>
</div>
<div class='div-commentary'><p style="margin-left:2em">代云逐物作麼。</p>
</div>
<div class='div-orig'><p>舉洞山同密師伯避雨入餅店密於地上畫圓相云將取去山曰拈將來密無對。</p>
</div>
<div class='div-commentary'><p style="margin-left:2em">代云食到口邊不解喫。</p>
</div>
<div class='div-orig'><p>舉徑山問僧什處來僧曰天台來山曰阿誰問汝天台來僧無語。</p>
</div>
<div class='div-commentary'><p style="margin-left:2em">代云和尚道甚麼。</p>
</div>
<div class='div-orig'><p>舉玄沙問文柟頭下山幾時歸文曰三五日沙曰歸時有無底桶子將一擔來文無對。</p>
</div>
<div class='div-commentary'><p style="margin-left:2em">代云漏逗不少。</p>
</div>
<div class='div-orig'><p>舉世尊臨入涅槃文殊請再轉法輪世尊咄云吾四十九年住世未曾說一字汝請再轉法輪是吾曾轉法輪耶。</p>
</div>
<div class='div-commentary'><p style="margin-left:2em">代云伸腳元在縮腳裏。</p>
</div>
<div class='div-orig'><p>舉忠國師因肅宗皇帝問師在曹谿得何法師云陛下還見空中一片雲麼帝云見師云丁釘著懸掛著。</p>
</div>
<div class='div-commentary'><p style="margin-left:2em">代云縮取舌頭好。</p>
</div>
<div class='div-orig'><p>舉布袋和尚常將布袋并破蓆於通衢往來布袋內盛缽盂木履魚飯菜肉瓦石土木諸般總有或於稠人處打開布袋內物攃下云看看又一一將起問人云者箇喚作甚麼眾無對。</p>
</div>
<div class='div-commentary'><p style="margin-left:2em">代云滯貨不勞拈出。</p>
</div>
<div class='div-orig'><p>舉雲居膺和尚聞山下有一僧住菴令侍者送褲腰與之僧云我自有娘生褲竟不受再令侍者去問娘未生時著個甚麼僧無語。</p>
</div>
<div class='div-commentary'><p style="margin-left:2em">代云手執夜明符幾個知天曉。</p>
</div>
<div class='div-orig'><p>舉泗洲塔頭侍者及時鎖門有問既是三界大師為甚被弟子鎖者無對。</p>
</div>
<div class='div-commentary'><p style="margin-left:2em">代云竹密不妨流水過。</p>
</div>
<div class='div-orig'><p>舉龐居士聽金剛經問座主曰俗人敢有小問不知如何主曰有疑請問士曰無我相無人相既無我人教阿誰講阿誰聽座主無對。</p>
</div>
<div class='div-commentary'><p style="margin-left:2em">代云妝聾作啞作麼。</p>
</div>
<div class='div-orig'><p>舉梁武帝請傅大士講經士纔陞座以尺拊案一下便下座帝愕然誌公乃云陛下還會麼帝云不會誌公云大士講經竟。</p>
</div>
<div class='div-commentary'><p style="margin-left:2em">代云謝師覆講。</p>
</div></div>
<div class='div-other'><a id='mulu65' />
<p class='h1'>答古</p>
<div class='div-other'><a id='mulu66' />
<p class='h2'>兜率悅和尚垂語三則</p><p style="margin-left:1em">撥艸瞻風只圖見性畢竟性在什麼處。</p>
<p>師答　填溝塞壑無人會雨過夜塘秋水深。</p>
<p style="margin-left:1em">見得自性便脫生死眼光落地時又作麼生脫。</p>
<p style="margin-left:1em">答　兩腳捎空。</p>
<p style="margin-left:1em">脫得生死便知去處四大分散時向甚麼處去。</p>
<p style="margin-left:1em">答　待有去處即報。</p>
</div>
<div class='div-other'><a id='mulu67' />
<p class='h2'>徑山虛堂愚和尚垂語三則</p><p style="margin-left:1em"><span class='corr'>己</span>眼未明的因甚將虛空作布褲著。</p>
<p style="margin-left:1em">答　不妨盍覆將來。</p>
<p style="margin-left:1em">畫地為牢的因甚透者箇不過。</p>
<p style="margin-left:1em">答　劍去久矣。</p>
<p style="margin-left:1em">入海算沙的因甚鍼鋒頭上翹足。</p>
<p style="margin-left:1em">答　百千玅義一毫頭。</p>
</div>
<div class='div-other'><a id='mulu68' />
<p class='h2'>肓王照和尚垂語三則</p><p style="margin-left:1em">山中猛虎以肉為命何故不食其子。</p>
<p style="margin-left:1em">答　火不自燒。</p>
<p style="margin-left:1em">虛空無向背何緣有東西南北。</p>
<p style="margin-left:1em">答　逐物意移。</p>
<p style="margin-left:1em">飲乳等四大海積骨如毘富羅山何者是汝最初父母。</p>
<p style="margin-left:1em">答　歷劫不曾離。</p>
</div>
<div class='div-other'><a id='mulu69' />
<p class='h2'>大休隆和尚垂語三則</p><p style="margin-left:1em">吹毛寶劍被石人持去掛在萬仞峰頭四壁無路如何取得。</p>
<p style="margin-left:1em">答　無勞刻舟。</p>
<p style="margin-left:1em">有一如意珠被木人擎來拋向大海中不假舟楫如何覓得。</p>
<p style="margin-left:1em">答　覓則知君不可見。</p>
<p style="margin-left:1em">盡大地是箇火阬燒<span class='corr'>卻</span>了也惟有一莖眉毛在未審何人得見。</p>
<p style="margin-left:1em">答　由來眼不花。</p>
</div>
<div class='div-other'><a id='mulu70' />
<p class='h2'>正當辨和尚垂語三則</p><p style="margin-left:1em">貓兒為甚愛捉老鼠。</p>
<p style="margin-left:1em">答　熟處難忘。</p>
<p style="margin-left:1em">雲版鳴因甚犬吠。</p>
<p style="margin-left:1em">答　竹竿打水魚頭痛。</p>
<p style="margin-left:1em">蚯蚓為甚化為百合。</p>
<p style="margin-left:1em">答　何處不稱尊。</p>
</div>
<div class='div-other'><a id='mulu71' />
<p class='h2'>松源嶽和尚垂語二則</p><p style="margin-left:1em">大力量人因甚抬腳不起。</p>
<p style="margin-left:1em">答　法地一動一切不安。</p>
<p style="margin-left:1em">明眼衲僧因甚腳根下紅絲線不斷。</p>
<p style="margin-left:1em">答　絆倒人無數。</p>
</div>
<div class='div-other'><a id='mulu72' />
<p class='h2'>斷崖義和尚垂語二則</p><p style="margin-left:1em">除<span class='corr'>卻</span>語默動靜道將一句來。</p>
<p style="margin-left:1em">答　將謂別有。</p>
<p style="margin-left:1em">一息不來向何處安身立命。</p>
<p style="margin-left:1em">答　百艸頭邊。</p>
</div>
<div class='div-other'><a id='mulu73' />
<p class='h2'>雲門偃和尚垂語一則</p><p style="margin-left:1em">世界與麼闊為甚鐘聲披七條。</p>
<p style="margin-left:1em">答　吾無隱乎爾。</p>
</div>
<div class='div-other'><a id='mulu74' />
<p class='h2'>大洪恩和尚垂語一則</p><p style="margin-left:1em">假使八千劫所作業不忘為甚稱南無佛罪滅河沙劫。</p>
<p style="margin-left:1em">答　雪點紅爐。</p>
</div>
<div class='div-other'><a id='mulu75' />
<p class='h2'>天童覺和尚垂語二則</p><p style="margin-left:1em">吞盡三世佛底人為甚開口不得。</p>
<p style="margin-left:1em">答　通身是口。</p>
<p style="margin-left:1em">照破四天下的人為甚合眼不得。</p>
<p style="margin-left:1em">答　待四天下人眼開即合。</p>
</div>
<div class='div-other'><a id='mulu76' />
<p class='h2'>龍革初和尚垂語一則</p><p style="margin-left:1em">雞見便鬥狗見便咬殿上鴟吻終日相對為甚<span class='corr'>卻</span>不瞋。</p>
<p style="margin-left:1em">答　獅子不逐塊。</p>
</div>
<div class='div-other'><a id='mulu77' />
<p class='h2'>雪竇顯和尚垂語三則</p><p style="margin-left:1em">十方無壁落四面亦無門古人向甚處見客。</p>
<p style="margin-left:1em">答　誰在門外。</p>
<p style="margin-left:1em">田地穩密底佛祖不敢近為甚抬腳不起。</p>
<p style="margin-left:1em">答　太珍重生。</p>
<p style="margin-left:1em">神通遊戲底鬼神不能測為甚下腳不得。</p>
<p style="margin-left:1em">答　恐教蹋殺天下人。</p>
</div>
<div class='div-other'><a id='mulu78' />
<p class='h2'>天衣懷和尚垂語一則</p><p style="margin-left:1em">泥犁長夜苦聞者痛傷心調達在地獄為甚如三禪天樂。</p>
<p style="margin-left:1em">答　通身在裏許。</p>
</div>
<div class='div-other'><a id='mulu79' />
<p class='h2'>隆慶閑和尚垂語六則</p><p style="margin-left:1em">祖師心印篆作何文。</p>
<p style="margin-left:1em">答　描不成畫不就。</p>
<p style="margin-left:1em">諸佛本源深之多少。</p>
<p style="margin-left:1em">答　一吸無涓滴。</p>
<p style="margin-left:1em">十二時中上來下去開單展缽此五蘊敗壞之身那箇是清淨法身。</p>
<p style="margin-left:1em">答　開單展缽。</p>
<p style="margin-left:1em">不用指東畫西實地上道將一句來。</p>
<p style="margin-left:1em">答　險。</p>
<p style="margin-left:1em">十二時中著衣喫飯承甚麼人恩力。</p>
<p style="margin-left:1em">答　無人識得渠。</p>
<p style="margin-left:1em">魚行水濁鳥飛毛落亮座主一入西山為甚杳無蹤蹟。</p>
<p style="margin-left:1em">答　通身無影像遍界不曾藏。</p>
</div>
<div class='div-other'><a id='mulu80' />
<p class='h2'>徑山容和尚垂語五則</p><p style="margin-left:1em">水既無筋因甚長流不斷。</p>
<p style="margin-left:1em">答　花燦不萌枝。</p>
<p style="margin-left:1em">佛祖公案猶空中紙鷂向甚處收取線索。</p>
<p style="margin-left:1em">答　鴛鴦繡出從君看不把金針度與人。</p>
<p style="margin-left:1em">鵬搏峰與宴坐峰相交且道說個甚麼。</p>
<p style="margin-left:1em">答　賴和尚證明。</p>
<p style="margin-left:1em">風扇大野畢竟作何形色。</p>
<p style="margin-left:1em">答　覷著則瞎。</p>
<p style="margin-left:1em">望江亭上垂機誰是知音。</p>
<p style="margin-left:1em">答　將謂忘<span class='corr'>卻</span>。</p>
</div>
<div class='div-other'><a id='mulu81' />
<p class='h2'>黃檗琦和尚垂語四則</p><p style="margin-left:1em">金剛圈如何跳得出。</p>
<p style="margin-left:1em">答　古佛過去久矣。</p>
<p style="margin-left:1em">栗棘蓬如何吞得下。</p>
<p style="margin-left:1em">答　殘羹不勞拈出。</p>
<p style="margin-left:1em">夜半日頭紅誰人得見。</p>
<p style="margin-left:1em">答　好向面南看北斗。</p>
<p style="margin-left:1em">日午打三更誰人得聞。</p>
<p style="margin-left:1em">答　眼處聞聲方始知。</p>
</div>
<div class='div-other'><a id='mulu82' />
<p class='h2'>古德十無</p><p style="margin-left:1em">如何是無為國。</p>
<p style="margin-left:2em">答　坐享太平。</p>
<p style="margin-left:1em">如何是無星秤。</p>
<p style="margin-left:2em">答　鉤頭薦取。</p>
<p style="margin-left:1em">如何是無根樹。</p>
<p style="margin-left:2em">答　葉覆大千。</p>
<p style="margin-left:1em">如何是無底缽。</p>
<p style="margin-left:2em">答　山藏海納。</p>
<p style="margin-left:1em">如何是無絃琴。</p>
<p style="margin-left:2em">答　千峰側耳。</p>
<p style="margin-left:1em">如何是無孔笛。</p>
<p style="margin-left:2em">答　吹落空花。</p>
<p style="margin-left:1em">如何是無底船。</p>
<p style="margin-left:2em">答　度脫生死。</p>
<p style="margin-left:1em">如何是無鬚鎖。</p>
<p style="margin-left:2em">答　表裏玲瓏。</p>
<p style="margin-left:1em">如何是無生曲。</p>
<p style="margin-left:2em">答　萬籟無聲。</p>
<p style="margin-left:1em">如何是無底藍。</p>
<p style="margin-left:2em">答　貯盡春風。</p>
</div>
<div class='div-other'><a id='mulu83' />
<p class='h2'>古德六一</p><p style="margin-left:1em">如何是達磨一隻履。</p>
<p style="margin-left:2em">答　踏斷毘盧頂。</p>
<p style="margin-left:1em">如何是慧可一隻臂。</p>
<p style="margin-left:2em">答　<span class='note-inline'>(等閒捏出虛空髓化作炎天三尺雪)</span>。</p>
<p style="margin-left:1em">如何是僧燦一身罪。</p>
<p style="margin-left:2em">答　紅爐片雪。</p>
<p style="margin-left:1em">如何是道信一隻虎。</p>
<p style="margin-left:2em">答　觸著喪身失命。</p>
<p style="margin-left:1em">如何是弘忍一株松。</p>
<p style="margin-left:2em">答　覆蔭天下人。</p>
<p style="margin-left:1em">如何是慧能一張碓。</p>
<p style="margin-left:2em">答　一踏到底。</p>
</div></div>
</div><!-- end of div[@id='body'] -->
</body></html>