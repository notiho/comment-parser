<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu573' />
<p class='juan'>即非禪師全錄卷之十六</p><p class="byline">門人明洞性安性節明覺明幢仝編</p>
<div class='div-other'><a id='mulu574' />
<p class='h1'>詩偈</p>
<div class='div-other'><a id='mulu575' />
<p class='h2'>祝黃檗和尚半百</p><p style="text-indent:0em" class="lg-abnormal"><div class='lg-row'>黃檗三三潭潭潭老龍窟復有二六峰峰峰高突兀潭潭澈師心峰峰肖師骨骨瘦貌崚嶒地天藉一撐心空含萬象不覺四時行早梅記師誕古柏記師庚眾以長生祝愚獨壽無生</div>
</p></div>
<div class='div-other'><a id='mulu576' />
<p class='h2'>次韻題曹能始先生石倉園</p><p style="text-indent:0em" class="lg-abnormal"><div class='lg-row'>千古此林墟直留高士居門扃非謝客艇設不為魚道骨鶴清曠宦心水澹如一閒天所與遊戲出三餘</div>
</p></div>
<div class='div-other'><a id='mulu577' />
<p class='h2'>登武夷</p><p style="text-indent:0em" class="lg-abnormal"><div class='lg-row'>峰巒結構若成文展怪藏奇曲曲分百里尋來將罷楫數朝行處只看雲谿迴水亦追隨倦谷嚮山能應答勤不覺舉頭青漢外停笻吾欲對天云</div>
</p></div>
<div class='div-other'><a id='mulu578' />
<p class='h2'>遊九鯉同方道人蔣居士</p><p style="text-indent:0em" class="lg-abnormal"><div class='lg-row'>倦足移時懶出遊偶尋高隱憩丹丘浮沈世界胸中盡變幻煙霞眼底收半壑深藏三夏冷千峰倒瀉一湖秋地鄰碧漢疑無路閣俯寒流欲認舟古木閒花昏異卉漁郎樵父亦仙流不知九子腸何熱還把人間事應酬</div>
</p></div>
<div class='div-other'><a id='mulu579' />
<p class='h2'>樹不出園<span class='note-inline'>(在泉州承天寺三奇之一)</span></p><p style="text-indent:0em" class="lg-abnormal"><div class='lg-row'>翠盍擎雲漢恩沾雨露深貪根能自斷寧似躍爐金</div>
</p></div>
<div class='div-other'><a id='mulu580' />
<p class='h2'>訪謝寓中詩伯</p><p style="text-indent:0em" class="lg-abnormal"><div class='lg-row'>高士多清致惟於俗不宜閒門深巷僻矮屋半城欺眼既青如許頭方白幾時一譚猶宿契無愧識君遲</div>
</p></div>
<div class='div-other'><a id='mulu581' />
<p class='h2'>送盛未中客行</p><p style="text-indent:0em" class="lg-abnormal"><div class='lg-row'>促途兼夜發山色暗中分馬首銜明月客心似白雲腰間防失劍市上急收文素識君遊志因之致別云</div>
</p></div>
<div class='div-other'><a id='mulu582' />
<p class='h2'>遊福廬同化門廣陵二師伯</p><p style="text-indent:0em" class="lg-abnormal"><div class='lg-row'>奇峰看欲了何處是叢林再入三天迥唯從一徑陰泉郵疏竹遠洞鎖落花深四壁餘清梵猶聞空籟音</div>
</p></div>
<div class='div-other'><a id='mulu583' />
<p class='h2'>憩靈巖般若臺</p><p style="text-indent:0em" class="lg-abnormal"><div class='lg-row'>江山同面目客子自移情地本因人重巖曾借寺名苔陰粘暑氣樹晚起涼聲般若熾然說何人聽得清</div>
</p></div>
<div class='div-other'><a id='mulu584' />
<p class='h2'>再宿瑞巖值曾弗人孝廉坐雨</p><p style="text-indent:0em" class="lg-abnormal"><div class='lg-row'>偶寄勞生足相逢若有期譚深皆舊事別久恍新知半榻憐秋去殘燈聽雨宜山窗重宿處轉憶月明時</div>
</p></div>
<div class='div-other'><a id='mulu585' />
<p class='h2'>嵐峰看梅</p><p style="text-indent:0em" class="lg-abnormal"><div class='lg-row'>嵐深塢莫辨步自香中入流水引孤笻斜枝牽短襲花明月肯歸地春先及十里瓊瑤堆羅浮差可匹</div>
</p></div>
<div class='div-other'><a id='mulu586' />
<p class='h2'>西谿遠眺次敖艮夫韻</p><p style="text-indent:0em" class="lg-abnormal"><div class='lg-row'>閒餘來訪友引路者疏鐘寺僻依深澗城高隱半峰聽鶯停綠柳選石憩青松極目千山際春陰薄幾重</div>
</p></div>
<div class='div-other'><a id='mulu587' />
<p class='h2'>遊靈石仝石石林林文若石不耕諸居士分韻</p><p style="text-indent:0em" class="lg-abnormal"><div class='lg-row'>石靈何必問所貴主賓閒數里未逢寺疏鐘<span class='corr'>已</span>出山步緣峰影入路趁谿聲還窮盡源頭處前林月一灣</div>
</p></div>
<div class='div-other'><a id='mulu588' />
<p class='h2'>重逢林子鶴居士于來青閣隨即言別</p><p style="text-indent:0em" class="lg-abnormal"><div class='lg-row'>前度相逢處滄江看落霞又同登水閣空憶去年花身世渾無我逢迎似有家不堪聚散易語盡即天涯</div>
</p></div>
<div class='div-other'><a id='mulu589' />
<p class='h2'>同山人陳希孟道士許宗藻葉園乘涼</p><p style="text-indent:0em" class="lg-abnormal"><div class='lg-row'>度暑將何適斯園可足淹憑欄看鳥倦坐石喜松兼果熟風中墜池平雨後添俱為方外客疏懶未須嫌</div>
</p></div>
<div class='div-other'><a id='mulu590' />
<p class='h2'>登福山訪竺上人同林青嶼吳石也俞尚友吳載白陳君藻劉維及諸同社分得祿字</p><p style="text-indent:0em" class="lg-abnormal"><div class='lg-row'>蔬水道人祿安靜道人福斯二奚足云所貴在幽獨地僻夏先秋山空雲補屋貝書白社吟持返瀑前讀</div>
</p></div>
<div class='div-other'><a id='mulu591' />
<p class='h2'>訊夏獅巖孝廉病</p><p style="text-indent:0em" class="lg-abnormal"><div class='lg-row'>默然對顏色深知得病因功難專藥石累貴脫心身日月邁須惜林園閒可親經時疏問候荔子又當新</div>
</p></div>
<div class='div-other'><a id='mulu592' />
<p class='h2'>聽權上人琴</p><p style="text-indent:0em" class="lg-abnormal"><div class='lg-row'>置身燈影外兀坐對桐君靜入宵何許調來秋幾分不禁迦葉舞如聽伯牙云萬籟空中落群峰倒卓聞</div>
</p></div>
<div class='div-other'><a id='mulu593' />
<p class='h2'>再過林魯充文學竹笑齋</p><p style="text-indent:0em" class="lg-abnormal"><div class='lg-row'>蓄意在相見意滿莫能言<span class='corr'>卻</span>笑潭頭月又攜入竹軒庭閒留曙夢詩苦妒秋魂活句如何舉風高葉打門</div>
</p></div>
<div class='div-other'><a id='mulu594' />
<p class='h2'>南亭夜坐同盤師叔</p><p style="text-indent:0em" class="lg-abnormal"><div class='lg-row'>凄清非不寐霜月半江亭忽爾披神爽於焉得語靈舟居燈炙岸水宿鳥疑形堪慨長橋客車聲尚未停</div>
</p></div>
<div class='div-other'><a id='mulu595' />
<p class='h2'>雨宿梅灣</p><p style="text-indent:0em" class="lg-abnormal"><div class='lg-row'>細雨能當戶瀟瀟鬥竹爐高吟通靜夜短睡憶危途艸暗蟲聲切燈寒樹影孤窗前梅溼重香氣不曾無</div>
</p></div>
<div class='div-other'><a id='mulu596' />
<p class='h2'>途次</p><p style="text-indent:0em" class="lg-abnormal"><div class='lg-row'>去去望奚極行行曠客情平原迷雨雪古道入山城野店前村暮荒煙幾處明浮生無定跡何必計行程</div>
</p></div>
<div class='div-other'><a id='mulu597' />
<p class='h2'>雲峰訪友</p><p style="text-indent:0em" class="lg-abnormal"><div class='lg-row'>不識幽棲處樵翁引客勤寺無二八里路入萬重雲山勢迷能辨溪聲近不聞攜來滄海月獨與主人分</div>
</p></div>
<div class='div-other'><a id='mulu598' />
<p class='h2'>過龍峰訪碧禪宿次黃檗和尚韻</p><p style="text-indent:0em" class="lg-abnormal"><div class='lg-row'>渡江未暇駕崔<span class='corr'>嵬</span>且向千峰掃浪堆鹿下巖前迎杖錫龍歸缽底待雲雷遮頭碧樹參天合襯足黃花潑地開凡聖兩頭都坐斷從教古路沒人來</div>
</p></div>
<div class='div-other'><a id='mulu599' />
<p class='h2'>偶成</p><p style="text-indent:0em" class="lg-abnormal"><div class='lg-row'>春寒芹蕨未抽芽客至敲煙煮浪花隔寺斜陽僧定起數聲山磬落人家</div>
</p></div>
<div class='div-other'><a id='mulu600' />
<p class='h2'>贈市隱長老</p><p style="text-indent:0em" class="lg-abnormal"><div class='lg-row'>誰似塵中主俗緣最懶刪境忘喧寂擾慮絕是非閒遁世原無地居心即有山寧如泉石者竟歲揜雙關</div>
</p></div>
<div class='div-other'><a id='mulu601' />
<p class='h2'>訪林振學居士一枝處</p><p style="text-indent:0em" class="lg-abnormal"><div class='lg-row'>相逢何必早所貴在知音方外交雖淺詩中識<span class='corr'>已</span>深地曾擎缽至閣始看花臨何日過山寺遲君沒線琴</div>
</p></div>
<div class='div-other'><a id='mulu602' />
<p class='h2'>再謁鼓山永和尚</p><p style="text-indent:0em" class="lg-abnormal"><div class='lg-row'>千里尋師不憚遙山雲海月一肩挑重來請益無餘說依舊雙眸對碧霄</div>
</p></div>
<div class='div-other'><a id='mulu603' />
<p class='h2'>題喝水巖</p><p style="text-indent:0em" class="lg-abnormal"><div class='lg-row'>晏師棲息處豈礙水鳴幽怪出人間去因之喝倒流</div>
</p></div>
<div class='div-other'><a id='mulu604' />
<p class='h2'>西禪掛蘿亭懷古</p><p style="text-indent:0em" class="lg-abnormal"><div class='lg-row'>四座炎威不敢侵綠蘿青鎖畫成陰毫端易吸西江水難寫先人一片心</div>
</p></div>
<div class='div-other'><a id='mulu605' />
<p class='h2'>雲門訪惺師叔不值</p><p style="text-indent:0em" class="lg-abnormal"><div class='lg-row'>斜街盡處即孤村幾片閒雲為掩門入室謾云誰是主黃花解笑鳥能言</div>
</p></div>
<div class='div-other'><a id='mulu606' />
<p class='h2'>過重光寺訪彌師兄次壁間韻</p><p style="text-indent:0em" class="lg-abnormal"><div class='lg-row'>郭外漁家湖上山幽添一寺在中間時尋竹隱停舟至日愛松門對雨關客思清兼秋氣肅禪心澹與水流閒主人解給廬陵價詩債何妨獨自還</div>
</p></div>
<div class='div-other'><a id='mulu607' />
<p class='h2'>登名山紫頂訪際雲師兄</p><p style="text-indent:0em" class="lg-abnormal"><div class='lg-row'>山不名為累何妨客作緣一身輕眾鳥短策破層煙路隱如遊夢行高若在天斜陽何處寺鐘磬白雲邊</div>
</p></div>
<div class='div-other'><a id='mulu608' />
<p class='h2'>重光寺夜坐懷林勺園居士</p><p style="text-indent:0em" class="lg-abnormal"><div class='lg-row'>衲冷夢新足燈殘鐘未移佛雲千個竹貯月兩方池茶熟頻呼趙詩成每憶支西灣亭此際想亦捲簾帷</div>
</p></div>
<div class='div-other'><a id='mulu609' />
<p class='h2'>林無念孝廉見訪</p><p style="text-indent:0em" class="lg-abnormal"><div class='lg-row'>半白重相見恍然如隔生所譚皆夢事得句盡秋聲艸短憎髯禿谿光照膽明於公天不負林壑且藏名</div>
</p></div>
<div class='div-other'><a id='mulu610' />
<p class='h2'>宿半山樓同希遷師弟</p><p style="text-indent:0em" class="lg-abnormal"><div class='lg-row'>樹下看殘局登山懶到頭且隨今夕計未暇為朝謀鳥夢出花路荷香上水樓少焉江月白一嘯碧天秋</div>
</p></div>
<div class='div-other'><a id='mulu611' />
<p class='h2'>補山九日次祇師叔韻</p><p style="text-indent:0em" class="lg-abnormal"><div class='lg-row'>傷時慵出戶姑作補山遊風雨遮重九黃花惜好秋</div>
</p></div>
<div class='div-other'><a id='mulu612' />
<p class='h2'>甲申五月十三日書事</p><p style="text-indent:0em" class="lg-abnormal"><div class='lg-row'>世態如棋局轉乖新符莫換我癡獃恩沾水土難為答剩朵青山好活埋</div>
</p></div>
<div class='div-other'><a id='mulu613' />
<p class='h2'>哭　崇禎帝</p><p style="text-indent:0em" class="lg-abnormal"><div class='lg-row'>天崩地陷民無主萬竅怒號鬼亦哀大寶花闌歸本位還期果熟下生來</div>
</p></div>
<div class='div-other'><a id='mulu614' />
<p class='h2'>是年三月十九日逆暴犯闕　崇禎帝投繯煤山惟司禮大監王之心跟隨跪帝膝前引帶扼脰同死數日後葬於田貴妃墓之斜獨襄城伯李國楨一人往送國楨隨自殺</p><p style="text-indent:0em" class="lg-abnormal"><div class='lg-row'>由來版蕩見忠臣急難寧無魚水親手種御桃三萬實其中兩個見全仁</div>
</p></div>
<div class='div-other'><a id='mulu615' />
<p class='h2'>崇禎帝殯於東華門側覆以蓬廠莫有敢往哭者惟二沙門在傍誦經長伴帝柩</p><p style="text-indent:0em" class="lg-abnormal"><div class='lg-row'>舉國皆悲痛何人竭股肱始終無象主獨許兩閒僧</div>
</p></div>
<div class='div-other'><a id='mulu616' />
<p class='h2'>惠安伯張慶臻盡散家財於親戚致酒團飲四面積薪全家共焚</p><p style="text-indent:0em" class="lg-abnormal"><div class='lg-row'>大地化為點雪爐煙消星月印平湖一團正氣知難掬野衲並將詩句圖</div>
</p></div>
<div class='div-other'><a id='mulu617' />
<p class='h2'>有樵夫負薪至橋上聞帝蒙難大哭赴水</p><p style="text-indent:0em" class="lg-abnormal"><div class='lg-row'>忽聞闖賊犯天庭大義還他艸莽臣寵辱不驚能取義一時感盡讀書人</div>
</p></div>
<div class='div-other'><a id='mulu618' />
<p class='h2'>時有賣菜者忽見　崇禎帝柩跪號樞前觸首死義</p><p style="text-indent:0em" class="lg-abnormal"><div class='lg-row'>放下雙籃子全身荷大綱滿城桃李艷爭及菜花香</div>
</p></div>
<div class='div-other'><a id='mulu619' />
<p class='h2'>輓黃侍御海岸居士<span class='note-inline'>(有序)</span></p><p style="margin-left:1em">乙酉六月大兵渡江文武官員皆逸散惟黃侍御榜其門曰大明忠臣黃端伯誓不降有司執之不屈下獄別家人偈曰義士不憂死忠臣豈愛生只留方寸赤千古放光明八月臨法場說偈曰四大原無我銷歸烈燄中紅爐煙冷處遍地起清風乃引頸就戮噫貪生怖死人之常情惟至人悟其本不生雖生而無所愛達其未嘗滅雖死而無所畏故於生死之際自見平日操存居士其人乎國危致命殺身成仁誠無愧於人臣之義抑徵生平學道之驗人皆痛悼而追慕之然予觀居士早年曾升壽昌經和尚之堂晚人天童悟老祖之室其造道立言足以垂範後世豈特忠烈而已哉遙空合掌弔以偈曰。</p>
<p style="text-indent:0em" class="lg-abnormal"><div class='lg-row'>氣節凌霜雪丹心貫日紅孤光鎔鐵壁隻影出銀籠澤被雙親外道成一念中大明不可睹下載仰清風</div>
</p></div>
<div class='div-other'><a id='mulu620' />
<p class='h2'>福州胡指揮聞大兵入城肅衣冠望東北拜君親竟南面危坐服毒自盡身不傾斜大兵見之設祭羅拜而出</p><p style="text-indent:0em" class="lg-abnormal"><div class='lg-row'>天傾隻手力難支一盞鴆醪萬姓悲世祿恩深酬一死此生應不愧鬚眉</div>
</p></div>
<div class='div-other'><a id='mulu621' />
<p class='h2'>福清林貢士存髮殉節問左右曰此何處答曰先帝朝也曰寧死於朝不死於市有司義而許焉端坐受鉞噫林君與能原始及終而得夫朝聞夕死之實無愧于達儒者也偈以奉輓</p><p style="text-indent:0em" class="lg-abnormal"><div class='lg-row'>散場傀儡又登場何似先生道自強死不離朝全節義生留綠髮補綱常</div>
</p></div>
<div class='div-other'><a id='mulu622' />
<p class='h2'>余狀元赴水死</p><p style="text-indent:0em" class="lg-abnormal"><div class='lg-row'>吞吐西江誇獨步橫身北闕稱全人九原若遇文丞相把手陽山訪逸民</div>
</p></div>
<div class='div-other'><a id='mulu623' />
<p class='h2'>省母借某寺度歲有感賦白雲吟</p><p style="text-indent:0em" class="lg-abnormal"><div class='lg-row'>莫怪寒雲嬾度關為溫親舍倦飛還新春自去為霖雨不待天風送出山</div>
</p></div>
<div class='div-other'><a id='mulu624' />
<p class='h2'>方丈看菊次堂頭和尚韻</p><p style="text-indent:0em" class="lg-abnormal"><div class='lg-row'>竟日籬頭抱獨芳多情移爾入雲房由來隱逸非凡類謾說花中別有王</div>
</p></div>
<div class='div-other'><a id='mulu625' />
<p class='h2'>松濤</p><p style="text-indent:0em" class="lg-abnormal"><div class='lg-row'>梢頭鼓浪逐風成響近松門若有情幾認半崖看雨色長疑一路入谿聲秋深似浣千山淨夜永還搖眾鳥驚太古無絃聽自好勿勞調入韻中清</div>
</p></div>
<div class='div-other'><a id='mulu626' />
<p class='h2'>林僩士計部寄惠箑頭并題三天門佳作賦謝</p><p style="text-indent:0em" class="lg-abnormal"><div class='lg-row'>未即修書答戀戀何當寄我以詩扇滿填乃紀天門遊山僧如讀廬峰傳杜腸王腕清且新擬議行雲及掣電禪餘展對茗香中只此見山兼見面</div>
</p></div>
<div class='div-other'><a id='mulu627' />
<p class='h2'>戊子二月還融城省老母危病有感時事寄檗山諸同參</p><p style="text-indent:0em" class="lg-abnormal"><div class='lg-row'>刀兵劍戟亂縱橫鬼哭狐啼欲近城回想山中仙一國世途一日百千生</div>
</p></div>
<div class='div-other'><a id='mulu628' />
<p class='h2'>三月義師稍靖郭兵圍城兵退諸親眷賁舍慰諭口占答謝</p><p style="text-indent:0em" class="lg-abnormal"><div class='lg-row'>山僧豈惜一孤身為念城中萬戶人萬戶多生積善慶保城活我老娘親</div>
</p></div>
<div class='div-other'><a id='mulu629' />
<p class='h2'>戊子五月省慈還山承檀越乾菴陳太參及同社俞尚友陳君藻二孝廉林魯充吳石也龔憲甫翁允釐林聞克葉子暄諸文學王從周魏震生石不耕余希文許宗藻陳希孟敖艮夫諸逸士釋獨光良偉二禪士枉賜瑤章敬賦酬謝<span class='note-inline'>(有引)</span></p><p style="margin-left:1em">衲自學禪竊以究竟為<span class='corr'>己</span>憂聞譽非所求也愧道業未成弗能助孀慈發明大事邇者耋痾日篤百計難瘞猥圖幻軀報荷佛天護持獲酬萬一方外交諸公議行旌舉衲堅請止復寵以詩則又曷取夫人子一身原為父母生合為父母捨即捨千百身供養亦本分事其可因此以為名耶雖然旌名也詩亦名也所願偕文字緣結般若因俾世世生生恒為道侶庶古文暢當不岐予志云耳。</p>
<p style="text-indent:0em" class="lg-abnormal"><div class='lg-row'>慚將心血壽坤元出世何曾解報恩大地為肝誠不貴恒沙轉佛道方尊虛名久作漚花見庸行胡當珠玉論無德堪酬諸孝友總期當下洞根源</div>
</p></div>
<div class='div-other'><a id='mulu630' />
<p class='h2'>喜繼禪弟入山結夏并答林青嶼吳石也俞尚友劉儒孝吳載日王大允諸居士見懷</p><p style="text-indent:0em" class="lg-abnormal"><div class='lg-row'>黃檗山中結保社新荷古柳爭春夏天親錫自補山來恰似翁翁入場舍逢予意滿語難裁郵示贈詩兼寄懷且喜舉篇對顏色掀翻句裏見高才高才喉舌蹲李杜筆尖瀟灑欺顛素鏤冰琢雪吐虹霓黃絹一時題幼婦欲報佳章擬效顰儂家醜態恐驚人清風不往孤明月伸紙濡毫任率真山僧弄筆荷鋤似信手胡揮無一字有無不作文字觀聊以翰墨為遊戲狂吟不盡紙無餘總托薰風訊起居弟兄漱瀑空山裏秋色猶遲策蹇驢</div>
</p></div>
<div class='div-other'><a id='mulu631' />
<p class='h2'>送林位中居士還徑江</p><p style="text-indent:0em" class="lg-abnormal"><div class='lg-row'>破夏登山又出山也知高士避名難峰頭怪石題日閒雲袖欲殘秋竹還期張豸入夜濤暫約孟外看毘耶丈室誰云窄得意忘懷天地寬</div>
</p></div>
<div class='div-other'><a id='mulu632' />
<p class='h2'>步老人小谿十吟<span class='note-inline'>(有引)</span></p><p style="margin-left:1em">寺右一谿林巒映帶如畫堂頭老人常息影其間石几艸茵或興盡遲歸而竟日忘去斯時也長夏如秋濃陰鎖綠清風不呼自至萬物敷獻盈前老人極一時之樂放懷高詠將山色溪聲收拾筆底予小子輩不禁忍俊賡步詠歸抑不知為樵歌牧曲聊以紀勝云。</p>
<p style="text-indent:0em" class="lg-abnormal"><div class='lg-row'>片石谿邊隱几松陰宛坐茅堂一笑清風兩袖何如殿閣微涼</div>
</p><p style="text-indent:0em" class="lg-abnormal"><div class='lg-row'>谿自無心大小人猶差別難忘萬派聲歸巨海一輪涌出榑桑</div>
</p><p style="text-indent:0em" class="lg-abnormal"><div class='lg-row'>風送落花片片時隨流水茫茫閒殺忘機野鳥飛來聚立人傍</div>
</p><p style="text-indent:0em" class="lg-abnormal"><div class='lg-row'>長夏頻頻宴坐禪心印破谿光一幅風柯月渚圖書發自天藏</div>
</p><p style="text-indent:0em" class="lg-abnormal"><div class='lg-row'>水邊林下佳趣時節浪為播揚雪去百川禮樂春來大地文章</div>
</p><p style="text-indent:0em" class="lg-abnormal"><div class='lg-row'>論交竹君梅友得趣山高水長渴飲源頭一滴飽傾滄海汪洋</div>
</p><p style="text-indent:0em" class="lg-abnormal"><div class='lg-row'>性躁掀翻地軸言奇鑿破天荒谿翁勿笑迂闊大冶鑄成一狂</div>
</p><p style="text-indent:0em" class="lg-abnormal"><div class='lg-row'>潭頭爛煮秋色石上安排白雲只可山僧怡悅奚堪野客平分</div>
</p><p style="text-indent:0em" class="lg-abnormal"><div class='lg-row'>梵僧自渡何往砍脛句子尚存翁仲聞之怖走雙靴蹋破無跟</div>
</p><p style="text-indent:0em" class="lg-abnormal"><div class='lg-row'>洞山睹影忘跡悟達澆瘡絕痕笑我閒呼月出千秋爍破迷昏</div>
</p></div>
<div class='div-other'><a id='mulu633' />
<p class='h2'>過斂石修落髮師塔落成喜雨</p><p style="text-indent:0em" class="lg-abnormal"><div class='lg-row'>半百危途十往還師資義重敢辭艱蒼天憐我奔勞甚一簣功成雨到山</div>
</p></div>
<div class='div-other'><a id='mulu634' />
<p class='h2'>同熙錫叔祖登石竹山訪隱者不遇</p><p style="text-indent:0em" class="lg-abnormal"><div class='lg-row'>躡磴攀蘿上翠微到門惟見鹿巡扉山能作主留歸客天外孤雲亦嬾飛</div>
</p></div>
<div class='div-other'><a id='mulu635' />
<p class='h2'>同周崧菴居士聖蹟寺夜坐</p><p style="text-indent:0em" class="lg-abnormal"><div class='lg-row'>大隱孤城裏人煙一寺分經時不作客此夜喜同君樹老烏棲獨窗虛月入群疏鐘聞未了譚破半山雲</div>
</p></div>
<div class='div-other'><a id='mulu636' />
<p class='h2'>同汝欽叔宿阬田</p><p style="text-indent:0em" class="lg-abnormal"><div class='lg-row'>潮鷲客夢明月墮衣襟不踏利名路焉知丘壑心</div>
</p></div>
<div class='div-other'><a id='mulu637' />
<p class='h2'>送古樵禪士之潮州</p><p style="text-indent:0em" class="lg-abnormal"><div class='lg-row'>千里溪山一片心秋高好去聽潮音知君不負梅花約歸路芒鞋踏雪深</div>
</p></div>
<div class='div-other'><a id='mulu638' />
<p class='h2'>贈清禪宿六旬</p><p style="text-indent:0em" class="lg-abnormal"><div class='lg-row'>殑伽沙劫一彈指耳順春秋奚足紀覷破父母未生前虛空壽量莫能比惟公有之獨不然晝夜百八無終始門對榑桑看日生山環萬石常礪齒聖凡把斷不通津鬧市山林渾彼此今朝花甲又重新嵩祝梅花香雪裏慚予無物可輸誠聊寫閒言為法喜或遇揚清激濁人不妨讀作高僧史</div>
</p></div>
<div class='div-other'><a id='mulu639' />
<p class='h2'>贈良守禪宿次本師韻</p><p style="text-indent:0em" class="lg-abnormal"><div class='lg-row'>笑子狂念不知休一口吞殘百萬州此日欲同君結伴自憐車破覓無牛</div>
</p></div>
<div class='div-other'><a id='mulu640' />
<p class='h2'>送同參還豫章次留別韻</p><p style="text-indent:0em" class="lg-abnormal"><div class='lg-row'>甘苦同嘗誼所關云歸安得色無難此行吸盡西江水留取寒潭照肺肝</div>
</p></div>
<div class='div-other'><a id='mulu641' />
<p class='h2'>庚寅孟夏同鄭漢奉陳乾菴夏龍岡林月樵諸居士擇木堂夜坐</p><p style="text-indent:0em" class="lg-abnormal"><div class='lg-row'>白社皆知己宗雷輩最賢選山猶選史譚劍亦譚禪楊借無根樹茶烹不老泉挑殘潭底月驚起臥龍眠</div>
</p></div>
<div class='div-other'><a id='mulu642' />
<p class='h2'>送林部夫士筌叔姪回徑江</p><p style="text-indent:0em" class="lg-abnormal"><div class='lg-row'>月印層樓葉打窗為憐秋色返鰲江知君此去逢陶令文鬼詩魔醉裏降</div>
</p></div>
<div class='div-other'><a id='mulu643' />
<p class='h2'>鄭如水尚書題扇頭機緣見惠賦謝</p><p style="text-indent:0em" class="lg-abnormal"><div class='lg-row'>仁風遠被到山林世上炎涼那得侵野衲生平憐白璧宰官道誼壓黃金當陽展落千峰影信手揮來萬壑音每讀機緣如晤對幾回忘<span class='corr'>卻</span>獨開襟</div>
</p></div>
<div class='div-other'><a id='mulu644' />
<p class='h2'>題林孔碩侍御小景示曉天禪人</p><p style="text-indent:0em" class="lg-abnormal"><div class='lg-row'>渾淪一氣筆中分濃抹山川薄染雲摩詰潑將半幅墨山僧快睹一篇文文章滿紙人難讀化作寒流洗心目若能覷破一毫頭玉樓不換黃金屋</div>
</p></div>
<div class='div-other'><a id='mulu645' />
<p class='h2'>題林京西余希文二居士所惠小楷</p><p style="text-indent:0em" class="lg-abnormal"><div class='lg-row'>文人道自難臨事畏輕薄作書熟且閒點筆不苟落精神之所鍾混沌如未鑒平視二君書後世擬無作君書自若人無能註一腳</div>
</p></div>
<div class='div-other'><a id='mulu646' />
<p class='h2'>送僧參獅巖法兄兼寄</p><p style="text-indent:0em" class="lg-abnormal"><div class='lg-row'>古檗林中懶種杉只緣鍼芥在獅巖數行附訊關中主鴈字雲箋不拜函</div>
</p></div>
<div class='div-other'><a id='mulu647' />
<p class='h2'>次王仲數居士留別韻</p><p style="text-indent:0em" class="lg-abnormal"><div class='lg-row'>道心千里共歸路莫辭艱上林春色好爭待雪中看</div>
</p></div>
<div class='div-other'><a id='mulu648' />
<p class='h2'>送虛白法兄高隱</p><p style="text-indent:0em" class="lg-abnormal"><div class='lg-row'>路將千里窅步闊青山小動足若行雲高棲同宿鳥機鋒電裏圓詩債夢中了黃檗九淵潭誰憐秋月皎</div>
</p></div>
<div class='div-other'><a id='mulu649' />
<p class='h2'>贈獨光禪士</p><p style="text-indent:0em" class="lg-abnormal"><div class='lg-row'>凡聖都來輥一團如君明眼似難瞞誰云三尺面前暗腦後神光萬里寒</div>
</p></div>
<div class='div-other'><a id='mulu650' />
<p class='h2'>贈獨神禪士<span class='note-inline'>(明孝廉脫白黃檗職夜巡)</span></p><p style="text-indent:0em" class="lg-abnormal"><div class='lg-row'>不願選官來選佛當仁豈肯讓丹霞日中打破三更鼓大地山河獨步跨</div>
</p></div>
<div class='div-other'><a id='mulu651' />
<p class='h2'>題偉上人扇頭</p><p style="text-indent:0em" class="lg-abnormal"><div class='lg-row'>汾陽扇子足風涼塵土奚堪為[竺-二+欺]揚究竟本無元字腳兔毫未染<span class='corr'>已</span>全彰</div>
</p></div>
<div class='div-other'><a id='mulu652' />
<p class='h2'>送友還長沙</p><p style="text-indent:0em" class="lg-abnormal"><div class='lg-row'>潭頭月色正秋妍無那孤雲入楚天六十烏藤如蒿拂重來豈惜路三千</div>
</p></div>
<div class='div-other'><a id='mulu653' />
<p class='h2'>烜上人乞偈壽母</p><p style="text-indent:0em" class="lg-abnormal"><div class='lg-row'>忽聞蘭水長新荷僧子求詩壽道婆報德不須閒學解勸娘參取活彌陀</div>
</p></div>
<div class='div-other'><a id='mulu654' />
<p class='h2'>恭次堂頭老人病起韻志喜</p><p style="text-indent:0em" class="lg-abnormal"><div class='lg-row'>捏住閻浮作一丘法身示疾願難周重移北斗眉掛再放西江舌上流山解醫人青不了花能戀主笑無休謾云骨瘦如臞石一喝收回大地秋</div>
</p></div>
<div class='div-other'><a id='mulu655' />
<p class='h2'>紀春次獨往子韻</p><p style="text-indent:0em" class="lg-abnormal"><div class='lg-row'>春風來谷口掃<span class='corr'>卻</span>靄冥冥日煦千林暖天開萬象醒新桃欺雪老古柳學松青鼓角催年急堯歌何處聽</div>
</p></div>
<div class='div-other'><a id='mulu656' />
<p class='h2'>紙炮</p><p style="text-indent:0em" class="lg-abnormal"><div class='lg-row'>千重無縫罅一竅甚分明眨眼電光裏空中霹靂聲</div>
</p></div>
<div class='div-other'><a id='mulu657' />
<p class='h2'>堂頭老人捐地葬希聲錢相國</p><p style="text-indent:0em" class="lg-abnormal"><div class='lg-row'>願力存千古乾坤屬一人惟餘坐具地分取葬孤臣</div>
</p></div>
<div class='div-other'><a id='mulu658' />
<p class='h2'>葉枝南太史為錢公營葬</p><p style="text-indent:0em" class="lg-abnormal"><div class='lg-row'>太史惜幽芳親埋漢國寶味茲仁者心日月不能老</div>
</p></div>
<div class='div-other'><a id='mulu659' />
<p class='h2'>甲午冬錢公安葬檗山詩以弔之</p><p style="text-indent:0em" class="lg-abnormal"><div class='lg-row'>世界仗君作主張奚堪攃手入僊鄉玄心俠膽安何處耿耿忠魂爭日光</div>
</p><p style="text-indent:0em" class="lg-abnormal"><div class='lg-row'>玉骨深埋檗苑東前身想必是裴公可無清奠表清節推出九潭十二峰</div>
</p></div>
<div class='div-other'><a id='mulu660' />
<p class='h2'>題姚震咸居士覺夢緣起</p><p style="text-indent:0em" class="lg-abnormal"><div class='lg-row'>夢破覺斯圓盤珠無滯礙業酬高士緣禪了道人債挂劍兩眉春吞江一口快為君寫寱言不覺動天籟</div>
</p></div>
<div class='div-other'><a id='mulu661' />
<p class='h2'>同汝讀叔補山夜坐</p><p style="text-indent:0em" class="lg-abnormal"><div class='lg-row'>窗前梅數點鼓角月三更入此觀音理風雷舌上生</div>
</p></div>
<div class='div-other'><a id='mulu662' />
<p class='h2'>中秋同慧門木菴二法兄獅巖坐月刻韻</p><p style="text-indent:0em" class="lg-abnormal"><div class='lg-row'>為憐秋色正況此弟兄同引到天心月呼來谷口風獅崖頻踞地虯樹欲騰空不覺山將曉金烏海上紅</div>
</p></div>
<div class='div-other'><a id='mulu663' />
<p class='h2'>示雲樊弟</p><p style="text-indent:0em" class="lg-abnormal"><div class='lg-row'>儒釋半肩荷負迸開火裏曇花入處只消一唯更須坐斷三車</div>
</p></div>
<div class='div-other'><a id='mulu664' />
<p class='h2'>示峽山劍文上人</p><p style="text-indent:0em" class="lg-abnormal"><div class='lg-row'>聰明賣盡學癡獃買得青山甘活埋平地陷人無數萬莫教自負棟樑材</div>
</p></div>
<div class='div-other'><a id='mulu665' />
<p class='h2'>之石井掃父母塔</p><p style="text-indent:0em" class="lg-abnormal"><div class='lg-row'>亡牛喫苜猶忍笑翻成哭白雲滿空山我心不可掬</div>
</p></div>
<div class='div-other'><a id='mulu666' />
<p class='h2'>贈法華靜主</p><p style="text-indent:0em" class="lg-abnormal"><div class='lg-row'>芒鞋踏斷買山家短钁頭邊轉法華信手胡揮渾大用還君斬艸驗龍蛇</div>
</p></div>
<div class='div-other'><a id='mulu667' />
<p class='h2'>詠九潭瀑布</p><p style="text-indent:0em" class="lg-abnormal"><div class='lg-row'>倒瀉晶缾天際流為霖為雨不知秋眾生熱惱都消盡一片婆心未肯休</div>
</p></div>
<div class='div-other'><a id='mulu668' />
<p class='h2'>恭讀　神宗顯皇帝賜藏聖諭暨瞻相國葉文忠公檀越銅像有感</p><p style="text-indent:0em" class="lg-abnormal"><div class='lg-row'>煌煌天語宿生身俱是靈山會裏人法海無涯恩獨霮萬年留供舊君臣</div>
</p></div>
<div class='div-other'><a id='mulu669' />
<p class='h2'>題師祖費老和尚壽塔</p><p style="text-indent:0em" class="lg-abnormal"><div class='lg-row'>虛空撞破出頭來好與生擒特地埋無限春光攔不住徒勞緣影瑣瑤臺</div>
</p></div>
<div class='div-other'><a id='mulu670' />
<p class='h2'>拜中天師太塔</p><p style="text-indent:0em" class="lg-abnormal"><div class='lg-row'>潭北湘南樣不差紫雲常露角袈裟吾翁面目依然在黃檗鬧開萬樹花</div>
</p></div>
<div class='div-other'><a id='mulu671' />
<p class='h2'>同慧門法兄觀梅</p><p style="text-indent:0em" class="lg-abnormal"><div class='lg-row'>天肯付晴日招遊高士鄉飛來雙袖雪踏碎幾林霜銕幹扶松瘦瓊葩照水光此間初破玉大地已聞香</div>
</p></div>
<div class='div-other'><a id='mulu672' />
<p class='h2'>詠黃檗十二峰<span class='note-inline'>(併序)</span></p>
<div class='div-xu'><a id='mulu673' /><p style="margin-left:1em">吾邑黃檗為八閩祖庭之冠乃遠祖斷際運和尚家山初出世處後行道江表思睠故山九潭十二峰形勝在在以黃檗名之繇茲山昉也座下龍象三千傑出臨濟大豎黃檗宗旨道播諸方故諸方皆稱黃檗兒孫良有以也寺興於唐盛於宋微於元重興於明萬曆中邑檀越相國葉文忠公以中天祖梵行聞於朝　神宗顯皇帝特敕藏賜紫叢林田是彌新至崇禎三年庚午春敦請天童密老和尚蒞此開法八百年堂堂容儀再現山中未幾還吳徑山費師翁繼之放出白拈手腳擒縱猊兕三載卸擔本師隱老人荷焉紫羅帳外攃<span class='corr'>卻</span>真珠寶殿龍樓重重幻出三代傳器今古一時過現大地無二黃檗矣余活埋山中十載被老人推出拋向雪峰輥過聖壽大本難忘猶嬰於乳一座黃檗恒蘊諸一念中繇此一念露出二六峰三三潭本來面目直令智仁之士咸趍萬福堂奧而共暢本懷其有見山不是山見水不是水者吾恐運祖猶未肯點頭在。</p>
</div>
<div class='div-other'><a id='mulu674' />
<p class='h3'>寶峰<span class='note-inline'>(雲根積翠如眾寶聚居紫微上)</span></p><p style="text-indent:0em" class="lg-abnormal"><div class='lg-row'>形山啟自檗山翁鎮國之名今古通富貴潑天無取捨大家都在寶林中</div>
</p></div>
<div class='div-other'><a id='mulu675' />
<p class='h3'>屏嶂<span class='note-inline'>(連峰若屏障在寺之右叢林壯觀)</span></p><p style="text-indent:0em" class="lg-abnormal"><div class='lg-row'>古殿玲瓏無內外何勞數幅列山眉虛空界破成雙片露出瞿曇鐵面皮</div>
</p></div>
<div class='div-other'><a id='mulu676' />
<p class='h3'>紫微<span class='note-inline'>(形肖北垣萬峰拱之居寺之北)</span></p><p style="text-indent:0em" class="lg-abnormal"><div class='lg-row'>紫宸瑞應燦雲端元氣英華結一團萬點青蠃咸北拱獨餘古剎面南看</div>
</p></div>
<div class='div-other'><a id='mulu677' />
<p class='h3'>獅子<span class='note-inline'>(天壯形勢儼然踞地金毛與爐峰對峙為本寺捍門)</span></p><p style="text-indent:0em" class="lg-abnormal"><div class='lg-row'>出窟金毛孰敢儔長將日月戲為毬有時忽震風雷舌一吼聲聞億萬州</div>
</p></div>
<div class='div-other'><a id='mulu678' />
<p class='h3'>香爐<span class='note-inline'>(秀圓卓起間氣所鍾居吉祥之東乃寺之華表)</span></p><p style="text-indent:0em" class="lg-abnormal"><div class='lg-row'>坤維鑄就博山形千尺寒灰一點明沒竅蒺藜輕一剔香雲遍覆九重城</div>
</p></div>
<div class='div-other'><a id='mulu679' />
<p class='h3'>佛座<span class='note-inline'>(高將千仞顱膝自然若大佛據座為寺前案)</span></p><p style="text-indent:0em" class="lg-abnormal"><div class='lg-row'>示現峰頭展化權右肩偏袒髻蠃圓若非具透頂門眼千丈舍那見不全</div>
</p></div>
<div class='div-other'><a id='mulu680' />
<p class='h3'>羅漢<span class='note-inline'>(拔出眾岑宛如應供居天柱上)</span></p><p style="text-indent:0em" class="lg-abnormal"><div class='lg-row'>寸絲不掛若癡憨三界翻為一小菴坐久那知天地老禪心竟日照寒潭</div>
</p></div>
<div class='div-other'><a id='mulu681' />
<p class='h3'>缽盂<span class='note-inline'>(狀以應量器居羅漢前)</span></p><p style="text-indent:0em" class="lg-abnormal"><div class='lg-row'>誰將應器托虛空半貯寒煙半貯風想是老僧收拾嬾長年安置白雲中</div>
</p></div>
<div class='div-other'><a id='mulu682' />
<p class='h3'>天柱<span class='note-inline'>(卓然獨挺直插雲霄在羅漢右)</span></p><p style="text-indent:0em" class="lg-abnormal"><div class='lg-row'>壁立千霄一橛禪虛空撐住到驢年欲期放下功成日覷破陰陽未兆前</div>
</p></div>
<div class='div-other'><a id='mulu683' />
<p class='h3'>五雲<span class='note-inline'>(疊巘有五瑞氣成雲日光射之爛然五色在報雨上)</span></p><p style="text-indent:0em" class="lg-abnormal"><div class='lg-row'>疊嶂層巒競出頭瑞光化作慶雲浮由來五色令人瞶大地山僧一隻眸</div>
</p></div>
<div class='div-other'><a id='mulu684' />
<p class='h3'>報雨<span class='note-inline'>(天將雨每先起雲林木震動農人以之上陰晴焉聯五雲)</span></p><p style="text-indent:0em" class="lg-abnormal"><div class='lg-row'>舌捲風松谷放喉機先一著解農愁不傳直指西來意試問如何舉話頭</div>
</p></div>
<div class='div-other'><a id='mulu685' />
<p class='h3'>吉祥<span class='note-inline'>(本寺朝案祥光不時呈現于上因名)</span></p><p style="text-indent:0em" class="lg-abnormal"><div class='lg-row'>峰不求名名自揚國家藉爾示禎祥奴驅萬象齊嵩祝　帝道遐齡祖道昌</div>
</p></div></div>
<div class='div-other'><a id='mulu686' />
<p class='h2'>宿斂石</p><p style="text-indent:0em" class="lg-abnormal"><div class='lg-row'>清夜理幽獨柴門莫上關聲香來不息形影靜偏閒溪色一簾月雲光四面山鶯花能戀主未肯逐春還</div>
</p></div>
<div class='div-other'><a id='mulu687' />
<p class='h2'>題斂石五音洞<span class='note-inline'>(洞懸五乳乳具五音以石扣之響答山谷)</span></p><p style="text-indent:0em" class="lg-abnormal"><div class='lg-row'>壁立峰如削穴垂五乳長希聲人不識別自有宮商</div>
</p></div>
<div class='div-other'><a id='mulu688' />
<p class='h2'>讀葉相國題龍潭石壁詩</p><p style="text-indent:0em" class="lg-abnormal"><div class='lg-row'>鐵帚掃破壁毫光高萬尋雲雷收不得時倩老龍吟</div>
</p></div>
<div class='div-other'><a id='mulu689' />
<p class='h2'>題葉相國假山</p><p style="text-indent:0em" class="lg-abnormal"><div class='lg-row'>多年成結搆石積總非頑後樂為天下完名在世間堂中同綠埜屋裏有青山憶昔方童稚晨昏學禮還</div>
</p></div>
<div class='div-other'><a id='mulu690' />
<p class='h2'>橋梅次無得法兄韻</p><p style="text-indent:0em" class="lg-abnormal"><div class='lg-row'>寒芳如有待獨立石橋間倒影非因月浮香欲上山留將霜雪質直與水雲閒穿盡行人鼻春風未許攀</div>
</p></div>
<div class='div-other'><a id='mulu691' />
<p class='h2'>鳥至</p><p style="text-indent:0em" class="lg-abnormal"><div class='lg-row'>好鳥忙春事聲聲不肯閒棲分高樹遍語演一音還罵雨遲新綠催花過幾山象耕如汝見當必為耘刪</div>
</p></div>
<div class='div-other'><a id='mulu692' />
<p class='h2'>屈竹</p><p style="text-indent:0em" class="lg-abnormal"><div class='lg-row'>猗猗將數尺蓄勢若龍蟠久鬱煙霜裏曾經剪伐殘葉疏聲亦瘦節勁影猶寒不改當年綠群芳似較難</div>
</p></div>
<div class='div-other'><a id='mulu693' />
<p class='h2'>孤石</p><p style="text-indent:0em" class="lg-abnormal"><div class='lg-row'>片石誠如嬾悠然好共棲禪餘宜作枕吟罷可留題骨瘦何曾異心貞自與齊雲深難盍覆苔蘚豈能迷</div>
</p></div>
<div class='div-other'><a id='mulu694' />
<p class='h2'>甕雲</p><p style="text-indent:0em" class="lg-abnormal"><div class='lg-row'>一罈留幻質出入自無心別作乾坤小猶藏洞壑深孤應忘侶伴滯豈惜浮沈隨處堪為主舊峰未可尋</div>
</p></div>
<div class='div-other'><a id='mulu695' />
<p class='h2'>晨鐘</p><p style="text-indent:0em" class="lg-abnormal"><div class='lg-row'>洪音纔動處蕩滉覺群靈每送春秋老頻呼天地醒霜林過有跡曙月照無形空外從來去千峰不敢<span class='corr'>扃</span></div>
</p></div>
<div class='div-other'><a id='mulu696' />
<p class='h2'>寄南山法叔亙和尚</p><p style="text-indent:0em" class="lg-abnormal"><div class='lg-row'>滿懷欲寫也之乎落筆依然隻字無猶恐凍儂多怪笑一張白紙太糊塗</div>
</p></div>
<div class='div-other'><a id='mulu697' />
<p class='h2'>題梅花紙帳</p><p style="text-indent:0em" class="lg-abnormal"><div class='lg-row'>素繭裁成一片雲秋亦能陰冬亦炙清霄獨影臥其中伴我梅魂兼月魄冷夢驚翻霜半席一笑能令天地白堪嘆人間睡正甜流光誰向暗中惜</div>
</p></div></div>
</div><!-- end of div[@id='body'] -->
</body></html>