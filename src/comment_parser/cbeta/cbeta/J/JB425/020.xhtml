<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu991' />
<p class='juan'>即非禪師全錄卷之二十</p><p class="byline">門人明洞性安性節明覺明幢仝編</p>
<div class='div-other'><a id='mulu992' />
<p class='h1'>詩偈<span class='note-inline'>(洛行艸)</span></p>
<div class='div-other'><a id='mulu993' />
<p class='h2'>歲癸卯八月初九日上京省師留別諸檀越</p><p style="text-indent:0em" class="lg-abnormal"><div class='lg-row'>檀那德澤比淵深肯負秋蟾一照心自笑岫雲閒未得從龍飛去勉為霖</div>
</p></div>
<div class='div-other'><a id='mulu994' />
<p class='h2'>初十日自諫早渡江至神通院謝島田崎主及諫守</p><p style="text-indent:0em" class="lg-abnormal"><div class='lg-row'>輿馬又輕舟乘子到渡頭水窮山不盡隨處更登樓</div>
</p></div>
<div class='div-other'><a id='mulu995' />
<p class='h2'>十三日肥州道中懷諸公相送回崎</p><p style="text-indent:0em" class="lg-abnormal"><div class='lg-row'>沃野二百里脩途半是松懷君一舉首疊嶂幾千重</div>
</p></div>
<div class='div-other'><a id='mulu996' />
<p class='h2'>本州遣數馬為負道具偶鞅斷撲地幾絕人皆不覺一馬悲鳴遂得救余義之乃授記一偈</p><p style="text-indent:0em" class="lg-abnormal"><div class='lg-row'>人多愛神駿子兼重其義一念既不迷翻身脫毛類</div>
</p></div>
<div class='div-other'><a id='mulu997' />
<p class='h2'>十四晚次小倉月叟宗洞二禪德接至開善寺</p><p style="text-indent:0em" class="lg-abnormal"><div class='lg-row'>善積小倉優忻逢達道流踏翻峰頂月涌出海門秋</div>
</p></div>
<div class='div-other'><a id='mulu998' />
<p class='h2'>十五日謝豐主源忠真老居士見訪惠齋</p><p style="text-indent:0em" class="lg-abnormal"><div class='lg-row'>久聞君富德一接見平生未了靈山話秋泉帶月烹</div>
</p></div>
<div class='div-other'><a id='mulu999' />
<p class='h2'>豐主呈偈次韻答示</p><p style="text-indent:0em" class="lg-abnormal"><div class='lg-row'>靈山舊面目非古亦非今秋半一輪月全彰古佛心</div>
</p></div>
<div class='div-other'><a id='mulu1000' />
<p class='h2'>登嘯月樓懷崎中諸禪德</p><p style="text-indent:0em" class="lg-abnormal"><div class='lg-row'>未駕鐵船浮來邀月上樓大千俱一照豈隔數峰頭</div>
</p></div>
<div class='div-other'><a id='mulu1001' />
<p class='h2'>十六晚泊赤間關題　安德天皇廟</p><p style="text-indent:0em" class="lg-abnormal"><div class='lg-row'>德皇廟貌俯滄浪一點英靈亙入荒暗度秋光五百載乾坤依舊水茫茫</div>
</p></div>
<div class='div-other'><a id='mulu1002' />
<p class='h2'>八月廿二日登岸謝筑前太守具舟護送</p><p style="text-indent:0em" class="lg-abnormal"><div class='lg-row'>一帆秋水一江風相送樓船至浴東畫裏江山看到岸謝君助我半神通</div>
</p></div>
<div class='div-other'><a id='mulu1003' />
<p class='h2'>慧林龍谿高泉法弟姪候余于大阪之心月軒</p><p style="text-indent:0em" class="lg-abnormal"><div class='lg-row'>百里光三益辱迎一佛奴江頭欣把握皎月蘸冰壺</div>
</p></div>
<div class='div-other'><a id='mulu1004' />
<p class='h2'>廿三日小濱民部正易溪船送至山</p><p style="text-indent:0em" class="lg-abnormal"><div class='lg-row'>水陸一千里旬餘三易舟謝君雙桂楫棹破一天秋</div>
</p></div>
<div class='div-other'><a id='mulu1005' />
<p class='h2'>廿四日至黃檗禮本師老和尚暨晤諸昆仲</p><p style="text-indent:0em" class="lg-abnormal"><div class='lg-row'>法躬萬福倍忻忻況值弟昆禮意勤一日十霜無剩語滿堂和氣暖如雲</div>
</p></div>
<div class='div-other'><a id='mulu1006' />
<p class='h2'>奉次老和尚雙鶴亭韻</p><p style="text-indent:0em" class="lg-abnormal"><div class='lg-row'>楓林點赤露婆心古澗聊為直指吟雙鶴現前呈普眼和山卓立示威音賢于建剎一莖艸須達數園百頃金翠靄玅高親覿面南詢謾向別峰尋</div>
</p></div>
<div class='div-other'><a id='mulu1007' />
<p class='h2'>贈惟一禪姪血書華嚴</p><p style="text-indent:0em" class="lg-abnormal"><div class='lg-row'>惟心法界沒多途萬行因花在處數滴血化為華藏海一毛頭上現毘盧</div>
</p></div>
<div class='div-other'><a id='mulu1008' />
<p class='h2'>次韻贈大眉弟結茅</p><p style="text-indent:0em" class="lg-abnormal"><div class='lg-row'>不著閒也豈著忙一瓢高掛白雲傍續燈不假通宵月兩道眉毛解放光</div>
</p></div>
<div class='div-other'><a id='mulu1009' />
<p class='h2'>贈高泉法姪血書金剛經報恩</p><p style="text-indent:0em" class="lg-abnormal"><div class='lg-row'>出佛身血寫佛經妄宣般若咒師親如斯忤逆為賢孝鐵樹花開別是春</div>
</p></div>
<div class='div-other'><a id='mulu1010' />
<p class='h2'>次老人選佛場翫月尊韻</p><p style="text-indent:0em" class="lg-abnormal"><div class='lg-row'>萬里秋空望月光馬翁師弟喜同堂金風乍捲雲囊盡寶鑑偏從海印彰華廈樂成先選佛剎竿扶起好逢場不須更折蟾宮桂露柱花開天外香</div>
</p></div>
<div class='div-other'><a id='mulu1011' />
<p class='h2'>竹林精舍觀紅白菊</p><p style="text-indent:0em" class="lg-abnormal"><div class='lg-row'>香色堆頭隱逸翁嬾披金鎧戰秋風虛心日夕對君子不覺霜花撲面紅</div>
</p></div>
<div class='div-other'><a id='mulu1012' />
<p class='h2'>詠御菊</p><p style="text-indent:0em" class="lg-abnormal"><div class='lg-row'>金英朝浥露色帶御衣黃不逐浮華老惟期晚節香</div>
</p></div>
<div class='div-other'><a id='mulu1013' />
<p class='h2'>九日侍老人登高</p><p style="text-indent:0em" class="lg-abnormal"><div class='lg-row'>叨陪法駕過東林山自高兮水自深雙袖慵隨雙鶴舞松蘿時對菊花斟</div>
</p><p style="text-indent:0em" class="lg-abnormal"><div class='lg-row'>山重重也水重重重九重登最上峰收拾畫圖歸去也山城日午未聞鐘</div>
</p></div>
<div class='div-other'><a id='mulu1014' />
<p class='h2'>同水法兄過普門訪龍谿公次韻</p><p style="text-indent:0em" class="lg-abnormal"><div class='lg-row'>驟雨相催早到門鼓鐘互動躍砂盆如知補處無雙位笑倒堂中第一尊閱遍獅林花有品嚼殘黃檗苦連根惟君作用天然別掇轉西江合本源</div>
</p></div>
<div class='div-other'><a id='mulu1015' />
<p class='h2'>過佛日寺訪慧林法弟</p><p style="text-indent:0em" class="lg-abnormal"><div class='lg-row'>風顛引上白雲衢一道祥光朗太虛猊榻平分千嶂裏家山隔別十年餘巨川有豹非難伏三等接人慚不如老大弟兄歸未得且將大塊作吾廬</div>
</p></div>
<div class='div-other'><a id='mulu1016' />
<p class='h2'>寫彌勒贈舶主</p><p style="text-indent:0em" class="lg-abnormal"><div class='lg-row'>肚皮似海深無涯梭擲仙風上斗槎睹史陀天勒不住塵勞界裏現龍華</div>
</p></div>
<div class='div-other'><a id='mulu1017' />
<p class='h2'>萬里中納言見訪</p><p style="text-indent:0em" class="lg-abnormal"><div class='lg-row'>佛是了事漢世豈無全人踏半榑桑國初逢社稷臣</div>
</p></div>
<div class='div-other'><a id='mulu1018' />
<p class='h2'>松平若州守見訪</p><p style="text-indent:0em" class="lg-abnormal"><div class='lg-row'>聽法于言前觀棋在局外予非遠錄公君是歐陽輩</div>
</p></div>
<div class='div-other'><a id='mulu1019' />
<p class='h2'>黃檗開山和尚壽像<span class='note-inline'>(有序)</span></p><p style="margin-left:1em">佛祖西生睹相開悟教法東漸示像傳心斯像之所由設也本師老人東渡十載臘踰古稀雖欲退休逸老而壽國度生之心猶未艾也弟子輩不昧源本預圖老人常住法身為將來無窮慧命有齋戒范石甫者閩之泉人也善造像以西域本為之胎高五尺許踞曲菉握龜毛道容淵穆神宇超邁緇白瞻禮者莫不贊歎希有復相顧曰巧心玅手有是哉昔六祖之遇方辯先後一揆機緣亦奇耳竣工之日值老人大誕千指圍繞迎鎮千萬福堂中為當代之化儀作後覺之模範誠世世福田也或謂成壞相尋縱天地不能保況此虛幻之相乎余曰至道之玅全性之用子知之乎成無成孰能為之壞始無始孰能為之終真如獨露非幻非真所以超乎天地之外者有至理存焉非普化裴休不可以同日語也客謝而退敬賦一律志喜。</p>
<p style="text-indent:0em" class="lg-abnormal"><div class='lg-row'>上乘根器自西來郢斲東方出世材劍刃翻身全大用虛空為口老慵開尊稱萬福堂中主道契千秋腹裏孩七十二齡雙降誕喜師不墮聖凡胎</div>
</p><p style="text-indent:0em" class="lg-abnormal"><div class='lg-row'>形名未兆相何來無那天生格外材照世珠從衣裏現驗人眼向頂門開繞圍龍象餘千指較勝芝蘭富百孩永鎮榑桑為日月憑教露柱又懷胎</div>
</p></div>
<div class='div-other'><a id='mulu1020' />
<p class='h2'>老人壽塔</p></div>
<div class='div-other'><a id='mulu1021' />
<p class='h2'>癸卯仲冬同諸昆仲合捐衣缽資為老人建壽藏于萬松岡落成志喜</p><p style="text-indent:0em" class="lg-abnormal"><div class='lg-row'>壽域碧雲封影堂傍古松百川朝正脈萬岫繞開宗字篆疏山石碑題熊耳峰他年入正定隻履覓無蹤</div>
</p></div>
<div class='div-other'><a id='mulu1022' />
<p class='h2'>恭和老和尚松隱堂尊韻</p><p style="text-indent:0em" class="lg-abnormal"><div class='lg-row'>放去泥牛不見蹤退閒結屋傍青松隔簾竹色分深淺入戶梅花較淡濃得趣時聞凌雪操知音未許抱琴從或時午夢尋高士踏遍綠陰千萬重</div>
</p><p style="text-indent:0em" class="lg-abnormal"><div class='lg-row'>前身疑是慧安公嵩嶽移來檗苑中滄海胸襟山肺腑清秋明月夏松風喬撐碧落門庭峻涼蔭大千化道隆誰識白拈為榜樣出山原是住山翁</div>
</p></div>
<div class='div-other'><a id='mulu1023' />
<p class='h2'>贈王心渠居士七十</p><p style="text-indent:0em" class="lg-abnormal"><div class='lg-row'>手植芝蘭香滿廬從心之歲樂如如一聲喚醒英雄夢始信堂堂不是渠</div>
</p></div>
<div class='div-other'><a id='mulu1024' />
<p class='h2'>寄化林徒及鶴摶孫</p><p style="text-indent:0em" class="lg-abnormal"><div class='lg-row'>不覺別來又一冬白雲無語對青松他時有箇惺惺漢借子雙橋過萬峰</div>
</p></div>
<div class='div-other'><a id='mulu1025' />
<p class='h2'>贈高泉法姪</p><p style="text-indent:0em" class="lg-abnormal"><div class='lg-row'>堂上三千指還誰較一籌元辰曾覷破更不涉春秋</div>
</p></div>
<div class='div-other'><a id='mulu1026' />
<p class='h2'>贈監寺吼弟四十</p><p style="text-indent:0em" class="lg-abnormal"><div class='lg-row'>今朝十月十剛逢年不惑吞殘粟棘蓬扶起庭前柏</div>
</p></div>
<div class='div-other'><a id='mulu1027' />
<p class='h2'>次韻答髻上座</p><p style="text-indent:0em" class="lg-abnormal"><div class='lg-row'>貽予半幅紙掩映一庭芬琢句如齊<span class='corr'>已</span>塗鴉似右軍</div>
</p></div>
<div class='div-other'><a id='mulu1028' />
<p class='h2'>癸卯臘月朔日黃檗老人開戒命予為教授前一日妝彌勒大士成迎進戒壇高泉法姪揖謂余曰彌勒前身之教授法叔後身之彌勒余笑而不答和其贈詩</p><p style="text-indent:0em" class="lg-abnormal"><div class='lg-row'>非凡莫顯聖借假以明真分取無情物合成有相身雙眸光映日一笑冷含春睹史忘歸去曇花幾度新</div>
</p></div>
<div class='div-other'><a id='mulu1029' />
<p class='h2'>謝眉弟春齋</p><p style="text-indent:0em" class="lg-abnormal"><div class='lg-row'>玅用繇來別雲廚不費工銀甌盛白雪瓦缽貯春風席異洞山果座兼普化翁以何酬法供托出一輪紅</div>
</p></div>
<div class='div-other'><a id='mulu1030' />
<p class='h2'>人日示曇瑞碧巖二子</p><p style="text-indent:0em" class="lg-abnormal"><div class='lg-row'>玉曆開端標甲辰馬牛脫了好為人人身難得時須惜切莫從前蹉過春</div>
</p></div>
<div class='div-other'><a id='mulu1031' />
<p class='h2'>贈獨照道弟</p><p style="text-indent:0em" class="lg-abnormal"><div class='lg-row'>禪心澹碧波峻骨自嵯峨十載栽黃檗為擎一鳥窠</div>
</p></div>
<div class='div-other'><a id='mulu1032' />
<p class='h2'>贈龍谿法弟<span class='note-inline'>(正月十九日得法)</span></p><p style="text-indent:0em" class="lg-abnormal"><div class='lg-row'>一千七百繫驢橛十載接成白玉幢鞭得泥牛攢入海雲龍驚起躍春江</div>
</p></div>
<div class='div-other'><a id='mulu1033' />
<p class='h2'>孟春同諸公登醍醐山首禮藥師如來</p><p style="text-indent:0em" class="lg-abnormal"><div class='lg-row'>殿上如來號藥師聲鐘接足具威儀由來不假神功力陟彼崔嵬仗護持</div>
</p></div>
<div class='div-other'><a id='mulu1034' />
<p class='h2'>次謁不動尊王暨圓通大士</p><p style="text-indent:0em" class="lg-abnormal"><div class='lg-row'>風柯鳥語說真言朵朵青山不動尊轉入圓通無見頂分明別是一乾坤</div>
</p></div>
<div class='div-other'><a id='mulu1035' />
<p class='h2'>寶幢菴齋</p><p style="text-indent:0em" class="lg-abnormal"><div class='lg-row'>午聽齋鐘憩寶幢銜花瑞鳥落雙雙山靈<span class='corr'>卻</span>會山僧意拂盡春風看遠邦</div>
</p></div>
<div class='div-other'><a id='mulu1036' />
<p class='h2'>遊下醍醐</p><p style="text-indent:0em" class="lg-abnormal"><div class='lg-row'>均沾法乳潤焦枯若個男兒不丈夫傾出曹谿源一滴總教大海化醍醐</div>
</p></div>
<div class='div-other'><a id='mulu1037' />
<p class='h2'>禮世尊臥像<span class='note-inline'>(有序)</span></p><p style="margin-left:1em">慧日山東福禪寺元初時有異僧明兆者能以丹青作佛事繪世尊滅度像長約三丈高五丈許諸尊者及天人環列座下悵然興哀異獸靈禽悲號跳擲視今去佛二千餘年儼然一會未散精致入神誠不可思議者也每歲遇涅槃日揭于殿中示不忘自而福澤一方由是都人畢會瞻禮戀慕如失怙恃甲辰仲春望予同高泉法姪及諸子到山拈香見其四眾誠懇因示之曰原世尊滅度之意無非從慈愍中示同人法攝受眾生以覺群迷耳若論法身猶若虛空安有生滅具眼者當以法觀勿以像觀可也眾羅拜而退筆以紀之。</p>
<p style="text-indent:0em" class="lg-abnormal"><div class='lg-row'>世尊放倒涅槃山百萬人天扶起難不意二千年以外日僧舒卷一毫端</div>
</p><p style="text-indent:0em" class="lg-abnormal"><div class='lg-row'>靈光一點日並明今古無人畫得成是滅度耶非滅度半春花鳥自含情</div>
</p></div>
<div class='div-other'><a id='mulu1038' />
<p class='h2'>謁遠祖無準和尚暨聖一國師像</p></div>
<div class='div-other'><a id='mulu1039' />
<p class='h2'>聖一國師與予正傳雪巖和尚同入徑出佛鑑老祖之室為嗣法昆仲</p><p style="text-indent:0em" class="lg-abnormal"><div class='lg-row'>世愈趍兮道益尊翁翁法澤至今存瞻雲隔斷東西土萬派千川歸一源</div>
</p></div>
<div class='div-other'><a id='mulu1040' />
<p class='h2'>讀虎關禪師語錄</p><p style="text-indent:0em" class="lg-abnormal"><div class='lg-row'>大地一虎關未許通凡聖隱顯日月星是師三要印</div>
</p></div>
<div class='div-other'><a id='mulu1041' />
<p class='h2'>題大機菴</p><p style="text-indent:0em" class="lg-abnormal"><div class='lg-row'>他山分半茅日與竹松交鈯斧時拈出逢場好斬貓</div>
</p></div>
<div class='div-other'><a id='mulu1042' />
<p class='h2'>戒光寺禮栴檀唐像<span class='note-inline'>(同無心潮音諸禪士)</span></p><p style="text-indent:0em" class="lg-abnormal"><div class='lg-row'>戒光寺裏禮栴檀噴嚏皆成優缽曇觸破虛空渾色相山花似錦水如藍</div>
</p></div>
<div class='div-other'><a id='mulu1043' />
<p class='h2'>泉涌寺瞻禮佛牙</p><p style="text-indent:0em" class="lg-abnormal"><div class='lg-row'>法泉時涌出流露一雙牙以此福人世如林春著花</div>
</p></div>
<div class='div-other'><a id='mulu1044' />
<p class='h2'>禮三千大士像<span class='note-inline'>(有引)</span></p><p style="margin-left:1em">寶像高與人俱凡三千尊高下行立金碧輝煌恍怫佛國移下人間考其年代方六百春秋詳其緣起則白河帝因夢感而造所謂應以此身得度者即現此身白河帝亦三千中之一數與。</p>
<p style="text-indent:0em" class="lg-abnormal"><div class='lg-row'>天地藏一塵一塵一天地三千大悲翁化身亦如是手眼各自殊鼻孔元無異稽首如虛空空相難思議</div>
</p></div>
<div class='div-other'><a id='mulu1045' />
<p class='h2'>大佛寺</p><p style="margin-left:1em">寺在洛京規模宏敞柱可四人圍中踞大佛易敞方新高大不知幾許較其大略則鼻竅可張小傘指掌足臥數人。</p>
<p style="text-indent:0em" class="lg-abnormal"><div class='lg-row'>玉泉古剎稱冠絕梵相較此無優劣若能覷破無邊身千丈舍那眼中屑</div>
</p></div>
<div class='div-other'><a id='mulu1046' />
<p class='h2'>大鐘</p><p style="margin-left:2em">斤計十萬圍三十尺高一丈有五徑九尺厚九寸其製有古意頗類金陵之鐘。</p>
<p style="text-indent:0em" class="lg-abnormal"><div class='lg-row'>大寺之傍懸鑪鐘偶然一擊山玲瓏聲塵耳根俱不涉真聞獨露心自空</div>
</p></div>
<div class='div-other'><a id='mulu1047' />
<p class='h2'>為道長題三聖圖</p><p style="text-indent:0em" class="lg-abnormal"><div class='lg-row'>一畫肇開文字祖備嘗百艸現<span class='corr'>醫</span>王冠裳雅製垂人極帝德如天覆萬方</div>
</p></div>
<div class='div-other'><a id='mulu1048' />
<p class='h2'>過寶林寺</p><p style="text-indent:0em" class="lg-abnormal"><div class='lg-row'>數里閒行不記灣白雲盡處露青山為探古寺過橋立帶得溪聲隨步還</div>
</p></div>
<div class='div-other'><a id='mulu1049' />
<p class='h2'>遊宇治同獨航石雲惟徹諸禪士</p><p style="text-indent:0em" class="lg-abnormal"><div class='lg-row'>洛邑曰宇治山川發幽祕野曠地攤箋溪紆天艸字同遊日國僧平等唐朝寺不上寶林峰焉窮此韻致</div>
</p></div>
<div class='div-other'><a id='mulu1050' />
<p class='h2'>御室山禮大士</p><p style="text-indent:0em" class="lg-abnormal"><div class='lg-row'>御峰作室倩雲扃中有大悲昭厥靈水月千江堪供養何須芹藻薦惟馨</div>
</p></div>
<div class='div-other'><a id='mulu1051' />
<p class='h2'>題台阪　東照大權現廟</p><p style="text-indent:0em" class="lg-abnormal"><div class='lg-row'>山高分脈遠湖碧引源長古廟雲封盡時聞玉骨香</div>
</p></div>
<div class='div-other'><a id='mulu1052' />
<p class='h2'>登天台山謁傳教大師道場</p><p style="text-indent:0em" class="lg-abnormal"><div class='lg-row'>大千一片土南北兩天台蘿徑渾相似頭陀疑再來山高擎日出殿敞翼雲開定裏傳何教天花落講臺</div>
</p></div>
<div class='div-other'><a id='mulu1053' />
<p class='h2'>泛琵琶湖</p><p style="text-indent:0em" class="lg-abnormal"><div class='lg-row'>誰把無絃湖面張清風明月別宮商龍吟疑是龍香撥一曲餘音雲外長</div>
</p></div>
<div class='div-other'><a id='mulu1054' />
<p class='h2'>遊御井寺</p><p style="text-indent:0em" class="lg-abnormal"><div class='lg-row'>台山歷罷宿湖傍曉起經行到上方山色秀鍾王者氣林花清沃御泉香安禪俱是新傳戒觸目無非古道場勝概宛然同我國不知身已在他鄉</div>
</p></div>
<div class='div-other'><a id='mulu1055' />
<p class='h2'>永觀堂禮回顧彌陀如來</p><p style="text-indent:0em" class="lg-abnormal"><div class='lg-row'>父母皆為兒女癡如來度世亦如斯眾生一去都忘返轉得頭來是幾時</div>
</p></div>
<div class='div-other'><a id='mulu1056' />
<p class='h2'>謁夢窗國師像</p><p style="text-indent:0em" class="lg-abnormal"><div class='lg-row'>當時宗輩出獨讓國師賢帝賜三朝號山開四百年道容凜冰雪法眼照人天點醒多生夢全憑一指禪</div>
</p></div>
<div class='div-other'><a id='mulu1057' />
<p class='h2'>宿相國寺次愚溪禪德見喜韻</p><p style="text-indent:0em" class="lg-abnormal"><div class='lg-row'>久聞相國大叢林三代國師降法霖擬欲留題無一字憑風轉倩古松吟</div>
</p></div>
<div class='div-other'><a id='mulu1058' />
<p class='h2'>桂禪者呈詩有山神昨夜報來也之句依韻示之</p><p style="text-indent:0em" class="lg-abnormal"><div class='lg-row'>去來元不涉峰巔愛子呈詩語句鮮自愧修行無道力山神看破我機先</div>
</p></div>
<div class='div-other'><a id='mulu1059' />
<p class='h2'>過大德寺謁大燈國師像</p><p style="text-indent:0em" class="lg-abnormal"><div class='lg-row'>入得聖賢數方知道德富譬續百千燈一燈光如故御爐半點煙散作三春霧一喝青山開國師全體露</div>
</p></div>
<div class='div-other'><a id='mulu1060' />
<p class='h2'>過正法山謁開山國師像</p><p style="text-indent:0em" class="lg-abnormal"><div class='lg-row'>山開三百有餘年梵剎莊嚴似四禪誰是國師正法眼雨輪日月耀中天</div>
</p></div>
<div class='div-other'><a id='mulu1061' />
<p class='h2'>對大檀越正長　　王像</p><p style="text-indent:0em" class="lg-abnormal"><div class='lg-row'>言佩靈山記身披忍辱衣檀波為說法睹史現皇畿</div>
</p></div>
<div class='div-other'><a id='mulu1062' />
<p class='h2'>過柱宮院謁聖德太子像<span class='note-inline'>(有引)</span></p><p style="margin-left:1em">聖德太子者東國用明帝之長子南岳思和尚之後身也不捨度生之願托生皇宮在胎能言體有香氣稍長好佛經帝敕高麗沙門慧慈授以法華太子語曰經中闕一字師知之乎慈曰我國經中無此字今云闕者當在何處太子曰我先身所持經在衡山般若臺即敕人往取乃前弟子所讀之經非舊本也遂閉戶入三昧七日及出定經現凡上乃以落字示之慈驚嘆不<span class='corr'>已</span>茲略敘緣起以證前身云。</p>
<p style="text-indent:0em" class="lg-abnormal"><div class='lg-row'>竹塢深藏聖子家千年亭畔古桃花前身南嶽胡為驗一字蓮經記不差</div>
</p></div>
<div class='div-other'><a id='mulu1063' />
<p class='h2'>三月廾一日登高雄山值弘法大師諱晨</p><p style="text-indent:0em" class="lg-abnormal"><div class='lg-row'>大雄峰頂再來人莫訝青山識面新笑破古今無二致大師寂旦是初辰</div>
</p></div>
<div class='div-other'><a id='mulu1064' />
<p class='h2'>宿法光院贈玅公禪德</p><p style="text-indent:0em" class="lg-abnormal"><div class='lg-row'>廣營如探瀆惟叟富知足予亦知足人來此借一宿</div>
</p></div>
<div class='div-other'><a id='mulu1065' />
<p class='h2'>過直指菴訪照道弟</p><p style="text-indent:0em" class="lg-abnormal"><div class='lg-row'>未來蓄盡閒言語及至相逢半句無或向菴中問直指萬竿松竹兩圓湖</div>
</p></div>
<div class='div-other'><a id='mulu1066' />
<p class='h2'>過清水寺禮大士次元清拙禪師韻</p><p style="text-indent:0em" class="lg-abnormal"><div class='lg-row'>寶鏡無痕水無澱大悲影裏開生面肉眼不識淨法身一帶青山繞白練古木差牙盤蒼崖幻出飛樓擎涌殿疑是竺國移桑東不然法法爭成現大悲善應王者身以德化民無罪譴山川秀美俗古風菩薩因茲發誓願願力猶如季月春紅滿園林緣殆遍眾生心隱大悲中惡自無性善非善鏡花水月菩提場堂堂腳下看機變若向盲人覓路頭知伊早<span class='corr'>已</span>不著便記遊貂續拙老吟尤疑句裏藏雷電倏忽雲捲萬山青知有蟠龍起郊甸</div>
</p></div>
<div class='div-other'><a id='mulu1067' />
<p class='h2'>知恩院禮彌陀</p><p style="text-indent:0em" class="lg-abnormal"><div class='lg-row'>佛號彌陀僧頭陀鹹淡之分江與河識得溼中無異性際天滄海不離波</div>
</p></div>
<div class='div-other'><a id='mulu1068' />
<p class='h2'>紀雷<span class='note-inline'>(有序)</span></p><p style="margin-left:1em">甲辰孟夏朔予坐竹林精舍炷香閱中峰國師廣錄停午值曇子出木法兄大書聯云落筆驚風雨予奮筆對曰齒頰走雲雷墨未乾忽煙雲晦冥風雨驟至有迅雷從舍後穴地而起裂五松而昇聲震山搖聞者膽落少霽木兄及大眾咸往觀焉噫亦異哉偶爾三昧詎符合如是信天道之不遠將顯大道之遐昌遙空合掌紀示未聞。</p>
<p style="text-indent:0em" class="lg-abnormal"><div class='lg-row'>虯龍倒跨上天階雲暗千峰雨送雷霹靂一聲喧宇宙含靈手眼一齊開</div>
</p><p style="text-indent:0em" class="lg-abnormal"><div class='lg-row'>電光爍破人肝膽曠劫無明當下灰正令行時全殺活一聲㘞地頂門開</div>
</p><p style="text-indent:0em" class="lg-abnormal"><div class='lg-row'>神霆震激普天驚我母猶聞<span class='corr'>箍</span>脫聲因此不須哀揖塚頓成木偶兩忘情</div>
</p><p style="text-indent:0em" class="lg-abnormal"><div class='lg-row'>卻笑弟昆語句靈中峰廣錄一時呈填溝塞壑皆文字不用思惟總現成</div>
</p></div>
<div class='div-other'><a id='mulu1069' />
<p class='h2'>省初禪者血書金剛經報親偈以示之</p><p style="text-indent:0em" class="lg-abnormal"><div class='lg-row'>拶出黃金汁揮殘白玉箋娘生一點血字字化紅蓮</div>
</p></div>
<div class='div-other'><a id='mulu1070' />
<p class='h2'>越傳禪德呈偈次韻答之</p><p style="text-indent:0em" class="lg-abnormal"><div class='lg-row'>當陽直指見全功人法雙空空亦空會得真空含萬有金烏依舊出桑東</div>
</p></div>
<div class='div-other'><a id='mulu1071' />
<p class='h2'>次答玄周醫士三首</p><p style="text-indent:0em" class="lg-abnormal"><div class='lg-row'>竹裏邀明月清風拂素琴高深藏指外六合尟知音</div>
</p><p style="text-indent:0em" class="lg-abnormal"><div class='lg-row'>非玉亦非金兼非瑟與琴打翻雙鼻孔直下吼雷音</div>
</p><p style="text-indent:0em" class="lg-abnormal"><div class='lg-row'>別來將數月令我憶陶琴明日春歸去順風一寄音</div>
</p></div>
<div class='div-other'><a id='mulu1072' />
<p class='h2'>予㘞地在五月十四日恁的禪人誤記為初夏冒雨而來預祝偈以示之</p><p style="text-indent:0em" class="lg-abnormal"><div class='lg-row'>眼裏瞳人吹觱篥為慶未生沒了日覷破未生日日生不妨花雨恒狼籍</div>
</p></div>
<div class='div-other'><a id='mulu1073' />
<p class='h2'>藍岫大德見謁</p><p style="text-indent:0em" class="lg-abnormal"><div class='lg-row'>右袒御衣特遠參入門影艸不須探衲衣下事如何舉海上孤峰映水藍</div>
</p></div>
<div class='div-other'><a id='mulu1074' />
<p class='h2'>答申景禪德</p><p style="text-indent:0em" class="lg-abnormal"><div class='lg-row'>梅熟憶花苦詩成簡道安不將三幅紙大地一蒲團</div>
</p></div>
<div class='div-other'><a id='mulu1075' />
<p class='h2'>示素白禪者血書金剛經</p><p style="text-indent:0em" class="lg-abnormal"><div class='lg-row'>拈出金剛錍刮<span class='corr'>卻</span>根塵膜皮下有血性彈指超無學</div>
</p></div>
<div class='div-other'><a id='mulu1076' />
<p class='h2'>示銕文禪人</p><p style="text-indent:0em" class="lg-abnormal"><div class='lg-row'>嚼殘銕橛子滿口是文章意趣超言外世間難度量</div>
</p></div>
<div class='div-other'><a id='mulu1077' />
<p class='h2'>題假山<span class='note-inline'>(有序)</span></p><p style="margin-left:1em">老人于松隱堂之右復構一小軒有信士見其素乃為布置丘壑宛若生成一石一花俱有韻致足供定餘清翫真玅手哉初夏告成承召同法昆仲侍坐靜對茶香雜花香莫辨瀑韻與道韻俱清信足樂也可無一言以紀之由是泚筆敬呈二律。</p>
<p style="text-indent:0em" class="lg-abnormal"><div class='lg-row'>一座古廬山移來屋裏看微雲穿石牖小瀑動雷灘綠瑣三春秀陰生六月寒一拳千里勢胸次海天寬景物雖虛假頭頭契本真點流成巨壑大塊納微塵寵積無為福宜歸有道人人工渾造化道用妙通神</div>
</p></div>
<div class='div-other'><a id='mulu1078' />
<p class='h2'>贈龍溪法弟</p><p style="text-indent:0em" class="lg-abnormal"><div class='lg-row'>上皇召見話離微囊得御香滿袖歸兼賜嚫金何所表鉗鎚百煉愈光輝</div>
</p></div>
<div class='div-other'><a id='mulu1079' />
<p class='h2'>法弟以　　上所賜御香供師御金齋眾次韻</p><p style="text-indent:0em" class="lg-abnormal"><div class='lg-row'>萬福堂薰萬壽香香雲香積靄東方雷聲淵默無私祝慧日光同化日長</div>
</p></div>
<div class='div-other'><a id='mulu1080' />
<p class='h2'>示月潭上座二首</p><p style="text-indent:0em" class="lg-abnormal"><div class='lg-row'>潭澂月自現獨露本來面月落潭空時許子親相見</div>
</p><p style="text-indent:0em" class="lg-abnormal"><div class='lg-row'>能隱復能現如蓮開水面移向雪中栽千聖覷不見</div>
</p></div>
<div class='div-other'><a id='mulu1081' />
<p class='h2'>示別傳上座</p><p style="text-indent:0em" class="lg-abnormal"><div class='lg-row'>西來本無意臨濟有別傳棒前開活眼免下築愚拳</div>
</p></div>
<div class='div-other'><a id='mulu1082' />
<p class='h2'>示大雄院萬拙上座</p><p style="text-indent:0em" class="lg-abnormal"><div class='lg-row'>古佛鬥戰勝聿號曰大雄子今倒退步其進也無窮</div>
</p></div>
<div class='div-other'><a id='mulu1083' />
<p class='h2'>阿羅漢<span class='note-inline'>(有序)</span></p><p style="margin-left:1em">十八尊者俱是靈山記莂之儔老人欲肖其法身雲會一堂為此邦植福會中有大德獨玅公者知老人意勸本田野州守施金命范生刻其像坐身高半丈許梵相奇古儼然如生瞻依者生難遭想其三輪殊勝功德詎可思議耶經始于癸卯冬至甲辰夏功訖其半端午日預請八尊入圓通殿予不揣摹空輒成數韻用倣石門筆供養云。</p>
<p style="text-indent:0em" class="lg-abnormal"><div class='lg-row'>一自靈山同授記神通妙用皆如意放光讓爾眼睛高鼻孔借予方出氣或謂木偶有甚靈供之畢竟何所利無心應物月臨川川增之福如潮至觀之風雲無甘霖甘霖必藉風雲致達人契理超象先玅斲無痕渾天地</div>
</p></div>
<div class='div-other'><a id='mulu1084' />
<p class='h2'>贈青木端峰居士</p><p style="text-indent:0em" class="lg-abnormal"><div class='lg-row'>銕梁擎佛日赤膽對青天屈指多英傑饒君一著先</div>
</p></div>
<div class='div-other'><a id='mulu1085' />
<p class='h2'>同慧林法弟慈眼室晚眺</p><p style="text-indent:0em" class="lg-abnormal"><div class='lg-row'>丈室新開罩彩霞愈添慈母眼中花摩耶山外歸人遠且聽疏鐘點暮鴉</div>
</p></div>
<div class='div-other'><a id='mulu1086' />
<p class='h2'>過慶瑞寺示拙道寂宗二禪座</p><p style="text-indent:0em" class="lg-abnormal"><div class='lg-row'>二難養拙樂天真禪寂自純慶日新自是龍天能輔善一村水竹付閒人</div>
</p></div>
<div class='div-other'><a id='mulu1087' />
<p class='h2'>題性貞信士假山</p><p style="text-indent:0em" class="lg-abnormal"><div class='lg-row'>入門盤曲徑少憩古松陰乳岫窗前緣靈淵階下深不惟彰佛髻端可蘸天心隴畝富丘壑寧輸支遁林</div>
</p></div>
<div class='div-other'><a id='mulu1088' />
<p class='h2'>宿悠然禪人水月菴</p><p style="text-indent:0em" class="lg-abnormal"><div class='lg-row'>池菴疊露月痕新如許清光冷照人暑氣洗殘無半點古梅瘦竹共精神</div>
</p></div>
<div class='div-other'><a id='mulu1089' />
<p class='h2'>南都觀風吟<span class='note-inline'>(併引)</span></p><p style="margin-left:1em">邦人士尊佛敬神守法自律物我一體彼此忘懷群鹿狎遊于廛似同家牧池魚授食掌上了無怖疑竹木蔚然不損一毫瓜果載途莫私半箇風俗之美國政之良宛有太古之風因述觀風吟。</p>
<p style="text-indent:0em" class="lg-abnormal"><div class='lg-row'>國君布德澤含靈魚鹿逢人總不驚三尺兒童知政化宜乎萬代享昇平</div>
</p></div>
<div class='div-other'><a id='mulu1090' />
<p class='h2'>題興福古剎　國主賜地澹海公布金</p><p style="text-indent:0em" class="lg-abnormal"><div class='lg-row'>一堂分兩金千載沐恩深帝賜袈裟地臣開薝蔔林風柯明法相月渚現觀音不但為興福要人發道心</div>
</p></div>
<div class='div-other'><a id='mulu1091' />
<p class='h2'>禮銅像<span class='note-inline'>(并序)</span></p><p style="margin-left:1em">東大寺為南都十大剎之最有盧舍那佛銅像長一十六丈盍　　　國主以感異夢所造也當時殿堂樓閣窮極宏壯治承間寺遭兵燬建久復興永祿又燬惟古銅像至今猶存寶冠蓮座隱然如山聞洛陽大佛亦追軌于此儻非大心檀度乘夙願再來未易恢張也向欲拜觀不果茲緣拙道寂宗諸禪士不憚長途導為法喜之遊因得瞻禮焉敬題一偈以俟知音時甲辰閏五月三日也。</p>
<p style="text-indent:0em" class="lg-abnormal"><div class='lg-row'>誰把小鐘山肖佛範大冶法身隨處圓一真中無假大地千華座虛空一片瓦幻盍古如來廣博無踰者日月無盡燈清風帚自把群鹿時獻花異香吹綠野萬象聽宣揚一音開聾啞稽首讚空王海墨難描寫</div>
</p></div>
<div class='div-other'><a id='mulu1092' />
<p class='h2'>題春日山神廟<span class='note-inline'>(有引)</span></p><p style="margin-left:1em">南都勝地多奠神祠雨後艸艸登臨未及遍覽惟見其畫巒飛翠茂林滴青泥水通身為之洗盡庶不虛此一行也敬題二十八字以當瓣香。</p>
<p style="text-indent:0em" class="lg-abnormal"><div class='lg-row'>臨下赫然神且明欽承護國祐生民屏翰三寶將何答聊假空箋寫寸誠</div>
</p></div>
<div class='div-other'><a id='mulu1093' />
<p class='h2'>詠古檉<span class='note-inline'>(有引)</span></p><p style="margin-left:1em">春日山萬林之中有檉樹一章高出雲表大可八人圍相傳千年物也偈以誌之。</p>
<p style="text-indent:0em" class="lg-abnormal"><div class='lg-row'>檉魁立地不知年翠奪千林綠到天憶昔不承秦帝倏今堪扶起雪峰禪</div>
</p></div>
<div class='div-other'><a id='mulu1094' />
<p class='h2'>高安演劇為供偈以示之<span class='note-inline'>(時演殺酒鬼齣)</span></p><p style="text-indent:0em" class="lg-abnormal"><div class='lg-row'>大地由來一戲場諸郎<span class='corr'>卻</span>解殺無常肉絲調合無生曲度盡迷雲出醉鄉</div>
</p></div>
<div class='div-other'><a id='mulu1095' />
<p class='h2'>閏夏五日雨留高安幻生家</p><p style="text-indent:0em" class="lg-abnormal"><div class='lg-row'>天符人意緩歸期人與天公想要詩曉起拾來雲幾片揮毫掃盡雨淋漓</div>
</p></div>
<div class='div-other'><a id='mulu1096' />
<p class='h2'>泛舟回檗山</p><p style="text-indent:0em" class="lg-abnormal"><div class='lg-row'>白雲題破雨初收從者歡呼催放舟岫列高禪迎兩岸川浮巨楫泛中流者回以道觀風返不比當年孟浪遊或見吾師問勝概有聲畫出古皇州</div>
</p></div>
<div class='div-other'><a id='mulu1097' />
<p class='h2'>示齊雲上座</p><p style="text-indent:0em" class="lg-abnormal"><div class='lg-row'>腳跟生銕鑄頭角五雲遮覷破轉身句雙眸空月華</div>
</p></div>
<div class='div-other'><a id='mulu1098' />
<p class='h2'>甲辰仲夏望前一日乃予四十九初度時逢閏月髻恬曇碧諸子重為予祝席上書示</p><p style="text-indent:0em" class="lg-abnormal"><div class='lg-row'>母難逢雙祝猶疑是兩年昨非渾不覺半百似徒然閏結三祇果重敷五月蓮頂門開隻眼看破未生前</div>
</p></div>
<div class='div-other'><a id='mulu1099' />
<p class='h2'>月泉上座索偈補次舊韻答之</p><p style="text-indent:0em" class="lg-abnormal"><div class='lg-row'>遠來訊老翁遇子福城東隻眼青霄外百城跬步中早知君慧理莫笑我愚蒙放出轟雷古山河耳亦聾</div>
</p></div>
<div class='div-other'><a id='mulu1100' />
<p class='h2'>示因碩奕士</p><p style="text-indent:0em" class="lg-abnormal"><div class='lg-row'>同上縱橫十九路死生迷悟沒閒時任君一著高天下爭似山僧都不知</div>
</p></div>
<div class='div-other'><a id='mulu1101' />
<p class='h2'>贈諸昆仲</p>
<div class='div-other'><a id='mulu1102' />
<p class='h3'>西堂</p><p style="text-indent:0em" class="lg-abnormal"><div class='lg-row'>十霜居洛土冰檗嘗來苦苦盡甘自回倒生獨角虎</div>
</p></div>
<div class='div-other'><a id='mulu1103' />
<p class='h3'>監寺</p><p style="text-indent:0em" class="lg-abnormal"><div class='lg-row'>吞殘栗棘蓬毛孔吹香風翻<span class='corr'>卻</span>舊燈盞金烏午夜紅</div>
</p></div>
<div class='div-other'><a id='mulu1104' />
<p class='h3'>維那</p><p style="text-indent:0em" class="lg-abnormal"><div class='lg-row'>二六時禪誦綱領微塵眾合眼念摩訶槌醒千劫夢</div>
</p></div>
<div class='div-other'><a id='mulu1105' />
<p class='h3'>書記</p><p style="text-indent:0em" class="lg-abnormal"><div class='lg-row'>宴坐翰墨林胸藏義海深和心都嘔出遍地是黃金</div>
</p></div>
<div class='div-other'><a id='mulu1106' />
<p class='h3'>知藏</p><p style="text-indent:0em" class="lg-abnormal"><div class='lg-row'>一切多羅藏不在黑白中咬著元字腳滿口吐春風</div>
</p></div>
<div class='div-other'><a id='mulu1107' />
<p class='h3'>副寺</p><p style="text-indent:0em" class="lg-abnormal"><div class='lg-row'>鎮庫渾無物生薑辣古今祖師不可見千載有知音</div>
</p></div>
<div class='div-other'><a id='mulu1108' />
<p class='h3'>典座</p><p style="text-indent:0em" class="lg-abnormal"><div class='lg-row'>溈山千七百一杓舀將來隻手重伸出曇花鑊上開</div>
</p></div>
<div class='div-other'><a id='mulu1109' />
<p class='h3'>知客</p><p style="text-indent:0em" class="lg-abnormal"><div class='lg-row'>三根作麼接一例廾烏藤佛祖不肯做邀渠見老僧</div>
</p></div>
<div class='div-other'><a id='mulu1110' />
<p class='h3'>直歲</p><p style="text-indent:0em" class="lg-abnormal"><div class='lg-row'>直原為眾務普請鼓三通不運四時力爭成一歲功</div>
</p></div>
<div class='div-other'><a id='mulu1111' />
<p class='h3'>知浴</p><p style="text-indent:0em" class="lg-abnormal"><div class='lg-row'>浴此無垢人玅觸已宣明雲淨水無影雨餘山更青</div>
</p></div>
<div class='div-other'><a id='mulu1112' />
<p class='h3'>侍者</p><p style="text-indent:0em" class="lg-abnormal"><div class='lg-row'>慶喜三十載達摩四十年今人乃若古鈍置祖師禪</div>
</p></div>
<div class='div-other'><a id='mulu1113' />
<p class='h3'>飯頭</p><p style="text-indent:0em" class="lg-abnormal"><div class='lg-row'>菜頭蒸出骨香飯煮無涾彈破趙州齒與君三十叉</div>
</p></div></div>
<div class='div-other'><a id='mulu1114' />
<p class='h2'>曉堂法姪書遺教經示省禪</p><p style="text-indent:0em" class="lg-abnormal"><div class='lg-row'>毫頭藏銕畫描出佛心肝獨許知恩者頂門著眼看</div>
</p></div>
<div class='div-other'><a id='mulu1115' />
<p class='h2'>珠姪書報恩經答親</p><p style="text-indent:0em" class="lg-abnormal"><div class='lg-row'>親恩同罔極析剝也難酬法海毛吞盡俱超生死流</div>
</p></div>
<div class='div-other'><a id='mulu1116' />
<p class='h2'>示道昌通士</p><p style="text-indent:0em" class="lg-abnormal"><div class='lg-row'>服異人無異音殊理不殊驊騮蹲舌上笑我腹如衢</div>
</p></div>
<div class='div-other'><a id='mulu1117' />
<p class='h2'>觀流亭</p><p style="text-indent:0em" class="lg-abnormal"><div class='lg-row'>一脈出崑崙聲光澈海門萬流旋轉後何處不逢源</div>
</p></div>
<div class='div-other'><a id='mulu1118' />
<p class='h2'>百花軒</p><p style="text-indent:0em" class="lg-abnormal"><div class='lg-row'>栽培如種德樂道<span class='corr'>已</span>忘榮正信春無盡花開果自成</div>
</p></div>
<div class='div-other'><a id='mulu1119' />
<p class='h2'>偶閱夏梅詩寫贈官人</p><p style="text-indent:0em" class="lg-abnormal"><div class='lg-row'>筆端三昧非吾長戲抹斜枝幻冷香雪質能消三伏暑飛紅滴翠總幽芳</div>
</p></div>
<div class='div-other'><a id='mulu1120' />
<p class='h2'>贈馬友松醫士</p><p style="text-indent:0em" class="lg-abnormal"><div class='lg-row'>仙方藏祕訣佛道露倪端一句無生話鍊成不老丹</div>
</p></div>
<div class='div-other'><a id='mulu1121' />
<p class='h2'>予所寓竹林居西照盛夏熱甚正明法弟延予至江州法輪山消遣立秋前一日到上剎見其平林廣隴秀色可掬緇素稽首信心倍常援題一律以寫近趣</p><p style="text-indent:0em" class="lg-abnormal"><div class='lg-row'>山靈符主意有待道人遊宿雨消殘夏涼風送早秋忘機隨鶴出在處為雲留夜演微塵偈都盧一句酬</div>
</p></div>
<div class='div-other'><a id='mulu1122' />
<p class='h2'>禮大悲像</p><p style="text-indent:0em" class="lg-abnormal"><div class='lg-row'>四八陀羅臂時時轉法輪威儀聲色外千日繞崑崙</div>
</p></div>
<div class='div-other'><a id='mulu1123' />
<p class='h2'>次獨和禪士韻</p><p style="text-indent:0em" class="lg-abnormal"><div class='lg-row'>勞爾趁朝晴迎予到正明相逢賓主外一句若何呈</div>
</p></div>
<div class='div-other'><a id='mulu1124' />
<p class='h2'>次正明法弟見喜韻併答諸禪士</p><p style="text-indent:0em" class="lg-abnormal"><div class='lg-row'>字字皆舍花雨香香風吹澈滿山房只茲數偈堪清供何必人天敷法床</div>
</p></div>
<div class='div-other'><a id='mulu1125' />
<p class='h2'>贈豐主忠真老居士</p><p style="text-indent:0em" class="lg-abnormal"><div class='lg-row'>治定大勳臣樂道忘歲晚凜然忠義氣為民暖肝膽</div>
</p></div>
<div class='div-other'><a id='mulu1126' />
<p class='h2'>贈小笠原遠州守</p><p style="text-indent:0em" class="lg-abnormal"><div class='lg-row'>二千五百載授記到于今外現郎官相居然出世心</div>
</p></div>
<div class='div-other'><a id='mulu1127' />
<p class='h2'>立秋後五日賜紫大牛大德晉黃檗山延予到土佐州偈以答之</p><p style="text-indent:0em" class="lg-abnormal"><div class='lg-row'>吾自未能度焉能以度人州主與大德足以化生民</div>
</p></div>
<div class='div-other'><a id='mulu1128' />
<p class='h2'>牧野佐渡守府中產靈芝數朵于六月廾七日寄其一請問因答之曰王者仁慈則感生瑞艸昔漢殿九莖天台五秀邦國禎祥重兆于今日矣可嘉可賀後三日承駕見訪復贈以偈</p><p style="text-indent:0em" class="lg-abnormal"><div class='lg-row'>地靈鍾瑞氣祥感五芝生仁與天心合道同世運亨</div>
</p></div>
<div class='div-other'><a id='mulu1129' />
<p class='h2'>吉良若州守朝覲回駕憩檗山見訪</p><p style="text-indent:0em" class="lg-abnormal"><div class='lg-row'>遠秉將軍令耑來朝聖君繡衣餘紫氣旋結檗山雲</div>
</p></div>
<div class='div-other'><a id='mulu1130' />
<p class='h2'>建仁開山千光國師遠忌以偈代香</p><p style="text-indent:0em" class="lg-abnormal"><div class='lg-row'>國師早出天童門真是黃龍九世孫四百五年燈欲盡榑桑頂上現朝暾</div>
</p></div>
<div class='div-other'><a id='mulu1131' />
<p class='h2'>贈范贊公居士七十</p><p style="text-indent:0em" class="lg-abnormal"><div class='lg-row'>日月閒邊度渾忘海國遊仙齡方七秩弧且值中秋雙桂堂前郁脩琴竹裏幽江山收筆底元不<span class='corr'>羨</span>丹丘</div>
</p></div>
<div class='div-other'><a id='mulu1132' />
<p class='h2'>贈吉峰居士</p><p style="text-indent:0em" class="lg-abnormal"><div class='lg-row'>年踰稀古鬢春芽千里懷香行可嘉瞥轉一機逢遍吉玅高峰頂綻曇花</div>
</p></div>
<div class='div-other'><a id='mulu1133' />
<p class='h2'>甲辰中秋乃黃檗慧門法兄半百之辰寄贈</p><p style="text-indent:0em" class="lg-abnormal"><div class='lg-row'>指屈中秋五十番圓明一點不相瞞迸開㘞地頂門眼照澈娘生赤肉團算疊南山機共峻祉涯東海量同寬無邊風月無私祝虎嘯龍吟動九灘</div>
</p></div>
<div class='div-other'><a id='mulu1134' />
<p class='h2'>今歲豐稔秋成倍登江州正明檀信不憚百五十里遠來獻新福田有種功不唐捐山僧愧道微不能消受口占答謝</p><p style="text-indent:0em" class="lg-abnormal"><div class='lg-row'>新秋炊白粲香氣靄村村粒粒丘山重將何為抵恩</div>
</p></div>
<div class='div-other'><a id='mulu1135' />
<p class='h2'>中秋侍老人坐月</p><p style="text-indent:0em" class="lg-abnormal"><div class='lg-row'>竹隱將雙白時逢八月中清光寒玉宇古桂撲金風席預曹溪話吟賡檗嶠翁茶香難入夢一嘯萬山空</div>
</p></div>
<div class='div-other'><a id='mulu1136' />
<p class='h2'>和王陽明先生前身偈<span class='note-inline'>(併序)</span></p><p style="margin-left:1em">先生嘉靖初論功封新建伯隆慶初諡文成世襲伯爵萬曆初詔示天下從祀孔廟稱先儒王子諱守仁字伯安號陽明杭之餘姚人父華成化辛丑狀元母鄭氏孕十四月而生將誕之夕夢仙人抱赤子乘雲而降因名雲生六歲不能言一日有老僧過其門為摩頂曰好箇寧馨兒<span class='corr'>卻</span>被名字叫壞了改今名遂能言穎異頓發讀書過目成誦少喜任俠長善詞章壯好佛老才辯擅名登進士官至極品雖處富貴志在物表每以道學為<span class='corr'>己</span>任不宗程朱獨舉良知為說上欲以其學輔君下欲以其學淑民惓惓欲天下人同歸於善而後<span class='corr'>已</span>一日遊山寺見其院封鎖甚固欲啟之寺僧不可曰中有定僧閉五十年矣先生竟發視見龕中僧儼然如生貌酷像<span class='corr'>已</span>既而見壁間一偈云五十年前王守仁開門原是閉門人精靈剝後還歸復始信禪門不壞身先生乃對寺僧曰此吾之前身也茲緣此儒者崇先生之學居多故闡而傳之以昭儒釋不二云時甲辰中秋日。</p>
<p style="text-indent:0em" class="lg-abnormal"><div class='lg-row'>先生大道繼能仁有相何曾著我人只為度生心未了再來示現宰官身</div>
</p></div>
<div class='div-other'><a id='mulu1137' />
<p class='h2'>大津甚四郎性敏慧三歲能書六歲謁予于檗山竹林精舍面書風雨高堂明月六大字為供筆意古勁予甚奇之就字成韻走筆以贈</p><p style="text-indent:0em" class="lg-abnormal"><div class='lg-row'>六歲甚四郎謁我于高堂落筆疾風雨心如明月光</div>
</p></div>
<div class='div-other'><a id='mulu1138' />
<p class='h2'>巖倉松下二黃門先後見訪</p><p style="text-indent:0em" class="lg-abnormal"><div class='lg-row'>曉出楓宸外遙臨檗苑中卿雲初布影林野沐仁風</div>
</p></div>
<div class='div-other'><a id='mulu1139' />
<p class='h2'>示靈秀道士</p><p style="text-indent:0em" class="lg-abnormal"><div class='lg-row'>雨霽山偏秀秋空月正涼相逢無一語別去話頭長</div>
</p></div>
<div class='div-other'><a id='mulu1140' />
<p class='h2'>示了喜老叟</p><p style="text-indent:0em" class="lg-abnormal"><div class='lg-row'>八十五老叟矍鑠似趙州世間無可喜此外復何憂</div>
</p></div>
<div class='div-other'><a id='mulu1141' />
<p class='h2'>示在恬禪姪</p><p style="text-indent:0em" class="lg-abnormal"><div class='lg-row'>海闊天空風恬浪靜萬象森羅收歸一印</div>
</p></div>
<div class='div-other'><a id='mulu1142' />
<p class='h2'>示常信畫士</p><p style="text-indent:0em" class="lg-abnormal"><div class='lg-row'>人道有五常信者居其一用一如畫師不離五色筆</div>
</p></div>
<div class='div-other'><a id='mulu1143' />
<p class='h2'>新賜紫檀叢大德見謁</p><p style="text-indent:0em" class="lg-abnormal"><div class='lg-row'>覿面無玄語且斟趙老茶堂前花正發色映紫袈裟</div>
</p></div>
<div class='div-other'><a id='mulu1144' />
<p class='h2'>探幽信士為寫三笑圖書贈</p><p style="text-indent:0em" class="lg-abnormal"><div class='lg-row'>何年佩法印筆底自靈通千載匡山客呼來半幅中</div>
</p></div>
<div class='div-other'><a id='mulu1145' />
<p class='h2'>甲辰九月初五日拜別本師老和尚出山</p><p style="text-indent:0em" class="lg-abnormal"><div class='lg-row'>法育恩逾父母慈敢將自便忍離師緣栖海國沖霄鶴整頓當年掃地枝古渡霜深須早發重來水遠恐留遲願師四大恒安穩千里同風不隔眉</div>
</p></div>
<div class='div-other'><a id='mulu1146' />
<p class='h2'>留別木菴法兄</p><p style="text-indent:0em" class="lg-abnormal"><div class='lg-row'>鄉國途遙緩鶴回隨緣作主且浮杯未能七匝繽花雨側聽三冬震法雷仙島雲留閒漢臥祖山檗付長兄培他時若肯光垂顧法供禪臺萬樹梅</div>
</p></div>
<div class='div-other'><a id='mulu1147' />
<p class='h2'>留別佛日正明諸法弟</p><p style="text-indent:0em" class="lg-abnormal"><div class='lg-row'>大塊原為寓隨方皆可安直將留別意轉作未來看補處賢昆仲相期豎剎竿乘閒能過我山水富盤餐</div>
</p></div>
<div class='div-other'><a id='mulu1148' />
<p class='h2'>次秀峰弟贈別韻</p><p style="text-indent:0em" class="lg-abnormal"><div class='lg-row'>謝贈遼天句難將踞地酬相辭重折葦不忍話深秋杲日杖頭挂滄江麈尾流兩般君固有益待壯林丘</div>
</p></div>
<div class='div-other'><a id='mulu1149' />
<p class='h2'>次南源弟贈別韻</p><p style="text-indent:0em" class="lg-abnormal"><div class='lg-row'>法脈宗黃檗詞源出孔丘傾腸當別我運筆迅如流從此一相對不知又幾秋問梅先得信勿爽到青州</div>
</p></div>
<div class='div-other'><a id='mulu1150' />
<p class='h2'>次曉堂法姪贈別韻</p><p style="text-indent:0em" class="lg-abnormal"><div class='lg-row'>明日辭京國連宵話故鄉清言如簇桂寤寐已生香白浪峰頭鼓紅塵海面揚華兒通正脈杲老有餘光</div>
</p></div>
<div class='div-other'><a id='mulu1151' />
<p class='h2'>次潮音禪士贈別韻</p><p style="text-indent:0em" class="lg-abnormal"><div class='lg-row'>知君學有本南浦是其宗久鍊降魔劍多年不露鋒謝君呼片月送我下高峰宛爾對顏色疇云不遠從</div>
</p></div>
<div class='div-other'><a id='mulu1152' />
<p class='h2'>次愚溪禪德贈別韻兼示恁的禪人</p><p style="text-indent:0em" class="lg-abnormal"><div class='lg-row'>速駕鐘何處金烏天外懸大家接足禮送上渡頭船無語安高足和詩答老禪歸逢癲漢子為我屈三拳</div>
</p></div>
<div class='div-other'><a id='mulu1153' />
<p class='h2'>執事諸公各以詩贈送總答一偈</p><p style="text-indent:0em" class="lg-abnormal"><div class='lg-row'>指點風雲明祖意團圞水石語玄宗玅高頂上空王殿撐拄全憑二六峰</div>
</p></div>
<div class='div-other'><a id='mulu1154' />
<p class='h2'>高泉法姪送予至大阪同宿心月軒<span class='note-inline'>(有引)</span></p><p style="margin-left:1em">兩番宿此岫雲來去無心百里重臨松鶴送迎有禮莫酬高義聊敘法緣。</p>
<p style="text-indent:0em" class="lg-abnormal"><div class='lg-row'>來去渾如昨東籬兩度花此心談不盡笑引一天霞</div>
</p></div>
<div class='div-other'><a id='mulu1155' />
<p class='h2'>過天王寺觀聖德太子道具示秋野來林院</p><p style="text-indent:0em" class="lg-abnormal"><div class='lg-row'>借此以發機見聞勿泥跡悟取本來無人天均利益</div>
</p></div>
<div class='div-other'><a id='mulu1156' />
<p class='h2'>太子所握佛舍利</p><p style="text-indent:0em" class="lg-abnormal"><div class='lg-row'>如來真舍利無成亦無壞虛空莫能藏法地方堪載</div>
</p></div>
<div class='div-other'><a id='mulu1157' />
<p class='h2'>前身所書法華</p><p style="text-indent:0em" class="lg-abnormal"><div class='lg-row'>覷破無一實元腳何處立太子㘞地時法華轉<span class='corr'>已</span>畢</div>
</p></div>
<div class='div-other'><a id='mulu1158' />
<p class='h2'>達摩所授法衣</p><p style="text-indent:0em" class="lg-abnormal"><div class='lg-row'>一幅古袈裟展開如銕壁堪笑老臊胡覿面自不識</div>
</p></div>
<div class='div-other'><a id='mulu1159' />
<p class='h2'>謝石見守</p><p style="text-indent:0em" class="lg-abnormal"><div class='lg-row'>昨夜夢明月今朝燦福星回光同本得雙眼燭天青</div>
</p></div>
<div class='div-other'><a id='mulu1160' />
<p class='h2'>贈高泉法姪應玉峰居士請</p><p style="text-indent:0em" class="lg-abnormal"><div class='lg-row'>祗陀園裏富鋪金長者難忘舊日心百頃彤雲翻錦浪遲君法雨種瓊林</div>
</p></div>
<div class='div-other'><a id='mulu1161' />
<p class='h2'>喜慧林法弟開堂題聯為贈</p><p style="text-indent:0em" class="lg-abnormal"><div class='lg-row'>佛日新開黃檗禪雪峰敢吝選場聯一條拄杖支天地半個紅爐鑄聖賢</div>
</p></div>
<div class='div-other'><a id='mulu1162' />
<p class='h2'>示伊藤清三郎</p><p style="text-indent:0em" class="lg-abnormal"><div class='lg-row'>世情淡處道情濃如水使帆帆使風彼岸頓登方慶快長安古路一時通</div>
</p></div>
<div class='div-other'><a id='mulu1163' />
<p class='h2'>初八午舟發</p><p style="text-indent:0em" class="lg-abnormal"><div class='lg-row'>霽日開風煙雲帆鏡裏懸浮生滄海隔有路可通天</div>
</p></div>
<div class='div-other'><a id='mulu1164' />
<p class='h2'>九日舟中懷本師老人</p><p style="text-indent:0em" class="lg-abnormal"><div class='lg-row'>朝逢重九趁浮杯移此瑤花鏡面開未審吾師當此際幾人扶上玅高臺</div>
</p></div>
<div class='div-other'><a id='mulu1165' />
<p class='h2'>初十日泊室津次韻示諸善信</p><p style="text-indent:0em" class="lg-abnormal"><div class='lg-row'>市雜道人家競參似織霞善來期見性勿使路頭差</div>
</p></div>
<div class='div-other'><a id='mulu1166' />
<p class='h2'>是晚宿見性寺</p><p style="text-indent:0em" class="lg-abnormal"><div class='lg-row'>何處無山寺順風泊室津江雲招一宿松月解留人</div>
</p></div>
<div class='div-other'><a id='mulu1167' />
<p class='h2'>十二日泊牛窗祈風</p><p style="text-indent:0em" class="lg-abnormal"><div class='lg-row'>山野沒神通兩日住江中竭羅如有意敢借一帆風</div>
</p></div>
<div class='div-other'><a id='mulu1168' />
<p class='h2'>十五日過上關同瑞巖二子賦</p><p style="text-indent:0em" class="lg-abnormal"><div class='lg-row'>野鶴度江灣乘雲在處閒海中知有國天外恐無山日涉煙波趣時忘道路艱天風扶到岸闊步上頭關</div>
</p></div>
<div class='div-other'><a id='mulu1169' />
<p class='h2'>十八晚至下關寄永井右近大夫及獨航監寺</p><p style="text-indent:0em" class="lg-abnormal"><div class='lg-row'>謝君兩葉舟送我下江流載返壽山月清光徹九洲</div>
</p></div>
<div class='div-other'><a id='mulu1170' />
<p class='h2'>十九早月叟法雲二禪德具舟相迎偶成三友偈以贈<span class='note-inline'>(有引)</span></p><p style="margin-left:1em">澤一切物者雲也破一切暗者月也度一切眾生越生死流者舟也體雖有異用則大同立為三友誰曰不宜。</p>
<p style="text-indent:0em" class="lg-abnormal"><div class='lg-row'>閒雲出洞非無意明月渡江更有情三益相求添巨舶不妨隨處任逢迎</div>
</p></div></div>
</div><!-- end of div[@id='body'] -->
</body></html>