<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即非禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu355' />
<p class='juan'>即非禪師全錄卷之十一</p><p class="byline">門人明洞性安性節明覺明幢全編</p>
<div class='div-other'><a id='mulu356' />
<p class='h1'>贊</p>
<div class='div-other'><a id='mulu357' />
<p class='h2'>三教聖人圖</p><p style="text-indent:0em" class="lg-abnormal"><div class='lg-row'>中華去西域十萬奇里瞿曇先孔老四百餘年跡有向背道無間然總剎土以同居孰彼孰此融三際于當念誰後誰先機前覷破三老鼻孔一串稍涉形跡依舊十萬八千</div>
</p><p style="text-indent:0em" class="lg-abnormal"><div class='lg-row'>無極太極皇極三老指龜成鱉聚頭恰似品宇口裏元無一舌</div>
</p></div>
<div class='div-other'><a id='mulu358' />
<p class='h2'>三聖合一圖</p><p style="text-indent:0em" class="lg-abnormal"><div class='lg-row'>三心不可得六耳不同謀是法皆平等無勞強出頭</div>
</p></div>
<div class='div-other'><a id='mulu359' />
<p class='h2'>神農</p><p style="text-indent:0em" class="lg-abnormal"><div class='lg-row'>縱橫玅展無為化識盡甘辛百艸頭厚德活人今古頌恩如天大孰堪侔</div>
</p></div>
<div class='div-other'><a id='mulu360' />
<p class='h2'>南極老人</p><p style="text-indent:0em" class="lg-abnormal"><div class='lg-row'>腳踏地頭頂天行仁布德不知年位居南極壽無極天上人間第一仙</div>
</p></div>
<div class='div-other'><a id='mulu361' />
<p class='h2'>巢父</p><p style="text-indent:0em" class="lg-abnormal"><div class='lg-row'>帝王若好夢高士自惺惺寱語入巢耳至今洗不清</div>
</p></div>
<div class='div-other'><a id='mulu362' />
<p class='h2'>老子</p><p style="text-indent:0em" class="lg-abnormal"><div class='lg-row'>清淨無為守真抱一法天利用為物作則展皇極之容誠萬古之聖師感猶龍之歎烏足盡其道德五千玄言如日烜赫牛駕西遊紫氣東塞</div>
</p></div>
<div class='div-other'><a id='mulu363' />
<p class='h2'>孔子</p><p style="text-indent:0em" class="lg-abnormal"><div class='lg-row'>文昭日月亙古師法道貫乾坤隨時開闔即在世而出世夫是之謂過去儒童菩薩</div>
</p></div>
<div class='div-other'><a id='mulu364' />
<p class='h2'>化身</p><p style="text-indent:0em" class="lg-abnormal"><div class='lg-row'>其德惟馨其智如神是誰面目東方聖人</div>
</p></div>
<div class='div-other'><a id='mulu365' />
<p class='h2'>列子</p><p style="text-indent:0em" class="lg-abnormal"><div class='lg-row'>用之彌六虛廢之無其所高名列群賢慧識超今古</div>
</p></div>
<div class='div-other'><a id='mulu366' />
<p class='h2'>莊子</p><p style="text-indent:0em" class="lg-abnormal"><div class='lg-row'>日月有代謝物我無疏親識得身中主方明蝶夢人</div>
</p></div>
<div class='div-other'><a id='mulu367' />
<p class='h2'>李銕拐<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>拐子銕臉皮一齊放不下只管去求真誰知身是假</div>
</p><p style="text-indent:0em" class="lg-abnormal"><div class='lg-row'>者箇跛腳仙平地上青天囊有長生藥誰知不直錢</div>
</p></div>
<div class='div-other'><a id='mulu368' />
<p class='h2'>三顧艸廬</p><p style="text-indent:0em" class="lg-abnormal"><div class='lg-row'>不遇徐劉輩何人識臥龍開眸均是夢休說古英雄</div>
</p></div>
<div class='div-other'><a id='mulu369' />
<p class='h2'>朱買臣</p><p style="text-indent:0em" class="lg-abnormal"><div class='lg-row'>千古功名冊子裏百年富貴扁擔頭若無折桂攀龍手爭得金鞭出鳳樓</div>
</p></div>
<div class='div-other'><a id='mulu370' />
<p class='h2'>陸修靜<span class='note-inline'>(晉吳興人字見寂)</span></p><p style="text-indent:0em" class="lg-abnormal"><div class='lg-row'>目有重瞳掌有篆字背有斗文道合天地遠法師愛其玄論而送過虎谿陶彭澤交必忘形而心存不二昔云尸解<span class='corr'>已</span>千年今見丹青凜生氣</div>
</p></div>
<div class='div-other'><a id='mulu371' />
<p class='h2'>陳芳<span class='note-inline'>(宋河南孟縣人官廷尉)</span></p><p style="text-indent:0em" class="lg-abnormal"><div class='lg-row'>一門十四世同居始終三百年孝義振起元明家風鄭王二氏堪繼名掛上天芳流萬世<span class='note-inline'>(太祖擢鄭王二氏孫子為左右春坊)</span></div>
</p></div>
<div class='div-other'><a id='mulu372' />
<p class='h2'>趙孟頫居士</p><p style="text-indent:0em" class="lg-abnormal"><div class='lg-row'>不<span class='corr'>羨</span>公虎豹文章不<span class='corr'>羨</span>公麒麟頭角只<span class='corr'>羨</span>公拶透祖師關踏碎生死窟一別人間四百春凜凜仙姿標松雪</div>
</p></div>
<div class='div-other'><a id='mulu373' />
<p class='h2'>宋景濂居士</p><p style="text-indent:0em" class="lg-abnormal"><div class='lg-row'>心平似地量闊如天功垂後世卓識無前以文華國猶春行大地以道佐命若手捧大千宗儒護釋覺後推先誠永明之轉世繼應化之聖賢</div>
</p></div>
<div class='div-other'><a id='mulu374' />
<p class='h2'>瑞塘居士<span class='note-inline'>(石香居士請)</span></p><p style="text-indent:0em" class="lg-abnormal"><div class='lg-row'>挺然人傑聲色不動義路宅仁惟遵祖訓壯年踏遍天下視大千猶一塵優游七七之年悟英雄如昨夢由是屏跡權門松石昆仲家臨東海對南山閒看青鸞生彩鳳</div>
</p></div>
<div class='div-other'><a id='mulu375' />
<p class='h2'>豐主源檀越</p><p style="text-indent:0em" class="lg-abnormal"><div class='lg-row'>正笏垂紳儼爾如神眉稜劍氣目耀雙輪布德澤如層雲之雨飲法喜如透花之春檀護三寶年踰七句義方孫子如鳳如麟芳紹貞宗玉葉功高世代王臣描得成也讚不盡紀年自有老龍鱗</div>
</p></div>
<div class='div-other'><a id='mulu376' />
<p class='h2'>鍋島和泉守高岳居士</p><p style="text-indent:0em" class="lg-abnormal"><div class='lg-row'>虔請題讚直筆便判隱秀猶深谷芝蘭壯直如蒼松古榦積岳導川真個丈夫成佛作祖不離者漢</div>
</p></div>
<div class='div-other'><a id='mulu377' />
<p class='h2'>為猶子廷禮題父母像</p><p style="text-indent:0em" class="lg-abnormal"><div class='lg-row'>父母非我親誰是最親者汝既不能知叫我如何寫陰陽未分時為汝題了也汝眼瞥然開恩愛一齊捨說甚慈範陳孺人嚴君林長者</div>
</p></div>
<div class='div-other'><a id='mulu378' />
<p class='h2'>獻花天女</p><p style="text-indent:0em" class="lg-abnormal"><div class='lg-row'>朵朵心花隨意彰幻人持獻法中王天龍八部生歡喜佛果同圓遍界香</div>
</p></div>
<div class='div-other'><a id='mulu379' />
<p class='h2'>獻樂天女</p><p style="text-indent:0em" class="lg-abnormal"><div class='lg-row'>法樂和調獻六通眾生苦樂佛心同幻人幻出無生曲一切咸令脫苦空</div>
</p></div>
<div class='div-other'><a id='mulu380' />
<p class='h2'>道零小影</p><p style="text-indent:0em" class="lg-abnormal"><div class='lg-row'>早持峻節有先居士之高風天性幽閒現比尼身而入道蓮華喻其清淨合掌見自佛心棒頭磕著無生忍不<span class='corr'>羨</span>龍華會上人</div>
</p></div>
<div class='div-other'><a id='mulu381' />
<p class='h2'>錦鯉</p><p style="text-indent:0em" class="lg-abnormal"><div class='lg-row'>禹門透躍來破浪易凡胎更待春面動為霖遍九垓</div>
</p></div>
<div class='div-other'><a id='mulu382' />
<p class='h2'>大鵬</p><p style="text-indent:0em" class="lg-abnormal"><div class='lg-row'>振翼乾坤小忘機日月長那伽誓不噉歸命法中王</div>
</p></div>
<div class='div-other'><a id='mulu383' />
<p class='h2'>畫獅</p><p style="text-indent:0em" class="lg-abnormal"><div class='lg-row'>金毛纔出窟威<span class='corr'>已</span>辟妖狐有語資君德何妨充佛奴</div>
</p></div>
<div class='div-other'><a id='mulu384' />
<p class='h2'>畫象</p><p style="text-indent:0em" class="lg-abnormal"><div class='lg-row'>未調菩薩御先代帝王耕知汝有弘願恩霑幾百生</div>
</p></div>
<div class='div-other'><a id='mulu385' />
<p class='h2'>畫龍</p><p style="text-indent:0em" class="lg-abnormal"><div class='lg-row'>潛身煙霧裏鱗甲生光輝一點睛如電從教破壁飛</div>
</p></div>
<div class='div-other'><a id='mulu386' />
<p class='h2'>畫虎</p><p style="text-indent:0em" class="lg-abnormal"><div class='lg-row'>筆下忽翻身威獰赫殺人不須重豹變文質<span class='corr'>已</span>彬彬</div>
</p></div>
<div class='div-other'><a id='mulu387' />
<p class='h2'>畫鳳</p><p style="text-indent:0em" class="lg-abnormal"><div class='lg-row'>全仁為竹實七德是梧桐出為聖王瑞依然建武中</div>
</p></div>
<div class='div-other'><a id='mulu388' />
<p class='h2'>畫鶴</p><p style="text-indent:0em" class="lg-abnormal"><div class='lg-row'>有意騰霄漢無心浴鳳池翹雲松下立靜對道人宜</div>
</p></div>
<div class='div-other'><a id='mulu389' />
<p class='h2'>畫鵲木</p><p style="text-indent:0em" class="lg-abnormal"><div class='lg-row'>毫端飛出自何時色澤鮮妍更羽儀嬾向人間傳喜信高樓直上不萌枝</div>
</p></div>
<div class='div-other'><a id='mulu390' />
<p class='h2'>題木蓮杜鵑</p><p style="text-indent:0em" class="lg-abnormal"><div class='lg-row'>聯芳幻出玉堂中香色撩人莫品倫自離污泥栖木杪年年緘口過殘春</div>
</p></div>
<div class='div-other'><a id='mulu391' />
<p class='h2'>畫松</p><p style="text-indent:0em" class="lg-abnormal"><div class='lg-row'>不繪閒花繪古松愛君無改歲寒容春風影裏自忘臘白玉堂中起蟄龍</div>
</p></div>
<div class='div-other'><a id='mulu392' />
<p class='h2'>畫竹</p><p style="text-indent:0em" class="lg-abnormal"><div class='lg-row'>脩竹數竿寫意濃枝枝葉葉起清風知音賴有香嚴在漫捲絲綸付釣翁</div>
</p><p style="text-indent:0em" class="lg-abnormal"><div class='lg-row'>此君移半幅日日報平安雖不藏風雨偏能引鳳鸞</div>
</p></div>
<div class='div-other'><a id='mulu393' />
<p class='h2'>畫梅</p><p style="text-indent:0em" class="lg-abnormal"><div class='lg-row'>南枝綴玉北枝斜信是花光手段奢每向堂前看月色猶疑花影透窗紗</div>
</p></div>
<div class='div-other'><a id='mulu394' />
<p class='h2'>畫牡丹</p><p style="text-indent:0em" class="lg-abnormal"><div class='lg-row'>百卉萌芽破綠苔靈根原不假栽培趙昌筆力回春色魏紫姚黃爛熳開</div>
</p></div>
<div class='div-other'><a id='mulu395' />
<p class='h2'>題雪毬紅杏</p><p style="text-indent:0em" class="lg-abnormal"><div class='lg-row'>華時百卉沓紛紛紅白交光獨邁倫一自團披西竺雪無心占斷上林春</div>
</p></div>
<div class='div-other'><a id='mulu396' />
<p class='h2'>倒垂花</p><p style="text-indent:0em" class="lg-abnormal"><div class='lg-row'>不霑雨露獨自開花顛倒想盡攃手懸崖</div>
</p></div>
<div class='div-other'><a id='mulu397' />
<p class='h2'>題富士山圖三首</p><p style="text-indent:0em" class="lg-abnormal"><div class='lg-row'>士能富德山因名莫寫其心只寫形點破未分前黑白一毫頭上起雷霆</div>
</p><p style="text-indent:0em" class="lg-abnormal"><div class='lg-row'>山如有道足無求嬴得高名冠九洲一片冰懷長映雪簪纓早<span class='corr'>已</span>付東流</div>
</p><p style="text-indent:0em" class="lg-abnormal"><div class='lg-row'>墨雲初布水流香污卻玄沙白一張萬仞峰頭三夏雪不知世界有炎涼</div>
</p></div></div>
</div><!-- end of div[@id='body'] -->
</body></html>