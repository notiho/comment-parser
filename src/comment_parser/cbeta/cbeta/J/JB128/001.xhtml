<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普明禪師牧牛圖頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-xu'><a id='mulu2' />
<p class='h1'>普明寺牧牛圖頌序</p><p>咄！盡大地是普明一頭牛，何處更有佛與眾生？毫厘不隔，本是如如。若道此牛有黑有白，有雄有雌，有饑有飽，便是一體，分別成二。世尊初生指天，指地周行，目顧犯人，苗稼不少；祖師西來，直指人心，見性成佛，喫他水草。良多三玄要四料揀，五位居臣，九十六圓相，受盡牽制鞭策，乃至拈椎豎拂，行棒行喝，種種機用，皮毛脫落，四足潛蹤許大一頭牛，不知逃向那裡去了。到這裡地，重關<span class='corr'>已</span>破。且道向上還有事麼？以拂子打圓相云：火裡木牛耕白雪，雲中石馬舞春風。會麼不會，請看牧牛頌并諸方次韻語句，畢竟還有優劣也無？</p>
<p>臨濟正宗三十二世[車*度]轢道人嚴大參謹序</p>
</div>
<div class='div-other'><a id='mulu3' />
<p class='h1'>普明禪師牧牛圖頌附諸大禪師和頌目錄</p><p>普明原頌，雲棲蓮太師付梓序云：普明未詳何許人，則亦不知道場之所矣。辛丑冬，予來理坊事，壬寅夏，[車*度]轢嚴居士將普明緣起及舊寺圖相示，始知因緣在此。居士既恢復寺基，初請玄微禪師繼請明巖耆德，殿宇煥然，僚房俱備，將來欲成獅窟。余見諸方和頌讀之，不勝喜躍，效顰和之，并將圖頌和頌合成一冊流通。</p>

<ul class="">
<li>聞谷大師</li>

<li>天隱禪師</li>

<li>破山禪師</li>

<li>萬如禪師</li>

<li>浮石禪師</li>

<li>玉林禪師</li>

<li>箬菴禪師</li>

<li>山茨禪師</li>

<li>玄微禪師</li>

<li>香幢法主</li>

<li>[車*度]轢居士</li>

<li>跛道人如念</li>

<li>無依道人</li>
</ul><p>康熙元年孟秋月　日寓般若堂如念空識</p>
</div>
<div class='div-other'><a id='mulu4' />
<div class='div-other'><a id='mulu5' />
<p class='h2'>未牧</p><div><img src='../images/J23p0347_01.gif' alt='J23p0347_01.gif' /></div>
<p class="head3">普明禪師頌　未牧第一</p>
<p style="text-indent:0em" class="lg-abnormal"><div class='lg-row'>生獰頭角恣咆哮，奔走溪山路轉遙，一片黑雲橫谷口，誰知步步犯佳苗？</div>
</p></div>
<div class='div-other'><a id='mulu6' />
<p class='h2'>初調</p><div><img src='../images/J23p0347_02.gif' alt='J23p0347_02.gif' /></div>
<p class="head3">普明禪師頌　初調第二</p>
<p style="text-indent:0em" class="lg-abnormal"><div class='lg-row'>我有芒繩驀鼻穿，一迴奔競痛加鞭，從來劣性難調制，猶得山童盡力牽。</div>
</p></div>
<div class='div-other'><a id='mulu7' />
<p class='h2'>受制</p><div><img src='../images/J23p0347_03.gif' alt='J23p0347_03.gif' /></div>
<p class="head3">普明禪師頌　受制第三</p>
<p style="text-indent:0em" class="lg-abnormal"><div class='lg-row'>漸調漸伏息奔馳，渡水穿雲步步隨，手把芒繩無少緩，牧童終日自忘疲。</div>
</p></div>
<div class='div-other'><a id='mulu8' />
<p class='h2'>迴首</p><div><img src='../images/J23p0347_04.gif' alt='J23p0347_04.gif' /></div>
<p class="head3">普明禪師頌　迴首第四</p>
<p style="text-indent:0em" class="lg-abnormal"><div class='lg-row'>日久功深始轉頭，顛狂心力漸調柔，山童未肯全相許，猶把芒繩且繫留。</div>
</p></div>
<div class='div-other'><a id='mulu9' />
<p class='h2'>馴伏</p><div><img src='../images/J23p0347_05.gif' alt='J23p0347_05.gif' /></div>
<p class="head3">普明禪師頌　馴伏第五</p>
<p style="text-indent:0em" class="lg-abnormal"><div class='lg-row'>綠楊陰下古溪邊，放去收來得自然，日暮碧雲芳草地，牧童歸去不須牽。</div>
</p></div>
<div class='div-other'><a id='mulu10' />
<p class='h2'>無礙</p><div><img src='../images/J23p0348_01.gif' alt='J23p0348_01.gif' /></div>
<p class="head3">普明禪師頌　無礙第六</p>
<p style="text-indent:0em" class="lg-abnormal"><div class='lg-row'>露地安眠意自如，不勞鞭策永無拘，山童穩坐青松下，一曲昇平樂有餘。</div>
</p></div>
<div class='div-other'><a id='mulu11' />
<p class='h2'>任運</p><div><img src='../images/J23p0348_02.gif' alt='J23p0348_02.gif' /></div>
<p class="head3">普明禪師頌　任運第七</p>
<p style="text-indent:0em" class="lg-abnormal"><div class='lg-row'>柳岸春波夕照中，淡煙芳草綠茸茸，饑餐渴飲隨時過，石上山童睡正濃。</div>
</p></div>
<div class='div-other'><a id='mulu12' />
<p class='h2'>相忘</p><div><img src='../images/J23p0348_03.gif' alt='J23p0348_03.gif' /></div>
<p class="head3">普明禪師頌　相忘第八</p>
<p style="text-indent:0em" class="lg-abnormal"><div class='lg-row'>白牛常在白雲中，人自無心牛亦同。月透白雲雲影白，白雲明月任西東。</div>
</p></div>
<div class='div-other'><a id='mulu13' />
<p class='h2'>獨照</p><div><img src='../images/J23p0348_04.gif' alt='J23p0348_04.gif' /></div>
<p class="head3">普明禪師頌　獨照第九</p>
<p style="text-indent:0em" class="lg-abnormal"><div class='lg-row'>牛兒無處牧童閑，一片孤雲碧嶂間，拍手高歌明月下，歸來猶有一重關。</div>
</p></div>
<div class='div-other'><a id='mulu14' />
<p class='h2'>雙泯</p><div><img src='../images/J23p0348_05.gif' alt='J23p0348_05.gif' /></div>
<p class="head3">普明禪師頌　雙泯第十</p>
<p style="text-indent:0em" class="lg-abnormal"><div class='lg-row'>人牛不見杳無蹤，明月光寒萬象空，若問其中端的意，野花芳草自叢叢。<span class='note-inline'>(寒或作含)</span>。</div>
</p></div></div>
<div class='div-other'><a id='mulu15' />
<p class='h1'>真寂和尚和牧牛圖頌<span class='note-inline'>(師諱廣印，號聞谷。)</span></p>
<div class='div-other'><a id='mulu16' />
<p class='h2'>未牧</p><p style="text-indent:0em" class="lg-abnormal"><div class='lg-row'>信足奔馳不憚勞，東西南北路迢遙，只貪芻草平田闊，忘卻家鄉有異苗。</div>
</p></div>
<div class='div-other'><a id='mulu17' />
<p class='h2'>初調</p><p style="text-indent:0em" class="lg-abnormal"><div class='lg-row'>氣性雖頑鼻<span class='corr'>已</span>穿，牧童從此痛加鞭，渾身血汗芒繩急，遙望家山儘力牽。</div>
</p></div>
<div class='div-other'><a id='mulu18' />
<p class='h2'>受制</p><p style="text-indent:0em" class="lg-abnormal"><div class='lg-row'>暫時出草息奔馳，好把芒鞋緊自隨，到處凍雲霜露滑，斤斤調伏敢忘疲。</div>
</p></div>
<div class='div-other'><a id='mulu19' />
<p class='h2'>迴首</p><p style="text-indent:0em" class="lg-abnormal"><div class='lg-row'>芒繩不引自迴頭，毛色皤然性<span class='corr'>已</span>柔。水草也知山裏足，牧童多意尚羈留。</div>
</p></div>
<div class='div-other'><a id='mulu20' />
<p class='h2'>馴伏</p><p style="text-indent:0em" class="lg-abnormal"><div class='lg-row'>暖風晴日柳溪邊，俛首循人意悄然，花落郊原春色晚，相隨歸去不須牽。</div>
</p></div>
<div class='div-other'><a id='mulu21' />
<p class='h2'>無礙</p><p style="text-indent:0em" class="lg-abnormal"><div class='lg-row'>調伏多年意自如，水邊林下摠無拘，一聲羌笛松風起，此日忘懷樂有餘。</div>
</p></div>
<div class='div-other'><a id='mulu22' />
<p class='h2'>任運</p><p style="text-indent:0em" class="lg-abnormal"><div class='lg-row'>百花溪上柳陰中，飽食和雲臥綠茸，歌罷山童無所事，遺鞭枕上睡方濃。</div>
</p></div>
<div class='div-other'><a id='mulu23' />
<p class='h2'>相忘</p><p style="text-indent:0em" class="lg-abnormal"><div class='lg-row'>在在溪山雲月中，木人花鳥意相同，國王水草從來足，閒步陂塘西復東。</div>
</p></div>
<div class='div-other'><a id='mulu24' />
<p class='h2'>獨照</p><p style="text-indent:0em" class="lg-abnormal"><div class='lg-row'>玉鞭無用草繩閒，蹤跡全無古路間，空手獨歸林月下，更前一步即牢關。</div>
</p></div>
<div class='div-other'><a id='mulu25' />
<p class='h2'>雙泯</p><p style="text-indent:0em" class="lg-abnormal"><div class='lg-row'>杳杳人牛不見蹤，一團新月照秋空。個中若問還源旨，風落岩花點翠叢。</div>
</p></div><p style="margin-left:12em">真寂和</p>
</div>
<div class='div-other'><a id='mulu26' />
<p class='h1'>報恩和尚和牧牛圖頌<span class='note-inline'>(師諱圓修，號天隱。)</span></p>
<div class='div-other'><a id='mulu27' />
<p class='h2'>未牧</p><p style="text-indent:0em" class="lg-abnormal"><div class='lg-row'>水雲渺渺亂聲哮，密密尋蹤路更遙，晝夜風霜不知處，恐伊相犯別家苗。</div>
</p></div>
<div class='div-other'><a id='mulu28' />
<p class='h2'>初調</p><p style="text-indent:0em" class="lg-abnormal"><div class='lg-row'>纔獲繩頭把鼻穿，謾將痛處更加鞭，也知鄉井迢迢遠，拽轉頭來著力牽。</div>
</p></div>
<div class='div-other'><a id='mulu29' />
<p class='h2'>受制</p><p style="text-indent:0em" class="lg-abnormal"><div class='lg-row'>不從他性遠驅馳，寸步提持漫漫隨，幾度黑風吹瀑雨，通身泥水摠忘疲。</div>
</p></div>
<div class='div-other'><a id='mulu30' />
<p class='h2'>回首</p><p style="text-indent:0em" class="lg-abnormal"><div class='lg-row'>驀地忘機自轉頭，悄然性氣<span class='corr'>已</span>調柔，山中水草了知足，不用遲疑在外留。</div>
</p></div>
<div class='div-other'><a id='mulu31' />
<p class='h2'>馴伏</p><p style="text-indent:0em" class="lg-abnormal"><div class='lg-row'>開放林間與水邊，橫騎短笛任悠然，歸來一帶煙霞晚，瀟灑歌謠不假牽。</div>
</p></div>
<div class='div-other'><a id='mulu32' />
<p class='h2'>無礙</p><p style="text-indent:0em" class="lg-abnormal"><div class='lg-row'>出入無欄心自如，擬思量處更猶拘，滿懷風月人牛穩，鞭索俱忘樂有餘。</div>
</p></div>
<div class='div-other'><a id='mulu33' />
<p class='h2'>任運</p><p style="text-indent:0em" class="lg-abnormal"><div class='lg-row'>野岸溪灣花柳中，一環山水翠林茸，逍遙快活無求也，軟草為氈睡興濃。</div>
</p></div>
<div class='div-other'><a id='mulu34' />
<p class='h2'>相忘</p><p style="text-indent:0em" class="lg-abnormal"><div class='lg-row'>拶到忘懷混沌中，千山一色絕相同。風光不覺人牛處，任運騰騰西復東。</div>
</p></div>
<div class='div-other'><a id='mulu35' />
<p class='h2'>獨照</p><p style="text-indent:0em" class="lg-abnormal"><div class='lg-row'>不須牧放淂安閒，脫略尋常顧盻間，散步謾歸明月下，踏翻泛上兩重關。</div>
</p></div>
<div class='div-other'><a id='mulu36' />
<p class='h2'>雙泯</p><p style="text-indent:0em" class="lg-abnormal"><div class='lg-row'>人牛處處竟無蹤，新月孤懸萬象空，借問歸源端的旨，枯樁春到綠叢叢。</div>
</p></div><p style="margin-left:12em">報恩和</p>
</div>
<div class='div-other'><a id='mulu37' />
<p class='h1'>東塔和尚和牧牛圖頌<span class='note-inline'>(師諱海明，號破山，嗣法天童。)</span></p>
<div class='div-other'><a id='mulu38' />
<p class='h2'>未牧</p><p style="text-indent:0em" class="lg-abnormal"><div class='lg-row'>頭角崢嶸便吼哮，奔兢煙水路迢遙，牧童草料渾無戀，孰肯平田犯稼苗？</div>
</p></div>
<div class='div-other'><a id='mulu39' />
<p class='h2'>初調</p><p style="text-indent:0em" class="lg-abnormal"><div class='lg-row'>牛兒鼻孔被繩穿，放去收來不假鞭，擬向東西兩處觸，一回入草一回牽。</div>
</p></div>
<div class='div-other'><a id='mulu40' />
<p class='h2'>受制</p><p style="text-indent:0em" class="lg-abnormal"><div class='lg-row'>年深日久懶奔馳，雲影溪光逐漸隨，任是上林花鳥過，聲二難喚牧兒疲。</div>
</p></div>
<div class='div-other'><a id='mulu41' />
<p class='h2'>回首</p><p style="text-indent:0em" class="lg-abnormal"><div class='lg-row'>計窮力極喚回頭，謾把鞭繩閑放柔，七縱八擒縛樹下，山童猶未肯停留。</div>
</p></div>
<div class='div-other'><a id='mulu42' />
<p class='h2'>馴伏</p><p style="text-indent:0em" class="lg-abnormal"><div class='lg-row'>山間林下水溪邊，一飽無餘慶快然，撒手童兒歸路晚，和牛急向遠村牽。</div>
</p></div>
<div class='div-other'><a id='mulu43' />
<p class='h2'>無礙</p><p style="text-indent:0em" class="lg-abnormal"><div class='lg-row'>穩眠露地意如如，陽燄空花何所拘？松韻山童弄鐵笛，輕輕吹醒樂無餘。</div>
</p></div>
<div class='div-other'><a id='mulu44' />
<p class='h2'>任運</p><p style="text-indent:0em" class="lg-abnormal"><div class='lg-row'>南北東西任運中，腳頭腳底草茸茸，飽餐只剩些些意，留與山童瞌睡濃。</div>
</p></div>
<div class='div-other'><a id='mulu45' />
<p class='h2'>相忘</p><p style="text-indent:0em" class="lg-abnormal"><div class='lg-row'>雲牛一片白其中，那有雌黃與異同？就裏欲兮纖細子，騰騰運運復西東。</div>
</p></div>
<div class='div-other'><a id='mulu46' />
<p class='h2'>獨照</p><p style="text-indent:0em" class="lg-abnormal"><div class='lg-row'>牧童鼓掌自閒閒，始信牛蹤沒此間，遂淂殷懃謾且喜，猶存星月照幽關。</div>
</p></div>
<div class='div-other'><a id='mulu47' />
<p class='h2'>雙泯</p><p style="text-indent:0em" class="lg-abnormal"><div class='lg-row'>人牛頓盡絕形蹤，浩浩光吞宇宙空，明月蘆花來問的，東風吹起自叢叢。</div>
</p></div><p style="margin-left:12em">東塔和<span class='note-inline'>(破山)</span></p>
</div>
<div class='div-other'><a id='mulu48' />
<p class='h1'>萬如禪師和牧牛圖頌<span class='note-inline'>(師諱通微)</span></p>
<div class='div-other'><a id='mulu49' />
<p class='h2'>未牧</p><p style="text-indent:0em" class="lg-abnormal"><div class='lg-row'>劣性麤狂向外逃，鄉關迢遞不知遙，分明觸處荒田地，那肯回頭惜異苗？</div>
</p></div>
<div class='div-other'><a id='mulu50' />
<p class='h2'>初調</p><p style="text-indent:0em" class="lg-abnormal"><div class='lg-row'>驀路相<span class='corr'>逢</span>把鼻穿，饒伊惡性猛加鞭，從今已淂繩頭在，纔要奔趨只一牽。</div>
</p></div>
<div class='div-other'><a id='mulu51' />
<p class='h2'>受制</p><p style="text-indent:0em" class="lg-abnormal"><div class='lg-row'>暫息顛頑暫息馳，頻頻相顧也相隨。芒繩雖緩鞭尤樸，不筭工夫不憚疲。</div>
</p></div>
<div class='div-other'><a id='mulu52' />
<p class='h2'>迴首</p><p style="text-indent:0em" class="lg-abnormal"><div class='lg-row'>頑劣消除已轉頭，不加鞭逼性相柔，牧童未敢憑他意，還把繩頭緊繫留。</div>
</p></div>
<div class='div-other'><a id='mulu53' />
<p class='h2'>馴伏</p><p style="text-indent:0em" class="lg-abnormal"><div class='lg-row'>萬木叢中芳草邊，芒繩釋去意翛然，夕陽影裡歸鴉噪，牛自相隨不用牽。</div>
</p></div>
<div class='div-other'><a id='mulu54' />
<p class='h2'>無礙</p><p style="text-indent:0em" class="lg-abnormal"><div class='lg-row'>皤白渾身性自如，海天空闊不相拘，牧童閒倚松邊石，短笛頻吹興有餘。</div>
</p></div>
<div class='div-other'><a id='mulu55' />
<p class='h2'>任運</p><p style="text-indent:0em" class="lg-abnormal"><div class='lg-row'>千條溪畔萬山中，餐飲隨時飽綠茸。牧子從教無個事，鼾鼾枕臂不知濃。</div>
</p></div>
<div class='div-other'><a id='mulu56' />
<p class='h2'>相忘</p><p style="text-indent:0em" class="lg-abnormal"><div class='lg-row'>是處雲山牛在中，兩無心意月相同。碧天影落溪流急，任尒縱橫西復東。</div>
</p></div>
<div class='div-other'><a id='mulu57' />
<p class='h2'>獨照</p><p style="text-indent:0em" class="lg-abnormal"><div class='lg-row'>生涯喪盡一身閒，明月光騰古木間，歌罷一聲歸去晚，芒鞋踏破隔鄉關。</div>
</p></div>
<div class='div-other'><a id='mulu58' />
<p class='h2'>雙泯</p><p style="text-indent:0em" class="lg-abnormal"><div class='lg-row'>廓然空絕兩無蹤，寶月孤懸照碧空，<span class='corr'>個</span>事不須重借問，子規聲斷落花叢。</div>
</p></div><p style="margin-left:12em">萬如和</p>
</div>
<div class='div-other'><a id='mulu59' />
<p class='h1'>東塔浮石禪師和牧牛圖頌<span class='note-inline'>(師諱通賢)</span></p>
<div class='div-other'><a id='mulu60' />
<p class='h2'>未牧</p><p style="text-indent:0em" class="lg-abnormal"><div class='lg-row'>蹉過聲前這一哮，反生邊見歷途遙，披毛帶角渾無慮，糞草何曾識稼苗？</div>
</p></div>
<div class='div-other'><a id='mulu61' />
<p class='h2'>初調</p><p style="text-indent:0em" class="lg-abnormal"><div class='lg-row'>纔識牛兮鼻已穿，翻然自肯苦加鞭。暫時不在頻偷走，猶把芒繩緊緊牽。</div>
</p></div>
<div class='div-other'><a id='mulu62' />
<p class='h2'>受制</p><p style="text-indent:0em" class="lg-abnormal"><div class='lg-row'>渡水穿雲不亂馳，任從呼遣摠相隨。牛兒雖以堪調治，未許山童暫放疲。</div>
</p></div>
<div class='div-other'><a id='mulu63' />
<p class='h2'>回首</p><p style="text-indent:0em" class="lg-abnormal"><div class='lg-row'>一回入草一回頭，可比初時性已柔。滿徑落花思踐履，客途煙雨豈羈留？</div>
</p></div>
<div class='div-other'><a id='mulu64' />
<p class='h2'>馴伏</p><p style="text-indent:0em" class="lg-abnormal"><div class='lg-row'>玲瓏石伴古松邊，任運騰騰始貼然，手裡有須放下，鼻中去索不須牽。</div>
</p></div>
<div class='div-other'><a id='mulu65' />
<p class='h2'>無礙</p><p style="text-indent:0em" class="lg-abnormal"><div class='lg-row'>觸處<span class='corr'>逢</span>渠淂自如，入泥入水又何拘？饑餐渴飲困來睡，底事從來無欠餘。</div>
</p></div>
<div class='div-other'><a id='mulu66' />
<p class='h2'>任運</p><p style="text-indent:0em" class="lg-abnormal"><div class='lg-row'>已眼撐開宇宙中，胡來胡現任茸茸，山童閒唱還鄉曲，不覺令人歸思濃。</div>
</p></div>
<div class='div-other'><a id='mulu67' />
<p class='h2'>相忘</p><p style="text-indent:0em" class="lg-abnormal"><div class='lg-row'>喪盡偷心豁達中，人牛何異復何同？從今兩絕提防力，可以西兮可以東。</div>
</p></div>
<div class='div-other'><a id='mulu68' />
<p class='h2'>獨照</p><p style="text-indent:0em" class="lg-abnormal"><div class='lg-row'>脫盡皮毛赤體閒，堂堂獨露笑談間，不是渠儂能了達，祗因透徹上頭關。</div>
</p></div>
<div class='div-other'><a id='mulu69' />
<p class='h2'>雙泯</p><p style="text-indent:0em" class="lg-abnormal"><div class='lg-row'>空空寂寂杳無蹤，一點靈機盡掃空，智理不存悲化普，一輪明月照幽叢。</div>
</p></div><p style="margin-left:12em">浮石和</p>
</div>
<div class='div-other'><a id='mulu70' />
<p class='h1'>玉林和尚和牧牛圖頌<span class='note-inline'>(師諱通琇，繼住報恩。)</span></p>
<div class='div-other'><a id='mulu71' />
<p class='h2'>未牧</p><p style="text-indent:0em" class="lg-abnormal"><div class='lg-row'>牛本荷人人不識，胡行亂躍隔迢遙，一回摸著牛兒鼻，大千沙界沒莖苗。</div>
</p></div>
<div class='div-other'><a id='mulu72' />
<p class='h2'>初調</p><p style="text-indent:0em" class="lg-abnormal"><div class='lg-row'>寄言識淂牛兒者，莫學時流強策鞭。我是牛兮牛是我，分明無二若為牽。</div>
</p></div>
<div class='div-other'><a id='mulu73' />
<p class='h2'>受制</p><p style="text-indent:0em" class="lg-abnormal"><div class='lg-row'>牧童但不迷頭去，純白牛兒到處隨，非比道途販賣客，橫騎倒捋自無疲。</div>
</p></div>
<div class='div-other'><a id='mulu74' />
<p class='h2'>回首</p><p style="text-indent:0em" class="lg-abnormal"><div class='lg-row'>莫道功深始轉頭，牛無背面與剛柔。山童但淂狂心歇，鼻孔彌天絕去留。</div>
</p></div>
<div class='div-other'><a id='mulu75' />
<p class='h2'>馴伏</p><p style="text-indent:0em" class="lg-abnormal"><div class='lg-row'>尋常逐遂營營者，謾道長調方帖然，見徹斯牛無往返，始知多載枉拘牽。</div>
</p></div>
<div class='div-other'><a id='mulu76' />
<p class='h2'>無礙</p><p style="text-indent:0em" class="lg-abnormal"><div class='lg-row'>本自翛然絕絆羈，知恩豈肯強牽拘？縱橫飛舞無留跡，誰信那伽定有餘？</div>
</p></div>
<div class='div-other'><a id='mulu77' />
<p class='h2'>任運</p><p style="text-indent:0em" class="lg-abnormal"><div class='lg-row'>不分內外與邊中，傍水尋芳入亂叢，回首東山吐新月，騎歸茆屋興猶濃。</div>
</p></div>
<div class='div-other'><a id='mulu78' />
<p class='h2'>相忘</p><p style="text-indent:0em" class="lg-abnormal"><div class='lg-row'>強把全軀分二體，計窮力盡始知同。他長我短俱休問，說甚人西與物東。</div>
</p></div>
<div class='div-other'><a id='mulu79' />
<p class='h2'>獨照</p><p style="text-indent:0em" class="lg-abnormal"><div class='lg-row'>頂破虛空蹈碎地，不留一物雜其間，孤孤迥迥雖堪<span class='corr'>羨</span>，瞥爾知羞始透關。</div>
</p></div>
<div class='div-other'><a id='mulu80' />
<p class='h2'>雙泯</p><p style="text-indent:0em" class="lg-abnormal"><div class='lg-row'>誰為所牧誰為牧？認影牽風徹底空。有問其中端的意，早知芻犬吠茅叢。</div>
</p></div><p style="margin-left:12em">玉琳和</p>
</div>
<div class='div-other'><a id='mulu81' />
<p class='h1'>箬庵禪師和牧牛圖頌<span class='note-inline'>(師諱通問)</span></p>
<div class='div-other'><a id='mulu82' />
<p class='h2'>未牧</p><p style="text-indent:0em" class="lg-abnormal"><div class='lg-row'>走遍天涯逞意哮，穿雲涉水路迢遙，多年一片閒田地，蹂踏堪憐損稼苗。</div>
</p></div>
<div class='div-other'><a id='mulu83' />
<p class='h2'>初調</p><p style="text-indent:0em" class="lg-abnormal"><div class='lg-row'>鼻孔生獰不易穿，一回入草一加鞭。狂心何計能拴縛，賴有山童把索牽。</div>
</p></div>
<div class='div-other'><a id='mulu84' />
<p class='h2'>受制</p><p style="text-indent:0em" class="lg-abnormal"><div class='lg-row'>擬將何處更驅馳，暮兩朝煙緊自隨。蹤跡欲逃難躲避，任渠奔烈也成疲。</div>
</p></div>
<div class='div-other'><a id='mulu85' />
<p class='h2'>回首</p><p style="text-indent:0em" class="lg-abnormal"><div class='lg-row'>翻然自肯便回頭，滿地殘紅襯草柔，故國有懷情未撇，暗愁春老尚遲留。</div>
</p></div>
<div class='div-other'><a id='mulu86' />
<p class='h2'>馴伏</p><p style="text-indent:0em" class="lg-abnormal"><div class='lg-row'>收來放去古溪邊，風月隨緣自悄然，水草不思無底事，相看撒手竟忘牽。</div>
</p></div>
<div class='div-other'><a id='mulu87' />
<p class='h2'>無礙</p><p style="text-indent:0em" class="lg-abnormal"><div class='lg-row'>縱步溪山得自如，風流兩岸亦何拘？橫吹短笛斜陽暮，溢目春光信有餘。</div>
</p></div>
<div class='div-other'><a id='mulu88' />
<p class='h2'>任運</p><p style="text-indent:0em" class="lg-abnormal"><div class='lg-row'>不曾移步出山中，暖簇晴花五色茸，莫怪山童閒瞌睡，臥雲眠月興偏濃。</div>
</p></div>
<div class='div-other'><a id='mulu89' />
<p class='h2'>相忘</p><p style="text-indent:0em" class="lg-abnormal"><div class='lg-row'>相將無事太平中，渠我情忘迥不同，一段閒愁摠收拾，不知花落水流東。</div>
</p></div>
<div class='div-other'><a id='mulu90' />
<p class='h2'>獨照</p><p style="text-indent:0em" class="lg-abnormal"><div class='lg-row'>一道寒光萬境閒，寥寥四顧水雲間，夜深明月歸來後，照徹空王向上關。</div>
</p></div>
<div class='div-other'><a id='mulu91' />
<p class='h2'>雙泯</p><p style="text-indent:0em" class="lg-abnormal"><div class='lg-row'>從前光影覓無蹤，不見人牛煙水空，盡大地回春曉夢日高香散百花叢。</div>
</p></div><p style="margin-left:12em">箬庵和</p>
</div>
<div class='div-other'><a id='mulu92' />
<p class='h1'>山茨禪師和牧牛圖頌<span class='note-inline'>(師諱通際)</span></p>
<div class='div-other'><a id='mulu93' />
<p class='h2'>未牧</p><p style="text-indent:0em" class="lg-abnormal"><div class='lg-row'>水草溪邊縱意哮，鼻頭無繫去迢遙，誰知宇宙皆王化，亂踏雲山犯稼苗？</div>
</p></div>
<div class='div-other'><a id='mulu94' />
<p class='h2'>初調</p><p style="text-indent:0em" class="lg-abnormal"><div class='lg-row'>芒繩初把鼻相穿，熟處難忘痛著鞭，兮付牧童牢守護，莫教暫失手中牽。</div>
</p></div>
<div class='div-other'><a id='mulu95' />
<p class='h2'>受制</p><p style="text-indent:0em" class="lg-abnormal"><div class='lg-row'>動容頑性好奔馳，左右旋眸渠緊隨，悵望遠山鄉信杳，披雲帶月正忘疲。</div>
</p></div>
<div class='div-other'><a id='mulu96' />
<p class='h2'>回首</p><p style="text-indent:0em" class="lg-abnormal"><div class='lg-row'>知恩逐步肯回頭，烈氣消融性漸柔。騎向平陂深草處，橫吹短笛絕羈留。</div>
</p></div>
<div class='div-other'><a id='mulu97' />
<p class='h2'>馴伏</p><p style="text-indent:0em" class="lg-abnormal"><div class='lg-row'>只在平田煙柳邊，鞭繩拋卻坐翛然，暮山鐘動上方月，恁麼歸來不假牽。</div>
</p></div>
<div class='div-other'><a id='mulu98' />
<p class='h2'>無礙</p><p style="text-indent:0em" class="lg-abnormal"><div class='lg-row'>人牛相視體如如，彼此無心不用拘，花柳叢中隨意往，團團蹄跡更無餘。</div>
</p></div>
<div class='div-other'><a id='mulu99' />
<p class='h2'>任運</p><p style="text-indent:0em" class="lg-abnormal"><div class='lg-row'>或時村裡或雲中，舊地閒田草正茸，踏遍一毫無剩跡，牧童高臥柳陰濃。</div>
</p></div>
<div class='div-other'><a id='mulu100' />
<p class='h2'>相忘</p><p style="text-indent:0em" class="lg-abnormal"><div class='lg-row'>撐撐頭角臥林中，渠我渾忘雲水同。為愛山前芻草細，夜深乘月過溪東。</div>
</p></div>
<div class='div-other'><a id='mulu101' />
<p class='h2'>獨照</p><p style="text-indent:0em" class="lg-abnormal"><div class='lg-row'>個裡風光鎮日閒，放身穩臥白雲間，長歌一曲聲嘹喨，直透威音劫外關。</div>
</p></div>
<div class='div-other'><a id='mulu102' />
<p class='h2'>雙泯</p><p style="text-indent:0em" class="lg-abnormal"><div class='lg-row'>不見人牛不見蹤，清風明月滿長空。太平休用歌堯令，枯木重開花一叢。</div>
</p></div><p style="margin-left:12em">山茨和</p>
</div>
<div class='div-other'><a id='mulu103' />
<p class='h1'>桐月菴禪師和牧牛圖頌<span class='note-inline'>(師諱妙用，號玄微。)</span></p>
<div class='div-other'><a id='mulu104' />
<p class='h2'>未牧</p><p style="text-indent:0em" class="lg-abnormal"><div class='lg-row'>黑雲低處一聲哮，足底程途那信遙？童子個時將貫索，未嘗留意惜良苗。</div>
</p></div>
<div class='div-other'><a id='mulu105' />
<p class='h2'>初調</p><p style="text-indent:0em" class="lg-abnormal"><div class='lg-row'>鼻孔今朝始受穿，十分狂性只宜鞭，要渠了了尋常事，不管通身黑業牽。</div>
</p></div>
<div class='div-other'><a id='mulu106' />
<p class='h2'>受制</p><p style="text-indent:0em" class="lg-abnormal"><div class='lg-row'>蹊徑於今不枉馳，鞭繩緩緩肯相隨，家山水草隨時給，信步風流也不疲。</div>
</p></div>
<div class='div-other'><a id='mulu107' />
<p class='h2'>迴首</p><p style="text-indent:0em" class="lg-abnormal"><div class='lg-row'>綠楊堤畔碧溪頭，景自晴和風自柔。水牯轉頭初自肯，月明歸路謾遲留。</div>
</p></div>
<div class='div-other'><a id='mulu108' />
<p class='h2'>馴伏</p><p style="text-indent:0em" class="lg-abnormal"><div class='lg-row'>那裏隨來過這邊，左盤右轉摠安然。黃鶯叫淂山花笑，聲色中能不被牽。</div>
</p></div>
<div class='div-other'><a id='mulu109' />
<p class='h2'>無礙</p><p style="text-indent:0em" class="lg-abnormal"><div class='lg-row'>脫落虛空萬象如，人牛浪蕩不相拘，鞭繩颺下無子，引興梅花一調餘。</div>
</p></div>
<div class='div-other'><a id='mulu110' />
<p class='h2'>任運</p><p style="text-indent:0em" class="lg-abnormal"><div class='lg-row'>我自悠然一覺中，任渠草徑玩纖茸。落花沒膝春山晚，猶潑紅霞錦繡濃。</div>
</p></div>
<div class='div-other'><a id='mulu111' />
<p class='h2'>相忘</p><p style="text-indent:0em" class="lg-abnormal"><div class='lg-row'>白雲拖過月明中，月與雲和一色同，智境此時都不會，何論南北與西東？</div>
</p></div>
<div class='div-other'><a id='mulu112' />
<p class='h2'>獨照</p><p style="text-indent:0em" class="lg-abnormal"><div class='lg-row'>家破蕭然四壁閒，於今雲淨月明間，固非往日程途事，尚好挨身拶過關。</div>
</p></div>
<div class='div-other'><a id='mulu113' />
<p class='h2'>雙泯</p><p style="text-indent:0em" class="lg-abnormal"><div class='lg-row'>劇盡何方覓影蹤？不應空裏鏤虛空。有誰道露堂堂地，蜂蝶痴迷花底叢。</div>
</p></div><p style="margin-left:12em">桐月和</p>
</div>
<div class='div-other'><a id='mulu114' />
<p class='h1'>一指菴禪師和牧牛圖頌<span class='note-inline'>(師諱明海，號香幢。)</span></p>
<div class='div-other'><a id='mulu115' />
<p class='h2'>未牧</p><p style="text-indent:0em" class="lg-abnormal"><div class='lg-row'>東奔西觸縱狂哮，越嶺盤溪不憚遙，眼底只貪畦畔艸，那知回首有靈苗？</div>
</p></div>
<div class='div-other'><a id='mulu116' />
<p class='h2'>初調</p><p style="text-indent:0em" class="lg-abnormal"><div class='lg-row'>幾年鼻孔未經穿，今日收來始著鞭。捏定索頭無少緩，一回入草一回牽。</div>
</p></div>
<div class='div-other'><a id='mulu117' />
<p class='h2'>受制</p><p style="text-indent:0em" class="lg-abnormal"><div class='lg-row'>頑皮且喜罷驅馳，我步溪邊他亦隨，只恐柳絲拴不住，孜孜照管略無疲。</div>
</p></div>
<div class='div-other'><a id='mulu118' />
<p class='h2'>回首</p><p style="text-indent:0em" class="lg-abnormal"><div class='lg-row'>一自牽歸這一頭，幾將鞭杖驗剛柔。而今已蹈還家路，嬾聽枝頭黃栗留。</div>
</p></div>
<div class='div-other'><a id='mulu119' />
<p class='h2'>馴伏</p><p style="text-indent:0em" class="lg-abnormal"><div class='lg-row'>幾處低坡淺水邊，相依相狎意陶然。山雲欲暮歸村舍，宛轉隨人不用牽。</div>
</p></div>
<div class='div-other'><a id='mulu120' />
<p class='h2'>無礙</p><p style="text-indent:0em" class="lg-abnormal"><div class='lg-row'>水草尋常事事如，任渠飲啄嬾相拘，笛聲喚醒珊瑚月，狼籍清光一點餘。</div>
</p></div>
<div class='div-other'><a id='mulu121' />
<p class='h2'>任運</p><p style="text-indent:0em" class="lg-abnormal"><div class='lg-row'>緩步春山平麓中，風和日暖草蒙茸，鼾齁一枕藤蘿石，不管岩花色淡濃。</div>
</p></div>
<div class='div-other'><a id='mulu122' />
<p class='h2'>相忘</p><p style="text-indent:0em" class="lg-abnormal"><div class='lg-row'>通身皎潔片雲中，明月蘆花未許同，謾道玉樓窗已曉，金烏猶在海門東。</div>
</p></div>
<div class='div-other'><a id='mulu123' />
<p class='h2'>獨照</p><p style="text-indent:0em" class="lg-abnormal"><div class='lg-row'>牛自空兮人自閑，翛然獨步水雲間，尚須驀地翻身轉，靠倒窮途最後關。</div>
</p></div>
<div class='div-other'><a id='mulu124' />
<p class='h2'>雙泯</p><p style="text-indent:0em" class="lg-abnormal"><div class='lg-row'>皮毛蓑笠了無蹤，一片寒光墮碧空，煙雨故園消息斷，百花何處鬥芳叢。</div>
</p></div><p style="margin-left:12em">一指和</p>
</div>
<div class='div-other'><a id='mulu125' />
<p class='h1'>[車*度]轢道人嚴大參和牧牛圖頌</p>
<div class='div-other'><a id='mulu126' />
<p class='h2'>未牧</p><p style="text-indent:0em" class="lg-abnormal"><div class='lg-row'>雲山堆裏一聲哮，頭角宛然家信遙，滿地閒花都踏遍，那知異草并良苗？</div>
</p></div>
<div class='div-other'><a id='mulu127' />
<p class='h2'>初調</p><p style="text-indent:0em" class="lg-abnormal"><div class='lg-row'>生獰如虎鼻難穿，賴淂牧童有索鞭，不是一番施辣手，個時劣性恐難牽。</div>
</p></div>
<div class='div-other'><a id='mulu128' />
<p class='h2'>受制</p><p style="text-indent:0em" class="lg-abnormal"><div class='lg-row'>熟徑難忘欲逞馳，芒繩在手緊相隨，豈容逐草尋芳去，晝夜拘拴不憚疲。</div>
</p></div>
<div class='div-other'><a id='mulu129' />
<p class='h2'>迴首</p><p style="text-indent:0em" class="lg-abnormal"><div class='lg-row'>暫時落草即迴頭，雲凍霜寒足<span class='corr'>已</span>柔，欲緩鞭繩尤未緩，鄉關不到且拘留。</div>
</p></div>
<div class='div-other'><a id='mulu130' />
<p class='h2'>馴伏</p><p style="text-indent:0em" class="lg-abnormal"><div class='lg-row'>高深蹊徑曲無邊，相押相馴已信然，楊柳陰斜紅日轉，鼻頭繩斷不須牽。</div>
</p></div>
<div class='div-other'><a id='mulu131' />
<p class='h2'>無礙</p><p style="text-indent:0em" class="lg-abnormal"><div class='lg-row'>水草皇王摠自如，何須特地苦相拘，山童撒手先高坐牛亦安，然閒有餘。</div>
</p></div>
<div class='div-other'><a id='mulu132' />
<p class='h2'>任運</p><p style="text-indent:0em" class="lg-abnormal"><div class='lg-row'>信步行來到此中，山前山後草茸茸，放渠散走陂塘去，不似當年狂興濃。</div>
</p></div>
<div class='div-other'><a id='mulu133' />
<p class='h2'>相忘</p><p style="text-indent:0em" class="lg-abnormal"><div class='lg-row'>太平氣象月明中，爾我家山色色同，袖手低眉忘管帶，不知西去與來東。</div>
</p></div>
<div class='div-other'><a id='mulu134' />
<p class='h2'>獨照</p><p style="text-indent:0em" class="lg-abnormal"><div class='lg-row'>蹤跡寥寥獨個閒，渾然出處那其間。自歌自唱空山下，多少痴人認過關。</div>
</p></div>
<div class='div-other'><a id='mulu135' />
<p class='h2'>雙泯</p><p style="text-indent:0em" class="lg-abnormal"><div class='lg-row'>人牛謾說絕形蹤，何異吹風欲滿空？若問還源親的旨，參天荊棘亂叢叢。</div>
</p></div><p style="margin-left:12em">[車*度]轢和</p>
</div>
<div class='div-other'><a id='mulu136' />
<p class='h1'>[車*度]轢道人再和牧牛圖頌</p>
<div class='div-other'><a id='mulu137' />
<p class='h2'>未牧</p><p style="text-indent:0em" class="lg-abnormal"><div class='lg-row'>牟牟聲響是渠哮，欲覓頭蹤轉展遙，狹路相<span class='corr'>逢</span>剛識淂，甘心饑餓不嘗苗。</div>
</p></div>
<div class='div-other'><a id='mulu138' />
<p class='h2'>初調</p><p style="text-indent:0em" class="lg-abnormal"><div class='lg-row'>孃生鼻孔未經穿，痛處針錐痛處鞭。漫道牧童施毒手，恐渠馳逐倍加牽。</div>
</p></div>
<div class='div-other'><a id='mulu139' />
<p class='h2'>受制</p><p style="text-indent:0em" class="lg-abnormal"><div class='lg-row'>古路凄凄作麼馳？他山岐曲肯相隨。痴兒不把繩頭放，牢繫虛空徒自疲。</div>
</p></div>
<div class='div-other'><a id='mulu140' />
<p class='h2'>迴首</p><p style="text-indent:0em" class="lg-abnormal"><div class='lg-row'>自從蹈著這源頭，骨力雖剛毛色柔，日薄虞淵歸意急，肯貪芻艸故淹留。</div>
</p></div>
<div class='div-other'><a id='mulu141' />
<p class='h2'>馴伏</p><p style="text-indent:0em" class="lg-abnormal"><div class='lg-row'>蹄跡團團古岸邊，飢餐渴飲恣悠然，東來西往皆平貼，出外歸家摠不牽。</div>
</p></div>
<div class='div-other'><a id='mulu142' />
<p class='h2'>無礙</p><p style="text-indent:0em" class="lg-abnormal"><div class='lg-row'>嶺頭溪畔自如如，豎走橫眠更不拘，水草國王隨分給，本來無欠亦無餘。</div>
</p></div>
<div class='div-other'><a id='mulu143' />
<p class='h2'>任運</p><p style="text-indent:0em" class="lg-abnormal"><div class='lg-row'>牛兒閒放此山中，臥草眠花飽綠茸，圜圚從來渠不入，逍遙自在興偏濃。</div>
</p></div>
<div class='div-other'><a id='mulu144' />
<p class='h2'>相忘</p><p style="text-indent:0em" class="lg-abnormal"><div class='lg-row'>人牛共住碧岩中，到處溪山雲月同，猿鳥自啼花自笑，水流西去岸移東。</div>
</p></div>
<div class='div-other'><a id='mulu145' />
<p class='h2'>獨照</p><p style="text-indent:0em" class="lg-abnormal"><div class='lg-row'>脫盡皮毛淂自閒，翛然獨步水雲間，可憐無限英靈漢，開眼堂堂入死關。</div>
</p></div>
<div class='div-other'><a id='mulu146' />
<p class='h2'>雙泯</p><p style="text-indent:0em" class="lg-abnormal"><div class='lg-row'>處處<span class='corr'>逢</span>渠沒影蹤，碧天雲淨月輪空，個中多少風流趣，寶鴨香消錦繡叢。</div>
</p></div><p style="margin-left:11em">[車*度]轢再和</p>
</div>
<div class='div-other'><a id='mulu147' />
<p class='h1'>[車*度]轢道人三和牧牛圖頌</p>
<div class='div-other'><a id='mulu148' />
<p class='h2'>未牧</p><p style="text-indent:0em" class="lg-abnormal"><div class='lg-row'>黎然體色驀然哮，震地驚天用不遙，嚼盡山花吸盡水，不留常住一莖苗。</div>
</p></div>
<div class='div-other'><a id='mulu149' />
<p class='h2'>初調</p><p style="text-indent:0em" class="lg-abnormal"><div class='lg-row'>鼻孔撩天不受穿，誰能下手妄加鞭？牧童縱有繩頭在，枉費功夫著力牽。</div>
</p></div>
<div class='div-other'><a id='mulu150' />
<p class='h2'>受制</p><p style="text-indent:0em" class="lg-abnormal"><div class='lg-row'>牛兒有腳自驅馳，堪笑盲兒步步隨，泥水溪深渾不染，牽他入草淂毋疲。</div>
</p></div>
<div class='div-other'><a id='mulu151' />
<p class='h2'>迴首</p><p style="text-indent:0em" class="lg-abnormal"><div class='lg-row'>轉腦旋蹄錯路頭，何分頑劣與剛柔？驀然直去家鄉到，不必淹淹在外留。</div>
</p></div>
<div class='div-other'><a id='mulu152' />
<p class='h2'>馴伏</p><p style="text-indent:0em" class="lg-abnormal"><div class='lg-row'>散誕溪邊與艸邊，要騎要下任安然，索頭盤結牛頭上，到處為家不用牽。</div>
</p></div>
<div class='div-other'><a id='mulu153' />
<p class='h2'>無礙</p><p style="text-indent:0em" class="lg-abnormal"><div class='lg-row'>柳陌花街到處如，犯人苗稼又何拘？橫衝直撞都無礙，窠臼掀翻無剩餘。</div>
</p></div>
<div class='div-other'><a id='mulu154' />
<p class='h2'>任運</p><p style="text-indent:0em" class="lg-abnormal"><div class='lg-row'>夜半歸來月正中，三生石上草茸茸，太平休斬痴頑漢，一任橫吹鐵笛濃。</div>
</p></div>
<div class='div-other'><a id='mulu155' />
<p class='h2'>相忘</p><p style="text-indent:0em" class="lg-abnormal"><div class='lg-row'>[○@人][○@牛]㊀[○@│]這○中，黑白元來一色同，我不似渠渠似我，誰分南北與西東？</div>
</p></div>
<div class='div-other'><a id='mulu156' />
<p class='h2'>獨照</p><p style="text-indent:0em" class="lg-abnormal"><div class='lg-row'>牧他屎屁不曾閒，鞭向無生眨眼間，有意氣時添意氣，何妨一鏃破三關。</div>
</p></div>
<div class='div-other'><a id='mulu157' />
<p class='h2'>雙泯</p><p style="text-indent:0em" class="lg-abnormal"><div class='lg-row'>泥牛入海杳無蹤，木馬嘶風向碧空，個事若何重話會，花開鐵樹鬧叢叢。</div>
</p></div><p style="margin-left:11em">[車*度]轢三和</p>
</div>
<div class='div-other'><a id='mulu158' />
<p class='h1'>跛道人如念牧牛圖頌<span class='note-inline'>(有序)</span></p><p>諸佛垂跡，祖師西來，無非發明此事，拈搥豎拂，熱棒熱喝，單提向上機輪，普明禪師假人法，重設牧牛圖頌，[車*度]轢居士報佛恩，復興祖師道場，大禪師錦上鋪花跛道人畫龍點眼，長安風月貫今古，那箇男兒不丈夫？阿呵呵！好大哥！</p>

<div class='div-other'><a id='mulu159' />
<p class='h2'>未牧</p><p style="text-indent:0em" class="lg-abnormal"><div class='lg-row'>頭角崢獰恣意哮，溪山踏遍路迢遙，牧童不把牛穿鼻，難保狂心不犯苗。</div>
</p></div>
<div class='div-other'><a id='mulu160' />
<p class='h2'>初調</p><p style="text-indent:0em" class="lg-abnormal"><div class='lg-row'>繩頭在手鼻兒穿，性劣難調緊著鞭，從此一番休放緩，牧童須是要頻牽。</div>
</p></div>
<div class='div-other'><a id='mulu161' />
<p class='h2'>受制</p><p style="text-indent:0em" class="lg-abnormal"><div class='lg-row'>劣性調柔漸息馳，牽來步步已相隨，牧童猶把精神抖，到此渾然不覺疲。</div>
</p></div>
<div class='div-other'><a id='mulu162' />
<p class='h2'>回首</p><p style="text-indent:0em" class="lg-abnormal"><div class='lg-row'>顛狂心盡始回頭，功用無間牛自柔，信手牽歸明月下，免從水草又停留。</div>
</p></div>
<div class='div-other'><a id='mulu163' />
<p class='h2'>馴伏</p><p style="text-indent:0em" class="lg-abnormal"><div class='lg-row'>不計山邊與水邊，了然無事自安然，森羅萬象渾閑事，從此牛兒不用牽。</div>
</p></div>
<div class='div-other'><a id='mulu164' />
<p class='h2'>無礙</p><p style="text-indent:0em" class="lg-abnormal"><div class='lg-row'>獨露堂堂意自如，安眠穩坐<span class='corr'>已</span>無拘，牧童短笛閑拈弄，一曲橫吹樂有餘。</div>
</p></div>
<div class='div-other'><a id='mulu165' />
<p class='h2'>任運</p><p style="text-indent:0em" class="lg-abnormal"><div class='lg-row'>識破元來只此中，閑花野草任茸茸，東西南北無遮障，拍手高歌興正濃。</div>
</p></div>
<div class='div-other'><a id='mulu166' />
<p class='h2'>相忘</p><p style="text-indent:0em" class="lg-abnormal"><div class='lg-row'>白牛只在白雲中，渴飲饑餐總是同。閑著山童石上立，此間那復問西東？</div>
</p></div>
<div class='div-other'><a id='mulu167' />
<p class='h2'>獨照</p><p style="text-indent:0em" class="lg-abnormal"><div class='lg-row'>牛兒無跡地閑閑，明月團圞只此間，自有一雙窮相手，一拳直透萬重關。</div>
</p></div>
<div class='div-other'><a id='mulu168' />
<p class='h2'>雙泯</p><p style="text-indent:0em" class="lg-abnormal"><div class='lg-row'>人牛俱泯杳無蹤，水在長江月在空，猿抱子歸青嶂裡，鳥銜花落碧嵒叢。</div>
</p></div></div>
<div class='div-other'><a id='mulu169' />
<p class='h1'>無依道人和牧牛圖頌<span class='note-inline'>(徐諱昌治，號覲周。)</span></p>
<div class='div-other'><a id='mulu170' />
<p class='h2'>未牧</p><p style="text-indent:0em" class="lg-abnormal"><div class='lg-row'>頭角未露一聲哮，自在縱橫去路遙，黑白始分牝牡相，生來柔順長靈苗。</div>
</p></div>
<div class='div-other'><a id='mulu171' />
<p class='h2'>初調</p><p style="text-indent:0em" class="lg-abnormal"><div class='lg-row'>順性今朝也受穿，何煩童子又加鞭？線索在手隨時轉，到處風光無掛牽。</div>
</p></div>
<div class='div-other'><a id='mulu172' />
<p class='h2'>受制</p><p style="text-indent:0em" class="lg-abnormal"><div class='lg-row'>踏著溪山便騁馳，朝行暮宿緊相隨，一回飲水一回脹，悠悠負載不辭疲。</div>
</p></div>
<div class='div-other'><a id='mulu173' />
<p class='h2'>回首</p><p style="text-indent:0em" class="lg-abnormal"><div class='lg-row'>堪悲烈性不回頭，幸得天生稟性柔。遍界落花忘踐履，煙雲霄路莫停留。</div>
</p></div>
<div class='div-other'><a id='mulu174' />
<p class='h2'>馴伏</p><p style="text-indent:0em" class="lg-abnormal"><div class='lg-row'>不分內外與中邊，束縛無拘意灑然，信步行來皆坦道，騰騰任運總無牽。</div>
</p></div>
<div class='div-other'><a id='mulu175' />
<p class='h2'>無礙</p><p style="text-indent:0em" class="lg-abnormal"><div class='lg-row'>萬別千差性本如，超群惟此性無拘，一身負荷皆全力，本分何曾有欠餘？</div>
</p></div>
<div class='div-other'><a id='mulu176' />
<p class='h2'>任運</p><p style="text-indent:0em" class="lg-abnormal"><div class='lg-row'>暫爾息肩臥雲中，忽長新芽生意茸，引重致遠隨意適，箇中獨步興偏濃。</div>
</p></div>
<div class='div-other'><a id='mulu177' />
<p class='h2'>相忘</p><p style="text-indent:0em" class="lg-abnormal"><div class='lg-row'>忽忘管帶太虛中，渴飲饑餐處處同，物我盡捐知解淨，如日西升夜落東。</div>
</p></div>
<div class='div-other'><a id='mulu178' />
<p class='h2'>獨照</p><p style="text-indent:0em" class="lg-abnormal"><div class='lg-row'>得安閒處且安閒，不留轍跡在人間。瞥爾英明了達去，踢倒銀山鐵壁關。</div>
</p></div>
<div class='div-other'><a id='mulu179' />
<p class='h2'>雙泯</p><p style="text-indent:0em" class="lg-abnormal"><div class='lg-row'>隔墻清聽絕無蹤，形影孤寒照碧空，窗楞<span class='corr'>已</span>過渾無事，又何精舍竹林叢？</div>
</p></div><p style="margin-left:10em">無依道人和</p>
</div>
<div class='div-other'><a id='mulu180' />
<p class='h1'>牧公道人項真本和牧牛圖頌</p>
<div class='div-other'><a id='mulu181' />
<p class='h2'>未牧</p><p style="text-indent:0em" class="lg-abnormal"><div class='lg-row'>青山綠水恣咆哮，四顧三回路轉遙，只管貪程為太速，何知日用犯<span class='corr'>佳</span>苗？</div>
</p></div>
<div class='div-other'><a id='mulu182' />
<p class='h2'>初調</p><p style="text-indent:0em" class="lg-abnormal"><div class='lg-row'>纔見牛兮驀鼻穿，麤浮習氣急加鞭，那時掘強橫馳走，把定繩頭好一牽。</div>
</p></div>
<div class='div-other'><a id='mulu183' />
<p class='h2'>受制</p><p style="text-indent:0em" class="lg-abnormal"><div class='lg-row'>四蹄今<span class='corr'>已</span>息奔馳，放去收來無不隨，且喜鞭繩猶把握，牧童何肯自為疲？</div>
</p></div>
<div class='div-other'><a id='mulu184' />
<p class='h2'>回首</p><p style="text-indent:0em" class="lg-abnormal"><div class='lg-row'>溪山踏遍自回頭，熟處生時性漸柔，鼻貫一條成底事，不勞腕力暫相留。</div>
</p></div>
<div class='div-other'><a id='mulu185' />
<p class='h2'>馴伏</p><p style="text-indent:0em" class="lg-abnormal"><div class='lg-row'>左盤右轉碧溪邊，撇下鞭繩樂自然，幾度綠楊歸夜月，山童高臥竟忘牽。</div>
</p></div>
<div class='div-other'><a id='mulu186' />
<p class='h2'>無礙</p><p style="text-indent:0em" class="lg-abnormal"><div class='lg-row'>掉尾擎頭適自如，縱橫脫略有何拘？悠然一曲寒崖上，短笛吹開物外餘。</div>
</p></div>
<div class='div-other'><a id='mulu187' />
<p class='h2'>任運</p><p style="text-indent:0em" class="lg-abnormal"><div class='lg-row'>飢餐渴飲絕邊中，倦即和雲臥草茸，驟步任教青嶂外，滿腔風月興偏濃。</div>
</p></div>
<div class='div-other'><a id='mulu188' />
<p class='h2'>相忘</p><p style="text-indent:0em" class="lg-abnormal"><div class='lg-row'>人牛共住此山中，動轉施為絕異同，我本是渠渠即我，不知南北與西東。</div>
</p></div>
<div class='div-other'><a id='mulu189' />
<p class='h2'>獨照</p><p style="text-indent:0em" class="lg-abnormal"><div class='lg-row'>牛無方所牧童閒，懶把虛名落世間，盡大地來無我我，不消彈指透重關。</div>
</p></div>
<div class='div-other'><a id='mulu190' />
<p class='h2'>雙泯</p><p style="text-indent:0em" class="lg-abnormal"><div class='lg-row'>人牛兩盡沒形蹤，今古相酬劫亦空，本地風光一段事，歲寒松柏翠叢叢。</div>
</p></div><p style="margin-left:15em">牧公和</p>
</div>
</div><!-- end of div[@id='body'] -->
</body></html>