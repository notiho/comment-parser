<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu201' />
<p class='juan'>雲溪俍亭挺禪師語錄卷之十七</p><p class="byline">弟子智湛智曙編</p>
<div class='div-other'><a id='mulu202' />
<p class='h1'>疏引</p>
<div class='div-other'><a id='mulu203' />
<p class='h2'>萬壽修水陸道場募疏</p><p>梁武修水陸於金山商受諸臣並得度秦莊襄王范睢穰侯白起王剪皆乘善力出離苦趣見於世典者可考也或者謂放光彈指他獄都空何必獻花酌水始名懺摩繙經吹貝乃稱薦拔嗚呼噫嘻非通論矣剎那剎那在鐵圍中間來往朝出則暮<span class='corr'>已</span>入此出則彼<span class='corr'>已</span>入是以陸盡七金水由輪際遊滯之類轉多波叱之音未絕譬彼聲靈悽愴不可不存於心壇墠郊廟不可不設其祀如來盡彼慈力眾生同與悲仰甘露無窮烏容<span class='corr'>已</span>哉禾中萬壽寺者修法海之儀文以水陸為佛事針咽鼓腹承寶炬則知歸銅柱銕床聞鐘聲則息苦出無明殼度生死流於是乎在若乃華林之馬脫其哀鳴長平之魂輟其愁嘆區區所聞不但此也。</p>
</div>
<div class='div-other'><a id='mulu204' />
<p class='h2'>崇先募大鐘疏<span class='note-inline'>(代)</span></p><p>真歇了禪師當洞宗第十世由長蘆遷皋寧皋寧即今皋亭也宋高宗紹興慈寧太后自北歸建崇先顯孝寺延師主之太后過崇先垂簾聽法一時嘆為希有師歿賜<span class='corr'>諡</span>悟空造塔桐華塢奉安舍利後二百年或有啟其塔者爪髮再生眾驚異羅拜而去自了禪師至于今蓋五百歲矣新豐荷玉法道繩繩了禪師之力居勝天界浪和尚其遠孫也住徑山歷鳳林虎跑淨慈晚主崇先歸天界長蘆家法得天界而益振今堂搆再新幸有室中真子晨鐘夕磬萬象莊嚴了心上人者謀更為大鐘鑄佛其上因以音聲說法意志誠善百千諸佛無量法門向一敲一擊時畢宣妙義鐘中鼓響鼓中鐘鳴西來一宗至崇先別開生面將所謂敲唱雙舉者於是乎在楞嚴會上阿難耳聾未免隨人起倒矣聞鐘息苦豈為是區區者哉。</p>
</div>
<div class='div-other'><a id='mulu205' />
<p class='h2'>雲岫建塔疏</p><p>雲岫主人將設窣堵界為四區凡比丘比丘尼優婆塞優婆夷之闍維者舉而畀此其上為四大名山奉四菩薩又其上為寶閣奉毘盧佛期有日矣丏余言以疏之佛制淨屠各有定級非四眾所宜且佛菩薩法界莊嚴豈得與髑髏近而上人者比地同規寧有說乎心佛眾生三無差別菩薩運大悲智發大行願與眾生頭出頭沒同應現於生死海中四大名山原在當人一毛孔間不隔棗葉然則髑髏粉碎直可向毘盧頂上按指飛光莫往莫來無別無二眾生沉淪苦趣政沒話端驀然撞入四眾夥隊被一把火燒斷命根大好向佛菩薩邊討個棲泊何得分素分緇壓良為賤雲岫主人若肯向髑髏那邊通一線道直得他英靈死漢高揖釋迦不受你火葬活埋重重覆蓋然雖如此一場善事也要大家隨喜贊揚莫相辜負好。</p>
</div>
<div class='div-other'><a id='mulu206' />
<p class='h2'>為龍門化米疏</p><p>龍門當橫山之巔一嶺九曲所謂石頭路滑者也自貞觀以來代有作者永明壽尤著石雨老人建叢席三十餘年矣今懷璞和尚由龍唐入龍門一點水墨兩處成龍禪板蒲團於焉再振但食輪先轉化米為艱山頭香飯雲蒸有時但食餅餌種田地藏雖<span class='corr'>已</span>邁於諸方設粥南泉端有期于甘贄廬陵米價驀劄相逢金粟如來現身說法其為福德顧可量哉。</p>
</div>
<div class='div-other'><a id='mulu207' />
<p class='h2'>雲溪募柴小引</p><p>變生為熟大好一箇鑪錘赤眼柴頭彼彼自相鈍置且喜雲溪四畔寸土都無不用斧柯莫尋枝葉今日同參居士忽然向枯木上糝花冷地一星剛待仰山拈起漫煨品字取焰寒灰卻也萬難消受然雖如此終恐指盡薪窮南山刈茅大家著力。</p>
</div>
<div class='div-other'><a id='mulu208' />
<p class='h2'>雲溪運泥小引</p><p>雲溪拖泥帶水無端使墻壁瓦礫逼塞虛空也只沒緊要事大眾舊閣田地一度贏來不妨他水長船高泥多佛大兩頭挑著撩起便行直到岸邊一齊放下切須努力。</p>
</div>
<div class='div-other'><a id='mulu209' />
<p class='h2'>雲溪化梅花小引</p><p>一番寒徹噴鼻梅花遠岸孤村恰成寄托向百花叢裏移取一株兩株為雲溪作個標榜直使江南春信庾嶺全收玉笛橫吹莫只作境會好。</p>
</div>
<div class='div-other'><a id='mulu210' />
<p class='h2'>為某比丘募靜室小引</p><p>竹林精舍應現多方娑羅樹林演說無際若也腳跟未免點地終須林下長養聖胎插草為標閉門作活直至貧窮骨立全沒卓錐方知大地平沉了無寸土布金長者福不唐捐隱山比丘功歸有主。</p>
</div>
<div class='div-other'><a id='mulu211' />
<p class='h2'>化米散靜室小引</p><p>得力忘飽休糧不饑恁般人終日喫飯何嘗嚼著一粒米苟或未然渴飲饑餐覓個飽齁齁地某禪人者欲向眾香國裏親走一回雙手擎來把與十方賢聖施者受者須是其人金牛飯南泉粥切莫當面錯過。</p>
</div>
<div class='div-other'><a id='mulu212' />
<p class='h2'>寓山托缽小引</p><p>化米化炭眉毛廝結多少苦心終不許清水白飯讓鏡清喫盟石道人將三條篾束起肚皮甘向折腳鐺邊尋生活計爭奈十方聚會缽盂向天窮手一雙逼迫廬陵米價諸方浩浩說佛法地藏種田博飯喫位置<span class='corr'>已</span>高寓山無田可種無米可炊饅頭胡餅一切都莫將來且道作麼生好。</p>
</div>
<div class='div-other'><a id='mulu213' />
<p class='h2'>為別峰禪人化衣單小引</p><p>十年勤苦衣縑全無學道人須是一絲不挂別峰禪客赤條條淨裸裸窮相現前大好一個消息有者道衣線下事是他本分生涯切勿以孃生褲子一句搪塞且任渠緣化去得一領直裰做一領布衫走向人前也好隨行逐隊然雖如此挖襟補袖須遇其人這鶻臭汗衫且請脫下。</p>
</div></div>
</div><!-- end of div[@id='body'] -->
</body></html>