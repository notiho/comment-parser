<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>雲溪俍亭挺禪師語錄卷之六</p><p class="byline">弟子智忱編</p>
<div class='div-other'><a id='mulu18' />
<p class='h1'>問荅</p><p>愚庵老人除夜垂問廚庫山門即不問路邊華表柱道將一句來師云君子愛財取之有道。</p>
<p>又問山連碧落月上湖心正恁麼時如何師云丹灶冷千年不逢林處士。</p>
<p>又問年窮歲盡枯樁上事如何師云明日是初一。</p>
<p>問如何是獅子嚬呻師云野干鳴如何是獅子返擲師云烏龜廝打如何是獅子踞地師云貓兒努眼睛張用霖居士問起滅不停時如何師云是誰起滅。</p>
<p>顧且庵居士問大悲千手眼那個是正法眼師云西子湖頭一片雲。</p>
<p>胡彥遠居士問十智同真即不問三玄三要事如何師云何不問十智同真士云如何是同一質師云一粒大還丹如何是同大事師云山河大地團團走如何是總同參師云佛來也打魔來也打如何是同真智師云金博金如何是同普遍師云目前無物阿誰欠少如何是同具足師云騎賊馬趕賊借婆衫子拜婆年如何是同得失師云全身入荒艸如何是同生殺師云不入虎穴不得虎子如何是同音吼師云雷轟旱地如何是同得入師云把手踏空行與甚麼人同得入師云漆園逢禦寇與誰同音吼師云木馬撞金牛作麼生同生殺師云一棒一條痕一掌一握血甚麼物同得失師云見怪不怪是精識精阿那個同具足師云今日就窩打劫甚麼同普遍師云兔角杖頭龜毛拂子何人同真智師云切莫喚奴作郎孰與總同參師云南北八千東西十萬那個同大事師云陶令攢眉何物同一質師云死貓頭士禮謝師云要識三玄三要麼隨後一喝。</p>
<p>林靈修居士問自墮此身<span class='corr'>已</span>悔失足師云釋迦老子早失足來士云佛有神通在師云居士欠少甚的士云金棺雙足還須讓彼釋迦師云大好一場塗污。</p>
<p>範文白居士問貪嗔癡戒定慧同是梵行果否師云我不說是梵行士云如何是戒師云放火殺人如何是定師云夢醒也未如何是慧師云忒煞懵懂。</p>
<p>陳胤倩居士問如何是奪人不奪境師云禹貢青徐如何是奪境不奪人師云職方幽并如何是人境俱奪師云孟津三千如何是人境俱不奪師云塗山萬國。</p>
<p>僧問德山器宇如王為甚麼不會末後句師呵呵大笑僧云乞和尚不吝慈悲旁通一線師又笑云密啟其意了也僧佇視師云何不禮拜僧禮拜云拜則儘拜還要求個親切句子師云當面錯過僧出旁僧問云作麼作麼師云渠問雞冠花為什麼如許紅。</p>
<p>師與南山寶壽白巖崇先諸師皋亭茶次白巖忽舉守廓侍者在華嚴座下問荅嚴舉似風穴因緣為語且曰此話甚奇特諸兄高鑑以為何如師遽曰守廓侍者見德山敕點飛龍馬跛鱉出頭來這老漢今始瞥地話老兄高鑑以為何如白巖撫掌云夜眠侵早起又有不眠人師乃大笑諸師亦笑。</p>
<p>師與南山天目兩和尚茶次偶及五位王子語師云會元洞山章次不及王子惟石霜章次有之然本云霜為洞山五位王子作頌了了分明後人不察竟以王子為石霜所立失之遠矣南山云王子雖洞山所立然與五位似不相配師云人天眼目以誕生配正中偏以朝生配偏中正故不相合往余作洞宗剩語以朝生配正中偏以未生配偏中正以誕生配正中來則本相合非不相配也天目云往讀洞宗剩語得未曾有乞為大眾指點一番師云朝生末生是外紹是臣種故以配正中偏偏中正兩位所謂隱隱猶懷舊日嫌休更迷頭猶認影者是也誕生化生內生是內紹是王種故以配正中來兼中至兼中到三位讀洞山頌及石霜頌并九峰王子語則自分明不必更為詮釋也功勳王子皆本洞山豈洞山自言之而自相倒置乎後來之謬皆原以曹山妙德尊寰宇五段問荅誤列為五位君臣故將誕生一位移列在前汾陽昭亦將正中來一位移列在前皆非洞山本旨洞山權開五位普接三根分臣種王種之殊有內紹外紹之別歷歷分明不差累黍淺深次第非可誣也天目云汾陽昭手眼極高忽以正中來一位移置於首曩固疑之乃今知其以誕生王子兩相配合故也誕生是王種配正中來無疑舊本以末生配正中來誠為不合如兄高鑑可稱覿面古人矣師云五位功勳有向有奉曹山章謂君視臣者向也其謂臣奉君者奉也蓋此僧偶然來問先問君次問臣次問君臣道合曹山一一具對所謂君者單指正言所謂臣者單指偏言所謂君臣道合指正偏兼帶言君視臣是正中偏臣奉君是偏中正曹山就話荅話當面具陳初未嘗與五位為配後人不辯以此為君臣五位語故一差無所不差耳殊不知曹山五位有子時當正位及白衣須拜相偈歷歷明明自與洞山首尾相發臣奉君子順父本寶鏡語互明偏正而曹山再言之因僧來問指點人前具見祖禰不了不可將妙德尊寰宇五段荅語硬配五位錯亂古人也南山云嘗讀洞上古轍中間詮解功勳語未必盡善老兄以為何如師云余剩語中頗為註釋一上鼓山尊宿余不敢置辭也天目云有位有功畢竟作何分別師云轉功就位轉位就功體向用用向體古人再三發揮有經有緯有位有功五位五功猶五經五緯也今人誤看人天眼目不知轉位轉功作何等解先宗綱要未免<span class='corr'>羨</span>違矣天目云王子功勳畢竟是何旨要師云無功之功功就之功親言出自親口大功不宰故歸根墮葉照盡潭空也外紹歷階級涉功勳內紹不歷階級不涉功勳外紹不如內紹然人根利鈍不同故功勳自不可廢王子受灌頂位譬如王子能成一國之事居然紹述無疑矣立位立功又立王子洞山多少苦心次第宛然三根普利揀異辨魔不可不察也南山天目乃共稱善。</p>
<p>僧入問德山三年話師打一掌云去。</p>
<p>陸麗京居士問大悟一十八遍小悟不記其數大慧果然否師云大慧錄未嘗有此特見之楊慈湖集中悟門雖大小不同亦有根本後得之別若云大悟一十八遍依古以來未之嘗有豈聞桃擊竹一悟俟更悟耶。</p>
<p>祁文載居士問如何是晉鋒八博師云草木皆兵如何是對機迷師云切莫喚鐘作甕如何是藤林荒師云刺著你腦子如何是中眉垂師云吽吽如何是笑我多哂我少師云這漢不打自招。</p>
<p>問如何是然燈前師云先行不到如何是然燈後師云末後太過如何是正然燈師云撞著道伴交肩過西遯居士問雲門一字還具三句也無師云作麼生不具如何是一字中三句師云呱士乃撫掌。</p>
<p>僧問牛頭未見四祖時如何師云白日依山盡見後如何師云黃河入海流。</p>
<p>講楞嚴次林靈修居士問經中道不歷僧祇獲法身祖師門下有法身邊法身體法身那邊作何分別師遂問居士如何是法身士云古今不隔師云未在你問我士云如何是法身師云人煙寒橘柚士再問如何是法身體師云秋色老梧桐士云如何是法身那邊師云且過這邊著士作禮。</p>
<p>余石鱗居士問威音以前有世界否師云問取威音士又問未有世界先有威音彼時威音何所托足師云東村王大姐家。</p>
<p>朱二為居士問如何是禪師云丹楓黃菊。</p>
<p>陳際叔居士問劫灰幾時變滅師云有勞記掛士云幾時飛起師云從居士這一問起。</p>
<p>淨慧居士問汾陽十八問還許辯驗也無師云疑則任舉士云如何是請益問師云山門八字開如何是呈解問師云賣寶撞著瞎波斯如何是察辯問師云前村水深多少如何是投機問師云盲龜值木如何是偏僻問師云不妨捏怪如何是心行問師云縱火燒身如何是探拔問師云也許你伶俐如何是不會問師云我要個不會的如何是檠擔問師云放不下自領去如何是置問師云不消一捏如何是故問師云這一句從那裏來如何是借問師云共你打葛藤如何是實問師云我不瞞你如何是假問師云且莫詐明頭如何是審問師云吾今不再三如何是徵問師云鈍置煞人如何是明問師云切忌當頭如何是嘿問師云啞卻汝口。</p>
<p>止一侍者問如何是雲溪一句子師云朱雲流晚照進云其中人還受親近也無師云受進云恁麼則皎皎蘆花月青青橘柚風也師云白羽送輕飆止作禮師云且過一邊著。</p>
<p>止一又問位豈不是明體師云是進云功豈不是明用師云是進云即如兼中到一位作麼生轉師云轉向功上來進云不共是功功又作麼生轉師云轉向位上去進云功位是分不分師云分不分進云位功齊彰卻成兩個了也師云一亦不立進云功位齊隱又作麼生師云莫話墮。</p>
<p>問如何是妙唱非干舌師云月明初夜作麼生進云如何是死蛇驚出草師云濃粧淨洗作麼生進云如何是解針枯骨吟師云花開劫外作麼生進云如何是鐵鋸舞三臺師云泥牛木馬作麼生進云如何是古今無間師云不落有無作麼生。</p>
<p>僧問有一人徧身紅爛在荊棘林中未審是什麼人師云賊進云誰人近得他師云不是賊。</p>
<p>柴虎臣居士問如何是居一切時不起妄念師云漆桶不快如何是於諸妄心亦不息滅師云漆桶不快如何是在妄想境不加了知師云漆桶不快如何是於無了知不辯真實師云漆桶不快。</p>
<p>吳錦雯居士問世尊初生指天指地<span class='corr'>卻</span>是為何師云莫被這老漢鼓弄。</p>
<p>喫飯次居士問盡大地物是我自<span class='corr'>己</span>如何自喫自<span class='corr'>己</span>師便奪卻。</p>
<p>敬菴居士問神通妙用運水搬柴祗這是還別有師云我當時若見龐公打折他脊骨士云何故如此師云老老大大阿誰教你運水搬柴。</p>
<p>趙梓木居士問鵓鳩樹上啼過在甚麼處師云蒼天蒼天士云動容揚古路有甚長處師云龍蛇易溷衲子難瞞士云一予一奪卻是為何師云偏你不肯。</p>
<p>僧問如何一喝是金剛王寶劍師云頭落也未如何一喝是踞地獅子師云莫犯爪牙如何一喝是探竿影草師云在你肚裏穿過如何一喝不作一喝用師云你作麼生商量。</p>
<p>僧問如何是先照後用師云共你打葛藤如何是先用後照師云老僧眉毛長多少如何是照用同時師云趁刀快如何是照用不同時師云住持事煩忘前失後。</p>
<p>王鶴山居士問五宗同異師云同則儘同異則儘異士云畢竟如何師云不可喚眼睛作鼻孔不可不喚眼睛作鼻孔。</p>
<p>居士問如何是臨濟宗師云曹操王莽如何是曹洞宗師云蘇秦張儀如何是溈仰宗師云白起王剪如何是雲門宗師云文成五利如何是法眼宗師云趙禹張湯。</p>
<p>僧問如何是臨濟宗師云電掣雷轟如何是曹洞宗師云珠迴玉轉如何是溈仰宗師云鳥篆龍文如何是雲門宗師云風起雲屯如何是法眼宗師云水落石出。</p>
<p>僧問如何是信位師云眼中著屑如何是人位師云泥塑木雕。</p>
<p>問隱身三昧是死法是活法師云雖是死蛇解弄也活。</p>
<p>僧問既是未容擬議主賓分為什麼又須一喝師云賓主歷然你作麼生擬議僧云朱點印開為什麼不說三玄只說三要師云不見道一玄具三要麼僧云闍黎即是老僧為什麼分賓列主師云老僧自老僧闍黎自闍黎僧云賓看賓賓中賓是同是異師云門外閒人不比遊閒公子僧云主看主主中主是異是同師云法身向上豈徒啐啄同時僧云賓看主賓中主作何指歸師云客作漢從他奔走須不是百草頭邊祖師僧云主看賓主中賓作何分別師云堂中人恁地指揮也不是鬧市頭邊帝主僧云三玄分意句<span class='corr'>已</span>懼支離為什麼重申三訣師云換<span class='corr'>卻</span>學人眼睛僧云四料揀四照用施設儘多為甚麼四喝邊別開四句師云失<span class='corr'>卻</span>師家鼻孔僧禮拜。</p>
<p>葉緯如居士問古人道不是旛動不是風動畢竟是甚麼動師云葛藤不了。</p>
<p>戴慎庵居士問如何是賓中賓師云嶺上白雲深如何是賓中主師云日輪正當午如何是主中賓師云月落碧潭清如何是主中主師云玉殿蒼苔古。</p>
<p>問雲門見陳操尚書問非非想天幾人退位操無以荅當時合得一轉語師云腦後見腮莫與往來。</p>
<p>止一侍者問古人道個何必則云不必道個氣急殺人則云氣喘殺人淆訛在甚麼處師云若不淆訛爭勞垂問進云狙公賦茅此意如何師喝云這猴子不知進退。</p>
<p>問大通智勝為甚佛道不成師云坐道場故進云菩提樹下為甚佛道乃成師云法現前故進云前十小劫後十小劫為同為異師云今年豈異去年昨日不同今日乃云寶鏡三昧中引十劫觀樹為言百丈云劫者滯也名為十成取次承當守住耽著九峰謂是染污是斷絕過十小劫方成回互古人藉教明宗不妨指註無為即是正位教有明文一味老實頭不知忌諱語多觸犯便乃斷絕便屬染污明中暗暗中明錦縫重重機絲不斷吹去萎花更雨新者尋常覺海義海真如涅槃一齊丟向垃圾頭邊著著別有出身之路他家謂之通一線道活卓卓地收放自由佛法現前不為分外然雖如此畢竟是有佛道可成麼戴角披毛渾底事漫持此語問曹山。</p>
<p>解修居士問五家宗派謂法眼雲門並出馬祖何也師云丘符偽碑且不具論即如兩家說法多引石頭為言巖頭與雪峰同師所著綱宗有云語忌十成不欲斷絕機忌觸犯不欲染污大似參同回互之旨夫豈強而合哉玄沙出雪峰下亦云中興石頭之宗未聞馬祖也僧寶傳序謂臨濟溈仰出自南嶽曹洞雲門法眼出自青原覺範向侯延慶親口言之豈得因張商英死活不同一疑更易祖牒吁世多盲人可笑也。</p>
<p>陳慎旃居士問如何是賓中賓師云門外草青青如何是賓中主師云塵埃見天子如何是主中賓師云玉宇覆寒雲如何是主中主師云蒼煙埋石虎。</p>
<p>僧問如何是敲唱雙行師云一曲兩曲無人識如何是金鎖玄路師云這邊那邊如何是不墮凡聖師云燈籠緣壁上天台如何是即物契神師云你喚甚麼作物僧禮拜師云且緩緩。</p>
<p>僧問古人道正中偏是奪人不奪境即主中賓亦云理無礙是否師云荷葉團團團似鏡偏中正是奪境不奪人即賓中主亦云事無礙是否師云菱角尖尖尖似錐正中來是人境兩俱奪即主中主亦云理事無礙是否師云風吹柳絮毛毬走兼中至是人境兩不奪即賓中賓亦云事事無礙是否師云雨打梨花蛺蝶飛即如兼中到一位又作麼生師云蚊子上鐵牛無你下口處。</p>
<p>有老宿至偶述智證傳至瑜伽師地論云分別曾所更非曾亦分別昔年有個理會處師云過去事<span class='corr'>已</span>過去了未來不必預思量莫作如是解耶宿云是也師云囫圇說道理儘好於本文順釋即不得宿因請消文師云教家以分別為意識曾所更者所謂帶質境也非曾者所謂獨影境也獨頭意識如騎虎入蟻穴曾所未更然總之不離意識楞嚴云分別影事蓋無始領納塵質雖銷影藏阿賴故云凡分別者必曾所更雖所未更亦屬分別但得雪消去自然春到來分別識亡平等智顯蓋現量時非比量所及也教理云然宿稱善。</p>
<p>寶壽和尚舉大慧格物語云明皇揮劍閬州守頭落昔先寶壽舉問願菴兄及室內諸兄語未契機某當時一言投合師因詰之壽云明皇若見是畫像即不揮劍了也師云某拈此則語又且不然壽因詰之師云明皇是殺人刀大慧是活人劍今人只顧說道理當日大慧若唱綿州巴歌時卻又作何等道理會耶饒你十二分理會說到蔡順嚙指周暢歸田麒麟鬥而日月食鯨鯢死而彗星出銅山西崩洛鐘東應總只是個格物的道理要會他物格也太遠在當時妙喜掉轉船稍劍起頭落世間良馬見鞭影而馳劍去刻舟不是好手不見道子韶格物妙喜物格要會一貫兩個五百麼壽撫掌。</p>
<p>問隨流得妙不失其宗海門國裏紅輪流而不返還得妙也未師云日日廣陵濤。</p>
<p>問<span class='corr'>瘞</span>鶴銘是王羲之寫有的道陶弘景書真偽莫辨以訛傳訛何日了師云不妨疑著。</p>
<p>問白雲影裏怪石露故遭雷轟流水光中古木新阿誰瞧得只饒瞧得也是弄影漢著實處道將一句來師云勘破了也。</p>
<p>問瞭高臺占卻雙峰頂可謂得地為甚麼又東倒西歪只是扶豎不起師云莫眼花。</p>
<p>問既是樵山又無柴燒煙火種從此熄矣冷灰裏的荳幾時得爆師云多謝記掛。</p>
<p>問洞山謂枯木堂前時時九夏若然則露柱也須汗出腳磉石因甚沒點煖氣逐日死燉燉的還體得從上事麼師云泥牛昨夜吼春風你還見否。</p>
<p>問焦公三召不出留得清風鎮海山良非虛語祗如西馬頭蝦蟆石從不出窟作何品題師云問取東村王老。</p>
<p>問海不揚波秋水澄澄映碧這般境界也似可觀為甚麼喚作生死岸頭事師云不是弄潮人空在磯邊坐。</p>
<p>問篆文無口款式不靈博古圖中不收焦山寺裏鼎面上一行字甚不清楚如何定款師云這骨董且安放著。</p>
<p>問渡生船雖解逐浪隨波往來遭人踐踏載過無數人寧有幾個知得柁柄從來不著實師云今日卻遇逆風。</p>
<p>周敷文居士問如何是荷葉團團團似鏡師云張公大谷梨如何是菱角尖尖尖似錐師云梁侯烏椑柿如何是風吹柳絮毛毬走師云周文弱枝棗如何是雨打梨花蛺蝶飛師云房陵朱仲李又問畢竟如何師云趙錢孫李周吳鄭王馮陳褚衛蔣沈韓楊有一句子能殺能活有照有用若人辯得許你親見雲溪澗梅居士問女子出定話大慧頌云文殊與罔明喪<span class='corr'>卻</span>窮性命其意云何師云天童拈云還知老瞿曇性命在我手裏麼你作麼會。</p>
<p>東山晴和尚問雪峰鱉鼻蛇玄沙為甚<span class='corr'>卻</span>云須是稜兄始得師云一夥弄蛇漢提他怎的旁僧請益師云三佛侍五祖當時還有優劣也無法眼捲簾趙州勘二庵主你尋常作麼生會。</p>
<p>僧舉清涼荅復禮真妄偈請益師云你作麼會僧云本淨本不覺由茲妄念起是言本來清淨只因不覺故妄念起耳師云錯錯僧云奈何師云淨本不覺不覺本淨真妄同原一時俱起楞嚴謂覺明為咎正指此耳人知去妄存真不知全真是妄知見立知即無明本膠膠擾擾長此安窮能迷的是我所迷的是物心由境立境逐心生內獼猴外獼猴展轉相呼呼個不徹求其相似豈可得耶乃呼僧近前拊僧背一下云上座你要求相似麼咄莫妄念好。</p>
<p>東山和尚譚次偶舉曹山渠我偈山云渠如我是佛我如渠即驢分明是三墮面目師云諸方作三無差別解說了也山云背上毛有者道背上無毛作麼生師云背上旋毛人孰不曉祗因人認定個借黑權正以白表偏作死法解如認定背上旋毛便作陰陽太極解還許他具眼麼當日龍馬負圖以象示意癡人說夢怎的怎的。</p>
<p>陳無逸居士問斬貓公案意旨如何師云當時南泉不曾斬貓士舉似他僧僧云此是作家人語士復舉似師師云居士莫被此僧瞞卻。</p>
<p>楊士虞居士問溈仰宗師云遠寺撞疏鐘問臨濟宗師云兩陣決雌雄問曹洞宗師云言語擅雕龍問雲門宗師云夜半日頭紅問法眼宗師云簾外杏花風。</p>
<p>僧問借之為言一色邊事耳如何是借師云從模脫出進云力在逢緣不借中如何是不借師云就裏掀翻進云若還借借終不妙如何是借借師云光影未亡進云紙衣道者不借借如何是不借借師云回途得妙進云古人又道全超不借借如何是全超師云這裏沒話會分。</p>
<p>僧問臨濟云不用如何若何便請單刀直入時有僧禮拜起便喝濟亦喝僧又喝濟又喝僧禮拜濟曰若是別人三十棒一棒也較不得為伊卻解一喝不作一喝用又華嚴陞座亦云不用如何若何便請單刀直入時守廓侍者出眾便喝嚴亦喝廓又喝嚴又喝廓禮拜起顧眾曰這老漢一場敗闕臨濟華嚴是同是異師云要見臨濟即易要見華嚴即難臨濟面上<span class='corr'>刺</span>兩行字華嚴暗裏掘個萬丈深坑。</p>
<p>僧舉莊上喫油餈話求著語師云賊賊有正賊有旁賊。</p>
<p>僧舉國師喚侍者語請益師云我當時若作侍者但作禮云和尚珍重。</p>
<p>僧問斬貓話師云趙州爭救得貓兒僧云和尚又作麼生師云我當時若在但哭蒼天而出。</p>
<p>止一舉雪峰辭洞山話問云當時雪峰何以無語師云上座作麼生止云某甲若作雪峰待洞山云既是不識為甚知他無面目便與道個灼然師云恁麼又爭得止云和尚作麼生師云我當時作雪峰但云和尚見他有分。</p>
<p>止一舉曹山到烏石話問云若言我道即啞卻我口若言我不道即禿卻我舌曹山舉似洞山山深肯之當時洞山不肯待作麼生師云子有恁般長處止云我當時若作烏石待曹山再問時便亂棒打出管取一場懡㦬師云若恁麼又爭得。</p>
<p>師因閱智證傳問眾云寂音以雲門三句為解秦時鍍鑠鑽還明得雲門意否止一云錯會不少師云如何是寂音錯會處止云何不向拓開處明取師云果然果然。</p>
<p>東山晴和尚舉翠巖眉毛話未竟適龍門懷姪至請問師云晴兄舉翠巖眉毛話當時雲門云關雪竇頌云關字相酬失錢遭罪且道雲門關字意在于何雪竇失錢遭罪在主家說在賓家說諸人無對師拍案一下起云今日東山和尚失錢遭罪。</p>
<p>龍門問婆子燒庵話謂諸方扶起這僧是何眼目東山云這僧也不得無過師云和婆子一齊打赶東山云當時兄作這僧畢竟別有長處師云當時但隨手一掌云勘破了也。</p>
<p>龍門問莊上喫油餈話師云西遯道人<span class='corr'>卻</span>有眼目解說這莊主一撥便動諸方呆睜睜地看了幾多年。</p>
<p>龍門問德山托缽話師云先老人頌云三年活最參商令人錯憶修文郎山僧亦曾拈得且如三年後德山不示寂又作麼生蒼天蒼天同條生不與我同條死門云末後句何不舉出師云蒼天蒼天時東山和尚在座乃大笑龍門又云昔有老宿頌云虎為百獸尊誰敢觸其怒獨饒父子情一步一回顧咄末後句不在裏許此頌如何師云道即太煞且只道得一半。</p>
<p>僧問浮山九帶應具十數如何是那一帶師拈起衣褶云在這裏僧云莫便是麼師云劍去久矣。</p>
<p>施食次楊自西居士問燄口觀門總表一心法界是否師云好端端一個心為甚見神見鬼士云無心莫便是麼師云也不得同於木石。</p>
<p>沈亞斗居士問正偏黑白是陰陽黑白否師云別黑白定一尊是秦皇語是李斯語。</p>
<p>王鶴山居士問如何是無住生心師云八角磨盤空裏走士云畢竟如何師云住了也。</p>
<p>僧問五位既有君臣何勞又立王子師云臣奉君子順父語本分明進云君臣明甚麼邊事王子明甚麼邊事師云一邊是建立門頭一邊是紹述分上。</p>
<p>鄒叔夏居士問如何是正中偏師云窮相大光錢如何是偏中正師云獼猴彰古鏡如何是正中來師云金殿破蒼苔如何是兼中至師云木馬嘶風處如何是兼中到師云龜文絕朕兆。</p>
<p>孫宇台居士問如何是向師云召問宣室如何是奉師云鵠立通明如何是功師云帝力何有如何是共功師云涿鹿版泉如何是功功師云玄珠赤水。</p>
<p>汪魏美居士問如何是朝生王子師云鉤弋宮中如何是末生王子師云滹沱村裏如何是誕生王子師云建武永平如何是化生王子師云納麓用圭如何是內生王子師云循蜚疏仡。</p>
<p>問慈明室中橫刀水盆旁置草鞋是何意旨師云我當時若見便與趯倒進云冬日榜僧堂將謂別有師云鈍置殺人。</p>
<p>侍者止一問忠國師云欽師猶被馬師惑是否師云汝作麼生會者云當時南陽太煞師云賴女證明。</p>
<p>心周大師問如何是剎竿頭上煎䭔子師云何不問三個猢猻。</p>
<p>應嗣寅居士問法華經云惟此一事實餘二即非真如何是此一事師彈指。</p>
<p>問牛頭未見四祖時如何師云露重花繁見後如何師云霜寒木落。</p>
<p>關六鈐居士問同時一喝如何是賓主歷然師云我不敢欺于汝等。</p>
<p>爾思大師茶次舉洞山一人說得行得一人說不得行不得語為問師云我有一語要問老兄疏山造壽塔兄作麼生會思未荅師遽起去次早思向師謝師乃笑。</p>
<p>嚴陶庵居士問三玄三要辯者紛紛未知孰是師云一句三玄一言三要既云一句居然可知古塔主分句中玄意中玄體中玄浮山遠圓悟勤皆仍其說蓋汾陽頌法界廣無邊即謂之體中玄可釋尊問阿難即謂之句中玄可直出古皇前即謂之意中玄可然嘉州即是<span class='corr'>陝</span>府<span class='corr'>陝</span>府即是西河大象不是銕牛銕牛不是獅子是三是一句下全該重陽菊花明明標準未嘗截然三句也宗門中巖頭三句雲門三句玄沙三句各有頭腦古塔主初未嘗以三玄旨訣硬配玄沙覺範特地差排也是按牛頭喫草幻寄辯之詳矣最可笑者以汾陽頌子割裂成文謂三玄三要事難分句是總頌得意忘言道易親句頌意中玄一句明明該萬象句頌句中玄重陽九月菊花新句頌體中玄他人信之聚頭傳說汾陽意果如是耶又說重陽一玄九月一玄菊花一玄直堪噴飯覺範又將石頭參同契前後割裂配體中句中意中尤為錯誤青原南嶽各有綱宗不妨分合異同彼此各見賓看賓主看主賓看主主看賓要且不是賓中主主中賓賓中賓主中主三玄要且不是五位一句中具三玄一玄中具三要一位纔彰五位分何嘗不同鼻孔然將五位扭合三玄只便不得何況參同歷歷首尾成文明暗正偏自有綱要將他言語割裂支離不惟唐突石頭抑且埋沒臨濟覺範平常最喜割裂然<span class='corr'>卻</span>有理路至于割裂參同則理路亦說不去正與割裂汾陽頌子一例看承徒足取笑蓋三玄之錯錯在割裂言句誤解三玄非謂一玄二玄三玄便是錯也若會他古人旨趣即謂是體中句中意中亦無不可若死向體中句中意中下個註腳刻舟求劍<span class='corr'>已</span>六差遲何況背理迷文轉失轉遠去聖時遙顢頇穿鑿病有兩般要會他臨濟三玄須向一句下直捷會去。</p>
<p>張旦公居士問五位君臣古人作兼中至智證傳作偏中至近世或仍覺範作兼作偏未知孰是師云覺範謂正中來始解安身偏中至方成唱和只此二語<span class='corr'>已</span>矛盾了也蓋五位是圓的不是方的是一位一位轉進去的不是一東一西轉出來的正中偏時猶有正在故稱昔嫌偏中正時猶有偏在故罪認影至正中來一位無中有路<span class='corr'>已</span>證理事無礙法門他卻從正位中自有一個出身南泉謂解作活計是也此處不得說正不得說偏故曰兼也正偏兼帶義取於此兼中至是兼帶分中的這一邊兼中到是兼帶分中的那一邊從這邊到那邊步步轉<span class='corr'>卻</span>雲居謂頭頭上彰物物上顯祗喚作了事人不名尊貴須知尊貴一路自別方為向上方始到家淺深次第自是其然向正中來後反列偏中至一位這裏作麼生轉曹山不云乎偏者臣也事也子不順而非孝臣不奉而非輔偏且作麼生至耶覺範解疊三變五穿鑿易象將正中來偏中至卻放在前正中偏偏中正卻移在後足顧居上手顧居下有是理耶其不足信明矣。</p>
<p>問王子配君臣是否師云君臣王子總是藥山家風王子有外紹內紹臣種王種則猶君臣也當時即不必配配亦儘得但不得錯亂配合如舊刻人天眼目失他從上樞紐惑亂後人耳九峰耑明王子曹山耑明君臣自是祖禰不了蓋石霜九峰曲暢綱宗總歸曹洞如巖頭末後句總歸雪峰也君臣王子有異乎君表正也臣表偏也但言君臣<span class='corr'>已</span>具父子此中尊貴不言可知王子單明種紹言臣不言君言子不言父順父奉君同時妙密君臣猶涉功勳父子不涉功勳故君臣言功王子不言功也有君臣又有王子回互之旨卓卓全彰矣。</p>
<p>問轉位轉功作何分曉師云位猶經也功猶緯也舉一必雙言經有緯步步轉著著轉這裏不容坐地若道是用又近體邊若道是體又在用邊水上按葫蘆相似直饒著力不得古人云向去的人玉蘊荊山<span class='corr'>卻</span>來的人紅爐片雪猶是途路邊事待得通身不滯撒手無依石女夜登機密室無人掃這是什麼時節耶也須親到始得<span class='note-inline'>(又云轉功就位是正中來一位事轉位就功是兼中至一位事莫錯莫錯)</span>。</p>
<p>嚴顥亭居士問天皇出石頭天王出馬祖是否師云丘符二碑全然影響祗因張無盡好奇硬將臨濟德山扭做一塊殺活不同錯認死活不同打地打天劈空造出殊不知荊州天皇雖嗣石頭兼師馬祖傳燈所載歷歷不誣覺範勒歸馬祖萬松辯之在先所謂無恥小人冒名不是者也德山塔銘備詳世系自青原石頭天皇龍潭彰彰不爽今現在武陵善德山萬曆乙卯歲郡人楊鶴識之蒼苔剝蝕間鍾伯敬賦詩以紀其事可考也且德山是天皇嫡孫雲門是雪峰嫡子欽山問德山天皇也恁麼道龍潭也恁麼道未審和尚作麼生道德山云你試舉天皇龍潭的看雪竇拈古圓悟再評未聞改天皇為天王也雲門至僧堂中立而語曰石頭道回互不回互僧問作麼生是不回互門以手指云這個是板頭僧又問作麼生是回互門云喚甚麼作板頭以至巖頭同死同生羅山謂雙明雙暗雪竇拈古亦稱明暗雙雙地藏法眼並表回互法門歷代以來同祖石頭等無有異果如無盡所擬須將他雲門法眼兩支宗眼一齊抹殺德山下一班尊宿還甘麼烏有先生無是公不足信矣。</p>
<p>問洞宗自長蘆了天童覺自得暉以後無大顯者青州萬松而下更有何人師云續略所載宋元來且不具論即如雪軒成禪師字鷲峰出世萊州之智藏寺萬指圍繞洪武間住持天界賜金襴袈裟高皇作詩贈荅有不荅來詞許嘿然西歸隻履舊單傳鼓鐘朔望空王殿示座從來數歲年之句永樂中詔往日本御製詩章送之有語錄行世入滅舞鶴翔空煙所及處舍利無算載在世典可考也承前啟後代有其人廩山大覺不為無本。</p>
<p>蘭生居士問曹山是洞山之子何以不稱洞曹卻稱曹洞師云曹山志慕曹溪尊曹溪故稱曹洞今人杜撰稱洞曹者非也。</p>
<p>僧問如何是法身佛師云離朱目渺如何是報身佛師云帝釋形勞如何是化身佛師云莫隨他哄弄進云恁麼則三身一身也師垂一足云是甚麼。</p>
<p>趙梓木居士問弟子閱楞嚴至且日照時既是日明十方世界同為日色云何空中更見圓日順文難消乞師開示師云如文順釋本自了然譬如阿難不見阿難人縱目明終不自見其面今既十方世界同為日色反觀空中何更見圓日耶此明照不生於日蓋可知矣又世界是所照日是能照日與世界能所宛然終不並將世界指名為日此明照不必盡生於日益可知矣以日輪本空明無自性故也時解翻作一轉謂只應十方世界同為日色語亦尖新余所不取。</p>
<p>僧問大通智勝佛十劫坐道場可是坐斷白雲宗不妙麼師云你且道大通智勝有過無過僧云無過師云既是無過為甚麼不成佛道僧無語止一至師問為甚不成佛止云太尊貴生師休去。</p>
<p>師與白巖南山寶壽茶次偶舉雲巖祗這是話白巖云有作洞山沉吟有作洞山嘿然大須別白師云景德傳燈錄本云洞山良久非雲巖良久也作沉吟嘿然者並失南山云畢竟傳訛自何而始師云傳訛自寂音始寂音作智證傳改良久為沉吟後來因之莫從考正也白巖云會元亦作沉吟何也師云會元成于淳祐以後智證傳成于建炎以前寂音傳訛會元未能深辨耳寶壽云此話先師曾為舉出先師室中嘗語余曰雲巖祗這是洞山嘿然即良久也蓋洞山悟無情說法豈於祗這是一語尚沉吟未徹耶高峰頌百年三萬六千朝反覆原來是這漢當時固<span class='corr'>已</span>十分至枕子落地時方是末後一著耳洞山過水逢渠亦猶枕子落地也雲巖云價闍黎承當個事大須審細從來肯諾不全個裏莫教錯會白巖南山乃共稱歎師云是是。</p>
<p>僧問和尚近設十約是否師云是僧云還許學人擬問麼師云有問則對僧云諸佛出世為一大事因緣和尚何以不受請師云掩室摩竭僧云宗教雙通車輪鳥翼和尚何以不赴講師云經有經師僧云治世語言深說實相和尚何以不談外典師云吾無隱乎爾僧云咳嗽掉臂無非佛事和尚何以不為詩文師云我王庫內無如是刀僧云財法二施等無差別和尚何以不募緣師云生怕著賊僧云入廛垂手具大慈悲和尚何以不入城師云翫水遊山僧云奴兒婢子誰家屋裏無和尚何以不畜童行師云老僧無伴侶僧云凡聖交參權衡有主和尚何以不問諸方是非師云耳聾僧云塵塵剎剎皆現本來和尚何以不言塵俗師云口啞僧云覓女人相了不可得和尚何以不見女人師云<span class='corr'>卻</span>值老僧不在僧禮謝。</p>
<p>誰菴問空豁豁地時如何師與一掌菴不覺伏膺云古人道青天也須喫棒師又與一掌菴去半月後復來師云近日菴中作麼生菴云無物祗對和尚師云汝會耶菴云九上洞山事不獲<span class='corr'>已</span>師云原來不會。</p>
<p>誰菴參師設問云如何是轉功就位誰云須防踏殺天下人又云月到天心風來水面大好一個消息諸人作麼生鑒誰云處處綠楊堪繫馬家家門閫透長安又云明中有暗即不問如何是暗中明誰云十畝篩金又云賓主睦時全是妄君臣葉處正中邪作麼生轉身就父誰云崑崙騎象鷺鷥牽又云一馬生三寅此理如何誰云非驢所堪又云土地公公向鄭十三娘道個甚麼切須解聽誰云聾又云通身是病直須痛下針錐誰云炙豬左膊上又云古人道我到這裏卻不會還是會了不會還是不會不會誰云向這裏滅卻又云承當擔荷切須轉卻無承當擔荷如何誰云橫挑日月又云世尊不說迦葉不聞三千里外別行一路誰云臺山婆子不識又云春到寒食四十五此語還諦當麼誰云面目一般又云五位王子是明甚邊事誰云莫令太上蒙塵又云桃花風雨是處殘紅作麼生避得誰云風飄萬點正愁人又云石烏龜生子撲地高飛過在甚麼處誰云水牯牛解得又云從來被汝等熱瞞覿面相逢也須一一勘過誰云北斗面南看又云不得向這裏躲根一棒一喝還我個親切句誰云與麼與麼又云九年面壁當為何事誰云瞎又云老僧持不語戒同道者須知誰云一個霹靂天下響師云玉石不分金鋀未辨誰云請師荅師別為語示之別第一語云白雲飛片片別第二云似則似是則未是別第三云離朱刮目別第四云朝來更獻楚王看別第五云大悲院裏有齋別第六云獼猴八道場別第七云放下著別第八云水牯牛辨得別第九云三十棒一棒也較不得別第十云氣急殺人別第十一云紙灰飛作白蝴蝶別第十二云看取五陵公子別第十三云壓紐者且置臨常山襲代誰是其人別第十四云莫教帶累老僧別第十五云不妨仔細別第十六云第二杓惡水便不堪也別第十七云敗別第十八云不勞久立誰復謝云不因和尚爭見汾陽師大笑。</p>
<p>僧問阿羅漢結習<span class='corr'>已</span>盡為甚麼卻被火燒一僧云燒取舍利一僧云劫灰未滿一僧云南嶽遊山三人同質于師師云各與二十拄杖因請師下語師云我沒閒工夫。</p>
<p>問五位君臣自曹山始否師云臣奉君子順父寶鏡先之洞山立五位王子分內紹外紹僧問九峰承古有言內紹則王種外紹則臣種王種臣種君臣五位宛然矣固知五位君臣不自曹山始也曹山妙德尊寰宇五段就話荅話不配正偏五位今以妙德尊寰宇五則列為五位君臣者未深審耳。</p>
<p>問無盡謂德山洞山垂手處殺活不同是有見否師云托缽公案無盡一生咬嚼不破巖頭一拶信知句裏藏鋒至德山低頭歸方丈雪峰低頭歸庵恁般垂手處無盡總未見得徒將德山棒臨濟喝扭做一團自謂宗門眼正殊不知德山洞山同出石頭總名回互不是奯公大難承當一個牽犁一個拽耙同耶異耶無盡見他古人道洞山下則可德山下未肯相許被他古人熱瞞矣。</p>
<p>周子來居士問如來現今成佛否師云不成佛士云一切眾生成佛否師云成佛士云和尚作麼生師云老僧不在裏許。</p>
<p>僧問人天眼目以人境照用配五位今人謂非明安語是否師云人境照用是四句五位是五句原不必配若在過量人分中橫拈豎弄無所不可郢陽格外提持故雜錄中有此一節特表兼中到一位最尊最貴不落諸家前四位不妨配四句耳謂古人有定法耶。</p>
<p>吳岱觀居士問如何是君師云佛事門中不捨一法。</p>
<p>又問如何是臣師云實際理地不受一塵。</p>
<p>僧問十方無碧落四面亦無門任運騰騰為甚麼大悲殿前一片地踏不著師云理合如是。</p>
<p>問參學人貴圖見性然見性後釋迦彌勒猶是他奴即今為甚向奴禮拜師云還我主人公來。</p>
<p>問現前一心本具千法如何是一心師云苕帚㭾。</p>
<p>問真常獨露遍界難藏試道個真常看師云今日不向你道。</p>
<p>室中垂問云雁過長空影沉寒水水無留雁之意雁無遺影之心是明空一邊事是明色一邊事自代云兩眼對兩眼。</p>
<p>又問樹彫葉落秋滿霜林還有不壞者麼且道承誰恩力自代云土地公公。</p>
<p>又問古人道東山水上行七十二峰為甚麼苕溪不渡自代云正好疑著。</p>
<p>室中垂問云佛之一字吾不喜聞為甚那由他劫承事供養無空過者自云寶髻如來當面大眾作麼生避他。</p>
<p>問寶蓮香比丘尼現入地獄為甚七佛偈都說罪皆空畢竟順行的是逆行的是自云是則龍女成佛非則善星墮陷要知此事須問曹山。</p>
<p>問不許夜行投明須到有作候白候黑有作猴白猴黑還是候不是猴不是自云一總不是。</p>
<p>問泥牛吼月木馬嘶風為甚石獅子終日呆樁樁不曾見他作舞自云燈籠緣壁上天台撞著劉郎阮郎嫌他不唧溜哩。</p>
<p>問護生須用殺殺盡始安居為甚老僧婆婆和和要做放生會自云生殺總在和尚又云性命在別人手裏。</p>
<p>問開化亭邊潮神惡發攪得千金池上魚龍一夜不安土地公公向老僧討個護身符子老僧與他即是不與他即是自云雲溪拄杖大沒主張也不合隨他起倒。</p>
<p>問橋流水不流觀音橋順流而去直走到北海岸邊為甚守關人不報自云一人傳虛千人傳實。</p>
<p>問黃鶴樓崔顥題詩千佛名經有個節目休文八詠還許作話頭領會也無自云某甲早來拈韻卻忘了一東二冬。</p>
<p>問林處士梅花移植在西溪左側冷澹異常幾時得黃梅果熟自云杏花村轉灣落北。</p>
<p>問虎跑泉最是清涼為甚善飲的人不除口齒之疾莫不是古澗寒泉不從口入麼自云趙州老漢若是到來某甲也只扣齒三下。</p>
</div>
</div><!-- end of div[@id='body'] -->
</body></html>