<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu25' />
<p class='juan'>雲溪俍亭挺禪師語錄卷之十</p><p class="byline">弟子智巽智湛編</p>
<div class='div-other'><a id='mulu26' />
<p class='h1'>拈古</p>
<div class='div-orig'><p style="margin-left:1em">世尊初生雲門一棒。</p>
</div>
<div class='div-commentary'><p>拈云我見雲門未免還他一棒良久云險又云千年田地八百主。</p>
</div>
<div class='div-orig'><p style="margin-left:1em">女子出定。</p>
</div>
<div class='div-commentary'><p>拈云雙雙瓦雀點點楊花無那東君一期春事當時曼殊室利身在其中。</p>
</div>
<div class='div-orig'><p style="margin-left:1em">倒卻門前剎竿著。</p>
</div>
<div class='div-commentary'><p>拈云指東話西教壞人家男女從今力耕者半作賣花人飲光不得無過。</p>
</div>
<div class='div-orig'><p style="margin-left:1em">產難。</p>
</div>
<div class='div-commentary'><p>拈云可惜這傳語漢當時不消道個善哉善哉持缽盂便行好個兒郎一時產下。</p>
</div>
<div class='div-orig'><p style="margin-left:1em">迦葉踏泥次沙彌問尊者何得自為洞山云莫要茶喫麼。</p>
</div>
<div class='div-commentary'><p>拈云洞山小心祗候要奉尊嚴爭奈他飲光當日下殿而走。</p>
</div>
<div class='div-orig'><p style="margin-left:1em">國師三喚侍者。</p>
</div>
<div class='div-commentary'><p>拈云大小南陽辜負侍者不少何故心不負人面無慚色。</p>
</div>
<div class='div-orig'><p style="margin-left:1em">丹霞見忠國師纔展坐具師云不用不用霞退後三步師云如是如是霞進前三步師云不是不是霞一匝而出。</p>
</div>
<div class='div-commentary'><p>拈云有縱有奪識休識咎不愧一回相見然雖如此黃石公賴遇子房若是漢高不免遭他嫚罵。</p>
</div>
<div class='div-orig'><p style="margin-left:1em">婆子燒庵。</p>
</div>
<div class='div-commentary'><p>拈云這婆子俗氣不除宛擬大人之作當時庵主早辯來機未免呵呵大笑。</p>
</div>
<div class='div-orig'><p style="margin-left:1em">南泉斬貓。</p>
</div>
<div class='div-commentary'><p>拈云南泉未免孤危若不是趙州入來這死貓頭誰人著價要識趙州麼也只是頭戴草鞋漢。</p>
</div>
<div class='div-orig'><p style="margin-left:1em">南泉問僧夜來好風一得一失。</p>
</div>
<div class='div-commentary'><p>拈云誰得誰失且如兩庵主一般拳頭得失又在甚處聻識得王老師有其父必生其子。</p>
</div>
<div class='div-orig'><p style="margin-left:1em">鹽官犀牛扇子。</p>
</div>
<div class='div-commentary'><p>代侍者語云寒暑不時和尚早晚珍重。</p>
</div>
<div class='div-orig'><p style="margin-left:1em">麻谷到章敬處作禮遶禪床三匝振錫而立章敬道是是次至南泉處亦然泉云不是不是谷云章敬道是和尚為甚道不是泉云章敬即是是汝不是此是風力所轉終成敗壞。</p>
</div>
<div class='div-commentary'><p>拈云一抬一搦總之不是好心爭奈這漢倒用探竿弄出王老師一五一十且要問你水牯牛還敗壞麼。</p>
</div>
<div class='div-orig'><p style="margin-left:1em">智藏普請次云因果歷然爭奈何爭奈何有僧出以手托地藏云作什麼僧云相救相救藏云這個師僧猶較些子僧拂袖便走藏云師子身中虫自食師子肉。</p>
</div>
<div class='div-commentary'><p>拈云好個師僧前兩度受地商於後一度辭田綿上藏頭恁般惡口也知鳥盡弓藏。</p>
</div>
<div class='div-orig'><p style="margin-left:1em">魯祖面壁。</p>
</div>
<div class='div-commentary'><p>拈云不得南泉洎合無人著價有者道少林壁觀從上<span class='corr'>已</span>然作恁般見解羞也不識。</p>
</div>
<div class='div-orig'><p style="margin-left:1em">鄧隱峰辭馬祖祖云甚處去峰云石頭去祖云石頭路滑峰云竿木隨身逢場作戲便去纔到石頭遶禪床一匝振錫一下問是何宗旨頭云蒼天蒼天峰無語迴舉似馬祖祖云汝更去見他道蒼天汝便噓兩聲峰又去一依前問頭乃噓兩聲峰又無語歸舉似馬祖祖云向汝道石頭路滑。</p>
</div>
<div class='div-commentary'><p>拈云隱峰鈍漢待石頭噓兩聲時也道個蒼天蒼天可不是現成句子。</p>
</div>
<div class='div-orig'><p style="margin-left:1em">烏臼問僧近離甚處僧云定州臼云定州法道何似這裏僧云不別臼便打僧云棒頭有眼不得草草打人臼云今日打著一箇也又打僧便出臼云屈棒有人喫在僧云杓柄在和尚手裏臼云若要回與汝僧近前奪棒打臼三下臼云屈棒屈棒僧云有人喫在臼云草草打著個漢僧禮拜臼云卻與麼去也僧大笑而出臼云消得漝麼。</p>
</div>
<div class='div-commentary'><p>拈云矮子只解看戲說賓主說互換說始終可曾摸著他家鼻孔麼。</p>
</div>
<div class='div-orig'><p style="margin-left:1em">陸亙大夫問南泉弟子家中一片石亦曾坐亦曾臥如今欲鐫作佛得麼泉云得得大夫云莫不得麼泉云不得不得雲巖云坐即佛不坐即非佛洞山云不坐即佛坐即非佛。</p>
</div>
<div class='div-commentary'><p>拈云南泉隨風倒舵雲巖洞山搖艣釘樁累他一片石鐫佛也不得不鐫佛也不得。</p>
</div>
<div class='div-orig'><p style="margin-left:1em">百丈再參馬祖。</p>
</div>
<div class='div-commentary'><p>拈云百丈木馬嘶風黃蘗泥牛吼月當時一喝震動虛空雪竇云大冶精金應無變色遭他後人檢點且道雪竇還有過麼。</p>
</div>
<div class='div-orig'><p style="margin-left:1em">百丈野狐。</p>
</div>
<div class='div-commentary'><p>拈云前百丈後百丈一總是野狐精祗合同坑埋<span class='corr'>卻</span>當時黃蘗多少希奇近前一掌有功者賞。</p>
</div>
<div class='div-orig'><p style="margin-left:1em">溈山摘茶次謂仰山云終日摘茶只聞子聲不見子形仰撼茶樹一下溈云子只得其用不得其體仰云未審和尚如何溈良久仰云和尚只得其體不得其用溈云放子三十棒。</p>
</div>
<div class='div-commentary'><p>拈云父不父子不子留將話柄傳播諸方且道三十棒過在甚麼處。</p>
</div>
<div class='div-orig'><p style="margin-left:1em">仰山與北庵主問訊溈山直官客喫茶次溈因指示官人云同參古佛來主云百年後覓個舉這話也難得溈云即今作麼生主云結舌有分溈云官人現在也道不得主云仰山不甘此對溈云作個庵主也難得。</p>
</div>
<div class='div-commentary'><p>拈云官馬相蹋也沒來由累他仰山和那官人大家在草裏輥。</p>
</div>
<div class='div-orig'><p style="margin-left:1em">仰山于耽源處得九十七圓相建立宗旨。</p>
</div>
<div class='div-commentary'><p>師打一圓相云看看是甚麼一僧出云一相中具三十二相太玄三倍法也不為奇又一僧出云九十六種外道各具一相連他黃面瞿曇也出這圈子不得師云似則也似是則未是且去明日商量。</p>
</div>
<div class='div-orig'><p style="margin-left:1em">臨濟從大愚歸乃與黃蘗一掌蘗云這風顛漢來這裏捋虎鬚仰山云非但捋虎鬚亦解坐虎頭。</p>
</div>
<div class='div-commentary'><p>拈云說甚麼虎鬚虎頭當時也是騎虎之勢黃蘗黃蘗得人一牛還人一馬。</p>
</div>
<div class='div-orig'><p style="margin-left:1em">臨濟陞堂有僧出濟便喝僧亦喝便拜濟便打或見僧來乃豎起拂子僧禮拜濟便打或云謝和尚指示或時僧不顧濟並打或問僧甚處來僧纔荅話濟遂拈棒僧擬議便打。</p>
</div>
<div class='div-commentary'><p>拈云先照先用同時不同時些小家私盡情演出莫有個旁不肯底麼一總喚來喫棒。</p>
</div>
<div class='div-orig'><p style="margin-left:1em">保壽打胡釘鉸鉸後到趙州舉前話有省。</p>
</div>
<div class='div-commentary'><p>拈云保壽雖則孫承祖業未免依樣葫蘆胡釘鉸終是死漢若解知恩報恩打趙州有分在。</p>
</div>
<div class='div-orig'><p style="margin-left:1em">三聖逢人即出興化逢人即不出。</p>
</div>
<div class='div-commentary'><p>拈云伍胥滅楚包胥存楚兩人功業即不無當時也只爭了一分意氣。</p>
</div>
<div class='div-orig'><p style="margin-left:1em">三聖問雪峰透網金鱗以何為食。</p>
</div>
<div class='div-commentary'><p>拈云三聖也是一員戰將爭奈這老賊何于此不明說甚逢強即弱。</p>
</div>
<div class='div-orig'><p style="margin-left:1em">興化擯克賓。</p>
</div>
<div class='div-commentary'><p>拈云興化徒讀父書羞說將家之子當時克賓眼睜睜地大笑出門。</p>
</div>
<div class='div-orig'><p style="margin-left:1em">藥山久不陞堂因院主請乃云經有經師論有論師怎怪得。</p>
</div>
<div class='div-commentary'><p>拈云老漢賣乖賴有後語不然幾被他禪林中商量道藥山是明威音那邊。</p>
</div>
<div class='div-orig'><p style="margin-left:1em">雲巖擔糞次藥山問作甚麼巖云擔糞山云那個聻巖云在山云汝來去為誰巖云替他東西山云何不教伊並行巖云和尚莫謗他山云不合與麼道巖云如何道山云還曾擔麼。</p>
</div>
<div class='div-commentary'><p>拈云雙雙燕子作語梁間只莫向佛頭痾屎。</p>
</div>
<div class='div-orig'><p style="margin-left:1em">藥山晚參云我有一句子待特牛生兒即向你道時有僧出云特牛生兒也祗是和尚不道山喚侍者將燈來僧便抽身入眾。</p>
</div>
<div class='div-commentary'><p>拈云我當時作藥山從眾中覓這僧來棒了赶出任伊甘與不甘儘教按牛頭喫草。</p>
</div>
<div class='div-orig'><p style="margin-left:1em">丹霞燒木佛。</p>
</div>
<div class='div-commentary'><p>拈云木佛放光賴他丹霞一把火院主若解拍手呵呵那時鬚眉合自天然墮落。</p>
</div>
<div class='div-orig'><p style="margin-left:1em">雲巖問百丈每日區區為阿誰丈云有一人要巖云因甚不教伊自作丈云他無家活。</p>
</div>
<div class='div-commentary'><p>拈云百丈當時也解奉重一路豈獨洞山門下不犯當頭。</p>
</div>
<div class='div-orig'><p style="margin-left:1em">溈山問雲巖汝在藥山是否巖云是溈云藥山大人相作麼生巖云涅槃後有溈云如何是涅槃後有巖云水灑不著巖<span class='corr'>卻</span>問溈未審百丈大人相如何溈云蚊子上銕牛無你下口處。</p>
</div>
<div class='div-commentary'><p>拈云陳長文問陸士衡云陸抗陸遜是君家何如人陸云亦猶君於陳實陳紀此意何如。</p>
</div>
<div class='div-orig'><p style="margin-left:1em">道吾遍身是手眼雲巖通身是手眼。</p>
</div>
<div class='div-commentary'><p>拈云暮四朝三不免賦芧之智兩個漢一回起倒難為旁觀。</p>
</div>
<div class='div-orig'><p style="margin-left:1em">夾山見船子。</p>
</div>
<div class='div-commentary'><p>拈云波迴浪轉盡底掀翻且道船子臨行是明甚麼邊事人人盡欲出常流曾夢見麼。</p>
</div>
<div class='div-orig'><p style="margin-left:1em">李翱參藥山。</p>
</div>
<div class='div-commentary'><p>拈云李翱鈍漢總饒向指天指淨瓶處相見<span class='corr'>已</span>錯過藥山了也待他矢上加尖堪作甚麼若是當時便出呼喚不回豈不天然貴裔。</p>
</div>
<div class='div-orig'><p style="margin-left:1em">石霜首座明一色邊事九峰云坐脫立亡則不無先師意未夢見在。</p>
</div>
<div class='div-commentary'><p>拈云坐斷白雲爭免遭人撿點雖然如此首座不解轉位九峰不解轉功要且先師意一總未夢見在。</p>
</div>
<div class='div-orig'><p style="margin-left:1em">僧問石霜萬戶俱閉時如何霜云堂中事作麼生僧經半年方始道得云無人接渠霜云道也太煞道祇道得八成雲蓋聞<span class='corr'>卻</span>禮請石霜為道霜云無人識渠蓋于言下有醒。</p>
</div>
<div class='div-commentary'><p>拈云金鞭夜靜不睹堯顏必若夷王下堂說甚天威咫尺雲蓋鈍漢鷂子過新羅。</p>
</div>
<div class='div-orig'><p style="margin-left:1em">三平陞座有一道士從東過西又一僧從西過東平云道士<span class='corr'>卻</span>有見處師僧未在士禮謝便打僧作禮亦打復謂眾云公案作麼生斷有人斷得麼三問無對乃云既無人斷得老僧為斷去也擲拄杖歸方丈。</p>
</div>
<div class='div-commentary'><p>拈云雖然弄死蛇漢賴得後邊胡亂一上與趙州兩庵主各自分科且道趙州的是三平的是。</p>
</div>
<div class='div-orig'><p style="margin-left:1em">韓文公問大顛云弟子軍中事多省要處乞師一句顛良久公罔措時三平為侍者乃敲禪床三下顛云作麼平云先以定動後以智拔公乃禮謝三平云和尚門風高峻弟子於侍者邊得個入處。</p>
</div>
<div class='div-commentary'><p>拈云韓吏部聰明一世懵懂一時被侍者進了一服毒藥也不辯得。</p>
</div>
<div class='div-orig'><p style="margin-left:1em">洞山請泰首座喫果子隨後一喝掇退果桌。</p>
</div>
<div class='div-commentary'><p>拈云過在動用處首座也解火上栽蓮喝一喝掇退果桌威音不薦再問彌勒。</p>
</div>
<div class='div-orig'><p style="margin-left:1em">洞山云直道本來無一物也未消得他衣缽合下得一語有僧下九十六轉語不愜山意末後一轉始契旁一僧不聞末後遂請益其僧三年終不與舉後疾次僧持刀逼云若不舉殺上座去也僧悚然為舉乃云直饒將來亦無處著。</p>
</div>
<div class='div-commentary'><p>拈云雪竇道將來底瞎天童道不受的瞎畢竟如何且道無手人行拳無舌人解語還免得麼瞎瞎。</p>
</div>
<div class='div-orig'><p style="margin-left:1em">僧在延壽堂不安要見洞山山至僧云和尚何不救取人家男女山云你是甚麼人家男女僧云大闡提人家男女。</p>
</div>
<div class='div-commentary'><p>拈云圓悟道闡提男女四山相逼時手腳忙亂錯錯殊不知這僧深解個回互法門臨行逗漏一上粟畬裏去快便難逢。</p>
</div>
<div class='div-orig'><p style="margin-left:1em">洞山示眾云有一人在千人萬人中不背一人不向一人你道此人具何面目雲居出云某甲參堂去。</p>
</div>
<div class='div-commentary'><p>別雲居語云和尚莫要見此人麼。</p>
</div>
<div class='div-orig'><p style="margin-left:1em">僧問洞山如何是鳥道山云不逢一人如何行山云直須步下無私去祇如行鳥道莫便是本來面目否山云因甚認奴作郎如何是本來面目山云不行鳥道。</p>
</div>
<div class='div-commentary'><p>拈云寶殿重重鳳無依倚饒你花飛九月木秀三冬尚隔他三十里在。</p>
</div>
<div class='div-orig'><p style="margin-left:1em">洞山問雪峰甚處來峰云斫槽來洞云幾斧斫成峰云一斧斫成洞云猶是這邊事那邊事作麼生峰云直得無下手處洞云猶是這邊事那邊事作麼生峰休去。</p>
</div>
<div class='div-commentary'><p>拈云洞山飛電閃晴空雪峰擔雲入巖壑雖則作家這裏還欠一著。</p>
</div>
<div class='div-orig'><p style="margin-left:1em">雪峰辭洞山山問甚處去峰云歸嶺中去。</p>
</div>
<div class='div-commentary'><p>拈云要開火裏蓮花須向鋒刃邊作些活計雪峰當日也只解放下钁頭。</p>
</div>
<div class='div-orig'><p style="margin-left:1em">巖頭一手抬一手搦。</p>
</div>
<div class='div-commentary'><p>拈云一手搦一手抬赤土些些塗他牛妳可笑奯公當日被洞山一拶賣弄有家私。</p>
</div>
<div class='div-orig'><p style="margin-left:1em">南泉云天上無彌勒地下無彌勒洞山舉問雲居居云誰與安名洞山被問禪床振動乃云吾在雲巖曾問老人直得火爐振動今日被子一問通身汗流。</p>
</div>
<div class='div-commentary'><p>拈云大小洞山被雲居一劄果然吐露不得。</p>
</div>
<div class='div-orig'><p style="margin-left:1em">西園燒浴僧舉似曹山山云一等拍手拊掌就中西園奇怪俱胝一指頭禪蓋為承當處不諦。</p>
</div>
<div class='div-commentary'><p>拈云俱胝彗孛臨頭無端受屈且道一指一掌畢竟淆訛在甚處聻又云雲巖豎起掃帚與這撫掌三下還有同異也無於此不明全被曹山瞞卻。</p>
</div>
<div class='div-orig'><p style="margin-left:1em">香嚴枯木龍吟髑髏眼睛石霜云猶帶喜在猶帶識在曹山云血脈不斷又云乾不盡圓悟云一人透語滲漏一人透情滲漏一人透見滲漏。</p>
</div>
<div class='div-commentary'><p>拈云古人不是步步爭高也要明他功位俱轉的頭腦且三種滲漏如此批判還當他古人意麼圓悟父子十分聰明按牛頭喫草。</p>
</div>
<div class='div-orig'><p style="margin-left:1em">僧問曹山承聞洞山道一老一不老如何是一老山云不扶持如何是一不老山云枯木僧舉似逍遙忠忠云三從六義。</p>
</div>
<div class='div-commentary'><p>拈云我即不然有人問如何是一老一不老向他道投子道底投子道甚麼丫角女子白頭絲。</p>
</div>
<div class='div-orig'><p style="margin-left:1em">僧問曹山玉殿苔生意旨如何山云不居正位。</p>
</div>
<div class='div-commentary'><p>拈云南泉牽犁曹山拽靶說奉說輔露布去也。</p>
</div>
<div class='div-orig'><p style="margin-left:1em">曹山法身偈。</p>
</div>
<div class='div-commentary'><p>拈云還是法身還是法身向上聻說我說渠未免陳年古董。</p>
</div>
<div class='div-orig'><p style="margin-left:1em">僧問雲居如何是諸佛師居喝云這田庫奴僧禮拜居云你作麼生會僧喝云這老和尚居云元來不會僧作舞而出居云沿臺盤乞兒。</p>
</div>
<div class='div-commentary'><p>拈云雲居腦後見腮當門缺齒算來不是好人這僧作舞而歸果然唱蓮花落也。</p>
</div>
<div class='div-orig'><p style="margin-left:1em">雲居何必興化不必。</p>
</div>
<div class='div-commentary'><p>拈云二十年前陳倉暗度二十年後棧道明修雲居雖則使盡機關爭奈興化善能指鹿為馬。</p>
</div>
<div class='div-orig'><p style="margin-left:1em">龍牙問德山學人杖莫邪取師頭時如何山引頸近前云㘞牙云頭落也山呵呵大笑洞山聞舉乃云德山道甚麼牙云山無語洞云莫道無語且將德山落的頭呈似老僧看牙方省懺謝後有僧舉似德山山云洞山老人不識好惡這漢死了多少時救得有甚用處。</p>
</div>
<div class='div-commentary'><p>拈云一箇笑面虎耑打些野食喫被他山神土地點破奈何奈何雖然如此龍牙且解踞虎頭但不曾收得虎尾。</p>
</div>
<div class='div-orig'><p style="margin-left:1em">疏山造塔。</p>
</div>
<div class='div-commentary'><p>拈云不撞啞鐘爭知斷竹將錯就錯儘彀支吾說甚龜毛數丈臘月蓮花轉是畫蛇添足。</p>
</div>
<div class='div-orig'><p style="margin-left:1em">洛浦見夾山山云爭教無舌人解語。</p>
</div>
<div class='div-commentary'><p>拈云雪竇云我當時若作洛浦提坐具便摵雲溪即不然當時待夾山舉一絡索進云譚而不譚果然奇特他有後語拍手便行多少是好。</p>
</div>
<div class='div-orig'><p style="margin-left:1em">華嚴和尚上堂廓侍者出禮拜起便喝嚴亦喝廓又喝嚴亦喝廓禮拜曰老漢一場敗缺復喝一喝歸眾嚴下座歸方丈時風穴為維那上去問訊嚴曰維那汝來也叵耐守廓把老僧扭捏一上待集眾打趁穴曰他是濟下兒孫本分恁麼嚴休去穴舉似廓廓曰著甚來由。</p>
</div>
<div class='div-commentary'><p>拈云守廓侍者慣逞鋒鋩華嚴和尚善施韜略一期賓主首尾分明維那汝來也口喃喃地撒泥撒沙意在雙鵰一箭這漢傳言送語渾水裏洗不清。</p>
</div>
<div class='div-orig'><p style="margin-left:1em">德山托缽。</p>
</div>
<div class='div-commentary'><p>拈云低頭歸方丈是他巖頭識破機關轟起青天霹靂次早陞堂尋常有別莫是巖頭智過于師麼三年後德山不示寂又且奈何蒼天蒼天同條生不與他同條死。</p>
</div>
<div class='div-orig'><p style="margin-left:1em">廓侍者問德山從上諸聖向甚麼處去山云作麼作麼者云敕點飛龍馬跛鱉出頭來山休去明日浴出者過茶與山山撫背一下云昨日公案作麼生者云這老漢今日方始瞥地。</p>
</div>
<div class='div-commentary'><p>拈云德山瞌睡大蟲咬人慣不露齒廓侍者雖則爭先處強原來蝦跳不出斗幾多人到此被伊熱瞞。</p>
</div>
<div class='div-orig'><p style="margin-left:1em">婆生七子。</p>
</div>
<div class='div-commentary'><p>拈云嚴頭渡船辛苦草草底打著一箇臭老婆枯楊生花亦可醜也婆生七子六箇不遇知音扈三娘善逞風流當時奯公只是船稍把住。</p>
</div>
<div class='div-orig'><p style="margin-left:1em">欽山去看巖頭住庵人事了問師兄在此住持二時粥飯作麼生巖云每日受張四郎供養極是難消山云他日去他家作男作女巖以手作拳安頭上山云與麼則向頂[寧*頁]上生去也巖便喝山又云何如生取文邃去巖又喝云我見你二三十年鼓兩片皮直至如今猶作這個去就便喝出張四郎卻共歸宅山乃垂淚云三十年同行有佛法不向文邃道至半夜去敲門巖云這偷兒鬼去山云師兄師兄有佛法不向文邃道且乞師兄慈悲巖便開門為他說細大法門方得安樂。</p>
</div>
<div class='div-commentary'><p>拈云且道巖頭向欽山說個什麼法門欽山纔得安樂推聾粧啞不是好心當日巖頭雪峰盡力扶起個末後句欽山是他同參也來共出一隻手諸仁者要做巖頭即易要做雪峰欽山即難莫辜負好。</p>
</div>
<div class='div-orig'><p style="margin-left:1em">德山侍者參欽山纔禮拜欽把住云還甘欽山與麼也無者云某甲卻悔久住德山今日無言可對欽放卻云一任你祇對者撥開胸云且聽某通氣一上欽云德山門下即得這裏一點也用不著者云久委欽山不通人情欽云累他德山眼目參堂去。</p>
</div>
<div class='div-commentary'><p>拈云畢竟洞山德山是何優劣欽山欽山大類單干虐漢使者畢竟節旄不落奈子卿何。</p>
</div>
<div class='div-orig'><p style="margin-left:1em">鼓山聖箭。</p>
</div>
<div class='div-commentary'><p>拈云托缽一回祖禰不了當時雪峰懸羊頭賣狗肉惹他孚上座虛空挖縫好肉做瘡落得鼓山豎子成名一場笑具老凍儂老凍儂溺愛者不明貪得者無厭。</p>
</div>
<div class='div-orig'><p style="margin-left:1em">雪峰參烏石及住後示眾云我當時若入得老觀門你這一墜噇酒糟漢向甚處摸索。</p>
</div>
<div class='div-commentary'><p>拈云大好鳳凰兒當時入不得老觀門也罷了如今莫是還出他的門不得麼這裏作麼生摸索。</p>
</div>
<div class='div-orig'><p style="margin-left:1em">僧問石霜咫尺之間為甚麼不睹師顏霜云遍界不曾藏僧後問雪峰遍界不曾藏意旨如何峰云甚麼處不是石霜僧回舉似霜霜云這老漢著甚麼死急洞山云笑殺土地。</p>
</div>
<div class='div-commentary'><p>拈云雪峰雪上加霜石霜日中逃影洞山撫掌笑殺旁觀忽有人問為甚不睹師顏瞎瞎。</p>
</div>
<div class='div-orig'><p style="margin-left:1em">雪峰鱉鼻蛇長慶喪身失命玄沙用南山作麼雲門拄杖作怕勢。</p>
</div>
<div class='div-commentary'><p>拈云一夥弄蛇漢總只隨邪逐惡若是個衲子何不向雪峰頭上痾。</p>
</div>
<div class='div-orig'><p style="margin-left:1em">雪峰望趙州作禮從此不荅話。</p>
</div>
<div class='div-commentary'><p>拈云雪峰不荅話最占便宜趙州古佛被他一杓水潑了也雪竇謂斬釘截銕就下平高不勞重舉。</p>
</div>
<div class='div-orig'><p style="margin-left:1em">雪峰在僧堂內燒火閉卻前後門乃叫救火玄沙將一片柴從<span class='corr'>窗</span>櫺外拋入峰便開門。</p>
</div>
<div class='div-commentary'><p>拈云抱薪救火不是好心當時不合放過。</p>
</div>
<div class='div-orig'><p style="margin-left:1em">貞溪因僧到乃豎拂子云貞溪老漢還具眼麼僧云某甲不敢見人過溪云老僧死在闍黎手裏僧以手指胸便出去溪云闍黎參見先師來至晚請喫茶了僧拈起盞云這個是諸佛出世邊事作麼生是未出世邊事溪撥卻盞云闍黎死在老僧手裏僧云五里牌在郭門外溪云無故惑亂師僧僧遂起謝茶溪云特謝闍黎相訪。</p>
</div>
<div class='div-commentary'><p>拈云雖則主賓酬酹不免是個優孟衣冠。</p>
</div>
<div class='div-orig'><p style="margin-left:1em">僧問曹山諸佛未出世時如何山云曹山不如出世後如何山云不如曹山天童云主賓互換萬松云主賓和合。</p>
</div>
<div class='div-commentary'><p>拈云說互換也由你說和合也由你只如道自攜瓶去酤村酒卻著衫來作主人是和合是互換聻諸人若向他兩頭著倒辜負古人。</p>
</div>
<div class='div-orig'><p style="margin-left:1em">乾峰上堂法身有三種病二種光一一透得始是好手須知臨時更有一竅在雲門出眾云庵內人為甚不見庵外事峰呵呵大笑門云猶是學人疑處峰云子是甚麼心行門云也要和尚相委悉峰云與麼始得穩坐門應諾諾。</p>
</div>
<div class='div-commentary'><p>拈云普州人相見自解作活當時淨裸裸一個法身被這些阿師恁般抬恁般搦且問你炙驢左膊還醫得法身病麼。</p>
</div>
<div class='div-orig'><p style="margin-left:1em">乾峰舉一不得舉二明日不得普請。</p>
</div>
<div class='div-commentary'><p>拈云蒼天蒼天且道節拍在甚麼處。</p>
</div>
<div class='div-orig'><p style="margin-left:1em">僧問十方薄伽梵一路涅槃門乾峰拄杖畫一畫雲門扇子[跳-兆+孛]跳愚庵老人云一箇太簡一箇太奢我則不然乃操吳音作吳歌一拍。</p>
</div>
<div class='div-commentary'><p>拈云乾峰畫地為牢商鞅徙木雲門說玄說玅騶衍譚天愚庵老漢唱綿州巴歌未免誑惑人家男女我則不然如何是涅槃門啞。</p>
</div>
<div class='div-orig'><p style="margin-left:1em">僧問雲門如何是法身向上事門云向上與汝道即不難作麼生會法身僧云請和尚鑒門云鑒即且置作麼生會法身僧云與麼與麼門云這個是長連床上學得的我且問汝法身還解喫飯麼僧無對。</p>
</div>
<div class='div-commentary'><p>拈云要知北斗南看且待木人起舞可憐螳臂怒以當車。</p>
</div>
<div class='div-orig'><p style="margin-left:1em">雲門至僧堂中僧爭起迎門立而語曰石頭道回互不回互僧便問作麼生是不回互門以手指云這個是板頭又問作麼生是回互門云汝喚什麼作板頭。</p>
</div>
<div class='div-commentary'><p>拈云祖翁一片閒田地四至分明盡行出賣了也天皇恁麼龍潭恁麼不教辜負來。</p>
</div>
<div class='div-orig'><p style="margin-left:1em">雲門體露金風。</p>
</div>
<div class='div-commentary'><p>拈云問一得三聞詩聞禮又聞君子之遠其子也你若不信去問巴陵。</p>
</div>
<div class='div-orig'><p style="margin-left:1em">玄沙三種病人。</p>
</div>
<div class='div-commentary'><p>拈云這老漢自投降款。</p>
</div>
<div class='div-orig'><p style="margin-left:1em">玄沙白紗。</p>
</div>
<div class='div-commentary'><p>拈云玄沙偶達空函也是一時詿誤山頭老漢不合佛法相見惹他口開父子之間未免遭人檢點。</p>
</div>
<div class='div-orig'><p style="margin-left:1em">保福問羅山有人問巖頭浩浩塵中如何辨主頭云銅䤬鑼裏滿盛油意作麼生羅召大師福應諾羅云獼猴入道場羅卻問明招忽有人問你作麼生招云箭穿紅日影。</p>
</div>
<div class='div-commentary'><p>拈云敲起巖頭銅鑼牽出羅山猴子大似天津橋上不妨好看一回卻被明招一箭射翻大家懡㦬有者道瓜州賣瓜有者道普州送賊那一語最諦當聻。</p>
</div>
<div class='div-orig'><p style="margin-left:1em">羅山侍巖頭遊山次忽喚和尚頭云作麼山乃近前作禮問和尚豈不是三十年前在洞山又不肯洞山頭云是山云和尚豈不是法嗣德山又不肯德山頭云是山云不肯德山即不問只如洞山有甚麼虧缺頭良久云洞山好佛只是無光山便作禮。</p>
</div>
<div class='div-commentary'><p>拈云巖頭巖頭被他羅山勘破了也洞山古佛只是無光錯會者不少。</p>
</div>
<div class='div-orig'><p style="margin-left:1em">瑞巖主人公語僧舉似玄沙沙云而今還喚得應麼僧無對。</p>
</div>
<div class='div-commentary'><p>代僧語云劄。</p>
</div>
<div class='div-orig'><p style="margin-left:1em">法眼問修山主毫釐有差天地懸隔兄作麼生會主云毫釐有差天地懸隔眼云與麼又爭得主云某甲只與麼未審和尚作麼生眼云毫釐有差天地懸隔主便禮拜。</p>
</div>
<div class='div-commentary'><p>拈云畢竟爭差在甚麼處若人辨得攜雲換月有多少難。</p>
</div>
<div class='div-orig'><p style="margin-left:1em">法眼因子方上座自長慶來乃舉長慶偈問作麼生是萬象之中獨露身方遂舉拂子眼云恁麼會又爭得方云和尚尊意如何眼云喚什麼作萬象方云古人不撥萬象眼云萬象之中獨露身說甚撥不撥方豁然有省。</p>
</div>
<div class='div-commentary'><p>拈云金博金水洗水子方恁般悟去爭免個知解宗徒。</p>
</div>
<div class='div-orig'><p style="margin-left:1em">深明二上座到淮河見鯉魚透出。</p>
</div>
<div class='div-commentary'><p>拈云深上座相煎太急也是無端明兄明兄待他道個欠悟在<span class='corr'>卻</span>呵呵大笑起來多少是好。</p>
</div>
<div class='div-orig'><p style="margin-left:1em">智門遊山回首座與眾出接座云和尚遊山不易門拈拄杖云全得他力座進前奪卻拋向一邊門放身便倒大眾進前扶起門拈拄杖一時趁散回顧侍者向你道全得這個力。</p>
</div>
<div class='div-commentary'><p>拈云趁散大眾不奈船何侍者若解弄一上但向道情知情知這老漢一場懡㦬。</p>
</div>
<div class='div-orig'><p style="margin-left:1em">僧問法燈如何是先師不了的公案燈拈拄杖打云祖禰不了殃及兒孫僧云過在甚麼處燈云過在我殃及你。</p>
</div>
<div class='div-commentary'><p>拈云過在甚麼處再與一棒多少風流<span class='corr'>卻</span>順口道個過在我殃及你漏泄了也雖然如此承言者多。</p>
</div>
<div class='div-orig'><p style="margin-left:1em">宋太宗因僧朝見問卿是甚處僧僧云廬山臥雲庵帝曰臥雲深處不朝天為甚到此雪竇顯代云難逃至化。</p>
</div>
<div class='div-commentary'><p>別云一朵紅雲捧玉皇謝陛下降尊相見。</p>
</div>
<div class='div-orig'><p style="margin-left:1em">雪竇問新到闍黎甚處人僧提起坐具竇云蝦跳不出斗僧云[跳-兆+孛]跳竇便打僧云更[跳-兆+孛]跳竇又打僧便走竇喚回僧作禮云觸忤和尚竇云我要這話行你又走作甚麼僧云<span class='corr'>已</span>遍天下了也竇復打五棒僧云有諸方在竇云你只管喫棒又喚第二位的近前來問甚處人僧云鼎州人竇云敗也僧云青天白日竇云兩重公案僧云恰是竇以拄杖指云你擬[跳-兆+孛]跳僧擬議竇亦打五棒參頭云這僧喫棒與某甲不同竇一時喚近前僧珍重便走竇隨後與一拄杖。</p>
</div>
<div class='div-commentary'><p>拈云只待鯨吞海水露出珊瑚說甚火炎崑崗玉石俱盡驀拈拄杖喝一喝云老僧令行也顯禪師顯禪師切須迴避。</p>
</div>
<div class='div-orig'><p style="margin-left:1em">僧問同安丕如何是和尚家風安云金雞抱卵歸霄漢玉兔懷胎向紫微忽遇客來將何抵待安云金果朝來猿摘去玉花晚後鳳啣歸。</p>
</div>
<div class='div-commentary'><p>拈云忽有人問如何是和尚家風向道住持千嶂月衣缽一溪雲客來將何抵待向道缽裏飯桶裏水奈正偏回互何瞎漢作恁般語話。</p>
</div>
<div class='div-orig'><p style="margin-left:1em">僧問雲居簡孤峰獨宿時如何居云閒卻七間僧房不宿阿誰教汝孤峰獨宿。</p>
</div>
<div class='div-commentary'><p>拈云莫守寒巖白雲不妙雲居尋常說話的的提綱等待商量千里萬里。</p>
</div>
<div class='div-orig'><p style="margin-left:1em">同安丕將示寂上堂云多子塔前宗子秀五老峰前事若何三舉莫有對者同安志出曰夜明簾外排班立萬里歌謠道太平丕云須是這驢漢始得。</p>
</div>
<div class='div-commentary'><p>拈云退位朝君他人也儘辯得若違時失節又不堪也直教放馬歸牛正好當依而立。</p>
</div>
<div class='div-orig'><p style="margin-left:1em">僧問梁山觀家賊難防觀下禪床把住云莫教濕<span class='corr'>卻</span>袈裟角。</p>
</div>
<div class='div-commentary'><p>拈云言中有響句裏藏鋒莫教打濕袈裟西望青牛關尹不復相見。</p>
</div>
<div class='div-orig'><p style="margin-left:1em">太陽玄問梁山如何是無相道場梁指觀音云此是吳處士畫玄擬進語梁急索云這個是有相的那個是無相的玄於言下領悟作禮卻依本位立梁云何不道取一句來玄云道即不辭恐難上紙筆。</p>
</div>
<div class='div-commentary'><p>拈云倪雲林山水全是白描好幅吳道子觀音直教放將搕[打-丁+(天/韭)]堆裏。</p>
</div>
<div class='div-orig'><p style="margin-left:1em">太陽問僧甚處來云洪山陽云先師在麼曰在陽曰請渠出來相見僧曰聻陽曰這個猶是侍者僧無對陽曰喫茶去。</p>
</div>
<div class='div-commentary'><p>拈云陸羽閒情劉伶舊態者僧分上也是醉後添杯且道太陽喫茶去還是趙州喫茶去還是保福喫茶去。</p>
</div>
<div class='div-orig'><p style="margin-left:1em">芙蓉參投子問祖師言句如家常茶飯此外別有為人處麼子曰寰中天子還假堯舜禹湯也無蓉擬進語子以拂子驀口摵曰汝發意來早有三十棒也蓉忽開悟禮拜便行子曰且來闍黎蓉不顧子曰汝到不疑之地耶蓉掩耳而去。</p>
</div>
<div class='div-commentary'><p>拈云天然貴胤直捷承當且來闍黎要與伊轉位相見掩耳而去被他旁人道莫炭庫裏藏身。</p>
</div>
<div class='div-orig'><p style="margin-left:1em">興陽因僧問娑竭出海乾坤震覿面相呈事若何陽曰金翅鳥王當宇宙個中誰是出頭人曰忽遇出頭時如何陽曰似鶻提鳩君不信御樓前驗始知真曰恁麼則又手當胸退身三步也陽曰須彌座下烏龜子莫待重教點額痕。</p>
</div>
<div class='div-commentary'><p>拈云肯諾不得全興陽一棒到底幻寄云剖公著賊果然麼。</p>
</div>
<div class='div-orig'><p style="margin-left:1em">佛日到夾山山曰甚處來曰雲居來即今在甚麼處曰在夾山頂[寧*頁]上山曰老僧行年在坎五鬼臨身。</p>
</div>
<div class='div-commentary'><p>拈云理應箭鋒還他好手時人不審<span class='corr'>卻</span>謂絲來線去全弄精魂。</p>
</div>
<div class='div-orig'><p style="margin-left:1em">僧問芙蓉師唱誰家曲蓉云金鳳夜棲無影樹峰巒纔露海雲遮。</p>
</div>
<div class='div-commentary'><p>拈云有人問我師唱誰家曲向道千年丹井仙人筍一宿風帆處士梅且道與芙蓉是同是別。</p>
</div>
<div class='div-orig'><p style="margin-left:1em">寶峰上堂舟橫江渚棹舉清波擬議之間白雲萬里。</p>
</div>
<div class='div-commentary'><p>拈云饒你十分成現也是子規聲裏一夜啼痕要說他金殿清風也太遠在。</p>
</div>
<div class='div-orig'><p style="margin-left:1em">自得暉入天童室童舉堪嗟去日顏如玉卻嘆回時鬢似霜語詰之暉云其入離其出微。</p>
</div>
<div class='div-commentary'><p>拈云不是孫登難為阮籍。</p>
</div>
<div class='div-orig'><p style="margin-left:1em">長蘆歇上堂轉功就位是向去的人玉蘊荊山貴轉位就功是<span class='corr'>卻</span>來的人紅爐片雪春功位俱轉通身不滯撒手無依石女夜登機密室無人掃。</p>
</div>
<div class='div-commentary'><p>拈云齊彰齊隱只俱轉二字盡之矣畢竟是三句是四句聻轉功屬第三位轉位屬第四位直至俱轉這方是第五位那邊更那邊切忌坐著。</p>
</div>
<div class='div-orig'><p style="margin-left:1em">道吾真示眾舉洞山云五臺山上雲蒸飯佛殿階前狗尿天幡竿頭上煎䭔子三個胡孫夜簸錢老僧即不然三面狸奴腳踏月兩頭白牯手拏煙戴冠碧兔立庭柏脫殼烏龜飛上天且道淆訛在甚麼處。</p>
</div>
<div class='div-commentary'><p>拈云上大人收拾起如何若何趙錢孫李。</p>
</div>
<div class='div-orig'><p style="margin-left:1em">南院陞座云諸方只具啐啄同時眼不具啐啄同時用有僧問如何是啐啄同時用院云作家不啐啄啐啄同時失僧云此猶未是某甲問處院云汝問作麼生僧云失院乃打僧不肯後於雲門會下聞二僧舉此話一僧云當時南院棒折那僧忽然契悟迴覲院值院遷化乃謁風穴穴云莫是當時問啐啄話的麼僧云是穴云汝當時作麼生僧云當時如在燈影裏行穴云汝會也。</p>
</div>
<div class='div-commentary'><p>拈云風穴若是個漢待這僧來時正好棒了趕出不見道啐啄同時失麼。</p>
</div>
<div class='div-orig'><p style="margin-left:1em">僧問風穴語嘿涉離微如何通不犯穴云常憶江南三月裏鷓鴣啼處百華香。</p>
</div>
<div class='div-commentary'><p>拈云從來萬象一句明該鷓鴣啼處識取玄門九月菊花不為分外有者道人境俱不奪詳哉言之孟八郎孟八郎莫趁口快。</p>
</div>
<div class='div-orig'><p style="margin-left:1em">汾陽十智同真。</p>
</div>
<div class='div-commentary'><p>拈云汾陽沙裏尋油將一箇料揀門庭弄得花五花六驀舉拳云要辯這一絡索麼向這裏會取。</p>
</div>
<div class='div-orig'><p style="margin-left:1em">泐潭因僧禮拜起垂下袈裟角僧問云脫衣卸甲時如何潭云喜得狼煙息弓弰壁上懸僧<span class='corr'>卻</span>攬袈裟云重整衣甲時如何潭云不到烏江畔知君未肯休僧便喝潭云驚殺我僧拍一拍潭云也是死中得活僧禮拜潭云將謂是收燕破趙之才元來只是販私鹽漢。</p>
</div>
<div class='div-commentary'><p>拈云河曲交綏要且兩無勝負初禮拜終禮拜節制井然末後火攻徒然下策。</p>
</div>
<div class='div-orig'><p style="margin-left:1em">黃山谷聞桂花香薦得無隱之旨。</p>
</div>
<div class='div-commentary'><p>拈云山谷鬚眉丈夫被晦堂向眼睛鼻頭裏著些搕[打-丁+(天/韭)]若不遇死心點破將祇認個驢前馬後的為作自<span class='corr'>己</span>豈不錯斷送了一生。</p>
</div>
<div class='div-orig'><p style="margin-left:1em">三佛侍五祖至夜深祖云各下一語鑑云彩鳳舞丹霄眼云銕蛇橫古路果云看腳下祖云滅吾宗者克勤也。</p>
</div>
<div class='div-commentary'><p>拈云五祖眉毛長多少我當時且不然銕蛇彩鳳明<span class='corr'>窗</span>下安排勤巴子腳跟不清放汝三十棒。</p>
</div>
<div class='div-orig'><p style="margin-left:1em">五祖因僧問如何是佛祖云露胸跣足如何是法祖云大赦不原如何是僧祖云釣魚船上謝三郎大慧云一轉語下具有主賓玄要洞山五位雲門三句無量妙義。</p>
</div>
<div class='div-commentary'><p>拈云我即不然如何是佛東土西天只一橛如何是法三六九尺一丈八如何是僧多年枯木老成精說甚洞山雲門玄要主賓可不羞死。</p>
</div>
<div class='div-orig'><p style="margin-left:1em">大慧舉竹篦子問德光光云杜撰長老如麻似粟慧云你是第幾個光云今日捉敗這老賊。</p>
</div>
<div class='div-commentary'><p>拈云欺敵者亡。</p>
</div>
<div class='div-orig'><p style="margin-left:1em">張無盡見玉泉皓舉傅大士空手把鋤頭頌皓云祇頌得法身邊事頌不得法身向上事盡云請和尚頌皓乃頌葡萄棚。</p>
</div>
<div class='div-commentary'><p>拈云這沒鼻孔阿師將一箇法身弄得簇花簇錦累他無盡瞎漢向葡萄棚下坐破蒲團坐到彌勒下生有甚麼限諸仁者惺惺著幸自可憐生。</p>
</div>
<div class='div-orig'><p style="margin-left:1em">張子韶參大慧論格物義慧云居士只知格物不知物格士茫然慧大笑士云能開喻乎慧舉小說唐人有與安祿山叛者曾為閬州守畫像存焉明皇幸蜀見之怒令侍臣以劍斬其像其人在<span class='corr'>陝</span>頭忽墮地公頓領深旨遂投偈云子韶格物妙喜物格欲識一貫兩個五百慧印可。</p>
</div>
<div class='div-commentary'><p>拈云閬州一劍直令子韶頭落妙喜固是好手畢竟格物物格是甚爭差試緇素看易分雪裏粉難辨墨中煤乃哈哈大笑。</p>
</div>
<div class='div-orig'><p style="margin-left:1em">高峰無夢無想主人公。</p>
</div>
<div class='div-commentary'><p>拈云高峰若不向枕子墮地一回幾乎認奴作郎畢生不了諸仁者還我無夢無想主人公來。</p>
</div>
<div class='div-orig'><p style="margin-left:1em">朱晦庵問天童滅如何是母不敬滅叉手示之。</p>
</div>
<div class='div-commentary'><p>拈云紫陽慕道而來未免遭他鈍置我當時若見但作女人拜看這老漢何等面皮。</p>
</div>
<div class='div-orig'><p style="margin-left:1em">雪巖上堂寒風凜冽遙空下雪非但紅爐燄上莫覓蹤由逗入蘆花深處猶難辨別到這裏十箇有五雙盡道明一色邊事殊不知正是空中花眼中屑天寒人寒巡堂喫茶。</p>
</div>
<div class='div-commentary'><p>拈云一色若消方名尊貴重重指註也太無端天寒人寒誰耐煩要喫茶。</p>
</div>
<div class='div-orig'><p style="margin-left:1em">僧問天童玨如何是道玨云十字街頭休斫額。</p>
</div>
<div class='div-commentary'><p>拈云前不巴村後不迭店。</p>
</div>
<div class='div-orig'><p style="margin-left:1em">天童淨上堂云陸修淨陶淵明文殊普賢一款具呈且道憑誰批判若是孔夫子吾無隱乎爾。</p>
</div>
<div class='div-commentary'><p>拈云干他古人甚事未免喚來應個時節有者道儒佛一致禪淨仝歸打斷你驢脊。</p>
</div>
<div class='div-orig'><p style="margin-left:1em">天童淨上堂云一個烏梅是本形蜘蛛結網打蜻蜓蜻蜓落了兩片翼堪笑烏梅咬銕釘鹿門覺失笑曰早知燈是火。</p>
</div>
<div class='div-commentary'><p>拈云此四句語卻明個賓主句且道那句是賓那句是主若人辨得要會他鹿門悟處也不難。</p>
</div>
<div class='div-orig'><p style="margin-left:1em">鹿門示眾盡大地是學人一卷經盡乾坤是學人一隻眼青州問如何是盡乾坤一隻眼門云汝被一卷經遮卻也州擬對門搖手云不快漆桶州於是得旨。</p>
</div>
<div class='div-commentary'><p>拈云有僧道我會也我會也和聲便打云這漆桶恁般會去直須看透牛皮。</p>
</div>
<div class='div-orig'><p style="margin-left:1em">青州因大明寶問離四句絕百非請師直指西來意州云昨日有人恁麼問被打出去也明云今日又如何州云你得恁般不識痛痒明禮拜州云可惜許棒折也明直得汗下。</p>
</div>
<div class='div-commentary'><p>拈云青州被大明兩問直得在冰稜上走馬刀山劍樹裏翻身當時禮拜不是好心棒雖折令行也火爐震動通身汗流冷灰裏一粒荳爆。</p>
</div>
<div class='div-orig'><p style="margin-left:1em">青州問善財童子至妙高峰覓德雲比丘不得後於別峰相見且道是德雲否慈雲荅相識滿天下知心有幾人。</p>
</div>
<div class='div-commentary'><p>拈云別峰相見十劫垂成說正說偏不勞重舉且道慈雲荅話還在他古人分中還在他時人分中聻。</p>
</div>
<div class='div-orig'><p style="margin-left:1em">王山體云既有尊貴的位當明尊貴的人須知尊貴之人不處尊貴之位。</p>
</div>
<div class='div-commentary'><p>拈云千門宮殿鎖春寒玉漏沉沉夜將半正恁麼時要見他至尊也太遠在咄禮拜了退罷。</p>
</div>
<div class='div-orig'><p style="margin-left:1em">雪巖滿初參普照照云兄弟年俊正宜叩參老僧當年念念常以佛法為事滿避席進云和尚而今如何也滿云如生冤家照云若不得此語幾乎枉行千里照下禪床握滿手云作家那。</p>
</div>
<div class='div-commentary'><p>拈云普照普照被他雪巖看破了諸方只解說啐啄同時昧卻宗門一隻眼。</p>
</div>
<div class='div-orig'><p style="margin-left:1em">雪巖造王山問洞山於睹影處悟雲巖祇這是臨濟於徹困處悟黃蘗無多子及乎出世為人立甚正偏君臣玄要人境無乃反惑亂人乎山笑曰既云徹悟為人何得自生惑亂古人謂不疑言句是為大病今子疑則病發矣還知病即藥麼巖一日閱兼到頌曰折合終歸炭裏坐忽然契悟曰今日方知病即藥也呈解於山山曰料棹沒交涉巖曰這回瞞我不得也。</p>
</div>
<div class='div-commentary'><p>拈云山堂淳謂平懷常實明明炭裏藏身是病句是藥句若向他雪巖悟處見得分明方信烏焉成馬這裏還容折合麼直饒你正偏玄要縷析條分折合將來不免藏身炭庫沒交涉沒交涉還我轉身句來。</p>
</div>
<div class='div-orig'><p style="margin-left:1em">圓通問德山是佛祖兒孫為甚麼佛來也打祖來也打萬松云不敢怠慢通問臨濟是佛祖苗裔為甚麼佛來也喝祖來也喝萬松云祇為佛來祖來。</p>
</div>
<div class='div-commentary'><p>別前語云血濺梵天別後語云因齋慶讚忽有人出拈起一棒喝散大眾也未許他是德山臨濟兒孫來來尚須勘過。</p>
</div>
<div class='div-orig'><p style="margin-left:1em">萬松示眾機輪轉處智眼猶迷寶鏡空時纖塵不度開拳不落地應物善知時兩刃相逢如何迴避。</p>
</div>
<div class='div-commentary'><p>拈云須知照膽秦宮未是機絲妙密直得碧油風冷五褲塗蘇神用莫儔始號化生一位也還辨得麼。</p>
</div>
<div class='div-orig'><p style="margin-left:1em">萬松示眾動則埋身千丈不動則當處生苗直須兩頭撒開中間放下更買草鞋行腳始得。</p>
</div>
<div class='div-commentary'><p>拈云文殊普賢趕出水牯牛隊裏去也觀世音菩薩買得個饅頭盛在碟子裏碗子七塊是麼是麼。</p>
</div>
<div class='div-orig'><p style="margin-left:1em">萬松問僧洞山道龍吟枯木異響難聞如何是異響僧云不會松云善解龍吟。</p>
</div>
<div class='div-commentary'><p>拈云萬松只圖公案圓成遇著個噇糟酒的阿師把個大帽子和頭一套且道龍吟枯木畢竟誰人得聞喚取東村王大來款款問取時有僧出云曹山血脈不斷又作麼生師打一拂云非公境界。</p>
</div>
<div class='div-orig'><p style="margin-left:1em">萬松因僧問撒手那邊的人為什麼不居正位松云大功不宰曰回頭這畔的人為什麼不墮偏方松云至化無為。</p>
</div>
<div class='div-commentary'><p>拈云有人問我撒手那邊為什麼不居正位向他道南嶽遊山回頭者畔為什麼不墮偏方向他道天台普請爭奈宗旨何這漢逐塊去也。</p>
</div>
<div class='div-orig'><p style="margin-left:1em">雪庭因僧問如何是尊貴一路庭云漁歌驚起沙汀鷺飛出蘆花不見蹤。</p>
</div>
<div class='div-commentary'><p>拈云八角磨盤空裏走幾多人會做一色全超。</p>
</div>
<div class='div-orig'><p style="margin-left:1em">林泉承旨燒道藏偽經以火炬打圓相云只如三洞靈文還能證此火光三昧麼於斯會得家有北斗經枉教人口不安寧其或未然灰飛煙滅後任教到處覓天尊急著眼看。</p>
</div>
<div class='div-commentary'><p>拈云一夥道士被他活埋我當時若在待伊正舉火炬時仗一把劍噴一口水向道急急如律令敕看此輩老凍儂向何處安身。</p>
</div>
<div class='div-orig'><p style="margin-left:1em">靈隱泰上堂云塵劫來事不離這裏河沙妙德總在心源試教伊覿面相呈便不解當風拈出且道過在甚麼處卓拄杖云祇為分明極翻令所得遲。</p>
</div>
<div class='div-commentary'><p>拈云如今要覓個百不知百不會的也最難水牯牛眼光灼灼照破了三世如來試拈出看。</p>
</div>
<div class='div-orig'><p style="margin-left:1em">僧問寶應遇如何是西來的的大意應云風送泉聲來枕畔月移花影到<span class='corr'>窗</span>前。</p>
</div>
<div class='div-commentary'><p>拈云和尚何得以境示人有者道明明百草頭明明祖師意還曾夢見他寶應麼。</p>
</div>
<div class='div-orig'><p style="margin-left:1em">雪軒成上堂白雲萬里卷舒劫外真機紅葉千峰燦爛個中妙旨入滅舍利無筭。</p>
</div>
<div class='div-commentary'><p>拈云土窟裏收些榾董八萬四千舍利也不為多卷舒劫外燦爛個中還是身裏門門裏身聻當時金鎖玄關曾透卻也未。</p>
</div>
<div class='div-orig'><p style="margin-left:1em">松庭嚴於寶鏡三昧契入常作力田偈曰畫拈塊石驅山鳥曉坐巢庵逐野豚腸斷秋風頻擊柝目窺夜月更消魂。</p>
</div>
<div class='div-commentary'><p>拈云種田喫飯也只尋常且道山鳥野豚秋風夜月與他寶鏡三昧有甚干連你諸人試揀點看。</p>
</div>
<div class='div-orig'><p style="margin-left:1em">少室改臨沒偈云吾年八十七出夕復入夕遂坐脫。</p>
</div>
<div class='div-commentary'><p>拈云自由自在且置你道這老漢恁般去了還恁般來麼。</p>
</div>
<div class='div-orig'><p style="margin-left:1em">僧問嵩山斌如何是空劫<span class='corr'>已</span>前事斌云烏龜向火。</p>
</div>
<div class='div-commentary'><p>拈云畢竟是劫前語劫後語正偏明暗玄要主賓不消這一句子。</p>
</div>
<div class='div-orig'><p style="margin-left:1em">嵩山載示眾西來直指九鼎單絲汝等諸人打辦個事直須努力。</p>
</div>
<div class='div-commentary'><p>拈云若有人出眾禮拜了歸位而立也許你親見嵩山。</p>
</div>
<div class='div-orig'><p style="margin-left:1em">定國從因看天衣寔上座因緣遂悟五位宗旨。</p>
</div>
<div class='div-commentary'><p>拈云一位聻五位聻有者道本無言說不涉程途五位功勳又明恁麼邊事瞌睡漢說即儘說行即儘行且道五位功勳是程途是言說。</p>
</div>
<div class='div-orig'><p style="margin-left:1em">宗鏡書臨沒偈云宗鏡宗鏡鏡破宗正擲筆坐化。</p>
</div>
<div class='div-commentary'><p>拈云打破鏡來與汝相見莫同一鼻孔麼錯。</p>
</div>
<div class='div-orig'><p style="margin-left:1em">少室潤參宗鏡鏡舉洞山渠我語詰之潤悟以偈荅云若要見此人有個真消息無相滿虛空有形沒蹤跡鏡云子母勦說須入悟門潤云尚不借緣從何門入鏡云不借一句於意云何潤云彩鳳翻飛身自在銕牛奔吼意常閒。</p>
</div>
<div class='div-commentary'><p>拈云寒松夜籟老鶴移巢若非功位全超說甚今時及盡諸仁者翻飛彩鳳奔吼銕牛當時是明不借是明不借借毫釐有差天地懸隔。</p>
</div>
<div class='div-orig'><p style="margin-left:1em">大覺念遊初祖面壁處忽然悟入乃云五乳峰前好個消息大小石頭塊塊著地。</p>
</div>
<div class='div-commentary'><p>拈云脫空謾語當時石頭大的大小的小飛走虛空何曾著地。</p>
</div>
<div class='div-orig'><p style="margin-left:1em">壽昌上堂云三世諸佛不知有狸奴白牯卻知有且道狸奴白牯有甚長處僧出云金烹大冶玉出藍田昌云一時趕出山門外。</p>
</div>
<div class='div-commentary'><p>拈云據令而行文殊普賢也須倒退三步當時這僧甘麼。</p>
</div>
<div class='div-orig'><p style="margin-left:1em">雲門澄陞座纔立次有老宿出云和尚莫要般門弄斧門與一掌云速道速道宿無對門云死漢。</p>
</div>
<div class='div-commentary'><p>拈云這漢倒捋虎鬚未免遭他哮吼莫邪在手坐斬癡頑。</p>
</div>
<div class='div-orig'><p style="margin-left:1em">雲門澄詣雲棲棲舉高峰海底泥牛話詰之門推出旁僧云大眾證明棲休去。</p>
</div>
<div class='div-commentary'><p>拈云釣在不疑且置當時旁僧若是個漢左衝右突鋒刃相交主家賓家一齊榻倒。</p>
</div>
<div class='div-orig'><p style="margin-left:1em">雲門澄與黃蘗陶學士向火次陶謂門云黃蘗師在阿師得力句乞為舉似門云向火背猶寒。</p>
</div>
<div class='div-commentary'><p>拈云當時黃蘗直得眼睜睜地。</p>
</div>
<div class='div-orig'><p style="margin-left:1em">雲門澄因雪嶠問如何是殺人刀門云布鼓當軒誰敢擊如何是活人劍門云雖然後學也堪為。</p>
</div>
<div class='div-commentary'><p>別前語云難免魏延別後語云且饒孟獲。</p>
</div>
<div class='div-orig'><p style="margin-left:1em">蘇中丞問雲門澄云鴛鴦繡出從君看不把金針度與人如何是金針門云我在京師走一遭不曾遇著一箇人蘇擬進語門云古佛過去久矣。</p>
</div>
<div class='div-commentary'><p>拈云說什麼紅旗閃爍五逆聞雷學語之流須不得恁般快利。</p>
</div>
<div class='div-orig'><p style="margin-left:1em">僧問愚庵洞山云吾嘗於此切意旨如何庵云老僧二十年亦曾疑著今日被你一問直得口啞。</p>
</div>
<div class='div-commentary'><p>拈云情知這老漢十分道不得推聾粧啞笑殺旁觀。</p>
</div>
<div class='div-orig'><p style="margin-left:1em">居士問愚庵青州布衫庵翹一足。</p>
</div>
<div class='div-commentary'><p>拈云快便難逢累他旁人作佛法商量鶻臭布衫驢年也脫不下。</p>
</div>
<div class='div-orig'><p style="margin-left:1em">愚庵過天華請上堂西堂出眾庵云龍生龍子鳳生鳳兒堂云忙作甚麼庵云話頭安在堂便喝庵云忙作甚麼。</p>
</div>
<div class='div-commentary'><p>拈云那僧也解布鼓雷門爭奈愚庵老人捺著便轉還有善能回互的麼來來正好喫棒。</p>
</div></div>
</div><!-- end of div[@id='body'] -->
</body></html>