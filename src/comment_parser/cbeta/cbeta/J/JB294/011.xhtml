<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>雲溪俍亭挺禪師語錄卷之十一</p><p class="byline">弟子智淙智柱編</p>
<div class='div-other'><a id='mulu28' />
<p class='h1'>頌古</p>
<div class='div-orig'><p style="margin-left:1em">洞山雲居渡水。</p>
</div>
<div class='div-commentary'><p>巴陵一望洞庭秋日見孤峰水上浮聞道神仙不可接心隨湖水共悠悠。</p>
</div>
<div class='div-orig'><p style="margin-left:1em">雲居何必興化不必。</p>
</div>
<div class='div-commentary'><p>蒲桃美酒夜光杯欲飲琵琶馬上催醉臥沙場君莫笑古來征戰幾人回。</p>
</div>
<div class='div-orig'><p style="margin-left:1em">洞山寒暑。</p>
</div>
<div class='div-commentary'><p>日落沙明天倒開波搖石動水縈迴輕舟冷月尋溪轉疑是山陰雪後來。</p>
</div>
<div class='div-orig'><p style="margin-left:1em">洞山延壽堂僧。</p>
</div>
<div class='div-commentary'><p>釣罷歸來曬網羅閒憑小艇弄清波老僧獨解漁人意爛醉高眠發棹歌。</p>
</div>
<div class='div-orig'><p style="margin-left:1em">興化擯克賓。</p>
</div>
<div class='div-commentary'><p>七月七日長生殿血染遊魂不相見曾聞飛燕托屬車空說班姬泣團扇。</p>
</div>
<div class='div-orig'><p style="margin-left:1em">青州布衫。</p>
</div>
<div class='div-commentary'><p>為探桃花古渡頭停驂把手醉高樓青州從事閒相識那復平原問督郵。</p>
</div>
<div class='div-orig'><p style="margin-left:1em">龍牙問洞山如何是祖師西來意山云洞水逆流即向汝道牙遂悟厥旨。</p>
</div>
<div class='div-commentary'><p>天外空山影亂浮飛鳶陣陣點雲頭<span class='corr'>卻</span>疑身在滄洲裏水國相看十二樓。</p>
</div>
<div class='div-orig'><p style="margin-left:1em">白水聲不自聲色不自色。</p>
</div>
<div class='div-commentary'><p>湘中老人讀黃老手援紫藟坐碧草春至不至湖水深日暮忘卻巴陵道。</p>
</div>
<div class='div-orig'><p style="margin-left:1em">蜆子和尚神前酒臺盤。</p>
</div>
<div class='div-commentary'><p>虎溪閒月引相過帶雪松枝挂薜蘿無限青山行欲盡白雲深處老僧多。</p>
</div>
<div class='div-orig'><p style="margin-left:1em">天童啟的的卓卓。</p>
</div>
<div class='div-commentary'><p>雪淨胡天牧馬還月明羌笛戍樓間借問梅花何處落風吹一夜滿關山。</p>
</div>
<div class='div-orig'><p style="margin-left:1em">雪峰毬子。</p>
</div>
<div class='div-commentary'><p>十年磨一劍霜刃未曾試今日把似君斷取不平事。</p>
</div>
<div class='div-orig'><p style="margin-left:1em">庭前柏樹子。</p>
</div>
<div class='div-commentary'><p>昆明池畔柏梁臺五利親祠太乙來果是劫灰飛動處神仙乘夜下蓬萊。</p>
</div>
<div class='div-orig'><p style="margin-left:1em">麻三觔。</p>
</div>
<div class='div-commentary'><p>羞說河陽一縣花逋逃滿戶走天涯官司有限徵輸急故事須完幾輛麻。</p>
</div>
<div class='div-orig'><p style="margin-left:1em">僧問太陽如何是大達的人陽云虛空類不得僧云如何是清淨法身陽云白牛吐雪彩黑馬上烏雞。</p>
</div>
<div class='div-commentary'><p>瞿塘峽口冷煙低白帝城頭月向西唱到竹枝聲咽處寒猿晴鳥一時啼。</p>
</div>
<div class='div-orig'><p style="margin-left:1em">太陽上堂夜半烏雞抱鵠卵天明起來生老鸛鶴毛鷹嘴鷺鷥身卻共烏鴉為侶伴高入煙霄低飛柳岸向晚歸來仔細看依稀卻是雲中雁。</p>
</div>
<div class='div-commentary'><p>雲擁樓臺山樹低輕鷗兩兩弄柔荑可堪月挂秋蘆影歷亂銀河烏夜啼。</p>
</div>
<div class='div-orig'><p style="margin-left:1em">僧問投子青當今年多少子云月籠丹桂遠星拱北辰高。</p>
</div>
<div class='div-commentary'><p>輦路江風暗官庭野草春傷心庾開府老作北朝臣。</p>
</div>
<div class='div-orig'><p style="margin-left:1em">僧問芙蓉如何是曹洞家風蓉云繩床風雨爛方丈草前侵。</p>
</div>
<div class='div-commentary'><p>歲月人間促煙霞此地多殷勤竹林寺更得幾回過。</p>
</div>
<div class='div-orig'><p style="margin-left:1em">國師三喚侍者。</p>
</div>
<div class='div-commentary'><p>風前彼我寄相思歷亂琴心祗自知今夜月明卿有約只愁行露晚來遲。</p>
</div>
<div class='div-orig'><p style="margin-left:1em">同安孤峰迥秀不挂煙蘿片月橫空白雲自異。</p>
</div>
<div class='div-commentary'><p>問余何事棲碧山笑而不荅心自閒桃花流水杳然去別有天地非人間。</p>
</div>
<div class='div-orig'><p style="margin-left:1em">王老師賣身。</p>
</div>
<div class='div-commentary'><p>王孫落魄走天涯西望長安客路賒心事滿腔說不得只今誰是魯朱家。</p>
</div>
<div class='div-orig'><p style="margin-left:1em">僧問梁山如何是和尚家風山云益陽水急魚行澀白鹿松高鳥泊難。</p>
</div>
<div class='div-commentary'><p>亭亭孤月照行舟寂寂長江萬里流鄉國不知何處是雲山漫漫使人愁。</p>
</div>
<div class='div-orig'><p style="margin-left:1em">僧問梁山如何是正法眼山云南華裏僧云為甚在南華裏山云為汝問正法眼。</p>
</div>
<div class='div-commentary'><p>門徑俯青溪茆堂古木齊紅塵飛不到時有水禽啼。</p>
</div>
<div class='div-orig'><p style="margin-left:1em">僧問梁山如何是從上傳來底事山云渡水胡僧無膝褲背駝梵夾不持經。</p>
</div>
<div class='div-commentary'><p>中庭地白樹棲鴉冷露無聲濕桂花今夜月明人盡望不知秋思在誰家。</p>
</div>
<div class='div-orig'><p style="margin-left:1em">疏山造洞山值洞早參疏問未有之言請師示誨洞云不諾無人肯疏云還可功也無洞云你即今還功得麼疏云功不得即無諱處洞他日上堂云欲知此事直須如枯木生花方與他合。</p>
</div>
<div class='div-commentary'><p>壩城春靄五侯家渭水朝飛上苑花可是禁煙和野合只看仙露倚天斜。</p>
</div>
<div class='div-orig'><p style="margin-left:1em">僧問香嚴不求諸聖不重<span class='corr'>己</span>靈時如何嚴云萬機休罷千聖不攜時疏山在眾作嘔聲曰是何言歟嚴聞便下座曰適對此僧語必有不是致招師叔如是未審過在甚麼處山云萬機休罷猶有物在千聖不攜亦從人得如何無過嚴云<span class='corr'>卻</span>請師叔道山云若教某甲道須還師資禮始得嚴乃禮拜躡前問山云何不道肯諾不得全嚴云肯又肯個甚麼諾又諾於阿誰山云肯即肯他千聖諾即諾於<span class='corr'>己</span>靈嚴云師叔恁麼道向去倒屙三十年在。</p>
</div>
<div class='div-commentary'><p>留得桃源好避秦田家父老往來頻洞中雞犬雲迷處不許漁郎更問津。</p>
</div>
<div class='div-orig'><p style="margin-left:1em">僧問白馬如何是密室中人馬云纔生不可得不貴未生時僧云是個甚麼不貴未生時馬云是汝阿爺。</p>
</div>
<div class='div-commentary'><p>寂寂孤鶯啼杏園寥寥一犬吠桃源落花芳草無尋處萬壑千峰獨閉門。</p>
</div>
<div class='div-orig'><p style="margin-left:1em">善權智上堂明月高懸未照前雪眉人憑玉欄干夜深雨過風雷息客散雲樓酒碗乾。</p>
</div>
<div class='div-commentary'><p>蒼蒼竹林寺杳杳鐘聲晚荷笠帶斜陽青山獨歸遠。</p>
</div>
<div class='div-orig'><p style="margin-left:1em">淨慈暉上堂谷之神樞之要裏許傍參回途得妙雲雖動而常閒月雖晦而彌照賓主交參正偏兼到十洲春盡花凋殘珊瑚樹林日杲杲。</p>
</div>
<div class='div-commentary'><p>對水看山別離孤舟日暮行遲江北江南春草獨向金陵去時。</p>
</div>
<div class='div-orig'><p style="margin-left:1em">東林理上堂峰頭駕鐵船三更日輪杲心閒不自明落葉知誰掃等閑摘箇鄭州梨放手原是青州棗。</p>
</div>
<div class='div-commentary'><p>馬嘶白日暮劍鳴秋氣來我心渺無際河上空徘徊。</p>
</div>
<div class='div-orig'><p style="margin-left:1em">文殊白椎。</p>
</div>
<div class='div-commentary'><p>南國佳人畫裏看霜毫初點曉粧殘莫勞脂粉施顏色<span class='corr'>窗</span>外梅花拂影寒。</p>
</div>
<div class='div-orig'><p style="margin-left:1em">婆生七子。</p>
</div>
<div class='div-commentary'><p>相從織女舞輕梭此日天孫<span class='corr'>已</span>渡河最是夜涼秋水碧支機石上怨聲多。</p>
</div>
<div class='div-orig'><p style="margin-left:1em">丹霞淳上堂寶月流輝澄潭布影水無蘸月之意月無分照之心水月兩忘方可稱斷所以道昇天的事直須颺<span class='corr'>卻</span>十成的事直須去<span class='corr'>卻</span>擲地金聲不須回顧著若能如是始解向異類中行還相委悉麼良久云常行不舉人間步披毛戴角混塵泥。</p>
</div>
<div class='div-commentary'><p>落日五湖遊煙波處處愁浮沉千古事誰與問東流。</p>
</div>
<div class='div-orig'><p style="margin-left:1em">枯木成上堂燈籠忽爾笑皚皚如何露柱亦懷胎天明生得白頭女至今遊蕩不歸來這冤家好歸來黃花共翠竹早晚為誰栽。</p>
</div>
<div class='div-commentary'><p>危石江中起孤雲嶺上還相逢皆得意何處是鄉關。</p>
</div>
<div class='div-orig'><p style="margin-left:1em">寶峰照上堂古人道墮肢體黜聰明離形去智同於大道正當恁麼時且道是甚麼人刪詩書定禮樂還委悉麼禮云禮云玉帛云乎哉樂云樂云鐘鼓云乎哉。</p>
</div>
<div class='div-commentary'><p>亭亭日午猶虧半寂寂三更尚未圓六戶不曾知暖意往來常在月明前。</p>
</div>
<div class='div-orig'><p style="margin-left:1em">石門易上堂懷胎玉兔曉過西岑抱子金雞夜棲東嶺夜明簾外別是家風空王殿中聖凡絕跡且道作麼生是夜明簾外事還委悉麼正值秋風來入戶一聲砧杵落誰家。</p>
</div>
<div class='div-commentary'><p>酌酒會臨泉水把琴好倚長松南園露葵朝折西舍黃<span class='corr'>粱</span>夜春。</p>
</div>
<div class='div-orig'><p style="margin-left:1em">僧問石門如何是西來意門云玉璽不離天子手金箱豈許外人知。</p>
</div>
<div class='div-commentary'><p>禁苑煙銷玉露清輕陰搖曳晚波明長門飛絮曾無主半逐春風入鳳城。</p>
</div>
<div class='div-orig'><p style="margin-left:1em">報慈上堂云一句遍大地一句纔問便道一句問亦不道僧問如何是遍大地句慈云無空闕僧云如何是纔問便道句慈云低聲低聲僧云如何是問亦不道句慈云便合知時。</p>
</div>
<div class='div-commentary'><p>誰家玉笛暗飛聲散入春風滿洛城此夜曲中聞折柳何人不起故園情。</p>
</div>
<div class='div-orig'><p style="margin-left:1em">道者娘生褲。</p>
</div>
<div class='div-commentary'><p>傲如禰子才名拙捐似虞翻骨相屯寂寞山河一杯土當年挂劍有何人。</p>
</div>
<div class='div-orig'><p style="margin-left:1em">道吾指夾山見船子。</p>
</div>
<div class='div-commentary'><p>朝餐白石褁舂糧暮采芳洲杜若香欲寄深心與明月送君南浦動蘭槳。</p>
</div>
<div class='div-orig'><p style="margin-left:1em">雪峰鏡清醍醐毒藥。</p>
</div>
<div class='div-commentary'><p>羅剎潮頭敵馬當三江八月似瞿塘翻將僰道巴渝曲譜入新聲教女郎。</p>
</div>
<div class='div-orig'><p style="margin-left:1em">淨因覺上堂金雞報曉丹鳳翱翔玉樹花開枯枝結子太陽門下日日三秋明月堂前時時九夏要會麼無影樹垂寒澗月海潮東注斗移西。</p>
</div>
<div class='div-commentary'><p>懸流小艇傍雲隈夢逐寒蘆浪裏回夜月乍看江上雪秋風搖落嶺頭梅。</p>
</div>
<div class='div-orig'><p style="margin-left:1em">洞山微上堂日暖風和柳眼青冰消魚躍浪花生當鋒妙得空王印半夜崑崙戴雪行。</p>
</div>
<div class='div-commentary'><p>採菱渡頭風急策杖村西日斜杏樹壇邊漁父桃花源裏人家。</p>
</div>
<div class='div-orig'><p style="margin-left:1em">僧問慧日如何是和尚為人一句日云狗走抖擻口意旨如何日云猴愁摟搜頭。</p>
</div>
<div class='div-commentary'><p>何處秋風至蕭蕭送雁群朝來入庭樹孤客最先聞。</p>
</div>
<div class='div-orig'><p style="margin-left:1em">僧問天童玨如何是道童云十字街頭休砍額。</p>
</div>
<div class='div-commentary'><p>破額山前碧玉流騷人遙駐木蘭舟春風無限瀟湘思欲採蘋花不自由。</p>
</div>
<div class='div-orig'><p style="margin-left:1em">法昌遇上堂夜半烏雞誰捉去石女無端遭指注空王令下急搜求惟心便作軍中主雲門長驅溈山隊伍列五位鎗旗布三玄弓弩藥山持刀青原荷斧石鞏彎弓禾山打鼓陣排雪嶺長蛇兵屯黃蘗飛虎木馬帶毛烹泥牛和角煮當三軍犒師旅打葛藤分露布截海颺塵橫山簸土擊玄關除徼路多少平人受辛苦無邊剎海競紛紛三界聖凡無覓處無覓處還知否昨夜雲收天宇寬依然帶日啼高樹。</p>
</div>
<div class='div-commentary'><p>經過此地無窮事一望凄然感廢興渭水故都秦二世咸陽秋草漢諸陵天空絕塞聞邊雁葉盡孤村見夜燈風景蒼蒼多少恨寒山半出白雲層。</p>
</div>
<div class='div-orig'><p style="margin-left:1em">招提燈上堂偏不偏正不正那事從來難比並滿天風雨骨毛寒何須更入那伽定。</p>
</div>
<div class='div-commentary'><p>武林溪口駐扁舟溪水隨君向北流行到荊門望三峽莫將孤月對猿愁。</p>
</div>
<div class='div-orig'><p style="margin-left:1em">德山凡見僧入門便棒。</p>
</div>
<div class='div-commentary'><p>灌水蒼藤翠萬重望中雲水宿諸峰空山夜半驚雷起怒捲寒濤撼蟄龍。</p>
</div>
<div class='div-orig'><p style="margin-left:1em">德山示眾云道得也三十棒道不得也三十棒臨濟聞得謂雒浦曰你去問他道得為甚麼也三十棒待伊打汝接住棒送一送看他怎麼生浦依教而問山便打浦接住送一送山便歸方丈。</p>
</div>
<div class='div-commentary'><p>江邊百丈苦風湍豅口青山百八槃無事別時休要別上江容易下江難。</p>
</div>
<div class='div-orig'><p style="margin-left:1em">真歇問僧琉璃殿上玉女攛梭明甚麼邊事僧云回互不當機歇云還有斷續也無僧云古今不曾閒歇云正當不曾問時如何僧珍重便出。</p>
</div>
<div class='div-commentary'><p>藥徑深紅蘚山<span class='corr'>窗</span>滿翠微<span class='corr'>羨</span>君花下醉蝴蝶夢中飛。</p>
</div>
<div class='div-orig'><p style="margin-left:1em">真歇上堂幻化空身即法身遂作舞云見麼見麼恁麼見得過橋村酒美又作舞云見麼見麼恁麼不見隔岸野花香。</p>
</div>
<div class='div-commentary'><p>門外水流何處天邊樹遶誰家山色東西多少朝朝幾度雲遮。</p>
</div>
<div class='div-orig'><p style="margin-left:1em">唐莊宗問華嚴為甚麼不看經嚴云道泰不傳天子令時清休唱太平歌。</p>
</div>
<div class='div-commentary'><p>浮雲不共此山齊山靄蒼蒼望轉迷曉月暫飛千樹裏秋河隔在數峰西。</p>
</div>
<div class='div-orig'><p style="margin-left:1em">僧問九峰滿如何是不遷意峰云東生明月西落金烏僧云非師不委峰云理當則行僧禮拜峰便打僧云仁義道中禮拜何咎峰云來處不明須行嚴令。</p>
</div>
<div class='div-commentary'><p>青漆船頭畫槳新紅裙盪槳往來頻湖心一夕風波起便是天涯海角人。</p>
</div>
<div class='div-orig'><p style="margin-left:1em">溈山一日見仰山來即以兩手相交過各撥三下卻豎一指仰山亦以兩手相交過各撥三下卻向胸前仰一手覆一手以目瞻視溈山休去。</p>
</div>
<div class='div-commentary'><p>金斝又聞泛玉山還報頹莫教更漏促趁取月明回。</p>
</div>
<div class='div-orig'><p style="margin-left:1em">法眼與李國主同觀牡丹花說偈曰擁毳對芳叢由來趣不同髮從今日白花是去年紅艷冶隨朝露馨香逐晚風何須待零落然後始知空主頓悟其意。</p>
</div>
<div class='div-commentary'><p>檇李城邊落日新幾家煙火傍星辰郊原父老知誰力白草黃花總一春。</p>
</div>
<div class='div-orig'><p style="margin-left:1em">僧問洞山如何是毘盧師法身主山云禾莖粟榦。</p>
</div>
<div class='div-commentary'><p>海燕西飛白日斜天門遙望五侯家樓臺深鎖無人到落盡東風第一花。</p>
</div>
<div class='div-orig'><p style="margin-left:1em">僧問曹山如何是法身主山云謂秦無人僧云這個莫便是否山云斬。</p>
</div>
<div class='div-commentary'><p>居延城外獵夫驕白草連天野火燒玉靶角弓珠勒馬漢家將賜霍嫖姚。</p>
</div>
<div class='div-orig'><p style="margin-left:1em">僧問雲居如何是諸佛師居喝云這田庫奴僧禮拜居云你作麼生會僧喝云這老和尚居云元來不會僧作舞出去居云沿臺槃乞兒。</p>
</div>
<div class='div-commentary'><p>回風度雨渭城西細草新花踏作泥聞道輞川多勝事玉壺春酒正堪攜。</p>
</div>
<div class='div-orig'><p style="margin-left:1em">雲居蹋山。</p>
</div>
<div class='div-commentary'><p>天門中斷楚江開碧水東流直北迴兩岸青山相對出孤帆一片日邊來。</p>
</div>
<div class='div-orig'><p style="margin-left:1em">臨濟三度被打如拂蒿枝。</p>
</div>
<div class='div-commentary'><p>海棠花下忽經年楊柳風前幸可憐我憶玉人看不見空餘啼鳥畫橋邊。</p>
</div>
<div class='div-orig'><p style="margin-left:1em">靈雲見桃花。</p>
</div>
<div class='div-commentary'><p>夢裏相逢不偶然章華臺畔楚王前卻疑環佩人何往小月峰頭落照偏。</p>
</div>
<div class='div-orig'><p style="margin-left:1em">夾山猿抱鳥啼。</p>
</div>
<div class='div-commentary'><p>長楊廣陌水西東猶有承平京雒風五百禁煙寒食夜千家絲管畫圖中。</p>
</div>
<div class='div-orig'><p style="margin-left:1em">遵布衲浴佛。</p>
</div>
<div class='div-commentary'><p>鏡裏嵐光削翠巖花前繫馬勒金街潮生正是郎來路莫待潮來便舉帆。</p>
</div>
<div class='div-orig'><p style="margin-left:1em">韓文公于侍者邊得個入處。</p>
</div>
<div class='div-commentary'><p>湖田甌窶不可居高成沙鹵下成渠昨夜水長三四尺橫截亂流來捕魚。</p>
</div>
<div class='div-orig'><p style="margin-left:1em">金峰上堂云事存函蓋合理應箭鋒拄還有人道得麼時有僧出禮拜峰云相見易得好共住難為人便下座。</p>
</div>
<div class='div-commentary'><p>玉帛徵賢楚客稀猿啼相送武陵歸潮頭望入桃花去一片春帆帶雨飛。</p>
</div>
<div class='div-orig'><p style="margin-left:1em">僧問同安丕無情還解說法也無安云玉犬夜行不知天曉。</p>
</div>
<div class='div-commentary'><p>冰河曉徹靜無塵二水中空轉月輪砧杵萬家渾是夢飛飛白雁往來頻。</p>
</div>
<div class='div-orig'><p style="margin-left:1em">僧問同安丕迷頭認影如何止安云告阿誰僧云如何即是安云從人覓即轉遠也僧云不從人覓時如何安云頭在甚麼處。</p>
</div>
<div class='div-commentary'><p>無定河邊暮笛聲赫連臺畔旅人情函關歸路干餘里一夕秋風白髮生。</p>
</div>
<div class='div-orig'><p style="margin-left:1em">僧問廣濟溫伯雪與仲尼相見時如何濟云此間無恁麼人。</p>
</div>
<div class='div-commentary'><p>沅水悠悠湘水春臨岐一望一沾巾信陵門下三千客若到長沙見幾人。</p>
</div>
<div class='div-orig'><p style="margin-left:1em">僧問雲居昌相逢不相識時如何昌云既相逢為甚麼不相識。</p>
</div>
<div class='div-commentary'><p>萬里辭家事鼓鼙金陵驛路楚雲西江春不肯留行客草色青青送馬蹄。</p>
</div>
<div class='div-orig'><p style="margin-left:1em">龐居士見丹霞大笑作舞。</p>
</div>
<div class='div-commentary'><p>美人芳香遍肢體況復朱顏發清醴解衣雜坐淳于髡醉後不知胡所底。</p>
</div>
<div class='div-orig'><p style="margin-left:1em">投子下禪床。</p>
</div>
<div class='div-commentary'><p>苧蘿村裏儘風流何事春山帶雨愁病起微軀越嬌怯對人無語但含羞。</p>
</div>
<div class='div-orig'><p style="margin-left:1em">僧問寶蓋不居正位的人如何行履蓋云紅焰叢中駿馬嘶。</p>
</div>
<div class='div-commentary'><p>瑤池阿母綺<span class='corr'>窗</span>開黃竹歌聲動地哀八駿日行三萬里穆王何事不重來。</p>
</div>
<div class='div-orig'><p style="margin-left:1em">僧問大死翁如何是正中偏翁云面黑老婆披白練如何是偏中正翁云白頭翁子著皂衫如何是正中來翁云屎裏翻筋斗如何是兼中至翁云雪刃籠身不自傷如何是兼中到翁云崑崙夜裏行向上還有事也無翁云捉得烏龜喚作鱉乞師再垂方便翁云入山逢虎臥出谷鬼來牽何得干戈相待翁云三兩線一觔麻。</p>
</div>
<div class='div-commentary'><p>與君青眼客共有白雲心不向東山去日令春草深。</p>
</div>
<div class='div-orig'><p style="margin-left:1em">僧問北山斷言語絕思惟處乞師指示山云滴水一入石。</p>
</div>
<div class='div-commentary'><p>爾向空山坐我向空山臥只愁飛鳥來亂沓青苔破。</p>
</div>
<div class='div-orig'><p style="margin-left:1em">雪竇宗上堂澗底泥牛金貼面山頭石女著真紅繫驢橛上生芝草不是雲靄香爐峰。</p>
</div>
<div class='div-commentary'><p>水流絕澗終日草長深山暮春犬吠雞鳴幾處條桑種杏何人。</p>
</div>
<div class='div-orig'><p style="margin-left:1em">烏臼打玄紹二上座。</p>
</div>
<div class='div-commentary'><p>門外青帘颭水新往來江口祀潮神江南江北風濤起只見潮頭不見人。</p>
</div>
<div class='div-orig'><p style="margin-left:1em">僧問大同如何是十二時同云子丑寅卯。</p>
</div>
<div class='div-commentary'><p>去年從征新入州今年還鄉乍褁頭田家養子似豚犢菽麥不分還牧牛。</p>
</div>
<div class='div-orig'><p style="margin-left:1em">天皇示龍潭云任性逍遙隨緣放曠但盡凡心別無聖解。</p>
</div>
<div class='div-commentary'><p>花草縈紆水蔚藍陂塘雲木曉相參阿承家有黃頭女遍種柔桑教養蠶。</p>
</div>
<div class='div-orig'><p style="margin-left:1em">光孝週上堂回互不回互覷見沒可睹透出祖師關踏斷人天路阿呵呵悟不悟落花流水知何處。</p>
</div>
<div class='div-commentary'><p>行盡江南數十程曉風殘月入華清朝元閣上西風急都入長楊作雨聲。</p>
</div>
<div class='div-orig'><p style="margin-left:1em">卍庵上堂云去年寒食後今年寒食前日日是好日不是正中偏。</p>
</div>
<div class='div-commentary'><p>洞庭湖西秋月輝瀟湘江北早鴻飛醉客滿船歌白苧不知霜露入秋衣。</p>
</div>
<div class='div-orig'><p style="margin-left:1em">僧問雲蓋景國土晏清功歸何處蓋云銀臺門下不展賀僧云轉功無位時如何蓋云王家事宛然僧云如何是閫外底事蓋云畫鼓聲終後將軍不點頭。</p>
</div>
<div class='div-commentary'><p>天山雪後海風寒橫笛偏吹行路難磧裏征人三十萬一時回首月中看。</p>
</div>
<div class='div-orig'><p style="margin-left:1em">僧問禾山陰王子未來登誰人當治化山云閫外不行邊塞令將軍自致太平年僧云恁麼則治化之功猶不當山云亦有當僧云如何是當山云十方國土盡屬於王。</p>
</div>
<div class='div-commentary'><p>秦時明月漢時關萬里長征人未還但使龍城飛將在不教牧馬度陰山。</p>
</div>
<div class='div-orig'><p style="margin-left:1em">僧問烏牙螮蝀飲雲根時如何牙云金輪天子下閻浮銕縵頭上金花異僧云正當恁麼時如何牙云當今不坐靈明殿畫鼓休停八佾音。</p>
</div>
<div class='div-commentary'><p>不寢聽金鑰因風想玉珂明朝有封事數問夜如何。</p>
</div>
<div class='div-orig'><p style="margin-left:1em">夾山掘深坑汝不打殺老僧老僧打殺汝。</p>
</div>
<div class='div-commentary'><p>琵琶一曲最銷魂馬上黃花逐戍屯西出涼州千萬里只今猶自恨長門。</p>
</div>
<div class='div-orig'><p style="margin-left:1em">大顛擯首座。</p>
</div>
<div class='div-commentary'><p>金谷春深日影浮新粧昨夜墮高樓因憐薄命人多少紅葉誰題出御溝。</p>
</div>
<div class='div-orig'><p style="margin-left:1em">道吾因僧問如何是和尚深深處吾下禪床作女人拜云謝子遠來無可抵對。</p>
</div>
<div class='div-commentary'><p>垂柳垂楊覆曉煙種來多在六橋邊風流莫被人攀折長送青陰入畫船。</p>
</div>
<div class='div-orig'><p style="margin-left:1em">楚王城外水東流。</p>
</div>
<div class='div-commentary'><p>羊車複道冷春沙草長羅裙窣地花脂粉幾經亡國後路人猶共玉鉤斜。</p>
</div>
<div class='div-orig'><p style="margin-left:1em">趙州因僧問毫釐有差時如何州云天地懸隔僧云毫釐無差時如何州云天地懸隔。</p>
</div>
<div class='div-commentary'><p>生長長干小市中龍山漁浦對西東分明咫尺天河路不到填橋不肯通。</p>
</div>
<div class='div-orig'><p style="margin-left:1em">九峰滿問僧近離甚處僧云閩中峰云遠涉不易僧云不難動步便到峰云有不動步者麼僧云有峰云爭得到此間僧無對峰以拄杖趁下。</p>
</div>
<div class='div-commentary'><p>雕弓白羽獵初回薄夜牛羊復下來夢水河邊秋草合黑山峰外陣雲開。</p>
</div>
<div class='div-orig'><p style="margin-left:1em">曹山孝滿曹山顛酒。</p>
</div>
<div class='div-commentary'><p>羽客笙歌此地違離筵數處白雲飛蓬萊闕下長相憶桐柏山頭去不歸。</p>
</div>
<div class='div-orig'><p style="margin-left:1em">僧問白雲如何是主中主雲云汝還具眼麼僧云恁麼則學人歸堂去也雲云猢猻入布袋。</p>
</div>
<div class='div-commentary'><p>門前綠樹無啼鳥亭下蒼松有落花聊與東風論個事十分春色落誰家。</p>
</div>
<div class='div-orig'><p style="margin-left:1em">龍冊悟因僧問正位中還有人成佛否冊云誰是眾生僧云若恁麼則總成佛也冊云還我正位來僧云如何是正位冊云汝是眾生。</p>
</div>
<div class='div-commentary'><p>秋至山寒水冷春來柳綠花紅一點動隨萬變江村煙雨濛濛。</p>
</div>
<div class='div-orig'><p style="margin-left:1em">韶國師上堂大凡言句應須絕滲漏始得時有僧問如何是絕滲漏的句師云汝口是鼻孔。</p>
</div>
<div class='div-commentary'><p>日照香爐生紫煙遙看瀑布挂前川飛流直下三千尺疑是銀河落九天。</p>
</div>
<div class='div-orig'><p style="margin-left:1em">南泉異類中行。</p>
</div>
<div class='div-commentary'><p>混跡屠沽變姓名南山鞭犢早歸耕三時負耒常勞苦中夜旋聞鞞鐸聲。</p>
</div>
<div class='div-orig'><p style="margin-left:1em">宏智上堂心不能緣口不能議直饒退步荷擔切忌當頭觸諱風月寒清古渡頭夜船撥轉琉璃地。</p>
</div>
<div class='div-commentary'><p>江上年年春草津頭日日行人借問山陰遠近但聞薄暮鐘聲。</p>
</div>
<div class='div-orig'><p style="margin-left:1em">大洪預上堂丹山無彩鳳寶殿不留冠有時憨有時癡非我途中爭得知。</p>
</div>
<div class='div-commentary'><p>空山不見人但聞人語響返景入深林復照青苔上。</p>
</div>
<div class='div-orig'><p style="margin-left:1em">治平上堂優游實際妙明家轉步移身指落霞無限白雲猶不見夜乘明月出蘆花。</p>
</div>
<div class='div-commentary'><p>木末芙蓉花山中發紅萼澗戶寂無人紛紛開且落。</p>
</div>
<div class='div-orig'><p style="margin-left:1em">圓通真際上堂長連床上佛陀耶。</p>
</div>
<div class='div-commentary'><p>人閒桂花落夜靜深山空月出驚啼鳥時聞寒澗中。</p>
</div>
<div class='div-orig'><p style="margin-left:1em">大愚芝上堂大洋波底排斑立從頭第二鬢毛斑為甚麼不道第一鬢毛斑要會麼金蕊銀絲成玉露高僧不坐鳳凰臺。</p>
</div>
<div class='div-commentary'><p>青雀西飛竟未回君王長在集靈臺侍臣最有相如渴不賜金莖露一杯。</p>
</div>
<div class='div-orig'><p style="margin-left:1em">北院參洞山山上堂云坐斷主人公不落第二見院出眾云須知有一人不合伴山云猶是第二見院便掀倒禪床山云老兄作麼生院云待某甲舌頭爛即向和尚道後辭洞山擬入嶺山云善為飛猿嶺峻好看院沉吟山召通闍黎院應諾山云何不入嶺去院因有省更不入嶺。</p>
</div>
<div class='div-commentary'><p>北斗挂須彌杖頭挑日月林泉好商量夏末秋風切。</p>
</div>
<div class='div-orig'><p style="margin-left:1em">僧問廣德魚向深潭難避網龍居淺水卻難尋時如何德云遍體崑崙黑通身一點霜。</p>
</div>
<div class='div-commentary'><p>五白貓兒爪距獰養來堂上絕蟲行分明樹上安身法切忌遺言許外生。</p>
</div>
<div class='div-orig'><p style="margin-left:1em">僧問石門如何是靈利的物門云古墓毒蛇頭戴角又云維摩不離方丈室文殊未到卻先知又云垢膩汗衫皂角洗。</p>
</div>
<div class='div-commentary'><p>扶桑出日頭黃河輥底流六六三十六<span class='corr'>陝</span>府灌銕牛。</p>
</div>
<div class='div-orig'><p style="margin-left:1em">僧問紫陵如何是五逆的人陵云放火夜燒無相宅天明戴帽入長安僧云如何是孝順的人陵云步步手提無米飯<span class='corr'>斂</span>手堂前不舉頭。</p>
</div>
<div class='div-commentary'><p>泥蛟咬石鱉露柱啾啾叫須彌打一棒閻老呵呵笑。</p>
</div>
<div class='div-orig'><p style="margin-left:1em">僧問羅漢琛如何是沙門正命食琛云喫得麼僧云欲喫此食作何方便琛云塞卻你口僧問香嚴如何是正命食嚴以手撮而示之。</p>
</div>
<div class='div-commentary'><p>有不有空不空笊籬撈取西北風。</p>
</div>
<div class='div-orig'><p style="margin-left:1em">白龍因僧問請師荅無賓主話龍云昔年曾記得僧云即今如何龍云非但耳聾亦兼眼暗仙宗因僧問請師荅無賓主話宗云向無賓主處問將來。</p>
</div>
<div class='div-commentary'><p>一六二六其事<span class='corr'>已</span>足一九二九我要喫酒長伸兩腳眠一寤起來天地還依舊。</p>
</div>
<div class='div-orig'><p style="margin-left:1em">僧問大洪恩三玄三要即不問五位君臣事若何洪云非公境界僧云恁麼則木人撫掌石女呵呵洪云杓卜聽虛聲熱睡饒譫語僧云若不上來伸此問焉能得見少林機洪云放過即不可隨後便打。</p>
</div>
<div class='div-commentary'><p>朝朝日出東方夜夜月落西戶如今大宋官家盡是金枝玉樹。</p>
</div>
<div class='div-orig'><p style="margin-left:1em">瑯琊上堂剪除猖寇掃蕩攙搶猶是功勳邊事君臣道合海晏河清猶是法身邊事作麼生是衲僧本分事良久云透網金鱗猶滯水回途石馬出沙籠。</p>
</div>
<div class='div-commentary'><p>面西行向東北斗震離宮道去何曾去騎牛臥牧童。</p>
</div>
<div class='div-orig'><p style="margin-left:1em">十方薄伽梵一路涅槃門乾峰扇子雲門拄杖。</p>
</div>
<div class='div-commentary'><p>屈原死在五月五家家門前懸艾虎可憐鑼鼓鬧喧天逢人盡看蛟龍舞。</p>
</div>
<div class='div-orig'><p style="margin-left:1em">大梅聞鼯鼠聲。</p>
</div>
<div class='div-commentary'><p>雒鐘東應銅山西崩鼯鼠鼯鼠五技而窮。</p>
</div>
<div class='div-orig'><p style="margin-left:1em">陳操見資福福畫一圓相後掩門。</p>
</div>
<div class='div-commentary'><p>好個阿師被人促敗關門打鼓鼓聲在外。</p>
</div>
<div class='div-orig'><p style="margin-left:1em">前三三後三三。</p>
</div>
<div class='div-commentary'><p>六六三十六九九八十一二一添作九逢五進一七。</p>
</div>
<div class='div-orig'><p style="margin-left:1em">首山竹篦子。</p>
</div>
<div class='div-commentary'><p>張湯舞文蕭何造律漢帝飾經術秦吏善刀筆撞著一班乳虎蒼鷹從來沒處叫屈。</p>
</div>
<div class='div-orig'><p style="margin-left:1em">僧問鼎州垂一足州云坐久成勞。</p>
</div>
<div class='div-commentary'><p>見怪不怪其怪自敗鼎州誠實之言將一箇鈯斧子貴買賤賣若信不及少待少待。</p>
</div>
<div class='div-orig'><p style="margin-left:1em">雲門面南看北斗。</p>
</div>
<div class='div-commentary'><p>北斗七星高哥舒夜帶刀沒梯兒扒在天上迭肚子過橋從來天子重英豪。</p>
</div>
<div class='div-orig'><p style="margin-left:1em">雲巖問藥山如何是異類中行山云吾今日困倦。</p>
</div>
<div class='div-commentary'><p>金毛獅子變作狗三腳驢兒弄蹄走這回困倦草裏眠引得曹山好顛酒。</p>
</div>
<div class='div-orig'><p style="margin-left:1em">龐居士見則川。</p>
</div>
<div class='div-commentary'><p>投我木桃報以瓊瑤既見君子鼓瑟吹簫吹簫鼓琴燕樂嘉賓之心。</p>
</div>
<div class='div-orig'><p style="margin-left:1em">僧問雲門一念不起還有過也無門云須彌山。</p>
</div>
<div class='div-commentary'><p>須彌山當面擲金烏玉兔兩旁出雲門一訣未醒醒直待當來問彌勒。</p>
</div>
<div class='div-orig'><p style="margin-left:1em">護國一場懡㦬。</p>
</div>
<div class='div-commentary'><p>殺人須見血為人須為徹大丈夫轟轟烈烈項羽婦寺之仁印刓敝而不與七十餘戰未免一跌。</p>
</div>
<div class='div-orig'><p style="margin-left:1em">法眼問覺上座船來陸來覺退卻問旁僧適來這僧具眼不具眼。</p>
</div>
<div class='div-commentary'><p>腦後見腮莫與往來江湖上也有好漢識得大官人姓柴沒擺布弄癡呆說向人前別賣乖咄羞也不識。</p>
</div>
<div class='div-orig'><p style="margin-left:1em">趙州放下著擔取去。</p>
</div>
<div class='div-commentary'><p>弄丸雖巧不如承蜩桀之犬可以吠堯。</p>
</div>
<div class='div-orig'><p style="margin-left:1em">臨濟打院主次打典座。</p>
</div>
<div class='div-commentary'><p>咸陽三月火宮殿盡遭焚說起長平事當時愁殺人。</p>
</div>
<div class='div-orig'><p style="margin-left:1em">清淨本然云何忽生山河大地。</p>
</div>
<div class='div-commentary'><p>清淨本然只恁麼舉差之毫釐失之千里。</p>
</div>
<div class='div-orig'><p style="margin-left:1em">洞山與密師伯過水拈起木橋。</p>
</div>
<div class='div-commentary'><p>拈起木橋相煎太急一呼便下直恁省力後來者何不棹頭竟去先行者何不叫喚不回左伯桃羊角哀豈是閒相識。</p>
</div>
<div class='div-orig'><p style="margin-left:1em">九峰釋迦慳迦葉富百歲老兒分夜燈。</p>
</div>
<div class='div-commentary'><p>真個富月明海底珊瑚樹果然貧布袋長汀乞一文也不富也不貧滿山落葉盡黃金百歲老兒分夜燈不如吹滅了一總暗中行。</p>
</div>
<div class='div-orig'><p style="margin-left:1em">石柱到洞山四種人語。</p>
</div>
<div class='div-commentary'><p>相逢拍手笑呵呵石馬金牛事若何見說烏龜啣月走燈籠緣壁渡滹沱孟嘗君平原君春申君信陵君去去去東方先生烏有先生。</p>
</div>
<div class='div-orig'><p style="margin-left:1em">僧問金峰四海晏清時如何峰云猶是階下漢。</p>
</div>
<div class='div-commentary'><p>太平本是將軍致不許將軍見太平銷鋒鏑鑄金人幾年戎馬遍華林良久云得<span class='corr'>已</span>不<span class='corr'>已</span>。</p>
</div>
<div class='div-orig'><p style="margin-left:1em">白馬井底蝦驀吞卻月。</p>
</div>
<div class='div-commentary'><p>萬里一條銕從本無枝葉誰家美人吹玉笛梅花調裏宮商別死蝦驀吞卻月杜鵑夜半猶啼血可惜許公孫子陽井底蛙長安空向夢中說。</p>
</div>
<div class='div-orig'><p style="margin-left:1em">崇壽凳子周匝有餘雲門凳子天地懸隔。</p>
</div>
<div class='div-commentary'><p>玄者聽其為烏白者聽其為鵠鶴頸也不須截鳧頸也不須續程不識刁斗自嚴李將軍從無部曲。</p>
</div>
<div class='div-orig'><p style="margin-left:1em">永嘉參六祖。</p>
</div>
<div class='div-commentary'><p>週週折折團團圈圈七搭八搭這邊那邊恁般地許他一宿悟去葛獠子也太廉纖。</p>
</div>
<div class='div-orig'><p style="margin-left:1em">曹山五位對賓。</p>
</div>
<div class='div-commentary'><p>水晶宮露重此夜靜無聲雲漢千江影家家見月明。</p>
</div>
<div class='div-orig'><p style="margin-left:1em">仰山雪獅子。</p>
</div>
<div class='div-commentary'><p>大雪紛紛下柴米都長價小釋迦著水賣油一半王一半霸有的道解弄獅子有的道明一色邊一在鑽龜打卦。</p>
</div>
<div class='div-orig'><p style="margin-left:1em">欽山豎拳開掌。</p>
</div>
<div class='div-commentary'><p>堅白異同是非多寡放開五箇指頭捏聚共成一把紛紛學士滿蘭陵朝說碧雞暮譚黃馬。</p>
</div>
<div class='div-orig'><p style="margin-left:1em">婆子偷趙州筍。</p>
</div>
<div class='div-commentary'><p>今夕何夕三星在天千里姻緣使線牽風魔了張解元。</p>
</div>
<div class='div-orig'><p style="margin-left:1em">保福簽瓜。</p>
</div>
<div class='div-commentary'><p>鄴下流風南皮高躅沉李浮瓜云胡不樂仲宣獨步于漢南孔璋鷹揚于河朔。</p>
</div>
<div class='div-orig'><p style="margin-left:1em">南泉摩尼珠。</p>
</div>
<div class='div-commentary'><p>和氏之璧隨侯之珠得之則有失之則無王老師王老師賣寶遇著瞎波斯去汝不會我語鄭人買圖而還其珠。</p>
</div>
<div class='div-orig'><p style="margin-left:1em">禾山打鼓。</p>
</div>
<div class='div-commentary'><p>辱卿辱孤禰衡撾鼓可憐後來遇著黃祖。</p>
</div>
<div class='div-orig'><p style="margin-left:1em">雲門六不收。</p>
</div>
<div class='div-commentary'><p>六不收一不立強中強吉中吉摩訶般若波羅蜜。</p>
</div>
<div class='div-orig'><p style="margin-left:1em">巖頭黃巢劍僧舉似雪峰峰打趕。</p>
</div>
<div class='div-commentary'><p>肐膊彎彎只居裏僧孺姓牛逢吉姓李。</p>
</div>
<div class='div-orig'><p style="margin-left:1em">藥山久不陞座。</p>
</div>
<div class='div-commentary'><p>掩耳盜鈴偷香塞鼻若解背陰而行到處滅景絕跡。</p>
</div>
<div class='div-orig'><p style="margin-left:1em">雲門餬餅。</p>
</div>
<div class='div-commentary'><p>食餅食餅餅中有毒專諸<span class='corr'>刺</span>王刀在魚腹。</p>
</div>
<div class='div-orig'><p style="margin-left:1em">趙州急水打毬僧問投子。</p>
</div>
<div class='div-commentary'><p>急水打毬夜叉踏碓兔死狐悲物傷其類。</p>
</div>
<div class='div-orig'><p style="margin-left:1em">藥山與雲巖遊山抽刀驀口一砍。</p>
</div>
<div class='div-commentary'><p>抽刀在手干將高懸從來劍術歐冶相傳。</p>
</div>
<div class='div-orig'><p style="margin-left:1em">僧問梁山如何是西來意山云莫亂道。</p>
</div>
<div class='div-commentary'><p>秦并天下焚書坑儒切忌偶語於法當誅。</p>
</div>
<div class='div-orig'><p style="margin-left:1em">首山冬至寒食一百五。</p>
</div>
<div class='div-commentary'><p>清明三月三重陽九月九不是你娘墳何須來奠酒首山念汾陽昭播揚家醜。</p>
</div>
<div class='div-orig'><p style="margin-left:1em">僧問大隨如何是室中燈隨云三人證龜成鱉。</p>
</div>
<div class='div-commentary'><p>指鹿為馬證龜成鱉曾參親手殺人阿母也沒得說室中燈室中燈門前鬼火碧燐燐。</p>
</div>
<div class='div-orig'><p style="margin-left:1em">僧問瑞巖如何是誕生王子巖云深宮引不出。</p>
</div>
<div class='div-commentary'><p>玉殿苔生深宮不出監國者有是有非撫軍者或得或失君不見博望門前車馬多巫盡事起當奈何。</p>
</div>
<div class='div-orig'><p style="margin-left:1em">僧問興化軍旗急速時如何化云日料半觔餐。</p>
</div>
<div class='div-commentary'><p>增灶減灶兵法巧妙一日半觔本分草料。</p>
</div>
<div class='div-orig'><p style="margin-left:1em">夾山戶挂凋林影中辨取。</p>
</div>
<div class='div-commentary'><p>秋水飛孤鶩長天映落霞夕陽衰草野人家好一幅黃鶴山樵筆意看得眼花。</p>
</div>
<div class='div-orig'><p style="margin-left:1em">臨濟會下同學二人相問濟云要會臨濟賓主句問取堂中二禪客。</p>
</div>
<div class='div-commentary'><p>主賓相見不犯鋒鋩雙雙乳燕飛落雕梁。</p>
</div>
<div class='div-orig'><p style="margin-left:1em">雲門顧鑒咦。</p>
</div>
<div class='div-commentary'><p>太行山前白日打劫顧鑒咦慣作賊也能殺也能活。</p>
</div>
<div class='div-orig'><p style="margin-left:1em">僧問天寧夜半正明天曉不露寧云滿船空載月漁父宿蘆花。</p>
</div>
<div class='div-commentary'><p>抱卵歸霄漢懷胎到翠微一片月滿船魚漫向離騷更卜居。</p>
</div>
<div class='div-orig'><p style="margin-left:1em">鏡清問僧趙州喫茶話僧便去。</p>
</div>
<div class='div-commentary'><p>人將語試水將石試紅粉賣與佳人寶劍贈與烈士。</p>
</div>
<div class='div-orig'><p style="margin-left:1em">投子有眼無耳朵六月火裏坐。</p>
</div>
<div class='div-commentary'><p>黃絹幼婦紛紛露布可憐天下人邯鄲學唐步。</p>
</div>
<div class='div-orig'><p style="margin-left:1em">黃龍三關。</p>
</div>
<div class='div-commentary'><p>得放手時須放手得饒人處且饒人天道好還造物忌盈。</p>
</div>
<div class='div-orig'><p style="margin-left:1em">玄沙虎。</p>
</div>
<div class='div-commentary'><p>於菟於菟也太糊塗子食其母不順不孝母食其子何罪何辜住住住看取釣魚船上猛虎口飛出活烏雛。</p>
</div>
<div class='div-orig'><p style="margin-left:1em">臨濟人境俱奪。</p>
</div>
<div class='div-commentary'><p>群盜滿山赭衣當路天乎何為罹斯塗苦。</p>
</div>
<div class='div-orig'><p style="margin-left:1em">趙州到黃蘗救火救火。</p>
</div>
<div class='div-commentary'><p>相如獻秦璧張儀割商於戰國重策士孰敢言其非潦倒趙州顛狂黃蘗大家燒了嘴唇皮。</p>
</div>
<div class='div-orig'><p style="margin-left:1em">鏡清一點水墨兩處成龍。</p>
</div>
<div class='div-commentary'><p>以沙代米喚甕作鐘韓幹畫馬鏡清畫龍知麼知麼葉公好的不是真龍。</p>
</div>
<div class='div-orig'><p style="margin-left:1em">香林臘月火燒山雪竇云翹松鶴冷蹋雪人寒。</p>
</div>
<div class='div-commentary'><p>臘月燒山鶴冷人寒有錢的紅爐煖閣沒錢的穿個破布衫難難難一條路九曲三灣。</p>
</div>
<div class='div-orig'><p style="margin-left:1em">僧問聲聞見性雪峰三下巖頭三掌。</p>
</div>
<div class='div-commentary'><p>一棒一條痕一掌一握血兩箇沒鼻孔阿翁可惜出門合轍同條死同條生奯公奯公漫饒舌。</p>
</div>
<div class='div-orig'><p style="margin-left:1em">南泉令趙州看庵主。</p>
</div>
<div class='div-commentary'><p>墨翟善守公輸善攻挖壁洞回來討賞這老漢太不唧溜長他人志氣滅自<span class='corr'>己</span>威風。</p>
</div>
<div class='div-orig'><p style="margin-left:1em">長慶羚羊挂角。</p>
</div>
<div class='div-commentary'><p>也不用伏龍肝也不用羚羊角牛溲馬浡總不奈何只一味賽貍貓老鼠藥。</p>
</div>
<div class='div-orig'><p style="margin-left:1em">南院令合是汝行。</p>
</div>
<div class='div-commentary'><p>執鞭笞愚黔首虎狼之國慣得便宜侗疑虛喝逢人輒開大口令合是汝行羞羞播揚家醜。</p>
</div>
<div class='div-orig'><p style="margin-left:1em">仰山打大禪佛四藤條。</p>
</div>
<div class='div-commentary'><p>好頓烏藤是賞是罰翻身轉來還欠一踏大禪佛大禪佛逢人切忌誇口說。</p>
</div>
<div class='div-orig'><p style="margin-left:1em">智門蚌含明月兔子懷胎。</p>
</div>
<div class='div-commentary'><p>寒山逢拾得普賢見文殊雲門一句子你知我也知新來添得好兒子人人道老蚌出雙珠。</p>
</div>
<div class='div-orig'><p style="margin-left:1em">雪峰前五棒後五棒。</p>
</div>
<div class='div-commentary'><p>殺人刀活人劍山頭放出連珠箭翻思臨濟拂蒿枝肋下拳救得一半。</p>
</div>
<div class='div-orig'><p style="margin-left:1em">雪峰三相見。</p>
</div>
<div class='div-commentary'><p>聽瞎子說謊替古人擔憂沒來由沒來由。</p>
</div>
<div class='div-orig'><p style="margin-left:1em">孚上座到雪峰一見便下來日入方丈云昨日觸忤和尚。</p>
</div>
<div class='div-commentary'><p>假小心最大膽雪峰令行爭敢爭敢從來一棒不饒人有罪者赦無罪者斬。</p>
</div>
<div class='div-orig'><p style="margin-left:1em">興化旻德長老話。</p>
</div>
<div class='div-commentary'><p>不識得的虎韜豹略識得的斷簡殘編說破那直半文錢諸葛不生諸葛子一代新鮮一代湮。</p>
</div>
<div class='div-orig'><p style="margin-left:1em">玄沙見鼓山來作一圓相又云我得汝不得。</p>
</div>
<div class='div-commentary'><p>只許州官兒放火不許小百姓點燈天不平地不平人心不平。</p>
</div>
<div class='div-orig'><p style="margin-left:1em">愚庵示眾五臺山上雲蒸飯佛殿街前狗尿天剎竿頭上煎䭔子三箇猢猻夜簸錢良久云東且道是那個東字還是東西的東字還是冬夏的冬字復云蒼天蒼天。</p>
</div>
<div class='div-commentary'><p>一東二冬你儂我儂雷峰夕照南屏晚鐘開船去湖心亭上打冬哄。</p>
</div>
<div class='div-orig'><p style="margin-left:1em">僧問寶壽對賓不對賓壽云不接客。</p>
</div>
<div class='div-commentary'><p>寒雨連江夜入吳平明送客楚山孤雒陽親友如相問一片冰心在玉壺。</p>
</div>
<div class='div-orig'><p style="margin-left:1em">愚庵皂角子。</p>
</div>
<div class='div-commentary'><p>紫陌晴光動綺羅別來離恨為君多池臺晝靜無人見低轉長眉掃綠波。</p>
</div>
<div class='div-orig'><p style="margin-left:1em">愚庵入室次僧禮拜起庵以草鞋覆桌上云是何意旨僧一喝庵云是何意旨僧又喝庵直打赶出。</p>
</div>
<div class='div-commentary'><p>橫籬獨山頭有天沒日頭竊鉤者誅竊國者侯顏子淵餓得個腰細肚皮軟柳盜跖殺人不<span class='corr'>眨</span>眼飲美酒坐高樓。</p>
</div>
<div class='div-orig'><p style="margin-left:1em">僧問愚庵二親俱喪時如何庵云好個消息進云還假保任否庵云一翳在眼。</p>
</div>
<div class='div-commentary'><p>稽康酷好彈琴執喪那論繩檢王陵身仕漢朝娘死也都不管不見道曹山孝滿。</p>
</div></div>
</div><!-- end of div[@id='body'] -->
</body></html>