<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu214' />
<p class='juan'>雲溪俍亭挺禪師語錄卷之十八</p><p class="byline">弟子智淙智橒編</p>
<div class='div-other'><a id='mulu215' />
<p class='h1'>侍者智淙輩請說行腳</p><p>師云余年四十六始出俗其先溷塵埃中遭亂去為賈年三十舉明經求死不得絕意仕進以白衣從愚庵老人遊四十受大法遲遲剃染父母在未嘗以身離左右也余錢塘人姓徐氏初號逸亭居士字世臣有逸亭十集及年譜留人間恥不復道父漢文居士母陳氏以歲乙卯十月四日生母夢老僧頎然扶杖至覺而誕三四歲即能為胡跪矣年二十讀書佛寺聞風旛語慕之然不能解二十八就省試方寐夢老僧扶杖至詰余云汝來此二十八年猶相憶否余熟視如舊識頗憶往事老僧云恐入世漸深宜隨我去余曰未可便捨父母需後命何如<span class='corr'>已</span>寤汗浹背頗益自疑然未肯向空王頫首也三十一乃焚筆硯廢詩書棄此身如萍梗<span class='corr'>已</span>更不飲酒不食肉習苦行從方外遊同學江子道闇張子秀初去為緇錢子雍明胡子彥遠留為素余遨遊諸子間固與洞濟兩宗博參同異一日偕錢子過宗會謁石雨老和尚舉家賊難防及洞山病有不病者話恍然得入因向前作禮求剃度尚曰汝未可且奉父母終天年俟時至耳因教余看心方動處余受命歸家夜輒不寐看達旦即日應賓客如土木偶人客至不為禮客去仍坐如是者累月觸風旛語失笑謂尚欺我耶詣佛日請見尚一見即問看心方動處近日怎的余曰不敢動勞和尚尚曰懷州牛喫禾益州馬腹脹汝作麼生余曰此是不思議分中事尚急掩余口余不能荅尚曰汝大聰明人有理路處儘解得沒理路處奈何歸家去切不得看教典看語錄只將個硬剝剝放不過的置在面前要討個下落便有卻好若一切解說去卻不是矣余受命逡巡而退時戊子正月三日也偶舉洞山出門俱是草并他公案命余作頌余隨例亦頌數首然非意所期耳未幾雨和尚化去余再過佛日遇愚庵先老人一見投契即述前話求決擇老人曰你試道一句看余曰何處鎚鍾不應來老人曰汝全說道理在從今以後不得說道理千七百則公案不是道理時大慧錄在側老人命余翻一頁有銕牛無腳也須行句老人曰此是什麼道理不得作不思議會不得作沒道理會不得作有道理會你只去參尋此句待他無腳銕牛果然翻身走轆轆地方許來見我此事不當小可的余從此將前朝後代西天東土盡大地許多放不開的事體一齊收歸在無腳銕牛上朝也尋暮也尋一總不敢解說一總不敢看一句文書一總不敢放一條線縫乾逼逼的疑了一年及冬到宗會庵坐禪與如如兄在茅棚下打了一七後入堂徹夜不放單鐘聲入耳銕牛驀地翻身記得小時節四句話一二三四五金木水火土燕子吹笛兒蝦蟆打杖鼓自<span class='corr'>己</span>笑了一回恰值老和尚入室一十八箇不唧溜漢被一條斷貫索一齊絆倒余時是個俗漢從旁隨喜卻也忍俊不禁代他一十八人人人下個轉身句子哄動叢林謂徐子世臣參得禪也次早老和尚喚余近前謂曰我有一句話兒要與你講這裏人多說不得可隨我到昭化寺來余隨入昭化寺老和尚卻云得力處何不道取一句時抬頭見香爐余衝口云香爐八隻腳老和尚作色厲聲指余大罵曰你恃著讀書人一肚子聰明胡說亂道將個般若門頭看得十分容易他古人三登九上坐破七個蒲團尚不奈何似你這般輕薄少年逞些狂慧在我這裏弄虛頭也太遠哩若是祖師門下夢也未夢見哩去去你不是參禪根器回去把些楞嚴法華下老實看看講些道理去罷余時被老人一場痛罵罵得頭也不敢抬臉紅紫脹心問口口問心這是那裏說起昏昏悶悶正沒解交卻值家中母病先大人著人來請只得回去這裏一個疑團閣在胸中越發放不下以後見老和尚總不敢提一個字老和尚也再不提起一句半句一日同樵風和尚在老人坐次偶舉斬貓公案余曰令行也老人又復痛罵風曰老和尚作麼生老人并罵風抽身竟去余亦不敢詰嗣後過愚庵凡有所請老人總只不肯余總不悟不得<span class='corr'>已</span>仍將五燈會元及指月錄諸書從頭看起徹見古人用處獨於王泉皓葡萄棚語討個法身向上未有著落一日偶街市中行蹋著蚌殼通身瓦解云可憐生可憐生這回老和尚罵不得我也因掩關閱華嚴一目數千言如瓶瀉水皆余意中所應說者歡喜踴躍若逢舊知身心器界打成一片如琉璃瓶內外瑩徹不虛語矣偶頌出定話有云楊柳含春綠桃花帶曉紅漫勞雙蛺蝶憔悴舞東風頌產難話有云寶玉傳千里相看但碔砆最憐青鳥在空作穆王奴頌烏臼打玄紹話有云群盜山東起紛紛盡赤眉蒼天何酷苦千載令人悲頌長沙黃鶴樓話有云楚國風華改詞人日夜勞空教拾香草曾說讀離騷共四五十則禪者攜去為老人所見輒加欣賞因偵余踏碎蚌殼事甲午秋命余入室問余曰如何是宗會堂中事余曰月照十峰白湖開兩岸明老人復曰踏碎蚌殼又是如何余曰牡丹花下玉麒麟老人曰是我家裏人余曰屈屈因承記莂是夜又命余作五位頌余因作頌曰正中偏乳燕舞簷前雒陽花似錦休認習家園偏中正古道斜陽徑雲物望中迷舉頭天路近正中來桃源古洞開琪花當路發何必傍蓬萊兼中至電擊風馳處怒揮白玉鞭笑指珊瑚樹兼中到望斷長安道金殿白雲封何處千門曉老人稱善時余<span class='corr'>已</span>四十歲矣歲庚寅余父早歿後庚子余母又歿余<span class='corr'>已</span>葬父母至辛丑十二月始剃落受具足戒遵初志也先父母並長齋二十年善乾竺學先大人且歿謂余曰我去矣我去矣余曰大人向那裏去先子曰向不生不滅處去余曰不生不滅豈有去耶先子乃撫几一下余曰大人臨行尊重先子遂脫去先母臨歿執余手謂余曰汝久志出俗以我在不果我歿汝任意為之不必久留闤闠也余應唯唯先是余夢入一處小屋三楹鐘鼓具設憶前身具在然不知為何所甲午忽登其地宛如夢中所見自信乃益力然恐近誕妄不以示人也自白衣時往來問荅多機語茲不復憶偶述一二示爾等知吾不虛耳東山和尚至謂余曰誰喚兄是俗人余曰兄亦不得喚做長老山曰喚老兄作一頭驢得麼余曰須讓老兄作佛山乃笑余曰寧逢惡賓莫逢故人過六通見願庵和尚余問曰水邊林下長養聖胎忽遇盤根錯節如何庵曰正是水邊林下余曰我則不然庵曰居士又且如何余曰有甚工夫坐在水邊林下余過烏鎮見伴我和尚謂曰聞說老兄耳聾不敢借問伴曰啞卻汝口余曰多年張拙得人憎伴曰原來徐俯尚在余曰弁山門下應有此人伴曰雲門兒孫自不寂寞乃握手進方丈與雍明居士見浪杖人杖人曰天寒早起夜來如何余曰承和尚記掛杖人曰好好借問余引雍明手摑一摑云和尚問你雍明未對杖人曰一箭穿卻余曰謂秦無人一日過皋亭看桃花次杖人曰如何是靈雲未徹處余曰謝三郎不是好人杖人曰汝誤也余曰情知情知杖人曰桃源洞口漁父迷津這裏也須仔細余拍手一下杖人乃笑送杖人至吳門舟中別次杖人云難得不相見此回別去卻是如何余曰石頭城去此不遠杖人曰你來我來余曰和尚且請尊重杖人曰恁麼則居士常來看我也余曰只恐和尚常在裏頭杖人休去常與愚庵先老人遊湖老人云今日黑月余日暗坐者多老人云偏你說道理余云某甲罪過老人云以後看月不許你來余云老和尚獨行踽踽一日老人舉四錯話謂天平錯西院錯余云錯錯老人云果然錯了也余云錯老人云你錯我錯余云和尚分上即且放過三十棒要打西院一棒也較不得老人云天平住後如何余云這漢且未有棒喫老人舉庄上喫油餈話余云古德且置這庄主鷹頭鶻腦大是不良之徒老人云料想沒交涉時同參多疑之余拊掌一笑因別有頌與老人行次一僧前禮拜老人云你道這僧是好人不是好人余云低聲低聲老人云蒼天蒼天余乃笑一日余指殿前木羅漢問老人曰姓什麼老人云姓李的老張余云謝和尚安名立號老人打門扇一下云打碎你頭余云和尚手痛麼老人休去浪杖人與老人坐次余禮拜起問五位王子杖人顧老人云須是你嫡骨兒孫老人云從來不出門禍事禍事余因呈五王子頌朝生曰鷹揚尚父豈非釣夫熊羆入夢載以後車末生曰風猷蓋代帝室以興昔隱華岳白衣山人誕生曰撫軍監國心前一星上皇恭默有聞無聲化生曰晉陽寶馭胄出滹沱車書玉帛在朕躬何內生曰中有一子獨坐思維是名月蓋得陀羅尼二老人閱畢各稱善余曰人天眼目先後錯誤從上何無一言老人云難瞞明眼杖人云居士纔有功勳余曰爭敢受賞一拜出過南澗澗曰山花澗水一路可觀居士遠來不易余曰碧巖青嶂道人受用果不尋常澗云今日難得主賓相見余云有勞降尊只恐瞻之不及澗云愚庵老漢神用何如余云年老不能出門遣某甲代看左右澗命侍者看茶余竟仗行童而出少頃復入余云呼猿洞裏幾個猿啼夜深難為聽者澗云山僧尋常也不管他余云昨日有人從南高峰趕了一群鹿去澗云要且不得塵中主余云獨坐不稱尊澗云且喜居士親到因更笑過幻庵庵云我無柱杖子你怎麼奪卻我拄杖子余呼和尚庵應諾余云莫嫌奪卻更奪卻了也庵云拄杖子聻余打侍者一下云且留取二十九棒庵命侍者作禮胡彥遠居士舉托缽話問余云大慧頌身在其中那得知卻是何謂余云要見他德山也太遠在胡云巖頭一拶語如雷卻甚顯白余云羊便濕處臥胡云末後句畢竟如何余打一掌翁季祥居士問余云三玄三要兄作麼生余遽與一掌翁云也莫草草匆匆余云還要第二杓那翁云辜他好意余云情知汝向野狐邊接取殘唾翁云兄畢竟作麼生余更作掌勢翁乃謝仁庵師乞食次謂余云兄也不得放過余云討甚殘羹餿飯來仁云老兄是我同參余云莫帶累伊仁云有甚饅頭䭔子快下將來余云今日且免教一頓仁云只恐不免余云自領去蝶庵師病次余往詢之余云尊候如何庵云苦痛余云你往常不如此庵瞠目視余一上余云爭奈何爭奈何庵噓噓余亦噓噓庵側身向裏臥余拍掌三下遂出冰溪師過余問婆子燒庵這僧有過無過余打一摑云不唧溜漢冰云恁麼則過在阿婆也余又打一摑云老兄生受去冰擬掌余云不得無禮冰云也要老兄知余云且放你去一機師掩關余一日過問云終日的呆樁樁死卻了也一作破關勢云頭顱切須好看余云蝦跳不出斗一曰亂走作麼余云勘破這老師僧一曰倒退八百余擊關門一下云限汝三日乃趨出祁季超居士舉陸亙牡丹話聞余曰如夢相似南泉意在於何余云老兄不得作寐語超大笑乃云當時陸亙被他換卻眼睛余云南泉眼睛卻被肇公換卻超更笑又余訪季超居士超纔見哀哀大哭余云休休超云老兄作麼生余乃呵呵大笑超云休休余云這老漢今日一場敗闕超云且望慈悲余云念公年老超引余入內坐定余云鑑湖水闊波浪騰翻偏有人向死水裏浸殺超云葛嶺山高梅花千嶂風顛漢奈何不肯知休余云笊籬輸卻俗人若論當機須讓天然鏟草超云趙州祇知唱讚當時法施還伊行者爭先余云主賓相見須有言辭何不當場拈出超云兄弟一家自知好惡但當隨分過時余云十年不見恐君不似昔時人切勿推聾粧啞超云今日相逢大家明取家裏事正須倚杖看山余云君臣父子不是偶然何得抑<span class='corr'>已</span>而<span class='corr'>已</span>超云明暗正偏幾翻話墮切忌雖休勿休余云石頭一宗埋沒向老兄手裏超云新豐一曲扶起在阿師分中余云也莫惡口傷人我不慣這般蟲豸超云何必偷香掩鼻只此間贓証分明余向超拈起布冠云這老賊爭容得他超向余安放拄杖云勸老兄向這裏坐時左右方進飯兩人各大笑乃<span class='corr'>已</span>過天童和尚尚曰天寒遠來不易余云伏惟萬福尚曰船來陸來余云不行鳥道尚休去余起謝茶余嘗講易至暌卦蔗菴和尚問如何是載鬼一車余云捉敗雲門不為分外蔗云石鞏三平莫不是遇雨則吉麼余云我不要半個我要一個蔗舉拳余云澤上有火此是我往時節許多出乖弄醜今日舉向人前面皮片片落了也還說他怎的好為老僧藏拙。</p>
</div>
</div><!-- end of div[@id='body'] -->
</body></html>