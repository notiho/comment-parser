<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>雲溪俍亭挺禪師語錄卷之五</p><p class="byline">侍者智巽編</p>
<div class='div-other'><a id='mulu16' />
<p class='h1'>佛事</p><p>母陳孺人大祥設供聚散古今同歸一局覿面相逢析骨析肉湘之南潭之北真不掩偽直不藏曲恭惟我母七十載合水和泥十五年長齋繡佛琅琅梵唄沁我肝脾歷歷婆心感人毛髮及乎臨去正念提持從大悲千手眼發個話端於金剛現在心尋個歇腳彌陀親至把手同行這也不為奇特又能以出世因緣付囑於某某所以衰衣墨絰換卻袈裟得個轉身句子今日拈來呈似用報生我之恩借婆衫子拜婆年端的娘生舊鼻孔然雖如此室內兒孫畢竟向甚處與老母相見聻乃高提拂子云陳太孺人來也視無形聽無聲人間天上獨稱尊南無觀世音。</p>
<p>為道安庵主對靈法語白頭孩子放紙鷂沒手老翁撐渡船泥牛背負崑崙走金毛獅子夏蟲牽<span class='corr'>卻</span>也不為分外道安庵主向涅槃城裏獨往獨來生死岸邊東涌西沒你諸人還曾見麼若也會得龍女立地成佛南方無垢世界只在萬安橋驀直轉灣縱然不曾屍陀林諸姊契悟帝釋雨花過錢塘江西興關直到雞足山前不曾休歇當日龐婆十分捏怪全弄虛頭臨行之際變個隱身法兒將人惑亂一上爭似道安庵主來得清楚去得分明從前與甘贄行者把手同參向後共末山了然分賓抗禮今日大歇大休始是他放身命處老僧到這裏借面弔喪也則依例而行佛法不勞頻舉。</p>
<p>為陳母江太夫人對靈法語一踏滄江七十年歸來原在閣門前髑髏大好通消息枯木龍吟只等閒陳母江太夫人現優婆夷相受波羅提木<span class='corr'>叉</span>佛聲浩浩不難觸處知歸梵響蒙蒙便爾從聞得入今日厭離塵網大顯神通向赤肉團上撩起便行地水火風一回倒斷太夫人太夫人你還知落處麼伸手只在縮手裏乘雁集不為多解鈴須是繫鈴人雙鳧飛不為少威音王與樓至如來同日受生實報莊嚴與閻浮提一門出入番身俊鷂快便難逢恁地去恁地來何等安閒何等自在若更瞻前慮後轉腦回頭便不是了當日德山老漢是何等樣人一部青龍疏鈔須賴他婆子焚卻太夫人誦金剛經來多少年能學他婆子略露些兒手腳麼處處綠楊堪係馬家家有路透長安欠少個甚麼。</p>
<p>大父敬川公諱日設供水遶玻璃樹風吹菡萏花室中飛白鶴池底布金沙西天東土沒有兩般淨域禪門總歸一致我祖夙植德基崇修佛乘不壞世間法於火燄得清涼即現長者身以資生為實相佛聲朗朗行看實報莊嚴帝網重重坐對香光繚繞今日是我祖降誕之辰生來九十八年歿去四十二載自娑婆界向極樂國無二無差歷僧祗劫在一剎那不一不異百年後祗此為最後時大千壞須知有不壞者阿彌陀佛到咸通年間放光達磨祖師在一生補處賽彩古調新翻我祖分中一齊擔荷了也禮拜起云山花開似錦澗水湛如藍恭惟尚饗。</p>
<p>大母李太孺人諱日設供九九八十一六六三十六挂角羚羊沒處尋白雲青山黃花翠竹憶童子時鐘磬森森與大母相從塔寺當時化去遂經三十六年今日招來山月松風略陳微供還記得三十六年前從這裏去也無左青龍右白虎鸚鵡孔雀向蘆花岸上孤鶩齊飛南天台北五臺叨利燄摩在摩竭國中長天一色去去去野馬虛空聚來來來青蓮火裏開不來不去一句又作麼生金烏夜半嶺頭明玉兔日中江上出。</p>
<p>先大人漢文公諱日設供啐啄同時失從上家風肯諾不得全當人鼻孔選官選佛何必天然為素為緇任他龐老大人半生齋素廿載修持向天台四教推倒枯樁從臨濟三玄掀翻巢窟踞虎頭收虎尾句裏明宗喫官酒臥官街當處脫盡在六通寺裏徹見他那一通住瑪瑙山前拾得塊紅瑪瑙盡大地是個解脫道場一剎那證入法華三昧賦就中峰百詠尋到梅花正當船子一釣踏翻明月大人大人別來還相憶麼師子教兒迷影法漫將哮吼恐驚人父不出門子在門內。</p>
<p>母陳孺人諱日設供子啐母啄子覺母殼不會則千生萬生會得則今日昨日我母臨行之際得大解脫作大施捨母孺人母孺人這裏死這裏生從來不隔絲毫許如母憶子如子憶母終成兩個母全是子子全是母喚做兩個得麼現前山河大地明暗色空放曠逍遙去來受用顧左右云見麼見麼嬰兒垂髮白如絲即今認取。</p>
<p>為汪魏美居士對靈法語雲中白鶴吹來姑射山頭天外冥鴻飛向威音那畔魏美魏美百千種藏身滅跡推翻他滄溟塵沙二十年退位朝君踏破了須彌日月陸修靜把手同行東林寄托陶淵明攢眉歸去漁父徜徉看娑婆界內般般穢濁當處出離見乾闥城裏惘惘可憐褁足不入介推奉母陳蒲鞋高挂睦州王霸挈妻龐道蘊共沉湘水今日千山萬山大休大歇金翅鳥展翼而去俊鷂趕不及追風馬絕塵而走千人喚不回有者道問天天莫應屈靈均黧黑面目三萬六千場辨命命難窮劉孝標伎死形容四十八九歲豈知他東湧西沒向虛空裏轉大法輪石火電光從無往來立生死本又有道空桑魚鱉未免飄零劫火塵灰終歸敗壞雖則辟支古佛坐斷今時何如遊戲神通暫來塵界可曾夢見他魏美麼六年橡栗雪山成苦行頭陀九載寒空少室見觀音大士得勝堂內阿修羅何處安身毘耶室中魔波旬自然拱手安立世間法還渠父子君臣傳持向上人扶起綱常名教一期生死當不苟然三代禮樂盡在是矣王倪齧缺蒲衣善卷務光宵明許多俗漢一齊向西子湖畔同魏美翻身毘盧月覺師子阿閦彌陀金剛眾位如來都走在寶石山前從魏美俛首現前大眾向何處見魏美來山蒼蒼水悠悠蛩聲繁亂驀動閒愁正江潮雲涌瀚海空流三潭明月一輪秋直恁去任邀遊芙蓉兩岸蘆荻汀洲說甚神仙十二樓大千沙界只在一毫頭仔細認簷前銕馬湖上金牛。</p>
<p>為愚庵先老和尚懸真祗這是那堪錯會先師意從來逼界不曾藏而今覿面難迴避末後一句尋常有異壁上掛葫蘆打破閒家具明月鷺鷥重來遊戲大人相左之右之向十里梅花留一坐地。</p>
<p>為愚庵先老和尚設供楖栗千峰不顧入即今誰復邈師真莫愁末後無消息葛嶺橫連一片雲恭惟本師愚庵先老和尚洞水相逢雲門再世提一句子坐斷天下人舌頭說五千言掀翻從上來鼻孔八十四員善知識孰敢當鋒四十九年爛葛藤直教卻席明時嘿暗時說從崑崙影裏拗折蒼龍正不坐偏不居向西子湖邊歌殘漁父今日臨風一笑斷靷千山不特室中左右追仰無從抑且大地人天顧瞻不及然雖如此兒孫在近覿面依然這尋常茶飯是老和尚用慣的且教繚繞山雲西溪留一坐地。</p>
<p>為師翁雲門散木老人設供秘魔杈天龍指玄沙白紙不若雲門一字普石傘峰頭曲調成千古四十年中歸去來戴角大蟲老無齒笑兒孫成莽鹵何事同時不識祖祖父從來不出門北鬱單越搥鐘南閻浮提打鼓區區寶鏡傳自雲巖冤有頭債有主靈祐水牯牛溪前起舞。</p>
<p>臘八日為歸徐門傳淑媛對靈法語燕臺渺渺嘆離魂倩女從來識不真今夜明星剛顯露好憑鷲嶺現全身日昨接得京中一札敬庵儀部將伊傳淑媛靈輀送飛來峰安厝詞旨懃懃囑老僧為伊慈悲救取也奇怪也奇怪六如偈臨歿分明馬郎婦金沙再見因緣會聚自不偶然恰值釋迦老子夜半正明南看北斗向靈鷲山頭高聲大叫道奇哉一切眾生皆有如來智慧德相但以妄想執著而不証得淑媛翻身快便撩起便行三千七百里送將來一個金骨粉<span class='corr'>佳</span>人竟往南方無姤世界立地成佛去也且道以何為驗聻拂一拂云天香雲外飄桂子月中落。</p>
<p>為寓風化禪師封龕法語大鵬展翅俊鷂不能追良驥騰空飛免莫能及寓風法姪若耶溪上生苗安樂山前結果平生得力處同鏡清風穴唱和詩章末後一場榮向巖頭雪峰同條生死只可惜芳蘭早萎嫩桂先彫蒼天多冤苦之聲廣陵有失傳之歎藏身淵渺朕兆難窺絕影攀躋光景莫度今日伊同門兄弟就鐵崑崙上重寫兩行墨煤在無扃鑰中更加一條封鎖未能免俗要老僧為渠證明老僧和你有甚冤讎趁快便把與個捷徑法兒一路轉去罷。</p>
<p>舉火目前空劫是如何溪上巢歸路<span class='corr'>已</span>多放出火中鐵鷂子鳳梧搖落影婆娑擲火炬云火盡薪傳子歸就父去也卻疑紅柿墮連袂坐磐陀。</p>
<p>為歸洪門孫夫人對靈法語顛倒顛媳婦騎驢阿家牽百歲公公失卻父首山一語帶三玄孫夫人臨行灑落去就分明現優婆夷身得大涅槃樂須信道一毫頭許一剎那間終始不離自他不隔何乃廉廉纖纖又墮在河北河南說緇說素罷罷罷一期生死總只偶然畢竟向何處安身立命聻電光石火爍難追金沙灘前閑擬議。</p>
<p>為涵素昌老居士對靈法語黃金臺畔路何之迴首天涯有所思一自笊籬歸去後故園臨步欲遲遲涵素昌老居士博通三乘妙達無生從雲棲堂上傳得蓮社根苗向愚庵老人問取西來大意日中一食居然苦行頭陀檀那波羅不數給孤長者阿那律天眼所見直證圓通維摩詰室中所談莫非法要淨毘尼者百千指高僧從絕域而來全沙門者億萬人吾道鮮會昌之厄與童子聚沙為戲法法全彰使龍女獻上寶珠頭頭顯露陀羅尼舌端湧出絢爛蓮花修多羅耳畔莊嚴精瑩舍利這是他涵素老居士一生踏破五天糠秕釋梵的多少奇特臨行一路直得淨裸裸赤灑灑相逢把臂萬里神光緇耶素耶這裏一齊畫斷知麼知麼白雲嶽頂正嵯峨半夜銕船飛水國為呆峰法孫開關法語翻空銕鷂撲地高飛入海泥牛衝天作舞盡十方世界是個道場放曠逍遙一任當人受用不見道坐斷白雲宗不妙麼老僧屈曲垂慈放你一條出路去罷。</p>
<p>宗會掛鐘板法語敲空有響擊木無聲世尊不說說迦葉不聞聞四十九年饒舌還有個七佛不傳的秘密法重煩他金童木女仔細叮嚀大眾切須解聽。</p>
<p>寶覺庵燒藏木佛法語無端木佛恁矜誇院主原來是作家多少眉毛飛動處只今羞殺老丹霞金佛不度爐泥佛不度水木佛不度火這尊古佛從栴檀林裏托生向娑婆國中現影可可的灰飛煙起沙重金埋任他昔是今非不妨東涌西沒諸仁者還見他無影光中歷歷明明許多舍利麼攜取琉璃瓶子好好收藏待善世天王出來造八萬四千多寶塔重新供養然雖如此真佛家裏坐又作麼生看取露柱相交切忌當面錯過。</p>
<p>陳天袚儀部請為龔正峰居士招魂法語白草迷迷古北邙幾年魂魄怨斜陽歸來江上西風急咫尺平皋是故鄉昔日善財南詢德雲比丘別峰相見偏你恁般古怪特特向正峰而來正峰正峰還記得故鄉田地麼生前落拓沒後羈棲可憐沙土沉埋未是髑髏粉碎今日天袚居士向黃金國裏特地尋求在百草頭邊從旁認取隔江招手就路還家坐看火裏蓮開方知水落石出乃招手云屍陀林畔不是你安身立命之場助汝一道寒光送汝歸去。</p>
<p>為慧先誠禪師起龕生也不道死也不道鄹人魯人入太廟天寒連底打焦磚到即不點點即不到山前山後觸目菩提看烈焰騰騰翩翻紙鷂慧先禪師知儒學佛六十年中做個無事道人臨末稍頭與他林逋處士孤山法師結一番生死交情撒手歸來落在這裏且喜華嚴香水處處圓成平日以不思議力破塵出經彌勒樓閣彈指門開依舊普賢毛孔今日末後一著光前絕後從火燄裏轉大法輪請向瑪瑙坡前密移一步。</p>
<p>舉火丙丁童子往來頻火後莖茅著意尋臘月蓮花開嶺上親看燄裏結寒冰擲火炬云惺惺惜惺惺。</p>
<p>為歸徐門優婆夷舉火十方四面無門個裏那容棲泊向烈火裏翻身歷劫無明灰滅擲火炬云撇。</p>
<p>為果心行童舉火一路是涅槃門去來從無遷變童子別展神通臘月冰河發燄擲火炬云薦。</p>
</div>
<div class='div-w'><p style="margin-left:9em">信官顧豹文助資</p>
</div>
</div><!-- end of div[@id='body'] -->
</body></html>