<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu124' />
<p class='juan'>雲溪俍亭挺禪師語錄卷之十三</p><p class="byline">弟子智元編</p>
<div class='div-other'><a id='mulu125' />
<p class='h1'>書問</p>
<div class='div-other'><a id='mulu126' />
<p class='h2'>復祁季超居士書</p><p>接來教謂天王之誤實始於張商英覺範雖訛然僧寶傳中自行改正不宜與商英同條受罰也又謂林間錄出於大觀元年誤引玄素碑文以道悟嗣馬祖後十九年為宣和六年覺範僧寶傳成請侯延慶作序謂慶曰達磨之後析為二宗其一為石頭曹洞雲門法眼宗之然則林間錄之謬覺範既<span class='corr'>已</span>自悔其非潛行改正故曰不宜與商英同條共罰也尊見極是弟非敢苛求覺範然林間錄中覺範口供一一是實特須舉出與千古明眼人共決擇之知邪說所由作耳覺範之言曰今妄以雲門臨濟競者可發一笑只此一語覺範欺心和盤托出矣覺範瞞天造謊於馬祖下增一天王不過欲遏捺雲門謂同出馬駒周金剛罵雨呼風無甚奇特此正後人牽強謂雪竇顯為大寂九世孫者一般見解雪竇能甘之耶覺範詩僧不尋向上與張無盡輩依通解會自謂臨濟正宗當時雲門哲匠必有大不肯者此輩忍恥憤然異同創為無影之譚自矜駭俗之論此天王道悟所由立也前此無所謂天王者有之自林間錄始傳燈載天皇道悟初參徑山後造馬祖重印前解最後謁石頭稟受法要乃居荊州天皇受寺僧靈鑒所請龍潭本賣餅家兒所居為天皇巷因投出家命名崇信前後章句記載分明淺草易為長蘆此天皇語也僧問玄妙之說亦天皇語臨終拋枕子無別為天王者覺範捏怪緣飾丘玄素碑謂達觀穎論列五家以道悟嗣馬祖達觀何辜受他覺範塗污節度使拋水中閻羅王來拿我此是白馬曇照禪師與他道悟何涉除淺草長蘆并玄妙之說外更無他語碑文贗作不辯可知入寂之年或云戊子或云戊戌更相矛盾且丘碑<span class='corr'>已</span>自差違符碑更屬可笑既云東陽張氏住天皇寺得法石頭則其為靈鑒所請龍潭饋餅者無疑矣忽云法嗣三人慧真幽閒文賁故為此以亂之祇益誣妄覺夢堂草又謂悟下得慧真真得幽閑閑得文賁遂絕一世耶三世耶何自相背謬也林間錄謂達觀引玄素碑考其傳正如兩人然疑信相半覺夢堂又謂無盡於達觀穎處得唐符載所撰天皇道悟塔記據如所論則丘符二碑皆自達觀穎出同時耶異時耶達觀穎在宋仁宗嘉祐間<span class='corr'>已</span>自入滅距覺範無盡將六七十年使同時有二碑何林間錄中止述玄素但云正如兩人若大觀元年止有丘碑尚未見符載塔記不知無盡何從又于達觀穎處得有符碑豈達觀<span class='corr'>已</span>歿從鬼趣中與商英相授受耶瞞天造謊更屬可笑矣又覺範既謂聞人歸登撰南嶽碑列法孫數人有道悟名後人因謂權德輿撰馬祖塔銘載弟子慧海智藏等十一人道悟其一按馬祖本錄入室弟子一百三十九人當時天皇道悟親從參請原在其列但非八十四人之比古人門庭廣大不分彼此天皇雖嗣石頭然未嘗不親稟徑山旁參馬祖傳燈所載幸自井然試取聞人歸登與權德輿全文讀之中必有辨不得概從附會于馬祖下增一天王也且唐人渾噩何嘗有法孫之稱稱法孫何止數人稱數人何遽及道悟聞人必不然覺範言之妄矣又曰圭峰荅裴相國宗趣狀列馬祖之嗣六人首曰江陵道悟圭峰章次盡載傳燈相國之言曰違宗趣而不守廢關防而不據圭峰荅之別說三乘通為一道又云諸佛有密語無密藏者乃是也且馬祖之嗣何止六人六人之中何先道悟經入藏禪歸海普願獨超都不足據何乃以江陵為首耶此處無銀三十兩不打自招洪公此言愈不足信矣又謂佛國白作續燈錄以雪竇為大寂九世孫佛國從無其語雪竇僧中龍也南嶽下徒欲借之為重不知從上有言先德山石頭以來傳此秘密佛國出雲門下聞之熟矣其肯上他人丘隴耶龍潭參天皇饋餅話佛國嘗為之頌有云南嶽山頭見石頭便歸古岸狎沙鷗漫分胡餅為香餌引得金龍上直鉤龍潭出天皇天皇出石頭佛國親言出自親口且得以法眼雲門更嗣大寂耶張無盡呂惠卿之徒無忌憚小人本不足責其視雲門臨濟一如元祐熙寧亦欲從中分門裂戶自生障礙覺範誤信遂爾墮其術中一盲眾盲為可憐憫大川濟禪師作五燈會元祖述傳燈無別為天王道悟者後一二百年元至正間翻刻誤引林間錄為作小註今指月錄誤入小註列為正文更補天王章次皆自覺範一人著林間錄實開疑誤之始余故曰商英不足責責在覺範雖侯延慶辨之於卒罪何補哉吾兄勿信其晚蓋也。</p>
<p class="head2">又</p>
<p>唐文粹載藥山碑記一通云是唐伸之筆謂藥山亦嗣馬祖可盡信耶今其文<span class='corr'>已</span>入佛祖通載當亦觀者不之察耳藥山初參石頭後參馬祖猶天皇初參馬祖再參石頭要之同嗣湖南未嘗不入江西之室好事者故為混亂或由耳食丘符二碑遂有高冠杜子夏小冠杜子夏之訛可發一笑也百丈是馬祖嫡傳當時名不列于碑記清規序謂混跡儕伍故祖塔無其名使徒按籍而求則石頭不得有其藥山馬祖不得有其百丈矣碑可盡信耶通載成自晚近益不足據恐好事者又滋口食耳奈何奈何。</p>
</div>
<div class='div-other'><a id='mulu127' />
<p class='h2'>與青原和尚書</p><p>三千里外煞有淆訛讀庖莊一書自與天界老人提正家風相為表裏弟近亦有漆園指通正在剞劂當就明眼人請正也僧自楚中攜一小刻是楚僧水鑑於荊州城中一土地祠偽立天王道悟名色惑亂鄉愚此小說家誤杜拾遺為杜十姨伍子胥為伍鬢鬚故事可發一笑詢其所由木鑑者蓋費和尚孫也就孔氏故居穿地得銕謂有天王二字其土地祠即天王土地也天王道悟唐史紀載並無其人丘符二碑都緣偽造五百年影響狐疑當燒焚嚴統時昭然揭出在鼓山老和尚浪杖人與先愚庵老人及嘯峰兄竺庵兄百愚兄遠門兄惟岑兄伴我兄及法門昆季諸方正人語特詳盡即濟宗名宿從未有言嚴統為是者當時如南澗靈巖諸老曲為調停早共有廢置此書之論矣天王名號在在有之四天王巡行人間今時叢林設立庭廡固不獨荊州一處唐明皇天寶十二載康居等國圍涼州帝請不空三藏祈天兵往救有神介冑而至康居遁去不空謂是北方毘沙門天王長子也因敕諸道城樓置天王像天王土地當是昔所流遺不足為怪又博又天王顯示方藥提頭賴吒天王請洪昉禪師至天供養杯渡和尚與四天王游戲水中如是者不一而足地中出銕誠有天王二字亦何預法門事乃欲借此描摹粧成神怪謂是渚宮道悟此可謂癡人說夢矣蓋嚴統燒廢在甲午乙未間水鑑楚人以戊戌還楚住銕佛寺又三年從天王土地祠種種捏怪不過為他福嚴畫蛇添足殊不知藏典必不可改祖牒必不可移諸方善知識必不可混淆當世名公卿必不可煽惑法門正人<span class='corr'>已</span>有起而辨之者顧中閒刻一碑記讀其詞旨殊似不倫前後且不足論即詆道原尊宿謂是訛書都不足信只此一語何其敢於非聖耶夫道原尊宿非他人蓋韶國師之子法眼之孫於天皇為第九世於石頭為第十世當時歷代親承父子祖孫師師傳授從何處得有差訛他家自有淵源自為譜牒苟使龍潭崇信不得法於天皇則雪峰老漢必不曰自從先德山石頭以來傳此秘密雲門法眼兩派必不絲絲傳述自云系出青原且傳燈出自景德楊文公大年更加刪訂大年宋代名臣非是張商英可比其書千古為昭自景德至今入藏七八百年累朝尊信奉為法寶且西天東土無所差訛而獨于天皇之子石頭之孫雲門玄沙之祖法眼親所自出昧昧相承不深考據有是理乎謂道原為訛書是景德傳燈訛也藏典盡訛也一千七百則訛也三藏十二部訛也西天東土盡訛也豈可不為寒心哉又祖燈籍籍不但道原<span class='corr'>已</span>也傳法正宗記無異詞聯珠通集無異詞宗門統要無異詞佛祖統記無異詞玄要廣集無異詞僧寶傳石門文字禪無異詞五燈會元無異詞宗鏡錄無異詞以至禪林寶訓古尊宿語錄雪峰廣錄請益錄舉龍潭德山以下諸名宿並系青原從無改易古今拈頌如汾陽昭佛國白無準範橫川珙正覺逸月堂昌白雲端雪竇顯萬松秀楚石琦並以天皇道悟龍潭崇信得法石頭授受井然言端語的不但道原<span class='corr'>已</span>也宋濂嘗敘五宗始末亦以雲門法眼二宗係青原下云希遷之學湖南主之其傳為道悟悟傳崇信信傳宣鑑鑑傳義存確不可易心燈出于元末通載纂自近人並皆依據偽碑支離附會前焚燒嚴統時辯書盈尺亦既詳且至矣從來議論之是非決於其人之邪正楊大年正人也張無盡敗類也不信大年乃信無盡<span class='corr'>已</span>是沒鼻孔漢況丘符兩碑全然無據此事三十年前余集生中丞黃元公司理一時喝破海內宗匠目所共見耳所共聞吾祖宗門風壁立萬仞青原石頭以來哲人代出非可是非增損於其間也老兄聞之當呀然失笑矣荊州去丈室不遠豈能聽其顛倒耶某白。</p>
</div>
<div class='div-other'><a id='mulu128' />
<p class='h2'>與誰庵道人</p><p>出家乃大丈夫事非公侯將相所能為遭亂以來吾宗如嘯峰兄藥公兄並是君家世好大踏步向前又吾屬故人夢破仁庵一衲速朽澹圭諸公先後共集獨誰庵有老母遲到祗林今遂棄妻孥攜杖笠居然老禿翁矣豈獨鳥窠吳侍者進號禪流雕龍劉舍人特稱慧地靈山一會事不偶然後來者居上誰庵勇猛精進涉廬阜過曹溪從黃山白嶽歸浩然有得帶了許多七珍八寶衝風衝雨走入雲溪猛可的一撞將森森翠翠的珊瑚樹水晶屏風都來擊得粉碎是他積代簪纓之子心量最大<span class='corr'>卻</span>也不荒不忙收拾了廣南明珠原打從舊路去只是一件既出了家便當盡情撇下隨侯明月雖也照耀十分你我學道人一總用他不著不如布施了罷誰庵道三十年好友必不我欺我如今和衣脫下赤條條一個窮漢做本等事業背了藥囊向天台去採藥隨分生涯尋著永明老尊宿在他衣裓下略坐片時待渠文殊普賢向水牯牛隊裏轉過身來大家同唱蓮花落多少是好雲溪應聲道善哉善哉汝去我隨後至也銕錚錚兩箇好漢咬文嚼字過了一生臨末梢頭你儂我儂唱個綿州巴歌羞也不識不見他慈氏菩薩從睹史陀天走向十字街頭討個大光錢逢人作舞他是何等意思布袋頭打開將過去七佛未來千佛西天東土一切聖賢盡情安放裏許不許他做聲何況這些驕驕蹇蹇伊傳周召孔顏一班并那秦漢以來弄毛錐子的許多不唧溜生徒在他布絲孔裏探頭探腦再也轉身不來吐氣不得又有那常不輕菩薩憑伊刀杖瓦礫劈面相加我只進前贊嘆蟭螟蟲尾子負著蒼天悲田院乞兒和他金輪大王揖讓周旋相見盡歡而去誰庵誰庵幾年前披枷帶鎖為著甚來幾年前東走西竄為著甚來幾年前悲歌慷慨為著甚來幾年前蹈空逃影為著甚來誰庵誰庵古來孝子作佛當是曾參第一仁人作佛當是泰伯第一忠臣義士作佛當是伯夷第一良朋好友作佛當是羊角哀第一誰庵卓卓自命正恐未必作佛雲溪不孝闡提自分不得作佛夢裏亦不想佛做況復習氣深重口舌造業再除不來做長老多少年將一箇黃面老子有時稱譽他有時毀謗他這豈不是兩舌德山臨濟罵得他面青面黃這豈不是惡口說飯不是米做說茶不是水做說世臣不姓徐說麗京不姓陸這豈不是妄言終日裏舉經舉論拈公案弄伽陀這是不是綺語誰庵誰庵把從前細細撿點今日也七子明日也七子一部威鳳堂稿過犯山嶽閻羅王看見不打自招快快點起火來焚卻了好老老大大一把年紀通身摸索起來再沒有一件將得去抵敵他生死的無可奈何走上天台做個沿臺槃乞兒五百頭老牸牛入他伙伴燈籠緣壁跨過石梁劉郎阮郎笑臉相迎問訊了為說雲溪道人捎個鈯斧子來略通一線不久上山紮一把苕帚截一個竹筒酸酸楚楚商商量量不負閻浮提內同走一遭齧臂相期勿泄勿泄臨行尚有個親切句欲借他葛陂竹杖為誰庵送行清風明月十五夜最佳樸齋同來正好兩彩一賽。</p>
</div>
<div class='div-other'><a id='mulu129' />
<p class='h2'>與嚴陶庵</p><p>好兒郎忽然奪去正思作天問一篇為陶庵居士雪屈虛空神向前語曰古往今來一座玉樓斷送了多少有名的才子天殆不可問矣三年前到河渚坐語依依自是林下風物與阿戎譚使我心神俱遠乃今何如哉方外道流鼻頭幾回酸楚也老年人宜自愛實實相念因與伽藍約不入闤闠不及近前慰問撫胸而<span class='corr'>已</span>西河老子硬扯陶庵作侶伴也沒奈何正當悲苦來填打發不去時但看一句沒意味話頭亦是救急良法勿謂迂闊不近情來勸勉耳。</p>
</div>
<div class='div-other'><a id='mulu130' />
<p class='h2'>荅嚴陶庵</p><p>陶庵根性猛利讀摩詰語便爾點胸會意此番逆境界正佛祖大慈鍛鍊陶庵討個大休大歇也人生駒隙雖父子至親前後聚首不過三五十年少不得有散場日子只是好兒子又散場得早了些未免一時難割捨耳猛可的豎起脊梁看個父母未生前本來面目將一切愁煩悲苦且放一邊急向二六時中尋卻陶庵本命元辰與他討個分曉尋來尋去到水窮山盡時不但愁煩悲苦了不可得陶庵了不可得生陶庵者了不可得陶庵所生越發了不可得胸中浩浩落落吞併太虛將令郎<span class='corr'>已</span>逝之魄且送在逍遙園裏與過去七佛隨分度時陶庵坐臥往來都在維摩丈室中與阿閦佛曼殊童子親證不二法門不獨開戶南山說個潯陽三逸也何如何如喫跌抓把泥珍重自愛。</p>
</div>
<div class='div-other'><a id='mulu131' />
<p class='h2'>與孫宇台</p><p>褁足不入城不得向太君靈柩前合掌一回念個摩訶摩訶此中耿結門人廢蓼莪說孝子哀哀幾至嘔血在宇台至性過人不為分外但酷暑天氣爍石流金積哀積勞甚足為念半年不見想形容衰老許多矣二十年來大家在銕床銅柱裏挨身過日惟宇台更為冤苦東跑西竄撞著偷兒鬼子劫取家珍連一個住居也被他人奪去全沒了安身立命之處冤家對頭打了幾時窮官司悔氣星不脫別人的官材抬在自<span class='corr'>己</span>家裏哭長裙新婦走入黃泉如今本生阿母遍身紅爛臥在荊棘中不但七零八落窮無立錐抑且母子恩情這回斷絕人都說宇台才子老天故意磨折他只知其一不知其一多應是宇台口巴巴的參愚庵禪飲曹溪水十來多年再也不得撇脫佛祖機權要弄斷他的命根把住他的去路活不得死不得看他怎生出身怎生吐氣宇台是個大聰明人應聲喏喏云蒼天蒼天你道有多少伎倆連他佛祖也沒奈何只好道個罪過罪過然雖如此不得辜負他一片苦心也須紮掙紮掙誰庵十日前來了十日後又來原是舊時人不改舊時行履處我雖昔人非昔人也天空海闊月白風清留幾個不瘋不癲的老白毛兩兩三三說些無義味語亦是大唐國裏一樁奇特宇台同在裏許不得無分切莫做一篇頭陀寺碑文寫幾幅羲之十七帖說我不愧蘇黃無慚楊李受幾個杜撰長老贊嘆贊嘆便結果了一生也白髮生鬢時運遷流人命不常可畏可畏得閒過河渚抵掌一番那時破涕為笑耳何如何如。</p>
</div>
<div class='div-other'><a id='mulu132' />
<p class='h2'>與柴虎臣</p><p>終年不相見一肚皮說話再沒處說同學少年幾多零落留得幾箇沒下稍的都走到天竺國中躲風避雨虎臣是毅然不屈的也趕著熱鬧終日地口喃喃念聲阿彌陀佛好沒來由西天十萬八千何不插翅飛了去今日也念明日也念絮絮聒聒頗不耐煩當初劉仲思陶元亮一班扯寬頭巾的值著他義熙之後一箇箇死尸靈沒處著落有者自謂逸民有者自稱處士仔細想來總沒意味卻悔娑婆世界來這一遭發個念頭從他遠公上山一齊走向安養城中去罷虎臣虎臣腳跟立不穩也只從風倒舵貪往西方那知他阿閦國土廣嚴城妙喜世界幾個老比丘和他無量壽如來扯過東扯過西鬧個不徹雲溪剛在地獄裏轉身還有許多做牛做馬的業帳不曾了得只索頑了面皮且去畜生隊中牽犁拽耙過東的也儘由他過西的也儘由他白眼看伊一上虎臣虎臣一總是個住處揀擇他怎的隨其心淨則佛土淨此土丘陵坑坎沙石瓦礫勿謂不淨安樂國中金繩寶網白鶴孔雀沒有兩般屈屈屈眼面前過不得要去修行如今原走入三塗惡道中倒說淨穢兩般不容揀擇雲溪十分顛倒只因他老禿驢偶可的曾向葡萄棚打個瞌睡夢見個佛心天子兩片豬蹄一隻牛角在空王殿裏蹋遍了劍樹刀山不一時間觀音勢至文殊普賢都向他毛孔裏出現如今佛來也不驚魔來也不恐封狐疥狗總是家親蟲臂鼠肝何非一體取不得捨不得直恁麼過時管什麼梵響唐音華言胡語有者道真歇了禪師是曹洞十世祖勸人念佛雲溪怎勸人不念佛屈屈屈<span class='corr'>掐</span>數珠的老媽媽念佛來多少時何不插翅往西天去大勢至菩薩都攝六根雖只<span class='corr'>已</span>證圓通三昧不如念取個無念的誰無念誰無生冷湫湫地死水裏浸煞更不堪也虎臣但只管念佛念西方佛念東方佛念四天下塵塵剎剎無量百千萬億佛都打從虎臣腳踝下頂[寧*頁]裏脊梁上鼻頭邊處處相逢時時出現到得佛也不奈我何一箇帶角老虎吼哮驚人和他東林西林一班老古錐都來總不廝認始稱奇特大丈夫兒爭肯受人囊藏被蓋生則必定生去則實不去不許夜行投明須到有分別沒分別明眼人知之不著雲溪饒舌也湖光十里四色蓮開覿面相逢正好道句阿彌陀佛。</p>
</div>
<div class='div-other'><a id='mulu133' />
<p class='h2'>荅吳樸齋</p><p>今人浮逼逼地好禪好道全沒一點真實心不過弄虛頭趁高興體面生涯他長老家亦順口與他胡亂一上訂個方外之交彼此引重是佛法中做名士禪和的一個空套子埋沒了多少性靈唐喪了多少歲月可歎可歎樸齋居士從愚庵先師時發大誓願眼面前心孔裏時時有一尊未開光明的古佛安放不開思與雲溪眉毛廝結前在端州時寄書雲溪要於雲溪左右覓一善地早晚共伊說些無意味語此是樸齋居士一點實心此中聚散亦自有數正不知何時得與樸齋鼻梁相對了<span class='corr'>卻</span>紅瑪瑙山前一段因果幾迴憶念不忘於心也陶淵明入廬山李習之到澧陽<span class='corr'>已</span>成僅事自宋及明六七百年楊大年張子韶輩寥寥數人近代如袁中郎黃海岸諸公共知此意佛是何等人學佛是何等事豈可三家村裏老學究識幾個之乎者也以當平生樸齋具大勇猛的人生平老實不說謊疏狂戇直率意而行此固近道之器參須真參悟須實悟是曰是非曰非直做到極頭底打開寶藏放出自<span class='corr'>己</span>光明始信得佛法中有如許受用有如許安閒有如許神奇有如許廣大世界闊一尺古鏡闊一尺世界闊一丈古鏡闊一丈迴視他大唐國裏古往今來許多山川雲樹人物鳥獸都來只得芥子大在蟻穴中遊行屈宋鄒枚以下一班嘲文弄墨之徒和幾個吃生豬肉的老道學先生一總束做一團將來丟在一邊豈不快活快活人生百年誠恐易盡得閒須做要緊事隨緣消舊業切勿造新殃趁此時陽不管陰不收空豁豁一箇身子自由自在不打起精神究取第一義討個快活膠膠擾擾更待幾時河渚雜錄不必刻但一披閱付汾子若浮若沉聽之荒煙斷草而<span class='corr'>已</span>急欲把臂此時尚熱俟八九月蘆花開遍同泛小舟作數日夜語發攄胸臆七月十五夜先從湖上訪參寥子敘幾年契闊趁誰庵在可邀與永夕我兩人說話正少誰庵不得一對老禿翁安置個樸齋居士同在裏許奇奇怪怪不妨使人疑著大好拍手一回也努力自愛。</p>
</div>
<div class='div-other'><a id='mulu134' />
<p class='h2'>示汾子</p><p>得介眉兩札甚喜豎起脊梁做本分事毘耶離城將有厚望不負三年前雲溪喫瓔珞粥時一番辛苦也鹿鹿塵俗祇益困人閉門卻客修心讀書是<span class='corr'>己</span>躬切要事念詩章襲名譽恥之愧之慎勿復為也年老衰頹長臥土窖屏謝人事去離親朋四方往來概謝不報前日如王西樵宋荔裳蔡九葭諸公並是向道之切終不欲一見實實懶於應酬不敢逢人稱善知識熱鬧虛驕博他幾聲贊歎仔細打筭來實是無益不若長伸兩腳高坐一龕打幾箇死瞌睡省造多少業此意汝自知之見我輩舊人須一一為述近狀閉卻兩片皮一切禪道佛法且付之大海東北流莫須提起況人間世耶筆硯久焚不復向班馬曹劉討生活計一概應酬文字方外人實非所堪幸饒放了罷誰庵大師未到天台尚有個親切句要與他說叫他穩定腳跟萬萬不可打入名士禪和隊裏勇猛精進又肯絕人逃世走向石梁舊處尋苕帚竹筒真吾良友吾敬之愛之他人非所及矣天氣漸涼體中平善不必遣人來。</p>
</div>
<div class='div-other'><a id='mulu135' />
<p class='h2'>與陳天袚</p><p>本法師來言天袚決意離俗且籌之審矣是果然耶天袚少無宦情且久斷肉味曩與道人止宿江上具如此言知不負夙昔然出家事緣化又切怪緣化此事有難與俗人語者聊相為言之道人初住河渚甫一年與家人絕糗糧無所備及除夕有販夫呼左右索茶鹽錢甚急左右大窘無以應會雪符劉君遣人至送半兩金五斗粟金與販夫粟且支十日明年瓶<span class='corr'>已</span>空南屏奯公適至坐語移日祇茶湯濕口突固不煙也又一日雪符與顥亭至陸鶴田王雉升及從者十人許攜一囊粟餉余然<span class='corr'>已</span>無藜藿炊飯久不就客大笑刺舟而去須臾魏美來乃相與拾野菜煮食如是者以為常是年冬余乞食江上與天袚俱僧徒<span class='corr'>已</span>散去嗚呼乞士可為而不可為也天袚固廉儉無所復需干世然矯矯自愛不慣行乞設負販子坐門而呼天袚情有不忍當行乞耶當不行乞耶雲溪頑鈍就食村落間取飯一盂殘僧數輩雜坐而食<span class='corr'>已</span>不復緣化家人間送米知交過偶一餽遺中間淨裸裸赤灑灑十字街頭一文錢每為憨布袋所笑道人行徑大率此類天袚知之否耶君家鳳山和尚更自不同日危坐一榻事枯木禪然四大欲離依參木為命弟子五六人環擁榻前顧左則左應顧右則右應進止抑搔靡勿如意陶然不自知其貧且病也頗不事緣化弟子刀耕火種栽瓜果擷茶薪供鳳山飲食醫藥雲溪口漉漉好說老婆禪鳳山乾巴巴未嘗輕說一字然兩人總窮到十分硬著脊背拴緊肚皮不肯向人緣化嗚呼乞士可為而不可為也天袚自審頑鈍孰如雲溪孤高孰如鳳山<span class='corr'>已</span>離俗為僧不得用世間法受妻子供養不得使措大習氣扯門生故舊倚勢欺人緣化不緣化天袚必有以內守其高外全其耿介者何如何如乘閒說沒緊要話天袚聞之謂雲溪老漢以<span class='corr'>己</span>方人雲溪合掌向前道個老僧罪過。</p>
</div>
<div class='div-other'><a id='mulu136' />
<p class='h2'>荅陳際叔</p><p>一病十五日不起正病劇時誰庵樸齋來看便思拱手一別獨不得與際叔數言終懷繾綣呼汾子持筆硯至榻前擬作一書<span class='corr'>已</span>而復罷誰庵強余更生余默坐移時冉冉而住今起居食息如平常矣生死到來你我做主不得儘自由他死不異生寢不異覺夜不異晝不著這邊不著那邊便時時安樂處處平常去也去得住也住得符到便行不荒了手腳也儒門澹泊剛剛留得際叔一人撐住一間大房子昌黎不佞佛昌黎學佛學佛須是有力量人昌黎十二分力量十二分膽識此膝不肯輕屈於人見大顛時於侍者得個入處李習之見藥山兩兩符契昌黎習之總是一般面目而昌黎較難余謂古今來毅然不屈者昌黎任道之真也際叔半生強項文章行誼卓卓是第一流不肯隨人起倒余與誰庵<span class='corr'>已</span>棄儒從佛際叔欲挽之歸儒際叔意中真實信得儒佛一原無二無別人人從佛不若人人從儒良是良是但余與誰庵為其易際叔為其難際叔知儒際叔學佛真實於生死海中得大涅槃真實於閻浮提中得淨佛土昔雲來老人臨命終時為際叔諄諄說法謂此為凡聖同居此為有餘方便際叔欣然受持得未曾有於今近二十年種子成熟想際叔夢時覺時晝時夜時生時死時與雲來老人不隔一分毫許此名真佛此名真儒當世幅巾方領之徒莫不拜其下風趣其末席豈庸庸泛泛依韋苟且之流望黃金寶地輒念西方見樂音樹頭更思東國所在隨人茫無證據者哉余道力微薄空過一生與誰庵為十條之約勉自訓誡今死而復活<span class='corr'>已</span>是隔生隔生雲溪草庵即屬他方世界俍亭長老即為土木偶人吾屬故交唯際叔與一二道流寤寐相從形骸不隔中懷縷縷握手未期勉之勉之努力努力。</p>
</div>
<div class='div-other'><a id='mulu137' />
<p class='h2'>柬盟石道人</p><p>乘舟入剡拍手空歸此回難得相見從行數輩直上塗山清水白米飯喫得飽齁齁地只可惜細大法門不與痛說一上謂山主藏頭露尾不是好人還有一問中孚大過都向裏許承當老兄何故拈一放一。</p>
</div>
<div class='div-other'><a id='mulu138' />
<p class='h2'>與陸麗京</p><p>廣南有徑寸明珠曾收得否大庾嶺頭衣缽留待傳人莫學韶陽老古錐但得一橛。</p>
</div>
<div class='div-other'><a id='mulu139' />
<p class='h2'>與顯聖為和尚</p><p>鏡水塗山別開生面祖翁田地飛出一道寶光直到瑪瑙坡前嚇得鳥窠老古錐回頭轉腦也甚奇怪西遯渡江恨不一見若到雲門搊住個烏紗巾莫要放他出出入入。</p>
</div>
<div class='div-other'><a id='mulu140' />
<p class='h2'>荅東山晴和尚</p><p>和尚病有不病者綿州附子漢州薑生生的拿到嘴邊也是自作自受藥方付去文殊自有眼目終不被他善財熱瞞思予兄竟返西山甚妙爭之不足讓之有餘。</p>
</div>
<div class='div-other'><a id='mulu141' />
<p class='h2'>荅白崖和尚</p><p>古調重翻拍拍是令南陽黨子谷應屬前身也文燈老當念海岸家風鼓吹此事江西湖南大家都在裏許教渠一口吸盡何如。</p>
</div>
<div class='div-other'><a id='mulu142' />
<p class='h2'>荅棲霞和尚</p><p>不得許州信也是尋常老實頭人從來不敢妄通消息梅花吟頗好高樓吹笛留取南枝只恐清涼老翁猶作境會廬陵之往何日耶由錢塘從玉山行儘可有個末後句要與兄商量商量。</p>
</div>
<div class='div-other'><a id='mulu143' />
<p class='h2'>柬南山和尚</p><p>蚖蛇戀窟未免遭人檢點別峰相見快便難逢如此作略好只甚好但是高高山頂掘了一箇萬丈深坑將他鹵莽禪和通身埋卻老兄是何心行。</p>
</div>
<div class='div-other'><a id='mulu144' />
<p class='h2'>柬崇先和尚</p><p>擬剌小舟從太元問路卒恐桃花笑人皋亭河渚沒有兩般劉郎阮郎任渠去。</p>
</div>
<div class='div-other'><a id='mulu145' />
<p class='h2'>荅陸麗京</p><p>秦時[車*度]轢鑽在居士身中多少年何不放他一箇出路雲溪山月應與故人共之也瑞五自是第一流速來速來要與他成褫個主賓句子。</p>
</div>
<div class='div-other'><a id='mulu146' />
<p class='h2'>與江道信</p><p>托缽公案只管向大慧舌頭上討滋味驢年也未會在當初速朽兄與兄將東山水上行穿鑿穿鑿試度個消息來大家証據看。</p>
</div>
<div class='div-other'><a id='mulu147' />
<p class='h2'>與柴虎臣</p><p>中峰道五乳峰前開白蓮禪門淨土是一是二心淨土淨且莫作文字商量祇將趙州一碗茶洗滌肺腑待得肘腋風生那時安養如來在十字街頭與居士鬥額。</p>
</div>
<div class='div-other'><a id='mulu148' />
<p class='h2'>與應嗣寅</p><p>晦庵問母不敬也曾走上他家門戶來游定夫云世儒破佛皆佛自以為不然者也居士引掖後學須拈此語示之還有一問雲門扇子[跳-兆+孛]跳上三十三天莫須有恁般事否。</p>
</div>
<div class='div-other'><a id='mulu149' />
<p class='h2'>荅嚴顥亭</p><p>一莖草建梵剎須是賢于長者竭力擔承天台來徑山去且總由他這裏沒跕腳處海萼漸壯天氣晴好三兩日盡開也。</p>
</div>
<div class='div-other'><a id='mulu150' />
<p class='h2'>與孫宇台</p><p>西泠橋畔公案未圓得閒進山也須了卻清風明月獨讓野人野人如何消受幾時到吳門一箇鍬子要寄到朱明去。</p>
</div>
<div class='div-other'><a id='mulu151' />
<p class='h2'>荅百愚和尚</p><p>華亭鶴唳船子風高禪者從善權來云洞水逆流打濕他十八代先靈鼻孔果否聞說泗州大聖今年出塔想是老兄道力所感。</p>
</div>
<div class='div-other'><a id='mulu152' />
<p class='h2'>與月涵道人</p><p>蜆子和尚在洞庭山裏與古廟香爐眉毛廝結拄杖子昨夜經過特到虎丘邀他相會定有一場鏖戰老兄從旁喝采何如。</p>
</div>
<div class='div-other'><a id='mulu153' />
<p class='h2'>荅陳際叔</p><p>脅尊者長坐不臥愧未能也枯木朽株無所復用惟退自簡束不失尺寸而<span class='corr'>已</span>羅近溪臨行大似紙衣道者勿謂儒佛有二途耳。</p>
</div>
<div class='div-other'><a id='mulu154' />
<p class='h2'>與誰庵道人</p><p>跨虎而出何必龍湖在道人分中不為奇特也一月不見遣人送米冷灰裏一粒豆子正自不仝耳。</p>
</div>
<div class='div-other'><a id='mulu155' />
<p class='h2'>荅蘭皋姪</p><p>一行作吏愁苦萬端纔到潼關未為撒手郭功甫獨匪人哉勉之而<span class='corr'>已</span>吾出家法衣壞色衣取彼狐狸為公子裘非所好也。</p>
</div>
<div class='div-other'><a id='mulu156' />
<p class='h2'>與樹羅書記</p><p>冒病走日中不大憊否日面佛月面佛此旨如何。</p>
</div>
<div class='div-other'><a id='mulu157' />
<p class='h2'>與止一侍者</p><p>一月十五日不通問吾為無望子耶夜來好風門前松定吹折矣一夏想不空過知有以愜老僧意也。</p>
</div>
<div class='div-other'><a id='mulu158' />
<p class='h2'>與友崖道人</p><p>石頭城畔坐斷千差古人所謂難得不相見也入春風雨凄其嶺上梅花都成碎玉言念亡友傷如之何何日舞棹南來逢場作戲在老兄分中依然不起于座耳。</p>
</div>
<div class='div-other'><a id='mulu159' />
<p class='h2'>與天目和尚</p><p>雪覆千山惟有孤峰不白老兄強項似之也天寒人寒太覺冷淡雪消後相見何如。</p>
</div>
<div class='div-other'><a id='mulu160' />
<p class='h2'>荅白雲和尚</p><p>塗山一別鷗鳥東西浩淼洪波莫尋靈骨言念夙昔為可嘆悼接讀法言肅然改聽石霜末後乃傳九峰巖頭同條獨許雪嶠愚庵門風庶不寂寂矣西溪風雨迷離寒梅冷落土窟久封水深莫渡行將以此自老不敢說向人前也。</p>
</div>
<div class='div-other'><a id='mulu161' />
<p class='h2'>荅平陽和尚</p><p>千巖萬壑應接不暇登鳥道入玄路乃知塗山之高也子期死伯牙不復鼓琴惠施之亡莊生無以為質矣先師末後句賴和尚筆尖點出金剛眼睛猶在耶當敬率同門泥首以謝耳。</p>
</div>
<div class='div-other'><a id='mulu162' />
<p class='h2'>荅王鶴山</p><p>陸亙大夫裴林丞相並是一班俗漢禪板蒲團豈獨長連床下哉含元殿裏觸處知歸親到長安更自一番受用也去使匆遽語不能多。</p>
</div>
<div class='div-other'><a id='mulu163' />
<p class='h2'>荅楊士虞</p><p>四十九年不說一字阿難結集未免老昏矣貧道何人敢以語錄行世耶願居士付之祖龍侍者竊比香林三十棒自領出去。</p>
</div>
<div class='div-other'><a id='mulu164' />
<p class='h2'>荅陸梯霞</p><p>陸修靜陶淵明同上廬山切莫攢眉歸去白粲領到大眾為黧奴白牯讚般若波羅去也。</p>
</div>
<div class='div-other'><a id='mulu165' />
<p class='h2'>荅姚生公</p><p>南湖一片疑殺靈雲雖則兩眼睜睜頗為釣魚郎所笑老僧坐此須到餘杭也天台僧直上徑山不知所為何事晤寶壽乞問一聲。</p>
</div>
<div class='div-other'><a id='mulu166' />
<p class='h2'>與張仲嘉</p><p>孝子哭曰哀哀大好一場公案老兄到禹航時路由河渚可得一過草庵盤桓永夕耶楊無為之與芙蓉非閒相識也。</p>
</div>
<div class='div-other'><a id='mulu167' />
<p class='h2'>與王鶴山</p><p>庵中坐禪近得一箇北方學者遣與居士相見此中有淆訛處大可盤桓陳操尚書日以此事放在額角尖上當必謂山中野人搔著痒處也別緒侍者口悉之。</p>
</div>
<div class='div-other'><a id='mulu168' />
<p class='h2'>荅誰庵道人</p><p>丹霞薙草彥和飛錫今得誰庵卓卓千古西溪茅屋半楹寒雲十里頗堪共之當分座以待也大偈直追永嘉不徒張拙但子規夜啼鷓鴣春囀楊柳聲中不知是一是二晤時尚需親切一句耳邃延天上再來可奪元度一席相見在近翹首俟之。</p>
</div>
<div class='div-other'><a id='mulu169' />
<p class='h2'>荅周岱峰</p><p>數日以來生吞活剝棒喝交馳別是一番精彩恨不得老龐入座捉敗主人使西江水一時流遍天下耳昨被一鹵莽禪和向銕圍城中挖縫而出禪床遂爾掀倒矣飽餐香積待太常再來也。</p>
</div>
<div class='div-other'><a id='mulu170' />
<p class='h2'>復曾道扶</p><p>鹽梅本自生知白衣須當拜相勉之而<span class='corr'>已</span>資聖一坐具龜毛拂子兔角杖頭先師影堂至今不遠所賴唱和一室扶起砂盆土窟餘生敢不趣命鷓鴣啼徹當在春深釅茶一碗流水一灣與居士作開懷出世之譚煞強似子瞻玉帶也。</p>
</div>
<div class='div-other'><a id='mulu171' />
<p class='h2'>與誰庵道人</p><p>主人公和贓捉敗不妨得人一牛還人一馬攝息待之也青原米馬祖鹽醬任教咬嚼忽嫌其苛細耳。</p>
</div>
<div class='div-other'><a id='mulu172' />
<p class='h2'>示學者</p><p>余性本不能容物殊強之耳與其強而損<span class='corr'>己</span>不若孤而自全。</p>
<p>老冉冉其既及復何之耶毋勞爾神毋蕩爾精。</p>
<p>去矣生徒非吾事也余德不逮古人願世世常居學地。</p>
<p>嘗見<span class='corr'>己</span>過故與人無辯嘗覺途廣故與物不爭。</p>
<p>土階<span class='corr'>已</span>足勿事更治塚間樹下安所得瓦屋哉。</p>
<p>少不喜華侈顛頂白矣布衣草履吾分也。</p>
<p>一日不作則一日不食對霑體塗足者每為汗下。</p>
<p>嘗恐言為垢<span class='corr'>累</span>行為瘡疣。</p>
<p>習俗移人雖上智者不免目力漸昏不能夜坐然凌晨必起朝來爽氣足可怡人。</p>
<p>人無愚賤故吾等夷也必翹翹然下之亦自使彼難近。</p>
<p>昨日事今日<span class='corr'>已</span>知忘卻。</p>
<p>久居澤畔魚鳥自來親人。</p>
<p>乞食不足恥憎嫌粗惡或飽飯無所事事乃更可愧耳。</p>
<p>宴坐移時更覺心閒神曠。</p>
<p>多閱梵夾則名理開豁情貌雅遠。</p>
<p>鄙吝不可有也然侈則易驕逸則易怠。</p>
<p>見異類祇願其同遇薄俗惟恐不厚。</p>
<p>去智與故遂爾中外夷粹入物不驚。</p>
<p>難捨者捨之難忍者忍之久久自然服習。</p>
<p>報報者常相反也勿謂英雄可以欺人。</p>
<p>澤於書卷者略遠塵俗。</p>
<p>皇皇財利庶人恥之<span class='corr'>已</span>墮僧數為商賈耶。</p>
<p>道無常形德無常名愛名跡者俗累未遣。</p>
<p>一粒一盂盛德久不報不自黽勉何以堪之。</p>
<p>天下之大未有窮矣足不履四海敢自謂<span class='corr'>己</span>勝耶。</p>
<p>現業就消小罪知懼。</p>
<p>苦不識奇字讀書率未了了年踰五十但以不了了之。</p>
<p>土木形骸正使吝惜百年終歸朽壞何苦不作勞耶玩物喪志惟作書鼓琴賢者不廢余於二事都無所能未嘗不欲人學之也。</p>
<p>無心於事無事於心他人不知謂為苟且荒忽。</p>
<p>資性有限未能涉道之藩。</p>
<p>不樂以氣岸加人故寧為雌伏。</p>
<p>言語爭勝譬諸口舌得官。</p>
<p>盡日遣放不知舌之非今我之非物。</p>
<p>口不涉事則事與化俱足不近人則人與境遠。</p>
<p>寐不異覺故死不異生所恬然者寐也。</p>
<p>後世誰能知余亦正使不知為快。</p>
<p>處<span class='corr'>己</span>即得奈群眾何在眾不失其寡。</p>
<p>道絕人荒正恐石頭路斷但合掌謝之。</p>
</div></div>
</div><!-- end of div[@id='body'] -->
</body></html>