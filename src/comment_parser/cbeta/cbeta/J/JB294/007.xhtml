<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>雲溪俍亭挺禪師語錄卷之七</p><p class="byline">弟子性廣智育編</p>
<div class='div-other'><a id='mulu20' />
<p class='h1'>勘辯</p><p>澗梅止一侍立次師驀問澗梅云趙州庭前柏樹子意旨如何梅云祖師西來意師云儱侗禪和次問止一云覺鐵嘴云先師無此語還明趙州意否止云若不明趙州意爭解恁麼道師云倚墻傍壁。</p>
<p>舉十方薄伽梵一路涅槃門話問眾云這僧問處是同乾峰雲門荅處是異且道二老漢還有差別也無一僧云兩個老漢也只荅得一半師云你又作麼生僧一喝師云莫亂統。</p>
<p>舉乾峰雲門薄伽梵話師云一個解收不解放一個解放不解收語未竟澗梅驀問云和尚道得麼師云放汝三十棒梅禮拜起復云畢竟不收不放一句作麼生道師云嶺上梅傳春信早溪邊雲染夜光寒你續下句梅禮謝。</p>
<p>舉風穴在郢州衙內話問侍者止一云當時你作盧陂待他道卻嗟蛙步輾泥沙便作麼生止云向道和尚是甚麼心行師云穴便打又作麼生止云和尚慣得其便師云穴又打作麼生止云當時禮拜了便出師云這有頭無尾漢。</p>
<p>舉南泉與歸宗麻谷禮忠國師話問止一云不得向圓相中坐不得作女人拜你當時作麼生止云當時抹<span class='corr'>卻</span>圓相便回師云南泉忽來把住又作麼生止云當時好與一掌師云太麤生止云和尚又作麼生師云我當時但目同行云好意去禮國師合伴不著。</p>
<p>有僧自靈隱至師云飛來峰夜來倒卓撞碎冷泉亭驚殺了金沙灘前馬郎婦上座可曉得麼僧云怕沒有這般事師打云瞎漢僧云也不得草草師云一任舉似諸方。</p>
<p>講師至師云法師為眾竭力講云和尚何得尊<span class='corr'>己</span>卑人師云老僧婆婆和和造了多少口業講云也要大家證明師云幾乎錯喚你作法師講云不敢師云作家那。</p>
<p>居士參纔登岸師云蘆花飛兩岸秋月滿平陂何不道取一句士云鷺鷥立雪非同色師云咬人矢橛不是好狗士云<span class='corr'>卻</span>請和尚道師云裏面坐了喫茶。</p>
<p>僧自盧山來師云五老峰前好個消息上座在彼幾時僧云水簾洞邊經冬過夏師云東林西林幾人夢遊不得還念彼中麼僧云和尚去時某甲提鞋挈杖師云去即要去還有一人不肯行僧云情知和尚不輕舉足師云你作麼測量老僧。</p>
<p>僧禮拜次師云見說上座受人缽袋子是否僧云覿面相呈師云我正要覿面的借來看看僧云聻師打一掌云缽袋破了也羞也不識僧無語師云恁地可憐。</p>
<p>僧問毛吞巨象即不問如何是芥內須彌師云薔薇穿蛺蝶進云恁麼則龍袖拂開全體現也師云且莫詐明頭僧禮拜師喝退。</p>
<p>僧問曹溪話月雲門指月如何是真月師云老僧粗識好惡僧云即如雲巖豎掃帚意旨如何師云還要第二杓惡水那僧云作家宗師師云不勞讚歎。</p>
<p>僧問塗毒鼓聾人不聞請師別行一路師便打進云棒頭有眼不得草草打人師連打兩棒進云今日也知令不虛行師云不是患聾祗是患瞎。</p>
<p>僧問語嘿涉離微去此二途請師速道師云泥龍踏破洲前月玉鳥啣將嶺上花僧禮拜師云且去。</p>
<p>居士問煉石補天劫火洞然還壞不壞師云問取封后先生士云太極未分前且這一著從何安立師云畫蛇添足了也士云有語的顯個無語的何不大家合取師云你啞即甘爭教他人無口。</p>
<p>放生次問僧放卻多少了也僧云十萬八千師打一掌云是你恁般躲閃。</p>
<p>僧問離四句絕百非請和尚道取一句師云跛鱉出頭來僧云情知師云猛虎不食伏肉僧一喝師云好喝太多生僧拂袖出師不顧。</p>
<p>止一問燒木佛話師云當時你作院主待作麼生止云某甲便同伊向火去師云也合鬚眉墮落少頃伊人入師問云適來侍者問燒木佛話你當時若作院主待作麼生伊云再拿兩尊燒也得師云也合鬚眉墮落澗梅聞舉云二公被丹霞轉了也師云也合鬚眉墮落。</p>
<p>問止一侍者云洛浦道先師有言目前無法意在目前不是目前法非耳目之所到那句是賓那句是主汝作麼生會者云到即不點點即不到師云儱侗禪和如麻似粟者云和尚又作麼生師云我與古人有甚讎隙。</p>
<p>澗梅問百丈一哭一笑是同是別師云少賣弄梅隨呈一偈云哭時也好笑時也好四面觀音一齊放倒師驀豎拳云這個聻進云也須放倒師云孟八郎漢室中舉離四句絕百非話伊人著語云自從勘破伊人後直至如今不見蹤師云是誰勘破進云不識師云死漢三十棒自領去。</p>
<p>樹羅呈國師勘大耳三藏頌師云囫圇吞棗子有甚用處當時大耳三藏不但第三度不見國師前兩度早被國師瞞<span class='corr'>卻</span>了也樹踴躍作禮師云上座莫被國師瞞。</p>
<p>僧參禮拜起便喝師云成群逐隊野狐精僧又喝師云連喝兩喝待如何僧拂袖出師云敗也敗也。</p>
<p>僧參入門便喝師便打僧又喝師云三喝四喝後作麼生僧無語師又打。</p>
<p>入室次師指一僧云道道僧便喝師云錯僧又喝師云錯錯僧又喝師云李靖三兄久經行陣僧禮拜師便打。</p>
<p>僧參師問那裏來僧云臨平來師云臨平湖石鼓在否僧云在師云容老僧擊鼓作聲麼僧擬議師便打一掌云問了好打。</p>
<p>僧參師云那裏來僧云顯聖來師云在彼中多少時僧云一年一度師打云好好問你不實說僧云也知和尚有此一機師不管。</p>
<p>入室次僧打一圓相托呈了後禮拜師云那裏來這虛頭僧退身三步依位立師云還要弄一出僧展具三拜出去師云打須打會禪漢。</p>
<p>僧到師云那裏曾相見來僧云靈山一別師攔胸搊住云速道速道僧無語師云原來是個噇糟酒的。</p>
<p>侍者渟泉入室次師云本來面目你作麼生者震聲一喝師直打出次早復入師方舉棒者有省退呈偈云本來無欠亦無餘驀地相逢識得渠千里歸來呈舊面剎竿頭上現全威師不許。</p>
<p>侍者渟泉同泛師偶指岸邊枯柳詰之者繞樹一匝<span class='corr'>刺</span>舟而去師作色大詬者云恩大難酬師不顧。</p>
<p>翫月次侍者渟泉請益三玄三要話師云嘉州大象作麼生者云玉兔走銀河師云<span class='corr'>陝</span>府銕牛作麼生者云廣寒飛桂魄師云西河師子作麼生者云今夜水晶盤師作一圓相云怎出不得者個圈子聻者展兩手作禮三拜師休去。</p>
<p>侍者千筠入室次師云你作麼生者云入地無門上天無路師云何不休去歇去者禮拜師云要見本來面目麼者求示師云這驢前馬後漢。</p>
<p>師偶對客語黑白未分話侍者千筠點胸作舞師云汝會耶者搖曳而起師一喝。</p>
<p>僧橫趨而過竟出師召闍黎僧亦不顧師云老僧今日失利雖然如此爭敢作死馬醫至晚僧卻具威儀三禮師云早來公案未圓闍黎何不道取一句僧云勘破了也師云得恁般穩密麼僧出師云三十年後此話大行。</p>
<p>師揮扇次僧過師問犀牛扇子作麼生僧云今日熱似昨日師便打。</p>
<p>樹羅問雲月是同為甚溪山各異師云爭怪得老僧僧云天上有星皆拱北人間無水不朝東師云東家杓柄長西家杓柄短僧云用曹溪眼作麼師云瞎僧云和尚大似持缽不得詐道不饑師云老僧罪過僧云恁麼則學人禮拜去也師云還我曹溪眼來僧一喝師云一任[跳-兆+孛]跳僧無語師云且過一邊。</p>
<p>僧纔出擬問師云嘴唇缺了半邊還擬問甚麼話僧一喝師云收僧云會得了也師云雲門拄杖子與龐居士笊籬鬥額驚動了伐折羅大將正沒解交你作麼生會僧擬議師打趕出。</p>
<p>問大悲千手眼那一個是正眼師云天外孤飛白鶴來僧擬對師云那一個是正眼速道速道僧無語師云失<span class='corr'>卻</span>問。<span class='corr'>頭</span></p>
<p>僧禮拜起云抱璞投師請師一接師云寒花飛玉浪古樹晃珠簾為甚麼卻被子規啼徹僧佇思師云過去久矣。</p>
<p>僧問明明百草頭明明祖師意和尚也不得瞞人師云口無毛聲聱聱凥益高一先二蕭三肴四豪僧云也知和尚慣得其便師云爭奈老僧何僧禮拜師云老僧被你熱瞞。</p>
<p>僧問如何是意在目前師云應夢大吉僧云作麼生理會師云又道意在目前僧禮拜師云三千里外莫問女兒橋。</p>
<p>室中問僧云趙州道個無字你作麼生僧云學人不會師云捏緊話頭。</p>
<p>入室次侍者止一纔入師攔胸搊住云生從何來死從何去者擬對師拓開云何不向這裏去者一跌起大笑師云道取一句看者云青梅落地師云且去明日來次早者入禮拜師云生死句被汝勘破了麼者云某甲不會誑語師云大有人不肯你在者禮拜出。</p>
<p>僧入師云牛過窗櫺為甚麼尾巴過不得僧云某甲好端端坐在堂裏師云情知你走不脫僧云和尚又作麼生師揮手作趕牛勢云這畜生快走僧擺首趨出云去也去也。</p>
<p>僧入師云你早辰洗臉摸著鼻頭麼僧云摸著師云莫便是本來面目麼僧無語師云鈍漢僧云某甲不敢自瞞師云好好你還老寔。</p>
<p>僧入師云趙州在你腳底下你畢竟信得及麼僧未及對師云昨夜禪堂內被我一香板打殺了也僧云三千里外供養和尚師云還有一頌你且聽著趙州無趙州無公子停樽唱鷓鴣桃花二月春風好畫船日日泛西湖僧禮拜師云去。</p>
<p>僧入師云本來面目你還曾見也無僧云見師指拄杖云這個喚做甚麼僧云拄杖子師云原來不曾見僧請示師云錯過了也僧點首出。</p>
<p>僧問如何是啐啄同時失師云去你不會我語僧擬議師驀面打云鈍漢僧云啐啄了也師云失。</p>
<p>師入堂問僧云工夫做到甚麼去處僧云求和尚開示師云你話頭親切也無僧擬對師云遠在。</p>
<p>問僧云你在家裏種得多少菜僧云不知多少師云還下多少瓜秧僧無語師云囫圇東瓜。</p>
<p>問僧云得力處何不道取一句僧云料得少人知師云不得力僧禮拜師喝退。</p>
<p>問僧云如何是本來面目僧云初參師云可悲可涕。</p>
<p>問僧云父母未生前道取一句僧禮拜云求和尚慈悲師打云向這一棒會取。</p>
<p>入室次僧禮拜起師云你還疑麼僧云疑師云好好直恁疑去疑他三十年僧出師召回云要見主人公麼僧云要見師云看桃花去。</p>
<p>僧問啐啄同時是否師云是僧云某甲啐請師啄師厲聲云羞也不識僧退頃復入云我會也我會也師更與一掌僧作舞出。</p>
<p>巡香畢一僧端坐不起師打一下震聲一喝云不唧溜漢竟出僧拍掌下禪床。</p>
<p>僧請益本來面目師望空一指云何不薦取又僧請益師云剔起眉毛丈二長又僧請益師彈拂子一下僧立參次師打僧一下僧云某甲正做工夫<span class='corr'>卻</span>被和尚一下師云羞也不識似這等做工夫驢年去在僧求示師云錯過了也水潦和尚被馬祖一踏起來呵呵大笑云百千玅義無量法門向一毫頭下識取良馬見鞭影而馳一棒一喝立地彀去尚隔津在似你這般驢漢閉眉合眼當作做工夫有甚了期有甚交涉罷罷你不是這等人也莫怪你。</p>
<p>僧坐香師打一下僧云某甲不曾妄想師連打云好個不曾妄想僧求示師云現祗對的是妄想不是妄想僧禮謝。</p>
<p>又一僧坐香師打一下僧云某甲不曾昏沉師云正瞌睡裏。</p>
<p>問僧云進堂來見個甚麼僧云萬里絕烽煙師云如何領受僧云鐵蛇蟠古路師云這是現成句子古人道一念萬年全未夢見你又作麼生僧退身而立師云去。</p>
<p>問僧云本來面目你作麼生僧云卻請和尚道師一喝遂打一下僧禮拜退師復云畢竟如何是你本來面目僧震聲一喝師云死漢。</p>
<p>師入堂問僧云洞山掇退果桌是個甚麼意思僧云洞山和尚慣得其便師打云不是不是且要問你畢竟過在甚麼處僧云萬里無雲天有過師云越發不是了僧云某甲從來不打妄想師連棒打退。</p>
<p>問僧云我有一句子分付你你還信麼僧云不信師打云為何不信僧云和尚說話齒不關風師打云這薄福漢僧云打即任打信即不信師又打。</p>
<p>問僧云臨濟四喝你昨日向我一喝是那一喝僧禮拜師云這野狐精。</p>
<p>問僧云趙州在你腳底下你還信得及麼僧無語師云你昨日頓一足喝一喝是個甚麼意思去你未有棒喫在。</p>
<p>又問僧云前日見你五位頌子像有來由及乎問你堂奧中事為甚不清不楚僧云未到雲溪許多七珍八寶及到雲溪未免咽喉塞斷師云果然果然。</p>
<p>僧參師云萬法歸一一歸何處聻僧禮拜起歸位師云老僧這一倆鞋五百貫錢估得的。</p>
<p>新到僧參師云汝是新到僧云如何是某甲本來面目聻師一喝。</p>
<p>僧參師云堂中事作麼生僧云虛空未免係驢橛師云這是堂外的僧云夜深鴻雁宿蘆花切忌妄通消息師喝出。</p>
<p>僧參師云有句無句如藤倚樹樹倒藤枯句歸何處僧云問他怎的師云即今道一句看僧一喝師便打。</p>
<p>僧參師云未開口以前早錯了也且別轉一機來僧轉身一下師云錯錯僧禮拜師云我不欺汝。</p>
<p>僧禮拜起師云一歸何處聻僧無語師喝出。</p>
<p>僧參師云今日老僧耳聾切忌胡喝亂喝末後一句直捷道來僧云住住師云上座莫不親到牢關了麼僧轉身退出一步師打云這一棒也省不得。</p>
<p>僧參師云參禪須是鐵漢著手胸前便判上座曾判麼僧一喝師打云果然未判。</p>
<p>僧參師云大唐國裏走一遭原來只是蘆花灘裏僧遽云再請道一句來師打云瞎漢亂做。</p>
<p>僧參師云老僧一兩鞋你作麼生會僧云求和尚開示師云爭怪得趙州僧禮拜師云這鶻臭布衫幾時脫下。</p>
<p>僧參師云前日老僧與你一喝曾知這一喝的落處麼僧擬進語師云莫教錯認老僧。</p>
<p>僧參師云直饒絕點純清猶是真常流注上座到這裏作麼生會僧云百尺枯樁開錦萼師云莫便是隨流入妙了麼僧云不敢違背一切師云驢胎馬腹中切須仔細。</p>
<p>僧禮拜起一喝師便打僧又喝師又打僧又喝師又打僧指旁僧云因你帶累于我師大笑。</p>
<p>僧禮拜起師云杜口毘耶掩室摩竭這也不須提起了他時異日何以為人僧應喏喏師云未免妄通消息了也僧禮三拜。</p>
<p>僧入師云轉身一句是處優游若也把纜放船爭解逆風使舵且要問你克賓維那何以被興化擯出僧擬荅師云法戰不勝莫怪老僧。</p>
<p>僧入師云出言吐氣須辨來由鹵莽當前頭破腦裂個裏不是兒戲僧無語師云得力處何不道取僧云向和尚拂子頭上一轉了也師云亂統僧禮拜師云努力加餐。</p>
<p>僧入師云敗荷衰柳處處逢渠青山白雲時時助喜為甚麼再尋不見聻僧無語師云呀錯過了也。</p>
<p>僧入師云虎生三日便<span class='corr'>已</span>食牛說甚麼老參宿學盡力道不得的句子何不舉似老僧僧無語師云早被那鼻頭扼塞了也去。</p>
<p>僧禮拜起云某甲拜倒太山土地師呵呵大笑云前日老僧被你一喝僧云冒犯尊嚴師云記取三十棒。</p>
<p>僧入師云披毛戴角始向異類中行為甚麼卻名尊貴僧禮拜起云恩大難酬師云還知玉殿苔生麼僧云某甲不離和尚左右師云老僧變驢變馬去也僧再拜珍重而出。</p>
</div>
</div><!-- end of div[@id='body'] -->
</body></html>