<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲溪俍亭挺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>雲溪俍亭挺禪師語錄卷十二</p><p class="byline">弟子智鑒智郁編</p>
<div class='div-other'><a id='mulu30' />
<p class='h1'>外述</p>
<div class='div-other'><a id='mulu31' />
<p class='h2'>漆雕開</p><p>子使漆雕開仕探竿在手吾斯未信爭之不足讓之有餘子說許他一半。</p>
</div>
<div class='div-other'><a id='mulu32' />
<p class='h2'>乘桴浮海</p><p>從我其由紅爐金彈子子路聞之喜鯰魚上釣鉤無所取裁有殺有活。</p>
</div>
<div class='div-other'><a id='mulu33' />
<p class='h2'>畏匡</p><p>吾以女為死矣青天霹靂子在回何敢死不是這漢大難承當。</p>
</div>
<div class='div-other'><a id='mulu34' />
<p class='h2'>山梁雌雉</p><p>山梁雌雉大好一個消息時哉時哉鷂子過新羅子路共之丫郎當漢三嗅而作莫眼花。</p>
</div>
<div class='div-other'><a id='mulu35' />
<p class='h2'>問鬼神問死</p><p>問事鬼神築著磕著未能事人焉能事鬼從來不敢瞞人敢問死太煞紆回未知生焉知死看腳下。</p>
</div>
<div class='div-other'><a id='mulu36' />
<p class='h2'>如愚不愚</p><p>吾與回言終日誑惑不少不違如愚須是這驢漢始得退而省其私作賊人心虛亦足以發得人一牛還人一馬回也不愚大小尼山<span class='corr'>卻</span>被旁人勘破。</p>
</div>
<div class='div-other'><a id='mulu37' />
<p class='h2'>顏淵喟然</p><p>仰彌高鑽彌堅不妨疑著博以文約以禮撒沙撒泥欲罷不能爭得轉身吐氣如有所立卓爾閉眼食蝸牛欲從末由只恐不是玉。</p>
</div>
<div class='div-other'><a id='mulu38' />
<p class='h2'>子在川上</p><p>子在川上菩提樹忉利天逝者如斯恒河沙香水海不捨晝夜無邊剎海十世古今然雖如此逢人不得錯舉。</p>
</div>
<div class='div-other'><a id='mulu39' />
<p class='h2'>有知無知</p><p>有知乎哉無知也水上按葫蘆鄙夫空空赤眼撞著火柴頭叩其兩端而竭焉借婆衫子。</p>
</div>
<div class='div-other'><a id='mulu40' />
<p class='h2'>誰能出不由戶</p><p>含元殿裏問長安。</p>
</div>
<div class='div-other'><a id='mulu41' />
<p class='h2'>朝聞夕死</p><p>枯木龍吟髑髏無識。</p>
</div>
<div class='div-other'><a id='mulu42' />
<p class='h2'>文章性天</p><p>文章可聞聞聞聞不聞性天不可聞不聞聞不聞不聞又云無鬚鎖子東家杓柄長西家杓柄短。</p>
</div>
<div class='div-other'><a id='mulu43' />
<p class='h2'>唐棣之華</p><p>信手拈來百萬人天一時罔指。</p>
</div>
<div class='div-other'><a id='mulu44' />
<p class='h2'>齋必變食居必遷坐</p><p>饑來喫飯倦來打眠不信許多奇特。</p>
</div>
<div class='div-other'><a id='mulu45' />
<p class='h2'>原壤</p><p>原壤夷俟來這裏捋虎鬚也許伊具一隻眼幼而不遜弟鹵莽承當長而無述焉九十六種外道你是那一種老而不死是為賊我也不能勘得你以杖扣其脛三十棒一棒也較不得然雖恁般這棒合是宣尼喫當時何不奪取。</p>
</div>
<div class='div-other'><a id='mulu46' />
<p class='h2'>互鄉童子</p><p>互鄉難與言一類惡闡提童子見八歲龍女門人惑疑煞五千人且道互鄉闕黨畢竟那個是曼殊童子。</p>
</div>
<div class='div-other'><a id='mulu47' />
<p class='h2'>從心不踰</p><p>問十五志學是初住位否師云不歷僧祗三十而立是十行位否師云當時信亦不立四十是回向位否師云師姑原是女人做五十是八地以上否師云切莫妄通消息六十耳根圓通是等覺位否師云木人興歌從心不踰逆順並應是妙覺道否師云承誰記莂。</p>
</div>
<div class='div-other'><a id='mulu48' />
<p class='h2'>學稼學圃</p><p>請學稼探頭太過不如老農一場懡㦬請學圃晴大不肯走不如老圃直待雨淋頭。</p>
</div>
<div class='div-other'><a id='mulu49' />
<p class='h2'>達巷黨人</p><p>達巷黨人七歲小廝兒有多少奇特大哉孔子一手抬博學而無所成名一手搦子聞之謂門弟子也要大家知吾何執一任東卜西卜執御乎先行不到執射乎末後太過吾執御矣少賣弄。</p>
</div>
<div class='div-other'><a id='mulu50' />
<p class='h2'>太宰問子貢</p><p>何其多能也二由一有又多能也一亦莫守子聞之曰太宰知我乎青州布衫重七斤牢曰子云缽盂安柄。</p>
</div>
<div class='div-other'><a id='mulu51' />
<p class='h2'>宰予晝寢</p><p>宰予晝寢疑煞兩堂僧朽木不可雕也罰錢五百糞土之牆不可污也趁出院于予何誅大家吹滅火一路暗中行。</p>
</div>
<div class='div-other'><a id='mulu52' />
<p class='h2'>武城絃歌</p><p>子之武城老不歇心聞絃歌之聲出乖露醜割雞焉用牛刀惡水驀頭澆偃也聞諸夫子親口出親言又云惹他上頭上臉二三子喚起維那偃之言是也爭容得他前言戲之耳老僧罪過。</p>
</div>
<div class='div-other'><a id='mulu53' />
<p class='h2'>見南子</p><p>子見南子甜瓜徹蒂甜子路不悅苦瓠和根苦夫子矢之大家證明予所否者天厭之天厭之悉利悉利唵部臨。</p>
</div>
<div class='div-other'><a id='mulu54' />
<p class='h2'>佛肸召</p><p>佛肸召子欲往爭奈老僧何親于其身為不善者君子不入也非公境界不曰堅乎磨而不磷移山門向佛殿裏不曰白乎涅而不緇將燈籠來露柱邊吾豈匏瓜也哉枯樁焉能係而不食非枯樁。</p>
</div>
<div class='div-other'><a id='mulu55' />
<p class='h2'>鳳鳥河圖</p><p>鳳鳥不至鶴有九皋須展翼河不出圖馬無千里漫追風吾<span class='corr'>已</span>矣夫孤掌難鳴單絲不線。</p>
</div>
<div class='div-other'><a id='mulu56' />
<p class='h2'>孺悲</p><p>孺悲欲見見過了也孔子不見被他熱瞞取瑟而歌漫勞拈出使之聞之悲掩耳而去。</p>
</div>
<div class='div-other'><a id='mulu57' />
<p class='h2'>子路曾皙冉有公西華侍坐</p><p>如或知爾則何以哉也須勘過子路率爾而對忍俊不禁夫子哂之放汝三十棒求爾何如從東過西赤爾何如從西過東點爾何如禮拜了依位而立喟然與點滅吾宗者克勤也三子者出釣在不疑曾皙後密啟其意夫子何哂由也是精識精是故哂之爭怪得唯求則非邦也歟謝師證明唯赤則非邦也歟賴子問過。</p>
</div>
<div class='div-other'><a id='mulu58' />
<p class='h2'>不忮不求</p><p>何用不臧點即不到何足以臧到即不點。</p>
</div>
<div class='div-other'><a id='mulu59' />
<p class='h2'>升堂入室</p><p>由之瑟奚為于某之門雖然打草也要驚蛇門人不敬子路逐塊漢由也升堂矣未入於室也他時異日莫得辜負于我。</p>
</div>
<div class='div-other'><a id='mulu60' />
<p class='h2'>參乎</p><p>參乎儘彀了也一以貫之漫勞指註曾子曰唯撩起便行子出將謂別有麼門人問曰何謂也一人傳虛夫子之道劍去久矣忠恕而<span class='corr'>已</span>矣切忌刻舟。</p>
</div>
<div class='div-other'><a id='mulu61' />
<p class='h2'>楚狂</p><p>歌而過孔子布鼓雷門孔子下欲與之言捉敗這漢趨而避之賴是走得快不得與之言還要一杓聻。</p>
</div>
<div class='div-other'><a id='mulu62' />
<p class='h2'>荷蕢</p><p>擊磬於衛拋磚引玉荷蕢過門釣得一個墼子有心哉擊磬乎洎合無人著眼既而曰鄙哉那裏來這一絡索深則厲淺則揭老僧合招得果哉末之難矣這漢椰子大一個身子有多少長處。</p>
</div>
<div class='div-other'><a id='mulu63' />
<p class='h2'>丈人</p><p>遇丈人以杖荷蓧不是好人行徑子見夫子乎也須問過孰為夫子惡口傷人植其杖而耘露些手腳子路拱而立略施伎倆止子路宿把手同行見其二子焉未免一期賓主明日子路行以告舉似向阿師使子路反見之不信尚須勘過至則行矣夜眠侵早起又有不眠人子路曰不仕無義雖然說向虛空也要明個互換手腳。</p>
</div>
<div class='div-other'><a id='mulu64' />
<p class='h2'>長沮桀溺</p><p>沮溺耦耕一般做些活計使子路問津焉勘破臺山夫執輿者為誰當頭一問為仲尼打閒葛藤是魯孔某歟果然果然是知津矣我不暇為汝說問桀溺轉過那邊子為誰忙施一拶為仲由據款結案是魯孔某之徒歟聞名不如見面豈若從避世之士哉掉轉船頭耰而不輟且任這漢疑三十年子路行以告大好傳語夫子憮然此回真是失利吾非斯人之徒與而誰與教渠親見老僧天下有道某不與易也放過一著。</p>
</div>
<div class='div-other'><a id='mulu65' />
<p class='h2'>三戒</p><p>問戒之在色是淫戒否師云婆須蜜女作麼生戒之在鬥是殺戒否師云勝熱婆羅門作麼生戒之在得是盜戒否師云無厭足王作麼生。</p>
</div>
<div class='div-other'><a id='mulu66' />
<p class='h2'>夫婦與知與能聖人不知不能</p><p>三世諸佛不知有黧奴白牯卻知有。</p>
</div>
<div class='div-other'><a id='mulu67' />
<p class='h2'>鳶飛魚躍</p><p>猿抱子歸青嶂裏鳥啼花落碧巖前二十年只作境會。</p>
</div>
<div class='div-other'><a id='mulu68' />
<p class='h2'>無聲無臭不睹不聞</p><p>莫向黑山鬼窟裏作活計如何是不睹不聞眼裏須彌山耳裏四大海如何是無聲無臭你喚甚麼作聲又喚甚麼作臭。</p>
</div>
<div class='div-other'><a id='mulu69' />
<p class='h2'>在上在左右</p><p>問在上在左右莫是鬼神來否師云來來莫是鬼神不來否師云不來不來又道是體物不遺畢竟如何測量師云過去了也。</p>
</div>
<div class='div-other'><a id='mulu70' />
<p class='h2'>君子時中小人無忌憚</p><p>問如何是君子時中師云爭奈何他如何是小人無忌憚師云撥無因果。</p>
</div>
<div class='div-other'><a id='mulu71' />
<p class='h2'>心意知</p><p>問心是第八識正心之心是第幾識師云是了別識說是了別即不中問意是第七識誠意之意是第幾識師云是傳送識說是傳送即不中識是第六識致知之知是第幾識師云是含藏識說是含藏即不中。</p>
</div>
<div class='div-other'><a id='mulu72' />
<p class='h2'>索隱行怪</p><p>問索隱行怪莫便是提婆宗否師云是問如何是中庸師云滅佛種性。</p>
</div>
<div class='div-other'><a id='mulu73' />
<p class='h2'>所以行之者一也</p><p>問行之者一且問如何是一師云鎮州蘿葡。</p>
</div>
<div class='div-other'><a id='mulu74' />
<p class='h2'>自誠明自明誠</p><p>問如何是自誠明師云龐公笊籬如何是自明誠師云清平水杓。</p>
</div>
<div class='div-other'><a id='mulu75' />
<p class='h2'>其次致曲</p><p>問其次致曲如何是曲師云直儱侗。</p>
</div>
<div class='div-other'><a id='mulu76' />
<p class='h2'>至誠如神</p><p>問至誠如神是五通是六通師云青天白日且莫見神見鬼。</p>
</div>
<div class='div-other'><a id='mulu77' />
<p class='h2'>不二不測</p><p>問不二不測莫是一為無量無量為一麼師云須彌內芥即且置如何是芥內須彌。</p>
</div>
<div class='div-other'><a id='mulu78' />
<p class='h2'>三王百世</p><p>問考諸三王七佛以前作麼生師云李順王小二問百世以俟聖人樓至如來出世作麼生師云徐六孟八郎。</p>
</div>
<div class='div-other'><a id='mulu79' />
<p class='h2'>並育並行</p><p>問如何是萬物並育師云雞寒鴨寒如何是道並行師云卯生月戌生日。</p>
</div>
<div class='div-other'><a id='mulu80' />
<p class='h2'>大經大本</p><p>問如何是經綸大經師云嘉州打大象如何是立大本師云<span class='corr'>陝</span>府灌鐵牛如何是知化育師云西河弄獅子。</p>
</div>
<div class='div-other'><a id='mulu81' />
<p class='h2'>用極</p><p>問無所不用其極是皇極是太極師打一圓相中書卍字。</p>
</div>
<div class='div-other'><a id='mulu82' />
<p class='h2'>物格</p><p>問物格格物有差別沒差別師云妙喜子韶兩個不唧溜漢。</p>
</div>
<div class='div-other'><a id='mulu83' />
<p class='h2'>有所</p><p>問有所之所是心所否師云說是也得問有所是質礙不在是落空為甚麼有所卻成不在師云只為落空翻成質礙隨後喝一喝云聞麼以手招一招云見麼。</p>
</div>
<div class='div-other'><a id='mulu84' />
<p class='h2'>西子不潔</p><p>問西子不潔莫是寶蓮香比丘尼否師云善星殃墮事有偶然又問惡人齋戒莫是廣額屠兒否師云龍女成佛不為分外。</p>
</div>
<div class='div-other'><a id='mulu85' />
<p class='h2'>動變化</p><p>問六種震動可是明則動否師云切忌回頭轉腦又問十八變身上出火身下出水可是動則變否師云大家在這裏又問千百億化身如幻如化可是變則化否師云還我應身來。</p>
</div>
<div class='div-other'><a id='mulu86' />
<p class='h2'>天下歸仁</p><p>問天下歸仁是明星悟道時見眾生佛性否師云是問為甚麼眾生界不空師云空則阿誰成佛問正當成佛時如何師云無眾生界。</p>
</div>
<div class='div-other'><a id='mulu87' />
<p class='h2'>參輿倚衡</p><p>問立則見在輿則見是觀心否師云用妄想作麼。</p>
</div>
<div class='div-other'><a id='mulu88' />
<p class='h2'>良知</p><p>問孩提知愛分明執有愛根為甚推為性始師云望煙識火終不離水生冰又問煙且不是火水且不是冰莫非善惡混麼師云不見道五相雖具六識未行。</p>
<p>又問這裏落七落八了也恐不是第一義師云第一義你又作麼生知。</p>
</div>
<div class='div-other'><a id='mulu89' />
<p class='h2'>形色天性</p><p>問既形色即是天性為甚不許色見聲求師云古人道應化非真佛又問聖人踐形莫是八相成佛否師云金棺雙足是色身是法身。</p>
</div>
<div class='div-other'><a id='mulu90' />
<p class='h2'>不謂性不謂命</p><p>問性也有命遺落形骸是耶師云木雞芻狗著在這邊問命也有性矜重道德是耶師云玉楫金車倒在那岸又問畢竟如何師云上座何不拚取性命。</p>
</div>
<div class='div-other'><a id='mulu91' />
<p class='h2'>天地位萬物育</p><p>問如何是天地位焉師云頭在上腳在下問如何是萬物育焉師云鵠白烏玄松直棘曲進云太成現生師云欠著恁般這也卻憑上座。</p>
</div>
<div class='div-other'><a id='mulu92' />
<p class='h2'>杞柳湍水</p><p>問杞柳豈不是自生師云是又問湍水豈不是他生師云是又問生之謂性豈不是無因生師云是又問食色性也豈不是共生師云是又問性善畢竟有過也無師云灼然灼然又問說情說才是轉救否師云非是得<span class='corr'>已</span>不<span class='corr'>已</span>也是抑<span class='corr'>已</span>而<span class='corr'>已</span>。</p>
</div>
<div class='div-other'><a id='mulu93' />
<p class='h2'>盡心知性</p><p>問覓心不得莫是盡其心否師云切忌墮空亡又問存養儼然要說空亡得麼師云不免弄精魂漢又問死壽不二修身俟之生死到來這個定然不壞師云向你道莫弄精魂又問和尚作麼生師云我沒許多閒工夫和你說心說性。</p>
</div>
<div class='div-other'><a id='mulu94' />
<p class='h2'>萬物皆備</p><p>問天地同根萬物一體豈不是肇法師語師云是進云反身而誠許學人得力否師云把纜放船抱橋柱洗澡進云強恕而行我道太迂遠也師云且恕你這一遭。</p>
</div>
<div class='div-other'><a id='mulu95' />
<p class='h2'>惡惡臭好好色</p><p>問惡惡臭好好色莫是意識分別否師云是又問分別不分別是平等性智否師云是又問如何是獨師云無伴侶又問如何慎獨師云剎竿頭上仰蓮心。</p>
</div>
<div class='div-other'><a id='mulu96' />
<p class='h2'>重離</p><p>問如何是檀波羅蜜師云焚如死如棄如如何是尸羅波羅蜜師云王用出征如何是羼提波羅蜜師云出涕沱若如何是毘黎耶波羅蜜師云大耋之嗟如何是禪那波羅蜜師云履錯然敬之如何是般若波羅蜜師云黃離元吉果然重離六爻不枉古人師云且莫癡人前說夢。</p>
</div>
<div class='div-other'><a id='mulu97' />
<p class='h2'>群龍無首</p><p>問如何是群龍無首師云切忌露個尾巴。</p>
</div>
<div class='div-other'><a id='mulu98' />
<p class='h2'>載鬼一車</p><p>問如何是載鬼一車師云平地上死人無數。</p>
</div>
<div class='div-other'><a id='mulu99' />
<p class='h2'>天在山中</p><p>問天在山中莫是登妙高峰則四天王天反在下否師云須彌鼻孔幾多長。</p>
</div>
<div class='div-other'><a id='mulu100' />
<p class='h2'>艮其背</p><p>問既是背何故非身師云青衣傳綵仗既行庭何故無人師云金殿鎖春風。</p>
</div>
<div class='div-other'><a id='mulu101' />
<p class='h2'>畫前易刪後詩</p><p>問如何是畫前有易師云拆拆單單如何是刪後無詩師云一送二寘。</p>
</div>
<div class='div-other'><a id='mulu102' />
<p class='h2'>乾為馬坤為牛</p><p>問如何是乾為馬師云為玉為金如何是坤為牛師云為輿為釜情與無情是同是別師云同則一切總別別則一切總同。</p>
</div>
<div class='div-other'><a id='mulu103' />
<p class='h2'>一陰一陽</p><p>問既是一陰一陽為甚麼陽陰不測師伸一指云是多少。</p>
</div>
<div class='div-other'><a id='mulu104' />
<p class='h2'>書不盡言言不盡意</p><p>問摩竭掩室毘耶杜口莫是不盡言不盡意否師云諸大菩薩即且置奈四十九年何。</p>
</div>
<div class='div-other'><a id='mulu105' />
<p class='h2'>帝出乎震</p><p>問帝出乎震是帝釋之帝是郊禘之帝師云觀世音菩薩將錢來買胡餅為甚麼卻是饅頭。</p>
</div>
<div class='div-other'><a id='mulu106' />
<p class='h2'>乾元坤元</p><p>問乾元坤元是一元是二元師云前劫後劫是一劫是兩劫。</p>
</div>
<div class='div-other'><a id='mulu107' />
<p class='h2'>隰有荷華</p><p>問清淨寶蓮花為甚麼風人出之則為淫麗師云卑隰淤泥。</p>
</div>
<div class='div-other'><a id='mulu108' />
<p class='h2'>鶴鳴九皋</p><p>問鶴鳴九皋聲聞於天是天耳所聞否師云上座莫不聞麼。</p>
</div>
<div class='div-other'><a id='mulu109' />
<p class='h2'>明堂</p><p>問郊配天明堂配帝有兩耶師云毘盧即是釋迦釋迦不是彌勒。</p>
</div>
<div class='div-other'><a id='mulu110' />
<p class='h2'>奠雁</p><p>問雁有夫婦蟻有君臣為甚麼畜生都為惡道師云會得則優樓瓶伽共演法音不會則牛馬人羊同遊苦趨。</p>
</div>
<div class='div-other'><a id='mulu111' />
<p class='h2'>惠迪從逆</p><p>問惠迪吉從逆凶因果分明為甚麼人都不信師云不見道闡提有佛性麼。</p>
</div>
<div class='div-other'><a id='mulu112' />
<p class='h2'>西伯戡黎</p><p>問西伯戡黎是殺因是殺果師云帝釋與修羅戰是有為是無為。</p>
</div>
<div class='div-other'><a id='mulu113' />
<p class='h2'>周公居東</p><p>問周公居東風雷告變為是神通妙用為是法爾如然師云雷從何出風自何來若見則法爾如然不見則神通妙用。</p>
</div>
<div class='div-other'><a id='mulu114' />
<p class='h2'>李梅冬實</p><p>問九月楊花須是李梅冬實春秋何以紀異師云聞於未聞。</p>
</div>
<div class='div-other'><a id='mulu115' />
<p class='h2'>鷁飛石隕</p><p>問石隕于宋六鷁退飛莫是一心法界否師云問取左丘明。</p>
</div>
<div class='div-other'><a id='mulu116' />
<p class='h2'>豕人立而啼</p><p>問豕人立而啼是豕哭是鬼哭師云債有主冤有頭。</p>
</div>
<div class='div-other'><a id='mulu117' />
<p class='h2'>方相氏</p><p>問玄戈驅鬼未免傷慈棘矢桃弧為甚麼古人不廢師云塗車芻靈你還得他用麼問者擬議師云取狐矢來。</p>
</div>
<div class='div-other'><a id='mulu118' />
<p class='h2'>酒漿醢脯</p><p>問酒漿醢脯交于神明為甚都緣不淨師云伊蘭叢裏討甚栴檀又云莫謗木乂好。</p>
</div>
<div class='div-other'><a id='mulu119' />
<p class='h2'>堯舜禹湯</p><p>問堯舜禹湯還出三界也無師云他不求出為甚麼不求出師云喚什麼作三界。</p>
</div>
<div class='div-other'><a id='mulu120' />
<p class='h2'>老莊荀列</p><p>問老莊荀列一總是外道否師云釋迦老子是外道奴。</p>
</div>
<div class='div-other'><a id='mulu121' />
<p class='h2'>躡足附耳</p><p>問古人躡足附耳是機用不是機用師云囊沙減灶兵法有之。</p>
</div>
<div class='div-other'><a id='mulu122' />
<p class='h2'>陸亙裴休</p><p>問佛法付與國王大臣陸亙裴休還承當此事否師云毘耶離國打破砂盆。</p>
</div>
<div class='div-other'><a id='mulu123' />
<p class='h2'>伊川紫陽</p><p>問程朱之徒每斥佛老佛還受謗也無師云撥皂染虛空又云與他結一個緣也好。</p>
</div></div>
</div><!-- end of div[@id='body'] -->
</body></html>