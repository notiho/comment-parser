<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲山燕居申禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>雲山燕居申禪師語錄卷第三</p><p class="byline">嗣法門人合哲等編</p>
<div class='div-other'><a id='mulu13' />
<div class='div-other'><a id='mulu14' />
<p class='h2'>于野王居士請益法要<span class='note-inline'>(諱弘締附別敘)</span></p><p>師訪于野居士坐次野云請問和尚既是三教一家何行事相反師云造到極處自是不別若論膚淺之解能不角立相反耶野云如何是三教極處師云難言也野云要請和尚指示師云到此極處豈可以言言豈可以識識在默契之而<span class='corr'>已</span>野云既曰難言而又何有三教之說師云三教之說有精有粗有權有實若論精實之詣乃不言不識之旨也粗權者乃講明精實之詣也野云又請教貴教中不言不識之旨為何如師云我教中非是不言其所言者意在言外故隨語生解者未免墮在道理皆由知解遂失其旨野云既不用道理不用知解從何處得入師云吾宗門多用棒喝便是入處野云某甲所疑端在棒喝正要請教師云棒喝既是入處又何疑之有然棒喝祖我釋迦文佛睹星一著末後拈花契旨傳至四七二三二三之後展轉傳至山僧從上來有賓主接人者有兼帶接人者有圓相接人者有一句三句接人者有箭鋒相拄接人者總不若棒喝直切痛快獲益良多而世人粗浮不識反將醍醐為毒藥也野云如何纔得棒喝中痛快師云未開口前早<span class='corr'>已</span>喝未舉手前早<span class='corr'>已</span>棒也還會麼野云既未開口喝從何來既未舉手棒從何來師云公太不唧溜若知來處必先得箇入處試問公有耳麼早晚聞驢鳴犬吠便是喝入處公有身麼能知澀滑便是棒入處與麼契得痛快平生不待棒喝而自明矣復待舉而尚疑乎野云棒喝之說似乎無味師云時人多向有味中求不肯於無味中會且如山僧即今連棒連喝公還擬議商量得麼復作道理得麼若作商量作道理得則顏子不當心齋坐忘墮體黜聰也亦不當甘心於無味也公還肯信此不言不識之旨乎野不覺踴躍有箇入處乃云今日始知我顏子坐忘黜聰之謂也遂慇懃留宿更知從上祖師門庭施設直切痛快無如棒喝也師辭行野贈以別敘。</p>
<p style="margin-left:1em">燕居和尚悟徹本來面目證諸破山老和尚破山老和尚為之首肯殆佛之心印世之津梁也飛錫入黔隨喜玄天洞中締出言相扣指示之下昭若發蒙始知佛書入我中國幾數千百年雖明王碩弼不能廢其教者蓋實足有以主張天地萬物之理而非空虛寂滅之門也締欲結一廬留和尚而不能欲助之以資斧而又不得勉為俚句其抑古人贈人以言之意乎工拙殆所未計貽笑大方知弗免云煙霞癖所生愛枕南山石世事等浮雲閒觀發太劇養生師屠牛批郤奏刀剨時同野樹恬時共行雲適放懷滿天地滄溟何太窄高僧棘道來杖頭掛刀尺破衲攜春風終朝餐冰檗延入坐窗前拂麈沛京液相看兩眼青偕忘虛室白為問西來意直指庭前柏棲息方信宿高飛舉風翮我謂閒關鳥曾恐木亦擇何事征塗間精神恒役役乃云駕慈航濟世泛大澤此身住虛空乾坤隨作客草木自天喬拈來到處擲分付夢中人認道真血脈。</p>
</div>
<div class='div-other'><a id='mulu15' />
<p class='h2'>聚雲沈居士請益法要<span class='note-inline'>(諱鯨)</span></p><p>雲云久仰和尚特來求和尚指示師云若論指示古德有三種接人上上人來閉門打睡接他中等人來瞬目揚眉接他下等人來方以言語接他不過使其自得之而<span class='corr'>已</span>故曰道在日用奈何日用不知道在尋常奈何尋常不識所以不領古人奧旨者多矣雲云釋門多是空寂空寂者莫是喜怒未發時耶師舉拂云還會麼雲罔措師云居士大事未明徒言空寂秪增口過耳若論未發如木中有火火未發時誰謂無火而言無者但欠一鑽耳士懡㦬而退。</p>
</div>
<div class='div-other'><a id='mulu16' />
<p class='h2'>繼明李居士請益法要</p><p>明云某甲年老禪道難習但持些經念些佛以了餘年師云不然一息尚存此志不容少懈且持經念佛猶勞心力但直下信得一切現成有甚能與不能明云老身貪睡患不能行師云學道在心何關身事但達其本末亦不昧明云如何是不昧處師云日用之間語默動靜行住坐臥遇境逢緣喜怒哀樂何時昧得但溺於情識故謂之昧耳切忌舍此日用而別求不昧也明禮拜而退。</p>
</div>
<div class='div-other'><a id='mulu17' />
<p class='h2'>完璧劉居士請益法要<span class='note-inline'>(諱之玉)</span></p><p>士云弟子儒門中學習雖多求其繼道統者萬中無一師云非特儒門但徒說而不能行者多然亦不知下手處常用知識攙和其間分疏不下所以與道相遠璧云請問和尚如何下手師云孟子所謂勿助勿忘便好下手璧云如何是勿助勿忘師擊棹一下云還助得麼復擊一下云還忘得麼璧停思師云擬議之間白雲萬里璧便出師送至門璧以手指胸云從今知這箇在腔子裏師喚璧璧應諾師云走出腔子來了璧云仍收進去師云大費力生。</p>
</div>
<div class='div-other'><a id='mulu18' />
<p class='h2'>素明座主請益法要<span class='note-inline'>(諱慶旨)</span></p><p>明云弟子口喃喃一生究竟終無實得深有愧於大方師云無傷也一切資生業等尚順正法況經律論藏乎但要識得本命元辰落處則知順之一字如拱北之星朝東之水無有一法不順者自然隨處作主遇緣即宗如今時亦有文理不通教典不識者于禪席下拍盲討箇入處便作主宰況深窮教理者乎明踴躍而去。</p>
</div>
<div class='div-other'><a id='mulu19' />
<p class='h2'>素梅陳居士請益法要<span class='note-inline'>(諱麟符)</span></p><p>梅云請問和尚如何是盡性底工夫師云但盡得自<span class='corr'>己</span>之性則物性亦皆盡之蓋謂人與天地同一根源若會得則參贊天地如示諸掌矣。</p>
</div></div>
<div class='div-other'><a id='mulu20' />
<p class='h1'>機緣</p><p>師在平越一日赴護國寺齋次有僧持紙一幅乞字師云寫字之說如酒帘相似一僧云正是師云諸方酒在一邊帘在一邊山僧酒在帘裏僧云將得兩杓來麼師云勿酒顛好僧撫掌作酒顛勢師云果然果然。</p>
<p>一日師行次有僧失腳跌倒師云跌牛跌馬僧云何不相救師喚僧僧應諾師云跌驢馬僧於言下有省曰和尚真婆心師不顧拽杖便行。</p>
<p>僧參師拈起拄杖云道道僧從東過西師擲下拄杖云道道僧云恁麼早是不著便那堪更道便出師喚闍黎僧回首師云三十棒記在來朝。</p>
<p>師一日見僧乃舉拄杖云我喚作拄杖你喚作什麼僧云不可頭上安頭師又問一口氣不來向什麼處去僧作臥勢師云不要者樣做秪要道一語僧云甕裏何曾走<span class='corr'>卻</span>鱉師謂侍者云拖這死屍出去。</p>
<p>師室中問僧云我有時拈護國向白衣菴裏有時拈白衣向護國寺去你道我即今在什麼處僧云護國寺白衣菴師云三頭兩面漢僧無對師便打。</p>
<p>僧請益云學人有妄起時如何除得師云妄無自性全體即真當出處生隨處滅盡你喚什麼作妄僧聞通身踴躍從前痼癖一時頓瘳曰學人命根今日斷矣師云老僧信你不及試道看僧禮拜歸位而立師笑歸方丈。</p>
<p>師同眾經行次有僧云終日經行不知走了多少路師云前三三後三三復云是多少僧無語師云數且你尚不知掠虛頭作麼便打。</p>
<p>一僧請益師拈拂子云見麼僧奪拂子擊棹一下師云未在僧不顧師云是非不得處道將一句看僧云是非裏薦取師便打僧有省禮謝而退。</p>
<p>師入園次僧云諸般總在生芽師云根在何處僧云芽聻師云猶要亂統僧云畢竟根在何處師喚闍黎僧應諾師云根在何處僧悟近前合掌云謝師慈悲便拜師劈脊兩踏僧云做什麼師云不見道為人須為徹。</p>
<p>一僧看等圖云不過是箇等圖師云泥裏有<span class='corr'>刺</span>僧無語師便掌云會麼僧無對師連掌打退。</p>
<p>一日師領眾赴齋至一古祠邊于木上坐云在此上堂有解問者置一問來僧問急水灘頭如何把柂師云瞻之仰之僧進前三步師便喝僧拂袖便行師云好箇阿師又與麼去也又一僧問云百尺竿頭如何進步師云好與三十棒進云學人過在甚麼處師便打居士問諸樹發生因甚槐樹不發生師云榮者榮枯者枯士無語師呵呵大笑便行。</p>
<p>師歸菴一僧云和尚在古祠邊上堂日後還許五顯神住麼師云汝道他少箇甚麼僧云怎奈五顯何師云智者見之謂之智僧無語傍僧作挖耳勢師展兩手云是金終不博金。</p>
<p>一日師從方丈出一僧閉目而坐師近前作女人拜僧走起便喝師不顧拽杖便行。</p>
<p>一日師入城僧云請問和尚如何是善應諸方所師云東門南門西門北門僧無語師云我行荒草裏汝又入深村。</p>
<p>師坐次主人捧心經至師前禮拜起白云大眾初進<span class='corr'>茫</span>無所知乞和尚就心經開示令渠得入師云若論心經無時不開示也眾作禮師以經擲地僧拾經置師座師云止止不須說我法妙難思便歸方丈。</p>
<p>一僧作務師在傍有僧喚喫小食師云放下那頭提起這頭僧云提起放下有甚了日師云也須驗過僧無語師云將謂識好惡。</p>
<p>一日師出外會中有二僧問答師回一僧請師辨真偽師云你舉看僧云某甲在芟草問同參和尚去後大眾以何為主同參豎起拳某甲云四大壞時還有這箇麼同參便喝復問某甲云你問我我則恁麼我問你又作麼生某甲便豎起莖草云會麼同參便與某甲一掌今來請師辨箇真偽師云棒喝交馳傍提一半到這裏我也理會不得僧罔措師云將謂是華頂峰頭客原來是平田莊裏人。</p>
<p>僧問全身放下時如何師云到江吳地盡隔岸越山多僧擬議師便打。</p>
<p>僧問日用中步步踏著因甚不明師以拄杖擊柱云木上座為汝證明僧罔措師云去。</p>
<p>僧問喚作竹篦則觸不喚作竹篦則背不觸不背喚作什麼師云看腳下僧云恁麼則觸也師一喝僧近前云和尚師與一摑云會麼僧便喝師云作家禪客僧擬進語師便歸方丈。</p>
<p>僧問日用尋常明明白白因甚道不出師云只因明明白白僧禮拜師云錯。</p>
<p>僧問如何是前三三後三三師云前三三與後三三僧云是多少師云蒼天蒼天。</p>
<p>僧問如何是忠恕之旨師云我這裏一貫也無僧停思師云禮拜了退。</p>
<p>僧問不得揚眉瞬目指東話西和尚以何法接人師作聽勢僧理前話師云奼女<span class='corr'>已</span>歸霄漢去癡耶猶向火邊棲。</p>
<p>僧問有為無為拈向一邊如何指示師默然僧不契師云去頂門眼開時再來喫棒僧又無對師擲拂子便行。</p>
<p>僧問今日堂中廝鬧時如何師云江西湖南子僧停思師云汝是蘇州人是否僧便拜師云以後不可再空頭。</p>
<p>僧問昨日熱今日冷時如何師云昨日熱今日冷聻僧不契師叱退。</p>
<p>僧問如何是無位真人師揚眉示之僧不契師云昨夜斜風斜雨裏桃花落盡樹頭空。</p>
<p>僧參師云甚處來僧云西蜀師云來此作麼僧云特來與和尚相見師云將甚麼來見僧豎拳師云在何處得來底僧便喝師便打次日普請擔柴師見問云昨日公案何如僧放下柴師云擔不起那僧擔起便行師云俊哉。</p>
<p>僧問朝打三千暮打八百未審棒頭落在何處師便打僧擬進語師復打。</p>
<p>僧問如何是大道師云大道透長安僧云甚處是長安師云七縱八橫僧云某甲不會師連喝兩喝僧罔措師連棒打出。</p>
</div>
<div class='div-other'><a id='mulu21' />
<p class='h1'>行實</p><p>師因合明段居士請示入道因緣師云余乃西蜀忠南巴蔓子李氏年十九依大休仙法師落髮攻講肄次訪高原昱論師習唯識楞伽相宗諸要其後在合陽釣魚城患痢病晝夜不寧見學不得力始奮志參禪病愈後住靜忠南墊邑吊巖山一日聞本師自天童付囑歸川眾迎至梁山縣太平禪寺余即往參話及高原論師老人云高原大師乃海內一人固當從之但要識唯識之旨所謂得本方不外末言畢遂拈拄杖云汝還識這箇麼余云拄杖子老人但笑余問肇論所謂物不遷時如何老人拈拄杖打云汝又道不遷師不薦老人歸堂余隨後問云即今四大根塵剎那遷改如何得不遷去老人以拂子拂余面云汝又道不遷余又不薦至解制日老人云年年七月十五唯有今年最苦云云以拄杖一時打散大眾歸方丈余疑佛法一事那在打上特入方丈辭去老人云我這裏不曾多了你莫是嫌淡薄麼余曰有親誼在彼要去看他老人云汝既出家誰是你親的更要往那裏去余再三要去老人云汝既要去去則再來余遂辭歸一日見鴉飛恍有箇入處卻思唯識變現楞伽現量與本師打人無異方自責穿鑿之心最為可恨仍返萬峰余素好穿破衲老人一見乃戲曰孫行者你來也余便禮拜隨入客堂坐次時月竹和尚曰兄既肯來救得了也竹即翹左腳問余是箇什麼余云大似驢腳竹復翹右腳云又是箇甚麼余無對竹云肝膽盡露余奮激力參遂至行亦不知坐亦不知動靜忙閒一總不知忽聞傍僧云春色滿園關不住一枝紅杏出墻來余不覺身心輕快一日老人因庭前枯柏發出三枝命大眾著語多不契余著語云應是幾年無事客一朝突出奪山光老人云卻有復生之意余在堂中與好說話者結不語社如言笑者自跪香一炷必待大徹方休一日往白雲菴同眾豎屋見土堆崩倒如桶底脫相似遂云自今已後再不被境顢也一日普請挑柴老人見云大似饑鬼擔枷余作擔枷勢老人笑而<span class='corr'>已</span>時老人結制于中慶寺值天旱飯食不繼余辭去老人云古人為道忘軀縱喫白水亦要同住余遂止一日渠邑眾檀越請老人于祥符寺結制命余為西堂值入室老人問內不放出外不放入正恁麼時以何為界余答看腳下老人云略較些子余便喝一日老人復問我現是僧如何是佛余云德申從來不眼花老人休去及解制回萬峰余辭歸養病老人云汝病要喫些肉便好余云將肥底殺來老人云要汝償他命在余厲聲云這畜生要甚麼命老人亦休去余臨行老人送以偈曰瓢笠新新逐暑行相忘到處可容身不因病斷膏肓骨孰向楞伽問水雲遂歸忠南病痊復上萬峰省覲時有僧自天童來帶得費隱法叔三十四世源流著頌呈上老人老人垂問亦命大眾著頌余著頌畢呈上老人批曰著語甚當頌意稍可此兩全中更加留心切勿以此懈怠<span class='note-inline'>(其著頌另載一卷)</span>余因事復辭歸老人以偈寄余曰無端平地起風波惱殺孤魚沒奈何擬把絲綸輕一擲吞吞吐吐復來麼余又轉萬峰一日隨老人應江安蟠龍寺制值上堂余出問蝦蟆丘蚓尚解談禪跛鱉盲龜卻能知有因甚怜俐衲僧返道不會老人云好個問頭余便喝老人云轉見漏逗余云只得恩深轉無語懷抱自分明便禮拜一日老人舉僧問古德云皓月當空時如何德云月落後來相見老人問既是月落後作麼生相見余答正好喫棒老人命復頌出余頌曰秋月明兮秋風清故把瑤琴月下鳴夜盡管絃聲斷後玉樓人靜卻惺惺老人甚喜答偈云惡聲大發太心孤險似當陽捋虎鬚分付一枚蜜果子逢人謾道苦葫蘆時一僧對老人云首座答語正好喫棒似與月落後境界不恰老人云汝未夢見他喫棒意在其僧愧悔余一日辭下山相隨從者一十八人及老人住敘府時發書遣人接余同住余未赴老人歸萬峰至大竹縣佛恩寺余乃詣彼省覲一日老人書源流付余偈云萬峰客作<span class='corr'>已</span>多年一世眼高期浪傳分付東瓜與瓠子大端種草自天然時崇禎癸未蒲月廿二日也余辭曰德申病軀難堪是任老人云不須推托遂受之老人云汝若肯住萬峰即交汝住汝若不住亦隨汝便余參老人之始末乃爾也師得法未幾即有忠南僧俗至山接師破祖送至忠南楞伽菴而別適有江安縣僧俗接破祖住萬頂山破祖遂命請師住持師乃受請先於本邑爐筵流中寺結制次入萬項未幾百廢俱舉四方學者聞風麟至遂成叢席因蜀大亂四境震驚諸學者輩強師入黔師既入黔宗風大振初住威陽茅坡九龍山不數載有宰官居士洎都剛司迎師闡化于省之大興寺後安定馬公致禮迎師住麥新太平菴都勻觀音寺慶陽馮公迎住㠟峨高真觀陽寶兩山耆宿紳士協力于後山另建楞嚴閣留師久住修造工竣師入川省覲破山老人至夜郎僧俗留住雷音寺其寺兩廡迴廊俱毀乃為重修工畢入川因道途阻滯由是欲掃讓祖塔乃入楚經都梁至青螺山山有靜室係師法嗣所創僧俗留師結制大恢青螺二載是時雲山之應赴仰師道化乃有進修之志迎師至山大眾合爨苦留住持遂投誠受戒寺亦將頹且非叢林規模師即統眾苦心浩力越三年煥然一新遂成叢席適康熙庚戌值師六旬四來諸法子輩一時雲集復鳩眾協力于山之東別雲峰下建紹祖峰塔一座越一載工竣以掃塔之願未了即遊南嶽九龍盆留師住剛一載之江陵欲歸川掃破老人塔適會總戎王公玉山留住未幾寶慶太守李公子受亦至會師於王公署中李公力挽師返武攸同舟而上復住雲山又一載交與法嗣雲公主席過住西鄉梅坪是山係師之法子林公開建未及完備彼地善信迎師至院師竭力修緝一日師赴請鳳凰過燕子關房嶺見山勢幽避竹木蓊翠有休老之意時劉氏捨地一片搆靜室一所題名竹軒與眾曰此老僧休老之所也不數月中秋節至前一夕命知事備茶集眾于其室乃曰今宵賞月眾曰今宵但是十四明晚方正中秋師笑曰汝等但知明夜賞月安知來夜有月無月一眾不省至明日酉時分示微恙至<span class='corr'>戌</span>時星月皎潔映窗如晝泊然坐脫時正康熙十七年戊午茶毘後眾迎靈骨歸紹祖峰塔中其竹軒火池亦建塔以藏師衣缽齒髮蓋亦了師休老之念世壽六十九臘五十開法於黔蜀楚三省坐剎十四語錄八卷又著楞嚴總論注心經易知八識規矩各一冊行世。</p>
</div>
<p class='juan'>燕居禪師語錄三卷終</p>
</div><!-- end of div[@id='body'] -->
</body></html>