<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲山燕居申禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>序</p><p>此方真教體清淨在聲聞世尊四十九年權實互示大小分乘所云為一大事因緣全托於此迨達磨西來乃云不立文字教外單傳後人遂欲並經論面空之嗚呼豈但非佛意亦大非祖意矣為月標指人但觀指也不如並指而無之為岸造筏人但認筏也不如並筏而無之此祖意也世尊臨了一著謂文殊曰吾四十九年住世未曾說一字是豈教人觀指認筏者假如未說三藏十二部以前遽拈華以示人則子瞻所云推墮滉漾中不可捕捉豈教體哉況乎初祖至六相傳只一二了語後之公案既盛語錄漸繁余叩諸方咸云不可以理義求不可以思惟得用是息心禁口不敢強記以聒人蓋古人幾經磨勵乃一悟入亦幾揀擇乃一許可授者受者得意相成原不能舉以告人而吾人欲以數十則剿襲一二日當機詡詡謂得豈惟輕視前案亦以欺瞞本心不幾祖庭之罪人哉今年春雲山啟靈得燕居大和尚駐錫弘法蓋自無涯師寂後百年僅見此會師提正宗多方示誨而相從高足咸具法器集所為語錄梓若千卷余弟夢白序之矣余竟讀請益師謂更攄所見因思篇中如機緣如著頌高且深者非不隱躍心目然不可強求不可必得則亦待之若夫剖三教之同異可以息諸家之爭而發明至理不離萬緣世法可以解偏墮之苦蓋師談四子書甚確昔固深於儒者故見地圓通而豎義軒豁且沉雄浩瀚不減長公升菴則又蜀之家風哉卓越諸方應有識者余以理義為種子以思惟為薰習循循吾儒舊業竊謂子淵坐忘人也夫子與終日言子貢具大辯才而子欲無言知終日言之非有也則四十九年之轉法輪也知欲無言之非無也則九年面壁之單傳也然則刻語錄者豈為不讀書不思惟理義者開方便門哉因以是印可於師師曰唯唯遂并書以為序。</p>
<p style="margin-left:0em;text-indent:2em">時康熙甲辰菊時雲山半衲潘應斗書於允孚園</p>
</div>
<p class='juan'><a id='mulu2' />雲山燕居申禪師語錄卷第一</p><p class="byline">嗣法門人合哲等編</p>
<div class='div-other'><a id='mulu3' />
<p class='h1'>上堂</p>
<div class='div-other'><a id='mulu4' />
<p class='h2'>住貴州威青茅坡山雲天禪寺</p><p>受闔省宰官居士洎都剛等請就大興禪寺結制上堂師詣法座云或在山間或來城市竿木隨身逢場作戲遂陞座拈香云此一瓣香亙古如斯卒難酬價爇向爐中祝延今上皇帝萬歲萬歲萬萬歲殿下千秋文武百官高登祿位此一瓣香根盤異地葉覆群黎爇向爐中奉為本省當道尊官請主檀越現前四眾共結正因頓超物外此一瓣香觸碎諸人鼻孔向拄杖頭邊出氣爇向爐中供養現住四川夔州府梁山縣雙桂堂上傳曹溪正脈三十五世本師破山大和尚用酬法乳之恩<span class='corr'>斂</span>衣就座僧問山間意旨即不問城市一句作麼生師云無處不稱尊進云劫火洞然大千俱壞這箇壞不壞師云透過兩重關進云如是則佛未出世禪未自來人人鼻孔遼天箇箇腳跟點地和尚陞座更說何法師卓杖一下僧舞坐具師便打乃云諸方上堂有法說老僧上堂無法說有法說鷲嶺傳來無處著無法說座上爐煙飄殿角日間浩浩摘楊花夜裏明明聽鼠嚼老僧盡情都拈卻究竟仍歸屋裏坐喝一喝下座。</p>
<p>上堂僧問正法眼藏即不問緇素未分時如何師云劃斷群狐路進云分後如何師云春風拂地花進云分與未分時作麼生師云常憶江南三月裏鷓鴣啼處百花香問如何是涅盤妙心師云萬仞壁立進云如何寂滅為樂師云無繩自縛進云即今棒打不開針劄不入又且如何師云徹底掀翻乃云五里亭十里舖夜則明行晝暗度把住通津不放行饒他佛祖難回互除是銅頭鐵額來頂門一擊全身露所以道坐籌帷屋之中決勝八方之路殺活超然俱歸掌握且保民庇國一句作麼生道擲下拂云干戈纔用煙塵盡野老相忘樂太平。</p>
<p>上堂僧問不慕諸聖不重<span class='corr'>己</span>靈時如何師云鵝王擇乳素非鴨類僧擬議師便打乃云諸人自有一寶用得慣熟在空滿空在谷滿谷動靜忙閒頭出頭沒雖然如是直須識取把針人莫看鴛鴦好毛羽。</p>
<p>上堂僧問此事不在內外中間畢竟在什麼處師云恰進云龍袖拂開全體現象王行處絕孤蹤師云非汝境界乃云日可冷月可熱剔起眉毛看時節大興堂上打驢腰火神廟裏流鮮血燈籠露柱鬧啾啾世界山河齊漏洩明明底事沒收藏怎奈諸人不自瞥且道如何是諸人瞥地處還委悉麼竹影掃階塵不動月穿波底水無痕。</p>
<p>上堂僧問如何是太虛空未開口時消息師云特地一場愁僧擬議師便打乃云未出雲天腳跟<span class='corr'>已</span>踏城市既住城市腳跟猶在雲天如是則醒者何多昧者何多青天霹靂雨滂沱潤澤焦土滋溢佳禾無邊草木翠坪坡農家鼓腹唱高歌即今時康道泰一句作麼生道千溪萬壑歸滄海四塞八蠻朝帝都。</p>
<p>上堂僧纔禮拜師便打僧喝師又打問如何是目前境師云遠觀山有色進云如何是境中人師云近聽水無聲進云人境不立時如何師連棒打進云棒頭縱有真消息也落時人第二機師復打乃云有時晴有時雨擬議思量白雲萬里老僧據令而行各與三十拄杖何故烜赫門庭賞罰如此。</p>
<p>余夫人壽請上堂士問夫人誕日即不問婆子燒菴事若何師云不萌枝上自生春士作禮師云錯乃云欲賞蟠桃會須從上苑遊東方偷不去留滯在枝頭信手拈相贈和盤億萬秋諸人要知蟠桃留滯麼以拄杖卓一下云一椎擊碎核露盡裏頭仁。</p>
<p>上堂僧問清淨本然云河忽生山河大地師云珊瑚枝枝撐著月進云特煞分明師一喝僧擬議師便打乃云打人不在拄杖子說法不須三寸舌既不須三寸舌機前水漉漉底是甚麼既不在拄杖子手中峭巍巍底是甚麼老僧恁麼說話也是無風三尺浪喝一喝下座。</p>
<p>住威清九龍山雲天禪寺上堂有時天光地白有時雲驟月黑恁麼也得不恁麼也得諸人向甚麼處覷老僧聻以拂子打圓相云饒他縱有僧繇手難寫中心樹子株。</p>
<p>上堂雲簑雨笠泛虛舟手把絲綸放直鉤雖在江干煙浪裏錦麟未遇不甘休大眾忽然釣得時又作麼生興雲佈雨倒嶽傾湫。</p>
<p>安定侯城璧馬居士請就麥新太平禪院結制上堂師詣法座云三賢十聖貶向一邊百怪千妖一齊踏殺十方同聚海眾雲臻卻為甚麼喝一喝遂陞。</p>
<p>拈香云此一瓣香幹旋天地不逐時凋爇向爐中祝延今上皇帝萬歲萬歲萬萬歲欽願聖明愈日月靄瑞色以礪山河至德覆乾坤蕩恩波而沐芻狗此一瓣香塞滿虛空不容擬議爇向爐中供養三世諸佛歷代祖師此一瓣香稟正氣生成遇良時輻輳爇向爐中奉為滿朝文武闔國公卿洎本省當道尊官伏願常為末世津梁永作中流砥柱此一瓣香和風遍地英氣逼人爇向爐中奉為請主城璧馬居士並現前縉紳士庶伏願旃檀林裏純是旃檀皎月殿中無非皎月此一瓣香曾經大冶紅爐一椎粉碎爇向爐中供養本師破山大和尚伏願世世以白棒打人不存佛祖窠臼<span class='corr'>斂</span>衣就坐僧問向上一路千聖不傳拄杖子從何得來師劈脊便打進云鐵蛇橫古路又作麼生過師云喪身也不知僧擬議師復打乃云南瞻部洲上堂北鬱單越打鼓驚起大梵天王不敢釘樁搖櫓磚頭土塊運騰騰世界山河齊作舞四川蜀湖廣楚江西福建山東魯渺茫秪在一毫端徹底掀翻總不許既是徹底掀翻因甚又不許太平日月無今古信手拈來照覆盆擲拂子下座。</p>
<p>上堂僧問大事未明時如何師云芍藥花開菩薩面進云已明時如何師云棕櫚葉散夜叉頭進云明與未明時如何師便打乃云十五<span class='corr'>已</span>前記得他人忘卻自<span class='corr'>己</span>十五<span class='corr'>已</span>後記得自己忘卻他人正當十五日正令全施鋒鋩不犯擬議則膠頭滯尾直饒不恁麼未免喚鐘作甕諸仁者正當恁麼時又且如何商量良久云老僧今日身疲倦明日從容舉似君下座。</p>
<p>佛誕日上堂未離兜率已降皇宮未出母胎度人<span class='corr'>已</span>畢且喜昨夜碓觜花開天明石臼饒舌便道世尊不為先老僧不為後古今無間時風月仍依舊諸人較短長早<span class='corr'>已</span>不唧溜是事且止大眾還知世尊安身立命處麼鴛鴦繡出從君看不把金針度與人。</p>
<p>公省熊居士為母諱日請上堂僧問熊公之母即今在什麼處師云何處不逢渠進云因甚不見師云覷著即瞎僧禮拜師便打乃云無分大造悉露全題壽長壽短兮清風颯颯處常處變兮明月遲遲雲翻雨覆日沉鹵睡覺還同蝴蝶兒今日是公省居士母遇難委形之日令人子不能無風木之悲水源之慕正恁麼時還識熊公母子相見處麼以拂子打圓相云曉風颯颯垂青韻暮雨疏疏點白波<span class='note-inline'>(公係明翰林)</span>。</p>
<p>住新添陽寶山闔山耆宿請上堂不參禪不學道脫去[糸*廉]纖掃除舊套眼睜睜地絕商量口巴巴地說不到直饒說得到也是魯人獵較老僧亦獵較遂以拄杖劃一劃云如王寶劍隨王用不犯鋒鋩始大奇。</p>
<p>上堂僧問德山棒臨濟喝未審利害在什麼處師便打僧禮拜師云莫妄承當乃云棒如雨點喝似雷奔銅睛鐵眼不辨疏親劈面相逢明舉示拍<span class='corr'>盲</span>禪治野狐僧擊禪床下座。</p>
<p>都勻府觀音寺上堂長年不出戶著領破襤衫側見木欄徑青禽喙翠斑內有一句子若人緇素得出一生大事了畢脫或不然聽取老僧注腳舉一不得舉二放過一著畢竟落在什麼處參。</p>
<p>上堂十字街頭撞頭磕額曲彔床上懸羊賣狗有甚憑據豎拂子云若向這裏透得一簣之土出自泰山與泰山齊高一滴之水投于巨海與巨海無二倘或擬議一片白雲橫谷口許多歸鳥盡迷巢。</p>
<p>甕安縣草堂沐曇寺上堂眉毛橫脊梁豎說東說西無異路拈條白棒慣打人打出禍來全不顧河漢沍而不寒太山巍而獨步且道據個甚麼咄百千三昧一毫端無量法門指柏樹。</p>
<p>甕安縣圓通禪院上堂舉古德云圓通不開生藥舖單單秪賣死貓頭不知那箇無私算喫著通身冷汗流今日新圓通則不然生藥舖也開死貓頭也賣無論私算不私算直教哮吼一聲壁立萬仞且道與古人還有優劣也無以拄杖卓一卓云換骨洗腸重整頓須知入水見長人。</p>
</div>
<div class='div-other'><a id='mulu5' /><p>慶陽王馮檀越請至平越府福泉禪院結制上堂師詣法座以拄杖卓一下云擊碎呂洞賓燒丹鼎掀翻張邋遢禮斗案<span class='note-inline'>(于洞賓亭內設座右有三丰禮斗亭)</span>遂陞座拈香云此一瓣香澤被群黎普薰列國爇向爐中祝延今上皇帝聖躬萬歲萬歲萬萬歲太子千秋滿朝文武高增祿位此一瓣香堅固匪金中藏不息爇向爐中奉為請主馮檀越以善濟人歌謠頌德此一瓣香易見難知相忘不逆爇向爐中供養本師破山大和尚<span class='corr'>斂</span>衣就座僧問昔日文殊白椎世尊下座今日維那白椎和尚又作麼生師震威一喝僧亦喝師便打乃云慶陽檀越請老僧陞座轉根本法輪機本法輪作麼生轉驀拈拄杖云向這裏識得這段受用耀古騰今本來具足所以道不立一法尚設程途脫體無依猶存知解秪得淨裸裸絕承當赤灑灑無回互亦未是衲僧巴鼻且如何是衲僧巴鼻參頭出眾撫掌一下師顧侍者云這僧巴鼻雖有卻在老僧手裏維那白椎云諦觀法王法法王法如是師卓拄杖下座。</p>
<p>太守楊護法請上堂識風鼓動㠟峨走一根拄杖不離手昨日曾打慶陽王今朝又打楊太守直教赤尾化成龍不許金毛變作狗良久顧眾云會麼靈山付囑記當時今日忘之劈脊摟卓拄杖一下下座。</p>
<p>上堂鏡裏花水底月看得分明取不得既是看得分明因甚取不得向來枉費推移力此日中流自在行。</p>
<p>上堂寥寥大道千聖不傳步步長安千聖不然平安竹榻伴雲眠正當恁麼時汝等向甚處與老僧相見良久云相識滿天下知心能幾人。</p>
<p>上堂無量法門頻舉出百千三昧就中觀花簇簇境攢攢秪是無容正眼看看得圓全少半邊既是圓全因甚少半邊下坡不走快便難逢。</p>
<p>上堂猿跳圈狗踏碓習染成風寧有類一自兒童見過來竟到而今總不會終日如癡復如醉有人問道指門簾悶則顰眉倦則睡。</p>
<p>上堂古佛不揚眉高真解點首烏龜撞著蛇攔腰咬一口痛殺呂純陽三丰特地走帶累都綱司向外揚家醜老僧拄杖赤條條打起金毛遍地吼眾中果有獅子兒麼良久云千山勢到嶽邊止萬派聲歸海上消。</p>
<p>上堂在儒習儒在佛學佛動止施為水足草足百千萬劫只如斯用盡神通跳不出直饒跳得出鳥倦還歸樹裏宿。</p>
<p>上堂捲起簾見天地更有紅輪光燦席將東籬補西壁今日猶然是昨日有時拈出吹毛劍萬壑千峰血滴滴諸仁者且道利害在什麼處良久起身云參。</p>
<p>臘八上堂云世尊昨夜睹明星大地眾生眼著楔天明撞著黑金剛伸手摸來原是鐵冷冰冰地暫時閒切忌抱贓須教徹徹不徹咄瞎眼老婆<span class='corr'>已</span>漏洩。</p>
<p>上堂朝打三千暮打八百不作佛法商量免得引鬼入宅眾中還有與麼人麼出來道看如無來年更有新條在惱亂春風卒未休。</p>
<p>解制上堂過去<span class='corr'>已</span>過去未來猶未來即今渾無事不用巧安排君不見青芙蕖火裏開湖南湖北人無數且道何人被活埋喝一喝下座。</p>
<p>住湖廣武岡州雲山勝力禪寺郡守吳諱從謙暨鄉紳士庶闔山耆宿請結制上堂僧問雲山高萬丈即不問如何是西來意旨師云百草頭上罷干戈進云恁麼則九年面壁一場狼藉師云未到盡驚山嶮峻由來方識路高低進云男兒自有沖霄志不向他人行處行師云吾不如汝僧一喝師便打乃云歷盡名巒六十三依稀十里望中看有人問道當年事浪子偏憐去復還青山仍舊綠水猶涓中分一派瀉曹湍驗盡遊人萬萬千以拄杖卓一卓云棒頭擊碎盧侯鼎不許時人慕煉丹。</p>
<p>上堂僧問有句無句如藤倚樹時如何師云不離者裏進云樹倒藤枯句歸何處師云不因紫陌花開早怎得黃鶯下柳條僧擬進語師便喝乃云雨灑青松煙籠翠竹說甚杳杳冥冥恍恍忽忽一條破布袋貯著魔與佛眾中如有恁麼人出來為他解交看若無山僧為他解交去也遂打散歸方丈。</p>
<p>浴佛上堂當年四月八皇宮生悉達今朝四月八大虫被犬踏大眾雲山恁麼激揚且道與雲門是同是別若道同孤負雲山若道別孤負雲門且兩不孤負句又作麼生道劍鋒清海宇棒下絕癡頑。</p>
<p>謝雲昌為母六旬壽請上堂六月初一滿六十再添六十滿初一從頭至尾轉如環直饒巧曆算不及平生善惡沒些些地獄天堂總不識十方世界縱橫行一顆明珠照不息爍破三千及大千直至如今赤骨律擲拂子下座。</p>
<p>上堂俊鷂掣天飛磨盤空裏走撞著舜若多塞卻虛空口老僧倒騎佛殿出山門拄杖逢人劈脊摟還有識痛癢者麼出來證據看箇中若是挐雲客自然平地起風雷。</p>
<p>淳素道人為母六旬壽請上堂今日二十一虛空暫打失因循六十秋猶然是今日以此卜當來算到何年訖枝梗長葉子密蟠桃千顆甜如蜜信手拈來誰解嘗等閒觸碎娘生鼻娘生鼻九九還歸八十一擲拄杖下座。</p>
<p>上堂平平坦坦磊磊落落說則不聞聞則不說高山流水歷歷希音下里巴歌明明雅頌石頭土塊語喃喃揭示諸人莫輕觸要會麼山河及大地全露法王身下座。</p>
<p>上堂日面月面萬仞壁立許多悟者黑漆漆許多迷者明歷歷秪如不涉迷悟又如何舉似卓拄杖喝一喝下座。</p>
<p>上堂或時風或時雪大冶紅爐分外熱觸之則燎卻面門背之則寒毛卓豎不觸不背正當恁麼時如何委悉震威一喝云雖然舊閣閒田地一度嬴來方始休。</p>
<p>上堂雨過檐前濕雲生地上陰青山門白畫大夢卻惺惺浩浩人間事拈來著著新何須更向西方覓是金從來不博金。</p>
<p>上堂今朝二十五露佈雲門普蝦蟆蚯蚓運神通糞箕苕帚吞佛祖顧視左右云是運神通是吞佛祖良久云流螢徒去燒空月狡兔休來撼野樁。</p>
<p>說戒示眾夫戒者非抑按隄防之謂也直須透徹源底執情自然放下方纔省力如要隄防抑按正若繫馬而止未免奔突尤甚致使戒而不定定而不慧今勝力惟取見地明白則無往而非戒無往而非定無往而非慧也故佛說一切法為度一切心我無一切心安用一切法則自己受用現前受用既而現前即知本無取捨不落染汙本不散亂寧趣定境本不愚癡慧名何有是則持犯冰消定慧不立乃諸佛諸祖之密旨便是諸人本來清淨矣河沙妙用秪在毛端不二法門隨處解脫時不待人各宜努力珍重。</p>
<p>解制上堂去年始今年末就裏鉗鎚分外惡饒他四面縱橫來百拶千錐不放過以拄杖卓一卓云把住牢關起眠象之威獰復劃一劃云截斷眾流躍遊龍之活鱍還知利害處麼眾無語師云禹力不到處河聲流向西。</p>
<p>雲濟峰上堂青螺澤畔雲濟峰頭經霜歷雪不記春秋吞雲吐霧全放全收雖然秪如把斷要津一句作麼生道佛祖道中行異路森羅影裏不留蹤。</p>
<p>上堂無邊剎海間不容針十世古今一齊坐斷到者裏始可任運騰騰隨分飲啄看草木山川篆不雕不琢之文聞鳥語花香說無滅無生之法豈不是一員脫脫灑灑的無事道人倘若躊躇分明月在梅梢上看到梅梢早已遲。</p>
<p>臘八上堂不住皇宮為太子六年苦行雪山中夜半睹星稱悟了天明依舊水淙淙大眾還知瞿曇老子底落處麼良久云十成好箇金剛鑽鋪向階前賣與誰下座。</p>
<p>上堂舉淨極光通達寂照含虛空卻來觀世間猶如夢中事世尊恁麼說話正是無夢說夢且道那裏是無夢說夢處若揀點得出許你具一隻眼若揀點不出也許你具一隻眼何也向道是龍剛不信有朝奪得錦標歸。</p>
<p>如是菴上堂如是來如是住如是聞聲如是悟一法既歸源大方任闊步卓拄杖一下云諸人還聞麼若道聞孤負老僧若道不聞孤負自<span class='corr'>己</span>諸人畢竟在甚麼處歸源良久云日短夜長休把火大家吹滅暗中行下座。</p>
<p>金臺山上堂金臺不是閒飄瓦劈面相逢劈面打不是學者打堂頭便是堂頭打學者大眾且道是賓主互換各出手眼若道是賓主互換則埋沒老僧若道不是賓主互換手眼又在甚麼處一僧擊桌一下師云也知你分疏不下僧便喝師云猶自不甘在僧停思師打云休將閒學解埋沒祖師心下座。</p>
<p>南嶽九龍盆上堂五五二十五六六三十六溪西雞齊啼屋北鹿獨宿閫外有威權臨時看出沒若能會得自然辨魔揀異坐斷諸方舌頭倘若東卜西卜老僧與你決斷去也以拂子拂一拂下座。</p>
<p>上堂進前一步大過退後一步不及雖知箭未離弦早<span class='corr'>已</span>中的伶俐衲僧有口切忌掛壁不掛壁無孔鐵鎚當面擲。</p>
<p>梅坪聖林寺上堂僧問如何是十字街頭接人句師云嶮進云泥裏達磨水裏羅漢不涉泥水又作麼生師云露僧禮拜師乃云老僧五十有五養得一頭水牯終日拖犁拽耙未免有些辛苦慣犯人家苗稼慣踐人家田土即今過犯彌天又來喝佛罵祖且道據箇甚麼一番皮袋全無力倒臥橫眠塞太虛。</p>
<p>楚武攸青螺山楞嚴寺上堂決於南嶽行誰知尚萍梗連路少盤纏出賣大佛頂其價亦不增售者亦不損賣與眾位們袛要還我本差了一絲毫彼此自不肯大眾且道那裏是絲毫不差處眾著語師云冬日固是寒下雨覺更冷。</p>
<p>上堂道由心悟豈假外求法絕見聞言銓罔及釋迦老子無可奈何歷代祖師計無所出今日聊通個消息擲下拄杖曰大眾會麼客來無茶點蒿湯當禮儀下座。</p>
<p>孫居士生辰請上堂云生在河南住西蜀一年一度為君祝靈苗發處見根源枝枝觸碎虛空骨不惟報父母深恩亦乃破無明窠窟壽不假延而並嵩高福不假資還同海闊撿點將來猶是拗直作曲時有僧呵呵大笑師以手作掩口勢云合取狗口拽拄杖下座。</p>
</div></div>
<div class='div-other'><a id='mulu6' />
<p class='h1'>獅子林小參</p><p>師揮拂云痛棒熱喝使人直下透脫光揚祖道助發無為<span class='corr'>已</span>是祖師門下第一等拖泥帶水為人須是個性燥漢識盡情忘向裏許承當始不落人窠臼亦不坐在淨裸裸處一出頭來自有透關眼截流機如天普蓋似地普擎直饒具眼英靈亦跳他爐韝不出設使跳得出早被他捉敗了也諸兄弟果能如是性燥如是承當如是透徹也未苟或未然莫道為人自為不了不見夾山未遇人時記持一肚佛法卻被道吾勘破指去華亭船子纔見便問大德住甚麼寺夾云似即不住住即不似子云不似又不似個什麼夾云不是目前法子云甚處學得來夾云非耳日之所到子云一句合頭語千載繫驢橛船子雖與他忉忉怛怛秪要識他病痛然後錐拶末後向一句下果然截斷故又問垂絲千尺意在深潭離鉤三寸子何不道好一拶夾山直得口啞子便一篙打落水中夾纔上船子云道道夾擬開口子又打夾於此有省乃自點頭豈不是向裏許承當不落窠臼底樣子子云竿頭絲線從君弄不犯清波意自殊豈不是教他莫坐在淨裸裸處夾又問拋絲擲釣師意何如子云絲懸綠水浮定有無之意夾云語帶玄而無路舌頭談而不談豈不是具透關眼用截流機子云釣盡江波金鱗始遇可謂一句全收夾乃掩耳方得穩當子云如是如是以至叮嚀囑託覆舟而逝看他古人得人而忘軀真千古龜鑑諸兄弟既未曾如夾山點頭一番二六時中必須反覆參詳直須參到無下手處無開口處忽地打破漆桶亦不禁頭之自點與他夾山把手共行不負獅林集會一場莫看今人榜樣當以古人自勵不患大事不明若再依稀放過虛消信施閻老子算飯錢有日在仲冬嚴寒勿勞久立。</p>
<p>小參師云終日說未嘗說終日不說未嘗不說意在宗說兩通互相挽救此病僧意也須知有宗有說競起爭端宗通說通當處懸解然非直下凝然迥無依倚者又安能領旨既不領旨而欲明宗通說通反落在宗說上論量便互相彼此亦無足怪何也譬如神農誌百草雖異同於療病病之不療百草何咎聖人立教不同同於悟道道之不悟聖教無損雖然大林中固有不材之木以不材非材材者自若萬畝中必有不實之苗以不實毀實實者怡然且宗教二門如大海波瀾原無同異但消歸大海則自受用中不餘一法不剩一法蕩然坦平何處更有宗說之跡與人彼此以此為人寧不謂之互相挽救以見三教聖人立教之本懷固如是也如孔子之教開口便道天命之謂性三句卻與釋教三身圓顯之理符合則知孔子宗說之通無異於釋韓文公儒門碩士未悟之前亦有誹佛之論出自偶然非具灼見後見大顛一日白顛云弟子軍州事繁佛法省要處乞師一語顛良久公罔措時三平為侍者乃敲禪床三下顛云作麼平云先以定動後以智拔公如是有省乃云和尚門風高峻弟子於侍者邊得箇入處始皈投門下則向往誹佛之疑既決目前無佛受用相當可見知到是處方知非處而是非瓦解今時儒者猶然藉文公為口實然識見未必似文公豁達慕道未必似文公誠切徒知非教終不知非教之非則後之明儒教而不明理盡性者乃昌黎之罪人也道家宗老子為正老子著清淨道德二經亦不外宗說皆通之旨而何道者不知老子是何面目卒流於旁門異術如洞賓者道門之杰士也亦溺於採補吐納修煉中自不知非逮見黃龍從一喝了然乃云棄卻瓢囊摵碎琴從今不煉汞中金自從一見黃龍後始信從前錯用心至今稱為呂祖世之有明道教而不修真養性者又呂祖之罪人也如我釋迦老子三乘演教四十九年是說通末後拈花迦葉契旨便是宗通而阿難在側竟不知宗說之所以逮世尊以正法眼藏涅槃妙心付囑摩訶迦葉世尊滅後復問迦葉世尊傳金襴袈裟外更傳個什麼迦葉喚阿難阿難應諾方始瞥地則四十九年強記多聞於說通不獲契證卻被迦葉一喚於宗通上身心圓明獲大無礙則世之明釋教而不明心見性者又阿難之罪人所以病僧道終日說未嘗說故不蹈阿難之覆轍終日不說未嘗不說更不墮舜若之空沉則宗通說通之旨非獨挽道眼者之圓明亦痛救迷倒者之慣習三教之立殊途同歸古今輪轉互相濟拔其主持世道人心何時得<span class='corr'>已</span>縱使有不知而妄為是非亦空裏塵霾豈能掩輝天鑑地之杲日乎是事且置秪如教外別傳一著更落在什麼處以拄杖卓一卓云從來無位次不用強安排。</p>
</div>
<div class='div-other'><a id='mulu7' />
<p class='h1'>晚參</p><p>臘八日晚參師云南斗作怪卻是北斗成精驀拈拄杖云斬新條令沒人情築瞎瞿曇正眼睛直得地暗天昏不知那箇解呻嚬眾中還有踞地獅子麼出來試弄爪牙看如無老僧為諸人雪屈去也卓杖云龍袖拂開全體現象王行處絕狐蹤便下座。</p>
<p>示眾師云松直棘曲鵠白烏黑觸目現前何曾隱匿得不得明月蘆花堪作則緇素分明便撕當宗門做箇白拈賊賊賊賊急急如律令敕。</p>
<p>晚參一僧取號緝燈師乃云今夜是上元節令家家燈燭輝煌因以為號不特汝一人要緝此光明凡在會者人人俱要緝此光明然此段光明無斷無續為甚麼說箇緝底道理總為諸人不知自<span class='corr'>己</span>放身捨命處故錯過從上諸祖透脫一著若知得自<span class='corr'>己</span>透脫一著便會得從上諸祖放身捨命處則千聖不傳一脈豈待人提二六時中自有常光現前說甚麼緝與不緝眾中如有辦得底為眾證據看如無老僧為汝等緝此光明去也驀拈拄杖云手執夜明符幾個知天曉復卓一卓云委悉麼脫或未委更聽老僧一偈人間此夜鬧元宵惟我山中更寂寥那箇曾知燈是火頂[寧*頁]不負兩莖毛。</p>
<p>示眾云不管工夫做不做目前但要有條路分明舉起令人知便是最初下腳處以拄杖卓一卓云還知下腳處麼今日老僧將十方諸佛法藏一向人所未見底徹底掀翻又將十方諸佛舌頭人所說不到底盡情道出向者裏還有會得底麼會得也與三十棒會不得也與三十棒莫道老僧償罰不明便下座。</p>
</div>
<p class='juan'><span class='note-inline'>(卷終)</span></p>
</div><!-- end of div[@id='body'] -->
</body></html>