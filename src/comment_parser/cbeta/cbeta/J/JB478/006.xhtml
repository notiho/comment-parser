<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲山燕居申禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu72' />
<p class='juan'>雲山燕居申禪師語錄卷第六</p><p class="byline">嗣法門人合哲等編</p>
<div class='div-other'><a id='mulu73' />
<p class='h1'>止水洲緣引</p><p>止水洲有止觀菴菴雖壞止水之鑑物毛髮可鞠二十年間往來者未嘗過而問焉師應請迂道往觀見數子結茅蘆林淺水初擬為漁人趨視之僧也欲修是菴師問汝何方人曰浙江曰湖廣師遂問止水何不放乎四海用止何為曰非不放流雖流能鑑為流蕩忘返者立言也師又問止觀菴因止作觀用止何為二僧默然師笑曰吾謂此觀恐未盡善何則偏於靜為靜所制偏於動為動所亂必須動靜兩得方為大學問之人予改止觀菴為大學菴為何如二僧唯唯師曰大學在明明德為先明明德在格物為先然格物之下手處須要仔細此中之物有本有末此中之事有始有終纖毫思勉不得兩端竭盡豁然貫通方是至善不遷之地然後新民固無難矣故曰人莫鑑於流水而鑑於止水唯止能止眾止此大學之先務也若不格物懸揣明德於大學何補且止水映物絕無一點虛誕所以聖賢之心合乎民心聖賢之鑑合乎民鑑使民不敢進其虛誕所謂大畏民志民志既畏止水之助修復何難乎則止水之旨不獨為一郡之風化而天下後世之風化莫不備焉豈非大人之學乎予改止觀為大學菴意在斯也二僧即乞余文為引即以是問答為募疏云。</p>
</div>
<div class='div-other'><a id='mulu74' />
<p class='h1'>聯芳偈</p>
<div class='div-other'><a id='mulu75' />
<p class='h2'>付爾瞻禪人</p><p style="text-indent:0em" class="lg-abnormal"><div class='lg-row'>萬峰山頂鵷雛兒不向繁柯借一枝數載隨余竹食飲象頭高放入雲衢</div>
</p></div>
<div class='div-other'><a id='mulu76' />
<p class='h2'>付林璧禪人</p><p style="text-indent:0em" class="lg-abnormal"><div class='lg-row'>自在㠟峨下一錘紅爐裏面幾經回莫邪不假吹毛試待遇其人拔出來</div>
</p></div>
<div class='div-other'><a id='mulu77' />
<p class='h2'>付雪林禪人</p><p style="text-indent:0em" class="lg-abnormal"><div class='lg-row'>春日偕遊興未終密雲彌覆暗長空殷勤欲攪西江水一棒攔腰起臥龍</div>
</p></div>
<div class='div-other'><a id='mulu78' />
<p class='h2'>付無無禪人</p><p style="text-indent:0em" class="lg-abnormal"><div class='lg-row'>泉石煙霞意<span class='corr'>已</span>佳隴頭梅熟興偏賒和枝付與吾鄉子異日馨香滿地花</div>
</p></div>
<div class='div-other'><a id='mulu79' />
<p class='h2'>付窮盡禪人</p><p style="text-indent:0em" class="lg-abnormal"><div class='lg-row'>從來半肯半不肯全肯之時未是肯今付吾徒自肯人不特諸佛被汝綑</div>
</p></div>
<div class='div-other'><a id='mulu80' />
<p class='h2'>付靈玉禪人</p><p style="text-indent:0em" class="lg-abnormal"><div class='lg-row'>九龍笑倒到平城拄杖斷作兩三根撞著南城報恩子分付一根如是行</div>
</p></div>
<div class='div-other'><a id='mulu81' />
<p class='h2'>付心燦禪人</p><p style="text-indent:0em" class="lg-abnormal"><div class='lg-row'>靈根未斬出蠶藂無奈嚴霜幾皺容今日陽和天色好千枝萬葉笑芙蓉</div>
</p></div>
<div class='div-other'><a id='mulu82' />
<p class='h2'>付述中禪人</p><p style="text-indent:0em" class="lg-abnormal"><div class='lg-row'>藂林不去<span class='corr'>已</span>多年似此禪和亦可傳況復胸中解開口其行不獨走黔滇</div>
</p></div>
<div class='div-other'><a id='mulu83' />
<p class='h2'>付福田禪人</p><p style="text-indent:0em" class="lg-abnormal"><div class='lg-row'>傍著吾儕<span class='corr'>已</span>十年從來不愛口談禪今日祖堂分付汝既做猴兒要跳圈</div>
</p></div>
<div class='div-other'><a id='mulu84' />
<p class='h2'>付隱隱禪人</p><p style="text-indent:0em" class="lg-abnormal"><div class='lg-row'>十年前在頭顱打今日方知腳底疼不獨此身兼大有都盧一座鐵山橫</div>
</p></div>
<div class='div-other'><a id='mulu85' />
<p class='h2'>付若愚禪人</p><p style="text-indent:0em" class="lg-abnormal"><div class='lg-row'>既識此中無剩語文字何須用火焚今日拈來分付汝教人莫厭理殘經</div>
</p></div>
<div class='div-other'><a id='mulu86' />
<p class='h2'>付解空禪人</p><p style="text-indent:0em" class="lg-abnormal"><div class='lg-row'>不容解會不容禪但得心頭一灑然今日拍盲分付汝拍盲能治野狐涎</div>
</p></div>
<div class='div-other'><a id='mulu87' />
<p class='h2'>付映雪禪人</p><p style="text-indent:0em" class="lg-abnormal"><div class='lg-row'>帶雪牛兒臥草塘不能狐兔不商量吾儕痛與一鞭子不特身橫丈七長</div>
</p></div>
<div class='div-other'><a id='mulu88' />
<p class='h2'>付古平禪人</p><p style="text-indent:0em" class="lg-abnormal"><div class='lg-row'>佛法而今可笑人傳燈二字不堪聞吾徒既是英靈子借重拈來試一評</div>
</p></div>
<div class='div-other'><a id='mulu89' />
<p class='h2'>付慈舟禪人</p><p style="text-indent:0em" class="lg-abnormal"><div class='lg-row'>丈雪曾經鐵一團須知痛癢亦相關吾儕非是私相與共許闍黎續正傳</div>
</p></div>
<div class='div-other'><a id='mulu90' />
<p class='h2'>付月林禪人</p><p style="text-indent:0em" class="lg-abnormal"><div class='lg-row'>始炙茅亭又炙亭兩番情緒意中橫何時共打雷音鼓驚起蝦蟆笑月林</div>
</p></div>
<div class='div-other'><a id='mulu91' />
<p class='h2'>付遜嶽禪人</p><p style="text-indent:0em" class="lg-abnormal"><div class='lg-row'>只為胸中大有憑舌頭三寸慣欺人吾儕既囑休開口不罵邪禪自落魂</div>
</p></div>
<div class='div-other'><a id='mulu92' />
<p class='h2'>付赤幡禪人</p><p style="text-indent:0em" class="lg-abnormal"><div class='lg-row'>佛法人情有萬殊等閒勘破覺狂疏圓通寺裏親相委不似蒙童讀梵書</div>
</p></div>
<div class='div-other'><a id='mulu93' />
<p class='h2'>付石琴禪人</p><p style="text-indent:0em" class="lg-abnormal"><div class='lg-row'>雲長殿裏炙吾儕共識參差泥土坏十四年前分付汝今朝特地起風雷</div>
</p></div>
<div class='div-other'><a id='mulu94' />
<p class='h2'>付飲光禪人</p><p style="text-indent:0em" class="lg-abnormal"><div class='lg-row'>建立藂林頗丈夫不應閒坐嘴盧都祖庭近日多寥落借重闍黎極力扶</div>
</p></div>
<div class='div-other'><a id='mulu95' />
<p class='h2'>付穩菴禪人<span class='note-inline'>(舊號松月)</span></p><p style="text-indent:0em" class="lg-abnormal"><div class='lg-row'>一見吾儕閱兩年許多心事盡犁然而今分付松稍月自此恒明照大千</div>
</p></div>
<div class='div-other'><a id='mulu96' />
<p class='h2'>付渾朴禪人</p><p style="text-indent:0em" class="lg-abnormal"><div class='lg-row'>九龍嘯月臥雲嵒拈起吹毛看布衫我把剎竿分付汝牛頭馬尾視風幌</div>
</p></div>
<div class='div-other'><a id='mulu97' />
<p class='h2'>付懷素禪人</p><p style="text-indent:0em" class="lg-abnormal"><div class='lg-row'>不同族姓卻同年九載來參屈指禪今日不妨分付汝任君到處豁人天</div>
</p></div>
<div class='div-other'><a id='mulu98' />
<p class='h2'>付雲樹禪人</p><p style="text-indent:0em" class="lg-abnormal"><div class='lg-row'>不特雲山噉雨華又能乘興泛魚槎絲綸一把親交汝釣盡長江赤尾巴</div>
</p></div>
<div class='div-other'><a id='mulu99' />
<p class='h2'>付予璞禪人</p><p style="text-indent:0em" class="lg-abnormal"><div class='lg-row'>咬人狗子不張牙白日無心吠落霞夜半賊來著一口惡聲不止護三家</div>
</p></div>
<div class='div-other'><a id='mulu100' />
<p class='h2'>付東旭禪人</p><p style="text-indent:0em" class="lg-abnormal"><div class='lg-row'>但能不受偽禪籠始是一員禪衲子欲使吾門廢復興大端在爾從頭起</div>
</p></div>
<div class='div-other'><a id='mulu101' />
<p class='h2'>付宗旨禪人</p><p style="text-indent:0em" class="lg-abnormal"><div class='lg-row'>隨波逐浪幾經秋忽遇風雷志便休此日撥開雲路遠徑衝天上縱橫遊</div>
</p></div>
<div class='div-other'><a id='mulu102' />
<p class='h2'>付冰月禪人</p><p style="text-indent:0em" class="lg-abnormal"><div class='lg-row'>古鏡重輝不計年胡來漢現印三玄今朝分付冰輪子體用全彰續正傳</div>
</p></div>
<div class='div-other'><a id='mulu103' />
<p class='h2'>付玄覺禪人</p><p style="text-indent:0em" class="lg-abnormal"><div class='lg-row'>吾家曲子韻偏長唱拍令人自歇狂今日拈來分付汝廣長舌底露鋒鋩</div>
</p></div>
<div class='div-other'><a id='mulu104' />
<p class='h2'>付十虛禪人</p><p style="text-indent:0em" class="lg-abnormal"><div class='lg-row'>與我同行三十年就中底事<span class='corr'>已</span>昭然雖將慧命親交汝密著無言把戒傳</div>
</p></div>
<div class='div-other'><a id='mulu105' />
<p class='h2'>付鐵梅禪人</p><p style="text-indent:0em" class="lg-abnormal"><div class='lg-row'>佛法何如此日頹源流拂子竟成堆知君不是妖狐種徹骨驚回逐大梅</div>
</p></div>
<div class='div-other'><a id='mulu106' />
<p class='h2'>付或菴禪人</p><p style="text-indent:0em" class="lg-abnormal"><div class='lg-row'>梅坪山裏梅兒熟雪裏生香光馥郁雖有守株司樹神也要老僧蜜分祝</div>
</p></div>
<div class='div-other'><a id='mulu107' />
<p class='h2'>付得心禪人</p><p style="text-indent:0em" class="lg-abnormal"><div class='lg-row'>水清原不謊龍魚未遇金鱗逐浪奇混著泥沙撒一網含珠老蚌起人思</div>
</p></div>
<div class='div-other'><a id='mulu108' />
<p class='h2'>付嵩江禪人</p><p style="text-indent:0em" class="lg-abnormal"><div class='lg-row'>不辭千里兩番來意在吾儕付囑迴信把源流書送汝必須妙悟歎奇哉</div>
</p></div>
<div class='div-other'><a id='mulu109' />
<p class='h2'>付睦瞿禪人</p><p style="text-indent:0em" class="lg-abnormal"><div class='lg-row'>剃除鬚髮類毘盧不屑留髮假丈夫要做金毛獅子吼驚天動地走妖狐</div>
</p></div>
<div class='div-other'><a id='mulu110' />
<p class='h2'>付深月禪人</p><p style="text-indent:0em" class="lg-abnormal"><div class='lg-row'>職事吾儕廿有年叢林輔弼<span class='corr'>已</span>周全龜毛拂子親相贈擘海吞龍震大千</div>
</p></div>
<div class='div-other'><a id='mulu111' />
<p class='h2'>付良知禪人</p><p style="text-indent:0em" class="lg-abnormal"><div class='lg-row'>滿目知君解度量拈來無不是文章只因多一之乎也暫屈秋圍再赴場</div>
</p></div>
<div class='div-other'><a id='mulu112' />
<p class='h2'>付緝燈禪人</p><p style="text-indent:0em" class="lg-abnormal"><div class='lg-row'>僅同日月滿寰區可慨時人慢緝熙惟我三鄉方道者敲冰迸出續多時</div>
</p></div>
<div class='div-other'><a id='mulu113' />
<p class='h2'>付穎悟禪人</p><p style="text-indent:0em" class="lg-abnormal"><div class='lg-row'>眼底眉頭盡放光惟餘鼻孔慢昂藏梅坪果子多年熟拈向弘山分外香</div>
</p></div>
<div class='div-other'><a id='mulu114' />
<p class='h2'>付了拙禪人</p></div>
<div class='div-other'><a id='mulu115' />
<p class='h2'>付師瞿禪人</p></div>
<div class='div-other'><a id='mulu116' />
<p class='h2'>付大有禪人</p></div>
<div class='div-other'><a id='mulu117' />
<p class='h2'>付尼自真禪人</p><p style="text-indent:0em" class="lg-abnormal"><div class='lg-row'>上大人丘乙<span class='corr'>己</span>劉鐵之後一人爾磨礱三尺付吾徒虎穴魔宮亦任舉</div>
</p></div>
<div class='div-other'><a id='mulu118' />
<p class='h2'>付辰樞張居士</p><p style="text-indent:0em" class="lg-abnormal"><div class='lg-row'>斫額求人第一機秪因隔遠兩相期仲尼殿裏親相囑一領麤袍作信衣</div>
</p></div>
<div class='div-other'><a id='mulu119' />
<p class='h2'>付昱明陳居士</p><p style="text-indent:0em" class="lg-abnormal"><div class='lg-row'>拍天伎倆頭頭隔放下狂心處處通斗大圖書分付汝印泥印水印虛空</div>
</p></div>
<div class='div-other'><a id='mulu120' />
<p class='h2'>付城璧馬居士</p><p style="text-indent:0em" class="lg-abnormal"><div class='lg-row'>巨口無心太極渾大千沙界作丸吞如來寶劍親相委任是鍾馗也掉魂</div>
</p></div>
<div class='div-other'><a id='mulu121' />
<p class='h2'>付相如李居士<span class='note-inline'>(臨安太守)</span></p><p style="text-indent:0em" class="lg-abnormal"><div class='lg-row'>[卄/麥]新一日喜聞鐘遂把從前入夢中彼此既知宜杜口傳來一紙要流通</div>
</p></div>
<div class='div-other'><a id='mulu122' />
<p class='h2'>付二岳米居士<span class='note-inline'>(貴西道)</span></p><p style="text-indent:0em" class="lg-abnormal"><div class='lg-row'>三教猶如一甕然惟君擊破海中天蘆花淺水非遊戲要獲金鱗巨浪前</div>
</p></div>
<div class='div-other'><a id='mulu123' />
<p class='h2'>付三岳米居士<span class='note-inline'>(順寧太守)</span></p><p style="text-indent:0em" class="lg-abnormal"><div class='lg-row'>心法傳來十六載籌君或恐忽其裁源流不是輕相許未若黃裴退得來</div>
</p></div>
<div class='div-other'><a id='mulu124' />
<p class='h2'>付牧鯤汪居士</p><p style="text-indent:0em" class="lg-abnormal"><div class='lg-row'>偽有源流謂某傳真返無紅紙半邊此偈分明付授爾不將付字得人嫌</div>
</p></div>
<div class='div-other'><a id='mulu125' />
<p class='h2'>付若梅朱居士</p><p style="text-indent:0em" class="lg-abnormal"><div class='lg-row'>投機之日可應傳況復相依十五年我把一燈分付汝龍潭吹滅此因緣</div>
</p></div></div>
<div class='div-other'><a id='mulu126' />
<div class='div-other'><a id='mulu127' />
<p class='h2'>贊危坐羅漢</p><p style="text-indent:0em" class="lg-abnormal"><div class='lg-row'>斷妄證真似不宜贊據爾管窺內秘外現吾欲與爾結為鄰奈何四果空相絆</div>
</p></div>
<div class='div-other'><a id='mulu128' />
<p class='h2'>贊紫竹觀音</p><p style="text-indent:0em" class="lg-abnormal"><div class='lg-row'>頭上巖崔竹覆腳底寒蒲著坐看似適然怡然熟知三十二墮錯錯好個餬餅被人奪卻</div>
</p></div>
<div class='div-other'><a id='mulu129' />
<p class='h2'>贊神光二祖</p><p style="text-indent:0em" class="lg-abnormal"><div class='lg-row'>縱伊講得十成未免疑信相伴不因遇著胡人何由心珠燦爛看看後代兒孫切莫學他熊耳山前斷臂血濺</div>
</p></div>
<div class='div-other'><a id='mulu130' />
<p class='h2'>贊白衣大士</p><p style="text-indent:0em" class="lg-abnormal"><div class='lg-row'>白衣大士獲本圖利獨占高崗荊棘何忌</div>
</p></div>
<div class='div-other'><a id='mulu131' />
<p class='h2'>贊初祖達磨</p><p style="text-indent:0em" class="lg-abnormal"><div class='lg-row'>不打葛藤不食舊唾彌天問來秪是不諾唯壁可觀唯石可坐咄直饒未向西來腳跟早<span class='corr'>已</span>錯過</div>
</p></div>
<div class='div-other'><a id='mulu132' />
<p class='h2'>自贊<span class='note-inline'>(若愚禪人請)</span></p>
<div class='div-other'><a id='mulu133' /><p>凡所有相皆是虛妄凡所有相非是虛妄離卻是非眼睛也像眉毛也像耳朵也像鼻子也像且道像那一箇像那六祖下第三十六世的燕居和尚。</p>
</div>
<div class='div-other'><a id='mulu134' />
<p class='h3'>渾朴禪人請</p><p style="text-indent:0em" class="lg-abnormal"><div class='lg-row'>凡所有相皆是虛妄況復傳來脫在紙上且道還有不虛妄者麼月中桂魄非顏色影入清江略見些</div>
</p></div>
<div class='div-other'><a id='mulu135' />
<p class='h3'>雲樹禪人請</p><p style="text-indent:0em" class="lg-abnormal"><div class='lg-row'>水長船高泥多佛大忽地展開令人驚詫且道驚詫箇什麼眉毛吞卻須彌盧眼光爍破四天下</div>
</p></div>
<div class='div-other'><a id='mulu136' />
<p class='h3'>樹竇法孫請</p><p style="text-indent:0em" class="lg-abnormal"><div class='lg-row'>要真便真要假便假不假不真除是道者若非道者鑽龜打瓦供養者誰雲濟之下</div>
</p></div></div></div>
<div class='div-other'><a id='mulu137' />
<div class='div-other'><a id='mulu138' />
<p class='h2'>為亡僧舉火值雨命執事茶毘</p><p>靈光不昧鵠瘦如柴三更脫去寧不哀哉汝等多肩插蠟積成堆仔細將他化作灰獨有芒鞋休要煆待他行腳上天台。</p>
</div>
<div class='div-other'><a id='mulu139' />
<p class='h2'>為印初禪人舉火</p><p>萬頃之僧梁氏之子庶乎其人惜乎其死四面柴圍以火炬攛入云火從中起燒得皮爛肉焦那容毛髮爪齒一條大路直如絃西方在爾東土在爾。</p>
</div>
<div class='div-other'><a id='mulu140' />
<p class='h2'>為無塵舉火</p><p>把火炬云當生卻不生居塵便脫塵攛入云向者裏薦得驢胎馬腹任意縱橫地<span class='corr'>獄</span>天堂出沒自在。</p>
</div></div>
<p class='juan'>燕居禪師語錄六卷終</p>
</div><!-- end of div[@id='body'] -->
</body></html>