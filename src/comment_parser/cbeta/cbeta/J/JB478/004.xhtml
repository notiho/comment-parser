<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲山燕居申禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>雲山燕居申禪師語錄卷第四</p><p class="byline">嗣法門人合哲等編</p>
<div class='div-other'><a id='mulu23' />
<p class='h1'>源流著頌<span class='note-inline'>(係師在眾時破山老人垂問著語復命頌出)</span></p><p>六祖下第一世南嶽懷讓禪師金州杜氏子生時有白氣應于玄象性惟慈讓父乃安名懷讓十五出家參六祖祖問甚處來曰嵩山祖曰甚麼物恁麼來師無語遂經八載乃有省白祖曰某甲有箇會處祖曰作麼會師曰說似一物即不中曰還假修證否師曰修證則不無染污即不得曰秪此不染污諸佛之所護念問如何是諸佛之所護念師答特地一場愁頌。</p>
<p style="margin-left:1em">歸來八載竟何如坐斷嵩山一物無脫體風流俱賣盡只今<span class='corr'>贏</span>箇觜盧都。</p>
<p>第二世馬祖道一禪師<span class='corr'>諡</span>大寂漢州䦹邡人姓馬幼于羅漢寺出家唐開元中習禪定於衡嶽讓和尚知是法器往問曰大德坐禪圖作甚麼師曰圖作佛讓乃取一磚於菴前石上磨師曰磨作甚磨讓曰磨作鏡師曰磨磚豈能成鏡曰磨磚既不成鏡坐禪豈能成佛師曰如何即是曰如牛駕車車若不行打車即是打牛即是師聞示誨如飲醍醐侍奉十秋日益玄奧問除卻牛車作麼生道答相隨來也頌。</p>
<p style="margin-left:1em">千斤垂餌在鉤頭惟釣獰龍不釣鰍既是衝雲挐霧客鉤竿折卻任遨遊。</p>
<p>第三世百丈懷海禪師<span class='corr'>諡</span>大智福州長樂王氏子四歲離塵三學該煉參馬祖一日侍祖行次見一群野鴨飛過祖曰是甚麼師曰野鴨子祖曰甚處去師曰飛過去也祖把師鼻扭負痛失聲祖曰又道飛過去也師於言下有省次日祖陞座眾才集師出捲卻蓆祖便下座問馬祖扭鼻百丈捲蓆是同是別答和聲便打頌。</p>
<p style="margin-left:1em">鼻頭扭住豁然傾哭笑聲摧平不平座下攃開清白眼滿堂依舊可憐生。</p>
<p>第四世黃檗希運禪師<span class='corr'>諡</span>斷際閩人幼於本州黃檗山出家參馬祖值祖遷化時百丈廬於塔傍運乃請問祖平日得力句丈舉再參因緣曰老僧昔被馬大師一喝直得三日耳聾師聞不覺吐舌問馬祖一喝為甚黃檗吐舌答忤逆聞雷頌。</p>
<p style="margin-left:1em">一喝當陽吐舌回鐵山當面勢崔巍誠然不是閒家具忤逆聞之響似雷。</p>
<p>第五世臨濟義玄禪師<span class='corr'>諡</span>慧照姓邢曹州南華人幼負出塵志落髮進具便慕禪宗在黃檗參侍三年行業純一睦州為首座勉令問話師乃三問佛法的的大意三度被打遂辭首座曰早承激勸問話惟蒙和尚賜棒所恨愚魯且往諸方行腳去首座白運曰義玄雖是後生卻甚奇特若來辭和尚當方便接伊來日師辭運指見大愚愚問甚處來師曰黃檗曰黃檗有何言句師曰某甲請問佛法的的大意三問蒙和尚三打不知某有過無過愚曰黃檗恁麼老婆心為汝得徹困猶覓過在師於言下大悟乃曰黃檗佛法無多子問臨濟在黃檗處得力在大愚處得力答知即得頌。</p>
<p style="margin-left:1em">為人徹骨得人愁業識忙忙向外遊直待是非來入耳從前知<span class='corr'>己</span>反為讎。</p>
<p>第六世興化存獎禪師參臨濟為侍者後到大覺為院主一日覺喚云我聞你道向南方行腳一遭杖頭不曾撥著一箇會佛法底人你憑箇甚麼道理與麼道獎便喝覺便打獎又喝覺又打獎曰某甲於三聖師兄處學得箇賓主句總被師兄折倒了也願與某甲箇安樂法門覺云者瞎漢來這裏納敗闕脫下衲衣痛打一頓獎於棒下薦得臨濟先師於黃檗處喫棒底道理問脫下衲衣是甚麼意答鯨吞海水盡露出珊瑚枝頌。</p>
<p style="margin-left:1em">連喝分明不較遲卻來納敗復停思衲衣脫下才堪打剔起先師兩道眉。</p>
<p>第七世南院慧顒禪師河北人上堂云赤肉團上壁立千仞時有僧問赤肉團上壁立千仞豈不是和尚道師曰是僧便掀倒禪床師曰你看這瞎驢亂作僧擬議師便打趁出問如何是赤肉團上壁立千仞答出入往來奈何不識頌。</p>
<p style="margin-left:1em">風吹日炙幾千般妙在當人赤肉團擬議不來直打趁秪教忍氣又吞酸。</p>
<p>第八世風穴延沼禪師餘杭劉氏子一應進士不第乃依本州開元寺智公披剃參南院顒曰入門須辨主師曰端的請師分顒於左膝一拍師便喝顒拍右膝師又喝顒曰左邊一拍且置右邊一拍作麼生師曰瞎顒便拈棒師曰莫盲加瞎棒奪打和尚莫言不道顒曰南方一棒作麼生商量師曰作奇特商量師問此間一棒作何商量顒拈拄杖曰棒下無生忍臨機不見師師於言下大徹玄旨問此間一棒作麼生商量答佛法大有只是牙疼頌。</p>
<p style="margin-left:1em">纔到叢林奪打師等閒商確豎降旗干戈卸盡全機露日用騰騰任所之。</p>
<p>第九世首山省念禪師萊州狄氏子受業于本郡南禪寺常密誦法華晚於風穴門下克知客沼上堂舉世尊以青蓮目顧大眾乃曰正當恁麼時且道說箇甚麼若道不說而說又是埋沒先聖且道說箇甚麼師乃拂袖下去沼擲下拄杖歸方丈侍者隨後請益曰念法華因甚不抵對和尚沼曰念法華會也問如何是世尊不說說答五里一箇亭十里一箇舖頌。</p>
<p style="margin-left:1em">舉起青蓮目顧人一番拈出一番新坐中幸是攀花手不犯枝頭一點春。</p>
<p>第十世汾陽善昭禪師太原俞氏子一切文字不由師訓自然通曉十四薙髮受具杖策遊方歷參知識七十一員最後乃到首山一日首陞座師出問百丈捲蓆意旨如何念曰龍袖拂開全體現曰師意如何念曰象王行處絕狐蹤師於言下大悟遂提坐具顧視大眾曰萬古碧潭空界月再三撈摝始應知禮拜歸眾有僧問見何道理便爾自肯師曰正是我放身命處問如何是他放身命處答一毛頭上罷功勳頌。</p>
<p style="margin-left:1em">當時捲蓆是何意倒腹傾腸說向君攃手去來登大任太平寰宇宿將軍。</p>
<p>第十一世石霜楚圓禪師全州清湘李氏子廿二依湘山隱靜寺得度其母有賢行勉令遊方聞汾陽道望為天下第一決志親倚經二年未許入室每見必詬罵或毀詆諸方及有所訓皆流俗鄙事一夕訴曰自至法席不蒙指示念歲月飄忽<span class='corr'>己</span>事未明有失出家之利語未卒昭叱曰是惡知識敢裨販我怒舉棒逐之師擬申究昭掩其口師大悟乃曰是知臨濟道出常情師後出世室中插劍一口以草鞋一雙水一盆置在劍邊每見人入室即曰看看有擬議者師曰險喪身失命了也便喝出問如何是道出常情句答知恩者少負恩者多頌。</p>
<p style="margin-left:1em">尋常詬罵探根源掩口分明不必言凡入門來但教看莫教<span class='corr'>刺</span>腦入膠盆。</p>
<p>第十二世楊岐方會禪師袁州宜春冷氏子少警敏不事筆硯及出家閱經輒自神會參慈明自南源徙道吾石霜師皆佐之總院事依之雖久未有省發每咨參圓曰庫司事繁且去他日又問圓曰監寺異日兒孫遍天下何用忙為一日圓適出雨忽作師偵之小徑既見遂搊住曰這老漢今日須與我說不說打你去圓曰監寺知是般事便休語未卒師大悟即拜於泥塗問曰狹路相逢時如何圓曰你且躲避我要去那裏去問一朝搊住見箇甚麼答逢人切莫錯舉頌。</p>
<p style="margin-left:1em">幾日<span class='corr'>已</span>前尋不見一朝搊住卻相逢相逢底事如何舉一箇金剛蟲蛀空。</p>
<p>第十三世白雲守端禪師衡陽葛氏子及冠依茶陵陏和尚披剃往參楊岐會一日會問受業師為誰師曰茶陵陏和尚會曰吾聞伊過橋遭攧有省作偈甚奇能記否師誦曰我有明珠一顆久彼塵勞關鎖今朝塵盡光生照見山河萬朵會笑而趨起師愕然通夕不昧黎明咨詢適歲暮會曰汝見昨日打敺儺者麼曰見會曰汝一籌不及渠師復駭曰何謂也會曰渠愛人笑汝怕人笑師大悟問愛笑怕笑相去多少答灼然頌。</p>
<p style="margin-left:1em">見得分明悟得親拈來猶涉眼中塵如何打動敺儺鼓一笑令人破口唇。</p>
<p>第十四世五祖法演禪師綿州鄧氏子年三十五祝髮受具習唯識後參白雲舉僧問南泉摩兄珠話端叱之師領悟作偈呈端乃印可令掌磨事未幾至語師曰有數禪客自廬山來皆有悟入處教伊說亦說得有來由舉因緣問伊亦明得教伊下語亦下得秪是未在師於是大疑私計曰既悟了說亦說得明亦明得如何卻未在遂參究累日忽然省悟從前寶惜一時放下後曰吾因茲出一身白汗始明得下載清風問如何是下載清風答滄海盡教枯到底青山只得碾為塵頌。</p>
<p style="margin-left:1em">從前寶愛盡掀翻獨自無依曉夜寒下載清風空寂寂輪王不戴寶花冠。</p>
<p>第十五世圓悟克勤禪師彭州駱氏子世宗儒日記萬言因見佛書如獲故物即出家參五祖演盡其機用演皆不諾乃謂演強移換人出不遜語忿然而去後因染病困極以平日見處試之無得力者追繹演言病痊尋歸五祖演見而喜令參堂入侍者寮方半月會部使者解印還蜀詣演問道演曰提刑少年曾讀小豔詩否有兩句頗相近頻呼小玉原無事秪要檀郎認得聲提刑應諾諾演曰且仔細師適歸侍立次問曰聞和尚舉小豔詩提刑會否演曰他秪認得聲師曰秪要檀郎認得聲為甚麼卻不是演曰如何是祖師西來意庭前柏樹子聻師忽有省遽出見雞飛上欄杆鼓翅而鳴復自謂此豈不是聲遂袖香入室通其所得呈偈曰金鴨香消錦繡幃笙歌叢裏醉扶歸少年一段風流事只許佳人獨自知演遍謂山中耆舊日我侍者參得禪也問畢竟在聲色裏作得窠臼麼答動容揚古路不墮悄然機頌。</p>
<p style="margin-left:1em">問聲指出庭前柏悟得庭前柏是聲試問此中端的旨黃鸚啼散柳煙輕。</p>
<p>第十六世虎丘紹隆禪師和之含山人九歲出家初參長蘆信以沾法味後參圓悟勤問曰見見之時見非是見見猶離見見不能及舉拳曰還見麼師曰見勤曰頭上安頭師聞脫然契證勤叱曰見箇甚麼師曰竹密不妨流水過勤肯之俾掌藏有問勤曰隆藏主柔易若此何能為人勤曰瞌睡虎耳問一箇拳頭作麼生會答穿卻鼻孔頌。</p>
<p style="margin-left:1em">口念楞嚴手握拳大都不是老婆禪當機幸有通霄眼未免遭他把鼻穿。</p>
<p>第十七世應菴曇華禪師蘄州黃梅江氏子遍歷諸方不契後至雲居參佛果果痛與提策及果入蜀指見彰教隆隆遷虎丘師侍半載頓明大事後住歸宗時虎丘忌日師拈香云平生沒興撞著這無意智老和尚做盡伎倆湊泊不得從此卸卻干戈隨分著衣喫飯二十年來坐曲彔床知他有甚憑據雖然一年一度燒香日千古令人恨轉深問如何是無意智答理合如是頌。</p>
<p style="margin-left:1em">醉把番書一筆塗逢人賣弄逞規模若非李白知肝膽安使蠻兵毛骨蘇。</p>
<p>第十八世密菴咸傑禪師福州鄭氏子參應菴於明果庵孤梗難入屢遭呵叱一日華問如何是正法眼藏師遽答破沙盆華領之問如何是破沙盆意旨答八面玲瓏頌。</p>
<p style="margin-left:1em">正法眼藏不可論只堪一箇破沙盆玲瓏八面無根軃撞著崑崙一口吞。</p>
<p>第十九世破菴祖先禪師廣安王氏子先<span class='corr'>已</span>工夫穩實見地明白密菴住杭州靈隱分師半座有道者請益胡孫子捉不住願聞垂示師曰用促他作麼如風吹水自然成紋時無準侍傍大悟問胡孫子作麼生促答高著眼頌。</p>
<p style="margin-left:1em">胡孫自古任那和一丈風高一丈波擬要一拳直打殺不因年久卻成魔。</p>
<p>第二十世無準師範禪師蜀之梓州雍氏子參育王佛照照問何處人師曰劍州照曰帶得劍來麼師隨聲便喝照笑曰這烏頭子也亂做復至靈隱時破菴居第一座有道者請益胡孫子話師侍傍大悟問且道胡孫子在甚麼處答秪這是頌。</p>
<p style="margin-left:1em">路逢人問胡孫子驀地牽來秪這是晝夜忙閒任去留從茲不受他人使。</p>
<p>第廿一世雪岩祖欽禪師婺州人雖在徑山無準會下多年並無一語打著心下事每室中舉主人公便可[跳-兆+孛]跳過得若舉衲僧巴鼻佛祖爪牙更無下口處此病礙在胸中十年後過浙東天童育王一日佛殿前閒行自思忖忽然抬眸見一株古柏觸著向來所得境界和底一時<span class='corr'>颺</span>下礙膺之物撲然而散如在暗室中出在白日下走一轉相似方見得徑山老人立地處正好三十拄杖問如何是徑山立地處答窄頌。</p>
<p style="margin-left:1em">抬眸唯見一株柏觸著當人頂門窄礙膺無邊當處消徑山老漢無蹤跡。</p>
<p>第廿二世高峰原妙禪師吳江徐氏子始參斷橋倫次謁雪巖纔入室請益被一頓痛棒打出後凡入門便問誰與你拖這死屍來聲未絕便打出一日睹演祖真讚日前拖死屍句子驀然打破後侍欽於天寧一日欽問日間浩浩時作得主麼師曰作得曰睡夢中作得主麼師曰作得曰正睡著時無夢無想無見無聞主在甚麼處師無語欽囑曰從今日去也不要你學佛學祖也不要你窮古窮今但只饑來喫飯因來打眠纔眠覺起來卻抖擻精神我這一覺主人公畢竟在甚麼處安身立命師奮志入龍鬚自誓曰拼<span class='note-inline'>(此生)</span>做箇癡獃漢決要這一著子明白越五載忽同宿友推枕墮地作聲廓然大徹問枕子墮地時如何答蝦跳不斗頌。</p>
<p style="margin-left:1em">堪笑高峰伎倆窮琉璃坑塹時時有枕子撲落在床頭蝦跳原來不出斗。</p>
<p>第廿三世中峰明本禪師錢塘孫氏子參高峰因誦金剛經至荷擔如來處恍然解開二十五歲觀流泉有省即詣妙求證妙打趁出既而民間訛傳官選童男女師因問忽有人來問和尚討童男女時如何妙曰我但度竹篦子與他本於言下洞然徹法源底問我但度與竹篦子時如何答無孔鐵鎚當面擲頌。</p>
<p style="margin-left:1em">分明一箇竹篦子擬議思量折卻齒佛祖鼻頭秪半邊及乎觸碎不相似。</p>
<p>第廿四世千巖元長禪師越之蕭山人姓董十九棄家因隨眾入丞相府飯僧中峰遙見師呼至謂曰汝日用何如師曰念佛曰佛今何在師擬議本厲聲叱之師跽求法要本授以狗子無佛性話師即縛茅於靈隱山中脅不至席者三年因過亭聞雀聲有省亟見本具陳所悟本復叱之師憤然歸時夜將寂忽鼠翻食貓之器墮地有聲恍然開悟覺身躍起數丈如蟬蛻污濁之中浮游玄間上天下地一時清朗問鼠翻貓器時如何答八角磨盤空裏走頌。</p>
<p style="margin-left:1em">夜聞老鼠翻貓器忽爾話頭俱打失污濁浮游直下無儼如蟬蛻飛天疾。</p>
<p>第廿五世萬峰時蔚禪師溫州樂清金氏子參虎跑止巖和尚付三不是公案參究累月未得其旨正在疑網中忽聞寺僧舉百丈問溈山云不可喚作淨瓶喚作甚麼山踢倒淨瓶便行師驀然打破疑團後聞千巖和尚偈有寄語諸方參學者莫教錯過好時光之句徑過千巖一日普請斫松次蔚拈一圓石作獻珠狀云請和尚酬價長曰不值半文錢師曰瞎長云我也瞎你也瞎師云瞎瞎長命居堂中第一座問淨瓶踢倒時如何答慶快平生頌。</p>
<p style="margin-left:1em">淨瓶踢倒絕周由獻出明珠索價酬不值一文瞎瞎瞎燈籠露柱鬧啾啾。</p>
<p>第廿六世寶藏普持禪師萬峰付師偈曰大愚肋下痛還拳三要三玄絕正偏臨濟窟中獅子子燈燈續燄古今傳問如何是窟中獅子答駭殺人頌。</p>
<p style="margin-left:1em">臨濟窟中獅子子吟風嘯月何其美逢人露爪奮全威一唼血流千萬里。</p>
<p>第廿七世東明慧旵禪師湖廣王氏子參寶藏持一日持問心不是佛智不是道汝云何會旵向前問訊叉手而立持呵之曰汝在此許多時還作這箇見解師乃發憤忘寢食至第二日驀然徹法源底遂呈偈曰一拳打破太虛空百億須彌不露蹤借問箇中誰是主扶桑湧出一輪紅持笑曰雖然如是也須善自護持問虛空作麼生打破答彈指云破也破也頌。</p>
<p style="margin-left:1em">打破虛空秪一拳頂門擊碎髑髏穿須彌倒走無蹤跡明月蘆花色儼然。</p>
<p>第廿八世海舟普慈禪師常熟錢氏子因聽楞嚴但有言說都無實義乃曰言說今日愈多遂參萬峰蔚拜求示實義蔚便劈頭兩棒攔背兩踏復兩踢曰只者是實義慈曰好則好太費和尚心力蔚與偈自以為得遂廬於洞庭廿九年有僧問曰曾見何人曰我與寶藏同參萬峰僧曰有何所見慈舉前話曰但要人知痛癢的是實義是妙心言說盡屬皮毛僧笑曰據此見解生死尚未了何得云悟乃激見東明及至適設齋便問今日齋是甚滋味旵曰到口方知說即遠矣曰如何是到口味旵打滅燈曰識得燈光落處味即到口慈罔措旵次日問曾見何人曰見只一人說出恐驚旵曰但說何訪曰萬峰旵曰為敘先後耶為佛法耶若敘先後萬峰會下不止千人若論佛法老闍黎未夢見在若親見萬峰萬即今在甚麼處慈面赤罔然於是三晝夜寢食俱忘偶值燈繩斷墮地大悟旵曰闍黎承嗣萬峰去麼曰你今為我打徹豈得承嗣萬峰旵遂出關陞座付囑。</p>
<p style="margin-left:1em">知他落處命根斷後面拈來渾沒算兩眼洞開空劫前一場好事無人判。</p>
<p>第廿九世寶峰智瑄禪師蘇州吳江范氏子居南京高峰寺天奇瑞來參瑄問四川境界與我此間境界如何曰江山雖異風月一般瑄豎拳曰還有這箇麼曰無瑄曰因甚卻無曰非我境界瑄曰如何是你境界曰諸佛不能識誰敢強安名瑄曰汝豈不是著空曰終不向鬼窟裏作活計瑄曰西天九十六種外道汝是第一瑞拂袖便出問喚甚麼作鬼窟答龍袖拂開全體現象王行處絕狐蹤頌。</p>
<p style="margin-left:1em">等閒接物問緣因鐵額銅頭峻莫禁只看目前多意氣不知足下水泥深。</p>
<p>第三十世天奇本瑞禪師江西鍾陵江氏子參一歸何處後往南京過軍縣偶行問如夢而惺始覺從前所悟所證一場懡㦬乃往見寶峰瑄和尚為之印可付之偈曰濟山棒喝如輕觸殺活從茲手眼親聖解凡情俱坐斷曇華猶放一枝新問如何是殺活手眼答棒如雨點喝似雷奔頌。</p>
<p style="margin-left:1em">拄杖生瘡拂子疼其中病痛叫誰論若將此話傳天下石女聞之也斷魂。</p>
<p>第三十一世無聞正聰禪師邵武光澤奚氏子參天奇瑞問苦樂皆心因何外取師曰秪為不了瑞曰是非皆事因何妄承師曰錯認定盤星瑞曰迷悟皆人因何不懂師曰早知燈是火豈向四方求瑞乃付師偈曰導者心同慈嫗心爭教赤子困群陰輔成架海金梁子佛缺方知補浩仁問如何是赤子意答提起便尿頌。</p>
<p style="margin-left:1em">垂慈一曲和歌聲打破群陰赤子生苦樂悟迷總不得絲毫不掛太伶仃。</p>
<p>第三十二世月心德寶禪師金臺吳氏子參聰和尚便問十聖三賢<span class='corr'>已</span>全聖智如何道不明斯旨聰乃厲聲曰十聖三賢爾<span class='corr'>已</span>知如何是斯旨速道師下語不契心路俱絕乃乞聰代語聰呵曰著實參始得師洗菜次忽一菜葉墮水逐水轉捉不著乃有省攜籃歸聰見師喜躍便問是甚麼師曰一籃菜聰曰何不別道一句師曰請和尚別問來後再參值雨寒烘爐聰問人人有箇本來父母子之父母今在何處師曰一火焚之聰曰恁麼則子無父母耶曰有則有只是佛眼覷不見聰曰子見麼曰亦不見聰曰子可不見曰若見則非真父母聰曰善哉師遂呈偈聰曰即此一偈堪紹吾宗問一籃菜作麼生酬答錯錯頌。</p>
<p style="margin-left:1em">菜葉翩翩水上浮當人<span class='corr'>刺</span>瞎一雙眸如云父母今何在佛眼難覷一偈酬。</p>
<p>第三十三世幻有正傳禪師姓呂籍溧陽十九于荊溪顯親寺依樂安祝髮即發願曰若不見性明心誓不將身倒臥一夜聞琉璃燈花熚爆聲有省直造北方參寶和尚於京都觀音菴寶問上座何來師曰南方寶曰來此擬需何事師曰乞和尚印證心地寶曰若果認得心地便休更有何印證耶師曰雖然不得不舉似過寶曰一一明說來師具實語到中間寶驀趯出一隻鞋曰向這裏道一句看遂把師話頭一齊打斷通夕不寐明晨猶佇立檐下寶見喚師師回顧寶翹一足作修羅障日月勢師乃豁然大悟問翹足時如何答珊瑚枝枝撐著月頌。</p>
<p style="margin-left:1em">喚伊翹足作修羅撥轉方知不較多獨立千峰明大用逢人擊碎瞎驢窩。</p>
<p>第三十四世密雲圓悟禪師世族蔣籍宜興在俗時挑柴過一山灣忽見一堆柴突露面前有省遂依龍池幻和尚祝髮二六時中看得心境兩立乃請益傳傳曰你若到這田地便乃放身倒臥師益昏惑嗣後愈加罵詈師慚悶交感至汗流二七日方甦只是恍惚不穩一日自城歸過桐棺山頂忽覺情與無情煥然等現覓纖毫過患不可得正所謂大地平沉底境界時傳遷北京師往省覲傳問老僧離汝三年有新會處麼師曰一人有慶萬民樂業傳曰你又作麼生師問訊云某甲得得來省覲和尚傳曰念子遠來放汝三十棒師便出後傳上堂付師衣拂又一日喚師入室曰老僧昨夜起來走一回把柄都在手裏了汝等為我扶持佛法師便出呈偈曰若據某甲扶佛法任他○○○○○都來總與三十棒莫道分明為賞罰問桐棺山頂見箇甚麼答普頌。</p>
<p style="margin-left:1em">踏破桐棺山日輪正當午普有情拍手無情舞一條拄杖血腥腥或是或非劈脊摟。</p>
<p>第三十五世破山海明禪師蜀大竹簡氏十九依大持律師祝髮從慧然法主聽講楞嚴至一切眾生皆由不知常住真心處發起疑情將十卷熟讀一遍於七處徵心八還辯見文中恍有入處只是一味道理印證一日詣講主請益主以因緣譬喻種種開示只是不決其疑遂出書偈曰我為生死來出家何須更算海中沙無常殺鬼卒然至錦繡文章亂似麻遂出蜀終日悶悶疑著此事每看古人公案如銀山鐵壁相似誓願住山若不明此事終身不下山遂住破頭山草衣木食三載一生伎倆盡情般弄驗過只是胸中廝結不開昏沉散亂打並不下看高峰錄以七日為限刻期取證依他法則做了四五日兩眼昏花腳手無力行路似雲浮空亦不驚恐怕怖只是這些無意味語疑不自決如有氣死人一般一日發激到懸巖上立定自誓云悟不悟性命在今日了辰時立起立到未時眼前惟有一平世界更無坑坎堆阜舉足經行不覺墮落巖下損傷一足至夜翻身忽痛有省密舉從前所疑所礙者如獲故物方放身睡到天明高聲叫云屈屈時有一居士詣前云師腳痛麼即與劈面一掌云非公境界足一百日後如舊復遍參憨山博山後到金粟參密雲悟和尚乃受印記問汝等道我當時足疼時如何答原來原來頌。</p>
<p style="margin-left:1em">懸巖失足腳頭輕擲地惟聞痛快聲更有樵人來借問迎風一掌罷南征。</p>
</div>
<p class='juan'>燕居禪師語錄四卷終</p>
</div><!-- end of div[@id='body'] -->
</body></html>