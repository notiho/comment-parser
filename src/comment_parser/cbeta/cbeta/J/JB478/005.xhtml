<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲山燕居申禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>雲山燕居申禪師語錄卷第五</p><p class="byline">嗣法門人合哲等編</p>
<div class='div-other'><a id='mulu25' />
<p class='h1'>頌古</p>
<div class='div-other'><a id='mulu26' />
<p class='h2'>世尊一日陞座大眾集定文殊白椎云諦觀法王法法王法如是世尊便下座</p><p style="text-indent:0em" class="lg-abnormal"><div class='lg-row'>正體凝然踞法臺幾番脫卸負羞回令人卻笑文殊老更把一毛眼上栽</div>
</p></div>
<div class='div-other'><a id='mulu27' />
<p class='h2'>靈雲睹桃花悟道</p><p style="text-indent:0em" class="lg-abnormal"><div class='lg-row'>淑氣催晴鳥亂啼夭桃含笑露春枝靈雲一見多情處打落殘紅逐馬蹄</div>
</p></div>
<div class='div-other'><a id='mulu28' />
<p class='h2'>臨濟三頓棒</p><p style="text-indent:0em" class="lg-abnormal"><div class='lg-row'>舉起鞔天空索價拈來就地便還錢既知不犯當頭令惡發南邊動北邊</div>
</p></div>
<div class='div-other'><a id='mulu29' />
<p class='h2'>臨濟示眾云有一無位真人常在汝等諸人面門出入未證據者看看時有僧問如何是無位真人濟下繩床搊住云道道僧無語濟托開云無位真人是什乾屎橛</p><p style="text-indent:0em" class="lg-abnormal"><div class='lg-row'>為人徹困哪吒怒忿三略六韜神機<span class='corr'>已</span>逐</div>
</p></div>
<div class='div-other'><a id='mulu30' />
<p class='h2'>諸可還者自然非汝不汝還者非汝而誰</p><p style="text-indent:0em" class="lg-abnormal"><div class='lg-row'>還處不還不還還處堪笑瞿曇舌頭無骨</div>
</p></div>
<div class='div-other'><a id='mulu31' />
<p class='h2'>一日氣不來向甚處去</p><p style="text-indent:0em" class="lg-abnormal"><div class='lg-row'>髑髏函蓋去八字不成文山斷疑無路溪回別有村</div>
</p></div>
<div class='div-other'><a id='mulu32' />
<p class='h2'>棒打石人頭暴暴論實事</p><p style="text-indent:0em" class="lg-abnormal"><div class='lg-row'>鼓宮宮動鼓角角動擬議商量不中不中高山流水稀音下里巴歌雅頌觀音大士耳雙聾直至而今頂門重</div>
</p></div>
<div class='div-other'><a id='mulu33' />
<p class='h2'>文殊三處過夏</p><p style="text-indent:0em" class="lg-abnormal"><div class='lg-row'>在此不出在彼忘歸三處過夏兮鍼劄不入百千萬箇兮腫不益肥當時迦葉能行令好與瞿曇下一椎</div>
</p></div>
<div class='div-other'><a id='mulu34' />
<p class='h2'>菴主借塔樣</p><p style="text-indent:0em" class="lg-abnormal"><div class='lg-row'>堪笑兩箇菴主相逢便訴艱苦塔樣不辭借看秪怕釘樁搖櫓</div>
</p></div>
<div class='div-other'><a id='mulu35' />
<p class='h2'>南泉庄上喫油餈</p><p style="text-indent:0em" class="lg-abnormal"><div class='lg-row'>覓他黃檗擬青皮服了還同未服時行至途中瞑眩也始知用藥毒如砒</div>
</p></div>
<div class='div-other'><a id='mulu36' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>言不妄發令不虛行罷鼓休征時英雄難窺展旗布陣時突出中師長鎗短劍血淋漓蓋代功勳誰識伊</div>
</p></div>
<div class='div-other'><a id='mulu37' />
<p class='h2'>女子出定</p><p style="text-indent:0em" class="lg-abnormal"><div class='lg-row'>賺他女子全身墮若是知音都勘破潦倒瞿曇巧指呈至今翻作彌天禍</div>
</p></div>
<div class='div-other'><a id='mulu38' />
<p class='h2'>乾屎橛</p><p style="text-indent:0em" class="lg-abnormal"><div class='lg-row'>琉璃殿上生青草怪鳥巢中產鳳雛拈毒藥化醍醐從來無法強匡扶乾坤逼塞成何事那個男兒不丈夫</div>
</p></div>
<div class='div-other'><a id='mulu39' />
<p class='h2'>倩女離魂誰是真者</p><p style="text-indent:0em" class="lg-abnormal"><div class='lg-row'>不出戶有生涯枯枝老榦發新丫須知別有陽春力幾樹婆娑幾樹華</div>
</p></div>
<div class='div-other'><a id='mulu40' />
<p class='h2'>藏身處無蹤跡無蹤跡處莫藏身</p><p style="text-indent:0em" class="lg-abnormal"><div class='lg-row'>是非曾不到山隈鑿箇新池月自來君不見古樓臺是處是彌勒無門無善財</div>
</p></div>
<div class='div-other'><a id='mulu41' />
<p class='h2'>大隋烏龜</p><p style="text-indent:0em" class="lg-abnormal"><div class='lg-row'>本色還他老大隋赤條條地斷人疑草鞋覆<span class='corr'>卻</span>如相委勘破菴中老古錐</div>
</p></div>
<div class='div-other'><a id='mulu42' />
<p class='h2'>須彌山</p><p style="text-indent:0em" class="lg-abnormal"><div class='lg-row'>黑漆漆明歷歷雨灑不著風吹不入空山無伴侶栗棘橫擔大海起波瀾萬仞壁立</div>
</p></div>
<div class='div-other'><a id='mulu43' />
<p class='h2'>臺山婆子</p><p style="text-indent:0em" class="lg-abnormal"><div class='lg-row'>臺山婆子逞風流勘破何曾得出頭山寂寂水悠悠鐵蛇橫古路毒氣逼人愁</div>
</p></div>
<div class='div-other'><a id='mulu44' />
<p class='h2'>百丈野狐</p><p style="text-indent:0em" class="lg-abnormal"><div class='lg-row'>壯士生平意氣賒尚遺鬚髮對菱華一時鏡破鬚眉落始信從來不出家</div>
</p></div>
<div class='div-other'><a id='mulu45' />
<p class='h2'>睹星悟道</p><p style="text-indent:0em" class="lg-abnormal"><div class='lg-row'>釋迦昨夜睹明星打失一箇破布袋天明起來摸布袋布袋<span class='corr'>已</span>成七八塊啐秪堪付與城東童氏藥婆補箇藥囊貯取甘草麻黃細辛薑桂</div>
</p></div>
<div class='div-other'><a id='mulu46' />
<p class='h2'>山居口占</p><p style="text-indent:0em" class="lg-abnormal"><div class='lg-row'>為僧何故愛山居為愛山居絕所思黃葉掃來堆上壁青芹揀過入酸瓷身寒不有燒爐日肚饑寧無喫菜時但得不饑并不冷尚疑人謂養癡皮</div>
</p></div>
<div class='div-other'><a id='mulu47' />
<p class='h2'>和破老人題蟠龍韻</p><p style="text-indent:0em" class="lg-abnormal"><div class='lg-row'>蟠龍自謂藏於壑豈欲飛騰露爪牙數載眠雲情未<span class='corr'>已</span>一朝攪動意偏賒寒巖忽鎖千條練幽谷頻添五色霞頭角宛然留不住錦江之上浪桃花</div>
</p></div>
<div class='div-other'><a id='mulu48' />
<p class='h2'>除夕勉眾禪者</p><p style="text-indent:0em" class="lg-abnormal"><div class='lg-row'>道人活計頗隨緣春到梅梢又一年爐裏有薪煨紫芋瓶中無水酌清泉風生峭壁家筵冷霧靄中堂蓬篳穿寂寞不同塵世樂念頭愈淡道愈堅</div>
</p></div>
<div class='div-other'><a id='mulu49' />
<p class='h2'>遊流中寺有懷</p><p style="text-indent:0em" class="lg-abnormal"><div class='lg-row'>古寺蕭條亂草芋故人邀我得盤旋當軒放入階前翠啟戶推開檻外天幾片白雲生澗水一棚青火散林煙此時暫了流中約異日將期廠法筵</div>
</p></div>
<div class='div-other'><a id='mulu50' />
<p class='h2'>送雲峨禪人南行</p><p style="text-indent:0em" class="lg-abnormal"><div class='lg-row'>闍黎決志下南方此日南方多不良但見怡顏甜似蜜誰知含意毒如礵殺人不用三分鐵活命唯將一片薑贏得幾回堪柱礎歸來一帶任揄揚</div>
</p></div>
<div class='div-other'><a id='mulu51' />
<p class='h2'>留別東赤吳居士</p><p style="text-indent:0em" class="lg-abnormal"><div class='lg-row'>纔得相投便出林草芊芊處意深深苔封休採新條句夢覺還憐枯木吟有問不辭欣墮履無情那復淚沾襟曹源近日堪為水一瀉中分兩處琴</div>
</p></div>
<div class='div-other'><a id='mulu52' />
<p class='h2'>擬題雲臺即來韻</p><p style="text-indent:0em" class="lg-abnormal"><div class='lg-row'>層巒不睹訝天峰人固難企鳥易從殘雪半窗明覆井孤風千載韻長松適憐望帝將留暑正愛梅花<span class='corr'>已</span>過冬未到雲邊情未瞥但聆空際落疏鐘</div>
</p></div>
<div class='div-other'><a id='mulu53' />
<p class='h2'>同章夢兩潘居士登別雲峰次韻</p><p style="text-indent:0em" class="lg-abnormal"><div class='lg-row'>不是居高不與群秪緣踏破一山雲路行壁上書之字水落橋邊讀梵文非但胸襟同野闊還期眼界與人分更來問道二君子豈特聊為小補云</div>
</p></div>
<div class='div-other'><a id='mulu54' />
<p class='h2'>和月竹法兄題巖前石鯉魚</p><p style="text-indent:0em" class="lg-abnormal"><div class='lg-row'>傍石潛淵飲素流長年不欲動輕舟每隨蟹眼窺其脊亦任蝦鬚跳上頭非是沉吟眠死水待乘桃浪躍滄洲一朝背負摩天日仰面看他雲漢遊</div>
</p></div>
<div class='div-other'><a id='mulu55' />
<p class='h2'>復藏芥法師</p><p style="text-indent:0em" class="lg-abnormal"><div class='lg-row'>終日裁詩興未灰休將狂解巧安排半生俠氣因情汩一種丰神被境堆蓮社不存靈運質藝林偏愛子雲才吾宗有個同真語逐句將他註破來</div>
</p></div>
<div class='div-other'><a id='mulu56' />
<p class='h2'>慶六吉吳居士<span class='note-inline'>(諱從謙即都梁牧)</span></p><p style="text-indent:0em" class="lg-abnormal"><div class='lg-row'>如傷之澤被都梁九載勤於牧馬羊博愛至時消有戾極恩深處化無良階前飲啄禽魚順爨下清涼黍<span class='corr'>麥</span>香仁壽無煩山野祝情同松柏韻流長</div>
</p></div>
<div class='div-other'><a id='mulu57' />
<p class='h2'>別法海寺眾禪者</p><p style="text-indent:0em" class="lg-abnormal"><div class='lg-row'>西鄰古寺傍山開平處寬兮高處崔應缽每過方丈室經行常到雨花臺為憐翠柏清操迥故把青松仔細栽此日芒鞋多[跳-兆+孛]跳暫時分手去還來</div>
</p></div>
<div class='div-other'><a id='mulu58' />
<p class='h2'>寄斗山韓居士</p><p style="text-indent:0em" class="lg-abnormal"><div class='lg-row'>與君相契未深投別後思之寄扇頭既信吉人常坎壈何須眉宇倍摟愁與其有意成多事何若無心總不憂雖謂休官林下好幾人林下樂松丘</div>
</p></div>
<div class='div-other'><a id='mulu59' />
<p class='h2'>應文明寺制留別懷玉禪人</p><p style="text-indent:0em" class="lg-abnormal"><div class='lg-row'>得意自崢嶸無心徹底平相忘三月好共結百年盟石礨留雲住船橫待客行蒲團猶掛壁拄杖落文明</div>
</p></div>
<div class='div-other'><a id='mulu60' />
<p class='h2'>寄城壁馬居士</p><p style="text-indent:0em" class="lg-abnormal"><div class='lg-row'>氣宇天然別相逢休話難吹毛山嶽震打地骨毛寒但用哪吒手能令邊塞安始知親切處遍界沒遮闌</div>
</p></div>
<div class='div-other'><a id='mulu61' />
<p class='h2'>送允執黃居士</p><p style="text-indent:0em" class="lg-abnormal"><div class='lg-row'>打破如來窟掀翻老仲廬曾無元字腳何處用工夫契理無聲臭存情覺太麤叮嚀黃允執莫學嘴盧都</div>
</p></div>
<div class='div-other'><a id='mulu62' />
<p class='h2'>朝陽散步</p><p style="text-indent:0em" class="lg-abnormal"><div class='lg-row'>洞口雲生足溪邊柳拂眉牧童回首處問訊自皈依</div>
</p></div>
<div class='div-other'><a id='mulu63' />
<p class='h2'>晚眺</p><p style="text-indent:0em" class="lg-abnormal"><div class='lg-row'>斜陽一帶映山頭人事蕭條景自幽樵子牧童歸去後月明依舊照松丘</div>
</p></div>
<div class='div-other'><a id='mulu64' />
<p class='h2'>嶺畔跏趺</p><p style="text-indent:0em" class="lg-abnormal"><div class='lg-row'>頻呼同氣眺晴輝石上跏趺絕是非擬欲商量無可似笑看一鶚向空飛</div>
</p></div>
<div class='div-other'><a id='mulu65' />
<p class='h2'>採茶</p><p style="text-indent:0em" class="lg-abnormal"><div class='lg-row'>飯罷攜籃去採襜褕短袂拂山花低頭不覺天將晚人在山間月</div>
</p></div>
<div class='div-other'><a id='mulu66' />
<p class='h2'>蒼池夜月</p><p style="text-indent:0em" class="lg-abnormal"><div class='lg-row'>依稀堤畔睹光斜影落瑤池弄晚沙剛欲撈回空界去孰知林外更鋪花</div>
</p></div>
<div class='div-other'><a id='mulu67' />
<p class='h2'>山居</p><p style="text-indent:0em" class="lg-abnormal"><div class='lg-row'>亭樹沉沉絕點埃藤藍落翠染蒼苔名花幾種多留客共看煙霞飛入來</div>
</p></div>
<div class='div-other'><a id='mulu68' />
<p class='h2'>澗峽朝煙</p><p style="text-indent:0em" class="lg-abnormal"><div class='lg-row'>白練拖如織毳橫千松翠吼撥機聲東皋忽燦朝陽燄驚起寒巢宿鳥鳴</div>
</p></div>
<div class='div-other'><a id='mulu69' />
<p class='h2'>峰頭古柏</p><p style="text-indent:0em" class="lg-abnormal"><div class='lg-row'>古柏參天帶露垂森森老榦發新枝嚴霜烈日曾經久留與兒孫作遠思</div>
</p></div>
<div class='div-other'><a id='mulu70' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行行行復停停何以故恐怕野猿驚</div>
</p><p style="text-indent:0em" class="lg-abnormal"><div class='lg-row'>山中住日子隨緣度眾雖多靠著鋤頭做</div>
</p><p style="text-indent:0em" class="lg-abnormal"><div class='lg-row'>山中坐裙褲衣裳破白茅拴令人多憎惡</div>
</p><p style="text-indent:0em" class="lg-abnormal"><div class='lg-row'>山中臥養成大笨貨慣偷安懶墮第一箇</div>
</p></div>
<div class='div-other'><a id='mulu71' />
<p class='h2'>論棒喝</p><p style="text-indent:0em" class="lg-abnormal"><div class='lg-row'>棒是時人一樣施喝是時人一樣喝時人不識所以然所以拈向時人說未曾開口耳先聾未曾舉棒橫身著秪在時人日用中可慨時人不自覺</div>
</p></div></div>
<p class='juan'><span class='note-inline'>(五卷終)</span></p>
</div><!-- end of div[@id='body'] -->
</body></html>