<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林野奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>林野奇禪師語錄卷第六</p><p class="byline">住檇李秀水龍淵寺嗣法門人行覺等編</p>
<div class='div-other'><a id='mulu24' />
<p class='h1'>拈頌</p>
<div class='div-orig'><p>興化云：我逢人則不出，出則便為人。三聖云：我逢人則出，出則不為人。</p>
</div>
<div class='div-commentary'><p style="margin-left:1em">此二老宿一期稱提，可謂出人頭地。若欲扶樹，臨濟正宗猶未得在。</p>
<p style="margin-left:1em">長劍倚天光燦爛，千敲百拶煉將來，而今擲出從君看，凜凜清風遍九垓。</p>
</div>
<div class='div-orig'><p>興化謂克賓維那曰：汝不久為唱道之師。賓曰：不入這保社。師曰：會了不入？不會不入？曰：總不與麼。師便打曰：克賓維那法戰不勝，罰錢五貫，設饡飯一堂。次日，師自白槌曰：克賓維那法戰不勝，不得喫飯。即便出院。</p>
</div>
<div class='div-commentary'><p style="margin-left:1em">興化為人，可謂深入虎穴，只是不得虎子克賓。雖則咬牙喫棒，大似夢還故鄉。若是伶俐衲僧，管教興化棒折。</p>
<p style="margin-left:1em">正令全提佛祖迷，那許禪流墮窠窟，殺活棒頭親喫了，如何不碎腦門骨？</p>
</div>
<div class='div-orig'><p>臨濟上堂，兩堂首座相見，同時下喝，僧問：還有賓主也無？師曰：賓主歷然。召眾曰：要會臨濟賓主句，問取堂中二首座。</p>
</div>
<div class='div-commentary'><p style="margin-left:1em">這兩個漢大似兩口古鏡，若無，臨濟與伊稱賞，怎得交光相映，皎皎圓明？</p>
<p style="margin-left:1em">直下輪槌也不殊，謾將涎舌費分疏。真誠報與參玄客，那個男兒不丈夫？</p>
</div>
<div class='div-orig'><p>臨濟示眾曰：吾滅後，不得滅卻吾正法眼藏。三聖出曰：怎敢滅卻和尚正法眼藏？師曰：<span class='corr'>已</span>後有人問，你向他道甚麼？聖便喝。師曰：誰知吾正法眼藏向這瞎驢邊滅卻！</p>
</div>
<div class='div-commentary'><p style="margin-left:1em">臨濟口惡心慈，三聖便揚家醜。</p>
<p style="margin-left:1em">氣盡形枯話斷腸，隨聲一喝為宣揚。信知喪業亡家子，脫體涼[颱-台+羞]鼓大唐。</p>
</div>
<div class='div-orig'><p>興化示眾云：今日不用如何若何，便請單刀直入，興化與你證據。時旻德長老出禮拜，起便喝，師亦喝；德又喝，師亦喝；德禮拜，師曰：若是別人，三十棒一棒也較不得。何故？為他旻德會一喝不作一喝用。便下座。</p>
</div>
<div class='div-commentary'><p style="margin-left:1em">這兩父子，大似一隊無孔鐵鎚，看他你擲我拋遞相抑揚。有準雖則二俱敏手，旻德未免輸他一籌，被伊塗污面門，至今羞慚無地。</p>
<p style="margin-left:1em">大開東閣接高賓，下榻還他臥榻人。不是侯門貴公子，那能杯酒遞相斟？</p>
</div>
<div class='div-orig'><p>德山示眾曰：今夜不答話，問話者三十棒。時有僧出禮拜，師便打曰：某甲話也未問，和尚因甚麼打某甲？師曰：汝是甚麼人？曰：新羅人。師曰：未跨船舷，好與三十棒。</p>
</div>
<div class='div-commentary'><p style="margin-left:1em">德山行令果嚴，只是不合捨此趨彼。這僧棒雖喫了，只是不知落處。</p>
<p style="margin-left:1em">拋綸擲釣擬鯤鯨，卻值鯨鰲躍別津。可惜一雙擘海手，未曾攪得臥龍鱗。</p>
</div>
<div class='div-orig'><p>德山一日因飯遲，托缽下堂，時雪峰作飯頭見，便云：這老漢！鐘未鳴，鼓未響，托缽向什麼處去？師便歸方丈。峰舉似巖頭，頭曰：大小德山未會末後句。師聞，令侍者喚來問：汝不肯老僧那？頭密啟其意，師乃休去。至明日陞堂，果與尋常不同，頭至僧堂前，撫掌大笑曰：且喜老漢會末後句。雖然如是，只得三年活。師果三年而沒。</p>
</div>
<div class='div-commentary'><p style="margin-left:1em">德山父子善能六韜三略，文武齊施，可惜不逢識者。當時我若在會見他父子與麼，但向他道瞞我不得，不惟令他父子伎倆全消，亦免後人鑽龜打瓦。</p>
<p style="margin-left:1em">兵行詭道應防險，佛口蛇心何足誇？可恨不逢穿耳客，當陽錯過好生涯。</p>
</div>
<div class='div-orig'><p>丹霞訪國師，問侍者：國師在否？曰：在即在，只是不見客。師曰：太深遠生！曰：佛眼覷不見。師曰：龍生龍子，鳳生鳳兒。國師睡起，侍者以告。國師乃打侍者二十棒遣出。</p>
</div>
<div class='div-commentary'><p style="margin-left:1em">侍者瞠眼寐語，累他國師，寢食不安；丹霞雖解就地埋人，殊不顧傍人看破。還有知他侍者喫棒？丹霞稱賞國師底麼？試道看。</p>
<p style="margin-left:1em">端居丈室獨安眠，不憶春花落檻前，可恨遊蜂胡亂弄，至今趕向草堤邊。</p>
</div>
<div class='div-orig'><p>溈山示眾曰：老僧百年後向山下作一條水牯牛，左脅書五字，曰溈山僧某甲。此時喚作溈山僧，又是水牯牛；喚作水牯牛，又是溈山僧。喚作甚麼即得？</p>
</div>
<div class='div-commentary'><p style="margin-left:1em">溈山一身充兩役，到底功不成名不就。仰山雖解扶豎，終是家業喪亡。</p>
<p style="margin-left:1em">脫卻皮毛卸卻衣，一身爛潰遍邦屍，熏天臭氣無回互，嗅著些兒萬鬼悲。</p>
</div>
<div class='div-orig'><p>僧問雪峰：古澗寒泉時如何？峰云：瞪目不見底。曰：飲者如何？峰曰：不從口入。僧後到趙州，舉此話，州曰：不從口入，不可從鼻孔裏入。僧卻問：古澗寒泉時如何？州云：若。曰：飲者如何？州云：死。峰聞得，乃曰：趙州古佛遙望作禮。自此不答話。</p>
</div>
<div class='div-commentary'><p style="margin-left:1em">這僧擔枷帶扭罪犯彌天，只得泥首求救。二老雖與敲枷打鎖，雪罪釋刑，第恐情理難容。還有識他雪老不答話底麼？堪笑堪悲。</p>
<p style="margin-left:1em">此僧罪狀實難描，惟有兩翁手段高，冷被雪峰藏筆法，至今疑殺幾英豪。</p>
</div>
<div class='div-orig'><p>陳操尚書，一日與僚屬登樓次，見數僧行來，一官人曰：來者總是行腳僧。公曰：不是。曰：焉知不是？公曰：待來勘過。須臾，僧至樓前，公驀喚：上座，僧皆舉首。公謂諸官曰：不信道。</p>
</div>
<div class='div-commentary'><p style="margin-left:1em">陳操可謂善識休咎。鬧裏換人眼睛。這僧雖則舉首逞奇。可惜還同受屈。</p>
<p style="margin-left:1em">驀喚抬眸<span class='corr'>已</span>露珠，神光不覺射群儒，可憐逐塊迷源者，錯過聲前魯大夫。</p>
</div>
<div class='div-orig'><p>文殊師利在靈山會上，諸佛集處，見一女子近佛座入於三昧。文殊白佛：云何此女得近佛坐？佛云：汝但覺此女，令從三昧起，汝自問之。文殊繞女子三匝，鳴指一下，乃至托上梵天，盡其神力而不能出。佛云：假使百千文殊亦出此女子定不得。下方過四十二恒河沙國土，有罔明菩薩能出此女定須臾罔，明至佛所。佛敕出此女定罔明，即於女子前鳴指一下，女子於是從定而出。</p>
</div>
<div class='div-commentary'><p style="margin-left:1em">瞿曇女子敲唱俱隨，罔明文殊接拍成令。雖是胡羌梵曲，卻也令人瞻觀。</p>
<p style="margin-left:1em">縱然弄得機關巧，只是不經識者看。今日與君說破了，瞿曇女子為誰瞞？</p>
</div>
<div class='div-orig'><p>南泉菴主時，有一僧到菴，師向伊道：我上山去作務，待齋時作飯自喫了，送一分上來。少時，其僧自作飯喫了，卻一時打破家事，就床臥。師待不見來，便歸菴，見僧臥，師亦就伊邊臥，僧便起去。師住後曰：我往前住菴時，有個靈利道者，直至如今不見。</p>
</div>
<div class='div-commentary'><p style="margin-left:1em">這僧與麼行腳，驢年也沒個住處。南泉與麼接待，極是沒量大人，爭奈彼此不無鈍置。</p>
<p style="margin-left:1em">這僧擬識南泉面，打破家私就榻眠，不憶二邊俱看破，至今千載見無緣。</p>
</div>
<div class='div-orig'><p>昔有一婆，供養一菴主，經二十餘年，常令二八女子送飯給侍。一日，令女子抱定云：正當與麼時如何？菴云：枯木倚寒巖，三冬無煖氣。女歸，舉似婆，婆曰：我二十年只供養得個俗漢。遂趁出燒卻菴。</p>
</div>
<div class='div-commentary'><p style="margin-left:1em">這僧只解閉門造車，不解開門合轍。者婆不但眨眼殺人，亦能眨眼活人。當時我若作這僧，待伊抱定。正當與麼時如何？只向伊道是甚麼飯？待擬開口，便乃呵呵大笑。不惟令這女子疑殺，亦令婆子終無異心。</p>
<p style="margin-left:1em">正與麼時，仙掌露如何不解鼓風煙，當時便與。驀面吐婆婆，只得哭蒼天。</p>
</div>
<div class='div-orig'><p>趙州到一菴主處，問：有麼？有麼？主豎起拳頭。師云：水淺不是泊船處。便行。又到一菴主處問：有麼？有麼？主亦豎拳頭。師曰：能縱能奪，能殺能活。便作禮。</p>
</div>
<div class='div-commentary'><p style="margin-left:1em">二菴主懷藏至寶以待奇人，趙州更是大海，經商酬價，罕有人識。</p>
<p style="margin-left:1em">從來趙老生涯別，殺活縱橫得自繇，自此一番相見後，至今彼此各含羞。</p>
</div>
<div class='div-orig'><p>香嚴示眾曰：若論此事，如人上樹，口銜樹枝，腳不踏枝，手不攀枝。樹下忽有人問：如何是祖師西來意？不對他，又違他所問；若對他，又喪身失命。當恁麼時，作麼生即得？時有虎頭上座出眾云：樹上即不問，未上樹時請和尚道。師乃呵呵大笑。</p>
</div>
<div class='div-commentary'><p style="margin-left:1em">香嚴描寫甚的，奈何知心者少。虎頭雖識好惡，只見一邊。當時我若在會，但禮香嚴三拜。</p>
<p style="margin-left:1em">香嚴年老覺心孤，百計千方邈畫圖，不是虎頭伸一問，至今懸得嘴盧都。</p>
</div>
<div class='div-orig'><p>行者因化主至宅，乃問：化主是甚處？主云：藥山。者云：還將得藥來麼？主云：未審有什麼？病者忻然取銀百兩施之。復云：山中若有人此物，乃回主尋歸山納疏。藥山問：子歸何速？主即敘前問難。藥山云：急送還他子遭賊了也。主即送還。者云：山中有人更添百兩施之。</p>
</div>
<div class='div-commentary'><p style="margin-left:1em">這僧雖住藥山，而不知藥忌，及乎看病，不識病源。殊不知行者病在膏肓，良醫拱手。若非藥山識病，幾乎錯下藥頭。</p>
<p style="margin-left:1em">無量劫來冤債病者僧那有好醫？方惹得一身傳藥，老累他化主草鞋長。</p>
</div>
<div class='div-orig'><p>雲門示眾曰：拄杖子化為龍，吞卻乾坤了也。山河大地，甚處得來？</p>
</div>
<div class='div-commentary'><p style="margin-left:1em">雲門：一期施設，不妨新鮮，只是難逃，抱賊叫屈。</p>
<p style="margin-left:1em">堪笑雲門老作家，無端拄杖化龍蛇，縱然吞卻乾坤了，看來終是眼睛花。</p>
</div>
<div class='div-orig'><p>古德一日不赴堂，侍者請赴堂，德曰：我今日在莊上喫油餈飽。者曰：不曾出入。師曰：你但去問取莊主。者方出門，忽見莊主歸謝和尚到莊喫油餈。</p>
</div>
<div class='div-commentary'><p style="margin-left:1em">一條拄杖兩人扶。</p>
<p style="margin-left:1em">埋兵掉鬥令成功，幸有名公與助風，媒竊縱然巢未破，管教坐臥不停蹤。</p>
</div>
<div class='div-orig'><p>睦州示眾：不見無事人到來因緣。</p>
</div>
<div class='div-commentary'><p style="margin-left:1em">睦州恁麼早是自<span class='corr'>己</span>昏昏，焉得使人昭昭？</p>
<p style="margin-left:1em">未話<span class='corr'>已</span>前先有事，此僧相向事如麻，人生若解隨時過，到老無聞枷上枷。</p>
</div>
<div class='div-orig'><p>殃崛持缽入城，至一長者家，值其婦產難，子母未分，長者云：瞿曇弟子汝為至聖，當有何法能免產難？殃崛曰：我乍入道，未知此法，當去問佛，卻來相報。遽返白佛，具陳上事。佛告曰：汝速去說，我自從賢聖法來，未曾殺生。殃崛往告，其婦聞之，當時分免母子平安。</p>
</div>
<div class='div-commentary'><p style="margin-left:1em">長者此問險事罕聞，殃崛不知，辭勞不得。瞿曇與麼道，未必靈驗；婦聞免難，賺殺幾多人？</p>
<p style="margin-left:1em">發言先<span class='corr'>已</span>露家私，那得胡人不放癡？堪笑堪悲逐塊漢，一狐疑了一狐疑。</p>
</div>
<div class='div-orig'><p>臨濟因黃蘗普請鋤茶，園蘗後至，濟問訊，按钁而立，蘗曰：莫是困。那濟曰：钁也未動，何言困？蘗便打，濟接杖推倒。蘗呼維那：拽起我來。那曰：和尚爭容得這風顛漢？蘗卻打維那，濟钁地曰：諸方火葬我這裡活埋。</p>
</div>
<div class='div-commentary'><p style="margin-left:1em">臨濟喫得棒，快黃蘗喫跌甚甘，維那扶起，死裏復生，那返喫棒，代罪者不得辭其責。臨濟與麼道，太煞欺人。</p>
<p style="margin-left:1em">父子相逢各逞奇，累他愚婦卻成癡。有時若解翻身句，和賊和贓捉敗伊。</p>
</div></div>
<div class='div-other'><a id='mulu25' />
<p class='h1'>行實</p><p>二隱謐書記及大眾請問和尚參方因緣，望為吐露，以起後學。師曰：吾乃蜀之合陽人也，俗姓蔡，母余氏，自之江南，今<span class='corr'>已</span>三十年，生平履歷，得不忘乎？設言之，未必備記。兒時，先母以雞肉置盞中，嗅之即嘔吐，如粥飯不潔即不食。先母惜之，故嘗與予推命，似不可婚，遂送本里金鍾寺，依道然叔出家，時年十歲。然雖志存釋典，無奈資質愚鈍，縱勉力如，不習相似。凡見燕坐者，心多喜之。至十七歲，遂南遊，入講肆，屈指十四年。至丁卯歲，息肩當湖會毛俞諸公於德藏譚楞嚴有水乳之契，即留掩關閱藏，未及半載，偶染痢幾死，俄想生死無嘗瞬息，異世豈有閒心？尋於紙墨，彼時即欲破關參先和尚，因毛公再三苦留，遂止，雖身不動，而渴想猶馳正躊躕間，忽接友人送先和尚語錄，讀至參禪偈曰：一念未生前，試看底模樣。頓覺疑情猛，發寢食俱忘。研窮兩載，竟無趣向。至庚午春，先師過當湖，因遣護關俗子傳語問先師，師云：教他關中莫妄想，疑情愈發，又將一載，竟無所知，如木人相似，偶爾散步不覺，失足墜樓。正當跌時，如夢忽覺，便會一念未生前底道理，隨口一偈曰：一念未生前，六戶絕消息。瞥爾揚雙眉，大似眼無力。遂破關，走姑蘇，見先師於清涼菴中便問：學人絕跡而來，特為親近和尚答云：莫妄想。進云：未審還有堂頭也無？答云：看腳下。進云：不因漁父引，怎得見波濤？答云：莫錯會好。予便禮拜。至辛未春，先師赴育王請，予亦追隨入室，問云：和尚還認得學人麼？答云：不認得。進云：也知和尚認某甲不得。答云：不識羞。予便喝，先師拈棒，予便禮拜。設茶次，先師舉洞山泰首座話索眾下語，時下語者甚多，俱未恰先師意。予於稠人中高聲云：食到口邊，被人奪卻。先師云：何不道？果到口邊被人奪卻。解制上堂：先師舉：世尊初生便解，指天指地，汝等諸人擬討甚麼碗？拽拄杖，下座一時打散。老朽自此全身脫落，深徹棒喝之旨。又於天童入室，先師問：汝從甚處來？予拂袖便行。先師隨即一棒。予云：蒼天！蒼天！又癸酉秋，予自新安，歸充搬運。一日，擔瓜值先師云：你揀大底挑那？予云：信手搬底。先師休去。又一日將破碗，入庫取桐油值，先師云：你為甚麼打破嘗住碗？予云：不是某甲打破底。先師云：為甚麼在你手裡？予云：城門失火，殃及池魚。先師云：賠了碗去。予便展兩手，先師休去。其年冬充維那先師入堂，見數僧不出坡，先師訶云：為甚麼不出坡？予云：俱是告假底。先師云：只如死去閻羅老子鐵面無情，將汝打入鑊湯爐炭，牛頭馬面不容告假。汝等諸人又作麼生？予云：心不負人，面無慚色。先師猶怒罵出堂。又乙亥冬，先師上堂，予問：今日四海衲僧雲集，各各壁立千仞，還許他諸人悟麼？先師云：你還夢見麼？進云：悟尚不悟，夢個甚麼？先師打云：你即今是？迷是悟？予云：學人不在迷悟裏。先師云：且道打在甚麼處？予便禮拜。先師因事出山，予亦隨侍至姑蘇有千，如諸居士請先師於張宅園中暫憩。未半月，而寧郡當道并諸鄉紳力延先師還山，道經檇李時，先師有微恙履，素黃公留於園中，忽一日，先師陡然改意，必欲單丁遠行，乃力卻隨。侍輩遂付拂，致囑卻之，再三方受老僧念先師病體，仍勸先師還山，以滿眾望。先師方允諾老僧，仍隨侍還山。其年冬，先師命作西堂，這都是先師會下時因緣。其他未能備舉邇來之狀，汝悉知之，不待言也。謐率眾禮拜而退。</p>
</div>
<div class='div-other'><a id='mulu26' />
<p class='h1'>書問</p>
<div class='div-other'><a id='mulu27' />
<p class='h2'>復益城姚中丞<span class='note-inline'>(附來書)</span></p><p style="margin-left:2em">荒齋對坐，曾見如來<span class='corr'>已</span>三年矣。吾師手握摩尼珠，照清濁水，大道淵源，群生仰沫，天童法席，今日便是靈山如文，頑涎不退，畢世癡迷，臘月三十日只在眼前，瓶中雀兒能向西飛，便好苦，認路不真。所望慈悲，明明指點，不說破三字，凡夫不識啞謎也。夢中語四章，用塵法眼。</p>
<p>忽接手教并佳偈，甚適積懷。像季中如台下之為道者，實為希有。然云頑涎不退，畢世癡迷，迺台下自生障礙，殊不知本分一著，從來現成，了無迷悟，安有生死去來之相，西方可生耶？以其台下妄想不息，有此說耳。欲識西方，只在目前，擬議尋思，則錯過矣。雖然如是，不審台下以謂何如？</p>
</div>
<div class='div-other'><a id='mulu28' />
<p class='h2'>與佛古聞長老</p><p>日前老僧應請天童祖席，乃過婁東，見古唐形勢不下棲真。然修造一端，甚是苦事，惟願吾徒以法門為重，不可苟順人情，衲子相信不日而成矣。時當末年钁頭邊得個真正種草，庶不負從上佛祖出世，亦是老僧有所望也。今物外侍者來，寄物付與回山，但以為眾，克勤自然，人天有眼至囑。</p>
</div>
<div class='div-other'><a id='mulu29' />
<p class='h2'>與北嵩巖謐書記</p><p>近來法道澆漓，人心不古，欲為後昆標榜擔任。法門者宜當苦心力行，始可不負為佛祖兒孫含玉來因知汝關中苦淡，尚樂然自遣想吾徒於道，大有進益，甚慰吾懷。況聞黃巖一帶，緇素咸欽。雖然，亦當要待時瓜熟，自然蒂落。此勉。</p>
</div></div>
<p class='juan'>林野奇禪師語錄卷第六</p>
</div><!-- end of div[@id='body'] -->
</body></html>