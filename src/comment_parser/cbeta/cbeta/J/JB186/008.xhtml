<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林野奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu35' />
<p class='juan'>林野奇禪師語錄卷第八</p><p class="byline">住檇李秀水龍淵寺嗣法門人行覺等編</p>
<div class='div-other'><a id='mulu36' />
<p class='h1'>詩偈</p>
<div class='div-other'><a id='mulu37' />
<p class='h2'>示慈水董寄塵</p><p style="text-indent:0em" class="lg-abnormal"><div class='lg-row'>偶憶當年無盡老，一見東林便契好，若非兜率痛針錐，安能脫卻鶻臭襖？近來緇素參玄人，孜孜悉向途中討，縱然贏得舌頭滑，究竟何嘗有分曉？山僧如此苦叮嚀，務要英賢大了了，倘能直下肯承當，便是吾門鎮家寶。</div>
</p></div>
<div class='div-other'><a id='mulu38' />
<p class='h2'>酬念尼王海憲<span class='note-inline'>(并序)</span></p><p style="margin-left:2em">來偈甚嘉，但云大知識前，不欲絲毫相讓，雖見為道真，切其奈熟。習未忘，正所謂以所知心，測度如來圓覺境界，如取螢火燒須彌山，終不能著特步原韻，以博一笑。</p>
<p style="text-indent:0em" class="lg-abnormal"><div class='lg-row'>從來個事絕疏親，領略還須過量人，識鎖未開徒有辯，情關脫落豈妨顰？但拋學解空諸蘊，便契元初不二因。可惜瞑眸拍未惺，當天猶問雪山辰。</div>
</p></div>
<div class='div-other'><a id='mulu39' />
<p class='h2'>寄上洋肖泉高邑侯</p><p style="text-indent:0em" class="lg-abnormal"><div class='lg-row'>幽鳥飛來息殿墀，悄然向日竟忘饑。不因拽杖沿廊翫，焉識蒼梅吐玉時。為報檀那鳴法鼓，欣拈麈尾示緇兒。這回猛唱無聲曲，咸謂名公亞子期。</div>
</p></div>
<div class='div-other'><a id='mulu40' />
<p class='h2'>寄懷岸生陶太史</p><p style="text-indent:0em" class="lg-abnormal"><div class='lg-row'>往歲攜笻到越城，樓頭喜鵲也曾鳴，笠瓢有意依崖壑，翰館無心顧客情。不問投林何處僻，惟思晤面罄丹誠。從前痛弊紛紜起，尚待維摩慰我寧。</div>
</p></div>
<div class='div-other'><a id='mulu41' />
<p class='h2'>答獻吉沈文學</p><p style="text-indent:0em" class="lg-abnormal"><div class='lg-row'>輕帆短棹逐春臨，喜慰緇衣燕翠林，未問芒鞋何處遠？先施華翰致情深。墨香尚惺塵中目，禪寂應明物外心，如到坐忘諸念息，還須更用頂門針。</div>
</p></div>
<div class='div-other'><a id='mulu42' />
<p class='h2'>步空林遠兄韻<span class='note-inline'>(并序)</span></p><p style="margin-left:2em">先師去世，十週法社，雖未衰落，較昔遠矣。惟兄道誼頗切，步韻酬之。</p>
<p style="text-indent:0em" class="lg-abnormal"><div class='lg-row'>析櫁聞來<span class='corr'>已</span>十秋，每思象季不勝愁，代申歷祖援沉手，等與群生豁兩眸。素志尚懷恩擬報，緇門安得淚無流？先師靈骨如星日，何用追尋枉荷鍬？</div>
</p></div>
<div class='div-other'><a id='mulu43' />
<p class='h2'>留雪獅子</p><p style="text-indent:0em" class="lg-abnormal"><div class='lg-row'>從空產下一獰獅，張口仰天欲噉誰，利爪未申狐兔伏，冷眸纔展鳥猿怌。因憐素質通霄臥，始識無心向外馳。來日寒威如愈勝，還留於此踞丹墀。</div>
</p></div>
<div class='div-other'><a id='mulu44' />
<p class='h2'>送謐書記住蓮華峰</p><p style="text-indent:0em" class="lg-abnormal"><div class='lg-row'>當年有個祥菴主，曾主蓮華最上峰。喜子而今仍踐跡，將來卓立振吾宗。</div>
</p></div>
<div class='div-other'><a id='mulu45' />
<p class='h2'>壬午秋招二隱謐書記</p><p style="text-indent:0em" class="lg-abnormal"><div class='lg-row'>當年送子住蓮華，今日招來也不差，腳下且無絲線絆，他年吾道可承家。</div>
</p></div>
<div class='div-other'><a id='mulu46' />
<p class='h2'>丙戌秋勉自閒覺書記</p><p style="text-indent:0em" class="lg-abnormal"><div class='lg-row'>年來法道甚澆漓，珍重吾徒善護持，直待風雲雷電合，始堪為我直提撕。</div>
</p></div>
<div class='div-other'><a id='mulu47' />
<p class='h2'>與白兆新書記</p><p style="text-indent:0em" class="lg-abnormal"><div class='lg-row'>曹溪一脈絕支離，紹續還他越格兒。此際汝能肩任去，逢人須用逆風吹。</div>
</p></div>
<div class='div-other'><a id='mulu48' />
<p class='h2'>與奯石周西堂</p><p style="text-indent:0em" class="lg-abnormal"><div class='lg-row'>年來徵詰了無私，聽子深雲穩處棲，異日倘能恢我道，但將無孔笛橫吹。</div>
</p></div>
<div class='div-other'><a id='mulu49' />
<p class='h2'>與雲父遍侍者</p><p style="text-indent:0em" class="lg-abnormal"><div class='lg-row'>終日憨憨近斗牛，了無餘慮掛心頭，等閒父子一團聚，不風流處也風流。</div>
</p></div>
<div class='div-other'><a id='mulu50' />
<p class='h2'>與道安靜都監</p><p style="text-indent:0em" class="lg-abnormal"><div class='lg-row'>濟地家風汝<span class='corr'>已</span>曉，入林瓦鼎宜支早，將來如遇問禪賓，好拈白棒當頭掃。</div>
</p></div>
<div class='div-other'><a id='mulu51' />
<p class='h2'>與破夢辨西堂</p><p style="text-indent:0em" class="lg-abnormal"><div class='lg-row'>正法瞎驢<span class='corr'>已</span>滅卻，而今何更說傳持？秪有現成一著子，倒用橫拈任汝施。</div>
</p></div>
<div class='div-other'><a id='mulu52' />
<p class='h2'>與雪菴如西堂</p><p style="text-indent:0em" class="lg-abnormal"><div class='lg-row'>從上<span class='corr'>已</span>來白拈賊，相承未有不越格。子今既入其隊中，好唱胡笳十八拍。</div>
</p></div>
<div class='div-other'><a id='mulu53' />
<p class='h2'>與芥子彌書記</p><p style="text-indent:0em" class="lg-abnormal"><div class='lg-row'>邇來法道不堪聞，荷任還須特達人，異日風雲如湊合，為我扶起破沙盆。</div>
</p></div>
<div class='div-other'><a id='mulu54' />
<p class='h2'>與印月琳菴主</p><p style="text-indent:0em" class="lg-abnormal"><div class='lg-row'>曩時有個末山尼，曾道本無男女相，觀汝機用不下渠，好與後人作榜樣。</div>
</p></div>
<div class='div-other'><a id='mulu55' />
<p class='h2'>示程純甫</p><p style="text-indent:0em" class="lg-abnormal"><div class='lg-row'>曾到君家坐許時，不將臭口話支離，而今太白重相見，依舊橫分八字眉。</div>
</p></div>
<div class='div-other'><a id='mulu56' />
<p class='h2'>示章靜觀</p><p style="text-indent:0em" class="lg-abnormal"><div class='lg-row'>等閒啜茗醒雙眸，何必寅昏向紙求，但得胸中取捨盡，不難騎鶴上楊州。</div>
</p></div>
<div class='div-other'><a id='mulu57' />
<p class='h2'>送慧初禪人居山</p><p style="text-indent:0em" class="lg-abnormal"><div class='lg-row'>痛憶而今末法時，深雲掛缽甚相宜，但能一念萬年去，莫問當年馬簸箕。</div>
</p></div>
<div class='div-other'><a id='mulu58' />
<p class='h2'>別嘉禾闇齋黃公埽菴譚公曾城汪公諸護法</p><p style="text-indent:0em" class="lg-abnormal"><div class='lg-row'>兩載村居意始舒，綸竿未許謾垂瀦，而今舞棹浙東去，太白潭深有巨魚。</div>
</p></div>
<div class='div-other'><a id='mulu59' />
<p class='h2'>留別棲真眾禪德</p><p style="text-indent:0em" class="lg-abnormal"><div class='lg-row'>麟濱古寺綠陰深，老幼緇兒可適情。無奈江東春信迫，難教客夢頓然成。</div>
</p></div>
<div class='div-other'><a id='mulu60' />
<p class='h2'>偶宿乾元</p><p style="text-indent:0em" class="lg-abnormal"><div class='lg-row'>欲識乾元初闢人，細看墨跡卻凝神。前賢未盡當年詠，病衲何妨續舊賓。</div>
</p></div>
<div class='div-other'><a id='mulu61' />
<p class='h2'>示看一關主</p><p style="text-indent:0em" class="lg-abnormal"><div class='lg-row'>聞說終朝誦法華，須知門外有三車，而今不必生驚怖，遍界無非長者家。</div>
</p></div>
<div class='div-other'><a id='mulu62' />
<p class='h2'>示賓化上座</p><p style="text-indent:0em" class="lg-abnormal"><div class='lg-row'>等閒識得自家底，日用施為無不宜，此際既逢華誕日，何妨禮佛著緇衣。</div>
</p></div>
<div class='div-other'><a id='mulu63' />
<p class='h2'>瑞初侍者母難日乞偈書示</p><p style="text-indent:0em" class="lg-abnormal"><div class='lg-row'>往歲萱慈此日憂，一聲㘞地始無愁，而今為報劬勞切，圓頂方袍出眾流。</div>
</p></div>
<div class='div-other'><a id='mulu64' />
<p class='h2'>示直指禪德募佛龕</p><p style="text-indent:0em" class="lg-abnormal"><div class='lg-row'>危坐虛堂久默然，也須檀信力莊嚴，此時若不欣然施，竊恐將來少福田。</div>
</p></div>
<div class='div-other'><a id='mulu65' />
<p class='h2'>示省如禪人募齋僧</p><p style="text-indent:0em" class="lg-abnormal"><div class='lg-row'>普賢妙行遍河沙，日用頭頭渾不差，汝今有志期其行，彼此同歸不二家。</div>
</p></div>
<div class='div-other'><a id='mulu66' />
<p class='h2'>勉即香徒養母</p><p style="text-indent:0em" class="lg-abnormal"><div class='lg-row'>諸緣放下侍萱慈，莫管人間歲月移，但得晨昏無倦念，勝他人贈百齡詩。</div>
</p></div>
<div class='div-other'><a id='mulu67' />
<p class='h2'>示樵野養母</p><p style="text-indent:0em" class="lg-abnormal"><div class='lg-row'>搆得數椽傍水邊，不將形影被人牽，等閒一味無私樂，相對萱慈<span class='corr'>已</span>熟言。</div>
</p></div>
<div class='div-other'><a id='mulu68' />
<p class='h2'>復益城姚中丞<span class='note-inline'>(諱宗文附來偈四首)</span></p><p style="margin-left:1em">他人盡喜花開，獨我喜看花落遣去，萬紫千紅依舊春風草閣。</p>
<p style="margin-left:1em">看得五臟玲瓏，此際方成回向，為問面壁老僧眼光可在壁上。</p>
<p style="margin-left:1em">認錯生死路頭，說出去來閒話，惹得一世人忙，終日求籤打卦。</p>
<p style="margin-left:1em">竹林謾作秋聲，牛背莫吹短笛，待我聽徹西風，說與西風端的。</p>
<p style="text-indent:0em" class="lg-abnormal"><div class='lg-row'>一念未生<span class='corr'>已</span>前，何嘗見花開落？以其觸境情生，誤認春風草閣。</div>
</p><p style="text-indent:0em" class="lg-abnormal"><div class='lg-row'>此事本來現成，安得更用回向？欲識達磨老子，眼光不獨壁上。</div>
</p><p style="text-indent:0em" class="lg-abnormal"><div class='lg-row'>要識生死路頭，居常莫說閒話，但能息慮忘緣，不用求籤打卦。</div>
</p><p style="text-indent:0em" class="lg-abnormal"><div class='lg-row'>如得任性浮沉，牧子何妨吹笛？莫待聽徹西風，西風早<span class='corr'>已</span>端的。</div>
</p></div>
<div class='div-other'><a id='mulu69' />
<p class='h2'>武塘輓君謨周孝廉</p><p style="text-indent:0em" class="lg-abnormal"><div class='lg-row'>昔年曾共詠梅詞，誰料幽香伴冷泥？今日重來階下立，難將淚眼視空枝。</div>
</p></div>
<div class='div-other'><a id='mulu70' />
<p class='h2'>示福嵩禪人書華嚴經<span class='note-inline'>(并序)</span></p><p style="margin-left:2em">福嵩禪人於閒暇娛戲毘盧性海，書此華嚴大教，蓋令大地有情發明事事無礙之大旨，作未來之饒益，豈心思言，議可涯量哉？偈曰：</p>
<p style="text-indent:0em" class="lg-abnormal"><div class='lg-row'>法界勝樂，援毫揮紙，普賢大士，全彰妙體。一點一畫，昭著分明；釋迦老子，不隔一塵。若禮若誦，意莫定動，但恁麼去，人天供重。</div>
</p></div>
<div class='div-other'><a id='mulu71' />
<p class='h2'>示念佛僧</p><p style="text-indent:0em" class="lg-abnormal"><div class='lg-row'>覿體彌陀，何須尋覓？未作意前，花開蓮實。</div>
</p></div></div>
<div class='div-other'><a id='mulu72' />
<p class='h1'>贊</p>
<div class='div-other'><a id='mulu73' />
<p class='h2'>觀音像<span class='note-inline'>(君謨周孝廉請)</span></p><p style="text-indent:0em" class="lg-abnormal"><div class='lg-row'>倚石危坐，惟其自肯，默對淨瓶，眉目俱惺。口中雖不吐名言，尚許弱楊落疏影。</div>
</p></div>
<div class='div-other'><a id='mulu74' />
<p class='h2'>送子觀音像<span class='note-inline'>(王亦含居士請)</span></p><p style="text-indent:0em" class="lg-abnormal"><div class='lg-row'>大士之責，有感即赴，娑婆界裏，乃其熟處。但能瞻敬日無疲，自然克紹有佳兒。</div>
</p><p class="head3">又<span class='note-inline'>(默雲行耀請)</span></p>
<p style="text-indent:0em" class="lg-abnormal"><div class='lg-row'>群情多仰護，為合此方機，妙耳三真實，尋聲慣恰時。</div>
</p><p class="head3">又<span class='note-inline'>(密脩禪人請)</span></p>
<p style="text-indent:0em" class="lg-abnormal"><div class='lg-row'>跏趺默危坐，妙耳自圓通，應赴曾無間，隨觀露舊容。</div>
</p></div>
<div class='div-other'><a id='mulu75' />
<p class='h2'>泛海觀音像<span class='note-inline'>(司空高寓公諱承埏請)</span></p><p style="text-indent:0em" class="lg-abnormal"><div class='lg-row'>無緣慈力，隨機赴感，從古至今，未嘗疏懶。此時若不泛蓮舟，誰使魚龍開正眼？</div>
</p></div>
<div class='div-other'><a id='mulu76' />
<p class='h2'>達磨像<span class='note-inline'>(曉初智侍者請)</span></p><p style="text-indent:0em" class="lg-abnormal"><div class='lg-row'>者員穿耳客，獨坐甚威猛，引此東土兒，類彼西胡種。曉初禪子可認渠，將來省得眼[(序-予+林)/目]瞇。</div>
</p></div>
<div class='div-other'><a id='mulu77' />
<p class='h2'>三教聖人像<span class='note-inline'>(居士朱象輝請)</span></p><p style="text-indent:0em" class="lg-abnormal"><div class='lg-row'>燕坐幽齋，不若樹下，默播淳風，助無為化。</div>
</p></div>
<div class='div-other'><a id='mulu78' />
<p class='h2'>三大士泛海像<span class='note-inline'>(念祖高文學諱佑釲請)</span></p><p style="text-indent:0em" class="lg-abnormal"><div class='lg-row'>此三大士，曾無定跡，雖泛蓮舟，未嘗固必。以其為度諸沉迷，故向煙波宣秘密。</div>
</p></div>
<div class='div-other'><a id='mulu79' />
<p class='h2'>密雲老和尚像<span class='note-inline'>(給諫蔣楚珍諱鳴玉請)</span></p><p style="text-indent:0em" class="lg-abnormal"><div class='lg-row'>這個白髮老子，吾曾遭伊鈍置，至今痛恨難忘，所以素無迴避。然雖面面相覿，要且弗容籌議，只得信意瞻依，方乃不求而示，卻請蔣公挂之高齋，一任時人呼名喚字。</div>
</p><p class="head3">又<span class='note-inline'>(循直禪人請)</span></p>
<p style="text-indent:0em" class="lg-abnormal"><div class='lg-row'>者位尊慈，乃我本師，開雙碧眼，別無所知。等閒問著個中事，劈面攔腮痛下錐。</div>
</p><p class="head3">又<span class='note-inline'>(圓融禪人請)</span></p>
<p style="text-indent:0em" class="lg-abnormal"><div class='lg-row'>吾師之面，素未嘗藏，於四威儀，弗涉閒忙。若欲不分寒暑供，也須旦暮幾懷香。</div>
</p><p class="head3">又<span class='note-inline'>(無倚禪人請)</span></p>
<p style="text-indent:0em" class="lg-abnormal"><div class='lg-row'>極欲誦師，卻非言表，未動舌前，<span class='corr'>已</span>話墮了。既難可贊，亦難可貌。聊且命筆打個之遶，墨花點點撲頭顱，不知香味噴多少。</div>
</p><p class="head3">又<span class='note-inline'>(體真禪德請)</span></p>
<p style="text-indent:0em" class="lg-abnormal"><div class='lg-row'>橫拈楖栗杖，主持本分宗，掃除玄解路，振起禹門風。邇來四海說禪者，盡出吾師爐韝中。</div>
</p><p class="head3">又<span class='note-inline'>(能銓禪人請)</span></p>
<p style="text-indent:0em" class="lg-abnormal"><div class='lg-row'>掃其玄解，去其偏淺，捨先師外，孰開正眼？而今雖見續不亂，竊恐將來翻舊臉。</div>
</p></div>
<div class='div-other'><a id='mulu80' />
<p class='h2'>自像<span class='note-inline'>(自閒覺首座請)</span></p><p style="text-indent:0em" class="lg-abnormal"><div class='lg-row'>者漢素性脫灑，應接那涉機思，無論貴賤問著，一味白棒。提持年來，老大甚疲。極且喜擔，任有親兒。</div>
</p><p class="head3">又<span class='note-inline'>(破顏祖首座請)</span></p>
<p style="text-indent:0em" class="lg-abnormal"><div class='lg-row'>者漢久近尊宿，未嘗容說道理，所以向來接人，一味棒頭直指。弗論貴賤智愚，從教冤入骨髓，切囑破顏。莫效伊效伊日，後怨無<span class='corr'>已</span>。</div>
</p><p class="head3">又<span class='note-inline'>(商尊玄維那請)</span></p>
<p style="text-indent:0em" class="lg-abnormal"><div class='lg-row'>者川巴老棒頭甚辣，勘辨方來，無不痛劄，非是逞俊如斯，切恐兒孫不拔。</div>
</p><p class="head3">又<span class='note-inline'>(純樸汶監寺請)</span></p>
<p style="text-indent:0em" class="lg-abnormal"><div class='lg-row'>通玄汶監寺曾喫吾痛棒，以痛恨難忘，描寫這形狀。請歸供在蓮峰頂，一任青紅華爛放。</div>
</p><p class="head3">又<span class='note-inline'>(普應禪人請)</span></p>
<p style="text-indent:0em" class="lg-abnormal"><div class='lg-row'>者禿子無定體，有時嗔，有時喜。其喜也，詞氣溫和；其嗔也，卒風暴雨。個樣沒繩，僧供養他怎底？普公寫此乞吾題，信手揮來話不虛。</div>
</p><p class="head3">又<span class='note-inline'>(尼月朗請)</span></p>
<p style="text-indent:0em" class="lg-abnormal"><div class='lg-row'>者川子素樸，直凡定動忘得失，邇來拈杖打人頭，直欲時人盡豁眸。</div>
</p></div>
<div class='div-other'><a id='mulu81' />
<p class='h2'>聞<span class='corr'>已</span>上座小像</p><p style="text-indent:0em" class="lg-abnormal"><div class='lg-row'>孤松之下，默坐甚安。非不欲伴，志不容攀。擬把石幢高卓豎，那許聲韻落人間。</div>
</p></div>
<div class='div-other'><a id='mulu82' />
<p class='h2'>六如禪德小像</p><p style="text-indent:0em" class="lg-abnormal"><div class='lg-row'>如意既然在握，不妨信步經行。倘若撞著露柱，還須照顧面門。</div>
</p></div>
<div class='div-other'><a id='mulu83' />
<p class='h2'>溈山養拙上座像<span class='note-inline'>(慈恒禪人請)</span></p><p style="text-indent:0em" class="lg-abnormal"><div class='lg-row'>久聞者漢曾近先師，其後嗣法五兄之兒，操守甚真實，妙悟許誰知？雖則法任遺其傳，道行何嘗減一絲？</div>
</p></div>
<div class='div-other'><a id='mulu84' />
<p class='h2'>程宏先請題母影</p><p style="text-indent:0em" class="lg-abnormal"><div class='lg-row'>治家素有法節，操若冰霜，孝子及賢孫，劬勞永不忘。既爾憶其慈，自是懷其養，女中之丈夫，千古之標榜。</div>
</p></div>
<div class='div-other'><a id='mulu85' />
<p class='h2'>黃魯山像</p><p style="text-indent:0em" class="lg-abnormal"><div class='lg-row'>魯山居士喜自燕處，雖持白拂，未嘗浪語。試問六旬<span class='corr'>已</span>前，且道是誰伴侶？</div>
</p></div>
<div class='div-other'><a id='mulu86' />
<p class='h2'>曾城汪進士像</p><p style="text-indent:0em" class="lg-abnormal"><div class='lg-row'>瘦竹不滿數枝，且喜根壓危石。雖然不在深雲，君子可以燕息。倘時輩見賢思齊，好與道吾這裏多少安適。</div>
</p></div>
<div class='div-other'><a id='mulu87' />
<p class='h2'>錢聖月侍密老和尚步趨圖</p><p style="text-indent:0em" class="lg-abnormal"><div class='lg-row'>老人雖見不語，其聲<span class='corr'>已</span>播四方，騷客執杖隨後，想曾抖擻詩腸。如有借問渠何適，但道偶然散步翫滄桑。</div>
</p></div>
<div class='div-other'><a id='mulu88' />
<p class='h2'>王亦含居士長君南伯文學遺像</p><p style="text-indent:0em" class="lg-abnormal"><div class='lg-row'>孝子由來不蹔違，何須分外想容儀？但將情念輕拋卻，晨夕殷勤侍有期。</div>
</p></div></div>
<div class='div-other'><a id='mulu89' />
<p class='h1'>佛事</p>
<div class='div-other'><a id='mulu90' />
<p class='h2'>通玄掛板</p><p>舉起板云：此乃從上佛祖之權衡，亦乃今時衲僧之巴鼻，功超曠劫，德播今時。拈來禪室，光新用處，群情聳耳，不整而整，不齊而齊，不嚴而嚴，不令而令擊，開解脫門，顯示正法眼。且道正法眼作麼生顯遂懸板云：兵隨印轉，將逐符行。</p>
</div>
<div class='div-other'><a id='mulu91' />
<p class='h2'>棲真掛新鑄雲板</p><p>師以杖指板云：頑銅鈍銕，釵釧瓶盤，烈燄鼎中，融為一汁，好手鑄成一片自當舉用乘時，今逢結夏良辰高懸雲廚之外，禪悅法喜，悉賴均資，四聖六凡，亦假饒益。復指板云：劫石有消日，洪音無盡時。</p>
</div>
<div class='div-other'><a id='mulu92' />
<p class='h2'>掛鐘板</p><p>師舉板云：此二上座，樸素端莊，迥超眾表，輝騰今古，光庇群情。以此表帥叢林無眾不齊以此播揚祖道，無機不被。以此降伏諸魔，無魔不遠。以此蠲除戲論，無不雍肅。且道即今舉用一句，如何顯示？遂掛板云：任是三頭六臂漢也。須聳聽令行時。</p>
<p class="head3">又</p>
<p>兩手捧板云：從上佛祖號令人天全憑這木上座任是出格英靈到來，也只得結舌有分。何故？遂掛板云：澤廣藏山，理能伏豹。</p>
<p>天童先師密老和尚小祥拈香云：去年此日先師獨行，今年此日兒孫痛甚。非謂訓誨難忘，惟念鼻孔端正。且道以何為驗？遂插香云：以此為驗。便展拜。</p>
<p>先老和尚九週忌辰，師至真前，高聲召眾云：先師面目，今不異昔。若欲見其端倪，觸目未嘗隱匿。乃上香云：汝等還見麼？遂展拜。</p>
</div>
<div class='div-other'><a id='mulu93' />
<p class='h2'>奠寶華朝宗和尚</p><p>寶華法兄昔曾鄮峰聚首，其後各有前程，雖則形跡文疏就中未嘗間隔，與其同條生卻，不同條死。彼此不隔處，不妨對眾舉。遂奠茶，召眾云：見麼？此際茶行三奠，須知非是偶爾。嗚呼哀哉！伏惟尚饗。</p>
</div>
<div class='div-other'><a id='mulu94' />
<p class='h2'>為心一師兄掩龕</p><p>師兄師兄，昔日來無有伴，今朝去亦無侶。來去既獲自繇，在處莫分彼此。須知藏身處沒蹤跡，沒蹤跡處莫藏身。乃拊龕云：這裡從來無障礙，全體收歸不二門。遂掩卻。</p>
</div>
<div class='div-other'><a id='mulu95' />
<p class='h2'>為與南指南二禪人入塔</p><p>以兩手托骨，舉左手云：這是與南勝。舉右手云：這是指南高披緇，乃有先後歸根總在一朝。且喜同登不二門，此回切莫外追尋。遂置靈骨云：不須他處覓，即此是蓮娠。</p>
</div>
<div class='div-other'><a id='mulu96' />
<p class='h2'>示一門禪人掩骨</p><p>大家寄住在閻浮，曠劫昇沉生死流。白骨填溝無主認，骷髏遍地有誰收？草枯幾度秋風恨，鬼哭三更夜雨愁。普願指歸同一處，福田莫把外人求。</p>
</div>
<div class='div-other'><a id='mulu97' />
<p class='h2'>為淑之禪師火</p><p>舉炬云：淑之兄淑之兄，生平氣宇塞寰中，開堂兩處獨演濟宗。今朝忽唱還鄉曲，十方世界現全容。且道如何是現全容底道理？攛下火炬。復以手拭，目作哭勢云：蒼天！蒼天！</p>
</div>
<div class='div-other'><a id='mulu98' />
<p class='h2'>為純一禪人火</p><p>舉炬云：純一純一，名須稱實。果若稱實，無事不畢。雖然本自現成，恐汝諦信未及。攛下炬云：吾今助汝把火，任汝縱橫自適。</p>
</div>
<div class='div-other'><a id='mulu99' />
<p class='h2'>為化城禪人火</p><p>以火炬指壇云：寶所化城，化城寶所，左之右之，無可不可，撒手便行，全身裸裸，恐汝未能擔當。攛火炬云：吾今助汝把火。</p>
</div>
<div class='div-other'><a id='mulu100' />
<p class='h2'>為一安禪人火</p><p>舉炬云：一安須安，宜應自適。正恁麼時，莫留朕跡。汝若未能脫灑，更與通個消息。攛下。炬云：信腳便行休擬議，大千沙界任縱橫。</p>
</div>
<div class='div-other'><a id='mulu101' />
<p class='h2'>為慈航禪人火</p><p>舉炬云：慈航今日解纜，切莫前思後算，直須順水張帆，管取長安，覿面慈航。上座還會麼？若然，會得橈棹不施平坦坦。如或未會，攛下炬云：火光觸處難迴避，滿航渾載絕煙霞。</p>
</div>
<div class='div-other'><a id='mulu102' />
<p class='h2'>為遵道禪人火</p><p>舉炬云：吾今為汝舉火無異於汝調漆信手便用，初無朕跡。恐汝臨行忘卻，更與指個端的。攛下炬云：本業不須他處覓，無痕赤手任施為。</p>
</div>
<div class='div-other'><a id='mulu103' />
<p class='h2'>為中也書記火</p><p>舉火炬云：中也上座見麼？這是昔年汝契悟底，到此時節，切勿生疑。吾今既與作證據，在處家山任所之攛下炬云：但於個裡無拘滯，再來荷任不為遲。</p>
</div>
<div class='div-other'><a id='mulu104' />
<p class='h2'>為本如上座火</p><p>少室不傳之旨，今日分明顯示。遂舉起炬云：如向這裡薦得，一切總無忌諱。且道因甚如此？攛下炬云：天涯非客旅，在處是家鄉。</p>
</div>
<div class='div-other'><a id='mulu105' />
<p class='h2'>為滿緒典座火</p><p>以杖擊龕云：滿典座惺惺著，從前拈鏟把杓，悉是神通妙作。今既全身放下，不妨隨處快樂，吾今助汝把火。乃攛炬云：任往天台南嶽。</p>
</div>
<div class='div-other'><a id='mulu106' />
<p class='h2'>為妙圓上座火</p><p>以炬指龕云：妙圓上座！生平行履真實，昔曾通玄喫棒去，秋復來棲真。雖然未呈見解，知其<span class='corr'>已</span>獲平貼。參禪既爾有驗，老僧當與證明，今朝更助汝把火。乃攛炬云：普天匝地任縱橫。</p>
</div>
<div class='div-other'><a id='mulu107' />
<p class='h2'>為無念塔主火</p><p>舉起炬云：無念塔主生平正直紀眾南山，了無順逆，一旦撒手長行，可謂名稱其實，吾今為汝作證。明遂攛炬云：足底優曇處處春。</p>
</div></div>
<div class='div-w'><p style="margin-left:7em">剃度徒梅竹菴瑞初祥幫刻</p>
</div>
<p class='juan'>林野奇禪師語錄卷第八終</p>
<div class='div-w'><a id='mulu108' />
<p class='h1'>天童林野奇和尚行狀</p><p class="byline">明賜進士出身文林郎翰林院編修前左春坊庶</p><p class="byline">子兼侍讀學士掌院事纂修國史經筵日講冊封</p><p class="byline">魯藩正使正治卿中奉大夫禮部右侍郎曹勳拜</p><p class="byline">撰</p><p>師諱通奇，號林野。四川重慶府，合州人。父蔡母余，生於皇明萬曆乙未十二月廿六日，幼時深靜沉默，不多言笑，眾皆異之，遇葷不食，有日者一見，輒驚，謂：此寧馨兒，他時當振祖佛家風。母聞，遂不議婚。至十歲，送本里金鍾寺，道然。師薙染，習諸典籍，宛如夙諳，見有凝神燕坐，齋居淵穆者，必喜敬之。蜀中風氣，崇尚有為，師每厭薄，雖居梓里，惟以參訪為懷。至十九南遊，歷講肆十四載，南中數大老欲以大座相歸，師略不顧。丁卯歲，息肩當湖德藏遇毛俞諸公請演楞嚴，嘆為希有，遂留掩關。閱藏義雖無疑，實有一種放不下處，如負他人，宿債不半載，忽染痢垂危，覺生死無嘗瞬息，異世何暇窮年紙墨，便欲破關，參尋知識，奈毛俞諸公，苦留遂止，身雖羈縻，渴想猶馳。偶閱密雲悟和尚語錄，看至參禪偈曰：一念未生前，試看底模樣。頓覺疑情猛，發，寢食俱忘。將從前所知所解，一應拋卻詩文註疏，盡投之火，如周金剛親到龍潭時也。至庚午春，聞悟過當湖，遣護關者求開示，悟云：教他關中莫妄想。師愈覺疑情熾盛，全無所知，如木人相似。一日散步，失足墮樓，若夢初覺會得一念未生前面目，隨口說偈曰：一念未生前，六戶絕消息。瞥爾揚雙眉，大似眼無力。遂破關，走姑蘇，見悟於清涼菴中，便問：學人絕跡而來，特為親近和尚。悟云：莫妄想。師云：未審還有堂頭也無？悟云：看腳下。師云：不因漁父引，怎得見波濤？悟云：休錯會。師便禮拜。自此心意泰然，對境逢緣，如江河之行，地辛未春，悟赴育王請師入室，問云：還認得學人麼？悟云：不認得。師云：也知和尚認某甲不得。悟云：不識羞。師喝，悟拈棒，師禮拜，悟便休。是時法席雖盛，悟實雅器於師。一日茶筵，悟舉洞山勘泰首座話索眾下語，俱不契。將撤果師於稠人中高聲云：食到口邊被人奪卻悟大悅允喫茶。解制上堂，悟舉世尊初生機緣拽杖，下座一時打散。師於此全身脫落，深徹棒喝之旨，自此機用軼格，牙爪猛利，莫之敢攖。悟應天童請師入室，悟問云：你從甚處來？師拂袖便行，悟便棒。師云：蒼天！蒼天！爾時天童初興，開疆闢土，諸務煩劇。師雖道體恂恂悟誡，勿過勞卒，不以懦軟成習，欣執搬運之役。一日，挑瓜，悟，問云：你揀大的挑耶？師云：信手拈來。悟便休。又一日將破碗，入庫取油，悟問云：為甚打破常住碗？師云：不是某甲打破。悟云：因甚在你手裡？師云：城門失火，殃及池魚。悟云：賠了，碗去。師展手便行。冬期立，師為維那，於堂中調燮群眾整肅紀綱，往來衲子有林古佛之稱。一日，悟入堂，見數僧不出，坡訶云：為甚不出坡？師云：俱是告假的。悟云：如死去閻羅老子鐵面無情，將汝打入鑊湯爐炭裡，牛頭馬面不容告假，又作麼生？師云：心不負人，面無慚色。乙亥冬，結制悟欲命師為元座，或有議者以師色力欠強，師正色而言曰：這個不是管三軍。遂堅辭不就。一日，悟上堂，師問云：今日四海衲僧雲集，各各壁立千仞，還許他諸人悟麼？悟云：你還夢見麼？進云：悟尚不存，夢個甚麼？悟打云：即今是迷是悟？師云：學人不在迷悟裡。悟云：且道在甚麼處？師便禮拜，悟乃休。金壇王內翰喬梓入山一睹，師容若有宿契，即恭請掩關。師固辭悟，勉云：佛種從緣，勿過卻也。爰題像送。別云：咄哉這禿！有眼如盲，有口若啞，手拈條棒，問著便打，不知落處，問取林野。遂受請掩關於東禪寺，忽聞悟有溈山之行，即破關，復入天童。未幾，悟因事出山，師隨至嘉禾，寓黃闇齋觀察素園中受付囑焉。時<span class='corr'>己</span>卯秋九月也。其年春，黃夫人夢見庭前丹桂二株，參天盛開，其兩公子俱赴秋闈，擬係此兆，豈意選佛昭茲，媺瑞遠近，皆為仰止。顧瑞屏，宗伯同寧紹兩郡，當道縉紳再三敦請悟和尚，復返天童，冬期，立師為西堂。爾時，天童氣象聿新，規制咸備，龍象駢闐、<span class='corr'>鍛</span>鍊之責，悉皆屬之於師。庚辰六月，辭悟住靜於餘杭之廣化寺。杖履風高，門庭孤峻，學者登堂，莫敢攀躋。壬午秋，聞悟訃音奔赴，通玄眾推結席枚卜龕前及師者三，義不容卻，乃居方丈、孫司馬、碩膚諸檀護，堅請開法，風雨晦明，歷諸艱，閱五載，其付授者二，隱謐自閑。覺大衢壁博融，本慧日昇破顏祖大用志佛古聞法，澍長雲將清商尊玄漢日杲牧菴則一十三人，所有機緣俱在全錄。平素書問訶禁，弢藏天台，惟陳木叔、司馬為所雅重。乙酉春，有詩贈嶺外遊雲來，又去忘年拙衲定荒嶺之句。丙戌秋，陳以絕命詩十二章，手書告別。師又有才敏忠良世少儔赤心報國，只君謀之語，以誌悲感。通玄峰頂高峻，衲子奔趨，殊為艱苦，師往往托病以謝往來力追高峰行履，無如聲聞，四表龍象聿臻。法堂寮舍尚有未了之局，難以多聚，是以拽杖出山。丁亥冬，至嘉禾黃觀察闇，齋高水部寓公汪進士曾城諸縉紳檀護請住東塔寺安期，旋為錢閣學塞菴，公暨諸緇白，請住棲真古剎。次年春，湖州當道士紳請師開戒於護生禪院。<span class='corr'>己</span>丑冬，寧紹台三郡當道諸紳於棲真寺請師住天童。此時得法者空生慈佛海雲破夢義。乳峰溧，白兆新奯石周悅可明了悟能捃拾學，雲峨喜默雲耀無礙轍。了源昭法壇海含章益雲父遍，即香觀月瓢，度十有八人。庚寅五月初三日，入天童，雲龍風虎，百廢俱興，緇素依皈，真如怙恃，臨別棲真，四眾號泣，若失所天。比住天童，連年荒亂，米價騰貴，人懷憂恐。師每入堂安慰，且屢謂客司云：萬勿阻撓，方來此間，若不容納，更向何方行乞五六千指處之裕如當？師初入之年，公門如許藤葛師一味，以恬退自居，其生端者，各知慚愧，至如賦役之累，法門所憂。師與念尼王海憲不壞世間相，而譚實相，則立自運之戶。師於東谷諸影堂罔分。臨濟與洞上悉見鼎新之績，道法衰晚，人多趨炎，即款客亦尚奢華。師入山，便復悟和尚舊式，久而勿諼。冬夏，布衣草履，見有衲子輕裘緩帶，則曰：非吾類也。淡泊之操，始終無間。師初恙時，眾不以為意，師便對，侍司云：病來便作死承當，我之報緣將盡，凡事所當決者，勿復怠緩。忽一日，師謂眾云：古之住持有病，遷居延壽堂，理當然也。老僧猶且端坐丈室，何以表率後昆？遂設榻於新菴，杜絕酬應，有參叩者，直掌粗拳，鉗錘倍辣。雪竇和尚問：病而至，必欲師歸方丈，師從容而返，築塔無基。堪輿擬以新菴定穴，師聞之，斷不許可，印山乃以玲瓏一穴舉侶，師肯之。病中機緣不能悉載。一日，自閑覺首座見師病危，問云：古人臨末稍頭遺下，一言半句作將來眼，和尚即今有何垂示？師云：動著禍生。覺云：官不容針，私通車馬。師云：要你多口覺。云：不為分外。師驀面一拳，覺禮拜。一日，師顧道安云：得個正命時。安云：一切尋常。師展臂云：得與麼瘦。安云：管他作麼？師云：隨他去也。安云：何處不稱尊？師點首，時壬辰三月廿九日也。日輪當午出，冶從天台回，師瞪目視之，問云：汝來也。冶禮拜。師云：是恁麼時候。冶云：承蒙記莂，求和尚更名。師云：行果圓成。遂安祥而逝。室中先後付授衣拂得法者梵欽中，印山先道安靜破夢辯雪菴如芥子彌止休淨三默，權物外遠獨朗日自安，悉肯諾，滿松濤敏出冶果雲。高慧慧，聞定友，雲陰純樸，汶印月淋，十九人焉。按師僧臘四十有一，壽五十有八，全身塔於太白玲瓏岩新菴之左。師之生平懿德令儀無所容，其贊嘆以高弟二隱謐，公與余最稱道契，憶二十年前，師與余同年周孝廉君謨知微善，追仰清微，緬懷亡友，所謂千里一堂，百年一日也。乃為略述天童一脈授受之，大概如此，以俟後之作者，攷鏡全容。</p>
</div>
<div class='div-w'><a id='mulu109' />
<p class='h1'>天童林野奇禪師塔銘</p><p class="byline">吳興道場山萬壽禪寺住持比丘道忞撰文</p><p>李白之送友入蜀也，則曰山從人面起，雲傍馬頭生，其早發夔城也，則曰朝辭白帝，彩雲間千里江陵一日還，盍蜀地山川險阻，自古記之矣！惟山峻水湍，故其人類性剛而果決堅忍耐苦勞，以之向道，則勇往易於入作，殆亦風土使然。不然，或蹋殺天下人之馬駒間世而一出焉，斯有之，何以緇雄代作，半起蠶叢之國？無論法眼。雲門從金剛大士劈華嶽以分流，即臨濟兒孫光明烜赫，統系相承以來，十傳則有東山演，十一傳則有昭覺勤十五傳則有臥龍，先十六傳則有徑山範，二十四傳則有海舟慈沿流至先師悟和尚閱世且三十矣，復有今林野禪師，豈五丁鑿道天固為法社開象龍之路。與師名通奇林野，其字也，合州人，本姓蔡氏。生而澄靜，不類孺子，不喜肉食。時年十歲，父母度其志向，非塵網中人，因命依金鐘寺叔父道然為童行。十七歲剃落，性樂禪，寂然讀誦。至年十九，恥州縣僧庸碌不足，尚即慨然動他山之念。繇是出峽南遊，猒飫江南講肆十有餘載。業息肩當湖方期掩室千朝，翻閱如來一代時教，俄患痢瀕死，乃知經綸之學，非究竟法也。時先師悟和尚正王化金粟，渴欲就參為緇素，留不果往。適有傳粟，示眾參禪偈。師聞之，懷疑不<span class='corr'>已</span>，極力冥搜，茫無所入。會粟過當湖，則加額曰：天賜我也。亟遣僧請益粟曰：教伊關中，莫妄想益，溟涬莫測，所謂心智為竭，殆如土木。偶人者，經歲時，忽一日失足墜樓，恍然而覺，遂成偈曰：一念未生前，六戶絕消息。瞥爾揚雙眉，大似眼無力。聞粟在吳門，即日破關走。金閶不以寒，暄起居玉帛。見粟直奪角衝關左屬橐鞬右執鞭弭，與粟相周旋，粟固奇之。逮明年，粟赴鄮山，師亦隨往。偶檀越入山設茶粟，舉洞山與泰首座喫果子，因緣命眾下語諦當方許安排。師時在眾即曰：食到口邊，被伊奪<span class='corr'>卻</span>粟為首肯，叢林以此知名又粟因佛誕示眾：世尊纔出母胎，便解指天指地。你等諸人猶向山僧擬討，甚碗抴拄杖，下座一時打散。師於此全身脫落，透頂透底，無復纖機留礙。凡侍粟十年，逢場對壘，兵交刃接，每每倒捋虎鬚，未或當仁少讓。既受囑累，猶居天童座下。踰年，始應禹航廣化之命。至壬午秋，悟和尚示寂，師奔赴通玄眾議住持、枚卜、同門三卜而得師名，不容推遜，乃繼席焉。提策方來，直據本有，雲薶雪擁，五見冰霜，群峰讓其高寒，禪侶慕其慈嫗，雖極枯澹寂寥，學者恒轂湊如歸。以出隊嘉禾為闇，齋黃觀察寓公高水部曾城汪進士堅留勉住東塔。未幾，移主棲真。既而天童席虛，明州當道士紳公議歸，師復遷居太白。前後蒞眾十年，夙興夜寐，寅畏小心，雖在安常處順之中，每懷臨深履薄之懼，然屈申以道，持正不阿，苟道在必申，不以利害權勢，稍為貶損。方師初赴天童山門，以夙釁搆訟在郡郡司李欲一瞻顏色，左右亦謂乘間得以相浼，師堅志不往。及司李耑人請齋為一赴，然竟席，未嘗片詞干訟事，其持正皆此類，所以四坐名坊，非有子夏之先，一出輿情，共舉視彼，巧力而謀與夫詭遇而獲者，顧不可風範一世也邪！師應機接物，出語渾樸，不為趙昌之華葉。公之龍徒事藻繪，以炫燿見聞。至其一二見狀中者，則所謂想酢生液，雖未澆腸沃胃，要且使人慶快。住二年，感微疾，眾請辭世偈，師瞋目曰：要去便，去害甚熱。大時有出冶上座，求更名師，援筆書行果二字，乃曰：行果圓成。遂擿筆端，坐而逝。世壽五十八，僧臘四十一。塔<span class='corr'>瘞</span>全身於寺前新菴之左，予蓋有語封其戶矣。其門人二隱謐，自閑覺佛古聞來乞，予銘其塔，予媿不文，無以行達。然辱在同門，知師最悉念，非予恐師行業，久而遂湮，抑後有景行之賢，將無繇攷鏡而仰止。夫師則予責也，乃論次其大端，序而銘之。銘曰：</p>
<p style="text-indent:0em" class="lg-abnormal"><div class='lg-row'>達磨一宗，丕顯曹溪。南嶽衍長，曰讖於西。馬駒是育，血染霜蹄。[跳-兆+降][跳-兆+雙]一蹋，四海平夷。臨濟振興，光賁五燈。有嚴孫子，碩大無朋。世更太白，六五親承。雲蒸霞蔚，鳳翥龍騰。十二人中，師其後出。藞苴川僧，性實難匹。撒手危樓，翻身楖栗。機警用圓，風雨暴疾。起坐通玄，眾山為低。騰空漢迥，華頂雲迷。蘭滋芳甸，蕙紉春畦。聲馳湖海，著意攀躋。櫂歌東塔，灣弄棲真。幔天布網，萬里垂綸。鰲山連釣，丹穴齊緡。鼓須彌浪，楊渤海塵。晚據天童，奠安太白。風漾文波，池涵素魄。逸翮摩蒼，神魚縱澤。合浦珠還，風規猶昔。馭眾圓合，律<span class='corr'>己</span>端方。逢強不弱，遇柔寧剛。孤風卓卓，燁燁謙光。下無輿儓，上無侯王。行果圓成，出世功終。破沙盆碎，正法眼空。一錐無縫，八面玲瓏。嗣燈有人，光照無窮。</div>
</p></div>
<div class='div-w'><a id='mulu110' />
<p class='h1'>後跋</p><p>先師林和尚自出蜀，棄講歸禪，根性猛利，於道直入，不遊紆徑。凡參叩機緣，俱載行實。至於受請倡緣。自崇禎壬午秋，天童密師翁示寂於台之通玄寺。既虛席，四眾堅請繼席焉。一據方丈。屆丙<span class='corr'>戌</span>凡五臘結制大設洪爐峰頂雖高寒，而衲子參尋不斷如縷。至丁亥冬，受嘉禾東塔請越明年戊子春，受棲真請。<span class='corr'>己</span>丑冬受湖州度生請。庚寅夏，赴天童景德請。迨壬辰春三月廿九日。示微恙而逝。然五剎記室所錄上堂法語機緣，謐今編次總有八卷。約五萬餘言。字字剿絕。命根句句掀翻窠臼。從無一字繫縛於人。直使當下頓入。至於入之一字，猶是敲門瓦子。是知先師十載從無一字所說行謐。到這裏不存一字，法脈懸絲。欲存一字，罪犯彌天。且道畢竟如何始得恰好去？只得向纖毫不敢動著處付梓流傳。庶千百世具眼高流一見與先師覿面，始不負吾師一片熱腸耳。</p>
<p>順治戊<span class='corr'>戌</span>佛歡日龍淵行謐謹跋</p>
</div>
</div><!-- end of div[@id='body'] -->
</body></html>