<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林野奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>林野奇禪師語錄卷第五</p><p class="byline">住華亭船子法忍寺嗣法門人行謐等編</p>
<div class='div-other'><a id='mulu16' />
<p class='h1'>示眾</p><p>通玄。示眾：「大眾，現成公案不用參詳，等閒起坐乃正覺場。汝等諸人還委悉麼？若委悉得，受用無窮。如未委悉，『萬古碧潭空界月，再三撈摝始應知』。」</p>
<p>示眾。以拄杖卓一卓，云：「者事本自現成，不假絲毫造作。擬欲參禪，早錯了也。所以山僧素嘗接待方來，不用尖新辭句，唯用一條白棒。凡擬議便棒，不擬議亦棒。擬不擬俱棒，何故？殺人刀，活人劍，具眼者辨取。設有個衲僧聞山僧恁麼道，湧身出眾，震威一喝，返驗山僧。且道這一喝是殺是活？山僧但徐徐向伊道：『紅霞穿碧海，白日繞須彌。』」</p>
<p>示眾：「諸兄弟無不急切參禪，殊不知有心參禪成妄想，無心參禪落無記。敢問諸兄弟且作麼生參？有伶俐底試出眾道看。」時有云云者，師皆不諾。乃云：「一眾既然不善參詳，拄杖子不免為諸人通個消息。」遂以拄杖卓一卓，便行。</p>
<p>示眾。舉「風穴在南院會下作園頭。院一日到園，問：『南方一棒作麼生商量？』穴云：『作奇特商量。』院云：『我這裏即不然』。穴問：『和尚此間作麼生商量。』院云：『棒下無生忍，臨機不見師。』穴便豁然開悟。山僧今將二老宿見解與諸人決破。南院恁麼商量棒頭下事，正是管見窺班。若論全虎，須是棒下情與無情，如桶底脫去，始乃相應。風穴雖則一期悟去，未免向無生忍裏坐地。若要做個沒量大人，更須喫棒始得。即今還有沒量大人麼？不妨出眾與山僧棒頭相見。」良久，無人出眾。乃云：「啼得血流無用處，不如緘口過殘春。」</p>
<p>示眾：「昔日臨濟大師道：『有時一喝不作一喝用。』先師亦道：『一棒不作一棒用。』<span class='corr'>已</span>是八字打開了也。若更踏步向前，真是皮下無血之輩。昨晚山僧舉揚南院風穴二老宿商量棒頭下事，未免剝削古人。雖則打草驚蛇，其實看孔著楔。汝等諸人要識二老即易，要識山僧則難。何故？」驀拈拄杖，云：「棒頭有眼明如日，要識真金火裏看。」</p>
<p>示眾：「日來諸人不倦參請，只是往往錯過山僧棒頭。不惟不知錯過處，而返生多種狂解。道者棒如大火聚，四面不能入，擬之則燎卻面門。又道者棒如金剛王寶劍，截斷聖凡情。不落有無，見破除生死窠窟，迥脫羅籠之表。如斯狂解，深屈山僧棒頭。汝等諸人要識山僧棒頭麼？」驀拈拄杖，云：「莫將閒學解，埋沒祖師心。」</p>
<p>示眾：「諸佛諸祖頂[寧*頁]門，一一棒頭俱漏泄。若作佛法會，知君猶未瞥。不作佛法會，眼中<span class='corr'>已</span>著屑。畢竟如何？」驀拈拄杖，卓一卓，云：「不別，不別。適纔有僧問棒頭下事，山僧隨手下一探竿，切恐諸人錯會。若道知痛痒底是，正是喚奴作郎，認賊為子。若道不知痛痒，人非土木，安得不知。不見趙州問南泉：『如何是道？』泉云：『平常心是道。』州云：『還假趣向也無。』泉云：『擬向即乖。』州云：『不擬怎知是道？』泉云：『道不屬知，不屬不知。知是妄覺，不知是無記。若真達不疑之道，猶若太虛廓然蕩豁，豈可強是非耶？』即今還有不落是非底麼？試出眾道看。」時有僧纔出，師云：「我不敢輕於汝等，汝等皆當作佛。」</p>
<p>示眾：「昔日釋迦老子道：『知見立知，即無明本。知見無見，斯即涅槃。』」乃舉起拄杖，云：「這是拄杖子，諸人共知共見。且作麼生是知見無見底道理？」遂靠拄杖，云：「莫待是非來入耳，從前知<span class='corr'>己</span>返為讎。」</p>
<p>示眾。舉「趙州道：『至道無難，唯嫌揀擇。但莫憎愛，洞然明白。』又道：『老僧不在明白裏，汝等諸人還護惜也無？』趙州老漢恁麼舉揚，可謂寸刃不施，皇化<span class='corr'>已</span>遍。雖則騰身閫外，要且躲避無門。汝等諸人要識趙州老漢麼？也秪是個觀音院裏燒牛糞底老和尚。」</p>
<p>示眾：「從上老宿，大有韜略。能擒能縱，能殺能活。山僧雖無如是伎能，單單秪善解黏去縛。解卻黏，釋卻縛，珍重諸君休咬嚼。適纔惟德禪人進方丈，問棒下意旨如何。山僧答『一棒一條痕，一握一掌血。』德罔措。山僧云：『擬議即不得。』德猶問：『畢竟意旨如何？』山僧云：『猶要打在。』德禮拜而出。即今惟德可在這裡麼？」德便出眾。師云：「汝若作打會，入地獄，如箭射。」德云：「畢竟意旨如何？」師云：「被子一問，瓦解冰消。」德便禮拜。師云：「汝是何道理便禮拜？」德擬議。師驀頭一棒，歸方丈。</p>
<p>示眾：「汝等若要易明此事，須向省力處看。若或著意忖量，終無透脫之期。二六時中，但能於心無心，於物無物，心心不異，念念無私，便見透脫分曉。有何心而不契？有何法而不融？如肯直下承當，頓證自家境界。且安分一句，如何通信？『飢餐渴飲，閒坐困眠』。」</p>
<p>示眾：「法身報身化身，山僧一串穿卻。雖然太煞省要，免得諸人摸索。大眾，好快樂！」驀拈拄杖，卓一卓，云：「祥麟只有一隻角。」</p>
<p>示眾：「昔日古德道：『離心意識參，絕凡聖路學。』又有者道：『欲明此事，須是言語道斷，心行處滅。』又有者道：『不怕念起，惟恐覺遲。』這三尊宿雖則為人痛滴滴地仔細撿點，將來不無鈍置人家男女。山僧不然，但道『念起隨伊起，念滅隨伊滅。一切聽憑伊，莫管甚時節』。何謂如此？不見道『到頭霜夜月，任運落前溪』？」</p>
<p>示眾：「吾有一<span class='corr'>券</span>，超情離欲。從古至今，光新萬物。」舉起拄杖，云：「眾兄弟見麼？萬派皆歸海，千山悉仰宗。」</p>
<p>示眾：「昔日雲門道：『舉不顧，即差互。擬思量，何劫悟。』此老如此提持，可以稱善，但不經撿點。何故？等閒行便行、坐便坐，用舉用顧作麼。然雖如是，手執夜明符，幾個知天曉。」</p>
<p>示眾。昔日德山老漢道：聖名凡號，總是虛聲，殊相劣形，皆為幻色。若欲求之，得無累乎？及其厭之，又成大患。汝等諸人即今還有與德山老漢相見底麼？如無，山僧與伊相見去也。乃云：夜來伸腳支頭睡，不怕人來偷枕頭。</p>
<p>示眾。舉教中道是法非思量分別之所能解，有等無智慧，男子聞知，便向無分別處成窠作窟，殊不知正是避溺而投火，且作麼生得無過去？意地？但無諸所見，天涯何處不逍遙？</p>
<p>除夕示眾：一年三百六十日，今晚乃為最後晚。佛法禪道不須提，大家且只捧茶盞。何故？爆竹<span class='corr'>已</span>催殘臘去，明晨依舊日東昇。</p>
<p>棲真示眾：古人道：目前無法，意在目前，不是目前法，非耳目之所到。汝等諸人還有向耳目不到處道得底麼？試出眾道看。時有云云者，師皆叱退，乃云：有等超聲越色底，未免太孤有等和聲混色底又卻太奢。還有不落孤奢底麼？好來山僧手裏請棒喫。</p>
<p>示眾。獅子吼無畏說，百獸聞之皆腦裂。驀拈拄杖云：這不是獅子吼。復卓一卓，云：豈不是無畏說？汝等若或眼孔定動性命，早<span class='corr'>已</span>失卻。山僧恁麼道，也須是個獅子兒始得。若非獅子兒，未免貪觀白浪，失卻手橈。</p>
<p>示眾。參禪無秘訣，只要生死切生死若切千差路絕，一道直如絃，古今無異轍。若或打入知見，網中永劫無有了日。所以道：離心意識參，絕凡聖路學。敢問諸兄弟：且道絕卻凡聖二路，作麼生學？試出眾道看。時有云云者，師皆不諾，乃云：汝等既不解道，老僧只得自道去也。壁上安燈盞，堂前置酒臺，悶來打三盞，何處得愁來？</p>
<p>示眾。古人道。明明百草頭。明明祖師意。只許老胡知。不許老胡會。所謂眼裏著沙不得。耳裏著水不得。汝等還委悉麼。如未委悉。老僧再將平日受用處。與汝諸人通個消息。明明見了。非他見了了。常知無別。知村月如銀。牽老興閒行不覺過溪西。</p>
<p>示眾。昔日高峰祖師道。海底泥牛銜月走，崖前石虎抱兒眠。鐵蛇鑽入金剛眼，崑崙騎象鷺鷥牽。此四句，內有一句能縱能奪，能殺能活，若人撿點得出，一生參學事畢。老僧亦有四句，雖無如是奇特，亦不在高峰之下。天晴日頭出，雨下地皮濕。小盡二十九，大盡三十日。此四句內亦有一句能縱能奪，能殺能活。若人撿點得出，一生參學事畢。且道是那一句？試撿點看。如撿點不出，普請喫茶去。</p>
<p>示眾。古人道：繇心生故，種種法生；繇法生故，種種心生。設使心法雙忘，猶未是衲僧親切處。且如何是衲僧親切處？舉起拄杖云：拄杖子[跳-兆+孛]跳上三十三天，觸著帝釋鼻孔，東海鯉魚打一棒，雨似盆傾。汝等諸人還見古人與今人麼？晚來微露濕庭階。復喝一喝，云：若不喝住，只管念去。有甚了期？</p>
<p>示眾。參禪被禪縛，不參卻成現，舉似諸禪人，切恐生厭賤。不厭賤，卻成片，萬象森羅全體現。然雖如是，也須自肯始得。若不自肯，終非俊敏。眾中還有自肯者麼？若有，正好朝打三千，暮打八百，何故我王庫內無如是刀。</p>
<p>示眾。結制，二七日內外咸作逆，若或不作逆，老僧便歡適。汝等還知作逆處麼？尋言逐句是作逆攝，心內照，是作逆觀；心內澄是作逆忖，度思惟是作逆。若欲不作逆，胸次莫固必。何故？苦瓜連根苦，甜瓜徹蒂甜，脩行三大劫，卻被老僧嫌。</p>
<p>開示：現成公案，不用忖量，直下洞明，了無異轍。但是諸君情存知見，意涉多途，故不證得。若肯直下承當，便見根身器界，萬象森羅，一一宣明，第一義諦。然雖如是，只許老胡知，不許老胡會。何故？不見道：分明月在梅花上，看到梅花早<span class='corr'>已</span>遲。</p>
<p>開示：現前諸公，欲明此段大事因緣，須是外離塵境，內絕忖思。坐斷聖凡情，不落有無見始明得他古人道：入息不居陰界，出息不涉眾緣。嘗轉如是經百千萬億卷底說話在座。諸公要明這卷經麼？乃舉扇云：下文繁長，付在來日。遂放下扇云：請茶。</p>
<p>開示：汝等若欲洞明此事，須是千差路絕，念慮情忘，分別心息，始有入首處。若或將心內照觀心內澄，總是無風匝匝之波，于本分中了無交涉。不見龐公道：但自無心於萬物，何妨萬物嘗圍遶？鐵牛不怕獅子吼，恰似木人看花鳥。木人本體自無情，花鳥逢人亦不驚。心境如如只這是，何慮菩提道不成？汝等若能于此見得，便隨緣消舊業，更不造新殃。如未見得異日閻羅老子大有著汝諸人處在。</p>
<p>開示年來，四方兵戈擾攘，無片地可安，唯天童祖席，慈光照耀，一眾平穩。所謂我此土安隱，天人常充滿。若不於此打教徹去，乃是自棄。豈不聞昔之哲侍者脅不沾蓆，有勸其寢者，渠曰：我於般若緣分素薄，若不刻苦勵志，恐被妄習所牽。汝輩何人乃爾懈怠？此事雖則本來成現，不假安排。其奈無量劫來，習染濃厚，被心意識，使得七顛八倒，無自繇分。若不滅裂，一回終難負荷。汝等要識，不涉心意識句麼？驀拈拄杖顧左右云：定光金地遙招手，智者江陵暗點頭。</p>
</div>
<div class='div-other'><a id='mulu17' />
<p class='h1'>小參</p><p>壬午冬結制小參：今日通玄結制，且喜全無做造。雖然一眾端肅，未嘗別更衣帽，唯有露柱燈籠，旦暮不勝冷笑。大眾！且道露柱燈籠笑個甚麼？還是笑結制欠嚴笑說禪不富。若道結制欠嚴，居山衲子當合如是。若道說禪不富，曹溪一脈豈在言豐？既然不在這兩端，畢竟淆訛在甚麼處？還有人道得麼？若道得，便是出格道人；脫或未然，且聽山僧直截剖判。以拂子擊禪床云：意氣不從天地得，英雄豈藉四時推？</p>
<p>小參。個中一著，迥脫情塵，纔涉思惟，白雲萬里。汝等諸人，何不直截承當，以免勞神役志？若然，承當得下，不枉趙居士施金辦供，可謂功不浪施。脫或未然，山僧不免葛藤一上。若道有解有結，正是無繩自縳；若道無結無解，大似平地喫交。若總不恁麼，猶是野狐見解。畢竟如何？解開布袋無拘束，放出溈山水牯牛。</p>
<p>小參。敘吾陳居士時，值耳順之年，方始回心向道，故偕子來山，施金辦供，乞吾舉揚宗旨。殊不知宗旨不可以言語造，不可以寂默通，但有言說，都無實義。若欲透脫死生，須是坐斷情塵意想，不落見聞覺知，始有相親分。若到與麼田地，切不得舉意承當。若舉意承當，則遠之遠矣。所謂有念盡成煩惱鎖，無心端坐水晶宮。</p>
<p>除夕小參。古德烹露地白牛分歲，山僧煮透海，烏雞過年，不用文武火燒，放下自然頓熟，普同供養，一任飽餐。此時休論主賓，便見滿門，和氣不嫌滋味薄便是好禪和。且道應時一句如何舉唱？乃云：今宵當合勤斟茗，明晨端祝聖明君。</p>
<p>小參。昔日大慧遠祖慣以竹篦子話勘驗來學，往者以謂此話把斷要津，不通凡聖，而本形自現。如此註腳，乃是依通誠非的旨。其奈久久，轉見弊生，邇之學者，凡遇宗師，舉此話便下喝，及乎向伊喝下搜看，咸在無觸背處躲根。殊不知纔有一絲頭，便有一絲頭，若無一絲頭，縱橫得自由。設有問：如何是自由底句？但向伊道：山月如銀牽老興，閒行不覺過峰西。</p>
<p>小參。今晨此舉，乃玉城韓居士為令先君誕生之日，并先慈三週全吉之時，謹請山僧舉揚般若，用酬至恩。但般若分上，生死二字無處安著。豈不聞先德道：了了見無一物，亦無人，亦無佛，大千沙界海中漚，一切聖賢如電拂。又道未達境唯心，起種種分別，達境唯心<span class='corr'>已</span>，分別即不生。於分別不生法中，識取不變不動。若然識取得去，於聲色堆頭脫略見聞，自古及今，曾無間隔現前。大眾既是古今無間，且道韓公即今在甚麼處安身立命？還有道得底麼？如道不得，山僧只得借渠鼻孔為汝諸人通個消息。遂顧左右云：是處是慈氏，無門無善財。</p>
<p>小參。都監今夜設茶座元不勝虔請，既然一眾臨筵，須是一回痛飲，飲則任君飲，啜則任君啜，須是知些滋味始得。所以古人道：人莫不飲食，鮮能知味也。智者過之，愚者不及。唯我衲僧家又且不然，無論智與愚，強與弱，信手拈杯，無不快樂。且作麼生是快樂底句？遂舉杯云：大眾見麼？有意氣時添意氣，不風流處也風流。</p>
<p>小參。今朝此設，端為薦資，還有助哀者麼？僧問：朔風凜凜，萬木凋傷，未審亡靈向甚麼處去？師云：左山右林。進云：恁麼則從教寒暑重遷變，青山依舊白雲中。師云：這是甚麼所在？進云：言前頓入無生忍，人間天上獨為尊。師云：閒言語。進云：蒙師法施，恩大難酬。師打云：更須喫棒。乃云：生是死之基，死是生之本，生死兩超，然始徹無生忍，無生忍絕傷嗟放下從前愛想，便見凡聖不差。差與不差則且止。且道嚴氏孺人即今在甚麼處？一毫頭上通消息，剎剎塵塵現勝身。</p>
<p>除夕小參。古之參學高士，以今晚為生死交謝之時，慮道業不辦，故乃如此。我此現前諸兄弟，雖則為道，不下古人，但契悟者指不多屈，雖有數輩，奈何見尚未圓，有向聲色未萌之先，契悟者未免死了不得活，有向言句中解會者，又卻活了，不得死活了不得死，置之弗論，死了不得活者。山僧今晚不惜唇皮與伊點破，須知聲色初非外物。所以古人道：見聞覺知是法，法離見聞覺知。又道：即此見聞非見聞，無餘聲色可呈君。個中若了元無物，體用何妨分不分？若也分一雙，孤雁撲地高飛；若也不分，一對，鴛鴦池中獨宿。分與不分，與汝諸人一并拈卻喫飯，濟饑飲水，定渴管取，二六時中灑灑落落。設有問據個甚麼得恁麼自在？但道自從舞遍三臺後，拍拍元來總是歌。復舉：僧問安澄禪師：舊歲<span class='corr'>已</span>去，新歲到來，還有不受歲者麼？澄云：作麼生？僧云：恁麼則不受歲也。澄云：城上<span class='corr'>已</span>吹新歲角，窗前猶點舊年燈。僧云：如何是舊年燈？澄云：臘月三十日。師云：高安與麼答話，可謂順水行舟，不資餘力。若據山僧則不然，如問：舊年<span class='corr'>已</span>去，新歲到來，還有不受歲者麼？但向道：隨分不獨坐斷，者僧舌頭，且與后人作個標榜。如何是后人標榜？從來無向背，那得有親疏？</p>
<p>小參。師以拂子擊一擊，云：陳氏孺人！還知超生死，越涅槃，不離這個消息麼？若或未知，山僧更為解說：三界非有，萬法無實；妄念不生，諸緣寢息。所以道：假借四大以為身，心本無生因境有。前境若無心亦無，罪，福如幻起亦滅。既然，悉皆是幻，何更求生西方？但能捨卻妄緣，遍界無非淨域。</p>
<p>小參。現成公案，迥絕安排，纔擬分疏，便成剩法。所以道：參禪被禪隔，看教被教隔，持咒被咒隔，念佛被佛隔。設總不恁麼，亦被總不恁麼隔。且道淆訛在甚麼處？良久，云：叮嚀損君德，無言最有功，任從滄海變，終不為君通。</p>
<p>小參。以拂子擊柩云。悔公還知這裏古今不異麼。如向這裏薦得。便見昔日名標金榜。聲播寰中。這裏未嘗榮。適來削髮披緇韜光晦跡。這裏亦未嘗辱。既無榮又無辱。須信這裏無委曲。況今全身放下<span class='corr'>已</span>臥寂場。正恁麼時切勿疑惑。何故。復以拂子指云。是處是慈氏。無門無善財。</p>
<p>小參。光陰迅速，時不待人，纔方結制，<span class='corr'>已</span>是二十餘日了也。若不得一回猛惺，異日閻老子算飯錢有日在。須知此事是極現成底，纔擬尋思，便成剩法，纔入陰界便不堪也。還有道得底麼？設使道得，未免落七落八拽杖，便歸方丈。</p>
<p>除夕小參。四來兄弟，道聚山中，內外相安。禪林慶幸，惟愧老朽，素無所蓄，無可分歲。喜得曩時，於火爐邊拾得五祖底一枚，銕酸餡拋向諸人面前，眼親手快者，當下咬破，便見百味具足，永息饑虛，饒益將來，綿綿不絕，如咬不破。自是諸人根性遲鈍，莫謂荒疏，無可款待。時寒久立，各宜珍重。</p>
<p>小參。以拂子擊幀云。張氏孺人惺惺著。愛河滾滾識浪汪洋。若欲浪靜波平。切勿生疑怖畏。但將從前愛想一時放下。不假慈舟彼岸登矣。所謂繇心生故種種法生。心若不生。諸緣不有。張氏孺人。若向這裏薦得。便見無量劫來。至於今日。未嘗生未嘗滅。未嘗去未嘗來。如如本體湛然不動。且道即今薦拔一句。如何顯示。復以拂子擊影云。內院不消輕一擊。妙寶樓閣應時開。</p>
<p>除夕小參。師云：日日是好日，年年是好年，世人生異見，將謂有年期。殊不知古之天地日月，即今天地日月。古之萬物性情，即今萬物性情，從來不移易一絲毫，何得於中說新舊？看他先德或同眾，或自處，如癡似兀，任運度時，一言半句，載之方冊，千古之下，令人欣慕，以今較昔，何啻天淵？雖是逆耳之言，三十年後卻用得著，各請歸寮，善時保愛。</p>
</div>
<div class='div-other'><a id='mulu18' />
<p class='h1'>晚參</p><p>古寺山房，不勝寬廣，經行坐臥，常在其中。老幼</p>
<p>安居平等性智，若起一毫凡聖情念，乃是自生障礙，不起一毫凡聖情念，亦未是衲僧了事處。且作麼生是諸人了事處？試出眾道看。時有僧出，師便打云：腳跟下錯過三千里。復云：還有麼？良久，無對。師云：汝等既不解道，老僧自道去也。驀拈拄杖云：數聲清磬是非外，一個閒人天地間。復舉：雲門道：舉不顧，即差誤。擬思量，何劫悟？只如不思量時，又悟個甚麼？試道看。有麼？眾無對。師云：無端，無端。遂拽杖歸方丈。</p>
</div>
<div class='div-other'><a id='mulu19' />
<p class='h1'>法語</p><p>示九霞劉公：諸佛諸祖所貴成現，只要當人自肯耳。若或入于意想，逐其聲色，於本分中翻成分外。檀越之省要處，料不在此說中第。恐智人面前有三尺暗，故引筆及此，如能體之言，外則大智現前矣。</p>
<p>示周居士：思劬勞奉甘旨，至今猶惓惓于念，為人子者之所當然。如論大孝，此亦小節，須向情未生念未起時，一眼覷破本來面目劬勞之恩，不待報而報矣。又豈在侍慈顏，奉甘旨而為孝乎？然令先慈生平節操水霜以念佛為急務，而志不可奪，殊不知未舉念時，早與彌陀覿面矣。</p>
</div>
<div class='div-other'><a id='mulu20' />
<p class='h1'>普說</p><p>普說。近時參學者。大有淆訛。偶有一知半見。便為極致。不求深進。坐在窠窟中。不自覺知。如此輩人誠為痛惜。有輩以擊石火閃電機。眨眼便錯過上。將謂越格超群。殊不知未出大慧遠祖排擯。縱然會得的的當當。不過增一所知耳。有輩道。言句乃載道之器。不可不知。便向言句中作穿鑿。直饒穿鑿得攢花簇錦。於<span class='corr'>己</span>分中了無交涉。有輩道。此事不在言句上。便與言句為仇敵。凡舉言句。便乃搖首一坐。坐在無事甲裏千牛挽他不出。如此等輩猶為可笑。有輩道。以總不恁麼為越量一味硬作主張。如此見解。閻老面前喫鐵棒有日在。</p>
</div>
<div class='div-other'><a id='mulu21' />
<p class='h1'>警策</p><p>警策，師云：適纔座元，并諸執事進方丈，請落堂警策。大眾彼時聞之，不覺冷笑。何故？我此一眾，咸是英特之士，豪傑丈夫，況父母不供甘旨，六親固以棄離，不辭千里之程，來到通玄峰頂，豈肯因循過日，荏苒度時，待予警策而後猛發哉？然雖如是，第恐在外年深參尋日久，四大疲懈，不或增進者有之。老僧只得向諸人前舉，則現成公案，以成助發之緣。記得古人道：結制三日也，水牯牛作麼生？又道結制三日也，燈籠露柱作麼生？又有道：結制三日也，諸上座作麼生？這幾尊宿？各各一期稱提，將謂不落窠臼，仔細檢點將來，未免黏牙綴齒。若是林上座則不然，但道結制三日也。汝等諸人幸各無恙，是則也是，切忌作無事會去。既不作無事會，卻作甚麼會？仲冬嚴寒，伏惟珍重！時有僧問：內不放出，外不放入？師和聲便打；僧擬進語，師復打，卻轉身顧首座云：適纔錯打這僧。座擬議，師與驀頭一棒，歸方丈。</p>
<p>因事策眾，老僧幼時曾閱教乘記，得釋迦老子於過去因中行菩薩道，能以國城妻子布施，乃至以身命布施，了無吝惜。山僧將謂無第二人，今去釋迦老子二千餘年，復有其人截指布施，以作供養。若非夙乘願力者，莫能然耳。觀此善士，其解脫可知。現前大眾須知信施難消，若不了道，酬償有日在。</p>
</div>
<div class='div-other'><a id='mulu22' />
<p class='h1'>誡勉</p><p>時臨末法，而吾佛慧命將沉之際，凡有志繼紹法門者，須當深藏雲壑，晦跡韜名，真操實履，無論歲稔，直待霜露果熟，人天推出，方可為人。若或輕意苟為者，此乃裨販之輩，非吾徒也。嗣後如有不遵其訓者，吾當鳴鼓攻之。</p>
</div>
<p class='juan'>林野奇禪師語錄卷第五</p>
<div class='div-w'><p style="margin-left:1em"><span class='note-inline'>(信士弟子助刻姓氏列于左)</span></p>
<p style="margin-left:3em"><span class='note-inline'>(羅明震同室許氏法名明泰　羅明能同室張氏法名明朗　懷尚珍同室鄒氏次俞氏　錢門沈氏法名明昱　高行芳同室氏法名行吉　吳吉士　沈應芳　張明南　馬爾仁　黃繼芳　陳士昌　陳益　曹那相　錢邦信　姚國昌　計關住　羅萬里　夏士賓　黃國臣同室戴氏　莫瑞同室朱氏)</span></p>
</div>
</div><!-- end of div[@id='body'] -->
</body></html>