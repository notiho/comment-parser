<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林野奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>林野奇禪師語錄卷第三</p><p class="byline">住華亭船子法忍寺嗣法門人行謐等編</p>
<div class='div-other'><a id='mulu11' />
<p class='h1'>住浙江嘉興府秀水縣棲真禪寺語錄</p><p>順治丁亥十二月十八日入院。</p>
<p>山門以杖指云：重重寶樓閣，無礙解脫門。須從這裏直入，不得俯首躊躇。何故？大丈夫兒合，自繇拽杖便入。</p>
<p>佛殿昔日釋迦老子道：若以色見我，以音聲求我，是人行邪道，不能見如來。山僧道：若不以色見，不以聲求，亦是行邪道，不能見如來。且作麼生得見如來？乃上香云：且看新長老展拜。</p>
<p>伽藍！你無我不得，我無你不成，彼此今際會，護衛要殷勤。</p>
<p>祖師西天東土這夥老賊。山僧今日一齊捉敗。免得諸人暗裏妄測。且道山僧有甚憑據。乃上香云。公驗現在。</p>
<p>方丈以杖指云：此是拋綸擲釣之所，擒龍捉虎之處，一任擎頭戴角入來，不容停機顧佇。何故？擬議不來劈脊摟，更嫌何處不風流？</p>
<p>上堂。指座云：這曲彔木上須彌燈王如來，<span class='corr'>已</span>為諸人說法了也。汝等還見麼？其或未然，山僧不免土上加泥去也。便陞座。祝聖畢，復拈香云：此瓣香，明如杲日，寬若太虛。今第三回爇向爐中，奉為先師密雲大和尚用酬法乳。維那白槌云：法筵龍象眾，當觀第一義。問：昔日臨濟大師云：我欲於此建立黃蘗宗旨，今日和尚建立甚麼人宗旨？師便打。進云：這一棒與臨濟，是同是別？師復打云：汝試分析看。進云：通玄古佛隨方現，棲真又見一番新。師云：你向甚處見得？進云：瞞學人不得。師云：切莫詐明頭。乃云：等閒不欲出深雲，何意而今逆志行？只為先人案未了，纔方掛缽又遷。且喜在彼在此，初無間然，若定若動，元無二致，直得四方并應高下等平塵塵，普現端倪，物物全彰；正鑑在市盈市，居村滿村，君王以此澤及萬邦，臣宰以此股肱王室；佛祖以此利物，士庶以此脩身大道。既爾如斯，且道恩歸何所？豎拂子云：諸人還見麼？此日鈞天無可報，故園先放一枝春。</p>
<p>復舉：法燈上堂云：山僧本欲深棲巖竇隱遯過時，蓋緣清涼老人有未了公案，出來為諸人了卻。時有僧問：如何是未了公案？燈打云：祖禰不了，殃及兒孫。僧云：過在甚麼處？燈云：過在你殃及我。師云：法燈與麼為人，可謂赤心片片。怎奈者僧飢逢王膳不能餐，辜負法燈不少。山僧本志深棲巖竇，隱遯過時，只緣先師有未了公案，出來與諸人了卻。且道如何是未了底公案？喝一喝，云：寧可截舌，莫犯國諱。復白槌云：諦觀法王法，法王法如是。</p>
<p>本山耆宿請上堂：山僧日昨至此，<span class='corr'>已</span>曾陞座，今復重登，未嘗有過。主賓相見句，不妨重說破。驀拈拄杖云：且道這個是賓是主？若作賓主相見，正是捏目生花；不作賓主相見，亦是眼中著屑。設使總不恁麼，猶是野狐見解。且道畢竟如何？乃擲拄杖，高聲喚侍者云：與老僧收取。</p>
<p>上堂。今朝檀信設齋，供養五湖衲子，任其儘量飽餐，切忌沾著唇齒。若或沾著些兒酬償，未有日<span class='corr'>已</span>。所謂生心受食，淨名早訶。我此會中，設有受食不生心者，山僧不免拈棒打出。何故？家無白澤之圖，必無如是妖[女*圣]。</p>
<p>上堂。問通玄峰頂即不問，棲真堂上又重新。如何是重新句？師云：雨下地濕。進云：恁麼則一句迥超，今古不異。師云：正要汝恁麼道。進云：天共白雲曉，水和明月流。師云：且道是何意旨？進云：處處洛陽花似錦，家家盡賞上元燈。師云：只恐不是玉，是玉也大奇。進云：和尚莫埋沒人好。師云：上座又錯會了也。乃舉：昔日僧問雲門：如何是超佛越祖之談？門云：胡餅。雲門恁麼答話，且道還有超佛越祖底道理也無？若道有，正是謗他先德；若道無，又卻埋沒<span class='corr'>己</span>靈。且作麼生判這公案到江吳地盡隔岸越山多？</p>
<p>上堂。春到百花香，秋來黃葉落。吾輩參玄人，有錯有不錯。有等學解漢，聞山僧恁麼語話，便道一切眾生迷<span class='corr'>己</span>為物，被物所轉。是錯。若能轉物，即同如來。是不，殊不知正是拋卻甜桃果，沿山摘醋梨，要見他本色衲僧，遠之遠矣。且道本色衲僧有甚長處？良久，云：客來無茶點，蒿湯備禮儀。</p>
<p>上堂。問：繼紹門風端的旨，請師露出大家看。師云：一棒打殺。進云：也知和尚令不虛行。師云：你見個甚麼道理恁麼道？僧便喝，師便打。乃舉：僧問趙州：學人乍入叢林，乞師指示。州云：喫粥也未？僧云：喫粥了也。州云：洗缽盂去。其僧有省。師云：趙州老漢如此提持，可謂書一不著畫。其僧雖則有省，正眼看來，也是無端捏目。山僧如此批判，汝等諸人還見趙州老漢麼？乃云：漆桶！歸堂去。下座。</p>
<p>上堂。問：師翁所托千觔擔，今日分明付阿誰？師云：無可付者。僧展手云：便將無可付的來。師云：未肯打你在。僧便喝，師便打。進云：又道不打。師云：莫作打會好。問：如何是棲真境？師云：四野桑田。進云：如何是境中人？師云：多見緇袍緣缽至，罕逢檀信送錢來。進云：人境<span class='corr'>已</span>蒙師指示，向上宗乘事若何？師云：汝但喫棒。乃云：棲真初開法席，且喜衲僧雲集；今日檀信設齋，長幼不妨飽食。若或用意參禪，究竟徒勞心力。所以先師道：禪不須參道，不須悟，直下承當，超佛越祖。且道超越一句？如何舉唱？脫體無依知見外，謳歌此日樂昇平。</p>
<p>上堂。昔日相見不談禪，今日重逢豈談道？非是山僧沒些權宜，只為個中點即不到。所以道：設使言前薦得，猶是滯殼迷封；縱僥句下精通，未免觸途狂見。須是出格英靈，始不向此二途入作。只如不涉迷悟一句作麼生道？嘗憶江南三月裏，鷓鴣啼處百花香。</p>
<p>上堂。大道本非男女相，只緣念異有差殊。但得不生諸所見，了無一物可分。疏。不見昔日末山尼了然。開堂灌溪參，問：如何是末山了？云：不露頂。灌云：如何是宋山主了？云：非男女相。汝等於此如委悉得，便見日用頭頭總非外物；其或未然，但知事逐眼前過，不覺老從頭上來。</p>
<p>上堂。脫離塵網，異於世俗；履伽藍地，披忍辱衣。今既放下諸緣，何須更用覓佛？不聞昔日僧問歸宗：如何是佛？宗云：不辭向汝道。汝還信否？僧云：和尚誠言，焉敢不信？宗云：即汝便是。僧云：如何保任？宗云：一翳在眼，空花亂墜。新菴主還委悉麼？如未委悉，二時喫粥喫飯，切忌碗缽作聲。</p>
<p>上堂。月望月朔，時人盡覺，唯有無陰陽地，要且未曾省覺，須是脫略見聞者，始不妄意，摸索不摸索則且止，且道無陰陽地如何通透？驀拈拄杖劃一劃，云：今古常如白練飛，一條界破青山色。</p>
<p>佛誕上堂，舉起拂子云：大眾！還見釋迦老子在山僧拂子頭上現身現土麼？若然，見得，不復忉忉；如未見得，不免更與打些葛藤。毘藍園裡示現受生，雙林樹下示現入滅。雖現世人有去有來，極其本體不變不動。且道釋迦老子憑個甚麼得恁麼自在？復以拂子擊香几云：天人群生類，皆乘此恩力。</p>
<p>結夏上堂。檀信普設香饌，衲子結制安居。若或進前求解，白棒打破頭皮。須知本分中擬親返疏，欲近轉遠。設使總不恁麼，猶非衲僧正眼。畢竟如何？乃仰視云：白鷺下田千點雪，黃鸝上樹一枝花。</p>
<p>上堂。寒則普天匝地寒。熱則普天匝地熱。須是沒量人。寒暑侵不得。不見僧問洞山。寒暑到來。如何迴避。山云。何不向無寒暑處去。僧云。如何是無寒暑處。山云。寒時寒殺闍黎。熱時熱殺闍黎。又僧問一老宿。時節恁麼熱。向甚處迴避。宿云。向鑊湯爐炭裏。僧云。鑊湯爐炭裏。如何迴避。宿云。眾苦不能到後。大慧云。二老宿。一人在寒暑裏垂手。一人在寒暑外垂手。寒暑裏垂手者。不見有寒暑之相。寒暑外垂手者。通身是寒暑。師云。且道。二老還有優劣也無。驀拈拄杖云。莫待是非來入耳。從前知<span class='corr'>己</span>返為讎。</p>
<p>上堂。都監昔日學儒，邇來披緇學釋。雖然，儒釋不同。驀拈拄杖云：不出這個消息現前。大眾還有不涉儒釋者麼？復卓杖云：舉頭天外看，誰是我般人？</p>
<p>解夏上堂。問：秋初夏末即不問，不結不解事如何？師云：八字打開。進云：覿面全彰無背向，一句無私亙古今。師云：看腳下。僧喝，師便打。進云：一場漏逗。師云：自領出去。乃云：山僧邇來不欲結制，切恐諸人無本可據，只得期限九旬，務要人人瞥地，怎奈不善參詳，未免反為鈍置。不聞睦州見僧入門，便道現成公案，好與三十棒。臨濟見僧入門便喝，德山見僧入門便棒，看他先德無不直截提持，猶恐承當不性燥。山僧如此告報，汝等還委悉麼？即今休去便休去，欲覓了時無了時。</p>
<p>上堂。舉龐公忽一日道：難！難！難！十石油麻樹上攤。龐婆云：易！易！易！如下眠床，腳踏地。靈炤云：也不難，也不易，飢來喫飯困來睡。師云：此三人互相賣弄，將謂無人證明，殊不顧千載之下遭人檢點。山僧如此批判，且道為人眼在甚麼處？良久，云：待驢年有個新見處，即向諸人道破。</p>
<p>上堂。佛身充滿於法界，普現一切群生前，隨緣赴感靡不周，而恒處此菩提座。今辰齋主。還見從上佛祖。於一切處轉無上法輪麼。若然見得。不獨資薦。<span class='corr'>已</span>往雙親高登淨域。亦與從上佛祖同一受用。如未見得。以拂子畫一畫云。信手畫閒千聖眼。何方慈氏不舒顏。</p>
<p>上堂。舉道吾至檀越家弔慰。漸源拊棺云。生耶死耶。吾云。生也不道。死也不道。源云。為甚麼不道。吾云。不道不道。師云。道吾如此答話。可謂文不加點庚楙。昆季于斯委悉得去。劬勞深恩。無不報畢。如未委悉。山僧更與分析。一切眾生輪迴不息。皆因妄想攀緣。但能息念忘緣。便與佛祖無異。異與不異。且止。且道薦拔一句。如何舉揚。乃舉拂子云。不須他處尋彌勒。這裏分明現勝身。</p>
<p>結制上堂。白兆問：未出方丈時，<span class='corr'>已</span>覷破了也。即今無問，請師答話。師云：答汝了也。進云：法座當軒，人天駢集，權借一問，請師不答。師云：舌頭不出口。進云：龍生金鳳子，衝破碧琉璃棲，真門下還許相見也無？師云：不許。進云：因甚不許？師打云：且道是何道理？進云：有意氣時添意氣，不風流處也風流。便禮拜。師云：且信一半。乃云：今日緇素交羅、人天并集，耳聲眼色，無非本地風光，淨玅體圓，初無向背，其奈薦者還稀過於聞見。山僧不免令汝諸人九旬禁足，三月安居，須將三百六十骨節、八萬四千毫竅并作一個話頭，參到羅紋結角，弓折箭盡時，是汝諸人放身命處。其或未然，努力向前須了卻，莫教累劫受餘殃。</p>
<p>上堂。問。借塵勞而為佛事。假世相以演真乘。從緣薦得即不問。餈盤投地意如何。師打云。也須喫棒。進云。大抵還他肌骨好。不搽紅粉也風流。師云。汝見何道理。便恁麼道。僧呈坐具云。總在這裏。師云。錯認定盤星。乃云。鐘鳴鼓嚮談真諦。翠竹黃花為舉揚。欲識彌陀真面目。從來遍界不曾藏。現前大眾。無不是眼開心悟者。且道彌陀即今說甚麼法。乃擊拂子云。若將耳聽終難會。眼處聞聲方始知。</p>
<p>臘八上堂。釋迦老子當年沒志，纔擬逾城，早<span class='corr'>已</span>失利。不見永嘉道：江月炤，松風吹，永夜清宵何所為？佛性戒珠心地印，霧露雲霞體上衣。大慧道好與這老漢三十棒，何故？不合將嘗住物入衣缽下？山僧敢道大慧只知其一，不知其二。既是招提之物，人人有分，又爭怪得伊？老僧恁麼批判，大似路見不平，拔劍相助。然雖如是，待汝心肯處，是我運通時。</p>
<p>師誕，上堂，問：昔日世尊降生金蓮；從地湧寶蓋自天垂。和尚今日華誕，有何祥瑞？師云：日照寒光澹。進云：畢竟與世尊是同是別？師豎拂子。進云：恁麼則一句頓開千聖眼，三千里外絕淆訛。師云：只恐不是。玉乃云：昔日釋迦老子道：未離兜率，<span class='corr'>已</span>降皇宮；未出母胎，度人<span class='corr'>已</span>畢。<span class='corr'>已</span>是八字打開，和盤托出了也。若是英俊道流，何更忉忉？然雖如是，山僧見處也要諸人委悉，威音那畔只在目前，觸目分明，了無二致。恁麼也得，不恁麼也得，恁麼不恁麼總得。且道山僧憑個甚麼？自從踏斷千差路，便向毘盧頂上行。</p>
<p>元旦上堂。元正啟祚，本無量數，萬物咸新，吾道亦亨。應時納祐，脫略聲臭，慶無不宜，不涉迷悟。驀拈拄杖云：動容揚古路，不墮悄然機。</p>
<p>解制上堂。棲真今日大開門戶。小大獅兒聽其去住。前途被人拶著。切忌躊躇罔措。直須驀面咬伊。以免喚作狐兔。若或爪牙未全。還須這裏乳哺。且待氣勝力強。始好騰身縱步。即今可有奮迅底麼。拈杖卓云。出群須是英靈漢。敵勝還他獅子兒。</p>
<p>上堂。昔日黃面老子道：三界無安猶如火宅，眾苦充滿甚可怖畏。這般說話，大似晴乾開水道無事設曹司，未免令人兢兢業業。山僧則不然，三界安如三禪天，眾樂充滿無怖畏。只憑這滴真甘露，四生九有悉清涼。卓拄杖，下座。</p>
<p>上堂。道遠乎哉？觸事而真；聖遠乎哉？體之即神。古德如此提持，雖則[祝/土]著磕著，凜凜風生，應物現形，如月映水。其奈金屑雖貴，落眼成翳。若是過量人，終不作這般去就。要識過量人麼？人從陳州來，不得許州信為大渠璧，長老繼絕。上堂：山僧昔居通玄，也曾分燈數餘，不憶一燈忽滅，今朝復為燃之。乃舉衣拂云：現前大眾還見麼？以此分付明輝去，大千沙界永光輝。</p>
<p>上堂。日日是好日，時時是好時，緇素參玄客，任運莫乖違。所謂執之失度，必入邪路；放之自然，體無去住。諸人還委悉麼？如未委悉。擲拂子云：放待冷來看。</p>
<p>上堂。山僧出外月餘，禪房寮舍孤冷，今朝法鼓聲喧，草木昆蟲俱惺。觀音大士顏開，釋迦老子歡允。驀卓杖云：過去諸如來，斯門<span class='corr'>已</span>成就。復卓杖云：現在諸菩薩，今各入圓通。又卓一卓云：未來脩學人當依如是法。然雖如是，若無舉鼎拔山力，千里烏騅不易騎。</p>
<p>結夏上堂。古人道：祖師心印，狀似鐵牛之機，去即印住，住即印破。如此提持，大似隔靴抓癢，有甚快樂處？山僧敢道祖師心印，狀似鐵牛之機去也，不印住住也不印破去，住聽憑伊以免其顛錯。汝等諸人還甘麼？若或未甘，三條椽下七尺單前薦取好。</p>
<p>上堂。遍明禪人冒暑遠來，懇請山僧舉揚般若答報劬勞深恩。若論此事，直下無啟口處。記得古德道：遊江海，涉山川，尋師訪道為參禪，自從識得曹溪路，了知生死不相關。遍明禪人還識曹溪路麼？若然，識得不獨答報劬勞深恩，亦見六祖大師面目；其或未然，山僧不免更為指陳。驀拈拄杖云：水歸巨海波濤靜，雲到蒼梧氣象閑。</p>
<p>商尊玄長老貢法衣上堂，拈起衣云：須知此領闊袈裟，拈來不費纖毫力，從今搭上左肩頭，大地有情俱饒益，驅耕奪食乃慣嘗，務要兒孫赤骨律，雖然分化各一方。以拂子擊香几云：共誦般若波羅蜜。</p>
<p>解夏上堂。汝等剋期取證，大似黠兒落節。直饒意遣情忘，怎如放下安貼？今朝布袋口開，聽憑往南之北，雖然如是，也須自肯。何故？字經三寫，烏焉成馬？</p>
<p>上堂。佛以一音演說法，眾生隨類各得解。乃舉拂云：汝等還見古佛面目麼？擊香几云：還聞說法麼？若能聞處精明見處透脫穢土淨邦，無非正覺，即此正覺也須吐卻。秪如薦拔一句又作麼生？莫謂內宮慈氏遠時聞一陣藕花香。</p>
<p>結制上堂。汝等來此結制，切忌以佛覓佛，縱然覓得相應，究竟，乃是自屈。若是英俊道流，不消彈指證入。然雖如是，入之一字，吾不喜聞。</p>
<p>上堂。月半<span class='corr'>已</span>前，密密綿綿；月半<span class='corr'>已</span>後，疏而不漏。正當十五日毋固，亦毋必檀信辦香饈，一飽忘得失，且道將何報答？乃舉拂云：秪將這柄越塵拂，切祝檀那無盡春。</p>
<p>上堂。歸源性不二。方便有多門。所謂圓通不開生藥舖。單單只賣死貓頭。撞著一個無思算。喫著通身冷汗流。汝等可曾喫著也未。如曾喫著。慶快平生。如未喫著好來山僧手裏請棒喫。</p>
<p>元旦上堂。正月元日，群象光熙，緇白大眾，慶無不宜。山僧今讚祝，遍界悉無虞。且道慶讚一句，如何舉揚？擊拂子云：八方霢霂無為化，四海謳歌樂太平。</p>
<p>貢法衣上堂，問：如何是祝壽一句？師云：爐煙結篆。僧云：不會。師云：恰好。僧禮拜。師云：錯。乃云：披福田衣，坐法空座，梯航九有，津濟四生。乃舉拂云：全憑這個威光，不向他處流轉，會得途中受用，不會世諦流布。會與不會，總拈卻定動，卷舒無不樂，以此慶檀那壽算等南嶽。</p>
<p>順治<span class='corr'>己</span>丑冬，受寧郡當道并諸鄉紳，請住天童。上堂，拈疏示眾云：權衡佛祖，丕贊宗猷。惟憑這個威光，便爾聲和響順。既然符到奉行，豈可囊藏被蓋？又云：曹溪的旨。少室真機，總在這裏。欲令四眾普聞。須煩一一剖露。宣畢。師云：宴息深村不幾時，又移瓶錫入雲峓。非是老來無定力，生平慣聽業風吹。雖然如是，要且去而無去。意住亦無住情去住。儼似雲閑定動。宛如谷響。曾無向背。焉用拘留去？住既不隨他卷舒畢竟繇<span class='corr'>已</span>。正恁麼時作麼生道？宿鵬欲展摩霄翅，誰顧奔騰六合雲。</p>
</div>
<div class='div-other'><a id='mulu12' />
<p class='h1'>住湖州府地藏禪院語錄</p><p>當道護法并諸鄉紳請上堂，師以杖指座云：從上先德於這曲彔木上曲盡機宜，頂[寧*頁]一句，未曾道著。山僧今日橫草不拈，豎草不拔，且貴正眼流通。便陞拈香，祝聖畢，乃云：第一義諦，周遍一切，非染非淨，非實非虛，五目不睹其形，四辯莫談其狀。非智可知，非識可識。須是言語道斷，心行處滅，始有相應分。所以道天何言哉？四時行焉，地何言哉？萬物生焉。君何言哉？無為而治，四海晏清，群情安寢，草木昆蟲無不乘其恩力。且道林下道人，以何報答？良久，云：蒲團燕止無餘事，永日寥寥賀太平。</p>
<p>上堂。吾有一句，普天匝地舉似諸人，切莫擬議。大眾！且道是甚麼句？便下座。</p>
<p>程太守請上堂，問：第一義諦即不問，未審人王法王，是同是別？師云：坐斷舌頭。進云：秪如今辰太守大人請和尚唱無生曲，還許學人湊泊也無？師云：許。進云：恁麼則天高群象正，海闊百川朝。師云：理合如是。問：五派綱宗即不問，大開爐韝事如何？師便打。進云：煆凡成聖又作麼生？師復打。進云：棒頭迸出金剛眼，昆蟲草木盡沾恩。便禮拜。師云：切莫詐明頭。乃云：今朝結制起七，汝等切忌外覓，但捨內根外塵，管取剎那證入。翻轉業識塵勞，總成解脫道力。如得執卸，情忘白棒，還須痛喫。何故？真金須假紅爐煆，一回入火一回新。</p>
<p>上堂。問：鳴鐘撾鼓，喚醒江畔；魚龍棒喝，臨時捉敗。穴中狐兔豎拂拈槌明甚麼邊事？師云：高著眼。進云：即此一句，千古希聞。且道是堂奧中事？門庭邊事？師云：截舌三斷。進云：恁麼則苕溪波湧曹溪脈，地藏今開臨濟宗。師云：一任卜度。乃云：山僧橫拈楖栗，無論凡聖俱打。雖然太煞傷慈，以免說真道假。怎奈知恩者少，負恩者多。此間若有一個半個，瞥爾知歸，山僧未肯放過。何故？為人須為徹，殺人須見血。若是英俊道流自然因指識月。乃舉拂云：且道是指是月？遂擲下云：相逢自有知音知，何必春風動天地。</p>
<p>上堂。酒肆茶坊，三門佛殿，萬象森羅，吾道一貫。二繇一有，一亦莫守。任運度年華，共慶無何有。遂擊拂子，下座。</p>
<p>上堂。倚天長劍，凜凜寒威。以拂子劃一劃，云：劃破塵勞結網，截斷生死根株，直得上無攀仰，下絕<span class='corr'>己</span>躬，淨裸裸脫羅籠，赤灑灑，離向背，出沒卷舒，定動圓轉，仔細檢點將來，猶未是衲僧脫略處。秪如脫略一句作麼生道？披簑側立千峰外，引水澆蔬五老前。</p>
<p>上堂。不慕諸聖，不重<span class='corr'>己</span>靈底人，始受得人天供養，與他佛祖為師，到處為祥為瑞。且道將何利物？擊拂子云：秪憑這柄越塵拂，為雨為霖遍九垓。</p>
<p>上堂。問：昔日棲真，今朝度生。未審是同是別？師云：橫穿碧落。進云：如何是度生境？師云：門臨綠水。如何是境中人？師云：往來不斷。進云：人境<span class='corr'>已</span>蒙師指示，向上一句事如何？師打一拂子云：喫得棒也未？進云：千峰勢到嶽邊止，萬派聲歸海上消。師云：閑言語。乃云：無垢淨戒光，遍滿河沙界，不離見聞緣，迥超聲色外。然雖如是，若論過量人，亦不作此解。所謂纔有一絲頭，便有一絲頭。秖如脫盡廉纖，不涉迷悟一句，如何舉揚？驀拈拄杖云：一把柳絲收不得，和煙搭在玉欄干。解制上堂：結制三七餘日，汝等似覺頑疲，不若豁開門戶，一任南北東西。倘能信腳踏著，復來呈解，莫遲拶著，如解翻身轉。驀拈拄杖云：三臺須是大家催。</p>
<p>師過利濟請上堂：緇白大眾：胸次莫惑，至道無難，唯嫌揀擇，拈來便用，超宗越格。如或停機佇思，出他陰界不得。且道越格一句如何舉揚？拈杖劃一劃云：巨靈抬手無多子，分破華山千萬重。</p>
</div>
<p class='juan'>林野奇禪師語錄卷第三</p>
<div class='div-w'><p><span class='note-inline'>(秀水縣秋涇太平坊信士金行室田氏唐氏孫二郎俞淨隆同室金氏法名明覺男永庚龔世華同室周氏虞承祖同室夏明悅金有忠法名上安同室鍾氏徐明煦母超福施繼宗同室顧氏錢忠憲同室楊氏梁義同室王氏法名明心周吉同室宗氏法名明慧明宗曹師沈茂仟同室吳氏法名明源優婆夷施氏法名明明羅門顧氏法名行明虞道昇同室鄒氏黃門楊氏法名明心　　眾信仝助刻)</span></p>
</div>
</div><!-- end of div[@id='body'] -->
</body></html>