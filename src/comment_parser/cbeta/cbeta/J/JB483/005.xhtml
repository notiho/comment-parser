<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>竺峰敏禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu216' />
<p class='juan'>竺峰敏禪師語錄卷之五</p><p class="byline">嗣法門人性<span class='note-inline'>(鉅　湛)</span>等編</p>
<div class='div-other'><a id='mulu217' />
<p class='h1'>書問</p>
<div class='div-other'><a id='mulu218' />
<p class='h2'>復沈縣尹</p><p>掀翻界地若為酬擢破虛空誰可補直謂大居士所閱者先老人錄耳詎意<span class='note-inline'>(某)</span>等俱被青睛賞鑑耶譽<span class='note-inline'>(某)</span>乎冤<span class='note-inline'>(某)</span>甚矣蒼天蒼天翰札諄諄誠有未見老人之嘆然老人鼻孔既落居士手中老人面目未嘗不在居士眼裏似亦可以無憾舌頭在口居士業<span class='corr'>已</span>自信更復何說遠承遣莫兼荷誄辭老人這段光明卻又向居士筆尖頭流輝去矣所請舍利如命數十顆幸珍重藏之敬寄老人遺杖一莖字帖一本一任我大居士焚之折之惟不作吾宗話柄可耳。</p>
</div>
<div class='div-other'><a id='mulu219' />
<p class='h2'>候童真和尚</p><p>恭惟吾兄道行海國名振蜀川棒喝齊施滿地狐涎消曝雪宗教俱敞遍空花雨藹晴煙匪特布千古徽猷亦抑啟百代異業敬之深矣慶亦悠歟<span class='note-inline'>(弟)</span>迺樗散劣質忝同社火甄陶赧承麗澤相滋愧未青藍企及年來<span class='corr'>雁</span>行折陣徒切春樹暮雲素鯉頻臨一代時師收眼角<span class='corr'>佳</span>編三復萬里英豪納鑑中更祈折攝等慈文頓使頑懦解便僻躋攀莫定把臂誓期大家打鼓弄琵琶一眾登堂歡燕翼俚辭裁復郢筆當揮。</p>
</div>
<div class='div-other'><a id='mulu220' />
<p class='h2'>候嵩山馬司君</p><p>百辰拱聚萬彙敷榮榴開壯不老之丹桃熟慶無疆之福正鶴筭與時偕臻寶籙並日俱永矣賀賀曩接翰教足徵注念總緣去不忍恝之心不無一番濡滯是以未遑報命夏初承貴治譚門眾檀信重為挽留故爾暫借一枝於新聖耳緬想大檀越法誼攸關同風千里自是不以遠近內外殊觀也適茲嶽降理合登堂快睹百壽圓開欣聆千秋歲永攜雲門邀趙老庶宜亭真樂別增野趣其如拄杖子不力徒增戀慕<span class='corr'>已</span>耳聊申賀私曷勝神往。</p>
</div>
<div class='div-other'><a id='mulu221' />
<p class='h2'>復杜瑞蘭居士</p><p>桃李培春樹經書掩目扉正居士樂自然天地快清淨之神魂荷荷治平這舖功德承諸檀極力劻勷于月八<span class='corr'>已</span>將圓滿矣唯恒嘗守護道誼愈嘉下手點眼者能有幾哉姑拈則古人公案以似昔張拙秀才參石霜和尚霜問曰秀才何姓曰姓張名拙霜曰覓巧了不可得拙自何來才有省即呈偈云云居士但將這公案朝參暮叩念念予懷則倉忙壯稚無二乃心巧拙賢愚唯一其志如是匪特松蕙穿針自應金針刺腐耳有何難易苦樂之足云乎。</p>
</div>
<div class='div-other'><a id='mulu222' />
<p class='h2'>復童和尚</p><p>濟北之道慧祖重光朝陽之傳雲翁鼎振微我先老人於干戈劫焰中轉大法輪儔能克昌厥後丕顯宗猷哉吾兄年來戮力法門苦心苦志綸竿指處收盡奇英第未識負命金鱗有幾耶今別和尚又將派匯南洋益知我慧祖之道源遠而流長也<span class='note-inline'>(弟)</span>幾欲順舟與兄共賞普陀勝蹟無何忠郡文武護法再四挽留去不忍恝住則神疲話聚姑有待耳吾兄倘懷故里蓍簪遠邇圖新大業俾一燈聯燈以至無盡燈一傳再傳直欲千萬傳在在甘露門開頭頭剎竿幢建正符仙箕所謂逢虎大闡風聲遍動明矣關山修阻惱我遐思寤寐時通筆舌難罄。</p>
<p class="head3">又</p>
<p>蘭芳春谷菊綻秋籬彼物物也而能順序與推應時不爽者如是矧茲法運興隆因緣輻輳又豈偶然哉目今別公海上獨步吾兄在處卓標我老人與三和尚寂光中不言而慰不介而符易東道南之慶匪筆舌所能悉矣唯<span class='note-inline'>(弟)</span>株守治平痴拙自甘年來鑄造諸功德兼啟三載幽明兩利勝會雖則稱水和泥似覺勞勞靡息欲罷不能良由福慧二嚴未獲精誠純萃故爾舉動維艱親教愈遠吾兄邇者作略新奇道聲藹著自是人天愛戴神鬼欽尊則在在廣建赤幟頭頭奮發狻猊四海英賢疇不欣其徑山楨幹益榮佛日輪光普耀致若妄庸魔吐何煩芥帶齒頰哉螢火詎傷日月之明乎地遠衷長穎楮難悉。</p>
</div>
<div class='div-other'><a id='mulu223' />
<p class='h2'>復別菴和尚</p><p>聚雲先師翁曾於朝陽洞中識得徑山一口慧泉在在標名時時顯字是以涉海入吳適閩過越方向湖東院裏輕輕逗露腥薌諸方將來錦水江干三目山頂激揚湧沸霧驟雲興一時麇至者夥矣得我先老人繼起盡此一派曹源直入干戈劫火中振鬣無休霏灑靡罄嗣後玉印江頭又得解擔於高峰和尚復攪長河收入一滴持向檇李鴛湖一番洗雪源源本本冤結無休今和尚卓爾匯含南溟奚啻摶風九萬激水三千誠所謂斬新日月特地乾坤<span class='note-inline'>(某)</span>雖放酣丘壑而志願足矣但未識這點真源從教永住白花按時潮候更須杯渡普濟群靈也耶雲月雖通關河未免少間屢承索我贓私至若<span class='note-inline'>(某)</span>之素志實懶且拙矧年來株守治平日與木石撕結雖有數則唾餘無乃應時塞責詎可遺臭諸方頻煩注念增愧愧耳讀諸<span class='corr'>佳</span>編著作清新發藥超邁暫爾皇恩遠沛天使雲臨佇見紫衣光賁佛日重輪矣唯冀深穩德性大展金鎞謾謂智老再世即起從上而問亦莫是過者筆莫悉衷神與俱往。</p>
<p class="head3">又</p>
<p>王老師修行無力卻被鬼神覷破土地前更添一分治平拄杖今將[跳-兆+孛]跳又為檀信東扯西拉那一分畢竟指向甚處安著好細讀歷歷<span class='corr'>佳</span>編綽綽然確有回天之勢益思隱隱愚衷急急焉恨無縮地之謀恁麼也不得不恁麼也不得恁麼不恁麼總不得和尚其何以寬慰我心耶致若晤聚商酌之縷衷愚若賢座自為備述茲不贅。</p>
</div>
<div class='div-other'><a id='mulu224' />
<p class='h2'>復體如和尚</p><p>白露凝寒梧葉墜玉輪皎潔桂香飄正和尚德化維新道行普應時也羨羨<span class='note-inline'>(弟)</span>年來木石勞勞靡息雖暫渡江南休靜三載無何治平未得卸肩客冬又被郡人士再<span class='corr'>㘞</span>挽歸了此蟲豸和尚聞之惜乎慰耶屢承翰教盛貺不為禮數優渥兼之獎譽過情頷愧良多近聞拄杖芒鞋有[跳-兆+孛]跳之意特走奉迎倘慨惠然詎獨手足得以聚談益令兩諦渴塵一瀉倏聞烽煙之傳而道人拄杖所指自有龍天拱護況治平新聖相望咫尺南北叢席任意安居幸勿遲疑解我懸念。</p>
</div>
<div class='div-other'><a id='mulu225' />
<p class='h2'>復醒徹和尚</p><p>天地蘧蘆也長揖者只經一宿古今傳舍也采真者無容半偈斯語匪獨為世諦而言即林下人亦莫是過者自癸卯別後再圖聚首詎意甲寅變起倉卒急歸治平圓成祖塔逮塔工稍就而祖席缺如復為匏繫雖年來滄桑幾度日與木石撕結勞勞未<span class='corr'>已</span>是以手足各天衡音杳若甲子冬暫渡江南漸圖白下無何忠石兩地諸檀信再四挽留只得勉焉寓錫於新聖院耳適接手翰依依宛如覿面所云秋晚後進目擊心傷在在同況唯冀吾兄深穩德性益增遐齡與趙老寶公把手共遊則獅子菴中多獅子子兩諦光揚端有厚望在焉。</p>
</div>
<div class='div-other'><a id='mulu226' />
<p class='h2'>候嵩山馬司君</p><p>倏焉山林忽爾城市城市山林雖別然而斗柄猶在河漢間也二載隱靜天臺叨荷福庇<span class='corr'>已</span>將口掛壁上飽飫煙霞心鬯神怡詎意客冬又為忠郡官紳士庶責以大義勉歸治平整理祖室是以匆匆渡北未及音聞遂結百廿期場仗賴遠注周圓矣法乳之恩雖獲少酬先老人之萬一柴米鹽醬未免挽撒如許大護法可是為<span class='note-inline'>(某)</span>惜耶喜耶倘或二途不涉試問南賓主人還肯合本圖利也無。</p>
</div>
<div class='div-other'><a id='mulu227' />
<p class='h2'>候黃星馬檀越</p><p>鷲嶺花猶茂嵩山髓不枯益知南賓城中金粟應身有在也荷荷<span class='note-inline'>(某)</span>年餘隱靜天臺每承遠注閒來採茹拾芝大快雅志客冬為忠郡諸檀奪我所好復歸治平重理葛藤建其百廿制期<span class='corr'>已</span>荷周圓雖則少酬先老人法乳之恩然而創業維艱守成亦不易易耳我公其何以為<span class='note-inline'>(某)</span>善策耶肅裁代面不宣。</p>
</div>
<div class='div-other'><a id='mulu228' />
<p class='h2'>候石司馬新君</p><p>暌違台教裘葛屢更雖日與木石撕結然孜孜拭目覓種子隱隱伊人意可懷近者偶寓十方堂中閱雲兄和尚法錄始知雲老漢一時謝擔大居士兩諦親承眼目人天詎同小小聚雲一宗燈燈續焰端有厚望在於南賓山斗矣肅椷申候以致永懷。</p>
</div>
<div class='div-other'><a id='mulu229' />
<p class='h2'>鏃可中馬檀越</p><p>昔龐老將家財悉沉滄海闔宅熏修今我公率身家隱處市廛幻視塵境正淨名所謂不起滅定而現諸威儀不捨道法而現凡夫相其性天之樂聲臭之旨捨是又奚從而他適哉今幸聚雲法脈光著南海我公聆之能不躍然耶<span class='note-inline'>(某)</span>擬送先老人舍利於中建塔肯慨捐一分栴檀遙申普陀代爇否別和尚來書云有續燈正統之編我公護法入室有年可中居士寧不與子韶無盡並耀聯芳乎筆舌聊通企仰莫罄。</p>
</div>
<div class='div-other'><a id='mulu230' />
<p class='h2'>賀劉鎮臺壽</p><p>恭惟鎮臺大檀越台臺五百名世八千大椿膺天寵以永年輝增南極錄仙斑而益慶澤沛東川多祝媲美于華封譽望稱隆乎郡國士民感仰泉石歡騰<span class='note-inline'>(某)</span>行愧前賢功慚宿哲霞可餐水可啜願學古人誓未果關未周有辜護法頻蒙檀蔭方圖瓊報之未能喜值鶴齡適幸嵩呼之有自三生石上每懷夙遘良緣萬福堂中弗獲躬趨令旦敬具不腆之私敢曰甘泉菊水伏乞如空之納竊云棠詠松陰德盛千秋芳流億祀伏冀椒花日啖石髓時滋巨富龐公寶船永濟江海須達長者金磚常注祗園五福駢臻九如耀麗謹啟。</p>
</div>
<div class='div-other'><a id='mulu231' />
<p class='h2'>候嵩山馬司君</p><p>宜亭<span class='corr'>佳</span>製巧奪天工騷客品題光瑩斗極雖未目睹耳食之大暢埜懷曏者我公屢索俚句第年來木石撕結筆硯塵生胸襟茅塞是以遲遲未復抱慊良多今渡江南來急欲躬覽勝概無何關居數載足步維艱故爾暫寓十方俟春溫凍解意轉棹別圖矣則笑亭借座之緣姑有所待至若治平祖堂祖塔寶聖兩代錄板統祈遠垂照拂感佩匪獨<span class='note-inline'>(某)</span>等也先老人寂光中自是訂囑有在。</p>
</div>
<div class='div-other'><a id='mulu232' />
<p class='h2'>復千峰和尚</p><p>古人纔下禪床<span class='corr'>已</span>謂只得半藏治平今日務須一一翻閱始獲正令全提恁麼不恁麼和尚堅密不動之體自是在在安恬時時保惜老婆禪脫空話豈容張喙於側耶尤幸線脈悠長勢藉重光祖室其鼯鼠聲潛蹤潛跡寶公壽益著益增俾三藏參禮於蘭院戒賢引讚乎竺天兩諦攸賴四眾欽崇正有日也萬望強飯寬懷龍天耑為擁肅率茲暫復並謝。</p>
</div>
<div class='div-other'><a id='mulu233' />
<p class='h2'>復馬新君</p><p>倚天恒巍峙萬壽永崢嶸祖孫迢遞瓜瓞聯芳正我檀越橋梓同躋壽域共享昇平時也適聞尊翁大人倏爾仙遊不勝悲感交集悲則悲其尊大人回頭覺早撒手忒遲感則感其我公春秋鼎盛政事維新至若悲感不相關一句卻也瞞我公些子不得那裏是瞞不得處聻老安少懷崇矜式富庶教養壯輿圖肅裁暫復俟容耑芻。</p>
<p class="head3">又</p>
<p>曩接南賓方丈稿益知親承付囑之有在也第踞此室者未審借座燈王取飯香積令其三萬二千獅子座寬容充足否且道入室後還有事也無倘能于斯穎脫則在在甘露門開處處赤幟星布正所謂一滴獅乳迸撒七斛驢乳矣靈山一會儼然常住我公付囑卓爾荷擔彼嘖嘖榆枋者何足與之較量哉。</p>
</div>
<div class='div-other'><a id='mulu234' />
<p class='h2'>復學正鄒檀越</p><p>一庭春色入文章滿眼英才爭豔麗檀越無窮雨花政爾與時臻新矣羨羨曩者兩候江頭竟未躬親握別悵歉何似嘉平得接華翰始悉仙任早陞門墻濟濟總之入此堪忍場頭難免這番局套雖則暫履元階佇見萃升指日唯等以如幻一觀在在皆為遊戲三昧耳夫如是則雲路與林泉靡隔宦遊共埜樂何殊統俟治平千日鐘會圓時少遂峨眉青城之念又得快賞逍遙勝境促膝談心話舊端有日也肅裁暫復曷勝翹企。</p>
</div>
<div class='div-other'><a id='mulu235' />
<p class='h2'>復笑旨上座</p><p>丁卯嘉平掌老人親持寶器寄我治平社火爐中幾經鍛煉詎知此物惡辣無端煙焰迅發故山埜示以科發少年之語信不虛也遽爾圖南適北光射東洋氣沖吳越而且揭露我之贓私遙函數至乃知不負之心昭廓也尤冀上座珍惜此器將來撲碎成團潛符密用兼復恒親鎮海令其白花穩過素質無侵俾掌老人得所寄而山埜滿所望亦抑令鎮海分厥宗緒耳衍慶宗譜光耀人天端有厚望在焉。</p>
</div>
<div class='div-other'><a id='mulu236' />
<p class='h2'>復海若眾座</p><p>雖有智慧不如乘勢雖有鎡基不如待時此古人確乎不可拔之定論第像末之際道假人弘守經行權隨宜所適眾座既念承接不易報德實難即此一念可以紹續宗傳恢弘先緒莫不由斯致也山埜幾有徑山禮塔普陀覽勝之遊且於眾座決志向上者相拉其往其如檀信再四挽留且將內外諸務安妥大覺更增起免眾座各乘本願毋忘先人遺囑早歸祖室同入社火重經鍛煉三拳一掌報德酬恩始不辜人負<span class='corr'>己</span>亦稍遂山野拭望眾座之素心也雷此暫復不盡。</p>
</div>
<div class='div-other'><a id='mulu237' />
<p class='h2'>候武貞劉文學昆玉</p><p>梵鐸新成知音喜遘雖未獲親炙光儀然<span class='corr'>已</span>飽飫惠愛兼復信施且賢昆玉芳名載鑄鐘鼎永為萬代之傳恒布三生之果盈盈帶水鼓棹匪遙倘肯乘興遨遊則蓮社之約又借沛露於黔水滋培多矣治平縱無沽酒以待卻存煨芋可將春光明媚景物輝煌桃柳芳榮於紫陌桂蘭森茂於芸窗斑斑玉筍實堪娛樂尤冀溟摶躍海逸翮靡天留笏住檀林慎勿謂苾芻生妄想也。</p>
</div>
<div class='div-other'><a id='mulu238' />
<p class='h2'>寄況盈沖昆玉</p><p>人生如旅泊住則隨緣去則亡矣彼所得能幾何如令師覺菴上座之住世出世也其所得者多而所益不少何也上座生平以仁濟為心其應上接下咸皆等之以慈且好義勇為樂善不倦及乎一旦應夢而興出塵之想恩愛不能留骨肉莫可阻竟赴山埜座下毅然薙髮剃鬚披緇茹蘗數年來孜孜矻矻以圓通是念功行日新持誦不掇逮山野躬臨其境深探厥心雖病勢垂危而意志無二雖未觀其脫去灑然其操心篤實處自爾穩步蓮階一超直入如來地信不誣矣賢昆玉慎勿過慟唯善繼善述恒以佛事為心則盡孝報恩統在是矣握管心酸筆舌難罄賢昆玉最之。</p>
</div>
<div class='div-other'><a id='mulu239' />
<p class='h2'>上座</p><p>乘勢待時各適所宜上座品識卓犖精操於南浦<span class='corr'>已</span>有年矣山埜採聽拭望把釣於臨江詎無謂乎但其聚頭日淺鉗錘靡致毒辣觀時下手機括謾露鋒鋩菊月廿間得接來翰益覺拄杖子慢過上座良多倘或鼓棹再遊切忌累及參蓮上座亦勿謂山埜重重錯愛好今於十月中旬確有普陀之行棹<span class='corr'>已</span>買定晤睿上座可與共訂前約溯舟順流行止緩急唯眾上座裁之。</p>
</div>
<div class='div-other'><a id='mulu240' />
<p class='h2'>候若石和尚</p><p>治平祖席螳臂支撐幾去復來蟲豸未了客冬闔郡文武官宰紳衿護法共結百廿期制者令其同門諸耆德上座咸皆雲集不特以表數年未舉之禪規亦令後生晚進知有先人面目也詎意遠近相聞不一是以法筵中皓首龐眉弗獲齊聚耳今於月八佛誕圓滿倘不辭跋涉出江一晤茲又社火爐頭一番鼓動也盛惠附廚統謝並候。</p>
</div>
<div class='div-other'><a id='mulu241' />
<p class='h2'>復蓉城葉檀越</p><p>春光鬯茂景物舒融檀越壽祿與時序偕臻持誦協道念益進矣羨羨但以江山迢遞寤寐不無關懷幸爾雲月相通遐邇未嘗少間其所惠施如數收明<span class='corr'>已</span>供大悲像前長年奉獻緣以來人歸緩因之修謝致遲緬想檀越無相心燈與金剛真體時時燦爛在在光輝匪特蓉城遠映浯江展轉光遍天下庶不負十數年弘護之至意亦抑得進彼此相遇一段奇緣倘能直下承當極力頓斷則慧燈悠永心焰長瑩治平有厚望在焉。</p>
</div>
<div class='div-other'><a id='mulu242' />
<p class='h2'>復黃陳眾檀越</p><p>弘彰法化一方之盛舉也大闡宗乘諸檀之盛心也具盛心而成盛舉則遐邇學行有不聞風美成厥果者哉山埜滿擬一至飽飫信施其如拄杖子有普陀之遊確於十月廿間棹<span class='corr'>已</span>買定是以弗克領悉盛筵至若本堂內外學行亦以山埜<span class='corr'>束</span>裝在即統未能應命俟容挽棹歸來重新社火復增護助正有日也肅茲率復不戩。</p>
</div>
<div class='div-other'><a id='mulu243' />
<p class='h2'>復學正鄒檀越</p><p>莫輕視此身三才在此六尺莫輕視此身千古在此一夕大丈夫之志當自求入火不焦入水不濡之道大安穩方為勝義而欲世界之不水不火不可望矣檀越倘于焦濡不涉間深契如幻則一切愁魔怒盡護法善神一切憊魔困魔悉為富相長者夫匪特埜衲在在金湯永賴四海處處甘露益沛濟疆矣述此而談似覺迂古忒甚然亦不誑不妄也言外百千三昧法因風說與個中人。</p>
</div>
<div class='div-other'><a id='mulu244' />
<p class='h2'>又</p><p>境中峰岑拱峙陽安署裏桃李芳妍大都孰占信是東君掌握荅幸我公梓枝挺萃尺壁騰光義教家傳故衣缽不從外得也億溟摶大展高翔佇見紫泥封報鴈塔名題即叢林草木更俾亭有衣而室有帶詎非彼此千載之奇遘準提聖像如命附來然大士之願有求皆應無感通我公信能誠篤則響應必矣立驗至若進步竿頭又當於持誦外覓大士之真體也縷縷心悰筆舌難悉。</p>
</div></div>
<div class='div-other'><a id='mulu245' />
<p class='h1'>聯芳偈</p>
<div class='div-other'><a id='mulu246' />
<p class='h2'>囑鑑堂上座</p><p style="text-indent:0em" class="lg-abnormal"><div class='lg-row'>功行隆時爾龍天鑑格主賓洽處務須針芥符投致令法系悠長益俾宗譜綿遠鑑上座曩受具足於先師座下復經策進於天臺山中濟眾無方參陳有據值茲溯流循本盛舉何妨稱水和泥添嘉直指淵源全彰授受聽吾偈天臺三載意慇懃接待唯斯一念誠砥柱中流捍水屏垣法海湧金城千江月朗千江印萬里雲開萬里明直下鉤竿須驗取為霖普濟潤蒼生</div>
</p></div>
<div class='div-other'><a id='mulu247' />
<p class='h2'>囑慶堂上座</p><p style="text-indent:0em" class="lg-abnormal"><div class='lg-row'>川兄法系遙相委衣缽真傳信屬吾踏遍天涯徵四足香浮海國蔭雙株機鋒妙密渾兼帶節候巧彰應合符拄杖拂莖齊付與羅龍御象衍宗圖</div>
</p></div>
<div class='div-other'><a id='mulu248' />
<p class='h2'>代囑正幢禪座</p><p style="text-indent:0em" class="lg-abnormal"><div class='lg-row'>十方<span class='corr'>三</span>世<span class='corr'>已</span>親承法海幢幢正可人深養翼鱗頭尾具慈膏布露洽群英</div>
</p></div>
<div class='div-other'><a id='mulu249' />
<p class='h2'>囑覺堂上座</p><p style="text-indent:0em" class="lg-abnormal"><div class='lg-row'>龍頭自古屬耆英守道淳真徇化衡末代規繩勤整肅先賢範快揮瑩精藍鼎搆殊王舍法苑枝分耀覺城祖佛家風憑展演宏施棒喝震雷轟</div>
</p></div>
<div class='div-other'><a id='mulu250' />
<p class='h2'>囑淨修大德</p><p style="text-indent:0em" class="lg-abnormal"><div class='lg-row'>數代親依志願清莊嚴萬德證無生千斤重擔宜承接億世崇功允克成鐵磨神機隨互換末山妙用洵舒陳騎獅坐象頻昭著衣缽薪傳信受行</div>
</p></div>
<div class='div-other'><a id='mulu251' />
<p class='h2'>囑濟堂知藏</p><p style="text-indent:0em" class="lg-abnormal"><div class='lg-row'>泗水曹溪共一源超然起魯更齊賢持竿持鐸開方便立主立賓應化權入室務須勤細軌酬恩謾用展粗拳堂堂普濟周沙界佛祖心傳總荷肩</div>
</p></div>
<div class='div-other'><a id='mulu252' />
<p class='h2'>代囑繼堂上座</p><p style="text-indent:0em" class="lg-abnormal"><div class='lg-row'>慶忠法席中興地繼起其中意可人直教授受輝真諦頓令原源耀祖闉隨機建設彰權實就勢安身立主賓脅下還拳憑展拓曇華開燦逐時新</div>
</p></div>
<div class='div-other'><a id='mulu253' />
<p class='h2'>囑誨堂藏主</p><p style="text-indent:0em" class="lg-abnormal"><div class='lg-row'>寶聖叢中育聖胎養成頭角喜滋培重圓藏海師資慶再展嘉猷祖禰恢入室維持冰煉火開筵慣用雪烹煤個中消息隨收放灼灼優曇<span class='corr'>羨</span>倍栽</div>
</p></div>
<div class='div-other'><a id='mulu254' />
<p class='h2'>囑永堂書狀</p><p style="text-indent:0em" class="lg-abnormal"><div class='lg-row'>雙株開綻<span class='corr'>已</span>多年在在逢渠洵有緣魏水植根枝永固平山培果葉繁鮮塤箎疊奏無生曲手足偕彈沒影絃九上三登勤策礪燈燈續焰演心傳</div>
</p></div>
<div class='div-other'><a id='mulu255' />
<p class='h2'>囑徹堂上座</p><p style="text-indent:0em" class="lg-abnormal"><div class='lg-row'>薙染曾將個事期迥然闊徹悟無思<span class='corr'>已</span>經密記親承矣更憶弘揚代囑之二諦相關關法印三乘演應應當機拈花旨意微舒笑燦爛人天振祖規</div>
</p></div>
<div class='div-other'><a id='mulu256' />
<p class='h2'>囑碩堂上座</p><p style="text-indent:0em" class="lg-abnormal"><div class='lg-row'>歷載殷殷雅誼孜誠心濟眾實稱奇杏林碩蔭祗林茂蟠果長榮覺果滋世事揮榮崇法範人情益裕衍宗枝三拳一掌憑施設道脈親承正遍知</div>
</p></div>
<div class='div-other'><a id='mulu257' />
<p class='h2'>囑月堂知藏</p><p style="text-indent:0em" class="lg-abnormal"><div class='lg-row'>稟賦繩誠意志諄三壇演習越當仁棒頭早<span class='corr'>已</span>舒青眼麈尾今應繫赤鱗倒跨金猊輝北極直撐鐵艇耀東明法門砥砫倚天峙華果繁英萬彙勻</div>
</p></div></div>
<div class='div-other'><a id='mulu258' />
<p class='h1'>雜述</p>
<div class='div-other'><a id='mulu259' />
<p class='h2'>募鑄四十八願洪鐘引</p><p>治平晨鐘乃八景之標著鎮居左臂實萬姓之屏垣晝夜一百八聲鍧聲振醒齁鼾夢周圓四十八願慈願感招仁濟心須知循去即是環來要識得收仍歸廣種砥砫城郭叮鼕鼓角協鏗鏘補障黌宮羅列樓臺興壯麗鴻銘永鑄懿範恒新。</p>
</div>
<div class='div-other'><a id='mulu260' />
<p class='h2'>新鑄鐘磬銘</p><p>佛佛授受祖祖聯芳鉗錘扣擊鐘磬鏗鏘繄維治平卓豎法幢陶凡鑄聖拓梯設[舟*元]砥砫水口屏障黌宮緇素饒益文武興崇福山藹盛慧海融通大器聿圓洪範攸鐘據座居此嚴守意城毋嗜蠅利毋耽蝸名十戒毋違五辛毋親寶蓮可誡僧護允箴恢揚道脈肇啟法源個個狻猊片片栴檀六度常勤四誓益堅梵韻遍滿妙應綿延返聞聞性自覺覺他時新寶鐸日燦心花運周劫石量等恒沙聲傳億祀永振無涯。</p>
</div>
<div class='div-other'><a id='mulu261' />
<p class='h2'>募塑功德引</p><p>巨舫將成必須珍藏滿載大廈甫就務期金碧莊嚴矧茲治平禪院先康創修本朝重建通州關水口闔郡總福田殿角容儀雖可壯觀贊佐神祗尤屬缺典保境護國風調雨順仗四大天王應供利生虎伏龍降咸推十八尊者馴獅駕象四板首位慈蔭昭彰濟世裕民八部龍神恩波浩蕩昔曾同受靈山記今復偕撐般若舟冀其一人而獨建一尊或引眾手以共襄眾像現為叢林功德主當證頭陀金色身施受無差果因不昧涓涓檀露頻滋潤藹藹桂蘭永綻榮億代招提萬年香火。</p>
</div>
<div class='div-other'><a id='mulu262' />
<p class='h2'>募重修普樂寺引</p><p>大廈將成必鳩眾材而結搆寶鼎欲舉誓藉眾力以維持普樂叢林創建多代今也梁頹棟朽勢覺難以久支住居禪人重新有志奈橐罄囊空力不能逮敬持短疏竭募洪仁總之為善務在普施享福斯由樂捨七文一笠瑤池魏闕匪輕酬杓食杯漿玉宇巍利奚小慶粟帛金錢隨喜布棟梁椽柱任欽陳一去即是一來幸毋煩苦生厭有收還歸有種疾須踴躍歡抒佛事八萬四千門頭頭合轍公案一千七百則法法圓成有願斯從無私不服個個普臻功德主人人樂享太平春紺殿維新慈容允固。</p>
</div>
<div class='div-other'><a id='mulu263' />
<p class='h2'>募慶佛誕引</p><p>一年一度益油薪感應道交難比況瑪瑙階前紫氣騰琉璃殿上玉毫放朝天慧炬照無私徹夜晶燈輝有象施也一任樂隨緣受兮詎謂為虛妄良田福種洵滋培粟帛金貲厥肸蠁合會勷成功德林大家圓滿光明藏普勸人人著意看者回始信沒遮障從教覿面露堂堂慶祝綿綿山海量。</p>
</div>
<div class='div-other'><a id='mulu264' />
<p class='h2'>募疏</p><p>檀度恒開唯羨家常添缽滿惠施樂竭務期囊底益金貲詩稱求福不回易嘉作善餘慶洵惟一源合轍九彰三教同途不拘粟帛金錢共襄棟梁椽柱莊嚴精舍時時得見巨富龐公結搆祗園在在相逢給孤長者昔曾金磚迥布今且紺殿聿新無福不臻有緣斯度。</p>
<p class="head3">又</p>
<p>七文生象魏一飯誕瑤池因果元不昧施受應無虛正好乘時布種且共稱水和泥泥多佛大香煙永水漲船高櫓棹齊。</p>
</div>
<div class='div-other'><a id='mulu265' />
<p class='h2'>募修萬聚山方廣禪院疏</p><p>萬聚巍峨先賢曾荷皇恩錫倚天崒嵂後裔維祈佛日瑩昔也洪輝祖印鉗錘茲則拭望人天眼目詎知獅乳任器益徵鸞膠續絃縑緣泣路悲絲之迷離兼值劫火烽煙之遷革象龍落寞棟宇<span class='corr'>圮</span>頹雖曰年來微功漸培其如今日大觀未備故撐大廈非一木而為力且舉巨鼎籍眾手以劻扶幸際德星照臨巨富龐公稱佛國敢叩仁人溥濟給孤長者應人間布粟金珠多寡隨心播植棟梁椽柱長短任意施陳七文一笠無虛酬瑤池魏闕五莖半杓有實據寶座琳宮庶方廣法席以再彰三關歷歷喜崇建俾檀度良田而更拓五福源源快落成石橋溪水益清新祗樹心華增曜麗遐邇胥慶緇素騰歡。</p>
</div>
<div class='div-other'><a id='mulu266' />
<p class='h2'>募修白雲菴疏</p><p>一塢白雲補衲遮頭用無盡數椽草室棲真容膝樂有餘胡為區區事豐屋乃爾矻矻叩檀門良由獨覺匪遍行之儔聿開普度自了違薩埵之願聊展化緣白雲菴者在旦上人昔與親族創其始含波禪座今募檀信勷厥終先後兩兩合尖落成緇素各各同圓甫就無心出岫清風明月喜相從有意捐金錫樹布園隨播植庶幾香火永盛益令功德日新慶衍三輪福臻二諦。</p>
</div>
<div class='div-other'><a id='mulu267' />
<p class='h2'>法派</p><p>慧幻應觀方葦乘洵普航西來明大意東震建真幢道脈恒輝遠宗源永紹芳嚴華法界海覺果鎮圓常。</p>
</div></div>
<div class='div-w'><p>　　　　　嗣法門人性應裔刊</p>
</div>
<p class='juan'>竺峰敏禪師語錄卷之五終</p>
</div><!-- end of div[@id='body'] -->
</body></html>