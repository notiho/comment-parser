<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>竺峰敏禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>竺峰敏禪師語錄卷之三</p><p class="byline">嗣法門人性<span class='note-inline'>(鉅　湛)</span>等編</p>
<div class='div-other'><a id='mulu17' />
<p class='h1'>機緣</p><p>師與童真善和尚同庚年方十三。<span class='corr'>一</span>日慶忠老人入堂圍火指火命善偈。善曰。赤光閃灼。紫焰盤旋。既能點雪。又燦金蓮。忠打善一掌歸方丈。復指燈命師作偈。師曰光如閃電虛空可徹。未來作燈是銅是鐵。時三目老人見之徵曰是銅是鐵。師曰火裏波浪起。忠異之問汝名甚麼。師曰幻敏。忠曰幻敏<span class='corr'>已</span>前。師曰海底青天外。忠曰幻敏<span class='corr'>已</span>後。師曰佛法永無窮。忠曰甚麼處見。師曰靈峰山下在安期。目曰期解後如何。師曰虛空大地。目曰落在甚處。師頓足。目曰有足頓無足頓個甚麼。師曰和尚也莫太認真。忠大笑。目復問善。善曰火裏煉真金。忠曰大眾何不看二沙彌這般荅話。</p>
<p>師閱經次慶忠老人曰。眼中常見如是。經典只這便是。為復別有。師曰和尚只須恁麼會。忠曰離卻紙墨道將來。師曰東邊風也不多。忠曰這小師。</p>
<p>師自五雲歸。忠問曰聞汝慣打人。師曰和尚仔細。忠曰汝走路穿甚麼。師曰草鞋。忠曰獰牙生也未。師翹一足。忠曰那個聻。師曰問者話作麼。忠曰三空說汝掌他要將汝來處治。師曰早與他說過了也。忠曰作麼生說。師曰盜一賠九。</p>
<p>高峰和尚問師麻三斤意旨如何。師云說破不值錢。峰云如何是佛。師云石香爐。峰云脫體道一句來。師云這殿二百年。</p>
<p>師問僧汝昔住楞伽山來。僧云曾住。師云楞伽有個夜叉王。汝得見麼。僧云時時使用。師云大慧菩薩當機一百八問汝盡領略不。僧云不信道。師云此是一百八問前一八問後底。僧云莫莫莫。師云花如解語傍人笑。草不知名隨意生。</p>
</div>
<div class='div-other'><a id='mulu18' />
<p class='h1'>佛事</p>
<div class='div-other'><a id='mulu19' />
<p class='h2'>挂鐘</p><p>豎拄杖云。金闍黎木上座。吾今為汝定功課。晨昏緩急<span class='corr'>毋</span>違時。晝夜循環靡間錯。三百六十運周天。八萬四千興妙覺。大扣大應小扣小應。如萬籟之鼓吹。高處高平低處低平。若諸源之匯合。文經武緯恩命隆。坐賈行商利樂大。苦輪烽燧悉殞忘。梵鐸鍧聲總超卓。以拄杖三擊云。唯斯輕敲重擊莫輕瞞。人人證取古觀音一座。</p>
</div>
<div class='div-other'><a id='mulu20' />
<p class='h2'>入關</p><p>盡大地是伽藍。有何關鍵遍法界為禪塌。迥絕遮攔。恁麼恁麼兔角杖挑潭底月。不恁麼不恁麼龜毛繩繫須彌風。既如斯何故又作這段行藏。良因一向今時。不免追求古道。高峰掩關三十餘載。低低處看之不足。南泉牧牛數十春秋。高高處平之有餘。看來看來真個真個。怎如今日一齊收歸治平無論山巖林壑不拘年月時期。雖然且道關內人還知關外事麼。卓拄杖云。夜深不向蘆灣宿。迥出中間與兩頭。橫肩拄杖入關。</p>
</div>
<div class='div-other'><a id='mulu21' />
<p class='h2'>慶忠老人起龕</p><p>全彰獨露把住放行。神出鬼沒弄假像真。有縱有奪立主立賓。且今日底事又作麼生。良久云特啟老漢出隊某等如法奉行。</p>
</div>
<div class='div-other'><a id='mulu22' />
<p class='h2'>入塔</p><p>卓拄杖云。八山二十四向。此向利貞。山龍水龍俱備。天蓋地席生成。續祖紹宗迢遞。峰巒疊嶂崢嶸。法無吉凶趨避。天然本自稱尊。顧視四方云。前後左右水口。華表一一舖陳。既是恁麼地。總歸恁麼人。伏惟老漢珍重證盟。且阿那個是證盟底事。嫩桂既<span class='corr'>已</span>光普覺。雙竹仍應顯治平。連喝三喝。</p>
</div>
<div class='div-other'><a id='mulu23' />
<p class='h2'>首九設供</p><p>龍象逝棟梁摧。法海竭法山頹。佛祖之道孰與扶顛持危。幸有法眼留得在。而今分付與阿誰。良久爇香云。將此身心奉塵剎。是則名為報師恩。</p>
</div>
<div class='div-other'><a id='mulu24' />
<p class='h2'>聚雲師翁設忌</p><p>瞻遺教讀遺編。精悍之色在眉間。迎風掌輥肚拳。直漢從來不受瞞。試問諸人今日設供為復仍遵遺範。為復別有施陳。若遵遺範問荅。冊子現成。若別施陳未是本分草料。畢竟如何。熱香云。唯斯一滴雲根水。逆溯等源冤報冤。喝一喝。</p>
</div>
<div class='div-other'><a id='mulu25' />
<p class='h2'>塑慶忠老人真成安座</p><p>者尊慈忒絡索。乍喜乍瞋若善若惡。喜也和氣春風沒大千。怒兮披毛戴角迷山岳。者回鐵面斬新端的不可放過。喝一喝云。日日香煙夜夜燈。稽首皈依淨智妙覺。</p>
</div>
<div class='div-other'><a id='mulu26' />
<p class='h2'>老人周年設供</p><p>郎當漢老賊頭。頭角潛藏尾不收。贓私既露無容隱。報道今朝是一周。作麼生說個周底道理。熱香云。休休。兒孫自有兒孫福。莫為兒孫作遠憂。</p>
</div>
<div class='div-other'><a id='mulu27' />
<p class='h2'>慶忠老人圓塔</p><p>無縫塔渾渾淪淪。多寶塔堆堆疊疊。爭似我慶忠祖塔八面玲瓏。當陽迥卓。雖然如是。縱有片石簣土俱屬某甲安排。且道安排後又作麼生。條條嫩桂競時茁。個個新篁越樣筠。</p>
</div>
<div class='div-other'><a id='mulu28' />
<p class='h2'>禮聚雲祖塔</p><p>憶昔師翁有三轉語以驗天下。衲僧名曰三關若能的的透得。方許親見聚雲。第一要腳掌掉後。第二要鼻孔朝天。第三要腦後具眼。不肖法孫聊將作供以表心誠。如何是腳掌掉後。自從得入琉璃殿。四壁光明照十方。如何是鼻孔朝天。月華二八星三五。丁丁漏永鼕鼕鼓。如何是腦後具眼。虛空唼盡眉毛髓。麥浪堆中釣巨鰲。恁麼告報還可報德酬恩也無。插香云。伏冀常光永垂慈鑑。</p>
</div>
<div class='div-other'><a id='mulu29' />
<p class='h2'>慶忠老人設忌</p><p>別卻慈音念載餘。搬磚弄瓦信時宜。牽犁負重無休歇。怒臂勉焉苦任持。唯有深冤難洗雪。一年一度熱枯枝。頭蹄尾角幸齊也。者句難將覿面題。目顧四方。插香云。兒孫得力祖父不知。</p>
</div>
<div class='div-other'><a id='mulu30' />
<p class='h2'>禮佛日東明和尚塔</p><p>窣堵巍峨萬聚中。年深不見雪爐紅。頭角潛藏知多少。今日重來理舊蹤。雖是舊蹤重理。誓欲條令分明。畢竟如何。爇香云。同源共本聯芳盛。撥火傳薪焰續榮。</p>
</div>
<div class='div-other'><a id='mulu31' />
<p class='h2'>體如和尚起龕</p><p>急急收歸祖堂。行行方規細矩。聚首剛自旬五。一旦忙尋隻履。伸出無手空拳。直下令人悲喜。喜則喜其去住翛然。悲則悲其法棟頹<span class='corr'>圮</span>。而今頭角全收。謾道無隱乎爾。喝一喝云。入室既不依位次。且從出戶聽安排。</p>
</div>
<div class='div-other'><a id='mulu32' />
<p class='h2'>下火</p><p>正覺峰頭金毛走。驚起法身藏北斗。體性如如妙用彰。管他知有不知有。作麼體鐵漆崑崙鎮海底作麼用。烈烈轟轟看變動。如如之體本自然。不屬先天與後天。體老漢。火把子既屬治平。又作麼生打當畫○相云。旋空紫焰自天垂。閃燦金蛇從地涌。</p>
</div>
<div class='div-other'><a id='mulu33' />
<p class='h2'>起骨</p><p>拈骨云。者一片烏雞夜繡空王殿。次拈云。者一片屈指數文尋不見。復拈云。者一片雪月霜花陳素練。既爾如斯。體老漢者些絡索作麼檢點。投骨入瓶云。破鏡斷劫紅絲線。雲裏不看仙人面。</p>
</div>
<div class='div-other'><a id='mulu34' />
<p class='h2'>安座</p><p>來只恁麼來。去只恁麼去。來去甚優遊。是真歸向處。撫案一下云。回互不回互。回而更相涉。不爾依位住。</p>
</div>
<div class='div-other'><a id='mulu35' />
<p class='h2'>繩若禪人下火</p><p>性火真空性空真火。兩路坦平是真實果。作麼得坦平去。攛火炬云。誰家別館池塘裏。一隊鴛鴦畫不成。</p>
</div>
<div class='div-other'><a id='mulu36' />
<p class='h2'>天峰和尚下火</p><p>入世烈烈轟轟。出世灑灑脫脫。胸藏萬卷無關。去住千番豈著。只向爐頭坐忘。不用搖鈴振鐸。今日火把落在治平手中。更有一事須問過。問個甚麼。若向別峰相見時。傳語嵩山破灶墮。</p>
</div>
<div class='div-other'><a id='mulu37' />
<p class='h2'>石琦上座起龕</p><p>輔弼祖庭智行悠。倏焉一旦快乘舟。蓮池勝友須雲集。來往莫與路為讎。莫為讎。喚回頭。喚回頭。識我否。喝一喝云。春雷纔鼓動。驚起睡魚遊。</p>
</div>
<div class='div-other'><a id='mulu38' />
<p class='h2'>下火</p><p>豎火炬云。此是佛體性三昧。以火炬畫○相云。此是大受用三昧。以火炬左右拂云。此是耀見照明三昧。既爾諸般三昧一時具足。今有現前方便也須親証始得。攛下火炬云。迴風閃電走金蛇。爍石流光飛素練。</p>
</div>
<div class='div-other'><a id='mulu39' />
<p class='h2'>起骨</p><p>即此物非他物。去住明明無拘束。無拘束處任優游。任優游兮咸具足。以手捧骨瓶云。棹撥清波意自殊。一聲款乃春江綠。</p>
</div>
<div class='div-other'><a id='mulu40' />
<p class='h2'>入塔</p><p>盡大地是骨身。作麼生入土。盡大地是真土。向什麼處安身。要知土與身無異。水與石相親。相親相感成和合。端的其中堅住人。喝一喝云。八卦爐中親安養。五行鐺內樂生成。</p>
</div>
<div class='div-other'><a id='mulu41' />
<p class='h2'>笑傳禪人下火</p><p>削髮衣緇三十年。因吾度汝遠塵緣。而今自度尋安養。無毛鐵鷂滿空旋。下火炬云。飲光笑破無餘事。得旨歸根在在傳。</p>
</div>
<div class='div-other'><a id='mulu42' />
<p class='h2'>明心禪人起龕</p><p>入室不住白雲床。出戶豈行青草地。于斯得見境中人。四方八面無遮蔽。喝一喝云。春陽鼓動雷驚蟄。法法頭頭體自然。</p>
</div>
<div class='div-other'><a id='mulu43' />
<p class='h2'>下火</p><p>生緣于楚山楚水。破夢于蜀地蜀川。郵程既無阻隔。去來了不相關。爾直下悟明心地。山僧豈肯蓋被瞞頇。攛下火炬云。暫借八人相護送。收回一點鎮金丹。</p>
</div>
<div class='div-other'><a id='mulu44' />
<p class='h2'>起骨</p><p>繁柯脫落盡。唯一真實在。在在總圓成。往返無罣礙。勿于無礙處停留。珍重從前六不收。收不收。以骨入瓶云直教瓶破雀飛去。祖意明明百草頭。</p>
</div>
<div class='div-other'><a id='mulu45' />
<p class='h2'>入塔</p><p>若人識得心。大地無寸土。既無寸土即今明心禪人又向甚麼處安措。乃捧瓶入塔云。春回劫外滿庭芳。十二時中安樂禁。</p>
</div>
<div class='div-other'><a id='mulu46' />
<p class='h2'>慎初禪人下火</p><p>壯年持素。暮歲披緇。堅修白業。具足毘尼。倏焉而逝。遽爾云歸。今則泥水堆聚。山僧為汝主持。攛下火炬云。護末慎初冰煉火。收因結果藕藏絲。</p>
</div>
<div class='div-other'><a id='mulu47' />
<p class='h2'>密行大德起龕</p><p>新住華光室。疾去華光城。華光鐵面無改變。爾今快可覓前程。那裏是前程聻。上下行人驀直去。布橋溪畔且暫停。</p>
</div>
<div class='div-other'><a id='mulu48' />
<p class='h2'>下火</p><p>行亦禪。坐亦禪。語默動靜體安然。縱遇風刀常坦坦。假饒毒藥也閒閒。此是道人真實蜜行邊事。即今四大分散泥水堆聚作麼與伊排解。攛下火炬云。蜜焉行足金光燦。撒手懸巖道果成。</p>
</div>
<div class='div-other'><a id='mulu49' />
<p class='h2'>起骨</p><p>拈骨云。者一片那一片。也曾紅爐經鍛煉。煉磨諸垢悉歸空。空性俱銷何更換。換不換。以骨投瓶云。從教撲碎成團也。蜜諦行深真彼岸。</p>
</div>
<div class='div-other'><a id='mulu50' />
<p class='h2'>入塔</p><p>家鄉廬墓可相親。何須九上與三登。一天雲散長空淨。千林葉落自歸根。歸根何用尋安養。便就<span class='corr'>佳</span>城窣堵成。且道裕後一句又作麼生。乃捧瓶入塔云。故園叢桂應時茁。蜜行功深果亦深。</p>
</div>
<div class='div-other'><a id='mulu51' />
<p class='h2'>常明大德起龕</p><p>乘願而來應時而去。來去分明有本可據。且道有何據畫○相云。歸家不住白雲床。出戶豈行芳草地。</p>
</div>
<div class='div-other'><a id='mulu52' />
<p class='h2'>下火</p><p>葉落自歸根。水澄月應現。莊嚴素法身。如精金百煉。那裏是鍛煉處。攛下火炬云。點起常明不夜燈。通身涌出祥光焰。</p>
</div>
<div class='div-other'><a id='mulu53' />
<p class='h2'>汾陽和尚應九</p><p>普門脫去和尚深為惜之。和尚歸鄉。弟等特來作奠。雖然奠惜不同要且去來無別。不同底素馬含悲淚滿腮。玉露驚風凄落葉。無別底鐘鳴雞唱海潮音。漏殘天曉崑崙色。茲乃老漢三九治平。作麼生說個無去來不變更底道理。良久云別別拍掌呵呵寒山拾得。</p>
</div>
<div class='div-other'><a id='mulu54' />
<p class='h2'>喬松和尚設供</p><p>蜀之山楚之水。拄杖頭邊芒鞋腳底。適聆和尚圓寂楚中。治平不獨扼腕心酸。且自點茶與和尚濕嘴。道是以表法。誼以慰哀衷俯膺良久喝一喝。</p>
</div>
<div class='div-other'><a id='mulu55' />
<p class='h2'>眉山和尚設供</p><p>心如鐵石性似堅剛。一點顛不折到處為人忙。雖然如是。且道漢陰荳價米價又作麼生。良久云。粗茶薄供伏惟尚饗。</p>
</div>
<div class='div-other'><a id='mulu56' />
<p class='h2'>紫垣上座起龕</p><p>廿間方離治平。朔初便爾告寂。去住雖自恬然。不無藏頭露跡。頭作麼藏瞌睡虎耽耽捐消破衲襖層層卸釋治平。特特到來為伊一一分析。以手引龕云。不二門中非久停。一條大道如絃直。</p>
</div>
<div class='div-other'><a id='mulu57' />
<p class='h2'>下火</p><p>萬緣到此若冰灰。一衲終身沒被蓋。煉得身形似鶆形。清操素履誠堪愛。雖則可愛可親。未證遍圓三昧。那裏是遍圓處聻。攛火炬云。金蛇灼破面門開。諦哩杜嚕殞空界。</p>
</div>
<div class='div-other'><a id='mulu58' />
<p class='h2'>俱非上座起龕</p><p>生緣七十一年。薙緇四十四載。復歸祖室蛻然。是謂因該果海。因果圓時事事諧。臨行一語動予懷。予懷深慟重叮囑。燈籠援壁上天臺。喝一喝云。寶所從心欲。黃道自天開。</p>
</div>
<div class='div-other'><a id='mulu59' />
<p class='h2'>下火</p><div>百昌到此總俱非。萬有於茲屬夢電。泥人含笑鼓春風。鐵鷂旋空飛紫焰。吾今為汝悉安排。一一從心皆方便。以火炬畫<img src='../images/J40p0237_01.gif' alt='J40p0237_01.gif' />云。甲乙先生腦後眼。丙丁童子面前人。面前腦後應時發。五葉一花在在新。</div>
</div>
<div class='div-other'><a id='mulu60' />
<p class='h2'>起骨</p><p>出彼入此迥脫依倚。八萬四千附巽宮。三百六十歸艮止。以骨投瓶云。鴛鴦繡出百花開。春光燦爛無倫比。</p>
</div>
<div class='div-other'><a id='mulu61' />
<p class='h2'>安位</p><p>來亦如斯去亦如斯。動亦如斯靜亦如斯。如斯真境界。曷莫非所宜。山僧為汝悉安心。無位真人迥面壁。</p>
</div>
<div class='div-other'><a id='mulu62' />
<p class='h2'>起瓶</p><p>艮其背不獲其身。行其庭不見其人。乃舉骨瓶云。脫體逍遙日。轉功就位晨。</p>
</div>
<div class='div-other'><a id='mulu63' />
<p class='h2'>入塔</p><p>飄蕭黃葉自歸根。淡蕩紫煙相應現。于斯得見境中人。體素素兮光豔豔。謂是坎盈離虛。卻也風升水渙。天文地曜總幹斡。吾徒自有真方便。何所便。捧瓶入塔云。蟾窟秋高桂子繁。蓮池水湛心珠燦。</p>
</div>
<div class='div-other'><a id='mulu64' />
<p class='h2'>恒心禪德起龕</p><p>離其所離。幻上何妨立幻。遣其所遣。空中更不容空。治平只教幻空。不立離遣消融。更於何處覓行蹤。以手引龕云。園林好倩清江引。普天樂送風入松。</p>
</div>
<div class='div-other'><a id='mulu65' />
<p class='h2'>入塔</p><p>四山拱向萬派歸宗。峰巒迢遞雲水崇隆。滿座與半座。端的住其中。捧瓶入塔云。無盡藏中具足安養。多子塔前肇啟古風。</p>
</div>
<div class='div-other'><a id='mulu66' />
<p class='h2'>安位</p><p>樂彼安此。景行行止。好休即休。可<span class='corr'>已</span>而<span class='corr'>已</span>。畫◎云。珍重其中不動人。一元燦燦無終始。</p>
</div>
<div class='div-other'><a id='mulu67' />
<p class='h2'>慈運和尚應九</p><p>憶昔相違時。形容尤钁鑠。正期展釣絲。倏爾<span class='corr'>斂</span>頭角。行庭不見人。入室空思索。登山涉水來。特地問行腳。不問七十七年前脅下來生。不問七十七年後指期坐脫。阿兄之法社原有定衡。阿兄之道脈先<span class='corr'>已</span>囑托。值茲四九之辰。薄供清茗聊酌。恰逢節屆書雲適丁陽生陰鑠。不唯一線重添。且喜二諦和合。雖然如是。且道手足至誼畢竟有何表白。良久爇香云。繩繩衣缽付兒孫。裊裊香煙輝梵閣。</p>
</div>
<div class='div-other'><a id='mulu68' />
<p class='h2'>埜雲老和尚封龕</p><p>倏焉坐脫忽爾悠行。辭樓陟殿換斗移星。個是恁般潛頭露尾。頓令某等關鍵至誼難以名陳。為甚難陳聻。掩龕云。心香血淚和煙裊。龕閣苔封露印文。</p>
</div>
<div class='div-other'><a id='mulu69' />
<p class='h2'>起龕</p><p>舉起則諸緣和合。放下則百道咸亨。不舉不放又作麼生。滿山黃葉落。一逕菊花新。且自出隊柳溪岸畔。商確公案丙丁。</p>
</div>
<div class='div-other'><a id='mulu70' />
<p class='h2'>下火</p><p>豎火炬云。目今公案<span class='corr'>已</span>圓成。從教一舉一回新。那裏是一回新處。如老和尚涅槃偈云。七十三年如露電。錯筭不為瞞。臨行一句阿誰薦。某等自有安排。泥牛啣月吸秋波明明明。鐵馬嘶風吞素練得得得。良久云。鑑只這一字尤是某等疑處。何也。三世諸佛從此而轉大法輪。歷代祖師從此而成等正覺。天下善知識從此而說法利生。我老和尚從此而證火光三昧。諸仁者要識火光三昧麼。攛火炬云。足底湧出一輪雲。百億彌盧光燦燦。</p>
</div>
<div class='div-other'><a id='mulu71' />
<p class='h2'>挂真</p><p>朝往西天不移寸步。暮歸東土寸步不移。寸步不移孰與偕躋。道脈源源有所思。且道思個甚麼。橫跨綠猊輝祖室。倒騎白象耀須彌。</p>
</div>
<div class='div-other'><a id='mulu72' />
<p class='h2'>起骨</p><p>七十三年前望後三日是老和尚卸殿時。七十三年後望前三日是老和尚脫殼時。茲當望後二日是老和尚歸圓時。作麼生得歸圓去。乃投骨入瓶云。無動無搖本無住。不增不減自金剛。從教六六還歸九。萬蕊千葩奕葉芳。</p>
</div>
<div class='div-other'><a id='mulu73' />
<p class='h2'>安位</p><p>五十餘年相依。一旦撒手便去。有去即是有來。無住應歸有住。往來去住無關。瞥爾絕其回互。絕回互唵啞斛。捧瓶安云。清風明月難為儔。權倩個中光主顧。</p>
</div>
<div class='div-other'><a id='mulu74' />
<p class='h2'>首九拈香</p><p>九月廿一日乃先老人忌辰。適當老和尚首九。作麼說個九底道理。莫是灑枝珠露墜籠竹。淡煙橫雵花堆砌。玉菊蕊滿鋪金三三連合數五四結成鄰。這些姑置。即今又作麼生。爇香云。兒孫忻敬供萍藻。祖父歡騰享覺靈。</p>
</div>
<div class='div-other'><a id='mulu75' />
<p class='h2'>百期設供</p><p>一百日<span class='corr'>已</span>前。頂門吐出三春霧。一百日<span class='corr'>已</span>後。足指噓回萬竅風。即今正當一百日矣。畢竟如何。爇香云。羅列滿盤信飽餐。香煙在在無窮者。</p>
</div>
<div class='div-other'><a id='mulu76' />
<p class='h2'>惺中禪人下火</p><p>葉墜如飄金。簷溜似牽繩。幾杵鐘聲急。驚惺夢中人。既爾夢中驚惺。山僧務令點到奉行。攛火炬云。勿論水濕火燥。總教源遠焰熒。</p>
</div>
<div class='div-other'><a id='mulu77' />
<p class='h2'>自皈大德封龕</p><p>末後一句始到牢關。把住要津不通凡聖。既是凡聖不通牢關把定。即今有何叮囑。以手左右拂云。乾坤闔闢無回互。蘭桂騰芳有準繩。</p>
</div>
<div class='div-other'><a id='mulu78' />
<p class='h2'>起龕</p><p>白雲覆青山。青山不露頂。珍重腦後腮。面目時惺惺。作麼生得惺惺去。引龕云。蓮生周道任優遊。直入華光常極樂。</p>
</div>
<div class='div-other'><a id='mulu79' />
<p class='h2'>下火</p><p>闔宅熏修全家解脫。謂是龐老家風。然而剩彼一著。若將靈照機語。必矣用其卓<span class='corr'>犖</span>。以火炬打○相云。自皈依後總攸歸。法法金星恒閃灼。</p>
</div>
<div class='div-other'><a id='mulu80' />
<p class='h2'>起骨</p><p>拈骨云。學道如鑽火。逢煙切莫休。只待金星現。歸家始到頭。作麼是到頭邊事。投骨入瓶云。收聚列開隨轉換。俗真二諦總圓成。</p>
</div>
<div class='div-other'><a id='mulu81' />
<p class='h2'>安位</p><p>住是去之因。去則住之果。去住兩恬然。何莫非安妥。以手指瓶云。一香一燈一禮。而安而靜而寧。</p>
</div>
<div class='div-other'><a id='mulu82' />
<p class='h2'>滿足忍禪人下火</p><p>昨宵脫鞋襪。今朝不復穿。一覺睡滿足。長鼾不記年。攛火炬云。昔曾任意揮支體。茲當應手灼頭顱。</p>
</div>
<div class='div-other'><a id='mulu83' />
<p class='h2'>燦旨禪人下火</p><p>師資相聚未經年。瞥爾便覓歸鄉路。隨流得妙快抽身。趁水行船適濟渡。若問過所郵程。山僧為汝分付。分付個甚麼。下火云。燦爛個中端的旨。八人約爾難回互。</p>
</div>
<div class='div-other'><a id='mulu84' />
<p class='h2'>滿足禪人入塔</p><p>到處可安身。唯此非賃屋、傍祖依先塋。滿願從心足。以瓶入塔云。栽松植竹總一如。脫胞入土匪二物。</p>
</div>
<div class='div-other'><a id='mulu85' />
<p class='h2'>玉溪和尚起龕</p><p>閉門打睡接上上機。顧鑑嚬呻曲為中下。茲則機畢顧周。更有一事相酬。且道酬個甚麼。以手引龕云。快馳鐵馬乘黃道。趁起泥牛踐故郵。</p>
</div>
<div class='div-other'><a id='mulu86' />
<p class='h2'>下火</p><p>一喝親承數十年。正偏兼至意幽玄。而今釣罷潛安養。稱水和泥適快然。攛火炬云。旋空紫焰應手發。互野金光襯足周。</p>
</div>
<div class='div-other'><a id='mulu87' />
<p class='h2'>安位</p><p>行住坐臥這個無個。本絕去來寧列功課。若向則乖若背則錯。錯不錯。安位云。洗足訖<span class='corr'>已</span>敷座而坐。</p>
</div>
<div class='div-other'><a id='mulu88' />
<p class='h2'>起骨</p><p>拈骨云。玉潔溪本澄清。瑩然如鏡初洗良因。一點灼然致令千派匯濟。那裏是匯處。乃投骨云。薪火傳持不計秋。[口*金*本]囉嚩唎呾哆哩。</p>
</div>
<div class='div-other'><a id='mulu89' />
<p class='h2'>正庭居士下火</p><p>出世樂世居塵脫塵。兩諦了了來去分明。攛火炬云。燎卻眉毛燒卻鬚。清涼國內永安寧。</p>
</div>
<div class='div-other'><a id='mulu90' />
<p class='h2'>蜜海禪德起龕</p><p>有佛處不得住。無佛處急走過。三千里外逢人不得錯舉。如何得不錯去。喝一喝云。從心所欲不踰矩。</p>
</div>
<div class='div-other'><a id='mulu91' />
<p class='h2'>下火</p><p>煙雲會合處。泥水<span class='corr'>已</span>圓成。火把落在吾手。法令自爾當行。攛火炬云。密密金光休彌覆。騰騰焰逐海生雲。</p>
</div>
<div class='div-other'><a id='mulu92' />
<p class='h2'>寶月禪人入塔</p><p>數載劫運變遷。爾苦心堅志守此。倏焉一旦西歸。臨行卻欲去彼。雖然水際波恬。爭似樂土依止。山僧今為汝安排。究竟何曾離者裏。良久畫○相云。乾坎艮震巽離坤。一月千江只這是。</p>
</div>
<div class='div-other'><a id='mulu93' />
<p class='h2'>安土地</p><p>百昌因之維均。萬穗賴以生成。匪特山門清淨。允宜保境護生。山門淨則六時祝誦。方境寧則眾姓庥禎。他時功圓果滿日。證取金剛不壞身。雖然如是。更有一事要叮嚀。王老師前休口快。重添香著露靈明。</p>
</div>
<div class='div-other'><a id='mulu94' />
<p class='h2'>靜禪禪人下火</p><p>鬧市城中隱靜禪。本來面目悉周全。而今掉臂尋端的。鼻孔依然沒半邊。且道阿誰與他圓得。攛下火炬喝一喝。</p>
</div></div>
<div class='div-other'><a id='mulu95' />
<p class='h1'>問荅</p><p>僧問如何是奪人不奪境。師云老樹飄孤葉。條風帶晚香。如何是奪境不奪人。師云有興何妨傲。無情豈是頑。如何是人境兩俱奪。師云斜映遙難見。橫遮近若無。如何是人境俱不奪。師云水聲清洗耳。山色翠凝眸。</p>
<p>僧問如何是第一句。師云山房增樹覆。洞口有雲封。如何是第二句。師云鶴起隨風舞。龍遊帶雨還。如何是第三句。師云四面灘聲水。幾番花信風。</p>
<p>僧問如何是第一玄。師云烏雞啼嶺後。鐵馬舞巖前。如何是第二玄。師云吟殘山畔月。韻落水中天。如何是第三玄。師云潭底水抽骨。石中火燦蓮。如何是第一要。師云波深魚怯釣。如何是第二要。師云風響馬驚鞭。如何是第三要。師云葉抽林換色。花落地生香。僧云玄要蒙師指。脫體又作麼生。師云㘞。</p>
<p>僧問如何是一喝如金剛王寶劍。師云光華掩太極。如何是一喝如踞地獅子。師云毒霧罩乾坤。如何是一喝如探竿影草。師云採花歸別塢。帶雨入深村。如何是一喝不作一喝用。師云殘月紗窗疑夢影。淡煙流水信行雲。</p>
<p>僧問如何是賓中賓。師云隱隱煙籠竹。凄凄鵑叫林。如何是賓中主。師云尋枝摘葉隨他技。錯節盤根讓我能。如何是主中賓。師云樓高招夜月。門廠吸晴嵐。如何是主中主。師云燈籠露柱談般若。狗子貓兒演密詮。</p>
<p>僧問如何是先照後用。師云知味必嘗膽。識人須驗心。如何是先用後照。師云棹穿波底月。船壓水中天。如何是照用同時。師云蟾窟攀雙桂。龍門釣六鰲。如何是照用不同時。師云聖解凡情俱殞。陽消陰息胥灰。</p>
<p>僧問如何是一同一質。師云銕不墨兮銅不血。如何是二同大事。師云草鞋獰似虎。拄杖活如龍。如何是三總同參。師云千點花飛千點雨。一重雲鎖一重門。如何是四同真智。師云趙州茶辛金牛飯辣。如何是五同遍普。師云一指懸海印。半偈續燈傳。如何是六同具足。師云春有百花秋有月。夏有涼風冬有雪。如何是七同得失。師云坐將琴作伴。行有鶴相隨。如何是八同生殺。師云桃萼憑時放。溪雲應候臨。如何是九同音吼。師云一擊驚天地。萬籟響雷霆。如何是十同得入。師云千山平若掌。一路滑如苔。</p>
<p>僧問如何是超宗異目。師云揮毫吐瑞鳳。擊劍引真龍。如何是齊眉共躅。師云客來呼煮茗。僧過但焚香。如何是影響音聞。師云依稀梧墜月。彷彿柳隨風。</p>
<p>僧問如何是佛正法眼藏帶。師云覆嶂霞千里。照溪月一輪。如何是佛法藏帶。師云樹長宜遮屋。泉流直到廚。如何是理貫帶。師云花雨禪心寂。松風鶴夢恬。如何是事貫帶。師云梅花飄伴雪。芻草動牽香。如何是理事縱橫帶。師云籍草問花泛酒登壇載筆題橋。如何是屈曲垂帶。師云月嫌星淡橫天照。花怯春寒傍火開。如何是妙協兼帶。師云物外逍遙怯午夢。空中笑語憩朝參。如何是金針雙鎖帶。師云竹裏晨煙茶龜煖。床頭夜月紙窗熒。如何是平懷常實帶。師云信手拈來隨運用。和盤普請洵餐嘗。</p>
<p>僧問如何是我手何似佛手。師云興酣搖五嶽。詩狂傲九州。如何是我腳何似驢腳。師云一鼾唯自足。萬象任他推。如何是人人有個生緣。師云埜鶴孤雲堪合伴。蒼梧翠柏信為賓。</p>
<p>僧問如何是第一句。師云銕蒺藜。如何是第二句。師云紅衲襖。如何是第三句。師云破沙盆煮爛冬瓜。</p>
<p>僧問如何是一喝如吹毛劍。師云光芒射斗牛。如何是一喝如踞地獅子。師云精華貫日月。如何是一喝如探竿引草。師云漁翁鼓棹讓西流。如何是一喝不作一喝用。師云春有秋有種先收後。</p>
<p>僧問如何是初日分以恒河沙等身布施。師云流水常存今古脈。高山不斷去來雲。如何是中日分復以恒河沙等身布施。師云槐陰滿地日罩午。夢覺流鶯時一聲。如何是後日分亦以恒河沙等身布施。師云採花蜂股重。釋籜筍稍輕。</p>
<p>僧問以一重去一重即不問。不以一重去一重時如何。師云阿誰扶上馬。不惺下樓時。</p>
<p>僧問如何是那邊事。師云鳥飛不度。水洩不通。如何是這邊事。師云拗直作曲。叱石成羊。</p>
<p>僧問如何是就理藏鋒。師云之乎也者破草鞋。如何是就事藏鋒。師云小市經紀誇大口。如何是理事俱藏鋒。師云無絃夜弄師襄調。六月楊花雪裏看。如何是不涉理事藏鋒。師云石女波中拍板。木人火裏嘶風。</p>
<p>僧問如何是正中偏。師云烏雞啼曉日。漏罷理歸帆。如何偏中正。師云玉樞筆札空花裏。石鏡英賢寤寐中。如何是正中來。師云寶匣粧金印。珠簾挂玉鉤。如何是兼中到。師云養氣節剛方正直。存心術廣大公平。如何是兼中到。師云胸中萬卷英雄。譜筆下千言道德詮。</p>
<p>僧問如何是君。師云龍樓祥瑞氣。鳳閣耀獨尊。如何是臣。師云逐電追風速進策。騰霄摩漢早為儀。如何是臣向君。師云旰食宵巾不彈勞。如何是君視臣。師云龍庭俯坐看文章。如何是君臣道合。師云紫氣騰草莽。金焰覆林丘。</p>
<p>僧問如何是向。師云一堂成晝錦。百捷佇時熙。如何是奉。師云玉書傳詔切。金甲受降勤。如何是功。師云一天見慶雲景宿四時荷甘雨和風。如何是共功。師云謀出萬全自克敵。戰期百勝早安邦。如何是功功。師云神武宣威不殺。皇仁普澤容降。</p>
<p>僧問如何是誕生王子。師云奮武揆文開日月世勳國憲奠山川。如何是朝生王子。師云皇恩帝祉齊臻萃。弘壁綸章總注臨。如何是末生王子。師云熒彗銷瑞象。欃槍變景雲。如何是化生王子。師云玉書傳詔遠。金冊紀功隆。如何是內生王子。師云壯猷定敷元老。風紀永著宰儀。</p>
<p>僧問如何是內紹。師云天朝頒壯瑞。帝命建鴻猷。如何是外紹。師云仗鉞臨戎勷帝業。運籌逐鱷佐朝威。</p>
<p>僧問如何是見滲漏。師云雲遮海嶠隱。月掩山村斜。如何是情滲漏。師云無窮生意殼不了工夫團如何是語滲漏。師云蟬以翼鳴龍從角聽。</p>
<p>僧問如何是敲唱俱行。師云洗甲天河轉。麾旌海岳傾。如何是金鎖玄路。師云關牢須擊碎。石滑務掀翻。如何是不墮凡聖。師云魚躍江頭新祖意。風吹水面舊文章。</p>
<p>僧問如何是類墮。師云負重耕犁快囉哩。移真失性樂哆啝。如何是隨墮。師云彌勒歌樓去。觀音酒肆來。如何是尊貴墮。師云風月疊互為賓主。溪山不換傲王侯。</p>
<p>僧問如何是粗入細。師云牛車布錦文。如何是細入粗。師云針眼打鞦韆。進云二途俱不涉又作麼生。師云混江龍。</p>
<p>僧問如何是佛。師云尾大頭細一堆堆。如何是法。師紙短話長重滴滴。如何是僧。師云項促腳粗走忙忙。進云若此究竟時如何。師云紅衲襖。</p>
<p>僧問十二時中如何踐履。師云穿衣喫飯勞身口。進云脫體一句又如何。師云板橙棹腳。</p>
<p>僧問如何是想生。師云常因送客處。憶得別家時。如何是相生。師云山光晴後綠。樹色曉來青。如何是流注生。師云雪融山骨露。風過水鱗斑。</p>
<p>僧問如何是然燈前。師云酒渴思吞海。詩狂欲上天。如何是然燈後。師云<span class='corr'>已</span>換新日月。不戀舊乾坤。如何是正然燈。師云高樹雲連碧。深巖月挂銀。</p>
<p>僧問如何是本來照。師云雲鋪千樹玉。月散萬株花。如何是寂照。師云隔籬雞犬靜。枕石夢魂清。如何是常照。師云未許爭春暖。偏宜耐歲寒。</p>
<p>僧問如何是函蓋乾坤句。師云直上青霄外。雲月一掃空。如何是截斷眾流句。師云六龍競躍海。一鶚獨橫秋。如何是隨波逐浪句。師云雲行如駛馬。杯渡不驚鷗。</p>
<p>僧問如何是提婆宗。師云玉山雲影合。銀浦月華重。如何是吹毛劍。師云神威沖斗柄。問氣壓山川。問祖意教意是同是別。師云淡雲村舍外。流水小橋邊。</p>
<p>僧問如何是即物契神。師云雞鳴方就枕。鶴舞勢沖霄。如何是示機。師云杖擊無容佛。磚磨豈注顏。如何是毘盧頂。師云壁立山三座。嶺橫水一灣。如何迦葉門前。師云大地黃金用不盡。長河白乳飲無窮。如何是三界唯心。師云人面遷獸面。銕山易金山。如何是萬法唯識。師云一體分千臂。三身顯六通。</p>
<p>僧問如何是聞聞。師云聽聲風擺柳。應響竹敲門。如何是聞不聞。師云放閒即過日。行到若經年。如何是不聞聞。師云眼後眼前雲。腳頭腳底山。如何是不聞不聞。師云真個世情惟逸睡。不納燕子不開簾。</p>
<p>僧問如何是臨濟下事。師云晴空轟霹靂。平地動戈矛。如何是雲門下事。師云露柱揮雙目。虛空豎兩眉。如何是曹洞下事。師云似暗還明匪月影。將開未吐擬花神。如何是溈仰下事。師云打破壺公術撲落杯渡篅。如何是法眼下事。師云鑿石引流水。開門放好山。</p>
<p>僧問如何治平境。師云屏山列岸外。石鏡湧江間。如何是境中人。師云一條拄杖如龍活。兩堂雲水似虎獰。進云人境<span class='corr'>已</span>蒙師指示。向上關頭事若何。師云伯夷叔齊姓墨胎氏。</p>
<p>僧問如何是句到意不到。師云片言纔諷刺。一夜鬧天明。如何是意到句不到。師云掃石烹茶看十日。推窗待月坐三更。如何是意句俱到。師云畫工翻舊譜。詩士獲耽嘉。如何是意句俱不到。師云情淡話無趣。心忙言不周。</p>
<p>僧問古鏡未磨時如何。師云梁高茅露骨。蘆久壁生芽。磨後如何。師云穿花蛺蝶深深見。點水蜻蜓款款飛。磨與未磨時如何。師云嫩雲西岫東拖水。小竹橫煙順接風。</p>
<p>僧問牛頭未見四祖時如何。師云春水滿四澤。見後如何。師云夏雲多奇峰。見與未見時如何。師云秋月揚明暉。冬嶺秀孤松。</p>
<p>僧問如何是佛。師云高高大大。如何是道。師云滔滔坦坦。如何是禪。師云凹凹凸凸。曰畢竟如何。師云露柱懷胎三門生耳。</p>
<p>僧問如何是死句。師云門內石敢當。如何是活句。師云市上旃陀羅。如何是死中有活。師云石敢當起舞。如何是活中有死。師云旃陀羅入井。不死不活時如何。師云將謂你是個人。</p>
<p>僧問獅子未出窟時如何。師云諸佛眾生仗恩力。出窟後如何。師云群靈庶類悉威降。出與未出時如何。師云張公喫酒李公醉。卻使張公沒好氣。</p>
</div>
<div class='div-other'><a id='mulu96' />
<p class='h1'>法語</p><p>寄衡極禪人。光陰似箭日月如梭。為學者誠能于中把定作主。庶不被有為諸法所苦。適聆令祖先寂昇之繼化山野可勝傷感。何也。傷則傷其老之可慟。感則感其少尤當惜。不惜其年光之短。而惜其相遘之淺。不惜相遘之淺。尤惜露電之迫人。賢座倘于露電間一眼覷破。收回腳跟。掉轉鼻孔。則彭殤奚二致。生佛寧兩途。個裏轉得身吐得氣。始信圓通過嶺非千里治平度山豈萬程千里萬程原不隔一回舉足一回新那裏是維新之處俟賢座來治平另有說話。</p>
<p>寄聞一上座死生變革恩愛別離如幻一觀電光泡影然亦有深為關切者何也如上座有生出處之際遇以父子而為師為資經患難而靡間靡隔朝暮是依息作相應今一旦長逝其情事感傷詎筆舌可悉諭然又有可法者焉昔大覺世尊纔生七日母氏便生忉利道成乃昇天說法以助卓越之因上座方荷大任令師遽爾西遊且道與世尊同別故經云假使頂戴經塵劫身為床座遍三千若不傳法救迷情畢竟無有報恩者以斯看來全不在哀慟感傷而為至孝也唯上座勗之。</p>
<p>示自覺大德人世莫苦於生死恩愛靡重於別離此乃俗諦中事也達苦樂為一致視冤親無二途出家兒雖是如斯然亦實有深於關切者如大德之師徒以入世之子母而為出世師資且也同度患難共歷干戈恬然樂道兼之高年幼壯勤修功德可羨可嘉恢復故園為法為則山僧方期永作敬田廣新儀範倏聞純持一旦脫化且權讓彼靈照先吾一籌大都學道人必須打破這個關捩便知自性彌陀時時與純持引導隨心勢至在在共純持參陳又奚俟山僧筆舌之囑慰耶雖然更要自覺主人一觀自在深契菩薩之十種如幻三昧可也。</p>
<p>示王居士樂善不倦見義勇為此性天之真誠亦大丈夫之能事匪承夙願孰能恒久而不變哉但郵程故假資糧到家務須灑脫居士於升堂入室胸中寧無芥帶乎舌根頭曾不被趙老無字杜塞乎麻三斤乾屎橛亦不黏牙絆齒乎如上一一穎脫治平拭目有望其或未然姑拈則古人公案以似居士於斯研窮密究則持經靜坐送往迎來何曾辜負居士居士又何嘗忘卻山僧倘或過我治平拄杖子這回詎可慢過居士耶呵呵。</p>
</div>
<div class='div-w'><p>　　　　嗣法門人性印徒海<span class='note-inline'>(覺　澄　清　明　治)</span>孫寂<span class='note-inline'>(壽　長)</span></p>
<p class="pre">　　　　捐貲刊刻<br/>　　　本師老和尚語錄第三卷</p>
</div>
<p class='juan'>竺峰敏禪師語錄卷之三終</p>
</div><!-- end of div[@id='body'] -->
</body></html>