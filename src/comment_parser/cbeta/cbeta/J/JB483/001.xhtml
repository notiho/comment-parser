<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>竺峰敏禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>竺峰敏禪師語錄序</p><p>西蜀自大隋、南堂、昭覺、楚山之後，山川寥落，殆將百年。俄有亞聖大人蔪然出於巴西汶水間，即吹萬師翁。翁少遊村落，獲《大慧杲禪師錄》，讀之，嘆曰：「此苦海之寶筏、照夜之明炬也。恨生非其時，與此老遊焉。」遂造朝陽，謁聯池禪師，扣出世法久之。循其源，池蓋杲十三世之的孫而銕牛遠之高弟也。因請益不用音聲語話，未契心要，菴於郡之佛子山。三周寒暑，再見池于朝陽，拜而問曰：「畢竟如何現出？」池以手掩翁口，豁然大悟。乃囑曰：「禪林下衰，宗教異矣。唯子可起臨濟之仆，子其勉諸。」遂遍遊海內。當萬曆戊午間，翁乃一杖南來，開法于衡之湖東。未幾退院，欲投老西山，將為終焉之計。舟次浯江，會御史鍾衝田公，見而禮之，退謂鄉先生曰：「吾閱人多矣，萬師真僧中龍也。」遂勉留。建剎，于郡城之北開法焉，四方之學侶川輸雲委，宗風由是而興。越二十年翁化，云郡紳士以慶忠師聚雲家嗣請繼住持。不踰年，應平都之請。又明年，轉吟翁東明。所至法席更易，道大顯著，王臣貴人願見而不獲者，方之聚雲猶盛焉。從其遊者詵詵輩出，棋布名山，雖古積翠雲菴莫能過之。而其伯仲之秀拔者，乃復有治平敏公禪師焉。師自驅烏時，與予同學于慶忠之門。予以齒先、法先，師則以兄事予，故予以弟親之。當夫齠齔之間，聆其言辭，便爾超卓。苟非自性宗通、見道曉然，安能吞吐六合者哉？又十年，予遊東吳，南窮會稽、浩然，休於別山之下。慶忘老人以信衣耑東明、高峰二師，授予是年開法長龍。秋九月，老人坐化。郡人士並耆碩之先輩者，以治平之席未可空曠，輪師繼之。明春，衲子競傳新開法語。來詳味，其提唱宗脈雷砰電射，投卷嘆曰：「吾弟妙年之作，置之風穴、雪竇間，未知雌雄，矧而更十年？十年之外，又未知何如。」有師如此，寧畏法道寂寥哉？嗚呼！聚雲起佛日之道於凋零之秋，慶忠又大振於天下。諸先輩播而光烈之，師能撫而守之，可謂集諸老之大成者，安得不為法門之厚望哉？</p>
<p style="margin-left:0em;text-indent:1em">時康熙辛亥中秋之吉晴川愚兄至善撰</p>
</div>
<div class='div-other'><a id='mulu2' />
<p class='h1'>目錄</p>
<ul class="">
<li>序</li>

<li>請啟</li>

<li>卷一
<ul class="">
<li>上堂</li>
</ul></li>

<li>卷二
<ul class="">
<li>上堂</li>

<li>小參</li>

<li>示眾</li>

<li>茶話</li>
</ul></li>

<li>卷三
<ul class="">
<li>機緣</li>

<li>佛事</li>

<li>問荅</li>

<li>法語</li>
</ul></li>

<li>卷四
<ul class="">
<li>詩</li>

<li>頌</li>

<li>歌</li>

<li>讚</li>
</ul></li>

<li>卷五
<ul class="">
<li>書問</li>

<li>聯芳</li>

<li>雜述</li>
</ul></li>

<li>卷六
<ul class="">
<li>住浙江嘉興府楞嚴禪寺語錄</li>
</ul></li>
</ul></div>
<div class='div-other'><a id='mulu3' />
<div class='div-other'><a id='mulu4' />
<p class='h2'>郡侯楊公請啟</p><p>伏以赤幟豎，臨江盛矣，曹源永潤；法席開，巴國儼然，鷲嶺長存。振獅音<span class='corr'>已</span>有年，六通圓徹；駕車牛于無盡，四眾咸依。恭惟竺翁大和尚不違本誓，應運閻浮，祖印高提，大闡五宗之旨；慈心廣運，頻施六度之仁。誠哉！世出世間之能人。卓爾！雙徑聚雲之克胄。<span class='note-inline'>(藩)</span>等雖刀宦海，恒為國命以奔勞，幸蒞雲根，且得民心而趨善，金湯有自，莫透玄要之關，敬啟無緣，敢親棒喝之益，率民渴仰，佇候雷音，臨啟曷勝懽忭之至。</p>
<p>　法弟楊國藩　汪允吉　賀　勳　黃　華</p>
<p class="pre">　　　程　鼎等頓首</p>
</div>
<div class='div-other'><a id='mulu5' />
<p class='h2'>副府劉公請啟</p><p>伏以白馬西來，<span class='corr'>已</span>成文字之案；一葦東渡，遂開棒喝之宗。悟徹飛鳶，提醒處扭轉鼻孔；妙演真諦，親切時點動石頭。欲掃一切野狐，請推無上法寶。恭惟竺翁大和尚，派演臨濟，光啟慶忠，締造經營，肯搆肯堂，輝鹿苑語言法象，即心即佛勝柳溪；注法雨于不二門中，覆慈雲于大千界內；飛錫二載，到處金鰲下釣絲；柸渡一朝，依舊鴛鴦留繡帶。<span class='note-inline'>(彪)</span>等敬諏如來成道之日，奉為祗圓結制之期。雪意橫窗，嶺上梅花初漏白；霜威動地，階前芻草尚留青。伏願慈航普渡，花雨高飛，豎指天龍，說不盡一生受用，擎拳大藏，悉從此百棒皈依，則覺海長通，合老少智愚，各證面目，優缽煥彩，舉山川日月，咸昭盛化休光矣！<span class='note-inline'>(彪)</span>等臨啟，曷勝依皈，謹啟。</p>
<p>　法弟劉　彪　黃世捷　張正茂　向　斌</p>
<p class="pre">　　　陳奕世仝頓首</p>
</div>
<div class='div-other'><a id='mulu6' />
<p class='h2'>闔郡眾紳衿請啟</p><p>伏以燈派分來，久瞻翠屏山色；法幢擁處，豈同白社風流？有著即非，無因不在，恭惟竺翁大和尚，大慧遠孫，慶忠嫡子：闡宗旨于若存若亡，獨著苦心；開祖剎于為創為守，洪堅願力。況茲臨江之地，夙荷指南；若乃治平之區，實為祖院。孤塔高聳，語言文字，尚留鐵道人清風；眾卉爭妍，詩酒豪家，尤頌白香山遺跡。重榮衰柳，詎非人傑地靈；大振宗風，倍仰孫謀祖德。<span class='note-inline'>([豸*卓])</span>等自慚鈍根，莫聆上乘雲山舊雨，欲覓無從木樨新香，願聞誰指用是，拂彼松陰，整此法席，黑地窺明月，憑公指頭，青州大布衫，在誰身子？四眾望切，茫茫大海不知何處有慈航；三徑未荒，寂寂門庭應于個中宣祖意。雞犬迎故主，欲笑欲歌；草木沾新香，生榮生豔。伏願香樹常森，金城永峙，浮杯以渡，不愁鬼哭山空；方丈既歸，依然父堂子搆；認佛將心心即佛，隨緣不變變隨緣；則山髻浮青，再現皈依之路；而村墟簇繡，咸生歡喜之心矣。<span class='note-inline'>([豸*卓])</span>等臨啟翹企，不勝頂禮。</p>
<p>　法弟子黃　[豸*卓]　黃　煒　周　鎬</p>
<p class="pre">同闔郡紳衿四眾等頓首拜</p>
</div>
<div class='div-other'><a id='mulu7' />
<p class='h2'>闔郡四眾等請啟</p><p>伏以派衍無疆，一滴曹源泓字水；薪傳不燼，千株大樹廕屏山；法席新開于治平，道脈親承乎方丈；源流有自，繼述無差。恭惟竺翁大和尚岷峨鍾秀，灩澦發祥；出本非常，馬簸箕今朝又見；生原不偶，勤巴子此日再來；為臨濟嗣法之遠孫，乃慶忠入室之真子；髫年祝髮，巾瓶提挈多時；記室操觚，墨硯研磨<span class='corr'>已</span>久；如瓶注水，承當處不論有言無言；似芥投針，應機時豈云或出或入？允宜光前而裕後，所應紹祖以承宗；付囑匪自而今，擔荷<span class='corr'>已</span>曾在昔；值茲老人退席之後，正乃大師主法之時；公道可憑，咸推尊而不二；主張有定，實陰隙于無他。伏願猊座高登，獅音大吼，為玄為要，一番戈甲，重新立主立賓，隨處設施稱異，永傳聚雲之血脈，長光雙徑之門庭，法雨頻滋，宗風大展。<span class='note-inline'>(慶)</span>等無任踴躍，懽忭之至。</p>
<p>　法弟子羅燈慶　王燈用　郭燈道　彭燈澄</p>
<p class="pre">　　　　苟燈祥　何燈黎　吳燈皓　郭燈導<br/>　　　　吳燈昆　張燈皎<br/>　　衣末滿德　　淨祿　　慧堅　　慧深<br/>　　　　慧能　　慧全仝頓首</p>
</div>
<div class='div-other'><a id='mulu8' />
<p class='h2'>闔郡紳衿士庶等請啟<span class='note-inline'>(代理方廣禪院)</span></p><p>伏以杯渡江上，曾開西國之宗；飛錫峰頭，尚啟東林之寺。況此臨江之盛剎，舊衍法派于隆昌；一線孤懸，直溯西來印證；群情共仰，莫不北面皈依；人與天通，事從緣起。恭惟竺翁大和尚，道識九如，心通三昧；參宗旨于臨濟，掩關即是深山；創祗園于柳溪，隨處皆成淨土；緬茲東明古院，昔稱佛日紺宮；勝國綸音，特敕招提之美；桑田滄海，久渺衣缽之傳；苟非法棟支持，能保精藍再盛。羅鈺、允貞等夙欽道力，敬迓雲軿；念此剎乃雲根名勝之區，惟和尚有慈航普渡之願；一肩兩荷，瓶缽到處是生涯；五覺三皈，棒喝聆時皆龍象。伏願　猊旄夙駕，麈拂遙臨；鹿苑重新，亦是栴檀繼跡；雞林再造，挹茲青翠浮光；從此霜月鐘聲，盡人拈花之案；抑且樵歌牧唱，無非擊竹之機。四眾傾心，千秋奇遇。臨啟無任稽首翹望之至，謹啟。</p>
<p>　法弟子羅　鈺　杜允貞　苟履端　劉大勳同</p>
<p class="pre">　闔郡紳衿四眾等仝頓首拜</p>
</div></div>
<p class='juan'><a id='mulu9' />竺峰敏禪師語錄卷之一</p><p class="byline">嗣法門人性<span class='note-inline'>(鉅　湛)</span>等編</p>
<div class='div-other'><a id='mulu10' />
<p class='h1'>住四川忠州敕建振宗禪寺</p><p>康熙戊申十月朔一日本郡文武縉紳士庶諸山耆宿四眾等請師繼席。</p>
<p>上堂拈疏云：「即此用，離此用，文彩全彰；離此用，即此用，點畫不露。去此二途，合作麼生？」喝一喝。維那宣啟畢，師陞座拈香云：「此瓣香，鷲嶺密囑傳來，索訶親承拈出，爇向爐中，敬祝：當今皇帝萬歲。闔國公卿、本郡文武、縉紳、士庶、檀越，伏願元首明良，股肱昌茂，長為法海棟梁，永作擎天柱礎。此瓣香，非三非一，即一即三，爇向爐中，奉為現前諸位和尚、薙髮二位尊師、諸山耆宿、四眾等，用酬訓導，并謝匡扶。此瓣香，石峰院裏植根、靈峰座下發藥，而今焰露煙沖，爇向爐中，供養臨濟二十六世上鐵下壁先師老和尚，用酬法乳之恩。」<span class='corr'>斂</span>衣就座。維那白椎云：「法筵龍象眾，當觀第一義。」師云：「若論第一義，未舉足時早<span class='corr'>已</span>踏碎了也，未開口前早<span class='corr'>已</span>華擘了也。那堪登曲彔木露醜張乖？山僧自入者個社火場頭，惟具一行鐵脊骨、一個不變心。至于禪道佛法，毫無些子留滯胸中、填塞肚裏。今日被檀越四眾等無端舉向人天眾前，睜眼看著、張耳聽著，畢竟道個甚麼，以為承先啟後底一句？」良久云：「溪頭柳映千春茂，樹裏花飄萬古香。」維那再白椎云：「諦觀法王法，法王法如是。」師下座。</p>
<p>慶忠老人靈殖入塔。上堂：「一番景過一番新，梅綻香舒巧樣呈。惟有者些渾四序，都盧無變亦無更。作麼生是無變無更底道理？莫是寶塔重新、總持不動喚作無變無更得麼？錯。莫是舍利流輝、眼存青白喚作無變無更得麼？錯。莫是新長老搖唇鼓舌、重打葛藤，四眾等法誼如故、道念恒存喚作無變無更得麼？錯。若會得者三錯，堪報老人莫報之恩，可了老人未了之案。其或未然，再揚家醜一上。深願弘慈無縫鏬，乘時撇下鐵榼[木*(天/韭)]。惹得兒孫復效顰，道四拿三成話杷。」驀豎拳云：「四四三三，七七八八。」</p>
<p>上堂舉南泉和尚為馬大師設齋問眾云：「且道大師來麼？」有道：「待有伴即來。」有道：「合取缽盂。」有道：「真堂前更下一分飯。」師云：「今日承眾耆德亦為先老人週忌設齋，治平者裏不必問去問來、添鹽搭醋，但只因齋慶讚。」驀豎拄杖云：「此是老人全提作用句。」橫按拄杖云：「此是老人隨機普應句。」靠拄杖云：「此是老人罷釣收綸句。此日一週<span class='corr'>已</span>滿，且道斬新條令一句又作麼生？」喝一喝云：「雖然舊閣閑田地，一度贏來方始休。」復卓拄杖一下。</p>
<p>說戒。上堂拈香云：「此是戒，處處圓成觀自在。」爇爐中云：「此是定，塵塵頓證毘盧印。」香煙四面拂云：「此是慧，一一從心皆三昧。三學圓恒沙，諸佛體同然。即今現前四眾作麼分解？」撫案云：「各人自掃門前雪，莫管他家屋上霜。」</p>
<p>佛誕。上堂，問：「淨法界身，本無出沒；大悲應念，示現受生。作麼生是應現受生一句？」師云：「昔日牽犁，今朝拽鈀。」進云：「年年此日，歲歲今朝。歷歷舉揚，重重利益。即今應機利物一句請和尚道。」師云：「且喜同參共贊揚。」進云：「恁麼則人人共沾法利，個個悉睹慈光。」師云：「龍得水時添意氣，虎逢山色長威獰。」乃云：「指天指地何太忙，周行七步忒惆悵。只緣一點輕逗露，今古遺流作話揚。須知話裏有玄機，燕語鶯聲喚不齊。喚不齊，令轉移，順風吹，逆風吹。流水不腐樞不蠹，日輪香象自依依。斯迺闔郡檀越乘茲聖誕慶賀昇平，啟請山僧代為表揚，畢竟表揚一句作麼生道？」良久云：「佛日皇風欽永固，剎塵界海樂唐虞。」</p>
<p>佛成道日，師掩關，文武官紳請，上堂，問：「動靜不關情，此是道人真實句。如何是動靜不關情？」師以拄杖卓一卓。進云：「如何是真實句？」師云：「渡江拾得幾文錢。」乃云：「年來不欲施慧智，舌頭早<span class='corr'>已</span>挂于壁。木石土塊發神機，拖泥帶水閒遊戲。剛擬憩息暫停樞，又被詞林相勉逼。轟動闔郡文武，悉檀一時霧涌雲興驟集。到者裏，一點明星是瞞頇，萬道文光射紫極。啟我登此曲彔床，開口令人成笑具。非醒醒，非寂寂。強中強，吉中吉。僧金吒，波羅密。」良久云：「揭諦揭諦，孫賓暫且收舖。」</p>
<p>上堂：「祖師心印，壯似鐵牛之機，去即印住，住即印破。不去不住又作麼生？所以道，萬法本閒，惟人自鬧；鬧者任鬧，我國晏然。山僧年來隱靜天台，只見天台風景，牧唱樵歌，山鳴谷應，閒觀流水，靜聽松濤，于不睹不聞邊少露風規。今日復歸治平，風景如舊，禪室依然，四眾雲臻，人天交慶，復于無聲無臭裏略通消息。恁麼告報，且道住城廓、居山林還有優劣也無？」良久云：「繡帶鴛鴦留得在，金針知落阿誰邊？」復舉東坡居士參佛印禪師，印曰：「此間無學士坐處。」士曰：「暫借和尚四大作禪床。」印曰：「老僧有一問，如荅得，即借坐；如或不能，輸下玉帶。」士曰：「請問來。」印曰：「四大本空，五蘊非有。向甚麼處坐？」士無對，遂留取玉帶，永鎮山門。師云：「蘇公可謂有心無膽，印老卻也特甚張乖。今日護法諸紳士若向治平借坐，山僧即便兩手交付。因甚恁般快可？為應蒼生霖雨望，人人奪得錦標還。」</p>
<p>上堂，僧問：「鐘未鳴，鼓未響，和尚向甚麼處去來？」師云：「東家有西家有。」進云：「如何是祖師西來的的大意？」師隨聲便喝云：「審。」問：「聲色全彰即不問，只今一句又作麼生？」師云：「屏山煙淡淡，字水月涓涓。」進云：「眉毛挂劍時如何？」師云：「默默閒閒語莫罄。」進云：「扭轉舌根時如何？」師云：「磊磊落落畫難齊。」僧禮拜。乃云：「一番雨過一番涼，一度逢齋一度飽。不向個裏嘴都盧，卻緣堂上生青草。報君知，曉不曉？昔日，龐公問馬大師：『不與萬法為侶者是甚麼人？』大師云：『待汝一口吸盡西江水即向汝道。』大眾，大師吸盡西江水，龐公深窮只到底。爭似金剛妙應堅，明月清風安可比？安可比？」卓拄杖云：「薩多悉普吒摩尼杜嚕哩。」</p>
<p>佛誕，鎮臺劉公裝彌陀聖像成請，上堂拈拄杖云：「只者個，天得此以清，地得此以寧，王侯得此以貞，將相得此以佐　聖明，衲僧得此，符到奉行。」卓一卓云：「釋迦老子來也。百萬億光明雲、百萬億音樂雲、百萬億吉祥宮殿雲、百萬億繒綵幡蓋雲，所以道，昔曾處此菩提座，是故此處最吉祥。」復作接引勢云：「無量壽降生也。將軍身、宰官身，隨心應現；現在世、未來世，在處圓成。作麼生是圓成邊事？長至日，一線添；地雷復，柳含煙。一氣無私含有象，嶺梅獨自占魁先。蘭芳桂馥競時燦，松茂竹苞耐歲寒。三錫自爾邀天爵，五福榮臻益壽延。恁麼告報，設有個旁不甘的出來道：『茲乃鎮臺劉公表圓功德、慶祝佛誕，為甚麼露出如許葛藤？』山僧但向道：『唯有衲僧渾四序，隨緣普化一聲雷。』」喝一喝。</p>
<p>臘八，說戒上堂，豎拂子云：「只者些子萬應靈丹，阿誰無分？總為不了目前，因之種類各別。故我大覺世尊于雪山午夜嘆曰：『奇哉奇哉！一切眾生具有如來智慧德相。皆因妄想執著而不證得。』所以，法華會上獻珠，記八歲龍女；涅槃會中擲刀，可千數屠兒。人人鼻孔遼天，個個腳跟著地。」以拂子一拂云：「村歌社舞隨時樂，畦田水口自分明。」</p>
<p>郡侯劉公建蘭盆會請，上堂豎拂子云：「此是郡侯劉公一片和濟弘仁。」拂一拂云：「此是眾善信一段報本懃懇。」放下拂子云：「治平且自因齋慶讚，龍象騰騰，水雲楚楚，一輪紅日正當午。滿盆和樂任飽餐，一派清音信歡舞。五四三，三四五，返魂香，塗毒鼓。」喝一喝云：「甜瓜徹蒂甜，苦瓠連根苦。」</p>
<p>上堂：「九十春光剛<span class='corr'>已</span>過，欣逢初夏日偏長。擬為得遂翛然志，無端依舊為人忙。且道畢竟為著誰忙？」喝一喝云：「劍為不平離寶匣，藥因救病出金瓶。」</p>
<p>佛誕上堂：「毘嵐園裏曾現瑞，今古流傳話不休。豈是兒孫輕播弄，事到頭來不自由。」驀豎拂子云：「只這些子，目今一會，若男若女，乃真乃俗，各各圓成，各各具足。那裏是具足處？」良久云：「情因款洽情無限，話到投機話轉長。」</p>
<p>義卿陳居士表圓功德請上堂問：「治平重建，法席初開。且道即今有何言句為人？」師云：「堂前燈演月，嶺上樹吟龍。」進云：「此是為人一句，且道最上宗乘事若何？」師云：「的的問，的的荅，信口隨聲阿喇喇。」進云：「年年正月半，家家燈燦爛。且道是神通妙用？是法爾如然？」師云：「還見月輪麼？」進云：「昔日聚雲三關，今請和尚荅出。如何是腳掌掉後句？」師云：「適出方丈忘卻了也。」「如何是鼻孔朝天句？」師云：「眉稜書七字。」「如何是腦後具眼句？」師云：「足底涌紅輪。」進云：「三關<span class='corr'>已</span>蒙師指示，義卿善士若何酬？」師云：「指上南山秀，袖裏東海寬。」乃云：「第一義，難窺覷，棒打石人頭曝曝。論實事是何事聻？古德云：『十五日<span class='corr'>已</span>前水漲船高，十五日<span class='corr'>已</span>後泥多佛大，正當十五日，東海鯉魚打一棒雨似盆傾，秪得三千大千世界悉皆歡喜。』治平今則不然，十五日<span class='corr'>已</span>前，火樹高懸，午夜銀花，燦爛中天；十五日<span class='corr'>已</span>後，露地泥牛徵歌舞，空中石虎泛波濤；正當十五日，的的與歷歷，一文大光錢買得個油餈，合眾飽齁齁，圓滿波羅密。且道慶餘福遠一句又作麼生？」以拄杖畫○云：「百萬億座世界花，阿誰不在花光裏？」卓一卓。</p>
<p>佛誕。上堂：「昔日雲門意氣麤，欲將冷棒擊真如。誰知話說難收拾，今古人傳不丈夫。個中更有具丈夫氣概者麼？」良久復舉慶忠老人云：「世尊初生，一手指天，一手指地，張乖太甚；周行七步，目顧四方，著忙太甚；雲門要一棒打殺，不平太甚；山僧舉向人天眾前，揚惡太甚。」師云：「者般說話雖是就下平高，未免頂門著刺。治平則不然，父為子隱，子為父隱，直在其中矣。且道其中底又作麼生？」以拄杖畫○相云：「稽首皈依淨妙圓，千丈化身曾庇蔭。」</p>
<p>中元上堂問：「年年七月半，戶戶重打筭。夜來燒紙錢，白晝獻齋饌。此是在家報本底道理。今日和尚分中又當如何？」師云：「唯斯一滴水，四海潤群靈。」進云：「現前文武四眾慶賀中元，各各三世宗親，即今如何得超度去？」師云：「香煙飛白鶴，燭影閃金龍。」進云：「此是利益過去一句，現在一句又作麼生？」師便喝，進云：「即今有個本無生死亦無去來底人，座上還見麼？」師云：「既無背面，豈用安排？」問：「心佛眾生，三無差別。無差別法作麼舉揚？」師云：「祗園林下月橫秋。」進云：「我人壽者，四相皆空。四空相中作麼提唱？」師云：「吒膩峰頭都哆唎。」進云：「行住坐臥，範聖圍賢。四威儀中作麼行履？」師云：「一坐樓臺六處窗。」進云：「差別儀相蒙指策，幽顯齊資法若何？」師云：「不因前舉似，後話也難圓。」進云：「即今盂蘭會啟，郡主金湯、交互激揚一句作麼生道？」師云：「話頭既舉，註腳分明。」進云：「恁麼則仁風善政垂千古，法雨瓶傾灑萬民。」師云：「秋深眾寶登，慶餘千佛記。」乃云：「第一義，沒遮攔，星在秤兮不在盤。提挈群靈唯赤手，點惺枯骨有金丹。」以拄杖畫[○@人]相云：「此是覺法自性性意生身。于斯薦得，匪特天地泰濟、水火澤孚，文經武緯榮三錫，士民商賈慶九如。」復畫[○@、]相云：「此是三昧樂正受意生身。于斯薦得，豈但冥陽普滋、真俗均注，和羅香消渾饑寒，漏盡娑婆親故步。」復畫[十○]相云：「此是種類遍現無行作意生身。于斯薦得，直下倒駕無首龍，橫跨不咥虎。溪山不換傲王侯，雲月無拘迭賓主。既爾恁麼應時納祐一句又作麼生？」復畫○相云：「金甌允覆晶燈徹，冰鏡騰輝玉露濃。」</p>
<p>佛誕上堂舉：「外道問：『世尊，不問有言，不問無言。』世尊良久，外道讚嘆云：『世尊大慈大悲，開我迷雲，令我得入。』作禮而去。阿難白世尊云：『外道見何道理，便恁麼去？』世尊曰：『如世良馬，見鞭影而行。』古德頌云：『機輪曾未轉，轉必兩頭走。明鏡忽臨臺，當下分妍醜。妍醜分兮迷雲開，慈門何處惹塵埃？因思良馬追鞭影，千里神駒喚不回。喚得回。』本是無孔笛，何用楚歌吹？且道是重宣佛德、慶祝聖誕耶？還是表達眾誠、協應時節耶？」良久云：「簷聲不斷前旬雨，電影常連後夜雷。」喝一喝。</p>
<p>弇井眾善信建萬佛會請上堂問：「年逢正月半，燈光處處燦。瑞氣繞瓊宮，白鹿啣泉獻。未審是萬佛俱臨？是天官降誕？」師云：「鹿溪水映玉，鳳嶺石留雲。」進云：「人天聚會，四眾雲臻，且道有何法要指示？」師云：「杖頭有眼明如日。」進云：「有恒禪德誘眾檀建勝會，和尚如何利益檀那？」師云：「水中鹽味別，色裏膠青瑩。」乃畫[○/(○*○)]相云：「三陽泰，品物亨。柳條舒嫩色，梅萼吐青英。燈火時方勝，芝蘭雅自馨。報恩恩普報，錫福福駢臻。千祥頻至止，萬佛悉雲臨。惟有拄杖迥然別，出入收放任縱橫。動應住，坐應行，一顆摩尼衣下親。在在常具足，法法總圓成。」復舉文殊思業禪師少為屠宰，一日戮豬次，洞徹心源，遂述偈曰：「昨日夜叉心，今朝菩薩面。菩薩與夜叉，不隔一條線。」師云：「只者不隔二字，從上聖賢、千佛萬佛，由斯而轉大法輪，由斯而成等正覺。即今一會，若文若武、乃真乃俗，莫不由斯從心自在。」畫○相云：「一輪重應乾坤朗，大地山河總是春。」</p>
<p>佛誕上堂問：「昔日世尊初生時道個『天上天下惟吾獨尊』，那裏是他獨尊處？」師云：「明破即不堪。」進云：「既是獨尊，因甚雲門要一棒打殺？」師云：「山僧拄杖子未曾惡發。」問：「『不問有言、不問無言』，和尚作麼打當？」師云：「花族族，錦族族。」進云：「佛未出世時且道是那個降誕？」師云：「南地田兮北地陸。」進云：「且喜當年此日，此日當年。」師云：「者句道得恰。」乃云：「雲從龍，風從虎，聖人出而萬物睹。睹個甚麼？睹雲興，睹鶴舞，睹滿座文質彬彬，睹闔會象龍楚楚，睹山水之悠悠，睹星恒之[月*五][月*五]，睹在在慧炬長明，睹人人壽算莫數。逆數，順數，數到治平院裏，主中自有賓，賓中自有主，賓主混融時，的的箭後路。」復舉老宿拈拄杖示眾云：「古人到者裏因甚不肯住？」眾無語，自代云：「為他途路不得力。」復云：「畢竟如何？」又自代云：「楖栗橫擔不顧人，直入千峰萬峰去。」師云：「者漢雖然就勢抽身，未免鋒鋩忒露。治平則不然。」驀豎拄杖云：「杖頭奉重<span class='corr'>已</span>多年，撥著南邊動北邊。一撲只教三跳網，大千沙界一毫端。」卓一卓云：「關。」</p>
<p>中元上堂問：「越祖超宗即不問，如何是慶賀中元句？」師云：「露滴芙蓉濕，風吹菡萏香。」「如何是眾姓報本追宗句？」師云：「蓮開九品，光迓三菩。」進云：「眾生遇此日，眉稜俱打失，世尊稱為歡喜。且道佛又是甚麼心行？」師云：「還識佛面麼？」進云：「佛與眾生無二，因甚又有差別？」師云：「且退且聽。」乃云：「秋旭忒陽暉，群靈思溥澤。良哉傅大士，在在尋彌勒。彌勒真彌勒，分身千百億。時時度時人，時人不自識。那裏是分身濟度處？十纏融十智，十使應十通。十輪廝養卒，十地客作工。無厭斯飽滿，勝熱悉淘溶。滿目青黃憑薦取，一人行健萬事豐。且道因齋慶讚又作麼生？」良久云：「菩提果熟珠光燦，泡影雲開覺樹新。」</p>
<p>師誕說戒兼李公子啟名，上堂豎拄杖云：「山僧行年五十七，龍虎水雲今會聚。拄杖非是我同年，拂子予方長一歲。百千萬億數旋元，七八五十更增一。索我毘尼福田開，從予宗譜壽祿裕。百寶摩尼一顆珠，非俗非真非聖諦。赤手奪得錦標還，有意氣時添意氣。」乃舉：「乾峰上堂云：『舉一不得舉二，放過一著，落在第二。』雲門出眾云：『昨日有人從天台來，卻往徑山去。』峰云：『典座明日不得普請。』看來二老一個深設陷坑、一個直透重圍，雖然不露鋒鋩，未免掠虛話墮。爭如治平今日百般俱舉，萬緣樂利，飽柴飽水，齋備茶備，啟名底五福駢臻，求戒底三學圓具。既爾如斯，且道阿膩吒天今日幾人作舞？電捲星馳休擬議，德山臨濟喝如雷。咄！」</p>
<p>佛成道，映、悟二上座請，上堂。問：「世界未成，佛未出世，畢竟是誰成道？」師云：「庭前風拂拂，寺後竹參參。」進云：「即今悟、映二師建設勝會、迎請陞座，還是因齋慶讚？是普利群生？」師云：「日輪正卓午。」進云：「殿閣重修，功德圓滿。人天聚會，凡聖同居。且道表圓一句又作麼生？」師云：「雲淡月涓涓。」進云：「即今薦拔兩諦宗親作麼生得超度去？」師云：「蓮花深夜一枝開。」進云：「恁麼則四恩<span class='corr'>已</span>報，三有均資。承先啟後一句作麼生？」師云：「三三如九。」進云：「存者均沾德澤，亡者獲以超昇。五家宗旨，乞垂方便。」師云：「逐一問將來。」進云：「如何是雲門宗？」師云：「辣。」「如何是法眼宗？」師云：「達。」「如何是溈仰宗。」師云：「匣。」「如何是臨濟宗？」師云：「匝。」「如何是曹洞宗？」師云：「合。」「如何是君？」師云：「端拱無為。」「如何是臣？」師云：「贊勷治化。」「如何是臣向君？」師云：「丹心奉聖明。」「如何是君視臣？」師云：「金闕顯諸倫。」「如何是君臣道合？」師云：「元首明良，股肱昌茂。」乃云：「嘉平出隊陟山藍，霧釋雲開宇宙寬。聖瑞匪唯敷萬億，應身奚啻顯三千。明星十類迥超卓，道悟九幽徹本源。點綴華嚴淨土境，一圓一切普周圓。作麼生說個周圓邊事？」乃舉香嚴閑再參溈山，山問：「聞汝在百丈先師處問一荅十、問十荅百，此乃聰明識解。父母未生前道將一句來。」嚴竟不能荅，將從前所習遍覓無對，遂乞山說破，山曰：「我若說破，汝翌日罵我去。」嚴乃曰：「畫餅不能充饑。」遂奮志住菴。一日刈茅拋瓦擊竹忽然大悟，遙禮溈山曰：「和尚大慈，恩踰父母。當時若說破，焉有今日？」遂述頌曰：「一擊忘所知，更不假修持。動容揚古路，不墮悄然機。處處無蹤跡，聲色外威儀。諸方達道者，咸言上上機。」溈舉似仰山，山曰：「須待某勘過。」問嚴曰：「聞汝有省，試道看。」嚴又頌曰：「昔年貧，未是貧，今朝貧，始是貧。昔日貧有卓錐地，今朝貧，錐也無。」仰曰：「如來禪許汝會，祖師禪未夢見在。」嚴又頌曰：「我有一機，瞬目視伊。若人不會，別喚沙彌。」仰曰：「且喜賢師弟會得祖師禪。」師云：「者話雖是從上師資敲激、手足唱酬，未免遭人檢點。爭如即今映、悟二上座，一味本分清操，百般方便接待；有為弗棄，無為不遺；生成恩、覆蔭恩，一誠表荅，歸于明月清風；如來禪、祖師禪，信手拈來，指點蒼松翠竹。者段素履行藏，且道與睹星悟道、擊竹明心還有優劣也無？」良久云：「定光金地遙招手，智者江陵暗點頭。」</p>
<p>黎貴之檀越就蕭公祠建預修道場請上堂：「仲冬望旦晨，應請白衣閣。談吐渾詞鋒，動止露頭角。借座蕭公祠，廟容何卓約。諦思此公因，咸向惠施獲。正直復公平，慈仁與利樂。襲爵封侯王，應身證妙覺。人向此中修，各從個裏作。一生陪百生，一著高千著。那裏是倍增高超處？古德云：『十五日<span class='corr'>已</span>前水漲船高，十五日已後泥多佛大，正當十五日，面前迥壁立，更擬問如何，回頭日又出。』日出後又作麼生？一陽丁來復，梅開雪嶺生香；七日見天心，谷暖桂蘭燦秀。到這裏，泥牛含笑，石女謳歌。雖是恁麼人，始應恁麼候。候即不問，誰是其人？蕭君侯既彰前輒，黎善士今步後程。雖然聖凡杳隔，<span class='corr'>卻</span>也借庇威靈。且神威作麼烜赫聻？」良久云：「寶幢飆颰光昭漢，韶鐸鏗鍧應紫宸。」</p>
<p>上堂舉古德云：「二月陽春仲，山花任自開。丈中風掃地，天上月臨臺。露柱黃昏笑，燈籠曉夜哀。若問他家信，庚方向月歪。」師云：「治平則不然。二月旬初朔，心花叩我開。蘭芳香<span class='corr'>已</span>播，桂秀喜新培。追先迎五福，裕後植三台。若問他家姓，繁英郁郁來。恁麼告報，與古人是同是別？若謂同，一溪楊柳一溪風；若謂別，千江有水千江月；也不別，也不同，泥鐘石磬齊敲拍，青牛白馬會心宗。」復卓拄杖：「瓶瀉酬庭柏，雲興指澗松。」</p>
<p>說戒上堂：「雪山六載蒲萄露，少室九年殼漏攢。付與兒孫勤守護，一圓一切普週圓。攝善法戒，諸惡莫作；攝律儀戒，眾善奉行；饒益有情戒，普度一切眾生。諸惡莫作，由之瑟奚為于丘之門。眾善奉行，升堂也未入于室也。普度一切眾生，謾說翻觔斗，徒勞撲鏡痕。雖然暫借東皇令，喚轉春風暖上林。桃李芬芳爭艷，麗象龍蹴踏長威獰。即今一會，優波離？肉身祖？高沙彌？斑斑濟濟。佛陀耶？達磨耶？僧伽耶？楚楚彬彬。且道斬新越例一句又作麼生？」良久云：「條分縷析匪驚眾，攫霧拏雲可萃倫。」</p>
<p>舉鑑堂上座秉拂兼囑慶堂上座上堂：「三十餘年泛釣舟，金鱗透網逐時收。而今破浪吞鉤也，正令堂堂露尾頭。尾即不問，如何是頭？鑑上座務須鉗錘毒辣，慶上座必欲手眼全周。全周一曲分明在，四海煙波任遨遊。」</p>
<p>白應聘居士裝地藏像成請上堂問：「今朝下元十五，堂中集眾打鼓。迎請陞座說法，石人跳出作舞。因甚石人作舞聻？」師云：「拄杖口似懸河，道個蘇嚕蘇嚕。」進云：「即今應聘檀越崇建紺殿、裝塑金容，未審有何利益？」師云：「拾金原是窖金人。」進云：「圓滿一句作麼生？」師云：「如是作，如是受。」師乃豎拄杖云：「只者個，量難窮。小陽節屆，大德攸宗。三元朗朗，九五重重。匪特解厄慶誕，實乃利濟功隆。坤道允宜厚載，[乳-孚+牛]惠自爾舍弘。唯有衲僧意氣別，一條拄杖活如龍。隨操縱，任迎逢，凡聖從教立下風。脫<span class='corr'>卻</span>帽，卸<span class='corr'>卻</span>籠，隨緣放曠任西東。不立有，不立空，熨斗煎茶銚不同。」舉梁武帝問達磨初祖曰：「朕紹位<span class='corr'>已</span>來，書經造像、建寺度僧，不可勝紀。且道有何功德？」祖曰：「實無功德。」帝曰：「以何無功德？」祖曰：「此是人天小果，有漏之因。如影隨形，雖有非實。」帝曰：「如何是真功德？」祖曰：「淨智妙圓，體自空寂。」師云：「如是功德，不以世求。檢點將來，武帝恰似鬥寶賽富，盡情搬出家珍。初祖卻乃漆圓方竹杖，蒙卻紫茸<span class='corr'>氈</span>，致令佛心天子分疏不下。今日設有問應聘居士圓滿功德畢竟有何所示？但向道如是作，如是受，如是莊嚴，如是成就。協應人天，洪荒宇宙。笊篱有漏，木杓無漏。如是如是，括囊無咎。」以拄杖畫[○@│]相云：「寶輪金錫互旋元，山海綿綿恒庇佑。」</p>
</div>
<div class='div-w'><p>　　　弟子性燦徒空<span class='note-inline'>(五　六)</span>捐衣貲刊刻</p>
<p class="pre">　　　老和尚語錄第一卷</p>
</div>
<p class='juan'>竺峰敏禪師語錄卷之一終</p>
</div><!-- end of div[@id='body'] -->
</body></html>