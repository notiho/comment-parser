<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>學佛考訓</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>學佛考訓序</p><p>讀書難讀佛書尤難不博通不旁覽遂呶呶于是非得失之間蓋鮮有合也俍亭和尚于學無不窺著書滿家<span class='corr'>已</span>卓卓自命矣雖然猶有慮今所稱禪學者皆闇於綠字赤文者也經生之家守其師說又不習禪典奈何於是取三古以來百世而上華梵語言及其行事探逸集微判為十部碎金積玉一無所遺大要足以贊空王延慧命扶庶類正人倫一覽之間儒佛畢備矣俍和尚之心何其廣且大也息波道人見而善之充厥篇章更為詮次用投貝葉之林將補貫華之義余歡喜踊躍敬題其首。</p>
<p>康熙九年佛誕日禹航同學弟嚴沆拜書</p>
</div>
<p class='juan'><a id='mulu2' />學佛考訓卷一</p><p class="byline">錢唐俍亭和尚淨挺緝</p><p class="byline">秀州息波道人成源訂</p>
<div class='div-other'><a id='mulu3' />
<p class='h1'>梵述</p><p style="margin-left:1em">周書異紀首讖金人竺國高僧共傳碧眼聿尋康會之班為徵華梵之合。</p>
<p>輟耕錄云京師栴檀像頗著靈異故老相傳其像四體無所倚著人君有道則至其國學士程鉅夫瑞像殿碑亦云佛升叨利天為母說法優填國王乃刻栴檀為像蓋目連以神力挕三十二匠升叨利諦觀相好乃成也及佛來歸栴檀步空向佛作禮佛為摩頂授記曰我滅度後汝從震旦廣利人天繇是從西土至龜茲入涼州抵長安江南汴梁北至燕京居聖安寺自優填造像至延祐丙辰凡二千二百有七年屢著神異。</p>
<p>周書異記云穆王五十二年二月十五日天沸星出不雲而雨山吼波逆塵剎大震暴風忽起西方有白虹十二道南北通過此時佛涅槃也涅槃在跋提河畔娑羅林中。</p>
<p>四明阿育王塔晉太康三年從地湧出露盤五層中懸小鐘舍利綴於鐘下圓轉不定或作葡萄色或如金蓮花或如車輪五色變幻光彩映人非常有也按釋鑑周共和九年東天竺國阿育王盡收西域諸塔及龍宮舍利夜役鬼神碎七寶末造八萬四千寶塔命耶舍尊者舒指放光八萬四千道一光盡處安置一塔遍娑婆界在此震旦國者一十九所四明其一也。</p>
<p>佛國記云摩竭提國是阿育王所治城中宮殿皆鬼神作非世所造。</p>
<p>佛國記云那竭國城東北有佛錫杖牛頭栴檀所成長丈六七許正復千百人舉不能動。</p>
<p>廣弘明集云瑜珈之建寶塔百鬼助以日工雀離之起浮圖四王扶其夜力按雀離塔在健馱國高七十丈周三百步王修浮圖工木既訖有鐵柱無能上者王乃燒香散花感四王天來助一舉便到塔內事物咸是金玉旭日始開則金盤晃朗微風漸發則寶鐸和鳴西域浮圖此為第一伽藍記云此浮圖天火七燒佛法當滅。</p>
<p>寶康初道安至襄陽立寺建浮圖鑄銅像能起自行光明燭天又秦王符堅送外國金像彌勒至道安所光嘗照室以頂含舍利也。</p>
<p>太康中朱士衡得梵本道行經時于闐國王積火焚之火滅經存色更鮮彩士衡許州人黃初間棄俗出家為此土沙門講經之始。</p>
<p>僧會者康居國丞相子也出家遊行入中國至吳結茆行道吳帝延見言佛舍利甚異帝因設瓶嘿禱求驗經七日鏘然有聲光明錯發帝與公卿聚觀因建塔於建業佛佗里寺名建初時赤烏四年也。</p>
<p>吳帝問僧會曰佛教所明善惡報應何者是耶對曰明主以孝慈訓世則赤烏翔而老人星見仁德育物則醴泉湧而嘉苗生善應以瑞惡亦有報帝悅奉會為師。</p>
<p>永和中有金像現於荊州大司馬桓溫迎之不動時江陵滕畯捨宅為寺命法師曇翼主之翼率眾往迎飄然輕舉奉安本寺。</p>
<p>曇翼曇彥號二曇住法華山翼生腋下有毳毛三莖故名翼先是餘杭沙門法志誦法華經階下有雉馴聽凡七年化去志夢童子來謝曰因聽大經得離羽族今生前山王氏為兒志至其家果驗視腋下有毳因攜出俗後入廬山依遠公復往關中見羅什東還會稽隱秦望山誦法華經以老彥亦負時望相傳為許詢後身壽一百二十歲。</p>
<p>曇翼誦法華經十二年一夕忽有女子身披彩服手牽白豕至曰入山採薇迫日<span class='corr'>已</span>暮豺獸縱橫敢托一宿翼力卻之女哀鳴不已令居草床夜半號呼腹痛甚急告翼按摩翼辭以持戒女呼愈甚翼乃以布裹錫遙按之翌日女化祥雲有白豕雙蓮凌空而去語翼曰我普賢大士來試汝耳郡守孟顗聞於朝建法華寺紀其異。</p>
<p>晉沙門帛法橋誦經乏聲禱大士者七晝夜豁然通利自是諷詠聲徹里門。</p>
<p>晉沙門竺道猷初止剡山後移赤城群虎蹲前猷誦經一虎竟睡猷以如意扣之云何不聽經經畢虎去又坐禪石室有大蛇十圍環遶猷不為動一日見男子前來曰弟子夏帝之子居此二千餘年今往寒石山輒推室以相奉乃鳴鞞凌雲而去蓋郎前大蛇也晉建興中有石佛二浮海來入吳松江道俗爭迎不能致有朱膺者奉佛素謹往迎之其輕如羽奉安通玄寺其一維衛佛其一迦葉佛也。</p>
<p>習鑿齒嘗詣道安自稱曰四海習鑿齒安對曰彌天釋道安兩人因相得甚歡習遺書謝東山有云若安者非常勝士恨公不一見耳。</p>
<p>符堅時籃田得古鼎容二十有七斛朝士無識之者以問道安安曰魯襄公所鑄也腹有篆文果信由是堅敕三館學士皆師於安國人語曰學不師安義不禁難。</p>
<p>天竺沙門真諦嘗譯起信俱舍等論往來河渚間以坐具敷水面跏趺其上或折荷葉而濟時人奇之每圖像爭相奉祀。</p>
<p>尸黎蜜多羅尊者天竺國太子也讓王位出俗至建康丞相王導見之曰此我輩人也太尉庾亮光祿周顗廷尉桓彝一時名公皆造門結友時呼為高座法師善梵唄清響凌雲孔雀諸經皆其所譯。</p>
<p>佛馱耶舍天竺國人也善毗婆沙論而髭赤因號赤髭毗婆沙至長安秦主郊迎供設如王者師一無所受時至分衛一食而<span class='corr'>已</span>。</p>
<p>佛馱耶舍遊匡山為遠公所重嘗負鐵建塔於紫霄峰頂奉安舍利。</p>
<p>慧持廬山遠公弟也晉隆安中辭遠公入蜀止嘉州龍淵寺義熙八年垂誡門徒入定龕樹至宋徽宗政和三年風折其樹持乃出定。</p>
<p>鳩摩羅什父羅炎天竺人也龜茲國王聞其名請為國師王有妹遂逼妻焉生羅什什在胎其母慧解異常因名羅什此言童壽云。</p>
<p>杯渡在彭城聞羅什入關嘆曰吾與此子戲別三百年矣相見杳然遲於來世耳什在秦九年而卒闍維舌根不壞。</p>
<p>羅什嘗與母謁北山尊者尊者謂其母曰善護此沙彌年三十五毘尼無缺度人如優波鞠多不爾正俊法師耳。</p>
<p>僧肇幼家貧為人傭書遂博觀子史尤善老莊年二十為沙門三十二而卒詳定經論學者輻輳設難交攻並迎而解。</p>
<p>杯渡行於路攜一蘆圈中有四小兒長數寸眉目如畫杯渡語人曰此四天王也童子時時見之。</p>
<p>支謙字恭明月氏人初遊雒邑受學於支亮亮受學於支讖世稱天下博知不出三支謙博覽經藉為人細長黑瘦眼多白而睛黃時人語曰支郎眼中黃身雖細是智囊後避地歸吳吳主拜為博士嘗譯經一百二十九部。</p>
<p>道寶王丞相茂弘弟也辭榮為僧以學行顯。</p>
<p>佛圖澄天竺國人也永嘉四年至雒陽<span class='corr'>已</span>百餘歲服氣自養積日不食善誦咒役使鬼神腹旁有孔以綿塞之夜則出光自照每臨水從孔出腸胃洗濯還納腹中雒陽寇亂潛伏草野石勒屯葛陂杖錫往見取水咒之俄青蓮華生缽內勒子斌既死澄以楊枝洒之復活益著奇跡壽一百七十度弟子道安等七千餘人。</p>
<p>佛馱跋陀罽賓國人也秦太子姚泓延入東宮與羅什辯法既渡江至匡山見遠公論義遠高之。</p>
<p>道安法師依陸渾山木食澗飲武帝立檀溪寺居之秦堅破襄陽奉師以去謂左右曰吾以十萬師取襄陽得一人半耳左右問為誰堅曰安公一人習鑿齒半人也師左臂有肉隆起方寸如印號印手菩薩然貌寢時語曰漆道人驚四鄰。</p>
<p>太元中道安入寂時西北雲開見樓閣幻出有異僧出入隙中指曰彼兜率天也。</p>
<p>傅大士名翕字玄風號善慧結庵雙樹因號雙林大士種植蔬果為人傭作與妻妙光子普建普成共衍佛法嘗謂其子曰我從第四天來出生於此。</p>
<p>寶誌公不知何所出東陽朱氏婦聞兒啼鷹巢中舉以為子故手足皆鷹爪也七歲依鍾山僧出家多顯神異常以剪尺拂扇掛杖頭負之行聚落蓋齊梁之讖云。</p>
<p>誌公嘗食鱠旋吐水中皆活洒然而去。</p>
<p>智者國師姓樓名惠約婺州人也梁武帝時召見等覺殿忽合掌入玻璃瓶中結跏趺坐少選化五色雲臺而出帝北面頂禮受戒。</p>
<p>普通初僧稠住王屋山聞兩虎交鬥以錫杖中解各散去。</p>
<p>達禪師得水觀三昧每入此定有窺之者惟見清水凝渟滿室沙門道僊從達遊得火光三昧所居之室玄夜朗照。</p>
<p>慧約法師梁武嘗從受戒羯磨日甘露霄降孔雀來馴得戒者四萬八千人及約示寂所乘青牛為之垂涕雙鶴悲鳴彌月而去。</p>
<p>白足沙門名曇始一名惠始清河張氏子也白足跣行泥滓不染故名赫連屈丐取長安道俗被戮而始接刃無傷屈丐怒召始於前以短刀自擊之竟不能害。</p>
<p>魏太武既誅沙門盡毀經像白足謁太武武怒命斬之不能傷又自抽佩刀擊之亦不能入投諸虎檻虎皆弭服武驚延師上殿悔謝皈敬。</p>
<p>周武將滅佛法有僧靜藹上書力諍不得遂歸太乙山敕遣侍者跏坐磐石自割身肉五臟皆外見手足頭面臠析都盡以刀割心捧之而卒次日合掌趺坐如故所傷餘骸一無遺血白乳湧流凝於石上。</p>
<p>慧力寺僧善周沐浴而化五日後鬚髮再生。</p>
<p>天竺國惠理法師至浙西見山巖秀麗曰此吾靈鷲山十小嶺不知何年飛來有洞舊藏白猿呼之猿果出。</p>
<p>隋仁壽初京城鑄丈六金像其日雨寶屑銀花香氣甚異又法師元琬造丈六金像始成天雨花花狀如雲母。</p>
<p>隋開皇中釋道英入水宴坐六宿方出又值冰厚雪深仰臥三宿方起。</p>
<p>大業初慧侃住棲霞寺往楊都偲法師所將還寺眾請現神力侃即從窗中出臂長數十丈。</p>
<p>金舌和尚趙人也修道中條山唐睿宗三召不至乃截其舌以進焚之化為金舌哦經如故。</p>
<p>清涼僧海豐苦行二十餘年人見其眉睫間常化佛百千大如黍米往來遊行<span class='corr'>已</span>不覺也。</p>
<p>藥王菩薩姓韋氏名古字老師疏勒人也開元中至京紗巾毳袍杖藜而行腰懸葫蘆數百普施藥餌以一黑犬自隨凡有患者視之即愈帝敬禮為藥王菩薩。</p>
<p>萬回虢州張氏子幼時嘗致兄書六千里外朝往暮返因號萬回及為沙門所至顯化武后延入宮賜以錦衣令宮女給侍中宗賜號法雲壽八十飲水湛然而逝。</p>
<p>唐使王玄策過西域視維摩故居以手板量之方廣十笏蓋方丈所由名也維摩詰此云無垢毘耶離此云廣嚴有妻金姬子善思女月上大闡奇跡。</p>
<p>宗實上人樊司空子也捨官位妻子出家白居易作偈贈之有云榮華恩愛棄成唾戒定真如和作香今古雖殊同一法瞿曇拋卻轉輪王。</p>
<p>皎然名晝霅州人與靈徹遊甚善徹字澄源居越州雲門精持戒律又杭之西嶺僧標有高行三人齊名時人語曰霅之晝能清秀越之徹洞冰雪杭之標摩青霄。</p>
<p>貫休善畫兼能詩嘗題簡禪師院云忘機室入空靜與沃洲同惟有半庭竹能生竟日風登山海月上出定印香終繼後傳衣者還須立雪中。</p>
<p>溫州淨居寺尼玄機嘗習定於平陽山石窟開元中倒立而化將葬風雷陰黯失其柩越二日有自大石來者云是夕空中有簫磬聲柩<span class='corr'>已</span>置峰上矣。</p>
<p>大曆中有鄒和尚不知所從來跨白驢結茅居徽山一日走鄰縣靈鷲山中其徒追及但見文殊石像耳始知為大士化身而白驢即獅子也。</p>
<p>婁道者承天寺僧也生有異相掌中一目中指七節乾興七年側臥而化焚之三日衣裓不動忽雷雨驟作薪火皆滅中出白煙自焚立盡獨留目睛與舌根不壞舍利無數。</p>
<p>金碧峰不知何許人高皇起兵見之宣州峰跏趺危坐不為禮上叱峰亦叱上曰可曾見殺人將軍乎峰曰可曾見不怕死和尚乎上乃釋劍作禮峰徐曰建康可王也洪武初上既即位召見奉天殿敕施摩伽斛食大興佛事入滅舍利五色。</p>
<p>尚師哈立麻者烏思藏僧也永樂中命建法壇十四日天花飛墜甘露降空有舍利自天而下青鸞白鶴連霄畢集金仙羅漢變現雲表又聞天樂來空一夕檜柏生金色花遍於都城內外帝自此潛心釋典作佛曲使宮中歌舞之。</p>
<p>瓦領禪伯西僧也永樂中帝與偕至靈谷寺觀向日塔影齋心嘿禱有五色圓光中見佛像及誌公像翼日天花雨空異香芬馥帝心大悅命圖畫示中外。</p>
</div>
</div><!-- end of div[@id='body'] -->
</body></html>