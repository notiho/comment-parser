<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>學佛考訓</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>學佛考訓卷四</p><p class="byline">錢唐俍亭和尚淨挺緝</p><p class="byline">秀州息波道人成源訂</p>
<div class='div-other'><a id='mulu9' />
<p class='h1'>蓮宗</p><p style="margin-left:1em">問白蓮於五老邀玄鶴於東林陶令可期客兒尚在非同河上之遊不入醉鄉之夢。</p>
<p>慧遠少為儒生博極群書尤邃老莊周易初止江州龍泉精舍後於廬山東林棲逸偶風雷夜作明發就觀良材駢列桓將軍伊驚異奏立寺焉時天下奇才多隱居不仕者遠公與劉遺民雷次宗等十八高賢結淨土之遊凡一百二十三人皆同誓願。</p>
<p>遠公東林雜詠云崇巖吐清氣幽岫棲神跡希聲奏群籟響出山瀏滴有客獨冥遊徑然忘所適揮手撫雲門靈關安足闢流心叩玄扃感至理勿隔孰是騰九霄不奮沖天翮妙同趣自均一悟超三益。</p>
<p>劉遺民嘗於定中見佛光照地皆成金色阿彌陀佛放玉毫光垂手引授又嘗入七寶池掬水而飲出定異香發毛孔間。</p>
<p>遠公送客不過虎溪一日與道士陸修靜徵君陶淵明共語不覺過溪遠乃失笑。</p>
<p>遠法師臨化山中峰澗寺落皆見千眼仙成隊執幡幢香花赴東林寺。</p>
<p>謝靈運嘗於東林鑿二池以栽蓮華時欲入社遠公謂客兒心雜未許也。</p>
<p>遠公退隱硤石山註涅槃經成擲其筆曰若疏義契理筆當駐空<span class='corr'>已</span>而果然後人因名曰擲筆堂。</p>
<p>謝靈運淨土詠云法藏長王宮懷道出國城願言四十八弘誓拯群生淨土一何妙來者皆菁英頹年欲安寄乘化好晨征。</p>
<p>廬山東林於水上立十二葉芙蕖因波而轉定十二時謂之蓮華刻漏。</p>
<p>西林慧永初與遠公同依道安至太元中永公先至潯陽刺史陶範留憩廬山捨宅居之乃創寺曰西林嶺上一室曰香谷。</p>
<p>遠公報羅什偈云本端竟何從起滅自無際一微涉動境成此頹山勢惑相更相乘觸理自生滯因緣雖無主開途非一世。</p>
<p>劉孝綽詩云尋因途乃異及捨趣猶并苦極降歸樂樂極苦還生豈非輪轉愛皆緣對著情一知心相濁樂染法流清。</p>
<p>劉程之嘗作蓮社誓文有云識以悟心形由化革藉芙蕖於中流蔭瓊柯於詠言飄靈衣於八極沉香風以窮年辭旨並妙<span class='note-inline'>(遺民名程之)</span>。</p>
<p>王融懺悔三業詩云樂由生滅患以身全業資境造事假言筌利名相倚榮辱茲纏燕驥匪躡銅鍇徒鐫感端風緒愛境情懸不勤一至何階四禪。</p>
<p>王齊之念佛三昧詩云妙用在幽涉有覽無神遊昧徹識以照麤積微自引因功本虛泯彼三觀忘此毫餘。</p>
<p>王融法樂辭云生老終<span class='corr'>已</span>縈死病行當荐方為淨國遊豈結危城戀又云鷲巖標遠勝鹿野究清玄不有希世寶何以導濛泉。</p>
<p>李太白淨土詩有云向西日入處遙瞻大悲顏目淨四海水身光紫金山勤念必往生是故稱極樂珠網珍寶樹天花散香閣圖畫了在眼願托彼道場以此功德海冥祐為津梁八十一劫罪如風掃輕霜庶觀無量壽長願玉毫光。</p>
<p>溫庭筠詩云世機消<span class='corr'>已</span>盡巾履一飄然一室故山月滿瓶秋澗泉禪庵過微雪香寺隔寒煙應共白蓮客相期松桂前。</p>
<p>耿韋詩云少年常昧道無事日悠悠及至悟生死尋僧<span class='corr'>已</span>白頭雲迴廬瀑雨樹落給園秋為我謝宗許塵中難久留。</p>
<p>唐代宗嘗迎法照入宮令宮人五會念佛法照曾於并州作是會感動宮闈時稱五會法師弘淨土之教般舟和尚耑修念佛三昧所居為般舟臺柳子厚嘗稱之云壞衣不飾揣食不味百有二十而志不衰。</p>
<p>白居易嘗捐俸錢三十萬作西方圖為彌陀肖像并說讚曰極樂世界清淨土無諸惡道及眾苦願如我身老病者同生無量壽佛所。</p>
<p>永明壽偈云有禪有淨土猶如帶角虎現世為人師來生作佛祖。</p>
<p>圓照本歸老靈巖耑修淨業元祐中汴京曦法師嘗入定遊淨土見大蓮華光明黃色其二題曰宋比丘宗本之座定起以語本本曰本修禪時心在極樂無二相也。</p>
<p>廣慧大師住阿育王寺親睹舍利光中現釋迦佛身師遂誓焚身報佛取香油塗身合掌誦佛火然大眾見五色祥雲自頂上起光中現菩薩金身長可二尺晃然四照映雲而滅。</p>
<p>四空法師出家五臺山說法天花晝下及歿茶毘道俗見白雲中現樓閣莊嚴白鶴孔雀種種畢具俄而天樂振空移時方滅。</p>
<p>大行禪師誦彌陀經三七日睹琉璃地上佛及二大士現前唐僖宗聞其事詔入內庭賜號常精進菩薩及歿肉身不壞。</p>
<p>善導和尚每念佛一聲飛光一道隨口而出事聞朝廷敕所居為光明寺後登柳樹端坐而化。</p>
<p>少康法師縉雲人乞食得錢誘小兒誦佛一聲予一錢康聲獨高一日眾見佛從康口中出立逝之夕有光燭天。</p>
<p>四明尊者初欲焚身如藥王故事楊翰林億作札并傳旨留之及天聖六年無疾驟稱佛號而逝露龕二七爪髮俱長闍維舌根不壞舍利如雨。</p>
<p>馮濟川諱楫自號不動居士仕給事中所至與賢士大夫高僧逸民續廬山蓮社施藏經四十八藏藏五千餘卷紹興中具衣冠望闕再拜<span class='corr'>已</span>換僧伽黎衣陞高座跏趺說偈而逝。</p>
<p>佛印禪師嘗講金剛經至六如偈有虎丘朱進士者聞而喜之因感異夢持誦不輟至老彌篤臨歿書偈曰八十九年朱公兩手劈破虛空腳踏浮雲粉碎立化菩提樹東泊然而逝。</p>
<p>廣平郡夫人馮氏嘗見慈受深禪師持戒念佛十年不惰一日忽書偈曰隨緣任業許多年枉作老牛為耕田打疊身心早歸去免教鼻孔受人穿異香馥郁安坐而化。</p>
<p>岳武穆詩云功業要刊燕石上歸休終伴赤松遊丁寧寄語東林老蓮社從今著再修鵬舉有心人夙饒慧業。</p>
<p>王禹偁詩云夢幻吾身是偶然勞生四十又三年任誇西掖吟紅藥何似東林種白蓮。</p>
<p>楊鐵崖題東林詩有云結爾東林社招我南山歌回視有漏因<span class='corr'>已</span>悟影與魔。</p>
<p>陳師道寄參寥子詩云平生西方願擺落區中緣惟於世外人相從可忘年參寥子諱道潛與子瞻友善中峰偈云禪外不曾譚淨土須知淨土外無禪兩重公案俱拈卻熊耳峰頭開白蓮。</p>
<p>文潞公彥博專念阿彌陀佛欲結十萬緣會後如如居士顏丙作頌贊之有云如君膽氣大如天願結西方十萬緣不為一身求活計大家齊上渡頭船潞公年九十餘雒社耆英公為之首。</p>
<p>尚書陳瓚修淨業疾革置水榻前眾見冰中湧出七級浮屠欄楯鉤綴窗格玲瓏無不周備陳乃化去。</p>
<p>常熟黃觀察家一老媼耑修淨業臨歿一舊籃裙衣裡十二幅忽現出十二觀音像各幅變相不同咸具竹林鸚鵡之致經一晝夜乃滅。</p>
<p>南宋沈三郎耑心淨慮臨歿端坐而逝茶毘日有白鶴二十九隻飛鳴雲表久之西去。</p>
<p>蓮池大師姓沈氏仁和人有東昌悟道偈云二十年前事可疑三千里外遇何奇焚香擲戟渾閒事魔佛空爭是與非後住雲棲耑弘淨土為蓮宗第八祖。</p>
<p>袁中郎居士頗悟禪宗兼修淨土<span class='corr'>已</span>卒而其弟小修夢來迎<span class='corr'>己</span>且云幸生淨土矣弟曰何緣至此曰以某生時著西方合論耳武林虞淳熙著淨土詩亦生中品。</p>
<p>楊嘉禕家世閥閱年十三郎持不殺戒後入南雍益修淨業一日忽白光滿室青蓮現空見丈六金身接引而去。</p>
<p>仁和孫文學標妻朱氏持戒念佛嘗光中見化佛像燈燭熒然忽成五彩有佛跏趺其上及歿端坐合掌稱佛號不輟越三日顏色不變。</p>
<p>龍舒居士姓王氏篤信淨業著往生錄行於世。</p>
<p>于見素居士諱明照舉孝廉耑修淨土後為仕宦捐俸刻書本藏經以便學者與其弟潤甫及丹陽賀知機金壇繆仲淳吳江周仲大沈及庵吳孚泉嘉禾賀道星朱廣原君升曹石蒼諸公先後助揚並弘蓮社之學。</p>
</div>
</div><!-- end of div[@id='body'] -->
</body></html>