<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>學佛考訓</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>學佛考訓卷三</p><p class="byline">錢唐俍亭和尚淨挺緝</p><p class="byline">秀州息波道人成源訂</p>
<div class='div-other'><a id='mulu7' />
<p class='h1'>華雨</p><p style="margin-left:1em">義虎未遙石麟有托取支那之言論求東土之齒牙將續貫花務弘卷軸。</p>
<p>委宛餘編云釋迦佛姓剎利字頓吉又為悉達阿彌陀佛是為普光功德山王波頗智光佛也一曰佛陀一曰浮屠一曰部多一曰母馱一曰沒陀五天竺異音故耳。</p>
<p>西域記云阿耨達池在香山之南大雪山北周八百里東南流入海者為殑伽河西南流入海者為縛芻河北流入海者為徙多河又潛流地下出積石山東北流入海者為中國之河源阿耨達華言無煩惱殑伽華言天堂縛芻華言青徙多華言冷也。</p>
<p>道卓嘗建塔感天龍護之得龍毛長三尺許按經云治故塔者生白身天其身鮮白入珊瑚林掃塔者生意澡天其身淨潔猶如明鏡去塔中草木者生光音天眾寶宮殿光明不可計量以花香供塔者生兜率天諸毛孔有栴檀香具三明六通及八解脫。</p>
<p>成住壞空八十轆轤劫總一十三萬四千四百年為一大劫龍漢為木劫赤明為火劫延康為土劫開皇為金劫上皇為水劫<span class='note-inline'>(過去莊嚴劫現在賢劫未來星宿劫)</span>。</p>
<p>隋大業時佛經六千一百九十八卷唐開元時五千四十八卷宋雍熙中增新經凡九千五百卷龍宮海藏至此愈多矣先是龍樹菩薩入龍宮流傳天竺分八萬六千偈至中土其後摩騰入漢白馬馱經翻譯漸增遂不可量。</p>
<p>宗鏡錄云儒二十七家黃老二十五家釋有十二分教殊途同旨以心為宗。</p>
<p>羅什法師年十二偕母出家日誦三萬二千言博聞強記人莫能及秦主姚興迎入逍遙園公卿以下並師尊之集沙門八百餘人譯經三百九十餘卷。</p>
<p>羅什弟子生公肇公融公叡公謂之什門四聖。</p>
<p>生公名道生嘗入平江虎丘山豎石為徒講涅槃經至闡提有佛性處語石曰如我所說義契佛心否群石皆為點首後北涼曇讖重譯涅槃果與公契。</p>
<p>晉廢帝太和中沙門于法開善放光般若經兼通醫術或問曰師高明剛簡何以醫術經懷開曰明六度以除魔調九候以療病自利利人不亦可乎穆帝召之視脈竟不往。</p>
<p>支道林講法禁苑中朝名士殷浩郗超孫綽桓彥表王敬仁何充王坦之袁彥伯並結方外交及抗表還山群公祖餞一時標致。</p>
<p>道林在山陰講維摩經許詢為都講。</p>
<p>謝朓秋夜講經詩云四緣去誰肇七識習未央淵淵倒營魄苦陰蹙愁腸當時亦列高座。</p>
<p>卑摩羅叉天竺人也以眼青故名青眼律師出遊關左盛闡毘尼羅什所譯戒本得師乃行於世。</p>
<p>王屋山僧安講涅槃經有雌雉伏聽俄越州人家產女髮如雉毛安往一見如舊識乃知雉化生也。</p>
<p>義熙中內史孟顗等請譯華嚴經詔佛馱跋陀止道場寺譯經共六十卷時有二青衣童子每旦自庭沼中出炷香添水譯畢不見。</p>
<p>道英法師初習禪定宴坐深淵七日而出嘗講起信至真如門奄爾氣絕眾意其逝矣有都講識之曰此入滅盡定耳三日後果起。</p>
<p>那跋摩嘗居祗洹寺講法華經并華嚴十地品宋文帝率公卿日集座下。</p>
<p>梁武帝嘗請雲光法師講經於建康法雲寺感天雨華如雪及卒葬定林敕東園秘器給賜貴重無與比大通六年傅大士弟子傅睢詣闕上書有詔赴闕帝為設食及大同中再入召見壽光殿令講金剛般若經士揮尺一下而罷。</p>
<p>智者大師姓陳氏悟法華三昧駐建康瓦棺寺弘法僕射徐陵尚書毛貴並稟深旨著天台一宗。</p>
<p>貞觀中遣使入西域見畢缽羅樹即菩提樹釋迦成道處也一名思維樹一名無憂樹一名貝多羅樹高四百丈枝葉青翠經冬不雕。</p>
<p>籃田悟真寺有高僧寫涅槃經群鴿自空中銜水添硯。</p>
<p>圭峰禪師出家青蓮山講經地湧青蓮八龍聽講。</p>
<p>唐法師焚金刺血寫經筆端嘗有舍利又溫州法空院僧慧升結廬北巖寫法華經至普賢勸法品天雨舍利。</p>
<p>大業末僧智超誦法華經瓶水自溢。</p>
<p>永嘉中安慧寫大品經入火不燒。</p>
<p>大順初溫州火雲寺僧洪梵說法誦經陸地生蓮靈蛇聽法。</p>
<p>石斗山中法華寺碑載樵者掘地得石函藏一童子舌不壞上生蓮花一枝云是誦法華瑞相也。</p>
<p>不空三藏名不空金剛北天竺國人也初印度僧金剛智傳秘密教頗著奇蹟不空與僧一行道氤並師事之開元中不空攜弟子二十一人附崑崙舶返五天得密藏及經論五百餘部還京詔入內庭為帝灌頂賜號智藏及滅舍利數百頂骨不壞。</p>
<p>菩提流志南天竺沙門也本名達磨流支所譯有寶積經睿宗景雲間詔於北苑白蓮花亭譯經帝躬親筆受。</p>
<p>義淨法師譯藥師經二卷奉中宗旨也初中宗在房州持經獲應故命復譯及睿宗景雲留師大荐福寺譯經論二十部學士李嶠張說等並加潤色。</p>
<p>貞觀初道遜法師講涅槃經至請寄來生偈忽然而逝送柩於山有異花遶柩而生長三尺可五百餘莖賢首法師名法藏康居人也初燉煌杜順和尚傳華嚴觀藏得其教華嚴晉譯僅六十卷至是奉天后詔譯成凡八十卷開示宗旨有白光自口出又於東都講經至華藏世界品大地震動賜號賢首召對長生殿云。</p>
<p>清涼國師名澄觀姓夏侯氏山陰人也撰華嚴疏德宗貞元中降中使宣入都與罽賓三藏般若譯烏茶國所進華嚴後分四十卷又令造疏進呈賜號清涼時順宗在春宮親接師顏請撰了義自憲宗迄文宗並奉師表。</p>
<p>清涼國師既入滅有梵僧言於蔥嶺見二使者凌虛而過云東取華嚴菩薩大牙歸國供養有詔啟塔果失一牙闍維舌根不壞如紅蓮色。</p>
<p>李長者名通玄太原人日食柏葉棗餅因呼棗柏大士嘗負經山行遇一虎撫之曰吾欲著華嚴論能為擇棲止耶因以經囊負其背虎至神福山原下土龕而止士即於龕著論每夕口出白光以代燈燭有二女子汲水炷香食時具饌齋畢撤去如是五年著論畢滅跡不見。</p>
<p>唐憲宗詔譯經於醴泉寺諫議孟簡補闕蕭俛潤色文義。</p>
<p>修雅法師誦法華經歌云山色沉沉松煙幕幕空林之下盤陀之石石上有僧結伽橫錫頌白蓮經從旦至夕左之右之虎蹤狼跡十片五片異花狼藉。</p>
<p>窺基法師尉遲敬德猶子也從玄奘受瑜伽學通唯識開慈恩宗性豪侈每出入必治三車備經書食饌時號三車法師終南山宣律師持律精嚴感天廚供養聞三車之號心竊薄之一日基訪律師日過午天饌不至基辭去天乃來律師責以後時天曰適大乘菩薩在此翊衛嚴甚無自而入律師聞之乃大驚異茅山道士吳筠作書深詆釋氏時法師神邕者著論折之給事中竇紹見邕論嘆曰邕可謂塵外摩尼論中師子。</p>
<p>法師慧瑞住襄陽居山頂引汲為勞欲他去夜夢神人長丈許紫衣來前曰但講大乘經能令所居光明榮勝願住此勿他往法師需水易耳來月八日當得之自往劍南請一龍王行至矣及期果信。</p>
<p>慧眺法師習小乘法住哲公座下聞講大論心生不信六根流血後懺謝復學大乘。</p>
<p>崇慧法師大曆中與道士鬥法以身投猛火中須臾自出道士稱服。</p>
<p>宣律師云觀音大士昔為妙善公主世傳觀音為女身本此。</p>
<p>宣律師嘗行道中夜臨砌蹶且仆有年少介冑擁衛之師問為誰荅曰弟子博乂天王張瓊也以師戒德故來給衛耳又授師佛牙及餌藥脩合之法。</p>
<p>太平興國七年譯大乘莊嚴寶王經御製三藏聖教序<span class='note-inline'>(先是唐貞觀時太宗製聖教序)</span>。</p>
<p>孤山法師諱智圓一號中庸子與處士林逋及慈雲懺主友善嘗自作祭文挽詩三日而滅景祐中啟塔爪髮俱長唇紅微開齒如珂雪。</p>
<p>慈雲懺主諱遵式所居為古靈山寺西巖有檜始西晉慧理法師年久枯壞式誦大悲咒以水灑而活之陸省庵持法華經偈云盥手清晨貝葉開不求諸佛不禳災世緣斷處隨他斷劫火光中舞一迴。</p>
<p>宣和中廢沙門為德士法師道永上書極諫帝怒黥之流春陵屢著神異建炎初召見命去其黥永曰先帝墨寶不忍去也帝大笑云卿到老倔彊耶賜號寶覺住大中祥符寺後坐脫闍維舍利無數。</p>
<p>天岸法師嘗於定中見一尊者授以犀角如意自是博辯無礙至正中海岸傾頹竟數十里師咒沙擲地救之賴以無恙。</p>
<p>浮休法師嘗住天竺適瓔珞泉涸禱之泉湧因名再來泉趙子昂每稱為僧中御史以師不妄言笑也至正中罹難入滅茶毘舍利如菽。</p>
<p>宋濂云毘尼之法魏嘉平中曇柯羅始持僧祗戒本至雒陽曇無德曇諦等繼之立羯磨法唐南山宣律師疏為四分律部。</p>
<p>管東溟居士吳人擅天台一宗自為講演習荊溪學者一時盡出其門。</p>
<p>萬曆七年慈聖皇太后命素菴法師講法華經至寶塔品空中忽現寶塔太后驚異出金縷僧伽黎賜之素菴襄陽人少為郡諸生出俗住栖霞大得賢首之旨。</p>
<p>萬曆十五年麓亭法師講華嚴大鈔於萬壽寺至入法界品天雨寶花大地震動。</p>
</div>
</div><!-- end of div[@id='body'] -->
</body></html>