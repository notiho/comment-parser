<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>學佛考訓</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>學佛考訓卷五</p><p class="byline">錢唐俍亭和尚淨挺緝</p><p class="byline">秀州息波道人成源訂</p>
<div class='div-other'><a id='mulu11' />
<p class='h1'>慈航</p><p style="margin-left:1em">觀魚濠上綽有深情放鳥林間自成高致將知天地與我同根矧云萬物皆吾一體。</p>
<p>陸法和自稱荊山居士少隱清溪為湘東王所重嘗將兵擊任約揮白羽扇返風滅火大敗約軍所至必立放生池以殺生為戒<span class='note-inline'>(天監普通以來武帝每戒屠殺)</span>。</p>
<p>北齊高帝迎僧稠入宮受菩薩戒盡停五方鷹犬及傷生之具禁境內屠殺。</p>
<p>天台智者大師初弘教觀戒殺放生陳隋之間多尚其教。</p>
<p>貞觀七年敕禁堰寨取魚者并斷屠殺嘗禁捕魚先是詔天下年三月六日普斷屠殺至此遂著為令。</p>
<p>乾元二年詔天下諸州置放生池八十一所時昇州刺史顏真卿為撰碑記有流水救涸寶勝稱名等語一時傳述。</p>
<p>宋真宗天禧元年詔天下立放生池如唐肅宗故事王文穆公疏請西湖為放生池朝論可其奏慈雲懺主諷之也。</p>
<p>永明壽禪師初為吏輒以官錢放生坐罪當斬刀不能入乃得釋為僧日行百八善事鳥巢於衣裓中群羊跪而聽法有神遊地府者見冥王祀其像曰此彌陀後身也著宗鏡錄一百卷高麗嚮風歿葬宗鏡堂後。</p>
<p>宋僧觀公住黃巖正等寺嘗畜一鴝鵒令之念佛一日立化觀公葬之有紫蓮華出自土上尋之則華從舌本出也。</p>
<p>唐邵彪夢至一公府見大鑊中有蛤蜊作人身呼彪名彪懼念佛蛤變黃雀飛去彪後及第官安撫使。</p>
<p>唐文宗嗜蛤沿海官皆先時遞進一日設饌中有一蛤忽現菩薩形儀梵相具足帝大駭異貯以金粟檀香盒賜興善寺令眾觀之復令天下寺院各立觀音形像。</p>
<p>韋皋嘗訓一鸚鵡令念佛鵡斃皋曰是能念佛宜以桑門禮化之闍維果得舍利二粒皋為之記。</p>
<p>武后畜一鸚鵡名雪衣通心經后貯以金絲籠偶一日戲曰能作偈求解脫當放出籠雪衣若喜躍狀須臾朗吟曰憔悴秋翎似禿衿別來隴樹歲時深開籠若放雪衣去嘗念南無觀世音后喜即為啟籠居數日立化於玉球紐上后以紫檀作棺葬於後宮異苑唐文宗以浮屠事無補大化欲盡去之會尚食廚烹雞卵方燃火忽聞鼎中有聲極微迫而聽之乃呼觀世音菩薩也事與食蛤事頗類。</p>
<p>吳興郡宗益嘗剖蚌得羅漢像偏袒右肩翹首左顧以歸慈感寺。</p>
<p>唐詢家烹雞忽火光出釜中視之水面成五色有未產雞子黃化菩薩像眉目了然白化蓮華座。</p>
<p>穎川王戶部一日宴客庖人剖鱉有鬼判各一朱髮藍面左執筆右執簿種種具足。</p>
<p>李太宰生平持不殺戒偶過客客為殺鵝公不懌曰我固不食何為殺之有頃其鵝翎從地飛起結成蓮花現於前久之始散。</p>
<p>遂昌民宋甲剖一鱉中有比丘端坐握摩尼珠衫履斬然。</p>
<p>溧水俞集舟行淮上見蚌蛤必買放之一日買蛤倍價不售置釜中忽光起一大蚌裂開見觀音像旁有兩竹相對衣冠瓔珞竹葉枝幹皆真珠綴成舟人誦佛悔罪。</p>
<p>宣室志云當塗民劉成鬻魚蟹天暮泊舟四無人跡忽聞舫中有連呼佛號者見一大魚自舫中振鬣搖首而呼其聲甚厲劉毛盡豎匿身蘆中伺之俄而萬魚俱跳躍呼佛佛聲動地大懼悉投魚於江中。</p>
<p>恩州民張氏以屠牛致富一牛臨命跪若有請張竟殺之取其肝忽水珠迸出色如水銀而圓大小不等及烹肉刀不能割皆有圓珠胃臟盡然始知為舍利也張即日棄業作一塔葬之。</p>
<p>崇寧中衛州獲嘉縣民職氏屠豬祭賽有劉氏獵犬銜其棄骨四日不食劉使其子析骨視之有如來像髻珠如粟瞑目跏趺瞳子隱然莊嚴畢具晁<span class='corr'>无</span>咎作贊述之。</p>
<p>政和丁酉真州近村富人群犬爭銜一牛脛骨眾異而破之血凝如玉成菩薩形衣紋瓔珞相好奇特雖雕琢不及。</p>
<p>杜子美觀打魚詩有云蒼江漁子清晨集設網提綱萬魚急能者操舟疾若風撐突波濤挺叉入小魚脫漏不可紀半死半生猶戢戢大魚傷損皆垂頭倔強泥沙有時立東津觀魚<span class='corr'>已</span>再來主人罷鱠還傾杯日暮蛟龍改窟穴山根鱣鮪隨雲雷干戈兵革鬥未<span class='corr'>已</span>鳳凰麒麟安在哉吾徒胡為縱此樂暴殄天物聖所哀。</p>
<p>王荊公放魚詩云捉魚淺水中置之最深處當暑脫煎熬翛然泳而去豈無良庖者可使供匕箸物我皆畏苦捨之寧啖茹。</p>
<p>陸放翁嘗詠戒殺詩云物生天地間同此一大虛林林各自植但坐形骸拘日夜相殘殺曾不置斯須皮毛備裘褐膏血資甘腴雞鶩羊彘輩尚食稗與芻飛潛何預汝禍乃及禽魚豺虎之害人亦為饑所驅汝顧不自省何暇議彼歟又于人類中各私六尺軀方其忿怒時流血視若無我欲反其源默觀受氣初挺刃之所加慘若在我膚朝飯一釜豆暮飯一盃蔬捫腹茒簷下陶然歡有餘又云郊居去市遠豬羊稀入饌既畜雞鶩群復利魚蟹賤暴殄非所安擊鮮況親見那得屠殺業為客美殽膳餘年尚有幾過日如露電豈無園中蔬敬奉君子宴。</p>
<p>梁世有人常以雞卵白和沐云使髮光每沐輒破二三十枚臨死髮中聞啾啾數千雞雛聲。</p>
<p>獵戶某見一鹿盡力射殺之就視乃其子也大驚悔成疾尋死。</p>
<p>江陵劉氏以賣鱔為業後生一兒頭是鱔自頸以下方為人耳。</p>
<p>王克為永嘉郡守有人餉羊集賓欲讌而羊繩解來投一客先跪兩拜便入衣中此客竟不救請須臾宰羊為炙先行至客一臠入口便爾叫呼大作羊鳴而死。</p>
<p>梁孝元在江州時望蔡令某經亂廨焚寄寺住民將牛酒作禮係牛剎柱設座接賓牛忽觸階拜令大笑命左右殺之醉飽臥簷下醒覺體癢搔成隱疹因癩十許年死。</p>
<p>楊思達為西陽郡守值侯景亂時復旱饑民盜麥思達遣一部曲視盜者輒截手腕凡戮十餘人後部曲生一男自然無手。</p>
<p>齊有一奉朝請家甚豪侈非手殺牛噉之不美年三十許病篤見牛來舉體如被刀刺叫呼而死。</p>
<p>江陵高偉隨顏之推入齊凡數年向幽州淀中捕魚後病每見群魚齧之而死。</p>
<p>蔡京喜食鶉預籠畜而烹之嘗夢鶉數千訴於前其一致詞曰食君廩中粟充君箸下肉一羹數百命生死猶轉轂看君壽千春禍福相倚伏京甚畏之尋死陳元植嘗飼鳥夜夢緋衣人謂曰爾壽甚促因濟活生命以此延長後果百歲無疾而逝。</p>
<p>李景文嘗買魚放生後因餌丹砂中毒疽發於背醫不能療偶瞑目覺群魚濡沫其背快然清涼疾遂得愈。</p>
<p>蘇子瞻知杭州於西湖立放生會後人因之。</p>
<p>會稽陶石簣居士參散木老人力窮向上嘗作放生辨惑篇以貽世。</p>
<p>餘杭嚴忍公居士早年學道不耽世榮工書法作詩文廣迪吉錄規誨群倫創放生社於西溪河渚歲時不絕。</p>
<p>朔法師云鮆魚一首十身何羅魚亦一首十身音如吠犬又芘魚如鮒一首十身臭如蘼蕪魚雖濕生頗極怪異丹洛二水產人魚四足音如嬰兒諸懷之水產鮪魚魚身犬首音如嬰兒鯢魚似鯰四足聲似小兒能致風雨磁州出孩兒魚四足長尾聲如嬰兒東海有美人魚長六七尺美如婦人眉目口鼻手爪無不具足肉白如玉五色輕軟髮如馬尾陰形與丈夫女子無異橫公魚長七八大狀如鯉魚而赤晝在水中夜化為人奔[魚*受]魚一名瀱非魚非蛟大如船長三四丈兩乳在腹下青丘之山出赤鱬其狀如魚而人面其音如鴛鴦海外有氐人國其人人面魚身而無足魚之與人相去曾幾罟師漁人習而殺之可嘆也嘉祐末有人攜一巨魚入京師能人言號曰海多人爭睹之嘗召至禁中賞賚盈積後至李氏園躍入池不可復獲<span class='note-inline'>(晉時江夏張騁所乘牛忽人言犬亦人言唐光啟元年河東有牛人言宋乾道初虎丘之雀人言荊南之虎人言盧傳素家馬人言夢澤之鹿人言南唐苑中鹿亦人言于闐野豕人言渭南主人豬亦人言嚴遵美家貓犬相對人言鄰陽龔紀貓人立而言羅含之雞能人言西周之犬能人言鄭宏之之犬黃撅能人言華表之鶴人言王周南家鼠能人言路岩家馬忽作人言東都龍門寺蜂作人言南州白鶴作人言固知人與眾生異形同體)</span>。</p>
<p>黃帝遊雒水見大魚雨七日魚流而得圖書帝與天老迎之至翠溈之泉有鱸魚泝流而至蘭葉朱文五色畢見沉白圖以授帝蓋河圖雒書也禹觀於河見白面長人魚身出曰吾河精也授禹河圖而還於淵湯觀雒有黃魚化為黑玉武王渡孟津白魚躍舟腹下有赤文成字魚者龍之屬也魚可食乎。</p>
<p>姚江徐侍御舟中鱉作人言或命放之庖人不聽就烹剖中有帶甲人騎馬似天神狀庖人大驚仆悔無及矣。</p>
</div>
</div><!-- end of div[@id='body'] -->
</body></html>