<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>學佛考訓</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>學佛考訓卷十</p><p class="byline">錢唐俍亭和尚淨挺緝</p><p class="byline">秀州息波道人成源訂</p>
<div class='div-other'><a id='mulu21' />
<p class='h1'>稗乘</p><p style="margin-left:1em">玄圃積玉安石碎金在劉生七略之餘置茂先十乘之外義有取乎毘曇事或殊於左道。</p>
<p>秦穆公時獲一石佛公不識問由余由余曰穆王時有化人來此國或云是佛嘗於終南山造中天臺奉之非此像耶穆公於是築臺名高世臺安置石像。</p>
<p>秦皇二十九年沙門室利防等一十八人來自西域皇惡其異置之獄有金剛神碎獄門而出之始皇大懼具禮遣還。</p>
<p>牟子云堯事尹壽舜事務成旦學呂望丘學老[日*冉]四師雖聖比之於佛猶白鹿之與麒麟燕鳥之與鳳凰也牟子生東漢初平中著理惑三十七篇梁僧佑律師載之宏明集。</p>
<p>漢武帝嘗得劫灰人不之識問東方朔朔乃識之按梵誌云劫石廣長各八萬四千由旬歷五百年有天人下來以六銖衣袖拂石一下更五百年再一拂拂盡此石為一劫劫壞成灰故名劫灰。</p>
<p>漢武故事昆邪王殺休屠王以其眾來降得金神長丈六置之甘泉宮其祭不用牛羊惟焚香作拜而<span class='corr'>已</span>金神蓋郎像教也。</p>
<p>漢武帝嘗遣使張騫入西域聞釋氏之說心嚮往之惜莫能致。</p>
<p>哀帝元壽元年博士弟子景慮受大月氐王使口傳佛經一卷浮屠之說自此始其人名復豆云。</p>
<p>劉向列仙傳云百家之中得仙者百四十六人其七十四人<span class='corr'>已</span>在佛經故撰記者七十。</p>
<p>永初間疏勒國獻佛袈裟長二丈帝曰審是佛衣必有靈異因置猛火上試之經日不壞。</p>
<p>大同五年扶南獻佛髮長一丈二尺詔沙門雲寶往迎之。</p>
<p>大同中梁武帝改造阿育王塔出佛舍利及爪髮髮紺青色長短無定旋曲如蠡。</p>
<p>武德中娑羅僧進佛齒所擊輒碎堅如金剛士女往觀羅拜盡敬。</p>
<p>陸士衡文如玄圃積玉無非夜光按玄圃山郎崑崙山也十洲記曰山有三角正北為閬風嶺正西為玄圃臺正東為崑崙宮廣三百六十億萬里七寶宮殿西域記云月生至滿謂之白月月虧至晦謂之黑月中國以月晦為一月天竺以月滿為一月中邊不同也。</p>
<p>梁四公傳云西海中有島島上有大林林皆寶樹中有萬餘家其人能造寶器所謂佛林國也島西北有坑盤掏深千餘尺傳言是色界天王之寶藏也。</p>
<p>王玄策西國傳云泥婆羅國西南至頗羅渡村東有水火池火焰從水中出以水沃之轉熾漢使曾於池架釜炊飯尋熟大海中有火出逾信也。</p>
<p>廣異記云天后時西域獻毘婁博義天王下頷骨及辟支佛舌頷大如胡床舌青蓮色。</p>
<p>昨夢錄云滑臺南一二里沙上有浮圖中安佛髮長及二丈有奇拳為巨螺其大如容數升物器非赤非青非綠根大於人指使兩人對牽之人自其中往來無礙又僧伽云佛髮青紺如藕絲莖。</p>
<p>西域有七枝秀草若羅漢生則此草生第三祖商那和修摩尊者生時九枝秀草應時而育。</p>
<p>玄<span class='corr'>奘</span>傳云醯羅城中有佛頂骨周尺二寸佛髑髏如荷葉盤伽藍記云那迦羅阿國有佛頂骨方圓四寸黃白色下有孔受人手指閃然如仰蜂窠蓋佛滅度時頂骨四牙不壞故至今有存者。</p>
<p>王勃益州善寂寺碑云握仁王之寶鏡日月舍光驅梵帝之金輪雷霆靜<span class='corr'>祲</span>蓋中國者三千日月萬二千天地之中央也慈恩經云輪王威定諸方亦有差別鐵輪奮戈始定銅輪奮威乃服銀輪遣使方降金輪望風順化優曇花三千年一現現則金輪王出世。</p>
<p>玄<span class='corr'>奘</span>法師入西域至罽賓大林等國通三藏學後與胡商八十餘人渡殑伽河至毘婆沙國彼俗以人祀天裝與諸商被執以裝風度特異將戮以祭俄大風作塵沙漲天晝日晦瞑彼眾驚懼以裝為聖人遂釋之後復至中天竺入王舍城採大乘秘典得青象名馬馱經而還。</p>
<p>玄<span class='corr'>奘</span>法師往西域取經手摩靈巖寺松枝曰吾西去求佛教汝可西長吾歸即東向既去其枝年年西指忽一年東向弟子曰教主歸矣果還因謂之摩頂松僊傳拾遺云五臺山五峰之巔皆有奇寶以鎮其巔東峰則有離岳火珠西峰則有麗農瑤室南峰則有洞光珠樹北峰則有玉澗瓊芝中峰有自明之金環光之璧每眾寶交光炤灼巖嶺春曉秋旦氣嘗屬天燦爛雲表<span class='note-inline'>(文殊化騎牛老人出現其處)</span>。</p>
<p>雞足僧小沉與二僧乞食問識何法對曰能使死者生極東界或請入棺試之及啟棺則竟死矣有頃遂甦曰我生在七寶宮殿中何復來此耶人始驚服他日沉叩迦葉門門訇然中開隱身而入二人追呼門則閉矣固知小沉為迦葉化身也。</p>
<p>南詔張子辰習天竺法詔問修建有何功德辰乃坐露地前置一缽頃之有水晶觀音自缽中乘雲升空而去。</p>
<p>司馬承禎腦中有小兒誦經聲玲玲如振玉額如錢照射一席。</p>
<p>唐釋慧琳供養塑像忽生鬚三十六莖人以為異。</p>
<p>太康中竹林寺尼淨簡見天女持五色花自空中來尼遂騰身直上。</p>
<p>宋元嘉中那跋摩住祗洹寺奄化眾見一物如龍直上空中。</p>
<p>楚中鴉葬婆誦金剛經立化群鴉啣土而葬。</p>
<p>天寶中西番康居等三國圍涼州帝請不空祈陰兵往救有介冑神至帝問何神空曰北方毘沙門天王長子也既而西涼奏報城東北雲霧間神兵影現鼓角凌雲西番遁去因敕諸道城樓置天王像。</p>
<p>咸亨二年長安法海寺僧英見一異人自稱弟子謂之曰吳僧義濟藏有水陸儀文願師往求來月修設苟釋[狴-比+升]牢敢不知報英遂詣義濟果得儀文如法修設次日曛暮復見異人來謝曰弟子秦莊襄王也因指其屬十數輩云此范睢此穰侯此白起此王翦此陳軫此張儀各坐本罪幽囚陰府大夜冥冥無能救護昔梁武帝於金山寺設此齋前代紂王之臣皆免所苦弟子爾時亦得暫息然以獄情未決不便出離今蒙設齋此徒與列侯眾等皆乘善力將生人間念世異國殊故來相謝耳言訖不見。</p>
<p>武帝嘗假誌公神力見地獄諸相問何以止之誌公曰惟聞鐘聲其苦暫息。</p>
<p>稠禪師方造寺諸方施木數千師咒之諸木起空中自相搏擊聲若雷霆鬥觸摧折紛繽如雨。</p>
<p>鄧州一僧名隱慧日食二鳩或笑之師張口鳩從口出一能行一匍匐在地。</p>
<p>孝建中僧法朗多異跡能戶籥中入<span class='note-inline'>(後往龜茲國焚骸湧空而去)</span>。</p>
<p>東魏天平中定州民孫敬德奉觀音甚虔後為賊橫引誣伏將赴市曹夢僧教誦觀音經凡十句誦之臨刑刀三折有司具狀聞丞相高歡審實表請免死所傳高王觀音經是也。</p>
<p>元豐三年使臣王舜封往三韓抵補怛洛伽山黑風驟起龜負舟大士現相得免表聞移建寺於梅岑賜額寶陀紀靈異也先是唐宣宗大中間有天竺僧至洞中親見大士與說法要後梁貞明始建寺云。</p>
<p>智者大師嘗夢登高山見一僧以手招引及至天台定光出迎曰憶昨相見否師大驚異因創庵居之後歸寂石城果如夢感。</p>
<p>晉蘇峻劫成帝幸石頭京城宮室悉皆煨燼獨太寧殿壁明帝手畫佛像屹然不壞。</p>
<p>張僧繇善畫有所畫地藏菩薩像在益州法聚寺一日忽放光於是展轉圖寫光明轉盛時麟德二年也劍州古延福寺有千年樹一株甚巨二白羊往來其下近之則不見。</p>
<p>有僧誦華嚴經忽一紫兔自至馴服不去隨僧起坐惟食菊飲清泉而<span class='corr'>已</span>。</p>
<p>熙寧中李賓知潤州園中菜花悉作荷花中各有佛形如雕刻。</p>
<p>香闍黎止益州青城寺三月三日諸檀越所奉酒食隨得隨盡若填巨壑及晚臨坑大吐雉羊等肉自口出郎能飛走瀉酒滿坑魚鶩交錯。</p>
<p>經云佛為郁伽長者荒醉之人而說佛法即離酒失得佛法要淵明嗜酒嘗坐籃輿過遠公世因傳遠公[酉*右]酒誤也<span class='note-inline'>(陶淵明著搜神錄載佛靈跡不同干實所記)</span>。</p>
<p>宋熙寧中京輔旱神宗齋禱甚力夜夢一僧馳馬空中口吐雲霧<span class='corr'>已</span>而大雨使以像求之固五百羅漢中第十三尊者也參政作詩為賀有仙驥乘雲穿仗下佛花吹雨匝天流之句。</p>
<p>南城縣有石壁出泉如乳泡沫皆成佛面因名佛面泉。</p>
<p>天竺人尸羅有道術嘗於指端出浮屠一層高三尺諸神仙張旛蓋繞塔而行長不過五六分皆唱梵唄景龍中瀛州進一女子身上皆起浮屠塔廟及諸佛形像。</p>
<p>唐太宗時北斗七星皆化為僧遨遊西市。</p>
<p>輿地志云少室山有自然五穀神芝仙藥周太子晉學道上仙處也故達磨面壁在焉祖道相傳不絕。</p>
<p>瓦屋山嘗現辟支佛及普賢瑞相夜有神燈。</p>
<p>宣和中李伯源自廣南還楚攜有琉璃瓶貯佛舍利道由江上龍神乞之示以兆伯源乃跪船舷以瓶下投水忽開裂觀見其間神鬼百怪寶幢羽蓋迎導甚眾而不霑濕一人拱手上承舍利既下水即隨合舟柁輕颺轉首之間行百里矣。</p>
<p>呂相國端奉使高麗過海祝曰回目無虞當以金書摩詰經為謝比回風濤輒作遂取經沉之聞絲竹之聲起於舟下音韻清越非人間比。</p>
<p>宣和間泗州僧伽大士忽見於大明堂頂雲龍之上凝立空中風飄飄然吹衣而動傍侍惠岸木又皆在焉萬眾咸睹迨夕而沒。</p>
<p>洪武初武林翁祥卿得一圓石大可六七寸上現觀音大士莊嚴寶相坐寶蓮花善財童子合爪侍側學士宋濂曾為之贊。</p>
<p>馬郎婦者元和中見<span class='corr'>陝</span>右美姿容人爭為偶女曰三日誦法華七卷乃可耳馬氏子能之女以身許至期復謂曰體中不<span class='corr'>佳</span>俟稍安相見客未散<span class='corr'>已</span>化去矣越數日有老僧杖錫至女所撥之不見惟黃金骨存焉且曰觀音大士垂方便化汝耳言訖飛空而去。</p>
<p>陳玄祐離魂記云清河張鎰女倩娘許配王宙後有賓僚來求張欲改許女聞鬱抑宙亦深恚托他事赴京日暮上船數里聞岸上行聲甚速問之乃倩娘也宙驚喜匿之於船連夜遁去倍道至蜀凡五年生兩子後忽思父母與婿俱歸婿先至鎰家首謝其事鎰曰倩娘久病深閨數年何有此事婿曰見在舟中鎰大驚使人驗之果信室中女聞笑而不語起飾粧更衣出與相迎翕然合為一體衣裳皆重今所傳倩女離魂是也五祖室中嘗舉此以驗學者。</p>
<p>宗鏡錄云有僧坐禪見一人擎一屍來云何故殺我阿母心知是魔取斧斫之須臾覺股上濕乃見血流蓋自斫其股也又一僧坐禪見一豬心知是魔以手拽豬鼻叫火來及攜火至乃自拽其鼻耳。</p>
<p>趙州投子有侯白侯黑語解者曰侯白名君素隋人見知楊素滑稽雄辯之才也所著有旌異記侯白侯黑猶李白李赤也李赤亦唐人效李白為詩甚不類<span class='note-inline'>(或作猴白猴黑或作候白候黑)</span>。</p>
<p>隋李知章能辯論令人結舌號斷舌才又賀若弼父敦冤死臨刑呼弼曰吾以舌死子其慎之洞山正中來頌謂此。</p>
<p>宗泐嘗奉命西域取經一月而返上怪其速問之泐曰比至玉門關見一老僧騎白驢以經授臣并以文一紙寄上臣馬行數步不覺至此上取經及文驗之乃國初時御製祭寶誌公文也上益嘆异。</p>
<p>永隆吳中神僧也洪武中下度僧之令有冒請者上怒將刑隆請焚身以代上允之隆乃秉炬自焚骸骨不倒異香逼人群鶴旋舞。</p>
<p>雪庵和尚靖難後落髮為僧率其徒數十人[日*斥]夕誦經山中人謂且誦佛經不知其誦易乾卦也又好觀楚詞時棹舟中流朗誦一葉輒投一葉於水投<span class='corr'>已</span>輒哭哭<span class='corr'>已</span>又讀終卷乃<span class='corr'>已</span>工於為文有詩若干首傳於世與河西傭補鍋匠東湖樵夫避姓名終隱或曰雪庵諱暨即松陽葉希賢也建文時官御史臺屢疏言兵事多所表見。</p>
</div>
<div class='div-w'><p class="pre"><span class='note-inline'>(浙江嘉興府楞嚴寺般若堂本年坊貲刻<br/>計字三萬七千八百九十九箇<br/>該銀一十八兩九錢伍分<br/>康熙十年六月　　日)</span></p>
</div>
</div><!-- end of div[@id='body'] -->
</body></html>