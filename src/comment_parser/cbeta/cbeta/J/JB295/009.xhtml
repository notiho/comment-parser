<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>學佛考訓</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>學佛考訓卷九</p><p class="byline">錢唐俍亭和尚淨挺緝</p><p class="byline">秀州息波道人成源訂</p>
<div class='div-other'><a id='mulu19' />
<p class='h1'>玉卮</p><p style="margin-left:1em">高譚名理崇尚虛無比諸樂廣之徒竟為裴頠所誚然人生正有餘閒況齊諧不妨志怪。</p>
<p>梵志詩云皇天未生我冥冥無所知皇天既生我生我亦何為無衣使我寒無食使我饑還天初生我還我未生時。</p>
<p>支遁詠懷詩云蕭蕭柱下迴寂寂蒙邑虛廓矣千載事消液歸空無無矣復何傷萬殊歸一塗道會貴冥想妄象掇玄珠。</p>
<p>支遁嘗寓書法潛求買勝地結廬荅曰欲求當給不聞巢由買山而隱。</p>
<p>支道林投跡剡山於沃洲卜嶺立寺行道有遺以馬者畜之曰吾賞其神駿耳有遺以鶴者縱之曰沖天之物豈耳目近玩哉人以為達。</p>
<p>阮嗣宗詩云自然有成理生死道無常智巧萬端出大要不易方。</p>
<p>嵇中散詩云位高勢重禍基美色伐性不疑厚味腊毒難治如何貪人不思。</p>
<p>陸士衡詩云澄神玄漠流棲心太素域弭節欣高視俟我大夢覺。</p>
<p>庾僧淵詩云胡不絕我欲反宗歸無生達觀均有無蟬蛻豁朗明。</p>
<p>陶淵明神釋詩有云甚念傷吾生正宜委運去縱浪大化中不喜亦不懼應盡便須盡無復獨多慮。</p>
<p>劉勰新論云水性宜冷而有華陽之溫泉火性宜熱而有蕭丘之寒燄按蕭丘在海中有自生火春起秋滅著木不焚故云。</p>
<p>江總遊西霞詩有云敬仰高人德抗志塵物表三空豁<span class='corr'>已</span>悟萬有一何小始從情所寄冥期諒不少平生忘是非朽謝豈矜矯。</p>
<p>常建詩云牧馬古道旁道旁多古墓蕭條愁殺人蟬鳴白楊樹回頭望京邑合沓生塵霧。</p>
<p>宋之問詩云空山惟習靜中夜寂無喧說法初聞鳥看心欲定猿。</p>
<p>綦母潛詩云白月傳心靜青蓮喻法微天花落不盡處處鳥啣飛。</p>
<p>韋蘇州詩云釋子喜相偶幽林俱避喧安居同僧夏清夜諷道言對閣景怕宴步庭陰始繁逍遙無一事松風入南軒。</p>
<p>孟浩然詩云鹿門月照開煙樹忽到龐公棲隱處巖扉松徑長寂寥惟有幽人夜來去。</p>
<p>韓翃詩云披衣聞客至關鎖此時開鳴磬夕陽盡捲簾秋色來名香連竹徑清梵出花臺身在心無住他方到幾回。</p>
<p>釋齊<span class='corr'>己</span>嘗有詩曰莫把毛生刺彽徊謁李膺須防知佛者解笑愛名僧聞者足戒。</p>
<p>寒山詩有云重巖我卜居鳥道絕人跡庭際何所有白雲抱幽石住茲凡幾年屢見春冬易寄語鐘鼎家虛名定何益。</p>
<p>拾得詩有云悠悠塵裏人常樂塵中趣我見塵中人心多生憫顧何哉憫此流念彼塵中苦。</p>
<p>亡名釋嘗有詩云先去非長別後來非久親新墳將舊塚相次似魚鱗茂陵誰辨漢驪山詎識秦千年與昨日一種併成塵定知今世上還是昔時人焉能取他骨復持埋我身語甚超詣。</p>
<p>周釋詩云可患身為患生將憂共生心神怕獨苦寵辱橫相驚朝光非久照夜燭幾時明終成一聚土強覓千年名。</p>
<p>護國禪師歸山作有云諠靜各有路偶隨心所安縱然好朝市終不忘林巒四皓將拂衣二疏能挂冠窗前隱逸傳每日三時看靳尚那可論屈原亦可歎至今黃泉下名及青雲端松牖見初月花間禮古壇何處論心懷世上空漫漫。</p>
<p>蘇子瞻詩云欲識當年杜伯升飄然雲水一孤僧若教頫首隨韁鎖料得如今似我能伯升名暹成都人中進士後出家往來吳越中頗擅名理。</p>
<p>宋子虛詩云雪頂霜眉齒半稀跏趺苔石看雲歸山童掃葉鶴飛起狼藉松花滿衲衣。</p>
<p>李彌遜訪真歇禪師詩云紅塵白髮不相投來就僧房借板頭大士法中龍象賁老翁心外水雲浮長蘆江靜千山月枯木巖寒一葉秋別後相逢重著語牧童橫笛倒騎牛時真歇住雪峰遠近皈仰。</p>
<p>方千詩云原上桑柘瘦再來還見貧滄洲幾年隱白髮一朝新敗葉平空塹殘陽滿近鄰閒言說知<span class='corr'>己</span>半是學禪人情詞澹逸。</p>
<p>謝皋羽宿雪竇詩有云竇分滄海月禪入沃洲歌此地精靈聚中宵弄薜蘿亦復領略不淺。</p>
<p>淨因臻禪師嘗使文與可畫竹於壁曰使人見之心自清涼此君蓋助我說法也王晉卿訪法雲秀值秀他出因掃墨竹於壁秀不懌輒去之二公不同如此唐方士邢和璞與房琯遊至夏口璞钁於古松下得婁師德像謂琯曰能憶此乎琯忽憶前身為永禪師也永字師德。</p>
<p>韋皋初生有異僧見之曰此諸葛武侯後身也宜字之武言訖忽不見其後皋果仕蜀有美政。</p>
<p>張方平游瑯琊忽悟前身為知藏僧書楞伽未終乃續書之筆蹟宛然因號二生經方平字道安。</p>
<p>沙門圓澤與李源友善偶相率遊峨嵋舟次荊州南浦見錦襠婦人負罌而汲澤曰婦孕三年矣遲我為子三日浴兒願公臨顧一笑為信後十三年當於杭州天竺寺外與公相見耳至暮而澤亡婦乳三日源往見之兒果一笑源尋返雒後十三年自雒之吳於西山葛洪井耕見牧童扣角而歌源曰澤公健否荅曰李君信士也有吳越江山尋<span class='corr'>已</span>遍卻回煙棹上瞿塘之句今傳三生石本此。</p>
<p>海印信禪師受供於防禦使宋氏再生為防禦女時圓照本住瑞光懸知其事往訪之甫月餘一見便笑本曰海印錯也女哭數聲而絕。</p>
<p>子瞻有子生四歲不能步履見辨才法師為摩頂行步如飛子瞻作詩紀其事詩曰我有長頭兒角頰峙犀玉四歲不能行抱負煩背腹師來為摩頂起走趁奔鹿乃知戒律中妙用謝羈束何必言法華佯狂啖魚肉。</p>
<p>日本國王子七歲悟佛法於菩提寺講經感天雨華梁太學博士江泌女八歲閉目靜坐誦出眾經闇與古合。</p>
<p>顏魯公既歿髮長數尺金色指爪出於手背。</p>
<p>天寶初有老僧九十餘自言徐敬業也<span class='corr'>已</span>證第四果永徽中龍懷僧曇相入寂語人曰七年後當覓我廣漢王氏家行復歸此後七年弟子往求果符夙記。</p>
<p>理宗朝封弟竑為濟王將嗣大統<span class='corr'>已</span>而無罪被殺德祐二年太后夢濟王介冑入曰吾且將兵由獨松滅汝社稷矣及元兵侵宋果由獨松關入有黃頭先鋒者酷類濟王固知其為再世也。</p>
<p>元順帝本宋少帝子也少帝既老住沙漠有貴人者憐之予一回回女有娠延祐七年四月十六日生一子明宗感異徵奪為太子文宗嘗謂學士虞集曰太子非明宗子也後竟嗣位為順帝亡元。</p>
<p>夏侯太初為司馬景王所殺族人祭之見太初來座脫頭置座旁悉取飲食納頸中還置頭其上為言曰<span class='corr'>已</span>得訴於上帝奪司馬之嗣矣既而果應。</p>
<p>孫策既殺于吉偶對鏡見吉在鏡中顧則無之因撲鏡大叫須臾而死。</p>
<p>貞元中鹽官戴文家富性貪後死鄰家生一黑犢脅下白毛字曰戴文呼之輒應。</p>
<p>劉禹錫嘉話載畫工解奉先私人貲入<span class='corr'>已</span>佯誓曰若爾當為牛報後死果為人家一犢背有文作解奉先字。</p>
<p>洪武乙酉杭州三茅觀雷擊白蜈蚣長尺餘有紅色楷書秦白起三字。</p>
<p>陸允成家烹雞雞背宛然李林甫三字。</p>
<p>萬曆丙子杭人屠豬腹下有丹書五字曰秦檜十世身京口鄔汝翼親見。</p>
<p>葉文鳳溫陵人登進士第調官天台簿遇生於旅邸假寐夢人請食麻餈既覺聞鄰居老嫗號哭問之曰忘兒忌目作麻餈祭享感泣耳文鳳問其所業曰業詩命取其舊業視乃與葉及第文一字無異因拜嫗為母奉之別所。</p>
<p>宋徽宗前身江南李後主也神祖見江南秘閣李主像嘆其人物俊雅而徽宗生時夢李主來謁故其風流文采與李主較近及北狩女直用江南李主見藝祖故事何報之速也高宗於韋后生時徽宗夢錢王乞還兩浙夢覺與韋后言之而后夢亦同建炎渡錢唐建都百有餘載乞兩浙之應矣。</p>
<p>幹離不陷汴京狀貌酷似藝祖伯顏下臨安形容似周世宗人疑以為再世。</p>
<p>唐開元末上蔡南李村百姓李簡癇病卒瘞後十餘日有汝陽百姓張弘義亦同病死經宿卻活不復問父母妻子且言我是李簡家居上蔡父名亮徑入亮家蓋借屍復活也。</p>
<p>顧況暮年有一子字非熊暴亡況哀悼不勝乃作詩曰老年喪愛子日暮泣成血老人年七十不作多時別非熊冥間聞之以情告冥官冥官憫之卻令再生況家二歲能言憶在冥聞父苦吟求再生事猶歷歷韓滉有吏作陰官滉疑之謂明旦某當何食吏乞疏於紙以驗及旦應詔適大官進糕糜一器上以半賜公公食過飽歸第醫者進橘皮湯至夜但飲漿水俄憶吏言取疏觀之果信。</p>
<p>韓擒虎將歿有甲士直入叩頭呼閻羅天子左右曰誰甲士曰迎相公蒞任<span class='corr'>已</span>忽不見其子惡之擒虎曰生為上柱國死作閻羅王不亦可乎無疾而逝。</p>
<p>錢唐陸培官大行殉節有沈生入冥見之冠佩殊異天寶中雅禪師於東都建蘭若庭多古桐一日桐始華有蜂作聲如人吟詠諦視之具體人也師網獲其人寘紗籠中經月忽其類數百積於籠外語聲甚細亦不懼人師隱而聽之有曰孔昇君為君筮不祥君頗記否有曰君<span class='corr'>已</span>除死籍又何懼焉有曰叱叱予與青桐君奕勝琅玕紙十幅師舉籠放之次日有人長三尺狀如天女詣師謝云是三清上仙也其事頗異崖州海外有鬼哭灘極怪異舟至則百千鬼卒沒頭隻手獨足短項互相爭趨舟人以米飯投之輒止。</p>
<p>晉僧朗住金榆山及卒所乘驢化為金相僧朗嘗語人曰金驢鳴天下平。</p>
<p>廣陵龍口寺僧於水潭獲小盆投少銀穀經夕充牣取其所得廣為營建後擲於潭化為金鴈而去。</p>
<p>普光寺僧明解姓姚氏頗聰慧彈琴賦詩工書法善畫兼飲酒喜交士大夫馳情俗網<span class='corr'>已</span>而射策升第竟歸俗尋卒龍朔三年畫工張生者夢解來乞為寫經懺罪執手慇懃賦詩言別張寤猶憶之詩曰握手不能別撫膺還自傷痛矣時陰短悲哉泉路長松林驚野吹荒隧落寒霜言離何以贈留心內典章張素不識字倩人錄之如此。</p>
<p>姚少師名廣孝字道衍以僧從燕王為靖難之役著道餘錄行世先是相士袁珙一見衍謂曰劉秉忠之屬也秉忠字仲誨本為僧仕元署光祿大夫領中書省。</p>
<p>天界僧戒泐每涉世緣不耑戒律高皇諭之曰爾本清蟬入霄漢麗天風飲高露甚善乃故低飛掠殘花啖味甚於蛙蟻蝶乎泐慚悚。</p>
</div>
</div><!-- end of div[@id='body'] -->
</body></html>