<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu28' />
<p class='juan'>楞嚴法璽印禪師語錄卷之二</p><p class="byline">侍者明曙記錄</p>
<div class='div-other'><a id='mulu29' />
<p class='h2'>為少宰肇翁杜護法送　觀音大士入寺祈嗣安座拈香法語</p><p>師云少宰入寺求嗣大士婆心太切親手攜箇英兒不是凡間骨血既然如是畢竟以何為驗進前拈香云天上瓊宮金鳳子百花叢裏玉麒麟。</p>
</div>
<div class='div-other'><a id='mulu30' />
<p class='h2'>示慧生張居士法語</p><p>世尊拈花迦葉微笑者兩箇老漢早已漏逗此事了也所以禍及西天四七東土二三直至如今稻麻竹葦箇箇皆是明自本心見自本性到大休大歇大解脫田地山僧客寓湖州天寧一日慧生張居士同以書史公入寓處作禮山僧問云慧公曾看甚麼話頭慧云萬法歸一山僧云如何是萬法歸一慧云明月到寒潭山僧云月落潭空時如何公便擬議山僧良久云何不問山僧聻慧云月落潭空時如何山僧云日輪東上公默契底旨果能直下向者裏覷得破翻得身自然到大休大歇大解脫田地方與佛佛祖祖把手共行正好向楞嚴手裏喫痛棒有分設若不能死生關頭大須審諦。</p>
</div>
<div class='div-other'><a id='mulu31' />
<p class='h2'>示以書史居士法語</p><p>佛說一切法皆為一切心若無一切心本無一切法如何是一切心五蘊六入十二處十八界二十五有明暗色空森羅萬象到處粘作一團如膠漆相似使得七顛八倒打入驢胎馬腹千佛出世亦無如之何也公若能脫盡不被他流轉去須要日用二六時中提箇正睡著時無夢無想無見無聞主人公畢竟在什麼處一疑疑定佛來祖來凡來聖來神來鬼來善來惡來恩愛來煩惱來都不被他轉動直疑到水窮山盡絕後再甦自然立證佛祖頂[寧*頁]得大受用縱有積生累劫多諸惡習一齊解脫到恁麼地佛說一切法皆為剩語方不負山僧言也囑囑。</p>
</div>
<div class='div-other'><a id='mulu32' />
<p class='h2'>示星海張居士法語</p><p>曠大劫來生生死死未有了日如旋火輪無有休息奈何眾生日用顛倒逢境便愛逢塵便染不能向六根六塵六識之中見自心性星海張公斷滅恩愛不染世緣于朝夕之中只念阿彌陀佛山僧復教念佛者是誰若提起念佛者是誰朝也念暮也念行也念坐也念住也念臥也念花街柳巷也念歌管樓臺也念只念到前後際斷時節和念字了不可得始信自性彌陀唯心淨土不離當處即是西方未動腳跟蒙佛受記所以道竿木隨身逢場作戲生死涅槃猶如昨夢公信之。</p>
</div>
<div class='div-other'><a id='mulu33' />
<p class='h2'>為子儀劉居士持般若金剛經說</p><p>般若智光如大火聚一切依之即燎卻面門通身焦爛所以般若有如是驗也子機劉公作大佛事耑持般若一經能持是人所持是法要當能所俱斷方證自心般若到恁麼地日用之中一切之處不被世間法縛不被出世間法縛縛脫無礙是一般若智光照破幽暗不惟獄卒冥使拱之攜之要且閻羅老子向別峰相待。</p>
</div>
<div class='div-other'><a id='mulu34' />
<p class='h2'>題紫柏憨山二老和尚雙像圖</p><p style="text-indent:0em" class="lg-abnormal"><div class='lg-row'>者兩箇老漢忘身命于九重提宗門于將墜喝木馬起舞長空逼石女生兒夜半復祖庭而週遊世界疏曹溪而說法從軍似者等的阿翁正法可以無臨濟德山末法不可少憨山紫柏且道拄杖子遍滿寰中即今還有知恩報恩于二師者麼良久喝一喝</div>
</p></div>
<div class='div-other'><a id='mulu35' />
<p class='h2'>湖州天寧遇之老禪宿一貫圖像贊</p><p style="text-indent:0em" class="lg-abnormal"><div class='lg-row'>此老不分門戶亦不擔板習教觀于智者一坐蒲團文字盡刪拽拄杖儼如趙老勘婆子而還聽清流就活遠公朗千古之月漾樂萬重之雲閒風流到處三即一到處風流一即三縱橫自在遊戲宇寰是之謂尊宿再來是之謂出世人間腳下兒孫如龍象珍重兒孫共躋攀</div>
</p></div>
<div class='div-other'><a id='mulu36' />
<p class='h2'>湖州以書史居士像贊</p><p style="text-indent:0em" class="lg-abnormal"><div class='lg-row'>箇老也甚奇怪在塵現居士身求道示比丘像危危兀坐蒲團大似學佛模樣我聞諸經曾已讀過須知句句不落文字障萬法若<span class='corr'>已</span>透過要識物物盡是光明藏光明藏正好分付童子燒香灌花煨折腳鐺那管腳下賢英掛在石灰壁上然雖如是居士更有描寫不得的一著又教老僧如何舉況咄</div>
</p></div>
<div class='div-other'><a id='mulu37' />
<p class='h2'>題苕溪蘇灣<span class='note-inline'>(額引)</span></p><p>幻居大師罷參後于此住腳四十餘年余主席嘉禾楞嚴常過苕溪仰其高風一日拉天寧遇之老宿入山奉訪至峴山遙見煙雲拂秀瑞色衝霄及入柴門蒼松翠竹古佛輝煌與遇公且喜且曰真道人之樂處也幻公一見微笑相迎及揖坐曰某于壑中數十年今得和尚過此幸留題于數椽之下令後人得以觀瞻何如余不吝鄙拙遂額之曰雲巢。</p>
</div>
<div class='div-other'><a id='mulu38' />
<p class='h2'>祖安禪師持陳母節君濮氏孺人像請贊</p><p style="text-indent:0em" class="lg-abnormal"><div class='lg-row'>軒然獨坐群女迥別五十夫遷誓不解節巍巍其容皎皎乎潔志行貞義操守賢哲如松如筠如冰如雪似蘭斯馨似水斯冽名譽一方邑宰頌偈又三十載奄爾告耋有子安公出離火宅三學齊修比丘可列孝思精誠篤厚且格能為後學之規模亦可為子孫之光澤嗚呼閫丈夫歟如是者誰不為之嘖嘖</div>
</p></div>
<div class='div-other'><a id='mulu39' />
<p class='h2'>遊玄墓禮萬峰祖塔</p><p style="text-indent:0em" class="lg-abnormal"><div class='lg-row'>鄧尉山前叩祖真白雲隨步入芳茵黃虀採罷三秋露瓦缶烹殘二月春翠閣松煙懷古哲畫屏湖水興遊人當年矯詔期先逝此日為誰現法身</div>
</p></div>
<div class='div-other'><a id='mulu40' />
<p class='h2'>贈孝豐西翁羅邑侯</p><p style="text-indent:0em" class="lg-abnormal"><div class='lg-row'>聖道玄微力荷擔知君曾脫汗襴衫相逢欲問何宗旨不是前三與後三</div>
</p></div>
<div class='div-other'><a id='mulu41' />
<p class='h2'>題李孝女<span class='note-inline'>(有引)</span></p><p style="margin-left:1em">嘉禾萬曆間有孝女李鳳以不字為戒佐父讀書終身不二一日父篤疾無計忽得鳥啣青果落于藥鐺煎而服之得起以致延年諸方名公大老知識詩文賦之纍纍山僧一日得讀是稿因以詩誌之。</p>
<p style="text-indent:0em" class="lg-abnormal"><div class='lg-row'>閨門未出孝思堅今古裙釵第一仙不與夫君期勝日願從阿父伴餘年貞誠動處徵魚鳥至理窮時格地天看到青梅投藥灶宜居哭竹臥冰先</div>
</p></div>
<div class='div-other'><a id='mulu42' />
<p class='h2'>辭別駕萊臣余護法歸同安</p><p style="text-indent:0em" class="lg-abnormal"><div class='lg-row'>輕乘一葉到苕溪為別檀那歸鳳栖不畏江寒擬斷臂固辭祖席藉全提托盂未許乾坤老拽杖猶嫌道價低自媿拙才先賦此騰雲石<span class='note-inline'>(同安景)</span>上待君題</div>
</p></div>
<div class='div-other'><a id='mulu43' />
<p class='h2'>壽孟翁張護法八秩</p><p style="text-indent:0em" class="lg-abnormal"><div class='lg-row'>喜今八十老風流慣得浮軀樂自由天目溪光生鐵筆徑山玉浪記千秋庭前古柏招雲鶴劫外靈芝引鳳雛獨許我翁無量壽儒林祖位並相酬</div>
</p></div>
<div class='div-other'><a id='mulu44' />
<p class='h2'>戊午臘月十八日退院上堂</p><p>師舉古云未有長行而不住未有長住而不行所以道人去住如行雲流水了無滯礙山僧曩承闔郡護法諸山耆宿及本寺經主十地諸師命主楞嚴法席自慚未具磨磚之手兼乏匡眾之才無補叢林虛消信施有負緇素大德今日人天眾前舉揚箇事願諸檀護及眾師友公請高德之士以繼此席大轉法輪方不負紫柏尊者密藏大師之宏願也既然如是秪如即今退院一句作麼生道驀豎拄杖云今朝楖栗化龍去仍藉飛騰六合雲以拄杖橫肩下座。</p>
</div>
<div class='div-other'><a id='mulu45' />
<p class='h2'>與仙仗朱文學</p><p style="text-indent:0em" class="lg-abnormal"><div class='lg-row'>劫前一段好風流獨許君家擅唱酬若唱酬有人問著舉拳頭</div>
</p></div>
<div class='div-other'><a id='mulu46' />
<p class='h2'>贈晦岳西堂</p><p style="text-indent:0em" class="lg-abnormal"><div class='lg-row'>輔弼叢林三兩秋冰清玉潔孰能酬當年已佩天台訣他日聲名振九州</div>
</p></div>
<div class='div-other'><a id='mulu47' />
<p class='h2'>孟高張老護法像贊<span class='note-inline'>(別號擎庵)</span></p><p style="text-indent:0em" class="lg-abnormal"><div class='lg-row'>翠竹孤松怪石細草坐斷葛藤文字俱掃恁麼境界到者實少風流賣盡老乾坤太古無心隨處討隨處討箇段熱腸何日了</div>
</p></div>
<div class='div-other'><a id='mulu48' />
<p class='h2'>自贊</p><p style="text-indent:0em" class="lg-abnormal"><div class='lg-row'>箇老橛強到處惹人怨謗有住處不肯住無端向十字街頭單提一條白棒今被眾居士和贓捉敗描作人天榜樣縱描得十分像也秖是者邊模樣若論那邊更那邊饒是王維也描不像像不像但得傾心焚香作禮自然是法璽和尚<span class='note-inline'>(時師卸楞嚴院事寓于郡之天寧眾檀護不忍別遂寫師真以留瞻體并請師贊)</span></div>
</p><p style="text-indent:0em" class="lg-abnormal"><div class='lg-row'>踏倒十二巫峰西江一口吸盡登雲居操入室之干戈豎剎竿復同安之祖席一條鐵棒太無情直教盡大地人都來乞命且道者阿師是何心行聻咦也秖是者箇模樣<span class='note-inline'>(一爾尼請)</span></div>
</p></div>
<div class='div-other'><a id='mulu49' />
<p class='h2'>了凡朱居士像贊</p><p style="text-indent:0em" class="lg-abnormal"><div class='lg-row'>虛空其懷蟠根為座一目萬里無誰能佐氣宇清瑩縱情自大傲骨天生陽春少和如維摩之於毘耶杜口獨坐如龐公之見馬師西江吸盡了卻凡心兮即是佛心一自無何有兮大道殊勝</div>
</p></div>
<div class='div-other'><a id='mulu50' />
<p class='h2'>君寧卜居士像贊</p><p style="text-indent:0em" class="lg-abnormal"><div class='lg-row'>天生華表祖宗遺德傲骨神清芝眉出格賞四時花木之芳飲趙老風味之別有時獨坐兮懸嵒有時灌水兮自得有時解脫兮樊籠有時回互兮有則看來此老大似有意思的道人為什麼問著西來大意便只默默</div>
</p></div>
<div class='div-other'><a id='mulu51' />
<p class='h2'>仁宇顧居士像贊</p><p style="text-indent:0em" class="lg-abnormal"><div class='lg-row'>高隱塵寰片石為坐一句彌陀能超佛祖今日有一大事因緣要你直下擔荷且道是什麼大事嘻天寧寺裏千佛閣<span class='note-inline'>(時佛閣遭回祿故云)</span></div>
</p></div>
<div class='div-other'><a id='mulu52' />
<p class='h2'>玉如居士像贊</p><p style="text-indent:0em" class="lg-abnormal"><div class='lg-row'>坐懸巖大忘人世居樹下了脫凡情念而不念空華原是眼中之塵心本無心童子慣燒無煙之火此是本色道人不必如何若何</div>
</p></div>
<div class='div-other'><a id='mulu53' />
<p class='h2'>月上庵一爾尼禪人像敘言</p><p>子初參密雲于碧光得箇萬法歸一次見三宜于梵受頓入清淨毘尼末後到楞嚴棒下翻身便云石獅眼裏火星飛泥牛背上翻白浪是以分付向上一著老人辭楞嚴歸江右逸老于同安子聞之持小影以求一語老人不覺和盤托出意為承當大法者不可忽。</p>
</div>
<div class='div-other'><a id='mulu54' />
<p class='h2'>君選張居士欲搆一室以供佛僧但未得其名一日來楞嚴求山僧預名焉山僧遂額曰廣博庵又以偈贈之</p><p style="text-indent:0em" class="lg-abnormal"><div class='lg-row'>至道不分難與易經行坐臥總如如箇中一段無私用大地收來廣博居</div>
</p></div>
<div class='div-other'><a id='mulu55' />
<p class='h2'>祥甫許居士像贊</p><p style="text-indent:0em" class="lg-abnormal"><div class='lg-row'>端表超凡天生不錯動靜怡然頑石兀坐手捋其鬚神情自若家童獻花不喜不諾者段丰儀難為酬酢儼爾是箇出格道人一切塵勞解脫</div>
</p></div></div>
<p class='juan'>楞嚴法璽印禪師語錄卷二<span class='note-inline'>(終)</span></p>
</div><!-- end of div[@id='body'] -->
</body></html>