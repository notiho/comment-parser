<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>楞嚴法璽印禪師語錄</p><p class="byline">侍者旋性記錄</p>
<div class='div-other'><a id='mulu2' /><p style="margin-left:1em">師於甲寅春寓嘉興天寧寺刻顓老人語錄至丙辰秋工竣於九月望日束裝回豫舟至吳門值本郡諸大護法縉紳孝廉文學士庶暨諸山耆宿各剎知識本寺經主十地各師公啟請主楞嚴法席於康熙十五年十月十五日進院。</p>
<p>山門師以拄杖指云大方門八字打開復劃云微玅道不妨直入拽杖便進。</p>
<p>彌勒殿師云彌勒真彌勒分身千百億分身百億即不問且道那個是真彌勒遂進前拈香。</p>
<p>韋馱殿師云摧邪輔正願力弘深吾既不辜負汝汝亦不得辜負吾如何是兩不辜負處遂彈指云恰。</p>
<p>佛殿師久視云巍巍挺特慈視眾生新長老到來且作麼生相見遂展具大拜。</p>
<p>伽藍堂師云十方常住賴汝維持而今而後呼之應之遂拈香云功驗太速。</p>
<p>祖師堂師云者一夥老凍儂在者裏成群作隊欺瞞天下人今日不肖遠孫也須別峰相見始得何故聻明眼難瞞。</p>
<p>方丈師云座<span class='corr'>已</span>據令當行任是鍼鋒上走馬劍刃上翻身的到來也須各喫三十痛棒且道有什麼長處驀拈拄杖云一條楖栗當軒坐鐵額銅頭也皺眉。</p>
<p>本日諸護法請上堂師至法座前拈疏云者是諸佛諸祖的正法眼大光明藏落在諸大護法毛錐子上放光動地今日欲得山僧據款結案諸人還會麼會得則洞明心地了也其或未然再煩宣過宣畢師指法座云獅王寶座未許輕登的骨兒孫方堪跨步喝一喝便陞師即拈香云此一瓣香天上天下最貴最尊爇向爐中端為供養南無本師釋迦牟尼文佛暨西天東土歷代祖師伏願傳燈續焰慧命流通次拈云此一瓣香光吞日月眼蓋乾坤爇向爐中端為祝延今上皇帝聖躬萬歲萬歲萬萬歲伏願道高堯舜德備禹湯次拈云此一瓣香上格君心下鍾民望爇向爐中奉為滿朝文武闔國公卿本省各憲暨本郡道臺府主各廳主兩縣主眾衙尊官伏願永作朝廷砥柱長為法海金湯次拈云此一瓣香靈山受囑法社秉心爇向爐中奉為闔郡諸大護法縉紳孝廉文學碩德諸多勳貴伏願德被鄉閭光通梵宇次拈云此一瓣香透金剛圈吞栗棘蓬爇向爐中奉為各剎耆宿諸大知識并本寺經主十地尊師伏願道化攸隆慈風遠大次拈云此一瓣香弘宗演教卓古振今爇向爐中專為供奉開山長水法師中興達觀和尚暨密藏大師伏願門庭水振於寰中法化長宣於界內次拈云此一瓣香南參雲谷喫盡鉗鎚北見笑巖親蒙印可爇向爐中專為供養中興曹谿堂上憨山師翁大和尚伏願根深葉茂源遠流長次拈云此一瓣香猛虎口中奪來驪龍頷下爭得第五回拈出爇向爐中專為供奉前住雲居山歸老紫竹林堂上傳臨濟正宗三十世傘居先師顓愚老和尚用酬法乳之恩斂衣就座金明東巖和尚白椎云法筵龍象眾當觀第一義師云年來何事不歸山也效諸方入鬧籃多是諸公憐法社故將野衲下鉤竿以拄杖作釣勢云莫有上釣者麼靈岳西堂問楞嚴古剎藏典攸關不是其人難為主席今日和尚到來且道得何三昧師便打岳云與麼則從上諸祖各各相持來也師云正要闍黎恁麼道岳云只如十方賢善四海衲僧一齊到來又作麼生接待師云各領三十痛棒岳云四大本空五蘊非有棒從何處著落師復打岳便喝師又打岳遂退步云恁麼則龍得水時添意氣虎逢山勢長威獰師云是子本分事岳作禮云恭惟和尚萬福師云太也野拙禪師問三乘十二分教到者裏也須結舌且道如何是奇特句師卓拄杖云會麼拙云恁麼則盡大地俱得承此恩力去也師云如何是汝承恩得力處拙云有賴和尚證明師云也須薦取始得拙以坐具覆肩歸位師云太殺伶俐僧問有龍無水時如何師云足下升騰僧云有水無龍時如何師云乾坤浩蕩僧云龍水俱到時如何師云萬里風雲扶搖直上僧云適值和尚到來法雨繽紛未審是何祥瑞師云微雨灑階前白雲覆其頂僧云恁麼則鴛鴦湖畔浪滔天師云切忌淹殺乃云若論此事必須向山僧未入楞嚴已前直下會取方較些子若待擊鼓陞堂拈錐豎拂立主立賓行棒行喝然後思量擬議早已落二落三堪作什麼諸仁者還會麼會得不妨與山僧同居般若之堂共入無為之化此時正好披鶴氅著羊裘向鴛鴦湖畔擲下絲綸十字街頭打開布袋婬房酒肆大放癡憨歌管絃樓自稱尊貴果能如是方許號令人天鉗鎚佛祖倒用橫拈亦非分外其或不爾且聽山僧開堂祝聖格外商量一句良久顧左右云但願皇風充宇宙管教大地息干戈遂起立云山僧道荒德薄學淺行疏只宜雲壑耕棲那堪利生接物茲因闔郡諸大護法諸山耆宿各剎知識暨本寺經主十地尊師深憐楞嚴古剎法席久虛特命山僧來斯主席建立綱宗弘通大法挽回先德之遺風整肅前人之龜鑑山僧辭不獲<span class='corr'>已</span>只得勉強應命嗣後須賴諸人各各同心鼓舞共力匡持方不辜紫柏老人刺血書聯長水大師刳心註疏密藏大師規模後學之苦心也既然如是山僧今日不免炭中著墨錦上鋪花索性為諸人滿口道破驀拈拄杖劃一劃云達老引錐留法社長翁陞座雨花香都盧一段西來意今日拈來復舉揚卓一卓喝一喝東巖和尚結座云諦觀法王法法王法如是下座。</p>
<p>當晚小參師云從上諸祖建立門庭莫不皆有成就今日山僧主持此席且道還有成褫者麼良久顧左右云諸兄弟若向者裏成褫得則規繩未展法式先行寸刃不施魔風已喪自是叢林丕振道化攸隆十方雲水爭歸四海魚龍競舞青青紫柏仍為郡邑觀瞻簇簇黃花更足人天賞鑑同堂共住聲氣相求出入周旋頭頭合道果能如是要使灰頭羅漢出定揚威土面彌陀放光現瑞其或不然也須山僧握霧拿雲與諸人排布一上復舉三聖道我逢人則不出出則便為人興化道我逢人則出出則不為人師云二老疆界雖嚴未免家風散誕若是山僧斷不作者般見解何故聻出不出兮花正發為不為兮點翠苔但願東風齊著力一時吹入我門來拽杖歸方丈。</p>
<p>茶話山僧入院已半月日矣其中一出一入周顧人情作揖打躬咳唾掉臂總與般若實相不相違背汝諸人在於二六時中行住坐臥一動一靜處還與般若實相不相違背麼設若違背則諸佛自諸佛眾生自眾生有迷悟有死生早被聖凡關鎖隔絕了也於自己分中有何交涉古人道日用事無別惟吾自偶諧神通并玅用運水及搬柴所以般若實相就在二六時中頭頭上顯法法上彰左右逢源抑揚自在汝諸人還會麼設若不會山僧更有一則陳爛葛藤再為諸人舉破昔日鄧隱峰推車次馬祖展腳在路上坐峰曰請師收足祖曰<span class='corr'>已</span>展不縮峰曰<span class='corr'>已</span>進不退乃推車碾損祖腳祖歸法堂執斧子曰適來碾損老僧腳底出來峰便出於祖前引頸祖乃置下斧子歸方丈師云者兩個漢父子英雄氣存千古雖則為法亡軀未免鋒鋩太露復喝云法令當行了無回互遂翹足云今日眾中假如有個直前不退者山僧亦不吝者一足有麼有麼眾無語師云風流賣盡諸方去剩得堂中趙老茶。</p>
<p>立規僉職上堂師至座下以拂子打○相云會麼若向者裏會得立規僉職了也其或未然不免向曲彔木上開兩片皮播弄葛藤去也喝一喝便陞斂衣就座云孤掌不浪鳴兩掌鳴摑摑奉告知音者那個是先達眾中莫有先達者麼有則不妨出來相見靈岳西堂問規條整肅職事森嚴和尚陞堂如何舉唱師云獅鳴象吼虎嘯龍吟進云且道泥人木馬還得知音也未師卓拄杖云是什麼進云獅鳴象吼虎嘯龍吟師便打岳便喝師又打進云恁麼則寒風摧古木慧日轉蒼松師云腳跟下何不薦取進云也須和尚證明始得師云高著眼芝庵知藏問入廛垂手即不問如何是大佛頂師打云千聖莫能窺進云恁麼則萬古楞嚴開寶藏千秋大樹覆人天師云不勞讚歎進云爭奈光輝大地師云留得雙眼覷雙眉進云者是什麼所在師云卜度看巖碧副寺問祖席重開即不問頂珠突出事如何師云爍破四天下進云既然如是則現前大眾各各現大悲手眼去也師云親口道出進云謝師指示師云也須會取僧一喝歸位師云赫倒須彌竺庵悅眾問瑞氣凝空香煙滿座從上綱宗請師拈出師便打進云恁麼則迦葉峰前金鳳舞洪崖谿畔玉雞啼師云都向此中著到進云正是野老聲聲賀太平師云者消息那裏得來僧便喝師云者一喝未有落處在進云人天交接兩得相應師云喫棒有分乃舉昔日趙州會下有二僧相推不肯作第一座主事白州州云總教伊作第二座主云第一座教阿誰作州云裝香著主云裝香了也州云戒香定香解脫香師云趙州老漢慣用就裏金鎚輕輕一擊驚得獅鳴象吼虎嘯龍吟月映千江雲投萬壑是則是檢點將來也是拖泥帶水若是楞嚴門下並無者般舉止豈不見山僧一入門來雲水皆歸象龍畢集兩序排布於堂前列職森羅於座後然雖如是不免再為諸人從頭註破第一座千聖到來覷不破第二座一曲巴歌少人和第三座美玉無瑕有幾個以及監院化士猛力承當街坊化導知客侍者周顧人情進退有禮香積廚善調在手般若堂收放存心內外大眾莫不風行草偃逆順相隨既然且道無位真人作何良補復拈拄杖高豎云號令人天于法自在卓一卓喝一喝下座。</p>
<p>茶話設規條僉職事無非建立叢林開爐韝鍛聖凡總是敷揚法道山僧初居此席無補先人煩賴諸人各各發勇猛心行真實行饑則同餐渴則同飲不以苦樂二其心不以貧富奪其志水陸勤劬春秋耐守果能如是則不惟繼續先風開通後學亦且正法眼藏涅槃玅心皆有承順之際豈不見楊岐燈盞寶壽生薑投子油瓶溈山典座歷來聲價如山之高海之深不容絲毫假借不費點滴週遮自然轟轟烈烈展演叢林復興法道其或未然再聽山僧重下註腳良久顧左右云大家出隻手扶起破沙盆。</p>
<p>佛成道日上堂師拈香畢驀豎拄杖云釋迦老子來也在山僧拄杖頭上現大人相眾中還有相見者麼僧問頓捨皇宮深居雪嶺為什麼卻向泥蓮河畔出現師云滴水滴凍進云與麼則滿目迦文無覓處師云杲日麗中天進云大眾證明師打云也須喫棒進云明眼宗師天然猶在師復打云更須一頓問世尊成道即不問未降皇宮事若何師云退後三步看進云降後如何師云進前三步看進云現今說法事如何師便打乃云年年此日臘月八睹星悟道稱悉達無端眼裏著空華殃及兒孫逞惡辣惡辣且置只如世尊六載雪山勤行苦行睹星悟道檢點將來也是眼中著屑奇哉一切眾生各各皆具如來智慧德相但因妄想執著不能證得亦是虛空釘橛山僧恁麼告報但要諸人向自<span class='corr'>己</span>清白地上威音<span class='corr'>已</span>前一覷覷破始知本來寂淨不立纖塵海宴河清十方洞徹正恁麼時你諸人還委悉麼若悉悉得則滴水凍可以超過釋迦老子一頭地去倘或不爾再聽才上座為汝道破遂拋下拄杖云撲落非他物縱橫不是塵下座。</p>
<p>野拙上座誕日請上堂竺庵悅眾問師登寶座法雨均霑慶生一句如何舉唱師云海底泥牛銜月走進云恁麼則蒼松增瑞彩古鏡倍光輝師云雲中木馬逐風嘶進云秖如未生一句又作麼生師云庭前翠柏日參天進云情與無情一齊慶生去也師云親言出親口巖碧副寺問新春氣爽遍界光生今日到來是何祥瑞師云龜浮綠水鶴舞蒼松進云亙古千秋藏不住當陽一句請師宣師打一棒進云悟得無生忍即知向上機師復打云也須知痛癢師以拂子一拂云三心坐斷雲中木馬逐風嘶一念不生海底泥牛銜月走者箇境界不墮威音那畔豈住今世門頭亙古亙今無來無去天地不能蓋載萬物不能渾融歷歷孤光了無遮障諸仁者還委悉麼委悉得則知趙州百二寶掌千秋總不出者箇境界其或未然也須向生死岸頭寒暄隊裏覷破一回方許箇中有縱有奪有殺有活隨方建立法幢在處傳持祖道今日野拙上座母難之辰特來楞嚴堂上萬佛期中設齋飯眾請山僧登座舉揚向上宗乘用報洪恩罔極罔極則且置只如超群拔翠一句更作麼生道以拂子一擊云㘞地一聲消息斷擎頭戴角出山來。</p>
<p>圓萬佛懺請上堂師云言前薦得未是英靈句後承當猶為鈍漢秖如坐斷兩頭又作麼生顧左右云腳跟自有通霄路十聖三賢豈得聞眾中莫有知音者麼匡菴問第一義諦三世諸佛口掛壁上未審和尚陞座更說何法師云只教人人立地進云東海鯉魚打一棒雨似傾盆還超得多少師云地厚天高進豎拳云金雞解銜一粒栗供養十方羅漢僧試問者一粒從什麼處得來師打云你還夢見也未進云但願好風生席上年年吹入此門來師云閑言語德培居士纔出師便打士便喝師又打士復喝師復打士拂袖歸位師云去則去者兩喝未有落處在魯公范居士問古云法筵龍象眾當觀第一義如何是第一義師云即今第幾義進云開口的是第二義畢竟如何是第一義師打云鈍置煞人進云和尚亦覺頂門重麼師云更加一頓士一喝師云何不親切道將來士云鴛湖古渡不駕舟航如何過得師云一任浮沉無跡張居士問如何是海底泥牛銜月走師云浪裏挂燈毬如何是巖前石虎抱兒眠師云切忌爪牙如何是鐵蛇鑽入金剛眼師云你向那裏去如何是崑崙騎象鷺鷥牽師云沒來由處有來由進云秖如離四句絕百非意旨如何師打云無你開口處士禮拜歸位師云且放一著乃云一佛出世萬佛證明萬佛雲臨是誰恭敬莫是現前大眾麼既是現前大眾且道出世的是什麼佛驀豎拂子云釋迦老子來也在楞嚴拂子頭上放大光明出廣長舌道我從此座上下四維東西南北若遠若近若邊若中莫不有百千萬億諸佛各居世界各坐蓮華放百寶無畏光明說三秉無窮妙法開化一切群生利益河沙國土亦不離當處而週遍十方今為現前大眾禮請殷勤盡在老瞿曇頂門中現身汝等諸人四十日內眼同諸佛見耳同諸佛聞舌同諸佛嘗鼻同諸佛嗅身同諸佛觸意同諸佛思乃至一語一默一動一靜無不與三世諸佛同一真常同一受用到恁麼時方知海底泥牛銜月走崖前石虎抱兒眠亦知此四句中有縱有奪有殺有活不唯與萬佛眉毛廝結氣宇相同要且與古人刀斫不入斧劈不開承此薰脩萬佛之因以報國王水土檀信脂膏情與無情一齊成等正覺其或未然縱饒說盡三千七百葛藤有何交涉諸仁者到者裏還委悉麼今日乃慧瀾宇慈清遠南衡諸公領眾設齋特請山僧陞座圓滿道場佛事是以因齋慶讚與諸人作箇結角羅文舉揚末後句子且道如何是末後一句良久云人人自有天真佛莫教辜負兩莖眉揮拂下座。</p>
<p>佛誕日兩序請上堂師至法座前以拂子打○相一喝便陞師拈拄杖云釋迦老子來也眾中有相見者麼踞頂維那問今日釋迦降誕之辰普天之下莫不咸生恭敬恭敬即不問目前一句請師宣師云龍藏亭前人影靜雨花臺畔竹煙生進云恁麼則等閒識得東風面萬紫千紅總是春師云有眼還他窺不見進云目前一句蒙師指迦文降誕又如何師云寶篆玉香騰瑞彩人間天上布威儀進云正是當陽露出摩醯眼照徹乾坤萬里天師云正好喫棒進云有時踏破千江月密移一步看飛龍師云腳跟下更與二十進云杖頭點出千峰翠獨<span class='corr'>羨</span>楞嚴第一枝師云者段風流那箇知僧禮退師乃云四月八日夜皇宮生悉達周行七步太無端指天指地漏七八惟有雲門跛腳師一棒當頭要打殺就中消息沒遮欄惹得兒孫遍塵剎年年惡水驀頭澆萬古千秋成話杷眾中還有知恩報恩者麼良久卓拄杖喝一喝下座。</p>
<p>不動菴三聚禪宿像前燒香師云般若妙體無去無來自性天真不生不滅恭惟順寂三聚老禪宿世壽七十九載僧臘六十七年悟性空而恒持金剛般若厭塵俗以不入十字街頭整規繩垂教誡子孫各各爭先嚴淨土肅威儀檀越人人信實一生解脫視事空華每以無住為心清淨自守是以山僧舊冬來居此席得接片語<span class='corr'>己</span>識高明但恨情偏向懸崖撒手今值山僧托缽遠歸特叩像前拈一瓣香略申道懷顧左右云且道者老宿面目即今在什麼處遂進前鳴指云彈指頓超空劫外相看惟此一爐香。</p>
<p>中元小參靈嶽西堂問中元令節諸方解制之辰楞嚴今日未審作何條段師云秖教人人一回汗出進云一居十字街頭終日擾擾一居深山窮谷盡日閒閒且道此二人到來還有偏正也未師云總無交涉進云勝負未分人力盡徒勞汗馬不矜功師云似地擎山進云白雲乍可來青嶂明月難教下碧天師云此後秋風漸漸涼進云伏惟和尚珍重遂禮退師乃云諸兄弟者一夏來人人果得一回汗出麼古德云若端的得一回汗出一莖草上現瓊樓玉殿若端的不得一回汗出玉殿瓊樓被一莖草覆卻師云此老立論雖高未免打作兩橛不能令人通身爽快楞嚴則不然若端的得一回汗出一莖草即瓊樓玉殿若端的不得一回汗出玉殿瓊樓即一莖草此話有縱奪殺活如辨別得出今古是同辨別不出天地懸隔豈不見古人云似地擎山不知山之孤峻所以諸方一味放行楞嚴依然把住何故聻驀拈拄杖一卓云芒鞋脫卻雖超越缽袋仍懸舊案頭。</p>
<p>中秋示眾師云靈山指月曹溪話月馬祖玩月者三箇漢雖然一體為人未免多存知見惹得後代兒孫俱作色塵流布正所謂貪觀天上月失卻手中橈楞嚴者裏則不然驀拈月餅云圓復缺缺復圓一輪皎潔照山川倘能直下離聲色自是閻浮別有天。</p>
<p>結制眾居士請上堂師至座前以拂子打○相云會麼設若會得不勞如何若何其或未然也須直透上頭關更為諸人饒舌去也便陞師云十方同聚會個個學無為此是選佛場心空及第歸眾中還有心空及第者麼靈嶽西堂問籬邊菊蕊枝枝綻屋後松枝樹樹蒼三月安居即不問今朝陞座請敷揚師云杲日當空雲水畢集進云今日開爐結制鍛煉聖凡且道還有不受鉗鎚者麼師云有進云在什麼處師喝進亦喝師云再喝一喝看進云男兒自有翀霄志不向前人行處行師打云更須喫棒始得進云與麼則黃金失色瓦礫生光去也師云親口道出進云龍歸大海方尊貴水到瀟湘一樣清師云須是恁麼嶽禮退范雲閒居士問天地以萬物為芻狗聖人以百姓為芻狗未審祖師門下以何為芻狗師卓拄杖云會麼士云恁麼則十方同聚會凡聖盡交參師云向甚麼處著腳士一喝師便打士云和尚棒折了也師連打士云古人道懸崖撒手自肯承當絕後再甦欺君不得正與麼時還有為人處也無師以杖橫案云識取者箇士作禮云謝和尚慈悲師顧左右云卻有證明在乃云楞嚴今日開爐以大地為禪堂以虛空為爐鞴以日月為火炬以南嶽天台為鉗錘于中水陸空行飛禽走獸森羅萬象草木叢林若聖若凡若佛若祖各類其類各種其種各證無上妙道各轉無上法輪諸仁者還信麼若信得及寒則加衣熱則趨涼饑來喫飯困來打眠作一無事道人豈不快哉雖然如是無為無事人猶有金鎖難必須三月安居九旬禁足三條椽下七尺單前豎起脊梁鼓定雙眸看箇狗子無佛性話直看到水窮山盡絕後再甦撒手懸崖欺若不得方與此事少分相應設若不然楞嚴為諸人道破遂牽衣云衲衣之下本來人畢竟者回親見面復舉趙州初參南泉問云如何是道泉云平等心是道州云還假趨向否泉云擬向即差州云不擬焉知是道泉云道不屬知不屬不知知是妄覺不知是無記若真達不疑之道猶如太虛廓然虛豁豈可強是非耶州便言下大悟師云南泉老漢被趙州一問只得順水推船不解逆風把柂趙州雖然大悟也是眼見空華檢點將來二大老未免無過今日設有人問楞嚴如何是道便與道山門前東通天寧西通三塔畢竟如何以拄杖卓一卓下座。</p>
<p>燄慧菴祖安禪師陳母濮氏對靈小參師至像前以拄杖打○相云圓明玅體本無去以無來幻質匪堅示有生而有滅恭惟清故恩表貞節陳門濮氏孺人正值三週除靈之期有孝子祖安禪師道風遠馥德業孤隆知生母恩深難以酬報特請高流熏修誌公寶懺深酬罔極之恩今日山僧復為舉揚大法且道大法作麼生舉昔有文殊問菴提遮女生以何為義女云生以不生生為生義殊云如何是生以不生生為生義女云若能明知地水火風四緣未嘗自得有所和合而隨其所宜是為生義殊云死以何為義女云死以不死死為死義殊云如何是死以不死死為死義女云若能明知地水火風四緣未嘗自得有所離散而隨其所宜是為死義菴提遮女問文殊云明知生是不生之理為什麼被生死之所流轉殊云其力未充師云文殊慣拋絲綸菴提遮女隨釣便上者兩箇漢慣打葛藤猶繫樁橛至今不知性命在今日若有人問楞嚴便與他道朝朝白雲起峰頂日日紅輪東復西以拄杖一卓。</p>
<p>除歲上堂師乃云一年三百六十日數到今朝歲已畢驀拈拄杖高豎云唯有者具老藤條無是無非無變易無變易雨花臺畔逞風流那管人間名與利名利則且置秖如林下道人除歲一句又作麼生良久喝一喝云當陽一喝催殘臘野老謳歌賀太平下座。</p>
<p>元旦上堂拈香祝　聖畢晦嶽西堂白椎云法筵龍象眾當觀第一義師云元正啟祚萬象初回斬新句子是誰和得眾中還有和得者麼爾天副寺問昨日除夕陞座今朝元旦上堂除夕元旦即不問一年四季佛法請師當陽顯出師云從頭問將來進云如何是春景佛法師云大地春回芳草綠梅花幾點洩天機進云如何是夏景佛法師云杲日當空紅燄烈薰風吹水芰荷香進云如何是秋景佛法師云千紅萬紫歸何處黃葉紛飛滿地金進云如何是冬景佛法師云寒徹骨進云四季佛法已蒙師指即今祝聖一句作麼生師云皇圖鞏固帝道遐昌進云恁麼則萬民有賴去也師云且莫詐明頭爾一喝師打云再犯不容野拙禪師問新年頭佛法即不問秖如梅影橫窗知月上花香入戶覺春來如何是知時識候的句師云今朝正月初一日進云山中無曆日寒盡不知年如何是不涉春秋的句師豎拄杖云且道者箇還有春秋也無進云秖如古人道未得以前被十二時轉已得之後使得十二時如何是使得十二時的句師卓拄杖云你還使得者箇麼進云恁麼則峰頭歲月頻來往誰識壺中別有天師打云正好喫棒拙禮拜歸位師舉云香嚴道去年貧未是貧今年貧始是貧去年貧猶有卓錐之地今年貧錐也無洞山道去年富未是富今年富始是富去年富唯有一領墨黲布褊衫今年富添得一條百衲山水袈裟歲朝抖擻呈禪眾實謂風流出當家師云者兩箇漢一箇道貧一箇道富揀點將來未免兩俱無過楞嚴者裏也不道貧也不道富行住坐臥只平常一日三餐飯與粥大家喫得飽欣欣不是凡兮不是佛諸兄弟還會麼若會得便知二老落處知二老落處始識大地春回芳草綠梅花幾點洩天機正恁麼時秖如今日拈香祝　聖一句作麼生道良久拈香獻爐云八荒歌有道四海樂無虞以拄杖卓一卓結椎云諦觀法王法法王法如是便下座。</p>
<p>解制野拙上座領眾居士設齋上堂師至座前以拄杖橫肩云燈王古佛來也諸人還見麼若直下見得山僧便把手共行其或未然且看為諸人更進一步便陞晦嶽西堂白椎畢師云解開布袋口獅兒曠自偶百獸絕形蹤群狐遠奔走若是真獅子不妨對眾吼問上元令節家家鑼鼓爭先聖制已圓人人腳跟點地聖制即不問如何是然燈已前句師良久進云如何是然燈已後句師一喝進云如何是正燃燈句師云家家觀世音處處然燈佛進云燈傳無盡心無盡如何是心燈師云正好喫棒進作禮云恭惟和尚萬福師云大家在裏許乃云三月安居一期事竣諸兄弟還有向銀山鐵壁透得底麼還有向獅子項下解得鈴底麼還有向驪龍頷下取得珠底麼還有向猛虎口中奪得食底麼若具如是手段方可干木隨身逢場作戲隨處建立遇緣即宗脫或未能切須身心寂靜掃脫根塵所以古人道一念萬年去寒灰枯木去休去歇去古廟香爐去冷愀愀底去忽然向無陰陽地上撞破虛空腦蓋豁開然燈面門方許東去西去勘驗諸方收放自由縱橫無礙到恁麼時可以續佛慧命接物利生亦不負今日野拙上座暨眾居士設齋請山僧為諸人解制舉揚大法大法則且置秖如末後羅紋結角一句又作麼生道良久云七縱八橫隨例去前途腦後重三觔記取記取師以兩手靠拄杖結椎下座。</p>
<p>平湖幼文居士請為先室孺人對靈小參師至靈前以拂子打○相云者是金門張氏孺人本來面目若會得生也未曾生死也未曾死生死本來空萬法皆如此既是生死本空畢竟不死不生底者箇面目即今何在豎起拂子云者裏會得自性靈虛十方洞徹時時自在自由處處隨宜解脫所以道隨順世緣無罣礙涅槃生死等空華到恁麼地便是張氏孺人出身的所在然雖如是猶是入理之談尚未是超情離見獨脫之句且道作麼生是獨脫之處以拂子一擊云竹密不妨流水過山高豈礙白雲飛。</p>
<p>八月初三日益之羅居士六旬禮懺設齋請上堂師至座前云突出虛空是甚麼以拄杖一卓云若向者裏會得早<span class='corr'>已</span>為居士祝讚了也其或不然不免為諸人註破去便陞晦嶽西堂白椎畢師舉古德云天地與我同根萬物與我一體天地萬物則且置只如喚甚麼作我聻眾中有撿點得的麼出來試撿點看野拙問諸佛洪名即不問未審即今諸佛居何國土師云總在楞嚴寺裏進云一音演出無今古八百椿齡孰與齊師云千歲老兒顏似玉萬年童子鬢如絲進云恁麼則有意氣時添意氣不風流處也風流師拈棒云好與三十僧作禮機先問師登寶座四眾雲臻向上宗乘即不問因齋慶讚事如何師云杲日正當空進云一句無私含宇宙萬象騰輝耀古今師云切須記取僧以坐具打○相歸位師云放過一著靜遠問慶誕一句即不問法王座上有何垂示師劈脊便棒進云除卻一棒作麼生道師又棒僧退步云某甲即不然師云倒退三千里僧作禮歸位師乃云麗天杲日爍破虛空面門匝地金風拂開森羅萬象紅蓮丹桂常飄劫外之香翠柏喬松時露生前之態春秋不落靈苗常滋無古無今無終無始秖如今日益之居士母難之辰入寺禮懺飯眾兼請山僧舉揚大法只如大法作麼生舉若以第一義諦為君壽個中不存元字腳若以百億須彌為君壽早<span class='corr'>已</span>一鎚擊碎若以四大海為君壽被古德一口吸盡若以十方世界為君壽被一切諸佛坐斷若恁麼去把斷要津不通凡聖然雖事無一向山僧向者裏只得格外商量驀豎拄杖云我知百億須彌一一須彌有百億日月而君之壽命亦如百億須彌一一須彌有百億日月四大海無有窮盡而君之壽命亦無有窮盡十方世界無有邊際而君之壽命亦無邊際第一義諦不可思議而君之壽命亦不可思議所以道一為無量無量為一大中現小小中現大不動道場遍十方界到恁麼地秪如今日因齋慶讚末後一句作麼生道良久一卓云千歲老兒顏似玉萬年童子鬢如絲下座。</p>
<p>為歡喜庵足音禪友燒香法語師至像前久視云大家正好常相聚何意懸巖撒手回萬象叢中無個事喜君獨露兩莖眉今日山僧托缽遠歸無何致奠特備薄供聊表道懷且道足音上人還來受也未師遂進前拈香插爐云香煙堆裏全身現盡日逢人不覆藏。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>與野拙上座偈<span class='note-inline'>(有引)</span></p><p style="margin-left:1em">拙公與山僧有夢中機緣十分妥當喜其用心不淺特作此偈懸記將來作人天之望也。</p>
<p style="text-indent:0em" class="lg-abnormal"><div class='lg-row'>夢裏機緣記得真醒來舉似老僧聽喜君寤寐雙關透好向人天驗主賓</div>
</p></div>
<div class='div-other'><a id='mulu5' />
<p class='h2'>三代像贊<span class='note-inline'>(野拙上座請)</span></p><p style="text-indent:0em" class="lg-abnormal"><div class='lg-row'>憨祖綢繆百念無留問其來路一過便休顓師瞞頇太煞無端鶻臭衫子脫與人穿法璽無狀不學者樣問話者來劈脊便棒三個老禿為何一軸野拙禪師剜直作曲</div>
</p></div>
<div class='div-other'><a id='mulu6' />
<p class='h2'>為巨徹藏主誕辰茶話</p><p>巨公昨日壽誕老僧無言可遮今宵聊具先春不必之乎者也好笑當年老趙州無端百二稱奇者未知者箇等虛空盡其河沙孰為寫偶爾拾得一枝老烏藤跫然獨贈任緣奢信得及底威音那畔無始信不及底盡未來際無涯驀拈拄杖一卓云虛空可量風可繫無能贊說壽功德。</p>
</div>
<div class='div-other'><a id='mulu7' />
<p class='h2'>與巨徹藏主時值四十壽居楞嚴煙脂河畔</p><p style="text-indent:0em" class="lg-abnormal"><div class='lg-row'>垂鉤千尺脂河頭四十年來任放收大海金鱗多[跳-兆+孛]跳劫前一句孰能酬</div>
</p></div>
<div class='div-other'><a id='mulu8' />
<p class='h2'>為擎菴張護法夢贈夫人前途說教</p><p>中道眾生輪迴世間有二顛倒分別見妄皆由妄想業識夢寐往來念念覓相續心無片時寧靜若向者裏轉念孰管伊見見非見總為燈上之圓影那安排夢魂生死西方東方之有哉所以道一念相應掃除凡聖其中覓影像了不可得真也是眚妄也是眚求西方也是眚成佛作祖也是眚參禪學道也是眚夫妻求引也是眚眚亦是[生/(同-(一/口)+┴)]既然如是且向那裏著腳既無著腳處今日山僧將已上種種夢幻以龜毛束作一橛用兔角杖挑向南湖令他當下翻身不使重生異念亦免逐妄逐真拋家散走還有人救得麼咦翻洋須是弄潮手縱步沖雲跨九霄。</p>
</div>
<div class='div-other'><a id='mulu9' />
<p class='h2'>阿羅漢像贊</p><p style="text-indent:0em" class="lg-abnormal"><div class='lg-row'>端坐怪石為甚摸索合掌仰空惟少酬酢眾侶何處去單丁只一箇挂錫不必騰空伏虎何須惡作案頭一束蓮經大似未曾讀過縱有野鹿獻花也是自取執著今朝驀撞瞎驢一齊簡點道破咦饒你坐到窮年處看來也是賣滯貨</div>
</p></div>
<div class='div-other'><a id='mulu10' />
<p class='h2'>廬山獅峰聲兄和尚像贊</p><p style="text-indent:0em" class="lg-abnormal"><div class='lg-row'>挺挺孤風崚崚獨兀四十年坐斷獅峰彈指頃鏤碎空谷有時披山水之袈裟有時碎風雷之窮骨其形也皎潔如霜其用也全機若蠍不拈無柄拂掀翻野狐窟仔細思量個老兄夫世之謂臨濟大師之玄孫語風老人之高傑</div>
</p></div>
<div class='div-other'><a id='mulu11' />
<p class='h2'>善慧庵白懷老禪宿像贊</p><p style="text-indent:0em" class="lg-abnormal"><div class='lg-row'>虛空作蓋片石為床萬年一念潔<span class='corr'>己</span>如霜了知自性是佛那管東土西方即塵而頭頭合道出世而法法較量風流賣盡求知<span class='corr'>己</span>面目從教供影堂且道此老是誰噫善慧庵裏白懷老宿</div>
</p></div>
<div class='div-other'><a id='mulu12' />
<p class='h2'>自銘上座像贊</p><p style="text-indent:0em" class="lg-abnormal"><div class='lg-row'>受諸方鉗鎚得報恩大戒打脫黑漆桶酬盡歷劫債舉止絕思惟行藏多古怪可謂真象龍豈肯輕納敗若遇作家宗師一棒須教痛快</div>
</p></div>
<div class='div-other'><a id='mulu13' />
<p class='h2'>葆初鍾居士室人沈氏雙喜圖贊</p><p style="text-indent:0em" class="lg-abnormal"><div class='lg-row'>巨族名邦生此善哲在家出家行藏莫測皈依楞嚴法名同列夫唱婦隨個中不別閒坐芳郊松梅可折煮茗焚香共忘霜雪舉起如意念珠問者當頭直截且道是西來大意麼咄</div>
</p></div>
<div class='div-other'><a id='mulu14' />
<p class='h2'>徐熙如居士為母顧氏孺人請贊</p><p>者孺人生平不出閨閫不越戶限貞節名于邦邑志行潔于<span class='corr'>己</span>躬秪今向山石下林藪間聽清流于無有之鄉看山花于廣漠之野你道他是男耶女耶向者裏會得則不負熙如公請山僧題像于千古若也不會須向父母未生以前摸著自<span class='corr'>己</span>面目始知非男非女亦非喜怒哀樂公與令堂方得一大受用也良久咄。</p>
</div>
<div class='div-other'><a id='mulu15' />
<p class='h2'>為明鑑炤庸禪人字</p><p style="text-indent:0em" class="lg-abnormal"><div class='lg-row'>明鑑高懸善慧堂光吞日月炤庸常不隨萬物爭妍醜卻為三乘點白黃累世功勳俱漏洩微塵國土盡舍藏從今覷破娘生面始信其中別有長</div>
</p></div>
<div class='div-other'><a id='mulu16' />
<p class='h2'>為曉塵禪人</p><p style="text-indent:0em" class="lg-abnormal"><div class='lg-row'>洪荒遍布汝名聲曉覺塵勞萬事輕果到者般田地已毘盧頂上任君行</div>
</p></div>
<div class='div-other'><a id='mulu17' />
<p class='h2'>為天樹禪人</p><p style="text-indent:0em" class="lg-abnormal"><div class='lg-row'>佛祖玄關悟得真好登華座報君親天花錯落菩提樹始見披緇有異人</div>
</p></div>
<div class='div-other'><a id='mulu18' />
<p class='h2'>為行廣取號德雲</p><p style="text-indent:0em" class="lg-abnormal"><div class='lg-row'>佛佛先從萬行來人天廣攝化門開披緇奉重如前哲應作德雲出世才</div>
</p></div>
<div class='div-other'><a id='mulu19' />
<p class='h2'>與一爾比丘尼</p><p style="text-indent:0em" class="lg-abnormal"><div class='lg-row'>石獅眼裏火星飛便是如來正法藏直下明明分付爾好與人天作榜樣</div>
</p></div>
<div class='div-other'><a id='mulu20' />
<p class='h2'>贈諾巖和尚任三塔龍淵方丈</p><p style="text-indent:0em" class="lg-abnormal"><div class='lg-row'>斷橋一派其來久今古滔滔遍界洄獨喜龍淵龍復現千波萬浪湧華臺</div>
</p></div></div>
<div class='div-other'><a id='mulu21' />
<p class='h1'>機緣</p><p>僧作禮師問從那裏來僧云福嚴師以手指杖云福嚴還有者箇麼僧云有則有不堪舉似和尚師云試舉看僧云實不堪舉師云腳跟下放汝三十棒僧云只得禮三拜師云早<span class='corr'>已</span>奪卻了也。</p>
<p>僧參師問從那裏來僧云楊墳來師云楊墳為你說個什麼僧云平常師云楊墳是善知識你為什麼道他平常僧云若不平常焉得是善知識師舉拳云你道楊墳與者個是同是別僧便作禮師云腳跟下放你三十棒。</p>
<p>一爾尼來參禮拜次師問你一向做什麼來爾云海底泥牛啣月走師云忽遇石獅子作麼生迴避爾云彼此沒交涉師云且道石獅子與泥牛有甚奇特爾云石獅眼裏火星飛泥牛背上翻白浪師休去。</p>
<p>師落堂打七舉昔有僧問洞山如何是佛洞云麻三觔又僧問雲門如何是佛門云乾屎橛且道乾屎橛與麻三觔是一是二爾尼出眾云一則總一二則總二師云為什麼如是爾云人人觀世音箇箇彌陀佛師云者老尼猶說道理在爾便彈指云道理那師乃打一香板云汝試頌出看爾禮拜云請和尚先頌師云如何是佛麻三觔說與傍人笑轉新爾即續云八萬四千稱不足一齊分付定盤星師云如何是佛乾屎橛信手拈來作禪悅爾又續云十字街頭馬大郎喫著明明滋味別師云卻是汝會爾便拜。</p>
<p>解七日師落堂問眾畢復云眾中還有要老僧證明者麼爾尼作禮云昔日龐老龐婆有馬祖證明且道今日是甚麼人證明師云大眾與汝證明爾云馬祖說法與和尚說法是同是別師以如意擊香几云會麼爾云某甲秖得禮謝和尚師乃舉起衣云大庾嶺頭提不起的汝試道一句看爾遂接衣云適纔道過了也師指衣云怎奈者個何爾披衣便珍重九拜師云善自護持。</p>
<p>僧參作禮畢請問和尚某甲千里遠來乞師一接師云曾作什麼來僧云西邊補籬東邊揀漏師云者裏用不著僧以臥具覆頭作女人拜師云弄虛頭漢直打出。</p>
<p>僧參問師唱誰家曲宗風嗣阿誰師云三更明月傳消息音韻元從河北來僧云今日親見臨濟大師便作禮師劈頭一棒云照顧頂門。</p>
<p>僧參師問從那裏來僧云十八澗師云你那一澗僧云覿面相呈師云有甚言句僧豎拳云秖有者個師云燒了你又作麼生僧便喝師云未在更道僧云學人不道覆具便行師云放汝三十棒。</p>
<p>師問慧力侍者你在都城清化堂中道個虛空粉碎大地平沉今日嘉禾楞嚴堂中不見子露個消息者云某甲到這裏了無消息師云不易到這個田地者便作禮師拋下香板者拾香板便行師云子得之受用不盡者以香板度師云某甲自有師接住便打者便喝師復打者接住拉一拉便行師微笑云這杜撰漢。</p>
<p>師問聲遠侍者你主人公在什麼處者云不離當下師云如何是你當下事者豎拳云請師高鑑師云父母未生前在什麼處者云十字街頭謝九郎師云畢竟如何者云正眼莫能窺師一棒云你還窺得麼者云瞞某甲不得師復打者一喝師云喝什麼者歸位師休去。</p>
<p>師問呼山侍者你在青州住聞有布衫重七觔是否者云重八觔師彈指云是七是八者云不勞重舉師云未在更道者云教學人道個什麼師云速禮三拜者拂袖便行師休去。</p>
<p>呼山侍者入室問善財參德雲比丘因甚七日不相見師擊案云因甚七日不相見者云秪如徹始徹終一句請師速道師良久者云為什麼別峰相見師云頭角生也者云妙峰別峰且置即今相見又作麼生師云你還見麼者彈指師云沒交涉。</p>
</div>
<div class='div-other'><a id='mulu22' />
<div class='div-other'><a id='mulu23' />
<p class='h2'>禮阿彌陀佛偈<span class='note-inline'>(有引)</span></p><p style="margin-left:1em">丁巳夏郡之天寧寺為千佛閣傾頹有年時主席者指開法師講法華諸經募眾修補兼造大悲相告成欲立閣下為大悲堂第無主佛不合時宜為慮耳幸郡之紳衿葵石朱翁孟高張翁元中徐翁同為計議知長蕩沈府家菴有彌陀佛一尊庵廢佛存僅無焚所遂聞之蘧林張翁敬聞于郡主盧翁乞迎為堂之補住焉不期盧翁公冗旁午喜捐途費命迎其不足之資轉托鶴田陸翁代為完美是時陸翁家于平湖宦于侍御不憚河途窵遠不拘服飾尊崇大破慳囊赤身擔荷議者曰一葉扁舟煙波往返得無勞乎買舟以迎貿金以飾得無費乎人所不能耳豈知陸翁宿植德本善荷如來慧命不生退屈者哉故郡之緇衣法語謖謖郡之素衣文章簇簇以誌以銘為賀為揚獨山僧前此托缽他方不遑緣例今值開光之辰虔率諸子過寺頂禮喜其佛之莊嚴殊勝不異西方境耳特作俚言一頌護法之功德一祝彌陀之遐齡云。</p>
<p style="text-indent:0em" class="lg-abnormal"><div class='lg-row'>稽首西方大覺僊巍巍寶相利人天山色為身不變遷溪聲作舌有洄漩毫接星辰掬度躔目如滄海空雲煙四十八願起哀憐提攜六道出深淵慈光遍照于三千一切眾生擁法筵法說無為義且玄群迷有口莫能宣明明箇事不知詮應是窮高務遠偏屋後青松慧日縣庭前紫柏慈風旋七寶行樹寶華妍八德清池性水漣百鳥能將佛號宣吾人足見道堪傳身居極樂未為然徒負光中百寶蓮識得彌陀在目前無煩左右叩西乾平常日用止隨緣盡是如來向上詮歌管絃樓不別甄錦衣玉帶正相連此中消息孰能肩獨許當湖陸老先時為天寧寶閣圓擬無聖相應中椽聞于府主並高賢便把彌陀一手牽去日四花滿市廛歸時六振動雲巔旌旗彩色耀山川男女繩繩信亦堅迎來裝飾意尤虔無始家私盡底捐福德巍峨不可鐫虛空為舌頌難全盈城緇素語闐闐愧煞楞嚴末後篇有問功勳幾歷年報云佛法總無邊</div>
</p></div>
<div class='div-other'><a id='mulu24' />
<p class='h2'>重修雲谷禪師塔記</p><p>師諱法會號雲谷嘉善胥山懷氏子生於弘治庚申出世投本邑大雲寺落髮年十九即決志操方受具法舟濟禪師住郡之天寧師往參舟授以念佛審實話頭令重下疑情師日夜參究一日受食碗忽墮地有省復請益舟乃蒙印可閱宗鏡錄大悟唯心之旨從此經教公案了然如睹家中故物於是韜晦叢林陸沉賤役時江南佛法禪道絕聞師至金陵寓天界魏國先王聞之請于西園供養報恩住持西林僧錄司即憨山和尚太祖往禮師即請住本寺之三藏殿足不越閫者三年師辭拽杖之棲霞誅茅千佛嶺下影不出山太宰五臺陸公偶遊棲霞見師氣宇不凡雅重之信宿山中欲師重興其寺師堅辭舉嵩善公住持不久叢林大成皆師之力也道場既成往來者眾一時宰官居士聞師道風往往造謁西林僧錄復請師主報恩方丈憨祖時為童子親近執侍師器之憨翁年十九有不欲出家意師知之問曰汝何背初心也憨翁曰第厭其俗耳師曰汝知厭俗何不學高僧當取傳燈錄高僧傳讀之則知之矣憨翁即簡書笥得中峰廣錄持白師師曰熟味此即知僧之為貴也憨翁由是決志薙染實蒙師之開發乃嘉靖甲子歲也丙寅冬師集五十三人結禪期於天界師力拔憨翁入眾同參指示向上教以念佛審實話頭是時南都始知有宗門事了凡袁公未第時參師相對默坐三日夜師示以唯心立命之旨公奉教由是師道日益重隆慶辛未憨翁辭師北參師囑曰佛法在汝肩頭慎勿忽之憨翁禮別壬申嘉禾吏部尚書吳公刑部尚書鄭公平湖五臺陸公與弟雲臺同請故山諸公常入室問道請益執弟子禮達觀可禪師常同尚書陸公中書徐公謁師扣華嚴宗旨師為發揮四法界圓融之妙師住山四十餘年如一日脅不至蓆終身禮誦未常輟一夕師居鄉三載所蒙化千萬計一夜四鄉之人見師庵中火發及明趨視師寂然而逝矣萬曆三年乙亥正月初五日師生於弘治庚申世壽七十有五僧臘五十有六弟子真印等茶毘葬于棲真寺右憨翁離師遍參知識未見操履平實真慈安詳之若師者每興想師之音聲色相昭然心目以感法乳之深故至老而不能忘也前于丁巳歲東遊赴沉定凡居士齋禮師塔于棲真乃建塔院置供贍田少盡一念也正印叨為憨翁法孫昔親近顓愚老人老人常為印言憨先師初參雲谷大師深蒙開發向上一著故至老常不忘也子當知之印聞有三十載在識田中不去甲寅年至嘉禾寓天寧刻老人語錄入楞嚴藏板今丙辰七月初二工竣攜一二子往棲真禮師塔前九頓起立師塔忽倒印疑之師逝于明之萬曆三年至今大清有一百零二年可為久矣何緣印至而塔倒想法脈之有係又或是師弟子前師之弟子名真印今印名正印是荷願而來為師重修塔事未可知也印讀了凡袁公作師塔銘未詳師嗣臨濟下斷橋一枝故憨翁作師傳刻于全集行世久矣亦以傳中有係於法道處一一錄之刻之于石以傳後世知古人操履真實由來也是為記。</p>
<p>時皇清康熙十五年八月中秋前五日同安後學正印立石。</p>
</div>
<div class='div-other'><a id='mulu25' />
<p class='h2'>湖州天然禪院碑記</p><p>湖郡長邑之有天然禪院也去城東南四十里許有鄉曰維新有區曰嘉會目山其里下吳其村山明水媚霞蔚雲蒸鳥啼花笑于村前鶯囀葛覃于秀谷郊有田可耕地有桑可植曠遠平湖天然其處是處也得不為異人之居乎乃有居士吳永壽法名明一室人蔣氏法名明性宿植德本一其身心不憤而啟不悱而發聞一善言見一善行莫不書之紳蘊之心以俟因緣時至而躬行焉由是修行念切不及離塵先于某年月日夫婦同心禮師起名受戒將俗室而為苾芻之堂用伊蒲以代葷酒之饌晨昏課誦日夕焚修悟法華之最勝三昧明金剛之不壞真詮即女即男而不揀非僧非俗以全提及乎親友之交也談吐間必以世諦而擊之佛法而導之雖然此猶居士在家修積之所未為出家行道之處也是以前此之際自捐金若干建立精舍一區額天然禪院門墻素雅梁棟輝煌佛像莊嚴靡不微妙算其層也前廠山門中聳佛殿後之方丈亦同其列數其傍也廚寮庫寮八楹間齋堂客堂六楹間前有月池鑑其心後有塔基鎮其地紀其時也康熙乙卯年四月朔二日經營其始本年六月十九日告報其成又思歲月遙長不可無諸恒產因置僧田十二畝基塘三畝有零自是而後聽其十方雲來不足以慮僧堂之供贍也仍于是年九月十八日恭請臨濟第三十三世石泉和尚進主方丈開堂祝　聖說法安禪煆煉四海雲流開鑿人天眼目兼之應時焚守以待居士之緣熟為僧居此透生前之面目披世後之羅籠弘揚法化于今時繼續燈傳于異日爰有時乎拈禪版挾蒲團趺于綠竹青楊之澳當其白雲流水之機吾知其得于此者信可樂也居士又喜此一坐具地在于諸山祖庭之中西之有吳山端獅子南之有霞霧山石屋東之有道場山北之有龍華寺雲水往來交參相繼此乃居士建剎緣起之底意吾孰得而知之吾居禾之楞嚴禪寺往來苕霅之間與市人親與居士契而居士一日過吾寓問吾心餘時告以其事曰弟子有天然禪院者欲得和尚記之以證將來之稽考也吾良久曰雖不文然見居士乘願而來有此勝心作此勝事皆吾法門有幸有補後人之志者豈可堅然而不為之者哉遂援筆書斯用為之記。</p>
</div>
<div class='div-other'><a id='mulu26' />
<p class='h2'>為夢文禪宿封龕眾居士請</p><p>師至龕前拈拄杖指龕云諸仁者還知此老麼設若不知山僧不免為諸人饒舌一上三十年來住此菴蒲團一箇坐忘緣如今拋卻塵寰去定入西方上品蓮然雖如是此老猶是不唧溜留者殼漏子要山僧為伊掩卻且道即今作麼生掩以杖封龕云雲龕箇裏閒消息今古從來不許通拽杖便行。</p>
</div>
<div class='div-other'><a id='mulu27' />
<p class='h2'>為悟雲禪德舉火</p><p>師以火炬打○相云杲日當空紅燄煖寒風颯颯面門開箇中者段真奇特說與禪人任往來莫挨排腳跟下事甚奇哉且道如何是腳跟下事喝一喝擲下火炬云風流賣盡無餘事朵朵紅蓮脫垢胎。</p>
</div>
<p class='juan'>楞嚴法璽印禪師語錄卷之一<span class='note-inline'>(終)</span></p></div>
</div><!-- end of div[@id='body'] -->
</body></html>