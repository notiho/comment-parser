<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>溈山古梅冽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1' />古梅洌禪師語錄卷上</p><p class="byline">侍者真謙記錄</p>
<div class='div-other'><a id='mulu2' />
<p class='h1'>住潭州人溈山密印禪寺語錄</p><p>康熙己酉九月廿一日師因堂上老和尚決志養高退休七星叢潭邵鼎衡諸郡護法檀越暨同門諸山開山勤奮詣芙蓉敦講經席開堂。</p>
<p>山門樓開門開在一彈指借路還家是自家底顧<span class='corr'>視</span>左右云且道何者是自家底宗廟之美百官之富。</p>
<p>佛殿十指掌中悉皆是佛千人叢裏惟我獨尊且道如何相見顧<span class='corr'>視</span>左右云向者裏著眼便展禮。</p>
<p>韋馱盡大地是法盡大地是護若欲護盡其法直須無法可護曠劫悲心靈山囑付。</p>
<p>伽藍守土地計出入是公之政是公之位今日新長老到來直得端拱無為何故籩豆之事則有司存。</p>
<p>祖堂四十六代面目現在後升其堂入見則拜便展拜。</p>
<p>據室溈山方丈峭峻難上卓拄杖云上也周金剛到來不許從東過西小釋迦趨過豈容回頭轉腦復卓拄杖喝一喝。</p>
<p>拈檀越疏四郡都人士聯詞一幅書個中無別致學佛以知儒。</p>
<p>拈同門疏大者如兄小者如弟一個鼻頭同歸一氣玉樹連肩事足奇匝匝香風有何極。</p>
<p>拈諸山疏一家好事百家忙一人出世萬人揚舉起疏云且道者箇消息從甚處得來度疏維那云自西自東自南自北。</p>
<p>法座居廣居立正位行大道此之謂大丈夫若是調御丈夫又作麼生行逕要提無相毘盧印須向千峰頂上行便陞。</p>
<p>拈香此一瓣香尊而無上貴不可名爇向寶爐端為祝延今上皇帝聖躬萬歲萬歲萬萬歲伏願一人有慶萬國咸寧次拈香云此一瓣香奉為滿朝文武郡邑尊官護法紳伶在筵朱紫伏願黼黻皇圖皇圖鞏固金湯佛日佛日增輝又拈香云此一瓣香一十五年不離左右萬人堆裏記莂躬承今日專誠拈出端為供養傳臨濟正宗三十三世即此堂上慧山老和尚用酬法乳之恩<span class='corr'>斂</span>衣趺坐浮山和尚白椎云法筵龍象眾當觀第一義師云老店新開羊頭狗肉死貓頭一齊鋪設看錢還貨精金美玉爛葛藤快下將來良久云兩段不同收歸上科乃云毘盧峰頂坐斷千差優缽羅泉香漂萬里從上建宗立旨祖道恢弘及今源遠流長宗風不墜直得於一毫端現寶王剎坐微塵裏轉大法輪在我堂上老人固是輝天鑑地耀古騰今今日定洌到者裏又且如何展演拈拄杖召眾云還會麼符懸肘後信手拈來將逐符行逢場作戲頭頭本有不假外求著著現成豈資纖力父業子承橫拈倒用正所謂入林不動艸入水不揚波雖然如是玅翅摶風垂雲而蔽日神龍奮迅海湧而河傾驚起象王峰橫身鼓舞不威百獸百獸潛蹤嚇得水牯牛頭角崢嶸不耕大地大地全收正恁麼時且道有何祥瑞卓拄杖云萬箇峰巒齊稽首千層樓閣又重新起身云定洌才疏學淺力薄行微無補宗乘有慚付囑況茲肉山高聳冠世寶坊何德匪躬肩斯堂搆但以堂上老人刳心溈嶺歷四十年拮据之勞今已年將暮景為子者理宜時奉巾瓶且我與兄和尚切念法門倡百千人道俗之請全然退己讓人為弟者直得順從金石推托有日迴避無門祝聖開堂勉從斯舉伏願佛日舜日交麗中天國運法運齊隆萬載復舉當山靈祐禪師坐次仰山香嚴侍立祐舉手問曰如今總恁麼者少不恁麼者多嚴從東過西立仰從西過東立祐曰這箇因緣三十年後如金擲地相似仰曰亦須是和尚提唱始得嚴曰即今亦不少祐曰合取自師云古今父子兄弟酬唱箇事惟我溈山為盛載在燈冊班班可攷即此一則機緣山僧試為頌出一則肉傀儡神鋒如兒戲恁麼不恁麼一場生特地從東過西須彌透溼從西過東大海通紅合取日兮一句子無限風光煙靄裏是父是子金博金難兄難弟水投水善法堂前語笑歡直今千古<span class='corr'>羨</span>溈山復白椎云諦觀法王法法王法如是。</p>
<p>當晚謝諸檀護及諸山并兩序道舊小參九年高臥碧峰頭痼疾煙霞色似秋將謂青山容我懶無何一錫下雲樓今日既到者裏秪得和泥合水逐浪隨波聊將折箸攪滄溟要使魚龍知性命大眾且道即今同聲相應同氣相求一句作麼生一道清風生八極無端[颱-台+弗][颱-台+弗]著梅華。</p>
<p>立知事頭首上堂打鼓琵琶還他會家無可不可道義交加相逢盡是昔時人惟有昔時為知己拂拂子云一時吹入我門來惟願春風齊著力。</p>
<p>謝浮山和尚上堂問盡大地是箇龍潭為甚麼滴水不藏師云沒頭淹殺你進云和尚作者般見解師拈拄杖云你道我作甚麼見解僧沉吟師便打僧一喝師復打乃云同心努力我和渠生死同條十載餘不弟疾行誠僭僭荷殳執盾作前驅起身云短偈瀆聰不敢蕪贅復云憶昔辛丑暮春天童遠菴和尚遇我溈山三日後舉我與兄及定洌對眾說法親坐在筵觀聽隨即贈定洌一偈云拖犁拽耙<span class='corr'>羨</span>當年寂子香嚴隨後先今日祖翁田再闢角蹄對對又依然北來僅十年未敢狗尾續貂今日法仗境生偶次其韻不妨舉似水洩青蓮千<span class='corr'>巳</span>年五宗分建大溈先當年芳躅何能繼且喜同堂子父然。</p>
<p>謝龍門西禪同慶三和尚上堂天童密雲老和尚源來曹水振起滹沱會下出一十二員善知識我五峰師翁實為元子五峰師翁付囑養拙和尚養拙和尚付囑我堂上老人二代之間單傳而<span class='corr'>已</span>非其枝不旁求蓋乃鄭重法脈務求的骨的髓至堂上老人門戶日開法化益著匡徒二十餘載參請不可勝紀付囑吾曹亦僅數輩即此數輩猶自韜光<span class='corr'>斂</span>彩實履真操道備德全品端力重即此法席固遜多謙定洌到者裏秪得鈍鳥先飛起身云有煩光助伏惟珍重。</p>
<p>白眾上芙蓉寺早參時從那裏來一字兩頭垂時從這裏去分身兩處看去去實不去來來實不來遍界無蹤跡古聖絕安排恁麼天上無彌勒地下無彌勒樓閣影重重白日人著賊不可以色見不可以聲求隔墻雖見角未可便為牛者裏不有風送泉聲來几畔那邊不無月移花影到窗前然則畢竟如何顧視左右云切忌認影迷頭喝一喝。</p>
<p>芙蓉回晚參芙蓉舊住僧大溈新長老兩地齊著肩拄杖何如好雖然橫該豎攝有甚麼難遂拈拄杖卓一卓云一串穿卻復云橫該豎攝乾坤歸掌握之中退後進前步趨皆履踐之實蹋殺天下人拶出虛空骨哭者成笑笑者成哭黏者為解解者為縛坐斷十方密移一步朝到西天暮歸東土在阬　　滿阬處谷　　滿谷不是洌上座玅用神通復卓拄杖云法如是故喝一喝。</p>
<p>萬人燈會謝覺觀寒松二化士上堂燈燈相續從一而至萬人人本有合萬而為一一能該萬山鳴谷應萬能歸一水到渠成大眾即今千祥霧集萬善雲臻且道主賓道合一句作麼生卓拄杖云不必遼天高索價自有清光動地來。</p>
<p>上堂句裏呈機殺人活人咸具言中有響醍醐毒藥齊施所以古人垂一言半句如千鈞之弩矢不虛發如塗毒之鼓聞者皆喪雖然如是髑髏雖穿卻聾人爭得聞喝一喝。</p>
<p>開爐上堂卓拄杖云火爐開也若是真金應無變色藥汞之金冰消瓦解苟非爐韝弘開將見金鋀不辨同異不分所以先聖不惜眉毛坑裏掘坑後人隨例顛倒炭上加炭謂之鍛凡煉聖烹鳳炮龍即今還有不入保社不受鉗錘者麼點即不到復舉雪峰示眾世界闊一尺古鏡闊一尺世界闊一丈古鏡闊一丈玄沙指火爐云且道火爐闊多少峰云如古鏡闊沙云者老和尚腳跟未點地在師云灼然灼然即玄沙恁麼道不知自己命根早落他人手裏乃拈拄杖云世界闊一尺古鏡闊一尺世界闊一丈古鏡闊一丈撞破乾坤來古鏡闊多少打破鏡來世界闊多少即今還有腳跟點地者麼擲下拄杖云雨前初見華間葉雨後渾無葉底華。</p>
<p>晚參開眼也著合眼也著擉瞎眼睛如何折合伸腳也是縮腳也是截斷腳跟無是不是無是不是半夜摸著虱不是不是天明失卻牛喝一喝。</p>
<p>上堂三千里外絕淆訛當面<span class='corr'>已</span>蹉過靈鷲峰前曾漏洩至今尚顢頇魚行水濁水底無蹤鳥飛毛落空中無跡大地是眼睛虛空無耳朵透聲透色絕囊藏亙古亙今無位次喝一喝。</p>
<p>因雪上堂拈拂子云會麼布漫天網子打鳳羅龍占大地風光金聲玉振直得寒風凜凜華雨霏霏為瑞為祥如珪如璧萬里頌一道之風四海奉斬新之令雖則可觀要非實際今日溈山不惜口業為爾道破凡有名相皆是虛妄金屑雖貴落眼成翳不過一時鋪張莊嚴佛事大眾還信得及麼若信不及平白地上遭他塗污一上。</p>
<p>上堂雨催樵子還家一步緊一步風送漁舟到岸罷櫓停橈正恁麼時且道如何鼕鼕打鼓祭江神野老不知堯舜力。</p>
<p>晚參舉天童密老和尚因僧問學人遠來要問和尚討佛做童云佛也是你分外事師云靈山授記未至如此若是不肖孫則未免隨眾生顛倒心滿眾生顛倒願便與摩頂授記云多阤阿伽度阿羅訶三藐三佛陀至於稱何名字居何國土彌勒世尊不久出世汝當得於龍華會上躬承記莂。</p>
<p>上堂春樹華開突出眼睛秋林葉落舌頭拖地夏木陰濃正好瞌睡良久云冬來為甚麼不道曾因雪霜苦楊華落也驚。</p>
<p>冬至上堂海底揚蓬塵氣候上升石筍暗抽條時節<span class='corr'>已</span>至拈拄杖云一陽生也將見枝頭吐玉萬邦業化日之長大樹垂蔭殿閣生薰風之韻秋有穫冬以藏皆自今日始也三百六十日之始二十四氣之先從此日長長一日盡未來時無了時卓拄杖下座。</p>
<p>晚參舉雪峰因僧問古澗寒泉時如何峰云瞪目不見底飲者如何峰云不從口入趙州聞得云不可從鼻孔入也僧卻問州云古澗寒泉時如何州云苦飲者如何州云死後來演和尚云若有人問五祖古澗寒泉時如何但云水飲者如何當下止渴或有個人出來問與曹溪水是一是二即向道分支列派縱橫自在高處澆田低處潑菜天童弘覺老和尚云若有問天童古澗寒泉時如何但云浸爛鼻孔飲者如何穿過髑髏設有箇知氣息底問道與龍池水是同是別向道溪澗豈能留得住終歸大海作波濤拍一拍師云溈山又不然今日有人問古澗寒泉時如何透頂透底飲者如何徹骨徹髓設是個知滋味底衲僧出來道與大溈優缽羅華水是同是別即向道同流雖在湘江裏別有清香一段奇卓拄杖下座。</p>
<p>上堂一介不以予諸人授無所授一介不以取諸人受無所受既無授受總沒交涉文殊自文殊塞北設千人之帳文喜自文喜江南駕萬斛之舟各各不相知各各不相到頭上是天南星北斗腳下是地五嶽四瀆是法住法位世間相常住到者裏移易一絲毫不得增減一絲毫不得取捨一絲毫不得可中有箇閒恁麼道直下知歸不妨穩坐腦門上尚欠一椎腳跟下好與三十何故若是越格之流不在者裏著腳掀翻地軸直須海水橫流捩轉天關從教須彌倒卓點銕成金夷嶽平壑敲骨打髓使人無地卓錐錦上鋪華不妨充山塞海然雖如是若到大溈門下也好與三十會麼橫按莫邪全正令太平寰宇斬癡頑拈拄杖卓一卓。</p>
<p>說戒上堂佛法無多子塞壑填溝人物有不齊同舟共命南來者三十北來者三十殺人刀活人劍東方來者東方坐西方來者西方坐彼彼不相知彼彼不相礙頭頭顯現人人頂[寧*頁]上放大寶光剎剎周圓個個腳跟下一坐具地既然如是為甚麼到者裏討缽囊子戒由心發受必師傳。</p>
<p>佛成道日上堂舉世尊於正覺山前臘月八日夜睹明星豁然大悟乃歎曰奇哉一切眾生具有如來智慧德相但以妄想執著而不證得師云惺惺直是惺惺懵懂直是懵懂我等與世尊同為凡夫世尊消得六年苦行便明得有與麼事洌上座二千年後到者裏猶分疏不下。</p>
<p>晚參虛空無背面南北西東至道絕遮欄墻籬塹壁眼裏耳裏鼻裏著聲著色著香者邊那邊更那邊非為非假非中恁麼會則得不恁麼會不得隔江人唱鷓鴣詞錯認胡笳十八拍恁麼會不得不恁麼會則得再三撈摝始應知萬古碧潭空界月所以道心不是佛心與佛俱非智不是道智與道俱遣喝一喝云直饒透過是非關金剛腦後三斤銕。</p>
<p>小參尊貴天然品位階級非所造權衡在掌縱奪收放以全該龍蟠虎踞正坐當軒霧罩煙籠簾垂黃閣會麼數聲黃鳥青山外占斷風光作主人。</p>
<p>師誕上堂舉南泉因僧問父母未生前鼻孔在甚麼處泉云父母已生了鼻孔在甚麼處師卓拄杖云穿卻了也顧視左右云且道是未生前底是已生後底是南泉底是者僧底是現前諸仁者底良久復卓拄杖云今日放過一籌來明日與君重打算。</p>
<p>晚參喝一喝云會麼五眼覷不破鳥飛兔走萬里無人處犬吠雞啼春到枝頭如錦風來水面如紋月湛湛而垂露日爍爍以流金只堪自會不可語人不是現性誰謂傳心復喝一喝復舉夾山因僧問如何是夾山境山云猿抱子歸青嶂後鳥啣華落碧巖前法眼道老僧二十年前只作境話會師云二十年前有人二十年後有人庶幾宗風不墜夾山若無法眼幾乎埋沒一生法眼若無夾山幾乎顢頇半世還識二老麼五百年必有王者興。</p>
<p>因雪上堂雪裏梅華分外清柏松雪後長精神謾謂雪霜多是苦草本無情亦喜欣鰲山店前成道峰前少室安心推出仰山獅子亂撒會老珠珍片片不曾飛別處顧視左右云要消或可待來春。</p>
<p>除夕小參物極運當反時來氣自欣新從明日起歲向此時分符借桃枝用香尋柏子焚一堂風磊落四海自成群復舉同安察禪師因僧問新歲方來殘年已去莫有不受歲者麼安云有云如何是不受歲者安云城上<span class='corr'>已</span>吹新歲角窗前猶點舊年燈師云山僧試為頌出城上<span class='corr'>已</span>吹新歲角窗前猶點舊年燈燈光影裏無新舊角響聲中有送迎顧視左右云還會麼此景此時誰得意白雲深處坐禪僧。</p>
<p>元旦上堂新歲到來一到天下皆到到後又作麼生十方俱擊鼓五彩畫門神驀拈拄杖云拄杖子也得隨例光生卓一卓下座。</p>
<p>上堂拈拂子云會麼造化總靈機語默涉離微拈來無不是認著卻還非天共白雲曉天曉白雲飛復舉世尊陞座大眾集定文殊白椎云諦觀法王法法王法如是世尊便下座師云天左旋地右轉陶冶萬物鼓蕩陰陽究竟無一纖毫參差無一纖毫滲漏此天地之所以為大也顧視左右云還會麼便下座。</p>
<p>上堂信手拈出須彌山一口吸盡西江水舉足一步到新羅回身依舊在者裏大眾且道者裏是甚麼所在良久云蹋著也不知復舉楊岐會禪師因僧問如何是佛岐云三腳驢子弄蹄行云莫只這便是岐云湖南長老師云三腳驢子弄蹄行一跛一跌不曾點著腳跟蹋著銔錘是銕騎則從人倒騎更覓知君不得未了之事如何何日方堪了輟一句合頭語早是他家橛瞎卻雙眼睛正法眼藏滅喝一喝設有個衲僧出來道洌公向道你是湖南長老復喝一喝。</p>
<p>上堂世尊有密語終日在耳邊迦葉不覆藏終日在眼裏若恁麼會我要問你說個甚麼見個甚麼世尊有密語父為子隱迦葉不覆藏而子證之且道證底是隱底是。</p>
<p>晚參五濁惡世一真法界智不揀愚子不語怪千年桃核舊時仁幾度買來還自賣以禮而進以義而退柳下惠不恭伯夷何曾隘。</p>
<p>解制上堂寅亮上座問父慈子孝今古溈山百千年前事且置即今一句作麼生師云今日山僧解制進云自從叉手插鍬後幾度耕來幾度愁師云且喜我姪到來問如何是祖師心印師卓拄杖云確進云如何是千聖不傳底句師云楖栗迸開天地眼一簾化日自遲遲進云謝師答話師云聽曉樵人逐雁群乃云法無定相著相乖宗道不虛行隨行得玅所以有時捏聚總在者裏有時放開彌綸六合會千聖以同居各住各位裂萬靈而異轍共步共行正當今日玄關大啟門戶豁開且道放行是把住是卓拄杖云收中有放全歸我絕後逢甦在當人。</p>
<p>小參舉目無真借路徑過抬頭皆是到處為家原無此界彼彊究竟春寒秋熱途中受用皆然樂業安家各別。</p>
<p>上堂昨夜三更月到窗打瞌睡的何曾得見日日日午打三更有耳朵的也應未聞若云非耳目之所到要你耳目作麼。</p>
<p>為芙蓉丹丘監寺純一知浴同六秩上堂生是不生之理亙古亙今同是大同之義非自非他拈拄杖云會麼一舉兩得左右逢原兩彩一賽會遇為緣應節及時多多益善還會麼五陵貴公子雙雙鳴玉珂。</p>
<p>芙蓉歸晚參拈拄杖云大眾還知洌上座麼身未到家時心<span class='corr'>已</span>在家裏今日身心一如夢寐亦是安已煖烘紙被放身眠明日想在日高起復示一偈艸鞋腳下似將靡涉盡清溪陟盡巋眼底迢迢皆客路歸來路亦自家底。</p>
<p>小參舉藥山久不陞座院主白云大眾久思法誨請和尚說法山令打鐘著眾集山陞座良久便下座歸方丈院主隨後白云和尚既許為眾說法為甚麼一辭不措山云經有經師論有論師爭怪得老僧師云藥山久不陞座四海浪平龍睡穩便歸方丈九天雲靜鶴飛高經有經師論有論師自有廊幕在正恁麼時怪藥山則是不怪藥山則是知我者其惟春秋乎罪我者其惟春秋乎。</p>
<p>晚參古云歷劫何曾異今日還識今日事麼東方既白大地皆紅家家拈香擇火寺寺伐鼓考鐘石橋上度驢度馬官街裏捕影追風跛跛挈挈擾擾匆匆事節尚未辦轉盻月來東大眾是日已過。</p>
<p>上堂拈拄杖云大開三玄門顯示第一義直得釋迦老子上無衝天之計臨濟大師下無入地之謀正恁麼時且道如何卓拄杖云不是盡法無民洎合停囚長智喝一喝。</p>
<p>上堂定洌一向心麤觸忤諸兄不少適問作是思惟不妨說出更好諸兄弟洌上座有時將龜毛拂子兔角拄杖黑漆竹篦塞入諸仁眼睛裏使得你眼睛朦朦糊糊地有時將我底心肝五臟三百六十骨節八萬四千毛竅塞入諸仁耳朵裏使得你耳朵血滴滴地有時擔一擔骨董或如來一大藏教或祖師西來意或今古老和尚殘羹餿飯推入諸仁八識田中使得你八識田中堆山積嶽地是皆洌上座之過也幸得諸兄弟肚皮寬器度大容得恁麼若是性燥漢洌上座多時喫棒在即今還有性燥者麼良久云如無洌上座毛病又發了也拈拄杖云炤顧頭顱卓一卓喝一喝復舉韓文公參大顛和尚有云弟子軍州事繁切要處乞師一句顛良久公罔措時三平為侍者乃敲禪床三下顛云作麼平云先以定動後以智拔公乃禮謝云和尚門庭高峻弟子於侍者邊得個入處師云門庭高峻在韓昌黎讚歎即得據洌上座看來大顛似乎門限破落牆壁傾頹被俗人窺破若見三平敲禪床劈頭一棒待伊道先以定動後以智拔連棒趁出待公云和尚門庭高峻於侍者邊得個人處便放出昔日擯首座底手段遂出白椎云今日擯侍者出院不惟萬仞門庭千古景仰而且救取侍者免落文公之阱雖然如是還識大顛麼埋卻文公至今未有出頭分在洌上座今日因行不妨掉臂也須救取文公拈拄杖卓一卓。</p>
<p>晚參舉俱胝禪師因天龍和尚到菴乃請益<span class='corr'>己</span>事龍豎一指示之胝當下大悟自是凡有學者參問唯豎一指及將順世謂眾云吾得天龍一指頭禪一生用不盡瑯琊頌云俱胝一指報君知朝生鷂子撲天飛若無舉鼎拔山力千里烏騅不易騎徑山杲云俱胝和尚不得瑯琊為伊出氣幾乎埋沒玅喜既恁麼舉不妨隨後也有個註腳俱胝一指頭喫飯飽方休腰纏十萬貫騎鶴上揚州天童弘覺老和尚云瑯琊玅喜只顧盤中喝彩不解馬上奪標諸人要知者一指頭落處分明麼更聽山翁念個真言補缺一指頭禪誰不有靈樞玅轉在天龍巨靈抬手無多子分破華山千萬重師云邪法難扶從上諸大老各出一隻手今日山僧到者裏豈可袖手旁觀去也不免手之舞之一上十個指頭用一個一個指頭為大過祖禰不了累兒孫累及兒孫成話墮。</p>
<p>小參自己眉毛面孔原不許自己見得即或水邊鏡裏見得底總是虛妄自己腸肚心肝原不許他人知得即或他心通覺得業鏡子鑑得未必親切雖然知之一字則是妄覺不見古人道道不屬知不屬不知見之一字是為對待不見教中道見見之時見非是見見猶離見見不能及是則安楞嚴破句讀云知見立知即無明本知見無見斯即涅槃開佛知見示佛知見悟佛知見入佛知見教壞人家男女喝一喝復舉杉山與歸宗南泉行腳時路逢一虎各從虎邊過了泉問歸宗適來見虎似個甚麼宗云似個貓兒宗問杉山山云似個狗子又問南泉泉云我見是個大蟲大溈智云三個老漢聚頭寐語若要徹一時參取者大蟲始得師云智公與麼道如大火聚誰敢覷著今日溈山不妨與諸仁放一線道要見歸宗參取者貓兒要見杉山參取者狗子要見南泉參取者大蟲忽有個人出來道與麼說話猶是顛倒卻許伊具一隻眼何故如今四海清如鏡行人莫與路為讎。</p>
<p>晚參蹋破艸鞋赤腳走縮卻項兮露出肘昨日江上折枝梅逢人喚作隄邊柳大似雞群之鶴大似喪家之狗未審是聖是凡合取狗口。</p>
<p>上堂卓拄杖云祖師之令銕牛之機抽人腦後橫骨抉人骨裏靈髓攻巢破穴偃鼓休旂梵天血濺劍挂在眉膏肓發藥痛上加錐顧視左右云汝等猶似不覺不知洌上座更作死馬醫復卓一卓喝一喝復舉三聖參德山山云不用展炊巾者裏無殘羹餿飯聖云賴遇無設有向甚處著山便打聖接棒推向禪床上山大笑聖哭蒼天出去師云德山不笑不得起來三聖不哭不得出去喝一喝云到今日也少不得者一喝顧視左右復喝一喝。</p>
<p>人新應供堂上堂菩薩子喫飯來千千萬萬一時該桶裏飯缽裏水塵塵三昧秪者是且道是個甚麼麤餐易飽細嚼難饑復舉臨濟因馳書到溈山問祐祖云和尚者裏多少眾山云一千五百眾濟云太多生山云我黃檗師兄多少眾濟云七百來人山云亦不少在師云者小廝兒食飽弄箸爭奈我千五百人善知識饑鷹捉兔大眾還識饑鷹捉兔底作略麼大開東閣招賢士縱伊飯後又加餐。</p>
<p>摘茶上堂舉溈山與仰山摘茶次溈云終日摘茶秖聞子聲不見子形仰山撼茶樹溈云子秖得其用不得其體仰云未審和尚作麼生溈山默然仰云和尚秖得其體不得其用溈云放子三十棒仰云和尚棒某甲喫某甲棒教誰喫溈云放子三十棒師云撼茶樹也默而然天左轉兮地右旋得其用烈燄爐中飛彩鳳得其體鷓鴣啼在深華裏三十棒三十棒棒頭有眼明如日不是真金枉度量山僧更為頌出三月江南春幾許相將坡上採茶煮坐久成勞瞌睡來顧著旁人閒言語。</p>
<p>晚參舉巴陵因僧問祖意教意是同是別陵云雞寒上樹鴨寒下水師云雞寒上樹一聲撲落梅梢月鴨寒下水全身蹋破楚天秋顧視左右云雖然詮上加詮畢竟祖意教意。</p>
<p>知浴程一衢公冂師弟參一自靖城回為薦師古明耆宿三週請上堂大眾還識衢公麼斷臂忘軀損瘦容死關孑立度寒冬六<span class='corr'>年</span>苦行邊城上驀拍香几云今日相逢喜倍儂左尊正佛是賴懋功猶更莊嚴小像不一而足且孝思無斁痛念厥師秪如今日追恩報本一句作麼生別時曾有囑成志在今朝。</p>
<p>芙蓉歸晚參舉癡絕中禪師住天童兼攝育王住持上堂天童來底育王用不著育王來底天童用不著雖然如是用不著不著處用有餘一箭雙鵰隨手落師云溈山者裏則不然溈山來底芙蓉用得著芙蓉來底溈山來得著雖然如是用得著得著處用不足何故窮坑難滿。</p>
<p>大佛開光參一上座領靖州檀越菴寺請上堂大功德聚甚殊勝緣非於一佛二佛而種善因蓋於百千佛所發弘誓願者如藥師如來金身丈六寶色輝煌乃我程一衢公曾斷一臂丐諸靖城繼而參一知浴收結前功在一上座贊勷厥美自肯禪者服動有<span class='corr'>年</span>今日莊嚴畢<span class='corr'>備</span>良非偶爾秪是要問諸仁光明炯炯眼眼相覷又何煩山僧點出不見道不遇敏手終成廢器遂拈拄杖卓一卓云蓋也蓋天千古萬古。</p>
<p>上堂入戶<span class='corr'>已</span>知來見解聞名不如見面入門須辨主見面不如聞名有你聞處一人傳虛無你見處當面諱卻喝一喝復舉雪竇顯道大開施門無壅塞忽有個衲僧出來雪竇倒退七百里何故臨危不悚人一老宿道大開施門無壅塞忽有個衲僧出來兩手分付何故心不負人面無慚色又一老宿道大開施門無壅塞忽有個衲僧出來三十棒一棒也不較何故許人一物千金不移天童弘覺老和尚道大開施門無壅塞忽有個衲僧出來且教他立在門外何故問伊欠少個甚麼師云溈山今日亦大開施門忽有個衲僧出來但向道山僧麤識果因何故常住物。</p>
<p>佛誕值大溈五峰老和尚生辰上堂大眾知麼昨夜露柱懷胎今朝特牛生子一個成佛一個作祖共乳同胞輝今耀古一個在西天一個在東土雖然各據一方看來一個娑婆世界豈容兩虎賴有忤逆兒孫慣好殺父殺母遂拈拄杖卓一卓云一箭落雙鵰一任叫冤叫苦。</p>

<p class='juan'>古梅洌禪師語錄上終<span class='note-inline'>(一)</span></p>
<p class='juan'><a id='mulu3' />古梅洌禪師語錄卷上<span class='note-inline'>(二)</span></p><p class="byline">侍者明鏡記錄</p></div>
<div class='div-other'><a id='mulu4' />
<p class='h1'>住潭州芙蓉山廣化禪寺語錄</p><p>師於康熙乙<span class='corr'>巳</span>春王八日即當山首座寮受眾請主院事。</p>
<p>據室此室從來如傳舍傳及我儂第幾轍在昔一棒一條痕如今一握一掌血大眾看透浸袈裟角。</p>
<p>當日闔山耆宿同諸郡檀越請示眾指法座云溈山半座芙蓉半座當堂不正坐即今抹煞正偏抹煞主賓一句且作麼生道那赴兩頭機喝一喝便陞乃云憶昔人雲峰流光駒隙同五年一旦夕雙鬢兩髼鬆芒鞋溪澗斷門限蘚苔封半生瓢笠志唐喪亂雲中阿呵呵無端掇曲彔關鎖又重重。</p>
<p>上元永貽上座請示眾能拙問處處村歌社舞慶賞正月十五法王法令斬新法堂擊大法鼓人天儼臨請師垂示師云春色來青嶂晴光轉綠蘋進云萬仞門庭伸一問象王回顧斗牛寒師卓拄杖云是故惡夫佞者進云打麵還他州土麥唱歌須是帝鄉人師云且低聲乃豎拂子云大眾者光明幢子誰家屋裏無設無者一點子便見將南作北以銕為金覿面如座鐵壁銀山動步便爾墮阬落塹如今夜裏長街短巷煇煇煌煌佛殿僧堂炯炯晃晃折旋揖讓曰主曰賓簇錦攢華譚玄譚要莫不藉此一道靈光之力雖然縱爾洞達無私森羅畢照終是光影邊事秪如衲僧家向佛祖措足不得處措足方不為聲色之羅籠於人天著眼不得處著眼始不被隱顯之障蔽且道超聞離見透脫無依一句作麼生不許夜行剛把火直須當道與人看拍禪床一下復舉仰山夢入彌勒內院堂中諸位具足惟空第二座仰遂據坐一尊者白椎云今當第二座說法仰起白椎云摩訶衍法離四句絕百非諦聽諦聽及覺舉似溈山山云子已登聖位仰便作禮師云者則話知恩者少負恩者多諸兄還會麼不惜眉毛下箇註腳如今日定洌不敢開眼作夢不升兜率陀天便乃大座當軒說黃道黑幸我堂上老人近從溈山過臨現今在座不須舉似且道與仰山當日那則因緣是同是別不免重為頌出以資旁瞥峻閣崇樓盡目開如雲如雨吼如雷落華不解隨流去秪道人從夢裏來重提令上高臺百非四句一時該咄。</p>
<p>謝浮山和尚齋示眾能拙問父慈子孝兄友弟恭溈山芳躅今古高風敢問如何是敲唱雙行句師顧浮山和尚云我法兄在座進云雪淨青峰增意氣雲旋紫柏靄門庭師云扶桑湧出一輪紅進云當軒玅曲人天聳就裏玄機海嶽摧師云五彩繪虛空進云弄潮須是江湖客別語還他過量人師云數來未到你乃云諸佛出世為一大事因緣祖師西來直指人心見性成佛厥後二派交流五宗競出各展轟雷掣電之機共施轉地迴天之用燈燈相續祖祖相傳大都扶豎宗乘直貴流通正眼逮我密雲師翁崛起東南令行吳越挽佛目於西沉振獅絃於絕響五峰和尚首出天童開疆溈扈法道之南自茲伊始其下種粟開畬銅頭銕額遞至我堂上老人愈出愈奇浸昌浸熾百廢具興群英畢集誠吾家忠厚開基積厚流光之道也幸我浮山與峰法兄和尚手眼別出氣骨弗群行解相應表裏一如當江河日下之秋豎起銕脊梁撐天拄地且得道如林之日鼓者兩片皮包古括今哮吼大江之西十八灘頭浪起奮揚古潭之北洞庭八百澄波定洌濫叨手足倍切瞻依頃承泛雪夜之舟山山水水類鰲山之韻雨雨風風無賓主話相聚於榾柮爐邊死佛祖機共展於曲彔床上賓主互換敲唱雙行<span class='corr'>佳</span>話名藍生平慶快復蒙橐囊傾盡飯我香積諸兄弟切忌囫圇吞卻遂起身合掌云蘇盧蘇盧㗭唎㗭唎。</p>
<p>示眾拍禪床召眾云無人奪你鹽茶袋庫藏裏也須檢點禍不入慎家之門有人換你苦葫蘆者閑家具直須颺卻賊不打貧兒家復拍一拍。</p>
<p>晚參舉佛眼道兩岸蘆華一葉舟涼風深夜月如鉤絲綸千尺慵拋放歸到家山即便休弘覺老和尚云大覺者裏不然扁舟到處是家山櫂轉蘆華雪幾灣風月一天長似昔釣乾滄海不須還天童遠菴和尚云神鼎又且不然家住清湘碧浪頭不須遠去汎扁月白蘋深處錦鱗躍煙月何妨擲一鉤師云三大老聖之清聖之任聖之時者也洌上座者裏又且不然芙蓉住在萬山頭山外長江水自流今日煙波無可釣不須新月更為鉤。</p>
<p>春日示眾拈拄杖云即此用離此用秪者箇非者箇步步蹋碎瓦解冰消著著圓成桃紅李白掉臂地覆天翻吐唾珠迴玉轉錦織千峰華鋪大地直得蛙鼓填喧俗人而耳聵惠風和暢遊子以忘歸會麼匝地韶光滿天和氣。</p>
<p>示眾以虛為實以實為虛用兵之道如是有則言有無則言無持身之操如此衲僧家二者得而兼之民無得而名焉一者乃不可得民無得而名焉還會麼得大總持不可思議得大自在不可思議。</p>
<p>天童密老和尚忌示眾拈拄杖云者條白棒我天童密老和尚拈來於六處道場敲佛祖骨髓瞎人天眼睛千古光芒萬靈乞命三十年後落在不肖兒孫手裏今日不肖兒孫拈來先從者老漢打起遂卓一卓云大眾還識痛癢麼若識得定洌罪過彌天若未識過在師翁便下座。</p>
<p>示眾世尊傳迦葉拈起青蓮華迦葉傳阿難倒卻剎竿子二代之間一起一倒致令後代兒孫橫拈倒用向推倒扶起上弄精魂正所謂其源不清其流必濁雖然如是切不得謗佛謗祖自取過咎要親見世尊麼向世尊未拈前著一隻眼始得要親見迦葉麼向阿難未問前著一隻眼始得。</p>
<p>示眾十方本是虛空萬象從來羅列魚躍鳥飛風清月白何曾礙著眼睛何曾撞著腦額自是跼地蹐天究竟與他何涉今日山僧不奈船何打破戽斗拈拄杖卓一卓云虛空粉碎大地平沉了也且問諸仁者向甚麼處安身立命喝一喝。</p>
<p>為母氏劉老孺人廿週修懺示眾拈拄杖云母母生我一何恩別我抑何忍若有不別時生又從何耳究竟何曾別人言乃如此若言身是別遺體具在是若言心是別念念無時已身心母氏哉柝肉徒為爾說法即本身謂現云何起且道說甚麼法在佛謂之報恩經在世謂之蓼莪章在今日謂之追嚴佛事顧視左右云秪是定洌母親曷勞諸公贊助不見道丁翁即若翁下座。</p>
<p>示眾舉雪峰因閩王封柑橘各一顆遣使送至東問既是一般顏色為甚名字不同峰遂依舊封回王復馳問玄沙沙將一張紙蓋卻師云二老與麼酬對還契閩王意也麼我非堯舜之道不敢陳於王前。</p>
<p>晚參諸兄弟金峰老人問凡答凡問聖答聖二十年前有老婆心且道是好心不是好心問凡不答凡問聖不答聖二十年後無老婆心且道是好心不是好心洌上座隨問隨答不知何者為凡何者為聖二十年前不有二十年後不無且道是好心不是好心今日分明舉似且道是好心不是好心惟有人心咫尺間咫尺人心不可料。</p>
<p>閱華嚴經示眾朝看華嚴暮誦般若還當得也無眉底一雙寒碧眼看經那到透牛皮喝一喝昔日僧問睦州一氣還轉得一大藏教也無睦云有甚饆饠䭔子快下將來諸兄弟還識二老問答處麼山僧試為頌出轉轉兩個檐板漢共成五千四十八卷畹將和氣煖丹田討甚麼碗。</p>
<p>示眾青山自青秋來也有黃葉白雲自白時乎變作蒼狗是知法無定相所以世尊昨日說定法今日說不定法大眾明日後日又何如喝一喝。</p>
<p>晚參舉仰山因見庭前雪師子乃指云還有過得此色者麼眾無對師云者雪獅子被仰山一指直得萬里毫光人難辨的洌上座當時若在便還仰山一指兩彩貴圖一賽。</p>
<p>示眾人言上古高自嗟生來晚受逸後人多人胡不自反何也如焚卻疏鈔早有德嶠打殺佛阤後有文偃開粥鍋有柏巖哲結蓮社有廬山遠似今日洌上座卻成一枚無事無為閑道人一日兩度溼碗顧視左右云秪是飯裏咬著沙則須吐卻。</p>
<p>示眾靈中之靈玅中之玅土塊石頭也有一竅秪是不曾穿鑿靈也不靈玅也不玅設有個衲僧出來道者是甚麼所在許你穿穿鑿鑿不妨肯伊道著不見道毘婆尸佛早留心直至如今不得玅。</p>
<p>元宵晚參燈盞滿盛油家家恣賞遊閑人窺夜半秪見月光浮誰謂惱人春色重未眠知有幾同流拍禪床喝一喝。</p>
<p>中春示眾二月春風似剪刀剪成華瓣滿山腰華開不耐世尊眼一任含芳各自夭。</p>
<p>方丈落成示眾攝有歸無劫前景色擴無成有落在今時拈拄杖云突出難辨乾坤而失位金碧顯煥日月以潛輝者片地頭且道甚麼人作主一雙窮相手兩個鬼眼睛喝一喝。</p>
<p>遊山回晚參山有盡處水有盡處若不到過爭知有盡山無盡處水無盡處若不到過爭知無盡步步腳跟下來色色眼睛裏去諸兄弟此是途路上句子即今歸家穩坐一句作麼生良久云遊山勞頓且歸寢堂憩息下座。</p>
<p>示眾十方國土中惟此一乘法一生二二生三三生萬法萬法歸一一歸何處我笑世尊世尊笑我。</p>
<p>示眾造化靈樞曾無關捩祖師心印不自篆文無關捩而玅轉有神自西自東自南自北不篆文而字義炳然印空印水印泥更有一印印破諸仁面門。</p>
<p>佛誕值大溈五峰老和尚生辰眾請示眾一不作二不休堆堆好事上眉頭美如西子離金闕嬌似楊妃下玉樓今日定洌到者裏又作麼支遣遂起身拈香云分作二分。</p>
<p>晚參舉趙州問新到曾到此間麼云曾到州云喫茶去又問一僧曾到此間麼云不曾到州云喫茶去院主問和尚為甚曾到也喫茶去不曾到也喫茶去州喚院主主應諾州云喫茶去師云觀音院裏大似個茶亭近來芙蓉茶貴不曾輕易啜人何故彼一時也此一時也。</p>
<p>示眾商量兩個錯千錯萬錯五件事替不得更有一件諸兄弟各自努力芙蓉山裏雖不開粥鍋料想者一夏也不得空著你缽盂鐼子。</p>
<p>天中節示眾黍角何年設世餔雄黃搗爾泛清酟囊縣五色競新艷堪笑山家事事無雖然如是也將白水搗菖蒲拂子為虎艾拄杖是靈符遂拈拄杖卓一卓下座。</p>
<p>示眾千古松聲來有韻宮商角徵羽萬年溪水去無蹤江淮河瀆逝者如斯夫松風似無價。</p>
<p>出隊回示眾本是山中人好在山中住一日到平田兩日要歸去今日幸歸來風景還如故秪有些子不同顧視左右云葉落梧桐樹。</p>
<p>中秋晚參拈拄杖云隔墻移華影如水浸樓臺到天心之意味穿潭底以無痕下滄州過峰西皆承渠力翻貝葉響絲桐悉稟威光挂在柳梢頭晃晃清光百二洲篩諸松樹下顆顆圓明似無價紋生乎角蚌以生珠時乎東山之上時乎斗牛之墟幾多人倚樓幾處笙歌幾處愁。</p>
<p>示眾心外無法若無心則法也無法外無心三界無法何處求心喝一喝。</p>
<p>示眾遏抑不得處三軍不可奪蓋覆不得處一言以蔽之雖然曲不藏直要且真不掩偽。</p>
<p>示眾拈拂子召眾云此事無人會得我亦會不得無我說處人亦說不得不會更好明破即不堪說也無妨虛空何曾著彩諸兄弟少間普請運水底運水搬柴底搬柴。</p>
<p>示眾舉龐公賣笊籬下橋次喫撲靈炤見亦去公邊倒公云作甚麼照云見爺倒地特來相扶公云賴是無人見師云賴是無人見難逃作者知設有知者且道龐公失利靈照失利。</p>
<p>示眾七縱八橫處不出規矩準繩七顛八倒時自有神持主宰全體獨露不涉功勳大用現前寧作軌則卓拄杖云金鞭擊斷那叱臂玉箸撐開虎眼睛。</p>
<p>示眾天上有天地下有地占波國裏之東新羅國裏之西重重莫盡其高厚蕩蕩難測其邊際皆吾人遊戲之場皆吾人放身命之地近來湖南界內十雨五風萬民樂業。</p>
<p>示眾舉頭見日可望而不可即也橫身是空可即而不可捉也拈拄杖云一手把來擲下云誰敢覷著。</p>
<p>示眾東司上不說佛法趙州口裏屙煖室裏與你商量明招門外走走遍南贍部洲屙到驢年去佛法未夢見在誰敢商量咄。</p>
<p>示眾當斷不斷放過一著未必不為好手要行便行三宿出晝聖賢豈有著心綿包特石剛不失其柔絲浮淥水緩中應有急是則古人道大凡沙門不可秪一路也抱橋柱澡洗豈是達人。</p>
<p>晚參舉仰山攜拄杖行次僧問和尚手中是甚麼仰拈向背後云見麼僧無對師云瞻之在前忽焉在後拄杖之靈摸索不著。</p>
<p>師誕示眾有相身中無相身金香爐下鐵崑崙古人恁麼道註已註也解已解也今日洌上座法仗境生不惜重加疏鈔與諸仁赴個時節拈拄杖云虛空無盡此身亦無盡法界無邊此身亦無邊卓一卓云喚作有相得麼喚作無相得麼既相不可得喚作去來得麼既無去來喚作死生得麼來此八千反大好記得八十生作善知識入海算沙洌上座今日不曾生諸兄弟逼抑人作麼下座。</p>
<p>示眾撞著道伴交肩過君之西秦我之東魯料掉沒交涉識得拄杖子不是烏藤則是楖栗有甚麼奇特謂之一生參學事畢大蟲裹紙帽好笑又驚人。</p>
<p>因雪示眾大雪紛紛下乍落便不化夜月裏誰汎剡舟冰稜上多少人走馬等閒日出連山茅屋卸下琉璃瓦嗄。</p>
<p>示眾牛頭沒馬頭回風馬牛不相及玉兔連金烏急日月並行而不悖乘樹上著箭柳樹上出汁。</p>
<p>示眾祖師雖無關假雞聲韻難瞞我真人似有位而門出入豈無方正恁麼時祖師一手把住云何得時出時入合作麼生秪對即得公驗分明過。</p>
<p>示眾一步是一步尚且喫跌弄甚麼馬騎陸路上去尚且阻風阻雨打甚麼鐵舡諸兄弟此皆矜尚浮虛不務真實君子不由險徑。</p>
<p>晚參衲僧家別有長處顧視左右云不見阿誰短衲僧家別有見處晝見日夜見星我想諸仁共見恁麼則無長處切不得謗他則無見處切不得謗他何故衲僧分上無許多事。</p>
<p>示眾道出常情不足以言道理極精微不足以言理萬物<span class='corr'>備</span>於我我自非我一切惟心造心自何造若恁麼會三十年後大有人怪笑。</p>
<p>示眾悟了還同未悟悟有何益悟既無益始信無迷悟兩忘落在第二喝一喝。</p>
<p>旦禮諸祖塔回示眾顧視左右云塔在此祖師在甚麼處良久謂侍者云記取者幾堆石頭偈云六塔山堂一顧中朝通魚磬暮通鐘焚香此地堪為共試把栴檀帶燄衝便插香。</p>
<p>元宵晚參管絃迭奏鬧元宵赫赫聲光徹九霄古廟孤燈燈燁燁未審何人到裏挑。</p>
<p>示眾盡大地是沙門一隻眼然則墾山取石鑿井開池不損其光明遍覆三千大千世界是廣長舌相恁麼則鶴唳鶯啼驢鳴犬吠皆出玅音雖然如是色見聲求終行邪道喝一喝。</p>
<p>示眾謂盡大地是個洌上座洌上座到者裏則吾豈敢謂洌上座是個盡大地盡大地到者裏莫能載焉拍禪床云逢人不得錯舉。</p>
<p>浴佛示眾者一杓惡水世尊於二千年前早<span class='corr'>已</span>潑卻天下萬世了也不識好惡漢揚湯止沸作麼雖然爭奈杓柄今日在洌上座手裏到者裏放過不可念彼觀音力還著於本人。</p>
<p>晚參舉陳操尚書同僚家在樓次遙見數僧來一官人云一隊行腳僧書云不是云焉知不是書云待來驗看僧至書驀召上座僧皆舉首書謂寮家云不信道師云要與數僧雪屈除非尚書下樓相見。</p>
<p>示眾張打油李打油不打渾身只打頭古人恁麼道直截不妨直截痛快不妨痛快秖有一句子還不曾道得且道是那一句油榨裏活落尖。</p>
<p>示眾眼裏瞳人吹木笛風吹石臼衍摩訶通身遍界橫皆目顧視左右云莫謂今朝洌老多。</p>
<p>示眾桶箍未爆桶底未脫猶得盛骨盛董及至爆了脫了堪作甚麼雖然如是難得與麼拈拄杖卓一卓顧視左右云漆桶果然。</p>
<p>示眾佛法遍天下深山裏有深山裏底佛法艸木生焉鳥獸聚焉莫是艸木鳥獸便當佛法也無秖如鬧市街頭無艸木無鳥獸又喚甚麼作佛法莫是無佛無法恁麼則成謗佛謗法是法非思量分別之所能解惟有諸佛乃能知之釋迦老子正是謗佛謗法禾山解打鼓秘魔善擎杈百二甲子老趙州逢人秪道去喫茶。</p>
<p>天中節示眾近水競龍舟山裏人競個甚麼住山人得此一種無諍三昧善財採藥有善財教他採無善財教誰採咄奴兒婢子誰家屋裏無。</p>
<p>示眾長江無暑月昔年那裏徑過深山夜夜寒今日全身者裏遠離熱惱究竟岑寂佛子住此地則是佛受用萬緣遷變渾閑事五月山房冷似冰。</p>
<p>示眾今生決不作者蟲豸蹉過目前百年後向山下作一頭水牯牛貪程太速二俱遭人撿點還有不受檢點者麼。</p>
<p>溈山回晚參山自高兮路自巇腰包放下喜盈眉那邊消息如何也留待諸仁到目知。</p>
<p>示眾拈拄杖云者拄杖子在佛印擲下郭功甫謂之騎龍在雲門攛出人皆謂之南山鱉鼻諸兄弟畢竟是龍是蛇龍蛇易辨衲子難瞞。</p>
<p>晚參舉龐居士問馬祖不與萬法為侶者是甚麼人祖云待你一口吸盡西江水即向你道士悟去師云一口吸盡西江水萬里長江乾徹底老漢龐公悟不無且問將何洗臉觜喝一喝。</p>
<p>示眾拈拄杖云拄杖子相隨三十餘年曾無少間曾無少離幸自可憐生擲下云寧為人憎毋為人憐。</p>
<p>示眾芙蓉山裏米少柴多縱無雲峰和尚不曾空著火爐秪時中枯淡怪我不得山田脫粟飯野菜淡黃虀不是今日說底。</p>
<p>中秋檀越至晚參雲<span class='corr'>斂</span>晴空冰輪乍湧在山山輝在川川媚芙蓉僻在幽岑竊沐清光其如良夜何細剪清風噓一噓復舉雲門因僧問如何是和尚家風門云有讀書人來報徑山杲云讀書人既到者裏如何相見乃云不是冤家不聚頭天童密老和尚云和尚家風雲門盡情說了相見之意玅喜不妨道破秪如相見後又作麼生乃云君向瀟湘我向秦師云相見後又得聞命矣秪如讀書人未來前一句如何描邈不來還憶君。</p>
<p>示眾拈拄杖云者一著子欺人不難通身是眼瞞我不得滿口含霜喝一喝云賊身已露。</p>
<p>示眾殺人須見血我王庫內無如是刀為人須為徹我躬不閱遑恤其他喝一喝云禁止訛言。</p>
<p>晚參閉門造車出門合轍羊車鹿車白牛之車共步不同行同途不共轍拈拄杖卓一卓云切忌閉門作活喝一喝。</p>
<p>示眾饑逢王膳絕處得生不可貪饕食飽傷心賊人空室心思頓絕不宜眷戀禍自險生喝一喝。</p>
<p>為明季復開此山水月老宿忌設供荊棘林中下腳易行有餘力月明簾外轉身難用不停機卓哉善始善終至今頭正尾正。</p>
<p>晚參舉曹山因僧問學人通身是病請師醫山云不醫云為甚麼不醫山云教你求生不得生求死不得死師云求生不得求死不得一條窮命根何日方得絕今日芙蓉者裏若有人問學人通身是病請師醫不醫為甚不醫為你通身是病。</p>
<p>示眾拈拂子云推不向前約不退後眼似流星機如掣電伶俐人前一場敗闕癡人面前一場鈍置。</p>
<p>示眾成團作塊一句全提散體分身百千三昧無自無他非如非異無漏國中留不住豈存焯塢臥寒沙喝一喝。</p>
<p>師誕示眾舉玅喜上堂臘月十五天降雪為瑞為祥無空缺文殊露出廣長舌普賢大士得一橛如何是那一橛看錮鏴著生銕師云看錮鏴著生鐵可憐生那一橛阿呵呵難分說當年十五天降雪今年十五也降雪依舊為瑞為祥依舊無空無缺秪是文殊縮斷舌頭普賢藏身<span class='corr'>斂</span>跡何故如此為無伊出頭分在且道誰是出頭者卓拄杖云梅村王大伯。</p>
<p>示眾通身電掣滿腹雷霆動著天搖地震喝出海湧山崩直饒不動不喝也是漆桶光生拈拄杖卓一卓喝一喝云無孔銕錘夢裏惺惺。</p>
<p>示眾向上原非著直下早成紆李廣慣神箭潘閬倒騎驢守株而待兔緣木以求魚有迷斯有悟非我亦非渠事因叮囑起好事不如無。</p>
<p>晚參夜雨滴芭蕉滴破愁人耳窗外自聲聲耳裏何曾水喝一喝。</p>
<p>示眾萬里無寸艸絆殺人多少一條白練去死水不藏龍會麼在天在田變化無邊出艸入草何處尋討喝一喝。</p>
<p>示眾雨灑不著日炙風吹收拾不住麻纏紙裹擲下拄杖云今日撒向諸仁路不拾遺君子稱美。</p>
<p>示眾浩浩塵中主則全主飄飄物外賓則非賓全身擔荷去原非分外赤手提持來豈資他力卓拄杖云寰中天子敕地肅天清塞外將軍令神潛鬼伏。</p>
<p>示眾出門便是長安道未出門時路頭在甚麼處舉足無非大覺場未舉足時全身又在甚麼處向道莫行山下路果聞猿叫斷腸聲。</p>
<p>迎栴檀大佛到溈山自粵西回示眾二月離雲岫臘底始回笻慶快還同佛倦苦似偏儂萬里人歸得一年尚未窮詩書為舊隱樓閣若新容。</p>
<p>為定融耆宿六秩示眾煒煒煌煌巍巍堂堂器不可盡壽不可量拈拄杖云勁骨稜稜也氣宇自如王萬年松樹祝融岡。</p>
<p>示眾長安道上走殺多少人絕頂艸菴坐殺多少人不走不得此事了不坐不得此事了未審是甚麼事若無事走個甚麼坐個甚麼雖然秪如洌上座要行便行要坐便坐又作麼生待你草鞋繩斷蒲團子破卻向你道。</p>
<p>示眾舉慈受深禪師上堂雲自何山起風從甚澗生好個入頭處官路少人行師云好箇風雲際會惜乎不知來處來處不知討甚人頭而且官路上來千去萬何得者般說話今日芙蓉者裏則不然試為點出雲自東山起風從北谷生前村官路裏多是出頭人拈拄杖卓一卓下座。</p>
<p>晚參休去歇去虛空不能休壞與空去成與住來日月不能休昨日沉西今朝東出佛亦不能休釋迦滅度彌勒下生祖亦不能休西天不住過我東上東上不住隻履西歸如何說個休去歇去底道理良久云會麼若也會得休去歇去。</p>
<p>示眾拈拄杖云匙挑不上托出和盤槌擊不開鴻門大啟秪是不許人餐不許人入何以故鴻門雖有宴未必是醍醐。</p>
<p>示眾舉藥山晚參我有一句子待特牛生兒即向汝道時有僧出云特牛生兒也秪是和尚不道山喚侍者去點燈來僧便抽身入眾師云者兩個漢原來暗地裏說話良久云還委悉麼且待明日看。</p>

<p class='juan'>古梅洌禪師語錄卷上<span class='note-inline'>(二)</span></p>
<p class='juan'><a id='mulu5' />古梅洌禪師語錄卷上<span class='note-inline'>(三)</span></p><p class="byline">侍者明鏡記錄</p></div>
<div class='div-other'><a id='mulu6' />
<p class='h1'>舉古</p>
<div class='div-orig'><p>舉世尊初生一手指天一手指地周行七步目顧四方乃云天上天下惟我獨尊雲門偃云我當時若見一棒打殺與狗子喫貴圖天下太平。</p>
</div>
<div class='div-commentary'><p>師云世尊固然做盡伎倆卻也未為分外後來跛腳阿師敢與麼道我當時若見一棒打殺與狗子喫貴圖天下太平顧視左右云即今眾中還有下得毒手者麼不妨出來將洌上座一坑埋卻堪報不報之恩共助無為之化如無正令全提去也拈拄杖一齊打散。</p>
</div>
<div class='div-orig'><p>舉世尊在靈山會上拈華示眾是時眾皆默然唯迦葉尊者破顏微笑世尊云吾有正法眼藏涅槃玅心實相無相微玅法門不立文字教外別傳付囑摩訶迦葉。</p>
</div>
<div class='div-commentary'><p>師云無迦葉不見世尊無人天不見迦葉。</p>
</div>
<div class='div-orig'><p>舉世尊因普眼菩薩欲見普賢不能得見乃至三度入定遍觀三千大千世界覓不可得來白世尊世尊云汝但於靜三昧中起一念便見普賢普眼於是纔起一念見普賢在空中乘六牙白象。</p>
</div>
<div class='div-commentary'><p>師云錯且道著在世尊分上著在普賢分上著在普眼分上雲居舜禪師云普眼推倒世尊世尊推倒普眼且道普賢在甚麼處師云雲居好語秪是欠悟在。</p>
</div>
<div class='div-orig'><p>舉世尊因五通仙人問世尊有六通我有五通如何是那一通尊召五通仙人仙人應諾尊云那一通你問我。</p>
</div>
<div class='div-commentary'><p>師云世尊與麼答話大似熱瞞顧視左右云那一通且置且道者五通消息又從甚處得來。</p>
</div>
<div class='div-orig'><p>舉世尊臨入涅槃文殊大士請佛再轉法輪世尊咄云文殊吾四十九年住世未曾說一字汝請再轉法輪是吾曾轉法輪耶。</p>
</div>
<div class='div-commentary'><p>師云大眾世尊末後者一轉語較四十九年底見處如何。</p>
</div>
<div class='div-orig'><p>舉城東有一老母與佛同生不欲見佛每見佛來即便迴避雖然如此回顧東西總皆是佛遂以手掩面乃至十指掌中悉皆是佛。</p>
</div>
<div class='div-commentary'><p>師云怪哉之佛怪哉之母不免遭人檢點喝一喝。</p>
</div>
<div class='div-orig'><p>舉初祖菩提達磨大師初至梁因武帝問如何是聖諦第一義祖云廓然無聖帝云對朕者誰祖云不識帝不領悟祖遂渡江至魏。</p>
</div>
<div class='div-commentary'><p>師云昨夜客星犯帝座龍眠天子惺惺臥設使震旦盡梁王何處容得者一箇雖然溈山門下容得千箇萬箇。</p>
</div>
<div class='div-orig'><p>舉睦州示眾我見百丈不識好惡眾纔集以拄杖一時打下復召大眾眾回首乃云是什麼有甚共語處黃檗和尚眾纔集以拄杖一時打下復召大眾眾回首乃云月似彎弓少雨多風猶較些子。</p>
</div>
<div class='div-commentary'><p>師云百丈黃檗與你有甚怨讎良久云今日山僧不無有過。</p>
</div>
<div class='div-orig'><p>舉李渤刺史問歸宗教中道須彌納芥子渤則不疑芥子納須彌莫是妄譚否宗云人傳使君讀萬卷書是否李云是宗以手摩頂至踵云都來如柳子大萬卷書籍向甚麼處著李俛首而<span class='corr'>已</span>。</p>
</div>
<div class='div-commentary'><p>師云李公俛首未審是慚惶未審是冷笑今日者裏有人恁麼問但云汝喚付麼作芥子要伊更疑三十年。</p>
</div>
<div class='div-orig'><p>舉雪峰因德山云我者裏有兩僧入山住菴多時汝去看他怎生峰遂將一斧去見二人在菴內坐峰拈起斧云道得也一下斧道不得也一下斧二人殊不顧峰擲下斧云作家作家及歸舉似德山山云如何峰云洞山門下不道全無若是德山門下未夢見在。</p>
</div>
<div class='div-commentary'><p>師云殺人有賞救人無恩今日溈山放過不可遂拈拄杖卓一卓云縱使德山門下也須照顧髑髏。</p>
</div>
<div class='div-orig'><p>舉鼓山示眾鼓山門下不得咳嗽時有僧咳嗽一聲山云作麼僧云傷寒山云傷寒即得。</p>
</div>
<div class='div-commentary'><p>師云說甚麼即得好與一棒若藥不瞑眩厥疾不瘳。</p>
</div>
<div class='div-orig'><p>舉洞山與雲居過水次山問水深多少居云不濕山云麤人居卻問水深多少山云不乾五祖演云二人恁麼說話還有優劣也無山僧今日因行掉臂為諸人說破過水一句不溼庫藏珍珠堆積過水一句不乾無錐說甚貧寒乾溼二途俱不涉任他綠水與青山。</p>
</div>
<div class='div-commentary'><p>師云者兩箇漢過水也不了若不是我五祖師翁難圓者椿公案今日洌上座合水和泥也與隨流得玅川流一道響潺潺一任行人日往還深則厲兮淺則揭乾溼誰分優與劣兩岸蘆華對蓼紅一條白練亙天空喝一喝。</p>
</div>
<div class='div-orig'><p>舉南泉云我十八上便解作活計趙州道我十八上便解破家散宅。</p>
</div>
<div class='div-commentary'><p>師云山僧十八上尚作俗漢良久云慚媿慚媿。</p>
</div>
<div class='div-orig'><p>舉玄沙一日與地藏在方丈坐話夜深沙云侍者關格子門了汝作麼生出得藏云喚什麼作門雪竇顯別云珍重便行清涼欽云和尚莫欲歇去。</p>
</div>
<div class='div-commentary'><p>師云如斯答話美則美矣善則未善當時但高聲云侍者自然七通八達面面玲瓏開門還是閉門人。</p>
</div>
<div class='div-orig'><p>舉洞山因僧大慈來乃問云大慈尋常有何言句示人僧云有時道說得一丈不如行取一尺說得一尺不如行取一寸山云我不恁麼道僧云和尚作麼生山云說取行不得底行取說不得底後來雲居云行時無說路說時無行路不說不行時合行甚麼路洛浦云行說俱到即本分事無行說俱不到即本分事在。</p>
</div>
<div class='div-commentary'><p>師云諸大老深譚玄玅曲盡精微可謂珠鑽九曲玉解連環煇煌天地炫燿古今若據洌上座見處迥爾不同也要諸方檢點要說便說有甚一尺一寸要行便行有甚到與不到有人問何得恁麼我要問你說又說個甚麼行又行個甚麼。</p>
</div>
<div class='div-orig'><p>舉仰山坐次一僧參問訊向東邊叉手立目視仰山山垂平左足僧卻過西邊又手立山垂下右足僧向中聞叉手立山收雙足僧禮拜山云老僧自住此未曾打著一人拈拄杖便打僧便騰空而去。</p>
</div>
<div class='div-commentary'><p>師云仰山不妨打著一箇惜乎拄杖子短不曾打折驢腰打斷腳脛何謂如此要伊知我宗師家別有長處。</p>
</div>
<div class='div-orig'><p>舉雪峰一日陞座眾集定乃拋出木毬玄沙遂去捉來安於舊處。</p>
</div>
<div class='div-commentary'><p>師云一場好事多了玄沙看來大不可少還會麼今日洌上座不似雪峰遂拈拄杖召眾云拄杖子在洌上座手裏有玄沙不敢正眼覷著無玄沙不敢正眼覷著會麼。</p>
</div>
<div class='div-orig'><p>舉裴相國到石霜霜奪公笏來問云在官人手中為笏在天子手中為圭在老僧手中喚作甚麼裴無對乃留下笏。</p>
</div>
<div class='div-commentary'><p>師云金山之帶石霜之笏叢林勝事看來大似白日搶奪我若作裴公便奪過笏來在下官手中為笏物見主眼卓豎。</p>
</div>
<div class='div-orig'><p>舉曹山因米和尚至未相見米遂坐卻禪床山不出米便去主事問曹山和尚禪床為什麼被別人坐卻山云去後卻還來未幾米果回與山相見。</p>
</div>
<div class='div-commentary'><p>師云曹山貝大玅算米老不乏神機設或不來笑煞土地。</p>
</div>
<div class='div-orig'><p>舉南泉因陸亙大夫問大悲菩薩用許多手眼作麼泉云如國家用大夫作麼雪竇顯云不及大夫所問保寧勇云也未為分外。</p>
</div>
<div class='div-commentary'><p>師云三大老與麼酬酢答在問處若是溈山但云要且大夫不識大悲菩薩。</p>
</div>
<div class='div-orig'><p>舉興化示眾今日不用如何若何便請單刀直入興化與你證據時旻德長老出禮拜起便喝化亦喝德又喝化亦喝德禮拜化云若是別人三十棒一棒也較不得何故為他旻德會一喝不作一喝用便下座。</p>
</div>
<div class='div-commentary'><p>師云無後語何處見興化有後語何處見旻德。</p>
</div>
<div class='div-orig'><p>舉德山示眾今夜不答話問話者三十棒時有僧出禮拜山便打曰某甲話也未問和尚因什麼打某甲。</p>
<p>原書闕</p>
<p>浦云總不親濟云親處作麼生浦便喝濟便打。</p>
</div>
<div class='div-commentary'><p>師云口說無憑做出便見。</p>
</div>
<div class='div-orig'><p>舉玄沙一目因韋監軍云曹山和尚甚奇怪沙乃問撫州去曹山幾里韋顧傍僧云上座曾到曹山麼云曾到韋云撫州去曹山多少云一百二十里韋云與麼則上座不到曹山韋卻起禮拜沙云監軍卻須作禮此僧此僧卻具慚媿。</p>
</div>
<div class='div-commentary'><p>師云玄沙只認得紗帽頭不認得禪和子若是洌上座但云此僧卻須作禮監軍監軍卻具慚媿。</p>
</div>
<div class='div-orig'><p>舉盤山見人舁喪次歌即振鈴云紅輪決定沉西去未委靈魂往那方幕下孝子哭云哀哀山忽身心踴躍。</p>
</div>
<div class='div-commentary'><p>師云大眾且道盤山得歌即力得孝子力。</p>
</div>
<div class='div-orig'><p>舉杉山因普請擇蕨次南泉拈起一莖云者箇大好供養山云非但者個百味珍饈他亦不顧泉云雖然如是個個須嘗過始得。</p>
</div>
<div class='div-commentary'><p>師云如今討得筍喫討不得蕨喫者多百味珍饈喫厭了多要採蕨喫雖然如是箇箇須吐卻始得。</p>
</div>
<div class='div-orig'><p>舉陸亙大夫問南泉云弟子家中瓶內養一鵝兒今來長大欲出此鵝且不得打破瓶亦不得損其鵝未審和尚有何方便泉召大夫夫應諾泉云出也。</p>
</div>
<div class='div-commentary'><p>師云須知南泉好手秪陸大夫曾見作家來猶有者箇在不見道伐冰之家不畜牛羊焉用是鶂鶂者為哉。</p>
</div>
<div class='div-orig'><p>舉雪峰一日普請搬柴次路逢一僧乃擲下一段柴云一大藏教只說者個。</p>
</div>
<div class='div-commentary'><p>師云只說者個不說那個不是雪峰誰人說破顧視左右云溈山九灶火頭不免百千罪過。</p>
</div>
<div class='div-orig'><p>舉曹山一日聞鐘聲乃云阿㖿阿㖿僧問和尚作麼山云打著我心。</p>
</div>
<div class='div-commentary'><p>師云打著曹山鐘主有過無功敲鐘謝響有功無過秪是者僧蹉過若不蹉過劈面曹山一掌現鐘不打遂拈拄杖卓一卓。</p>
</div>
<div class='div-orig'><p>舉趙州問僧甚麼處來云雪峰來州云雪峰有何言句示人云尋常道盡十方世界是沙門一隻眼汝等諸人向甚麼處屙州云闍黎若回寄個鍬子去。</p>
</div>
<div class='div-commentary'><p>師云趙州寄個鍬子意在瞎卻者一隻眼殊似不知頭上早有許多屎臭氣雖然者鍬子切不可寄到雪峰。</p>
</div>
<div class='div-orig'><p>舉睦州示眾嘗云忽然忽然大覺璉。</p>
</div>
<div class='div-commentary'><p>拈云不然不然師卓拄杖云其然豈其然乎。</p>
</div>
<div class='div-orig'><p>舉龐婆入鹿門寺作齊維那請疏意回向婆拈梳子插向髻後云回向了也便出去。</p>
</div>
<div class='div-commentary'><p>師云者婆子被維那一拶雖然立地尿出卻也明露秋光暗藏春色。</p>
</div>
<div class='div-orig'><p>舉睦州一日喚僧云上座僧回首州云擔板漢雪竇顯云睦州只具一隻眼者僧喚既回頭為甚卻成擔板黃龍新云雪竇亦只具一隻眼者僧喚既回頭為甚卻不成擔板。</p>
</div>
<div class='div-commentary'><p>師云黃龍亦只具一隻眼若有人辨得許你具一隻眼。</p>
</div>
<div class='div-orig'><p>舉鵝湖問諸碩德行住坐臥畢竟以何為道有對云知者是湖云不可以智知不可以識識何為知者是有對云無分別是湖云善能分別諸法相於第一義而不動何謂無分別是有對云四禪八定是湖云佛身無為不墮諸數安得四禪八定是耶眾柱日大慧杲云相罵饒你接觜相唾饒你潑水。</p>
</div>
<div class='div-commentary'><p>師云玅喜老人錯下名言須知遠煙浪別有好商量。</p>
</div>
<div class='div-orig'><p>舉韶州乳源和尚上堂西來的的意不妨難道眾中莫有道得者麼出來試道看時有僧出禮拜乳源便劈脊打云是甚麼時節出頭來便歸方丈。</p>
</div>
<div class='div-commentary'><p>師云俊哉大都扶豎宗乘自當不惜身命非是要出頭來者是甚麼時節。</p>
</div>
<div class='div-orig'><p>舉大梅因僧問如何是祖師西來意梅云西來無意鹽官安聞云一個棺材兩個死漢雪竇顯云三個也有。</p>
</div>
<div class='div-commentary'><p>師云哀哀不見棺材不下淚雖然也是東家人死西家人助哀。</p>
</div>
<div class='div-orig'><p>舉趙州因僧問如何是毘盧頂相州云老僧自小出家不曾眼華。</p>
</div>
<div class='div-commentary'><p>師云昨日者裏有僧問溈山主山曰毘盧頂和尚住溈山敢問如何是毘盧頂相山僧向他道洌上座出家則在壯年不似趙州年小卻也不曾眼華僧云何得扯張拽李山僧道重陽服甘菊僧云若某甲則不然山僧云試道看僧云不識廬山真面目只緣身在此山中山僧劈頭棒云眼華不少。</p>
</div>
<div class='div-orig'><p>舉法眼因僧參次乃以手指簾尋有二僧齊去捲簾眼云一得一失。</p>
</div>
<div class='div-commentary'><p>師云將謂無人證明。</p>
</div>
<div class='div-orig'><p>舉巖頭因沙汰次在甘贄家過夏補衣次贄行過以鍼作劄勢贄遂整衣欲謝妻問云作麼贄云說不得妻云也要大家知贄舉前話妻云此去三十年後須知一回飲水一回噎女子聞云誰知盡大地人性命被奯上座劄將去也。</p>
</div>
<div class='div-commentary'><p>師云甘贄聽了妻兒語誤了巖頭三拜雖然尤幸得是者般婆孃女子若是一輩潑辣底拋出被單原來供養一個俗漢要伊鍼頭沒處著且教贄老面目沒處著雖然如是還識他母子麼風流卻在賣情多。</p>
</div>
<div class='div-orig'><p>舉臨濟應機多用喝師一喝會下僧眾多學濟喝師一喝濟云汝諸人總學我喝我今問汝有一人從東堂出有一人從西堂出二人齊下喝向者裏還辨得賓主麼師一喝濟云若辨不得切莫學老僧喝。</p>
</div>
<div class='div-commentary'><p>師一喝顧視左右云還會麼復喝一喝。</p>
</div>
<div class='div-orig'><p>舉真淨文因諸山聚會佛印元後至文問云雲居來何遲云為著艸鞋從歸宗肚裏過所以遲文云卻被歸宗吞卻了也云爭奈吐不出文云吐不出即屙出。</p>
</div>
<div class='div-commentary'><p>師云懸河之辯迅雷之機佛印向什麼處去也當時見伊道卻被歸宗吞卻了也但云非但雲居直要歸宗攪腸亂肚。</p>
</div>
<div class='div-orig'><p>舉雲居膺因僧問山河大地從何而有居云從妄想有云與某甲想出一錠金得麼居休去僧不肯。</p>
</div>
<div class='div-commentary'><p>師云雲居雖然片片赤心似乎未斷者僧妄想今日若有人問山河大地從何而有亦云從妄想有與某甲想出一錠金得麼侍者取一錠金來與者僧縱然拜而受之他日必原封璧上。</p>
</div>
<div class='div-orig'><p>舉三平陞座一道士從東過西又一僧從西過東平云適來道士卻有見處師僧未在道士出作禮云謝師接引平便打僧出作禮云乞師指示平亦打復召眾云者兩個公案作麼生斷還有斷得者麼良久云如無老僧為斷取去也擲下拄杖歸方丈。</p>
</div>
<div class='div-commentary'><p>師云纔得熱鬧冷落收場今日溈山者裏開手打起直打到底從東過西劈頭便棒從西過東劈頭便棒要他太乙天尊上天無路觀音菩薩入地無門且道者個公案還斷得是麼拈拄杖一齊打趁。</p>
</div>
<div class='div-orig'><p>舉石室與仰山翫月次山問者箇月尖時圓相什麼處去圓時尖相又甚麼處去室云尖時圓相隱圓時尖相在雲巖拈云尖時圓相在圓時無尖相道吾云尖時亦不尖圓時亦不圓。</p>
</div>
<div class='div-commentary'><p>師云者一隊漢肆情描邈擬盡微玅未免都在圓尖上著倒若是溈山見處便與劈胸推倒斫卻月中桂清光倍更多。</p>
</div>
<div class='div-orig'><p>舉洞山因僧問如何是青山白雲父山云不森森者是師一喝如何是白雲青山兒山云不辨東西者是師一喝如何是白雲終日倚山云去離不得師一喝如何是青山總不知山云不顧視者是。</p>
</div>
<div class='div-commentary'><p>師一喝乃云大眾洞山當日與麼荅話洌上座今日與麼舉揚且道古今相去多少復喝一喝。</p>
</div>
<div class='div-orig'><p>舉佛日戒弼禪師因僧問如何是毘盧印日云艸鞋蹋雪僧云學人不會日云步步成跡。</p>
</div>
<div class='div-commentary'><p>師云狼藉不少雖然日出後一場懡㦬。</p>
</div>
<div class='div-orig'><p>舉百靈和尚一日路次見龐居士乃問南嶽得力句曾舉似人也無士云曾舉來靈云舉似甚麼人士以手自指云龐公靈云直是玅德空生也讚歎不及士卻問靈阿師得力句舉向阿誰靈戴笠子便行士云善為道路靈更不回顧徑山杲云者箇話端若不是龐公幾乎錯舉似人雖然如是百靈輸他龐老一著何故當時若不得箇破笠子遮卻髑髏有甚面目見他龐公天童密雲老和尚云百靈若非徑山直饒戴箇破笠子也無出頭分。</p>
</div>
<div class='div-commentary'><p>師云雖然得出頭要且至今討他頭腦不著。</p>
</div>
<div class='div-orig'><p>舉明教寬禪師遊山回首座領眾門接座云和尚遊山嶮巇不易寬拈起拄杖云全得者個力座乃奪卻拄杖寬放身便倒大眾皆庭前扶起寬拈拄杖一時打趁回謂侍者云向道全得者個力。</p>
</div>
<div class='div-commentary'><p>師云奪卻拄杖貪前失後放身倒去舍己從人二俱弄險雖然如是不入洪波裏爭見弄潮人。</p>
</div>
<div class='div-orig'><p>舉雪峰陞座召眾云看看東邊底又云看看西邊底汝若要會拈拄杖擲下云向者裏會取。</p>
</div>
<div class='div-commentary'><p>師云若不道個者裏會取幾乎看到南北上去。</p>
</div>
<div class='div-orig'><p>舉高亭參德山見山在隔江立便問訊山以手招之亭忽開悟橫趨而去更不回顧。</p>
</div>
<div class='div-commentary'><p>師云德山素來好棒到者裏用不著至今有好棒也用不著。</p>
</div>
<div class='div-orig'><p>舉梁山示眾南來者與伊三十棒北來者與伊三十棒。</p>
</div>
<div class='div-commentary'><p>師云三十棒三十棒不妨梁山慣便秪是不知棒頭落處顧視左右云還知麼好與三十棒。</p>
</div>
<div class='div-orig'><p>舉洞山一日問座主云不可以智知不可以識識喚作什麼語主云贊法身語山云喚作法身早是贊也龍池幻有老和尚云喚作法身早是謗也。</p>
</div>
<div class='div-commentary'><p>師云喚作法身早是知也識也然則不可以智知不可以識識喚作什麼語劄。</p>
</div>
<div class='div-orig'><p>舉忠國師因肅宗帝問師在曹溪得何法忠云陛下還見空中一片雲麼帝云見云釘釘著縣挂著。</p>
</div>
<div class='div-commentary'><p>師云問在地下答在天上設有個衲僧出來道恁麼說話天地縣隔忠國師到者裏作麼生抵對即得。</p>
</div>
<div class='div-orig'><p>舉東寺因崔公群相國見鳥雀於佛頭上放糞乃問鳥雀還有佛性也無寺云有公云為甚麼向佛頭上放糞寺云是伊為甚麼不向鷂子頭上放。</p>
</div>
<div class='div-commentary'><p>師云問得也奇答得也玅秪是佛頭上一點尚未除得當時若是山僧但云行者快將掃帚來。</p>
</div>
<div class='div-orig'><p>舉雪峰上堂盡大地撮來如粟米粒大拋向面前漆桶不會打鼓普請看。</p>
</div>
<div class='div-commentary'><p>師云徒有虛言全無實效今日山僧不似雪峰乃拈拄杖云看看盡大地撮來了也且道多少大拋下云會麼不快漆桶。</p>
</div>
<div class='div-orig'><p>舉禾山因江南李主召問和尚何處來山云禾山來主云山在什麼處云人來朝鳳闕山嶽不曾移。</p>
</div>
<div class='div-commentary'><p>師云如斯祗對不妨指出座須彌山子瞻仰不及但不免使人在山嶽上著倒抑且流蕩之夫反謂失卻隨身宮殿若是洌上座見道山在什麼處便進前鞠躬云不出吾王化被中。</p>
</div>
<div class='div-orig'><p>舉南泉因東西兩堂爭貓兒泉見乃提起貓云道得即不斬眾無語泉便斬之趙州自外歸泉舉似前話州乃脫艸履安頭上而出泉云子若在即救取貓兒。</p>
</div>
<div class='div-commentary'><p>師云早知戴艸鞋救得兩堂大眾腳下少[妳-女+口]如今<span class='corr'>已</span>死不得復生趙州冷地裏歎息有分。</p>
</div>
<div class='div-orig'><p>舉巴陵示眾祖師道不是風動不是旛動既不是風旛向什麼處著有人與祖師作主出來與巴陵相見雪竇顯云雪竇道風動旛動既是風旛向什麼處著有人與巴陵作主出來與雪竇相見。</p>
</div>
<div class='div-commentary'><p>師云洌上座敢道祖師無此語巴陵打失眼睛雪竇裂破鼻孔有人與二大老作主出來與洌上座相見。</p>
</div>
<div class='div-orig'><p>舉南院因僧問祖意教意是同是別院云王尚書李僕射云意旨如何院云牛頭南馬頭北徑山杲云前頭答得著後頭答不著。</p>
</div>
<div class='div-commentary'><p>師云不是玅喜老人巨目精明即南院自己不知。</p>
</div>
<div class='div-orig'><p>舉南泉見鄧隱峰來乃指淨瓶云淨瓶是境你不得動著境與我將水來峰將淨瓶水傾於南泉面前泉便休歸宗云鄧隱峰也是亂瀉。</p>
</div>
<div class='div-commentary'><p>師云到者裏有水瀉不得者多道個亂瀉鄧隱峰也秪得一半。</p>
</div>
<div class='div-orig'><p>舉傅大士一日披衲頂冠靸履朝見梁武帝帝問是僧耶士以手指冠帝云是道耶士以手指靸履帝云是儒耶士以手指衲衣。</p>
</div>
<div class='div-commentary'><p>師云不得武帝一問幾乎索然雖然賴有一隻窮相手天然聖主也驚疑。</p>
</div>
<div class='div-orig'><p>舉趙州一日於雪中倒乃叫相救相救有僧便去身邊臥州便起去。</p>
</div>
<div class='div-commentary'><p>師云者僧自救不了趙州老漢也秪救得一半。</p>
</div>
<div class='div-orig'><p>舉溈山示眾如許多人秪得大機不得大用仰山舉此語問山下菴主云和尚恁麼道意旨如何主云更舉看仰擬舉被菴主蹋倒仰後舉似溈山溈山呵呵大笑。</p>
</div>
<div class='div-commentary'><p>師云昔日長沙遭跌山下如今喫交仰山慣得其便溈山笑裏有刀。</p>
</div>
<div class='div-orig'><p>舉鹽官會下有主事僧忽一日見鬼使來追乃告云某甲身充主事未暇修行乞容七日得否使云待回白王若許七日後來不然須臾便至乃去至七日後來竟覓其僧了不可得。</p>
</div>
<div class='div-commentary'><p>師云大修行人斷不避事躲跟以至誑累乎人想者僧依然是個不修行漢。</p>
</div>
<div class='div-orig'><p>舉百丈一日路逢天使留齋次偶驢子鳴使云頭阤丈舉首使卻指驢丈卻指使使無對保福展云百丈因齋慶讚。</p>
</div>
<div class='div-commentary'><p>師云天使拋磚引玉。</p>
</div>
<div class='div-orig'><p>舉藥山問僧甚處來云湖南山云洞庭湖水滿也未云未山云許多時雨水為甚未滿僧無語雲巖晟云湛湛地道吾智云滿也洞山价云甚麼劫中曾增減來雲門偃云秖在者裏。</p>
</div>
<div class='div-commentary'><p>師云諸大老各見其見洌上座敢於鬧處插觜大海若知足百川應倒流。</p>
</div>
<div class='div-orig'><p>舉盤山將順世告眾云有人邈得吾真否眾或將所傳頂相呈似皆不契時普化云某甲邈得山云何不呈似老僧化遂打筋斗而去山云者漢向後掣風狂去在。</p>
</div>
<div class='div-commentary'><p>師云普化翻筋斗橫身都是口齒頰未必明音韻鏗然有惜乎末後放過一著若是臨濟風顛漢又要捋虎鬚更為頌出山有無限山水有無限水大地山河無盡藏收來普化筋斗裏傾湫倒嶽示諸人莫謂自倒還自起喝一喝。</p>
</div>
<div class='div-orig'><p>舉歸宗因一僧夜半大叫我悟也我悟也眾駭然明日宗上堂問昨夜叫大悟底僧出來僧便出宗云你昨夜見個甚麼道理云師姑元是女人做宗便休。</p>
</div>
<div class='div-commentary'><p>師云師姑元是女人做是昨夜見底就當問今日見底作麼生白日青天宜說青天白日之語喝一喝。</p>
</div>
<div class='div-orig'><p>舉鹽官示眾虛空為鼓須彌為椎甚麼人打得眾無對。</p>
</div>
<div class='div-commentary'><p>師喝一喝云虛空粉碎須彌山子崩也諸人還覺其聲如雷麼記得南泉云王老師不打者破鼓灼然有先見之明。</p>
</div>
<div class='div-orig'><p>舉密師伯與洞山在餅舖坐密於地上畫一圓相山云把將去云拈將來保寧勇拈云非但二人提不起盡大地人亦提不起。</p>
</div>
<div class='div-commentary'><p>師云拈來把去是甚麼難事三大老東手歸降我當時若在見伊道把將去便近前以腳抹卻免得人向胡餅裏呷汁。</p>
</div>
<div class='div-orig'><p>舉烏石靈觀因雪峰來敲門觀云誰云鳳凰兒觀云作麼云來啗老觀觀便開門扭住云道道峰擬議觀便托開閉卻門雪峰住後示眾云我當時入得老觀門你者一隊噇酒糟漢向甚處摸索。</p>
</div>
<div class='div-commentary'><p>師云者隊噇酒糟漢摸索雪峰作麼以致連累老觀喝一喝。</p>
</div>
<div class='div-orig'><p>舉溈山因劉鐵磨來山云水牸牛汝來也磨云來日臺山大會齋和尚還去麼山乃放身作臥勢磨便出。</p>
</div>
<div class='div-commentary'><p>師云如空合空似鏡照鏡唱拍相隨拳踢相應共撫沒絃琴千古足人聽。</p>
</div>
<div class='div-orig'><p>舉馬祖偕百丈行次見一群野鴨飛過乃問是甚麼丈云野鴨子祖云甚處去也丈云飛過去也祖遂扭百丈鼻丈負痛失聲祖云又道飛過去也丈於言下有省。</p>
</div>
<div class='div-commentary'><p>師云扭著鼻孔把住咽喉不容出氣通身汗流三百六十骨節節節捏聚八萬四千毛竅竅竅歸收開得眼來天大曉一片皇風百二州喝一喝。</p>
</div>
<div class='div-orig'><p>舉仰山問三聖汝名甚麼聖云愚寂山云慧寂是我聖云我名慧然仰山呵呵大笑。</p>
</div>
<div class='div-commentary'><p>師云三聖大似心麤仰山太煞膽小仔細看來秪差一字雖然一字淆訛改頭換面喝一喝。</p>
</div>
<div class='div-orig'><p>舉法眼因僧問聲色兩字甚麼人透得眼卻謂眾云諸上座且道者師僧還透得也未若會此僧問處透聲色也不難。</p>
</div>
<div class='div-commentary'><p>師云此僧問處有甚難會若云透聲色未敢曰不難。</p>
</div>
<div class='div-orig'><p>舉僊天和尚因新羅僧到參纔展坐具天便捉住云未發足本國時道取一句來僧無對天便推出云問伊一句便道兩句。</p>
</div>
<div class='div-commentary'><p>師云誣人之罪以罪加之。</p>
</div>
<div class='div-orig'><p>舉文喜在仰山充典座文殊嘗現騎師子粥鑊上行喜以攪粥篦打云文殊自文殊文喜自文喜殊說偈云苦瓠連根苦甜瓜徹蒂甜修行三大劫卻被老僧嫌。</p>
</div>
<div class='div-commentary'><p>師云卻被老僧嫌悔後及追前竹篦輕放過更好加三千口忉怛足蹁躚至今師子跡猶在粥鍋邊。</p>
</div>
<div class='div-orig'><p>舉藥山坐次有僧問兀兀地思量個甚麼山云思量個不思量底僧云不思量且如何思量山云非思量。</p>
</div>
<div class='div-commentary'><p>師云濁油點著溼燈心。</p>
</div>
<div class='div-orig'><p>舉白馬照禪師臨終時叫苦苦閻羅王來取我也院主問和尚當時被節度使拋向水中神色不變如今何得恁麼地照乃舉起枕子云汝道當時是如今是主無對照乃擲下枕子。</p>
</div>
<div class='div-commentary'><p>師云閻羅老子銕石肝心取人性命不眨眼睛顧視左右云還委悉麼苦苦。</p>
</div>
<div class='div-orig'><p>舉睦州因雲門偃參纔見便閉卻門偃扣門州云誰云文偃州云作什麼云己事未明乞師指示州開門一見便閉卻如是者三至第三日州開門偃乃拶入州便擒住云道道偃擬議州便推出云秦時[車*度]轢鑽遂掩卻門損偃一足雲門從此悟入。</p>
</div>
<div class='div-commentary'><p>師云偃師悟入吾不信也不見道從門入者不是家珍。</p>
</div>
<div class='div-orig'><p>舉雪峰山下有一住菴僧多年不剃頭有問如何是西來意僧云溪深杓柄長峰聞乃袖刀躬訪纔見便問道得即不剃你頭僧便洗頭跪峰前峰乃為剃之。</p>
</div>
<div class='div-commentary'><p>師云者老漢大似要徒弟得緊雖然如是也是願剃頭打溼腦。</p>
</div>
<div class='div-orig'><p>舉投子因一婆子家中失卻牛特詣方丈請卜子召婆婆應諾子云牛在。</p>
</div>
<div class='div-commentary'><p>師云鑽龜打瓦婆子意亂心驚段子道個牛在也只怕隔牆見角。</p>
</div>
<div class='div-orig'><p>舉南塔因僧問文殊是七佛之師未審文殊還有師麼塔云遇緣即有云如何是文殊之師塔豎起拂子云莫只者便是麼塔放下拂子叉手。</p>
</div>
<div class='div-commentary'><p>師云遇緣即有拂子在手眨上眉毛背師逃去。</p>
</div>
<div class='div-orig'><p>舉湧泉因雪峰來訪乃門送峰入轎了泉云者個四人舁那個幾人舁峰乃湧身起云道什麼泉再問峰云行他不會泉云知即知秖是道不得。</p>
</div>
<div class='div-commentary'><p>師云正恁麼時豈止轎子一時震動即地頭一時震動了也苦哉四個舁夫肩頭上不知重了多少。</p>
</div>
<div class='div-orig'><p>舉南泉因座主辭泉問甚處去主云山下去泉云第一不得謗王老師主云爭敢謗和尚泉乃噴嚏云多少主便出去雲居錫徵云座主當時出去且道是會不會。</p>
</div>
<div class='div-commentary'><p>師別云座主當時出去且自是謗不謗。</p>
</div>
<div class='div-orig'><p>舉洛浦因侍者云肇法師製得四論也甚奇怪浦云肇公甚奇怪要且不見祖師者無對。</p>
</div>
<div class='div-commentary'><p>師云祖師在肇公舌底露頭露面去也說甚不見洛浦是何心行。</p>
</div>
<div class='div-orig'><p>舉陳操尚書因同僧齋次拈起胡餅問云江西湖南還有者個麼云尚書適來喫個甚麼公云敲鐘謝響。</p>
</div>
<div class='div-commentary'><p>師云行腳衲僧者般說話好云行者取一碗水來與尚書漱口縱伊食飽弄筋要且驚雷失箸。</p>
</div>
<div class='div-orig'><p>舉忠國師因虞軍容問云師住白巖山如何修行忠乃以手摩童子頂云惺惺直言惺惺歷歷直言歷歷他後莫受人瞞。</p>
</div>
<div class='div-commentary'><p>師云閒常不教子客來咬牙齒想虞軍容含笑有分。</p>
</div>
<div class='div-orig'><p>舉鶴林玄素禪師因僧敲門次素問甚麼人云是僧素云非但是僧佛來亦不著僧云佛來為甚麼不著素云無汝棲泊處。</p>
</div>
<div class='div-commentary'><p>師云鶴林太煞關門用抵似乎小家子耶乃拈拄杖云今日溈山者裏豁開門戶去也佛來也著僧來也著天來也著人來也著何故洋洋滄海不擇細流。</p>
</div>
<p class='juan'>古梅洌禪師語錄卷上<span class='note-inline'>(三)</span></p></div>
</div><!-- end of div[@id='body'] -->
</body></html>