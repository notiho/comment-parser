<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>百癡禪師語錄卷第十</p><p class="byline">嗣法門人超宣等編</p>
<div class='div-other'><a id='mulu28' />
<p class='h1'>松江超果禪寺語錄</p><p>師於順治丁酉春受請，四月初四日入院。至山門，云：「不勞彈指，樓閣門開，是汝諸人止可暫時經過，若要到大休歇之場，前頭猶有活路在。」</p>
<p>佛殿。「面如滿月目如蓮，天上人間咸恭敬。」顧視左右，云：「果是他家苗裔，也須依而行之。」遂展具。</p>
<p>伽藍堂。「公平不阿，正直是與，屏翰叢林，今朝賴汝。」插香，云：「一穗薰沉兩手舉。」</p>
<p>祖師堂。「西天四七正好提瓶，東土二三喚來洗腳，新超果更敢也無？」良久，云：「放過一著。」</p>
<p>方丈。「此室甚深廣，晝夜常放五色光，惟許超宗異目底踞坐其中，等閒發一機，千機萬機頓赴；出一語，千語萬語齊彰。若是影響音聞之流，必定望崖而退。」卓拄杖。</p>
<p>「拈護法，啟佛法，付與國王大臣、有力檀越，令其燈燈相續，長明不斷。且如何是相續底意？琳瑯金薤，箇裏絕無囊藏；韻調宮商，各立兩邊聽取。」</p>
<p>「合山疏綠楊古岸，自在自由，因甚被這半幅紙勾引出來？莫是冤有頭，債有主麼？向下文長，再煩讀過。」</p>
<p>指法座。「頭頭彰瑞彩，步步涌階梯，既然有路可行，誰管毗盧頂上？」</p>
<p>拈香。「此瓣香，位慶龍飛，文昭虎變，爇向寶爐，端為今上皇帝祝延萬歲，恭願執中而垂衣致治，端拱而化樂無為。</p>
<p>「此瓣香如山如斗，為楫為舟，奉為合朝百辟、闔郡尊官、名公鉅卿、遠近檀護，恭願壽基永固，爵秩高遷。</p>
<p>「此瓣香，六回拈出，惡聲早已播江湄，兩處偷閒，隻影猶如埋巖壑，詎料業緣未了，依然天網難逃，爇向爐中供養前住徑山、現住福嚴費隱容本師老和尚，用酬法乳之恩。」</p>
<p>上首白椎竟，師云：「一槌便就溢目光輝，不假一槌光輝溢目，莫有恁麼衲僧，請出來證據。」</p>
<p>僧問：「蹲釋迦於腳底，趁彌勒於風前，為復是神通妙用？為復是法爾如然？」師云：「任汝卜度。」進云：「定乾坤句，千聖罔知；轉剎海機，凡靈莫測。不涉妙玄，請師再示。」師搖曳拂子，云：「看看。」進云：「恁麼則無邊剎境自他不隔於毫端，十世古今始終不離於當念。」師云：「且禮拜著。」</p>
<p>僧顧左右，云：「今日超果有齋。」師云：「不得忘卻。」僧一喝，歸眾。</p>
<p>問：「駕青龍，於白雲影裏翫月觀星；弄金毛，於一覽樓前驚群動眾。神通妙用則不問，開堂說法是如何？」師云：「海眾齊瞻。」進云：「乾坤廓落無邊際，杲日當空宇宙明。」師云：「也須照顧頂[寧*頁]。」</p>
<p>進云：「只如門連城市，車馬駢闐，絲竹管絃時時入耳，聲色不離，如何是鬧中取靜一句？」師云：「速退，速退。」進云：「恁麼則慣把一枝沒孔笛，等閒吹過汨羅灣去也。」師云：「天下總聞聲。」</p>
<p>進云：「謝和尚答話。」師噓一噓，乃云：「孤峰頂上眠雲，徒誇峻峭；十字街頭垂手，太煞勞攘。須知我衲僧家腳跟活潑，無礙無拘，出處隨時，不著計較。</p>
<p>「今日幸遇皇風蕩蕩，帝道平平，台旆臨筵，明眼作證，直得向雨花殿上八字打開，一覽樓前千差坐斷，揭示滹沱，正令闡揚少室真猷，使一切未見者見已、見者復見，未聞者聞、已聞者復聞，密契佛祖不傳妙心，頓悟父母未生面目，豈不綽綽然有餘裕哉？</p>
<p>「政當恁麼時，回機就位一句如何道？金鰻解聽無生法，萬象收藏碑鏡中。」</p>
<p>復舉雪峰拈拄杖，示眾，云：「我這箇為中下機人。」時有僧問云：「忽遇上上機人來時如何？」峰放卻拄杖。雲門云：「我不似雪峰打破這葛藤。」乃拈拄杖，云：「我這箇為中下機人。」時有僧問：「忽遇上上機人來時如何？」雲便打。</p>
<p>師云：「縱橫殺活，豎教扶宗，還他二大老。新超果則不然，拈拄杖云：『我這箇為中下機人。』或有僧問：『忽遇上上機人來時如何？』但兩手分付。何以如此？不見道？千兵易得，一將難求。」下座。</p>
<p>立兩序，馬氏超麟、超淵、超奇祈願，請上堂。「不遇雪霜，無以驗松柏之操；不逢變冗，無以見衲子之心。衲子之心已見，法令在所必行，雖然不改舊家風，看看也要從頭起。」</p>
<p>驀呈拄杖，云：「如今從頭起也，還識舊家風麼？若也識得？則在彼在此，各安其居；若女若男，均從所願。以此列班序，同德同心；以此扶勝幢，無偏無黨；以此祈遐壽，壽不可量；以此報親恩，恩無不報。如開武庫錯落交輝，似出摩尼青紅互映，政當此際，大家贊助一句如何話會？」</p>
<p>卓拄杖，云：「笛中一曲清平樂，消盡人間幾許愁？」</p>
<p>鼎叔同室朱氏請上堂。「乾三連，坤六斷，羲皇卦畫已明判。夫主唱，婦克隨，天倫樂事兩無虧。龐婆回向拈梳插，蘊老沿街賣笊籬，堂堂正眼空千古，一段風流誰得知？誰得知？且莫疑，武原也有劉善士，匹配孺人志不違，金石身心能重法，打開寶藏現希奇。希奇已現，禱祝一句作麼生道？丹桂枝枝香月窟，蟠桃歲歲熟瑤池。」</p>
<p>良久，云：「大小超果大有人，道伊慈悲落草在。」便下座。</p>
<p>佛誕日，舉陸濤法侄首座，上堂。僧問：「拳槌腳踢，妙用無虧，應物現形，隨機展演。只如安排第一座，還許無手人擎著虛空也無？」師云：「看他好手。」進云：「打破蔡州城，擒卻吳元濟，又作麼生？」師云：「卻是汝作家。」進云：「大眾證明，和尚親言出親口。」師云：「為甚麼自<span class='corr'>己</span>便承當？」進云：「謝師答話。」師便打。僧大笑，歸眾。</p>
<p>問：「昔日雲門會裡撥轉風流，今日超果堂前全身奉重，還許某甲贊助也無？」師云：「汝試道看。」</p>
<p>僧向右邊打圓相，云：「只如未離兜率時，這箇在什麼處？」師云：「蠱毒之家水莫嘗。」僧向左邊打圓相，云：「那箇又作麼生？」師云：「總與一筆勾下。」進云：「萬古碧潭空界月，再三撈摝始應知。」師云：「且緩緩著。」僧連喝，師打云：「放過則不可。」</p>
<p>俊民居士問：「聖皇治世，列聖繁興，三教並垂則不問，如何是釋迦師？」師舉拂子。「如何是孔子師？」師又舉拂子。「如何是老子師？」師亦舉拂子。</p>
<p>進云：「師範已蒙師指示，五家宗旨請師宣。」師云：「不妨逐一問過。」進云：「如何是臨濟宗？」師云：「白棒當頭劈。」「如何是雲門宗？」師云：「鐵鼓驀空撾。」「如何是曹洞宗？」師云：「回互不露鋒。」「如何是溈仰宗？」師云：「唱和無生曲。」「如何是法眼宗？」師云：「青山樹樹青。」</p>
<p>進云：「可中有箇無面目漢人王，法王羅籠他不著，三教五宗收拾他不住，設到超果門下，和尚如何接待？」師云：「明窗靜几好安排。」士目顧左右，云：「大眾會麼？畢竟水須朝海去，到頭雲定覓山歸。」師云：「須是居士始得。」</p>
<p>問：「世尊降誕於今日，和尚陞座於目前，且道：阿誰在前？阿誰在後？」師云：「一箇鼻頭，兩孔出氣。」進云：「世尊說法四十九年，談經三百餘會，且道：和尚目前說箇甚麼？」師云：「半句也無。」</p>
<p>進云：「恁麼則兩彩同一賽，箇箇證無為。」師云：「汝自<span class='corr'>己</span>分上作麼生？」僧便喝，師打云：「那裡學得來？」進云：「昔年曾話會，今日又重新。」師云：「不如截斷好。」</p>
<p>乃云：「水之積也，不厚則無力以負大舟；風之積也，不厚則無力以負大翼。是故，善知識出世，為人拔楔抽釘，如水負舟、如風負翼。苟生平所積不厚，遠舉高飛，未免有夭閼之患。</p>
<p>「豈不見？世尊初生便乃手指天地，稱我獨尊，雲門旁觀者清，更欲一棒打殺與狗子喫，其氣概造詣當何如耶？山僧今日把虱上頭抓一場佛事，也要諸人委悉。還委悉得麼？佇看陸地起波濤，始信來源出處高。」喝一喝。</p>
<p>居士鏡巖請上堂。「月浮水面，古鏡舒光，雨滴巖前，梵音說法。山僧踞坐其中，別無施設，只要大家聲和響順，形直影端，鼓拍相從，法門久賴。會麼？謾道園林花已謝，隔簾尚有數枝紅。」</p>
<p>復舉明招到招慶，有度上座，問云：「羅山尋常道諸方盡是麨飯，惟有羅山是白飯，上座從羅山來，卻展手云：『白飯請些子。』」招打兩掌，度云：「將謂是白飯，原來只是麨飯。」招云：「棒打不死漢。」</p>
<p>師云：「可惜羅山好白飯，被明招和盤托出私作人情，究竟勞而無功。超果這裡白飯也有、麨飯也有，只是不許多喫。若多喫，則肚裡脹穿，眼睛突出，敢問諸人：還知落處也無？」連卓拄杖，下座。</p>
<p>上堂。「種得多生般若根，根根不昧；能修今世人天福，福福全彰。扶護叢林，克興家業，四生九有，賴以提攜，鳳子麟孫，藉斯出現，如是因獲如是果，一回舉見一回新，此乃武原草臣錢老檀護平日大受用處，而今森玉居士同令室劉氏特發虔心，遠寄信齋，請山僧陞於此座，為祝眉壽。所謂：父母之年不可不知也。子道盡矣，掬水分明月在手；親恩報矣，弄花自然香滿衣。且不辜來意一句如何敷演？甲子循環無滯礙，香山願湊十人遊。」</p>
<p>上堂。「入門解辨主中主，把手同登樓外樓，一曲浩歌天地小，笑看身世等浮漚。要識此一曲麼？從上佛祖拍拍相承，山僧於其中間增一毫不得、減一毫不得，今日信手拈來、信口道出，普令虛空法界情、無情等與在會設齋善友躋仁壽域，惟冀虛懷諦聽。」</p>
<p>遂以拂子擊香爐三下，云：「只這是有來因，六律五音和之不得，高山流水莫可比倫，眼裏聞聲透悟去，風光透映雨花新。忽遇箇漢大笑云：『和尚得恁麼絮那？』但向他道：『超果常師柳下惠。』」</p>
<p>上堂。「本性彌陀匪從外得，惟心淨土豈向他求？向他求，轉求轉遠，西天十萬路迢迢；從外得，旋得旋迷，彌陀來也仍蹉過。但能口與心聲聲相應、心與佛步步不離，驀忽築著磕著，如子面母、如暗投燈、如溺遇舟、如饑逢膳，然後知歌臺酒榭純足寶樹蓮池，狗吠驢鳴無非頻伽共命。彌陀即我，待客理家處，眉尖自有玉毫光；我即彌陀，飲食起居時，腳下常存安養地。</p>
<p>「故曰：『參禪只為了生死，念佛亦為了死生。』若就一邊挨得入，兩條門路弗多爭。茲因西方殿主人領眾，特請陞座，不覺漏逗如此，且據令提持一句作麼生道？」</p>
<p>喝一喝，云：「淨土當前予不立，彌陀拽杖趁那方。」</p>
<p>生日，鄉紳陸筠修等請上堂。「一年一度慶予生，一年一度催予老，髼鬆亂髮半如絲，滿目青春何處討？大眾！更須知有不生不老者。」呈拂子，云：「徑草雨餘抽綬帶，池荷風定掠衣香。」</p>
<p>舉天申首座，上堂。「牡丹雖好，全憑綠葉扶疏；[竺-二+仙]竹成林，跂看鳳儀現瑞。文成五彩，句配三玄，嶺南之血脈已通，濟北之家聲不墜。山僧憶自鷗灘一別，倏忽經八載矣，今朝驀地相逢，未免變嗔為喜。何以故？物宜求新，人宜求舊，智過於師，方堪傳授。且畢竟傳授箇甚麼？當堂揭出無私意，管取山山黛臉開。」</p>
<p>端午，上堂。僧問：「一覽樓前雲捧日，金鰻井裏浪稽天，過去未來則且止，端陽一句是如何？」師云：「戶戶泛蒲酒。」</p>
<p>進云：「村童野老，翫賞已知，衲子窮途，請師一接。」師打云：「急急如律令。」進云：「白棒無私，恩歸有地。」師云：「負之者多。」</p>
<p>問：「如何是超果境？」師云：「亭橋獨跨三門內。」「如何是境中人？」師云：「白龍潭上鬥龍舟。」</p>
<p>進云：「會，則途中受用；不會，世諦流布。未審向上還有事也無？」師云：「向下看取。」進云：「將謂無人證明。」師云：「原來，原來。」</p>
<p>乃云：「文殊手裏草一莖，能殺能活；太白山中粽兩箇，易飽易饑。新超果心不負人，面無慚色，門插艾符休免俗，臂懸彩縷且隨時，獨憐浩浩楚江水，屈子深冤莫洗之。敢問大眾：解作一篇續騷賦也無？」</p>
<p>良久，云：「歸去來兮歸去來，黃鍾毀棄已焉哉。」</p>
<p>復舉龍牙和尚云：「學道先須有悟由，還如曾鬥快龍舟，雖然舊閣閒田地，一度贏來方始休。」</p>
<p>師云：「我不似龍牙恁麼道，白龍潭上鬥龍舟，此事如君有悟由，奪取錦標誇得意，轟轟高出萬人頭。」卓拄杖，下座。</p>
<p>沈慎齋等請上堂。僧問：「舍清涼，辭熱惱，總非本分；退佛位，讓圓通，盡是波吒。不入眾妙門，何為超果句？」師云：「朝來風色緊，樹葉滿空飛。」</p>
<p>乃云：「六月十九日，觀音成道時，汝且道：觀音在什麼處？若云：『普陀巖上全身現。』未免逐浪隨波。更云：『西方殿裏石碑藏。』猶乃迷頭認影。尋常千千萬萬來這裏擇火燒香，何曾見一人半人驀地分明覷破？」</p>
<p>遂以拂子敲香爐，云：「於此覷破分明，便見得觀音面目即汝面目，野色原無山隔斷；觀音鼻孔即汝鼻孔，天光直與水相連；觀音所成之道即汝所成之道，不必故鄉風景勝，因緣恰好便為家。</p>
<p>「夫如是，則臨機應用各適其宜，利物垂慈各安其當，故曰：『大悲者，觀音之變也。』觀音由聞而覺，始於聞而能無所聞，始於無所聞而能無所不聞。能無所聞，雖無身，可也；能無所不聞，雖百億身，可也。</p>
<p>「山僧今日與麼舉揚，大似熟處難忘，相席打令，是汝諸人還聞麼？」</p>
<p>良久，云：「座中幸有江南客，休唱鉤輈格磔聲。」便下座。</p>
<p>中秋，上堂。「月色四時好，今宵分外明，南樓添庾興，琢句自新清，如何是新清底句？莫是水光瀲灩浮金鏡麼？借物畫描，阿誰不會？莫是舉杯對月影成三麼？因情感觸，何代無之？莫是吾心似秋月，碧潭光皎潔麼？大小寒山善說道理，好與一頓痛棒。且畢竟作麼生？」</p>
<p>舉拂子，云：「人人本有真月在，不落盈虧朔晦中。」</p>
<p>復舉僧問雲門：「一切智通無障礙時如何？」門云：「掃地潑水相公來。」</p>
<p>師云：「掃地潑水相公來，庭桂逢秋花正開，若解連根倒拔去，廣寒宮殿浪如雷。」下座。</p>
<p>到上海，請題「雲居庵」額，上堂。俊民居士問：「承聞灌溪和尚有言：『我於臨濟爺爺處得半杓，末山孃孃處得半杓，共成一杓。』如何是共成一杓底事？」師云：「喫者自知恩。」</p>
<p>進云：「丈夫自有通天路，因什麼低頭三載，為人灌園？」師云：「卻是伊具眼。」</p>
<p>進云：「只如昔日末山、今日雲居，是同？是別？」師云：「看他別出一頭地。」進云：「可謂一枝無孔笛，別是有知音。」師云：「分明記取。」</p>
<p>乃云：「暫作茸城客，來為海上遊，知音商不盡，同道了方休。瑞塔千鄉繞，長溟萬葉浮，單傳真妙訣，只此莫他求。</p>
<p>「諸人還會麼？會，則途中受用，面門廓落寒光動；不會，則世諦流布，腳下未移生鐵鑄。承虛接響自糢糊，急須認取通天路，只如今日尼照雲上座同諸檀護請山僧到這裏為立庵名，還有通天路也無？書出『雲居』二大字，是凡是聖任躋攀。」</p>
<p>復舉無為宗泰禪師參五祖，多年不能抵對，一日祖陞堂，顧眾，云：「八十翁翁輥繡毬。」便下座。泰欣然出眾，云：「和尚試輥一輥看。」祖以手作打杖鼓勢，操蜀音，唱綿州巴歌，云：「豆子山，打瓦鼓，楊平山，撒白雨，白雨下，取龍女，織得絹，二丈五，一半屬羅江，一半屬玄武。」泰聞大悟，掩祖口，云：「秪消唱到這裏。」祖大笑而歸。</p>
<p>師云：「五祖渾身賣俏，宗泰脫體風流，山僧也不解打瓦鼓、也不解唱巴歌，只有一箇繡毬可以隨時取用。」</p>
<p>驀拈拂子打圓相，云：「鶻眼鷹睛如覷透，頭陀何地著慚惶？」</p>
<p>請慈朗法侄首座，秉拂，上堂。僧問：「竹稀煙補密，梅瘦雪添肥，即今龍象交參，和尚將何垂示？」師云：「兩道眉毛橫掛劍。」</p>
<p>進云：「古者道：『三十年後，覓箇漢也難得。』未審和尚親覓得幾箇？」師云：「大眾證明了也。」進云：「不到山深處，爭知雲起時？」師云：「首尾一齊收。」</p>
<p>乃云：「入水不避蛟龍，漁父之勇也；陸行不顧虎兕，獵夫之勇也；見佛殺佛、見祖殺祖，衲僧之勇也。汝且道：衲僧以何操略而能若是？烈燄爐中煆出來，磨成鐵嘴又銅腮，頂[寧*頁]具有金剛眼，生死牢關盡擊開。政當今日，猶子情親，法門誼重，向人天眾前推舉一句如何話會？宏綱共振照千古，方信舊痕痛處深。」</p>
<p>開爐，上堂。僧問：「虛空中抽骨，和尚尋常設施；陸地上行舟，未審阿誰能得？」師云：「無面目人得。」進云：「某甲已知口是禍門。」師云：「自知較一半。」</p>
<p>進云：「知不知且置，只如今日弘開爐冶，全憑鬧熱門頭，點鐵成金，貴在惡辣手段，會中有箇頭角崢嶸、爪牙全備底人，和尚如何相為？」師云：「且喜山僧有搭對。」</p>
<p>進云：「大眾看看：當陽分付機關別，惟許超方作者知。」師云：「何須輕賣俏？」進云：「一枝突出難遮掩，千古流芳格外奇。」師云：「也免不得。」</p>
<p>問：「雲間士庶渴仰宗猷，向上玄關請師大啟。」師云：「精金鈍鐵一齊鎔。」進云：「恁麼則通身手眼通身現，徹底風流徹底知。」師云：「任汝添柴炭。」進云：「人人歡天喜地，箇箇八字打開去也。」師云：「切忌躍冶。」</p>
<p>乃云：「若欲舉揚宗門向上事，何止鴛鴦殿前草深一丈？直得三泖之水逆流，諸天雨花無路。若欲落七落八說箇子曰詩云，何止風雨調而兒童舞？直得天馬山頭獻瑞，鳳凰率鳥來儀。只如超果今日開爐，且道：是落七落八耶？是舉揚向上事耶？」</p>
<p>驀拈拄杖，卓云：「總不離這一著。何故？三世諸佛於此爐中轉大法輪，歷代祖師於此爐中運風扇炭，十方禪侶於此爐中炙燄承炎，遐邇檀那於此爐中安家樂業。火燒不入底，臥雪眠霜；棒打不回底，夷溝塞壑。作向上商量也得、作落七落八流布也得，五十年間、一百年後，有人箭鋒相拄，超果極力為人句也不至湮滅無聞。然雖如是，白沙翠竹江村暮，還愛柴門月色新。」</p>
<p>上堂。「身穿施主衣，口喫施主飯，將什麼報答施主？寺門西，田隴畔，負鞍戴角底豈是別人？束莖草置在面前，卻又吞吐不下，所以古者道：『入道不通理，還身復信施。』此之謂也。</p>
<p>「有般漢聞與麼道，便云：『端坐受供養，施主常安樂。』似這等，別造地獄著汝在。更有云：『終日穿衣不曾掛寸縷絲，終朝喫飯不曾咬半粒米。』似這等，超果棒折亦未肯放過。</p>
<p>「且畢竟將什麼報答施主？蒲團夜冷，鼻孔各自捫摸；蠟炬搖紅，眉毛急須照顧。」喝一喝。</p>
<p>馬友麟禱嗣，上堂。「法門廣大，包括無窮，寂然不動，感而遂通。丹山鐘彩鳳，吉夢協羆熊，叮嚀莫自生疑慮，管取門閭喜氣充。」</p>
<p>復舉阿難問迦葉云：「世尊傳金襴外，別傳何物？」迦葉召阿難，難應諾，葉云：「倒卻門前剎竿著。」高原泉頌云：「翡翠羽毛，麒麟頭角，弟應兄呼，振動海嶽。路遠夜長休把火，門前倒卻剎竿著。」</p>
<p>師云：「門風紹續須是其人，迦葉若不得阿難這一根剎竿，今日向甚處著眼？高原老漢與麼道，也是背地裏替人助喜。且超果意作麼生？一番提起一番新，垂手長攀碧玉麟。」</p>
<p>續庵長老請上堂。問：「不假一言，請師直指。」師云：「若非山僧幾答此話。」進云：「謝和尚去也。」師便打。</p>
<p>問：「天上有星皆拱北，人間無水不朝東，政當恁麼時，一句作麼生道？」師云：「真不掩偽。」進云：「古人道：『行、住、坐、臥，總是這箇。』未審這箇是甚麼？」師云：「曲不藏直。」進云：「龍得水時添意氣，虎逢山勢長威獰。」師云：「也是現成底。」</p>
<p>乃云：「上上上到高處望，高高高處更無上，南嶽天台在下頭，須彌百億難摹狀，極孤危，絕倚傍，飛登捷走者託與重擔千鈞，躡足趑趄者贈與草鞋百緉，山僧念汝孳孳似不可為幾及，且少貶焉，作箇榜樣。」</p>
<p>遂拈拄杖，云：「長則七尺，短則十丈，擬欲思量，劈春便棒。」</p>
<p>提督標下眾官入寺齋僧，請上堂。僧問：「不用三玄戈甲，不展五位旌旗，如何是正令全提一句？」師云：「吹毛劍氣逼人寒。」進云：「縱步踏翻毗盧頂，千聖齊教立下風。」師云：「汝也須照顧面門。」進云：「恁麼則有意氣時增意氣，得風流處且風流。」師云：「上座不妨伶俐。」</p>
<p>問：「吹無孔笛，唱太平歌，且道：是阿誰境界？」師云：「鬍三黑四。」進云：「還許學人和也無？」師云：「許。」僧喝，師云：「卻被風吹別調中。」進云：「真金自有真金價，終不和沙賣與人。」師云：「猶帶瓦礫在。」</p>
<p>乃云：「善言言者，言所不能言；善跡跡者，跡所不能跡。言所不能言，言超文字語音之外；跡所不能跡，跡融形色象貌之中。言跡分明，頭頭合轍，是故，從上佛祖出世，正印提持，無非曲盡婆心，為一切人陳其言、示其跡耳。」</p>
<p>驀豎拂，云：「這箇是跡。」</p>
<p>擊香几，云：「這箇是言。透脫兩重臼窠，突出衲僧巴鼻，如人到家，家權在手，風行草偃，水到渠成，有時鼓角傳呼，乾坤為之黯黑；有時吹毛晃耀，邦國賴以奠安。建立鏟除，令由<span class='corr'>己</span>出，摧邪輔正，法必公同。敢問眾中：誰是具與麼氣概者？」</p>
<p>良久，云：「一踏鴻門開兩扇，樽前令我憶樊公。」</p>
<p>復舉昔朱行軍入南際寺齋僧，執手爐行香，云：「直下是，直下是。」時有僧云：「直下是甚麼？」行軍便喝，僧云：「行軍是佛法中人，惡發作麼？」行軍云：「汝作惡發會。」那僧便喝，行軍亦喝，云：「鉤在不疑之地。」遂呼左右認取這僧著。</p>
<p>師云：「一箇如臥龍，奮迅駕霧衝霄；一箇如猛虎，咆哮生飆震谷。隨機敲磕，各有可觀，大用現前，不存軌則。今日蒙眾官客入寺齋僧，雖無如是問答，須知別出他一頭地。且因齋慶讚底句如何話會？五福身膺無險畏，年年勝日醉僊桃。」</p>
<p>照雲請上堂。僧問：「戴角擎頭，一覽樓前獨步；吟風嘯月，九峰頂上翻身。轉機就位則不問，倒捋虎鬚事若何？」師云：「強中更有強中手。」進云：「只如今日陞座說法，還許伊進身有分也無？」師云：「又且何妨？」進云：「大家出手揮今古，一曲無生答太平。」師云：「敲唱任將來。」</p>
<p>問：「呼之則來，遣之則去，來來去去，明什麼邊事？」師云：「人從上海，還接得楊州信？」進云：「只如呼不來、遣不去，又且如何？」師云：「汝且道：中間說箇甚麼？」僧擬進語，師便喝。</p>
<p>乃云：「一覽樓峭峭巍巍，宴坐不動；碑鏡石方方正正，摩盪生光。金沙灘碧碧澄澄，鬚眉可鑑；竹竿匯盤盤曲曲，古樹涵青。琴瑟笙簧時時入耳，風帆野鳥日日盈眸，觀世音在這裏隨類現身，何止華亭三度？幽冥主於此處拯迷破暗，說甚苦海千重？只為當人坐在聲色窠中不能作主，所以畢世限在見聞界內無有休期。山僧此者不惜眉毛，與汝做箇撇脫。」</p>
<p>遂豎起拂，云：「是箇甚麼？」</p>
<p>良久，放下，云：「又是箇甚麼？甚麼甚麼沒兩般，等閒覷透亦何難？雲收霧捲長空淨，月照波心玉一團。」</p>
<p>徐超麟生日，上堂。「遍一切處是這一句子，一大藏教詮不及；這一句子該攝一切處，歷代祖師提不起。汝若作一句子商量，無繩自縛；不作一句子商量，業識茫茫。山僧到者裏，雖然口似匾擔，且喜有箇第二句堪為推托。還識第二句麼？萬瓦嚴霜結，三竿愛日紅，壽山常聳翠，認取主人公。主人公，莫認錯，祥麟原只一隻角。」卓拄杖，下座。</p>
<p>上堂。舉僧問黃龍機云：「禪以何為義？」機云：「以謗為義。」楚石琦云：「南湖則不然，禪以何為義？以贊為義。」</p>
<p>師云：「說謗、說贊，只見一邊；非贊、非謗，未解真禪。忽有問超果：『禪以何為義？』但云：『灼然以何為義？』伊若眼目定動，便與老大一拳。不是見人輕賣俏，衲僧氣概合如斯。」下座。</p>
<p>道生薦師，馬至忠求孫，上堂。「南嶽下出一馬駒，兒孫遍地；天皇遺龍潭一餅，蔭彼兒孫。二老漢貴圖熱鬧門風，簡點將來，未免蝦為子曲。山僧拗曲作直，重說偈言，使僧安其僧、俗安其俗，彼此家庭有賴存亡，相益均霑。夫是之謂道也，道不可離，可離非道，故君子終身由之而弗能已已。夜冷蒲團收足坐，一天好雨灑梅華。」</p>
<p>復云：「布衫脫卻那邊去，一念俄興此界來，來去分明無異主，堂堂古鑑絕纖埃。絕纖埃，當人記取勿浪猜。」</p>
<p>尼慧心請上堂。僧問：「教中道：『由戒生定，由定生慧。』即今四眾臨筵，如何是起戒一句？」師云：「剎竿頭掛花旛子。」進云：「只如歸宗斬蛇、南泉斬貓，政當恁麼時，還得戒也無？」師云：「莫謗他古人好。」</p>
<p>進云：「恁麼則晴空霹靂驚天地，雨後風生浪自消。」師云：「汝自<span class='corr'>己</span>分上作麼生？」進云：「自有一雙窮相手，未曾容易舞三臺。」師云：「一狀領過。」</p>
<p>乃云：「燈籠侵早口吧吧，露柱堂前也發花，報道南山百尺井，鯉魚咬斷木蘭艖。白頭老父梳烏髻，夜半虛空散彩霞，此語灼然人易信，秤鎚蘸雪笑冬瓜。」</p>
<p>復舉古德云：「三通鼓罷，簇簇上來，佛法人事，一時周畢。」淨居尼云：「三通鼓罷，簇簇上來，拄杖不在，苕帚柄聊與三十。」</p>
<p>師云：「二尊宿隨機縱奪，各有可觀。超果此者不拈拄杖與苕柄，亦無甚佛法與人事，三通鼓罷，簇簇上來，有問則出，無問退去。」良久，噓一聲，下座。</p>
<p>蓮根請上堂。「樹末烏啞啞，樓頭鳩谷谷，不知何事太關情？叫到西山紅日落。因思昔日老瑞巖，自喚自呼自應諾，主人翁，惺惺著，百千年後還如昨。」良久，云：「明眼禪流，一任卜度。」</p>
<p>上堂。舉楚石琦云：「若據一大藏教，說少一字；若據祖師門下，說多一字。不多不少恰好處，道將一句來。」僧擬議，琦便打出。</p>
<p>師云：「山僧則不然，若據一大藏教說，不少一字；若據祖師門下說，不多一字。添多減少恰好處，道將一句來，伊若擬議亦打出，汝且道：楚石打底是？山僧打底是？試請辨看。」</p>
<p>錢森玉祈願請上堂。「果滿菩提圓，是什麼果？花開世界起，是什麼花？饒汝攀摘的來，未免世界荊榛，七華八裂。山僧此者別資一路，將千年桃核下種深耕，雲外天香，連枝毓秀，只要當人信得及、學得勤，自然水漲船高，龍吟霧布，畫堂笙鼓連宵鬧，頂戴皇恩答佛恩。」</p>
<p>請上堂。「臘月初七，擊鼓敲鐘，瞿曇未悟，大眾從容，叮嚀且各蒙頭睡，莫待星芒落眼中。只如星芒落眼有什麼不好？人鬧鬧，馬叢叢，萬苦千辛，在<span class='corr'>己</span>躬信。是業緣，無避處，翻思松竹引清風。然雖如是，自古迨今到恁田地者能有幾箇？」</p>
<p>復舉天台豐干禪師往五臺，次路<span class='corr'>逢</span>一老人，干云：「莫是文殊麼？」老人云：「豈可有二文殊？」干禮拜未起，忽然不見。</p>
<p>師云：「豐干具頂門眼，卻被這漢熱瞞。當時若據令而行，討甚文殊耶？子蒼禪人春初發意，往五臺，不及半路即回還，逢著文殊也無？」</p>
<p>良久，云：「文殊！文殊！負汝，負吾。」</p>
<p>臘八，解制，守靜等請上堂。僧問：「指天指地則不問，雪嶺修行事若何？」師云：「鵲巢磊頂。」進云：「恁麼則萬籟無聲星月朗，一靈光透廓雙眸。」師云：「汝且道：世尊在什麼處？」僧喝云：「兩眼對兩眼。」師云：「多此一喝。」進云：「某甲從這裏風光去也。」便歸眾。</p>
<p>師乃云：「道本無可道，亦復無可成，六年撐餓眼，剛謂睹明星。殊不知，明星未睹以前，天依舊是天；明星既睹以後，地依舊是地。說箇智慧德相人人本具，太煞顢頇；更說箇妄想執著證得不能，未免誤賺。大丈夫兒氣宇如王，誰肯傍戶倚門，聽人處分？</p>
<p>「雖然，也須學這老漢嘗一番苦辣始得。這老漢位居金輪，富有四海，國城、妻子、象、馬、七珍靡所不備，忽覺生死無常，棄如敝屣，直至雪山修行，受饑忍凍，是汝諸人能有如是灑脫、如是力量否？不能如是，而欲與這老漢同得、同證、同入、同修，吾未知其可也。</p>
<p>「還知麼？金毛獅子擺脫鐵鎖而奮迅遊行，玉角麒麟掣斷錦繩而軒昂步驟，吸乾三泖水，踏碎九峰雲，共發揮劫外風規，同指點寰中節令，且道：是阿誰境界？」</p>
<p>卓拄杖，云：「八臂哪吒無覓處，莫邪光射斗牛寒。」下座。</p>
<p>上堂。僧問：「紅輪畢竟沉西去，未審靈魂往那方？」師云：「殘夢頻驚蕉葉雨，故鄉只在藕花洲。」進云：「恁麼則堂堂坐斷千差路，卓卓分明絕去來。」師云：「好此一句。」僧喝，師便打。</p>
<p>乃云：「薦亡無別法，白棒指元因，直下能開悟，頭頭契本人。本人既契，畢竟憑何證驗？」</p>
<p>卓拄杖，云：「吉祥地涌金蓮座，胸臆光騰卍字輪。」</p>
<p>上堂。「霜風鳴飄飄，無事移笻出，出門偶爾腳踏翻，見有物焉黑如漆。拈起也，疑是地藏手中珠；放下也，卻似洞庭山裏橘。報君知，須委悉，初三十一，中九下七，昨日今朝，利市大吉，趙州勘破臺山婆，筠袁之人頭插筆，咄！」</p>
<p>上堂。「心隨萬境轉，轉處實能幽，隨流認得性，無喜亦無憂。牛頭獄卒、羅漢聖僧，日與往往來來、哆哆和和，總是隨流底意，因甚山門內兩箇大漢不肯？」喝云：「令人轉憶謝三郎，一絲獨釣寒江雨。」</p>
<p>眾護法請上堂。陸首座問：「巍巍堂堂，煒煒煌煌，千聖挽留不住，萬靈瞻仰無門，和尚還有慈悲處也無？」師云：「一言既出，駟馬難追。」</p>
<p>進云：「來時翠草婆娑，去則萬林蕭索，還是以境換人？還是以人換境？」師云：「看汝重著力。」</p>
<p>進云：「竿綸雖倦，何不且待春風？」師云：「大眾普聞。」進云：「珊瑚枕上雙行淚，半是思君半恨君。」師云：「愁人莫向愁人說。」</p>
<p>乃云：「金鰻入井不輕出，青虎歸山不復來，惟有鴛鴦殿上月，年年夜照綠蘿苔。」</p>
<p>呈拄杖，云：「金鰻出也，穿過毗盧鼻孔。」</p>
<p>卓一卓，云：「青虎來也，裂破文殊眼睛。可中或遇箇不顧危亡底漢，走向風前，硬剝剝地生擒活捉，簸弄爪牙，也許伊同報不報之恩，共助無為之化。如無，山僧騎青虎項、捏金鰻頭，於十字街前高聲大叫去。且道：叫箇甚麼？我不敢輕於汝等，汝等皆當作佛。」</p>
<p>劉允明纘功壽親，請上堂。「一念驚疑，乾坤跼蹐；一機透脫，日月圓明。證圓明之體，露本有之光，四相莫能推移，八風吹而不動，高樓傑閣任意登臨，水榭雲城隨緣放曠，政當恁麼時，且道：是佛耶？是菩薩耶？是羅漢耶？是天僊耶？</p>
<p>「有人揀辨得出，慶讚檀信已畢；脫或未能，山僧再打葛藤去也。一念驚疑，乾坤跼蹐，究竟主翁原弗失。一機透脫，日月圓明，歷劫傳來本現成，幾次拈提自恰好，這回拓出愈芳馨。愈芳馨，瑞氣呈，同入蓬壺占鶴筭，花開五葉樹長青。」卓拄杖，下座。</p>
<p>上堂。「我手何似佛手？被人截斷了也。我腳何似驢腳？被人踏倒了也。人人盡有生緣，被人捉敗了也。大小黃龍，牢關已破、計較已窮，直至如今，上天無路、入地無門，卻來山僧拂子尖上聲聲道：『為法自弊，一至此哉。』山僧按劍不平，將他佛手驢腳生緣重修墻塹，使竊符假雞者知近日王令稍嚴，弗敢踰疆越界。且憑箇什麼道理便爾相助？」</p>
<p>舉拂子，云：「除著黃龍頭角外，其餘盡是赤斑蛇。」復喝一喝。</p>
<p>退院，上堂。「自歎孤高學未能，偶於鬧市閣寒藤，無緣正好賦歸去，免累人心起愛憎。且畢竟歸去何處？委悉麼？兩岸白雲待我久，低回為誦北山文。」</p>
</div>
<div class='div-w'><p class="pre"><span class='note-inline'>(海鹽縣比丘尼超弘捐貲助刻，祈生<br/>生世世菩提心不退，般若智長明者。)</span></p>
</div>
<p class='juan'>百癡禪師語錄卷第十終</p>
</div><!-- end of div[@id='body'] -->
</body></html>