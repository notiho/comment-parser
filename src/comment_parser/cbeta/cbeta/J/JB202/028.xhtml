<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu871' />
<p class='juan'>百癡禪師語錄卷第二十八</p><p class="byline">嗣法門人超宣等編</p>
<div class='div-other'><a id='mulu872' />
<p class='h1'>佛事</p><p>戊寅冬，師在金粟，為西堂挂板拈楗，云：「佛祖眼睛，衲僧鼻孔，這裏分明薦得，便已八穴七穿；其或未然，元上座符到奉行，代新此令去也。」乃鳴楗，云：「霹靂一聲催電急，獰龍猛虎任翻身。」</p>
<p>蓮峰，挂鐘板。「古人事弗獲已，建立芳規，以此為叢林號令，蓮峰有條攀條，依而行之。雖然如是，喚作鐘板則觸，不喚作鐘板則背，畢竟喚作甚麼？」遂擊云：「向這裏聽取。」</p>
<p>百山，挂鐘板。「祖師門下，令不虛行，敲骨取髓，截鐵斬釘，任是哪吒忿怒，到此亦須肅清。且道：以何為驗？」擊一擊，云：「多少分明。」</p>
<p>太平，挂鐘板。「聲前一句絕淆訛，未舉先諳<span class='corr'>己</span>較多，若向輪槌動處覓，無毛鷂子過新羅。雖然，把柄在山僧手中，今日卻少不得。」</p>
<p>明發，挂鐘板。「權衡佛祖，號令人天，只此一著，今古如然，塞卻耳根齊聽取，從教萬里息狼煙。」</p>
<p>開鐘板。「鐵額銅頭來不窮，山山跳躍起腥風，欲知正令全提處。」鳴楗，云：「盡在於今一擊中。」</p>
<p>為彌勒開光。「街頭拖布袋，太煞勞攘。逢人乞一文，希圖小利。何似這裏當門踞坐，等箇人來，令此常住富饒，亦覺榮前耀後？所以道：汝也恁麼樣，我也恁麼樣，本有光明各自知，灼然不在筆尖上。然雖如是，事因叮囑起。」遂舉筆點之。</p>
<p>為福如封關。「矢志修行佛祖關，不妨開已復閉。休心息，念死生事，要期絕後再甦。適當三月暮春之時，正是千差坐斷之候，蒲團靜倚，那管堤畔落華紅，古鏡重磨？隨他階前痕蘚綠，直教綿綿密密，人天窺覷無門，便乃卓卓巍巍，立地轉身有路，且即今為汝封鎖一句如何道？叮嚀莫昧關中主，任運縱橫樂自由。」</p>
<p>啟關。「三載活埋，腳跟分明點地；今朝放出，鼻孔仍舊遼天。西來意不用別尋，桃花竹外夾春水；向上關無勞舉似，鼓角城頭雜夜鐘。政當此際，試問福如上座：還解與山僧相見也無？踢脫臼窠忘管帶，堂堂古路任君行。」</p>
<p>為操舟志一火。「青楊岸，白蘋汀，一隻孤舟任汝撐，撐到計窮與力盡，煙蓑雨笠露雙睛。且如何是雙睛？」呈炬云：「還見麼？從此翻身去，風光遍界騰。」</p>
<p>本月火。以火炬打圓相，云：「天上月，水中月，看看何似這時節？清光爍破點雲無。試問：本禪徹未徹？若也徹，此去逢人，有口莫說。」</p>
<p>超燈入塔。呈骨，云：「人從杭州來，卻往天台去，畢竟明什麼宗旨？於斯薦得，可謂千燈朗耀無遮護，雲月溪山任去留。然雖如是，也不得屈抑他。何故？為伊有箇藏身處在。且如何是伊藏身處？」遂送入，云：「秪這是。」</p>
<p>楊州僧火。「生來著褲思悠悠，死去拋衣不暫留，一道紅光懸腦後，任從騎鶴上楊州。」</p>
<p>輝禪人火。「風搖翠竹，雨灑幽岑，箇事呈露，輝古耀今。與麼去，莫沉吟，烈燄光中力用深，堪笑到家人不識，灰飛火滅亂搜尋。」</p>
<p>心蓮禪人起龕。「秪是舊時行履處，何須坐地暗思惟？杖頭為作指南轍，且趁輕風信步歸。」遂拽杖引之。</p>
<p>舉火。「不是心，不是佛，不是物，是箇甚麼？灼然與麼會去，便見五蘊山頭涅槃路，四方八面絕遮欄，紅蓮花向火中發，爍爍神光射斗寒。畢竟還有證據也無？」攛炬，云；「看。」</p>
<p>慧園頭火。「金鋤在手，大地任掀翻；木杓隨身，青黃悉普潤。此是汝園頭分上事，為什麼問著『鎮州蘿蔔幾斤重』，卻又茫然不知？」良久，云：「直饒知行到水窮煙起處，也須照顧兩莖眉。」</p>
<p>指月入塔。捧骨，云：「汝解指月，我解捧月，沒興相逢，輝光漏泄。欲得不漏泄處麼？放下深藏請自看，從教萬古黑漫漫。」</p>
<p>山陰二際火。「不拘前後際，透出死生關，借問今何在？吳溪與越山。且道：吳溪越山有什麼好聻？歲歲春風醉碧桃，鷓鴣啼入深林裏。雖然。」擲下炬，云：「我還要照汝面皮厚多少。」</p>
<p>林叟入塔。「白石為床，黃金為奧，深固幽遠，無人能到。而今到也，合作麼生？當軒默唱胡笳調，翠竹松風滿院涼。」</p>
<p>了心、勤舊火。呈炬，云：「若道這箇是心則不能了，若道這箇非心亦不能了，離卻是非兩途，別有透脫一路。秋風清，秋月皎，夢眼大開天色曉，空心赤腳唱歌歸，岸上行人已不少。」遂攛下火炬。</p>
<p>慧然入塔。「欲得入處須明箇出處，已明出處須得箇入處，雖然出入不同，要且各有本據。紅蓼夾岸兮白鳥銜來，石塔凌空兮亂雲飛去，自家受用自家知，一任傍人冷眼覷。」</p>
<p>收飯僧火。「終日途路波吒，今朝放身倒臥，匾擔折卻兩頭，方知飯是米做。到這裏，還免得山僧煆煉也無？」擊炬，云：「頂門敲著燄離離，休覓江西馬簸箕。」<span class='note-inline'>(江西人。)</span></p>
<p>谷梅入塔。「浙水閩山，時行時止，究竟安身，不如這裏。無縫塔掣開，荊棘林爬起，突出寒梅玉一枝，谷風習習何窮已？」</p>
<p>明空火。「明空！明空！擬學屠龍，逗到此際，技竭力窮，吾今直示汝，端的要火攻，吹毛劍上起腥風，任從血噴梵天紅。」<span class='note-inline'>(此僧嘔血而逝。)</span></p>
<p>進米頭火。「盡力踏，踏不著；盡力篩，篩不出。明知不是米中蟲，且道：畢竟是何物？山僧此者助汝末後一段光明去也。」呈炬，云：「還委悉麼？爍破面門憑這箇，隨方進步莫遲遲。」</p>
<p>舟中為尼元吉起龕。「一葉扁舟泛碧溪，乘風來到小園西，岸頭接手人皆見，古路依依望不迷。」以拄杖擊龕三下，云：「隨我來，隨我來。」</p>
<p>舉火。「冰凌上走馬，火燄裏翻身，當年尼無著慣用此等手段，是汝今日還會得麼？若弗然者，看山僧轉大法輪去也。」</p>
<p>入塔。「不須彈指，八字打開，堂堂無礙，請汝入來。目斷千差路，風高七寶臺，露柱燈籠齊喝采，撞破虛空笑滿腮。」</p>
<p>缽羅入塔。「層落落，影團團，無縫塔樣，見亦何難？為什麼？雪竇老人道：『澄潭不許蒼龍蟠。』山僧今日通一線，請汝仔細裏頭看。看，看，缽羅華搭玉欄干，清光在處逼人寒。」</p>
<p>用常入塔。「塔戶豁開，無遮無壅，喚汝夢回，寒光影重。疏籬香一枝，繡谷琴三弄，倚欄無語笑東風，闔國人來傾不動。為甚如此？佛子住此地，即是佛受用。」</p>
<p>尼性良入塔。以拄杖指云：「秪這去處，非窄非寬，天風浩浩，翠玉珊珊，我今令汝得入，直與千聖同觀。若同觀，個個圓光腦後寒，誰云遍界髑髏乾？」</p>
<p>歲夜，為了然火。「爆竹連天響，夢回撒手歸，從茲無檢束，觸處盡光輝。」呈炬，云：「光輝生也，了禪聻？」良久，擲下云：「相見雖多識者稀。」</p>
<p>照慈入塔。「不愛春風花柳鮮，歸來別創一壺天，無根樹下吟吟笑，買月賒雲那論錢？大眾！此是照慈尼今日受用處，莫有識得者麼？」遂送入。</p>
<p>鑑虛入塔。「三界無安，猶如火宅，惟此一門，可以自適。雖然，綿密弗通風，古往今來絕間隔。絕間隔，光奕奕。」放下靈骨，云：「不妨常在於其中，洞鑑虛空雙眼碧。」</p>
<p>亡僧火。「自惺自諾主人翁，南北東西路路通，一副皮囊無著處，殷勤付與丙丁公。」</p>
<p>尼入塔。「擺壞黃金索，倒騎老牸牛，無生國裏去，露尾復昂頭。休，休，何似橫眠芳草地？不令人見轉風流。」</p>
<p>無生火。「言下合無生，同於法界性，若能如是解，通達事理竟。無生禪人還能如是解也無？」以火炬指云：「面前一陣紅光起，腳底騰騰任去來。」</p>
<p>尼普德等入塔。「生同居，死共塔，本有威光，明來暗合，白雲冉冉兮千重，綠樹依依兮百匝，演出無腔曲調新，十方世界任騰踏。然雖如是，還識最初入門一路麼？」放下靈骨，云：「恰。」</p>
<p>亡僧火。「白葦蕭蕭滿目秋，故鄉歸去有何求？死柴觸著渾身燄，一道寒光射斗牛。」</p>
<p>道機火。「諸佛妙道堂堂浩浩，歷祖玄機峭峭巍巍，惟許當人默契，方與他覿體不違。諸佛道且止，如何是歷祖機？」遂攛炬，云：「我喚作火，汝不得喚作火。」</p>
<p>四眾入塔。「女是女，男是男，清風衣裏裹明月。杖頭擔，返本歸元總一體，那分緇素與二三？政當此時，普同受用一句如何道？千差路坐斷，處處見瞿曇。」</p>
<p>長沙雪幻火。「不憶長沙春草肥，卻來這裏坐漁磯，而今要會轉身句，看取紅爐片雪飛。」</p>
<p>直牲火。「一回入草去，驀鼻拽將來，忽地鉤繩脫，呵呵笑滿腮。政當此際，直饒道箇人牛俱忘底消息，也未免末後火鞭劈面催。」</p>
<p>休徹、達真化士入塔。「赤手扶砂盆，艱辛弗避；全身荷大眾，誘掖多方。此是汝二人尋常分上事，而今化緣既畢，驀爾歸真，烈燄焚軀，斬新光彩。移身換步則且止，窣堵安藏是若何？分明一對黃金骨，不必栴檀取次雕。」</p>
<p>正宗禪德入塔。「煙霞生背面，星月繞簷楹，無縫塔樣古人已分明向汝道破了也。雖然如是，亦須親到一回始得。且親到後作麼生？竟日不知塵世事，長年占斷白雲鄉。」</p>
<p>南翔祛非師入塔。「拈起金鎚，擊開寶藏，突闖南翔，依模畫樣，末後一機令人惆悵，歸去來兮白鷗灘上。且入塔底句如何指陳？通身在裏許，通身不在裏許。」</p>
<p>德水火。呈炬，云：「汝號德水，此名智火，火水並行，無可不可。燒斷生死根，浸爛愚迷鎖，白雲飛盡海天寬，露出珊瑚紅朵朵。」</p>
<p>自能火。「自能！自能！生緣福清，日間不肯去，直待夜中行，雖一鉤秋月淡如水，看來何似這把火立地分明？」遂攛炬，云：「還見麼？」</p>
<p>鑑明、自能入塔。呈左手骨，云：「這箇是秀水鑑明。」呈右手骨，云：「這箇是福清自能。鄉音雖似不同調，畢竟時來共路行。且行到這裏又作麼生？木落秋空山色瘦，倚欄回顧塔稜層。」遂送入，云：「各須記取。」</p>
<p>舟中為從心師起龕。「不住中流，不居兩岸，獨露本容，人天共讚。然雖如此，猶未是到家極則處。要識到家極則處麼？再進幾步始得。」拽拄杖引之。</p>
<p>舉火。「多年皮袋，橫拖豎搭未能忘。一道靈光，暗室迷途俱爍破。自非具大力量底人向撒手臨行之際直下踏翻，終不能自由自在。從公！從公！還得自由自在也無？」攛炬，云：「毫端觸著如雷吼，剎土悠悠任所之。」</p>
<p>入塔。「此一片無陰陽地，多少人在這裏貴買賤賣？雖然契券甚分明，中心樹子猶屬我。」拈拄杖，卓云：「看看：今日八字打開，盡情付與去也，珍重全身放下時，耀後光前永弗變。」</p>
<p>尼至善火。「全機不露頂，真相非女男，識得箇中主，相隨好住庵。且末後一句又如何道？脫體無依活卓卓，火光起處現優曇。」</p>
<p>眾僧入塔。「祖師意，如來禪，兩層塔上，六角亭前，不會，嚴風凍雪；會也，白日青天。會與不會拈向一邊，倚墻靠壁成群隊，得安眠處且安眠。」遂提靈骨，送入，云：「各歸本位著。」</p>
<p>行鎧入塔。「一句彌陀課百萬，算來心口總徒勞，而今拋向乾坤外，贏得團圞塔影高。山僧與麼道，是肯諾語？點罰語？請向這裏商量看。」</p>
<p>廣接火。「蹈水不能溺，履火不能燒，衲僧家尋常本分是，汝今日為什麼卻向水中死？還知麼？雙手撥開生死路，得隨流處且隨流。」</p>
<p>入塔。「箇中無異路，四面不通風，此境誰人到？令予嘆莫窮。寰宗上座！今日既到這裏也，合作麼生？閉門那管天長夜？自有靈光爍杖藜。」</p>
<p>寧波達信火。「父母生來達一信，拆開著著是封皮，今朝索性都焚卻，去問明州老古錐。莫是還汝本地風光麼？咄！咄！且莫錯認。」</p>
<p>園花火頭火。「往日汝燒柴，今日柴燒汝，須知汝與柴，自倒還自起。一道祥光匝地飄，突露面前好看取，解看取，棲身不在園花裏。」</p>
<p>化棺。「世尊化火爇金棺，普化沿街乞直裰，二大老漢惑亂天下人無了時，簡點將來，好與三十痛棒。含有上座逝世兩年，雖未敢與彼爭衡，要且髑髏上生光、棺木裏瞠眼總不見得。且如何是眼光？」呈火炬，云：「委悉麼？靈明洞燭三千界，處處風流現本人。」</p>
<p>入塔。「汝與他共住，他是汝同鄉，斬新一句子，聚首好商量。山蒼蒼，水泱泱，檻外金雞唱，庭前竹戶涼，通身慶快渾無比，不用尋思蹈上方。」遂送入，云：「汝其知之永勿忘。」</p>
<p>吳慎齋入塔。「剷彩韜光不等閒，洞中春色異人間，想伊自有安身訣，坐斷千山與萬山，山僧先為通箇入路去也。」遂捧靈骨送入。</p>
<p>聖林入塔。「離黃浦渡，入聖賢林，超聞越見，亙古亙今。且如何是亙古亙今底句？白雲連，塔影空，翠鎖庭陰，瑞雲入塔。雲出山中去，依舊山中住，去住雖無常，頭頭合本據。有本據，若為慮，春風笑盡桃李花，垂楊三月亂飛絮。」</p>
<p>為蓮如禪師掩龕。舉起拄杖，云：「尋常覓這箇不得入手，忽地入手，究竟不曾用著天之報，施善人何其嗇歟？雖然，此方緣盡，他方顯化；此界身歿，他界出現。大善知識以形骸為逆旅，以死生為晝夜，世相縱然有去來，本體分明不變動。</p>
<p>「故我蓮如法弟和尚廓頂門眼，懸肘後符，帶水拖泥，苦心為眾，一生功行著之叢林，迨至末後全提，果爾十虛坐斷？政所謂：解脫門開無掩蔽，人間天上任逍遙。是即是，切莫被旁觀者覷破。且作麼生不為所覷破去？」</p>
<p>遂掩龕，云：「淬得七星光燦爛，等閒收向匣中藏。」</p>
<p>起龕。「要止便止，要起便起，本自現成，阿誰替汝？」</p>
<p>秉炬。「有響敲空，無聲擊木，拆二為三，喚五作六，曾受我老人鎚鞴數番，所以解吐出珠璣十斛，今日移身換步行，灼然合笑不合哭。諸人要會不合哭底意麼？沒絃琴韻迥青霄，一朵紅蓮火裏浴。」</p>
<p>達信入塔。「烏藤七尺全提處，白骨一堆放下時，是信吾今已達了，風前展閱任思惟。且畢竟思惟箇甚麼？」喝一喝，便轉身。</p>
<p>宗朗入塔。「宗門事，甚奇特，朗如日星，凡聖莫測，唯許俊俏禪流一踏踏翻，到臨末稍頭自然省力。且正當恁麼時如何？不須他處覓家山，只此便是安樂國。」</p>
<p>定生火。「昨日不定今日定，昨日不生今日生，趁此火光三昧走，魔宮佛土任翻騰。且發腳在什麼處？」以火炬擊，云：「只在這裏。」<span class='note-inline'>(此僧素患風魔。)</span></p>
<p>為煥也文掩龕。「十方剎土，要汝腳下親行。一道靈明，阿誰掩覆得住？拈來靜裸裸，舉起峭巍巍，綿密悉包容，渾淪自成現。於斯時也，靜以善應，風行水上之文；感而必通，月映軒前之竹。未見者令伊見，未聞者令伊聞，出格唯憑作者知，八字打開無不可。然雖如是，事無一向，看看：山僧與汝出手去也。」遂掩云：「萬別千差都坐斷，凡名聖號一齊收。」</p>
<p>為照源、定生、篾作等入塔。「曹源水，無定止，一波纔生，千波競起，沒底籃兒盛將來，飲者如何直教死？是汝諸人今日作麼生安置？照破髑髏藏處穩，大千沙界等浮漚。」</p>
<p>卓先火。「佛法汝也有，只是舌頭短，今朝撒手行，更討什麼碗？一枝烈炬足秋風，莫道生平志未滿。」良久，云：「卓先！卓先！倘若再來，吾尚可遲汝。」</p>
<p>大圓寮主火。「病臥柴床一歲餘，稜稜骨立齒牙疏，而今倩得金風便，歸去故鄉合自如。且那裏是伊故鄉？」拋炬，云：「看取爐頭真火色，方知腳下有芙蕖。」</p>
<p>武昌純止火。「晴川歷歷漢陽樹，芳草萋萋鸚鵡洲，風物撩人君莫羨，得休休處且休休。」良久，云：「休，休，一朵曇華插汝頭。」遂攛炬。</p>
<p>人塔。「出無礙，入無礙，一顆明珠和月賽，渾身衣裓惹天香，無在之中無不在，且畢竟在何處？咄！若道這裏，便是未免賺殺一船人。」</p>
<p>二僧入塔。「恒如自恒如，超塵自超塵，今朝同到此，各各露本真。無縫罅中拶開縫罅，沒藏身處直下藏身，眉稜閃爍光千丈，射透威音那畔人。」</p>
<p>為長伊入塔，時直歲先安靈骨。師云：「直歲已為汝入塔了也，教山僧來這裏作甚麼？然雖如是，也要互相證明好。且證明後如何？磕著頭頭契本有，蓮花端的臘中開。」</p>
<p>盲僧火。「終日扶墻摸壁行，翻身一踏契無生，雲山海月藏何處？浩浩常光覿面呈。敢問諸人：還委悉麼？」良久，云：「盡道渠儂看不見，誰知有眼更如盲？」</p>
<p>為鏡如監寺掩龕。「一片真誠，輔弼叢林年弗倦。半生勤苦，周遊廛市境偏多。慧眼雖曰未圓，要且風光何曾少欠？茲乃末後全提，坐斷千差底時節，是汝諸人還識他落處也無？」卓拄杖，云：「不離當處常湛然，覓則知君不可見。」</p>
<p>起龕。「疾如風，明似鏡，拶向前，無坎阱，雖則尋常出入分明，也要山僧與汝打正。」遂引之而出。</p>
<p>舉火。「楊岐驢子三隻腳，百億山河都踏著，今朝趁出贈君騎，火鞭頭上光閃爍。」豎起炬，云：「這箇是火鞭，那箇是驢子，鏡監寺還會麼？急須薦取奔騰去，莫待驊騮向後追。」</p>
<p>入塔。「知事為疏山造塔，風暖鳥聲碎。山僧為知事入塔，日高華影重。論法固不相侔，窮理且無二致，政當此際，畢竟如何是伊安身所在？」卓拄杖，云：「返照本來塔一座，普天匝地愈崚嶒。」</p>
<p>無瑕火。「卞璧無瑕，光連四座，山僧未敢輕許，到此也須試過。且作麼生試？」拋炬，云：「全憑一把乾柴火。」</p>
<p>一山入塔。「春日融和，春光明媚，撒手歸來，住安樂地。安樂地既住也，則無解脫可欣，亦無生死可悸，妙用全機不覆藏，一山卓落乾坤翠。」</p>
<p>雲虛入塔。「生如浮雲過太虛，死似一漚歸巨海，生死雖然無了期，靈明歷劫不遷改。不遷改，且從這裏覓安身，也勝人間別光彩。」</p>
<p>無波火。「波也無，討什麼水？水也無，討什麼波？無波無水風濤起，陸地行舟曾奈何？」呈炬，云：「看看：水中火發也，要會大洋海裏剔金燈，且待山僧先下手。」</p>
<p>鐵航藏主火。「東山一句缽羅娘，今日為君重舉揚，掇轉好風航到岸，頭頭無礙是家鄉。雖然。」擊火炬，云：「切不得忘卻這裏。」</p>
<p>到海塘，為自英火。「未到這裏，汝瞞我不得；既到這裏，我瞞汝不得。且道：這裏是什麼所在？還知麼？浩浩潮音迅海東，騰騰烈燄爍虛空，死骷髏上開生眼，優缽華舒臘月紅。然雖如是，更須識有向上一路。」乃攛炬，云：「去，去。」</p>
<p>到圖澤為宋瓊山大師入塔。「五百年前閑骨董，五百年後沒處尋，忽地掀翻重示現，拈來節節是黃金。政與麼時，素緇畢集，塔戶已開，萬井煙清宇宙寬，一溪水繞龍蛇動。」呈靈骨，召眾，云：「還見瓊山大師麼？無縫塔中常自在，歷磨今古愈光輝。」</p>
<p>敏樹藏主火。「以字不成，八字不是，註腳分明，賴汝會去。火星爆動便翻身，左之右之合本據，何以見得？」攛炬，云：「人道敏政，地道敏樹。」</p>
<p>湖廣瑞印火。「印水、印泥、印空，爭如一印印火？衝開勝熱門頭，迸出奇花瑞果，隨他楚地與吳天，逆行順行無不可。且憑箇甚麼便乃若是？」以火炬擊云：「劈面來也，切忌竄躲。」</p>
<p>省如勤舊火。「秋風涼，秋夜長，未歸客，思故鄉。而今歸也，故鄉在什麼處？向這裏委悉去，如如不動，省得多少腳力翻笑。六十八年在世上，挈挈波波；一十五載住叢林，孜孜懇懇。石火電光容易過，水流雲散總徒勞，且正當此際，以何相贈？」遂舉炬打圓相，云：「團圞拓出大圓鏡，照透珊瑚千萬枝，佛祖到來都不見，豁然還汝自家知。」</p>
<p>馬門陸氏如松掩龕。「生從何來？死從何去？來去分明，有本可據，花開花謝現全身，玉鳳夜棲無影樹。恭惟某人尋常節儉治家，義方訓子，寬慈待下，和睦恤鄰，事上井井可觀，理上頭頭不錯，更能皈崇三寶，嚴守毘尼禮，演蓮經夙夜匪懈，此邦戚彥同稱為淑丈夫，凡我緇流共目曰女居士，不謂金飆戰葉，陣雁驚寒，幻軀忽厭於人<span class='corr'>間</span>，鼻注垂胸而坐逝，腳跟穩實，隨處自在自由，智鑑虛圓，灼然毋固毋必，既到這般田地，說箇生來死去、解脫真如、聖號凡名、天宮佛國，總於老孺人分中了弗相干涉也。然雖如是，還有箇帶不去底，且作麼生覆藏好？」</p>
<p>遂起身，掩龕，云：「綿綿密密不通風，似隔銀山千萬重，唯許當前知有者，方堪於此覓真蹤。」卓拄杖一下。</p>
<p>起龕。「故園雖好，不是久居，今日權宜，急須退步，一條古道無紆曲，且傍秋光趁我行。」</p>
<p>掩壙。「富貴榮華何足恃？人生百歲渾如寄，南柯一夢不歸來，受用全憑這片地。大眾！還識這片地麼？有者道是長夜室，此屬世諦之談；有者道是金粟堆，亦係一隅之見。殊不知，總是馬門老孺人耀古騰今，蔭庇兒孫底大境界也。秖如茲者親朋互送，笙鼓齊鳴，全身奉重一句作麼生道？」以土撒云：「圖川四面咸圍繞，福澤悠深孰敢忘？」</p>
<p>為尼廣大、行修化柩。「泥牛耕破三更月，木馬嘶回萬劫春，端的箇中無異路，要行須問熟諳人。」呈火炬，云：「<span class='corr'>已</span>故某某二上座，還諳箇中端的也未？尋常發廣大心，作福修行，持戒念佛，到臨末稍頭自一一用得著。既一一用得著，死髑髏上開眼睛，不妨輝天鑑地；臭棺木裏回生氣，可以越色超聲。佛祖根源一串穿透衲僧命脈，收攝無遺，且今朝烈燄闍維之辰，這一錠墨、一錠珠，未審阿誰略價？」</p>
<p>良久，擲下炬，云：「別寶饒他闕齒胡，其餘相見不相識。」<span class='note-inline'>(舊有一錠墨、一錠珠之號。)</span></p>
<p>尼若木起棺。「鈍置多時汝也愁，篝燈草座冷颼颼，今朝門裏出身矣，安樂邦中任去留。」卓拄杖引之。</p>
<p>舉火。「現比丘尼身，奮大丈夫志，叩單傳之正宗，撥心地之迷翳，此是汝當年欲了未了底事，且底事作麼生了？」豎起炬，云：「還見麼？烈焰堆頭高著眼，眉尖湧放紫金光。」</p>
<p>為恒修掩柩。「矯若驚龍，翻如渴驥，這老漢筆端三昧尋常，大有過人，逗到路轉峰迴，一總束之高閣。山僧權將虛空為紙，寫箇無字封皮，更就此普化直裰，為伊卷而藏之。所以道：休至休時正好休，不令人見轉風流，燈籠拶入天台去，無限祥光起髑髏。」卓拄杖，云：「收。」</p>
<p>淨念園頭火。「一钁生涯閒，田地力耕幾遍；半瓢活計大，蘿蔔收出許多。能事<span class='corr'>已</span>見有徵，轉身何愁無路？政當此際，歸根得旨底意還委悉麼？」攛炬，云：「聖念凡情都淨盡，紅光射透洛伽山。」</p>
<p>養蒙居士火。「盡世界是箇光明藏，盡虛空是箇解脫門，無起滅可求，無生死可出。所以，汪大居士昔年全體與麼來，如水中現流雲之影；今朝全體與麼去，似沙上遺過鴈之痕。北縣南州不相罣礙，西乾東土<span class='corr'>迥</span>絕遮攔，且山僧到這裏如何為伊結斷？」擊炬，云：「會麼？一星火迸雙眉燄，尢品蓮開六月香。」</p>
</div>
<div class='div-other'><a id='mulu873' />
<p class='h1'>銘</p>
<div class='div-other'><a id='mulu874' />
<p class='h2'>竹杖銘</p><p style="margin-left:1em">叔旋顏公性不苟合，予聞之耳根熟矣，偶一日會予金粟，以杖請銘，為之銘曰。</p>
<p style="text-indent:0em" class="lg-abnormal"><div class='lg-row'>鳳為鄰，松為友，中虛外圓，節而不苟，是故，君子持之可以永久。</div>
</p></div>
<div class='div-other'><a id='mulu875' />
<p class='h2'>衣銘</p><p style="text-indent:0em" class="lg-abnormal"><div class='lg-row'>無戀爾新，無捐爾故，新故相形，逢天之怒。</div>
</p></div>
<div class='div-other'><a id='mulu876' />
<p class='h2'>履銘</p><p style="text-indent:0em" class="lg-abnormal"><div class='lg-row'>堂堂大道，爾行爾證，舉止安詳，無入蹊徑。</div>
</p></div>
<div class='div-other'><a id='mulu877' />
<p class='h2'>方竹杖銘<span class='note-inline'>(祝夫人請)</span></p><p style="text-indent:0em" class="lg-abnormal"><div class='lg-row'>直不自矜，方可為則，世世生生，全承他力。</div>
</p></div>
<div class='div-other'><a id='mulu878' />
<p class='h2'>藤杖銘<span class='note-inline'>(顧夫人請)</span></p><p style="text-indent:0em" class="lg-abnormal"><div class='lg-row'>質美而堅，象古而圓，汝其藉此，於萬斯年。</div>
</p></div>
<div class='div-other'><a id='mulu879' />
<p class='h2'>石枕銘</p><p style="margin-left:1em">蘿庵遠上人得石枕一，方形甚奇異，予借假寐，冷然可愛，屬之銘曰。</p>
<p style="text-indent:0em" class="lg-abnormal"><div class='lg-row'>山骨斲成，煙痕猶在，倚以快眠，冰涼十倍。蝶夢何戀？仙遊不礙，汝其慎藏，毋令攧碎。</div>
</p></div>
<div class='div-other'><a id='mulu880' />
<p class='h2'>禪板銘</p><p style="text-indent:0em" class="lg-abnormal"><div class='lg-row'>觸之又非，背之不得，萬象平吞，虛空逼塞。佛祖淵源，人天軌則，歷劫相隨，只是這賊。</div>
</p></div>
<div class='div-other'><a id='mulu881' />
<p class='h2'>缽盂銘</p><p style="text-indent:0em" class="lg-abnormal"><div class='lg-row'>隨緣無礙，應物有方，七佛儀式，迥絕遮藏，奉行信受，久也勿忘。</div>
</p></div>
<div class='div-other'><a id='mulu882' />
<p class='h2'>如意銘</p><p style="text-indent:0em" class="lg-abnormal"><div class='lg-row'>收放在我，全無諱忌，惟其已然，是名如意。</div>
</p></div>
<div class='div-other'><a id='mulu883' />
<p class='h2'>木瓢銘</p><p style="text-indent:0em" class="lg-abnormal"><div class='lg-row'>文於外，虛爾中，隨方應物以運乎無窮。</div>
</p></div>
<div class='div-other'><a id='mulu884' />
<p class='h2'>古鏡銘</p><p style="text-indent:0em" class="lg-abnormal"><div class='lg-row'>其質則古，光弗韜也。體正而圓成，塵不染一毫也。寂照嘗存，皓魄之高也。是故，當軒鑑之，吾知夫萬像莫能逃也。</div>
</p></div>
<div class='div-other'><a id='mulu885' />
<p class='h2'>端硯銘</p><p style="text-indent:0em" class="lg-abnormal"><div class='lg-row'>美哉茲石，蒼乎其色，毛君之鄰，墨子之國，計壽以年，端貞比德，是故為銘，寘於座側。</div>
</p></div>
<div class='div-other'><a id='mulu886' />
<p class='h2'>筆銘</p><p style="text-indent:0em" class="lg-abnormal"><div class='lg-row'>傾河之辯，非子莫施；游龍之勢，非子莫宜。清無俗品，綽有丰姿，吾今與子，日用不離。</div>
</p></div>
<div class='div-other'><a id='mulu887' />
<p class='h2'>經史銘</p><p style="text-indent:0em" class="lg-abnormal"><div class='lg-row'>閱其書如見其人，見其人宛獲其心，好學以力行，雖多而不厭也；了悟以參觀，知所證之無憾也。吾尤恐夫侮文者弗以此為念也，故銘之<span class='corr'>僭</span>也。</div>
</p></div>
<div class='div-other'><a id='mulu888' />
<p class='h2'>竹銘</p><p style="margin-left:1em">予所居丈室各有竹，或千或百，翠色交加，坐賞其<span class='corr'>間</span>，神清思遠，以是知此君不可無也，銘曰。</p>
<p style="text-indent:0em" class="lg-abnormal"><div class='lg-row'>直而不鉤，剛而有節，出而以時，用而各別，虛心之英，特立之傑，余意靡窮，作如是說。</div>
</p></div>
<div class='div-other'><a id='mulu889' />
<p class='h2'>紙帳銘</p><p style="text-indent:0em" class="lg-abnormal"><div class='lg-row'>不營布幔，不羨紫羅，秪此數幅，迥妙於他。絢兮霞條倚岫，湛兮桂轂臨波，任卷舒其在我，隨歲月以長過。阿呵呵，夫是之謂風流道叟，非世所能科者也。</div>
</p></div>
<div class='div-other'><a id='mulu890' />
<p class='h2'>室中銘</p><p style="text-indent:0em" class="lg-abnormal"><div class='lg-row'>一室居中，澹然若水，戶牖玲瓏，呼之即唯，坐臥經行，無人至止，除卻清風，皓月而已。</div>
</p></div>
<div class='div-other'><a id='mulu891' />
<p class='h2'>香爐銘</p><p style="text-indent:0em" class="lg-abnormal"><div class='lg-row'>有口不說，有耳不聞，居而冷寂，體自超群，忽朝火爆，香雲遍熏我銘，我則舉似諸君。</div>
</p></div>
<div class='div-other'><a id='mulu892' />
<p class='h2'>舟銘</p><p style="text-indent:0em" class="lg-abnormal"><div class='lg-row'>濟川渡世，汝力居多，岸已到矣，招招奈何。</div>
</p></div></div>
<div class='div-other'><a id='mulu893' />
<p class='h1'>記</p>
<div class='div-other'><a id='mulu894' />
<p class='h2'>金山長慶寺記</p><p>杭之長慶者，故老傳為稜禪師發跡地也。禪師鹽官孫氏子，未謁雪峰靈雲時先住此山，鄉人煮螺螄，斷尾而食，師丐之，擲諸池中仍復活。</p>
<p>池在寺西，不盈仞，水洌而甘，至今有沒尾螺焉。主峰曰小金山，端重秀麗，松竹參空，龍脈亦甚奇旺。由山門而入，過小橋，古梅數株，與殿廡相聯絡。後有淘米嶺，前有長慶湖，皆自禪師昉也。</p>
<p>丙戌夏，予遊茲寺，雖鐘鼓依然在架，而堂傾殿圮，苔蔓草深，已不堪極目矣。因以避兵之故，秋半入院時木樨盛開，同諸子芟除瓦礫，筧水治蔬，極喫力處即極適意處也。</p>
<p>爾珍黃公為我言曰：「佛法隆替，其在人乎？自稜師去後，數百餘年不聞正音，今得和尚主席，使聾者聰、盲者矚，夢者醒、頑者化，山門之光、一方之幸也。」</p>
<p>吾懼來者昧其本因，請為記之，予曰：「稜禪師坐破七蒲團，捲簾大悟。人人各具自性，亦當發真歸元，同稜禪師之悟，方不辜山僧立記意也。」</p>
<p>若夫丐熟螺以復生，恐好事者為之烏足記信，然而今人後人能因小信以求其大悟，則又不容不記也。</p>
</div>
<div class='div-other'><a id='mulu895' />
<p class='h2'>鷗灘夢記</p><p>予在金粟之四年，時當秋夜，月光如晝，登樓坐對康橋上，嘖嘖有人吹短笛、唱山歌，恍別造一世界也。</p>
<p>倦而就寢，夢遊重城，見巨臺高可丈許，額曰：「屈屈院。」字甚大，筆畫明亮，丐者居之，夢中忖云：「屈屈字義奇矣哉，意貧窮無告之夫皆含愁負屈也。」</p>
<p>復至芳園，花木殷茂，主園者贈朱橘八九枚，為予囑曰：「汝收握之宜仔細，不然參乎『吾道一以貫之』，曾子曰唯。」予夢中又忖云：「此何說也？意下文有『子出』二字，欲予仔細收握之，而莫令子出也？」</p>
<p>寤而思惟，似是非是，蹉跎兩夏，不覺憮然，曰：「予其離此山乎？屈屈者，二尸出也。二尸出，應予出院也。蓮禪師與和監寺龕俱送外園闍維，非二尸出歟？收握宜仔細，是明示予以住院仔細也。住院仔細，可保八九年，不然，子出矣。秋八月退院，出山，而始信前夢之不誣也。</p>
<p>夫元叟夢徑山龍君持金匙舉食，數凡十有八叟，後主席實十八春秋。即庵始登雲居，夢伽藍神告以一粥緣之語，明晨參退，因二僧鬥很，悉遭斥逐，此豈夢之無靈乎？</p>
<p>大抵事之攸關於身，與眾者有所感，感必後應，有所幾幾必先兆。予之兆應已徵矣，謂為真夢也可、謂為非夢也可、謂為夢中說夢也可、謂為無夢說夢也可，遂記之，以勉來茲。</p>
</div>
<div class='div-other'><a id='mulu896' />
<p class='h2'>松江壽生庵重裝韋馱緣起記</p><p>歲在疆圉，作噩之冬，聖制告圓，予乃謝事超果，歸隱斜涇矣。臘月念有三日，忽因不測危風吹到茸城，杜家灘畔壽生庵即所暫寓處也。</p>
<p>庵距城里許，刱造未久，有韋馱大士金甲銷磨，盔帶脫落，主人一門公書半偈粘諸壁上，問其故，則曰：「此大士不知從何處來，亦不知從何年始，偶於黃浦川中乘風漂沒，舟人朱某者撈而得之，十八早送入小庵，今正第六朝也，占卜甚靈，所祈應驗。」</p>
<p>主人為我卜云：「浪靜波恬，永保貞吉。」翌晚果然，予遂發意獨力裝修之，竊思患難憂危弗宜，苟免散離聚合，本乎因緣，菩薩尚爾，況於人耶？方大士之始成也，供之奉之，奚啻萬千，及其變也，飄之蕩之，幾鄰焦釜，予遭逢茲變，殆猶是耳。</p>
<p>然大士非遭變不能到此庵而見予，予非遭變不能到此庵而嚴飾，大士機會相符，患難相恤，似若相為助焉，迺議者曰：「大士有靈，政當溺水時靈安在？吾師無過，政當遭變時過何多？」此等權宜妙用秪可為有智者言，不可為淺識者道也，於是乎作緣起以記之。</p>
</div></div>
<div class='div-w'><p class="pre"><span class='note-inline'>(海鹽縣比丘尼超良捐貲助刻，祈生<br/>生世世菩提心不退，般若智長明者。)</span></p>
</div>
<p class='juan'>百癡禪師語錄卷第二十八終</p>
</div><!-- end of div[@id='body'] -->
</body></html>