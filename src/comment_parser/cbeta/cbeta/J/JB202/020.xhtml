<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu146' />
<p class='juan'>百癡禪師語錄卷第二十</p><p class="byline">嗣法門人超宣等編</p>
<div class='div-other'><a id='mulu147' />
<p class='h1'>偈上</p>
<div class='div-other'><a id='mulu148' />
<p class='h2'>示念佛眾善友</p><p style="text-indent:0em" class="lg-abnormal"><div class='lg-row'>一聲提起一聲親，提起聲聲現本人，霧散雲收秋月朗，海天空闊白如銀。</div>
</p><p style="text-indent:0em" class="lg-abnormal"><div class='lg-row'>彌陀與汝甚冤讎？口角垂涎罵不休，驀地豁然開正眼，方知步步踏蓮舟。</div>
</p></div>
<div class='div-other'><a id='mulu149' />
<p class='h2'>雪獅子</p><p style="text-indent:0em" class="lg-abnormal"><div class='lg-row'>踞地掀天勢獨雄，毫光遠映絕羅籠，爪牙雖是不曾動，已走狐群入萬峰。</div>
</p></div>
<div class='div-other'><a id='mulu150' />
<p class='h2'>示旻白侍者</p><p style="text-indent:0em" class="lg-abnormal"><div class='lg-row'>紙襖不須勤綴補，儂無好句可相為，臨機只要驀頭棒，管取風流撒手歸。</div>
</p></div>
<div class='div-other'><a id='mulu151' />
<p class='h2'>寄彥升陳太史，時在京都</p><p style="text-indent:0em" class="lg-abnormal"><div class='lg-row'>玉堂春旆擁僊官，蔚若祥雲下翠巒，欲展奇勳扶聖世，法輪撥轉有何難？</div>
</p></div>
<div class='div-other'><a id='mulu152' />
<p class='h2'>示嬾顛講主</p><p style="text-indent:0em" class="lg-abnormal"><div class='lg-row'>五千餘軸算奚窮，華雨繽紛講席中，防唾已甘辭義虎，奪珠應在探驪龍。孚公畫角驚殘夢，德嶠吹燈起黑風，是事分明重剖析，兒男若箇不英雄。</div>
</p></div>
<div class='div-other'><a id='mulu153' />
<p class='h2'>寄七星慧上人</p><p style="text-indent:0em" class="lg-abnormal"><div class='lg-row'>七星環勢削天孤，可有七星慧劍無？收罷試來呈妙舞，莫淹寒匣自相辜。</div>
</p></div>
<div class='div-other'><a id='mulu154' />
<p class='h2'>遁庵</p><p style="text-indent:0em" class="lg-abnormal"><div class='lg-row'>迥出人寰孰與同？銜華野鶴覓無蹤，從教門戶潑天闊，千載寥寥映日紅。</div>
</p></div>
<div class='div-other'><a id='mulu155' />
<p class='h2'>示歌者</p><p style="text-indent:0em" class="lg-abnormal"><div class='lg-row'>三撥琵琶唱渭城，喉音嘹喨遏雲行，何如解奏無生曲？佛祖都教努眼睛。</div>
</p></div>
<div class='div-other'><a id='mulu156' />
<p class='h2'>寄亦仁徐居士</p><p style="text-indent:0em" class="lg-abnormal"><div class='lg-row'>亦以仁心扶祖道，不難把筆判虛空，大人境界如相問，雲外秋霞織暮紅。</div>
</p></div>
<div class='div-other'><a id='mulu157' />
<p class='h2'>送亮禪人之天童</p><p style="text-indent:0em" class="lg-abnormal"><div class='lg-row'>廿里松關石徑斜，香風吹發杖頭花，入門辨主須端的，不是成家便破家。</div>
</p></div>
<div class='div-other'><a id='mulu158' />
<p class='h2'>靈石為太學隱莘乞書扇頭</p><p style="text-indent:0em" class="lg-abnormal"><div class='lg-row'>莘翁與我不相識，傳得盛名入耳新，玉尺在躬霜滿鬢，曇華為舌語撩人。千嵒松雨惺前夢，一榻風光了勝因，何日毘城來借座？杖頭點出萬家春。</div>
</p></div>
<div class='div-other'><a id='mulu159' />
<p class='h2'>魏智培送鏡</p><p style="text-indent:0em" class="lg-abnormal"><div class='lg-row'>寶鏡持來一照看，眉鬚歷的不相瞞，自知撲碎全無力，留掛空山奪夜寒。</div>
</p></div>
<div class='div-other'><a id='mulu160' />
<p class='h2'>送僧掩關</p><p style="text-indent:0em" class="lg-abnormal"><div class='lg-row'>春風吹破碧桃腮，劃地為關且活埋，他日遙思今日恨，出頭仍覓對頭來。</div>
</p></div>
<div class='div-other'><a id='mulu161' />
<p class='h2'>示真蔭黃二娘</p><p style="text-indent:0em" class="lg-abnormal"><div class='lg-row'>女中示現覺華開，想必靈根夙帶來，日用頭頭合本據，千枝萬葉蔭全該。</div>
</p></div>
<div class='div-other'><a id='mulu162' />
<p class='h2'>書姚其中扇頭</p><p style="text-indent:0em" class="lg-abnormal"><div class='lg-row'>日上三竿睡正美，隔窗華下鳥聲頻，試將獨得其中趣，誇與廛居無事人。</div>
</p></div>
<div class='div-other'><a id='mulu163' />
<p class='h2'>示湛上人</p><p style="text-indent:0em" class="lg-abnormal"><div class='lg-row'>當機一俸活如龍，不落思惟擬議中，就地翻身頭角露，湫傾嶽倒萬千重。</div>
</p></div>
<div class='div-other'><a id='mulu164' />
<p class='h2'>悼芙蓉玄密禪師<span class='note-inline'>(密初住海鹽玉芝山，後回閩，於芙蓉寺八月示寂)</span></p><p style="text-indent:0em" class="lg-abnormal"><div class='lg-row'>擦褲磨裙幾度秋，頂門眼正迥誰儔？玉芝聲價千鈞重，金粟衣盂一擔收。盡道初昇天際日，那知倏變水中漚？芙蓉影落無尋處，長與追思血淚流。</div>
</p></div>
<div class='div-other'><a id='mulu165' />
<p class='h2'>示李夫人并諸道婆</p><p style="text-indent:0em" class="lg-abnormal"><div class='lg-row'>諸佛本來，汝我無別，念者是誰？直須了徹。菱花影裏廓全身，一道神光賽月輪。</div>
</p></div>
<div class='div-other'><a id='mulu166' />
<p class='h2'>示浩然、祐然龔二居士</p><p style="text-indent:0em" class="lg-abnormal"><div class='lg-row'>難弟難兄若箇知，萱幃日影況遲遲，從今莫問鴒原苦，且把壎箎合調吹。</div>
</p><p style="text-indent:0em" class="lg-abnormal"><div class='lg-row'>箇事何岐弟與兄？秪因不薦起迷情，等閒覷破娘生面，方信從來共路行。</div>
</p></div>
<div class='div-other'><a id='mulu167' />
<p class='h2'>留曉禪人</p><p style="text-indent:0em" class="lg-abnormal"><div class='lg-row'>草鞋踢出路迢迢，準擬秋歸慰寂寥，何似息心蒼靄裏？隨攜鈯斧斷雲霄。物求新，人求舊，久長難得句須透，男兒駿業後頭多，謾把閒情輕自疚。</div>
</p></div>
<div class='div-other'><a id='mulu168' />
<p class='h2'>曉堂</p><p style="text-indent:0em" class="lg-abnormal"><div class='lg-row'>午夜閉門憨打睡，忽然曙色向東開，金烏躍出翬簷上，大坐當軒任去來。</div>
</p></div>
<div class='div-other'><a id='mulu169' />
<p class='h2'>書宗驥陳茂才扇頭</p><p style="text-indent:0em" class="lg-abnormal"><div class='lg-row'>白是扇，黑是字，黑白未分前，端的在甚處？二六時中著眼看，莫秪茫茫無本據。有本據，絕疑慮，不獨步追千里風，瞥然又見成龍去。</div>
</p></div>
<div class='div-other'><a id='mulu170' />
<p class='h2'>化米</p><p style="text-indent:0em" class="lg-abnormal"><div class='lg-row'>三條篾束已多時，自笑囊空力莫支，一曲微吟秋色老，相逢不用別思惟。</div>
</p></div>
<div class='div-other'><a id='mulu171' />
<p class='h2'>示古範上人</p><p style="text-indent:0em" class="lg-abnormal"><div class='lg-row'>以古為範，能範乎古？迦文非師、達磨非祖，夜半晴天霹靂轟，大蟲咬殺玄沙虎。阿呵呵，莫莽鹵，甘草甜兮瓠子苦。</div>
</p></div>
<div class='div-other'><a id='mulu172' />
<p class='h2'>示谷典座</p><p style="text-indent:0em" class="lg-abnormal"><div class='lg-row'>飯桶邊，菜鍋裏，頭頭應是自家底，玲瓏八面盡舒輝，千手大悲提不起。提不起兮勿辭勞，動轉施為賴爾曹，有日淨瓶趯倒去，居然贏得一山高。</div>
</p></div>
<div class='div-other'><a id='mulu173' />
<p class='h2'>化豆</p><p style="text-indent:0em" class="lg-abnormal"><div class='lg-row'>磨盤寂寂碧雲封，借問誰家意氣濃？但使機關常撥轉，無窮受用在其中。</div>
</p></div>
<div class='div-other'><a id='mulu174' />
<p class='h2'>寄猶龍李居士</p><p style="text-indent:0em" class="lg-abnormal"><div class='lg-row'>維摩鼻孔知仍舊，道者眉原八字分，相信不須頻寄語，任他竹戶鎖重雲。</div>
</p></div>
<div class='div-other'><a id='mulu175' />
<p class='h2'>留洪禪人</p><p style="text-indent:0em" class="lg-abnormal"><div class='lg-row'>千里來何事？寬心罷此行，休因微雨過，洗落舊時青，忍耐身之鎧，恢弘績乃成。君不見？法遠老，卓丁丁，水潑灰拋骨愈勍，大抵蓮峰無別念，鐵船沒底要人撐。</div>
</p></div>
<div class='div-other'><a id='mulu176' />
<p class='h2'>專使送法衣至，師說偈云</p><p style="text-indent:0em" class="lg-abnormal"><div class='lg-row'>普天匝地承渠力，耀古騰今絕覆遮，既已年來行此令，何妨錦上又添花？</div>
</p></div>
<div class='div-other'><a id='mulu177' />
<p class='h2'>示醫士鄒上水</p><p style="text-indent:0em" class="lg-abnormal"><div class='lg-row'>醫國、醫人無二道，本經本阜自參觀，杏林春暖花開後，不假砭鍼起痼殘。</div>
</p></div>
<div class='div-other'><a id='mulu178' />
<p class='h2'>寄詢野張居士</p><p style="text-indent:0em" class="lg-abnormal"><div class='lg-row'>吹毛雪雪久磨礱，不用當場那見功？收放果能無觸住，從教血濺梵天紅。</div>
</p></div>
<div class='div-other'><a id='mulu179' />
<p class='h2'>送玄策侍者順昌持缽</p><p style="text-indent:0em" class="lg-abnormal"><div class='lg-row'>無事室中嬾喚呼，退身一步是良圖，龍宮虎穴親臨過，始信真機不負吾。</div>
</p></div>
<div class='div-other'><a id='mulu180' />
<p class='h2'>慰王汝良喪父</p><p style="text-indent:0em" class="lg-abnormal"><div class='lg-row'>趨庭竟日共商量，逗到時來理自彰，此地不留椿樹影，淨邦喜得藕花香。千點淚，九迴腸，是汝良心且勿忘，何似而門輕劈破？親爺復見露堂堂。</div>
</p></div>
<div class='div-other'><a id='mulu181' />
<p class='h2'>與一化上人</p><p style="text-indent:0em" class="lg-abnormal"><div class='lg-row'>鯤化為鵬摶九萬，大機大用不尋常，頭陀說話無憑準，籤出南華問老莊。</div>
</p></div>
<div class='div-other'><a id='mulu182' />
<p class='h2'>悼雲峰朗真和尚</p><p style="text-indent:0em" class="lg-abnormal"><div class='lg-row'>巾瓶共侍有多年，白鹿城離各一天，宗鼎力扛魔膽喪，法幢俄偃祖庭芊。誰云慧日照無曲？幾度臨風恨不全，弟應兄呼今<span class='corr'>已</span>矣，揮毫書此斷腸篇。</div>
</p></div>
<div class='div-other'><a id='mulu183' />
<p class='h2'>書陳亨如扇頭</p><p style="text-indent:0em" class="lg-abnormal"><div class='lg-row'>暑甑蒸人不自由，塵勞火宅較悠悠，我儂示汝安身訣，徹底清風在手頭。</div>
</p></div>
<div class='div-other'><a id='mulu184' />
<p class='h2'>示楊百顯</p><p style="text-indent:0em" class="lg-abnormal"><div class='lg-row'>少林的旨沒差互，百草頭巔全顯露，試看舊時煙雨堆，眼睛突出人無數。</div>
</p></div>
<div class='div-other'><a id='mulu185' />
<p class='h2'>示鄰庵僧</p><p style="text-indent:0em" class="lg-abnormal"><div class='lg-row'>凌虛閣後玉千竿，翠鎖金風隔岫寒，不識現前活祖印，終須到處被人瞞。</div>
</p></div>
<div class='div-other'><a id='mulu186' />
<p class='h2'>寄鄭輝吉</p><p style="text-indent:0em" class="lg-abnormal"><div class='lg-row'>夏去秋來杳鴈音，風檐坐睡冷沉沉，錐鉤拶著還知否？未可徒然負片心。</div>
</p></div>
<div class='div-other'><a id='mulu187' />
<p class='h2'>示慈禪人禮普陀</p><p style="text-indent:0em" class="lg-abnormal"><div class='lg-row'>爛銀高涌響如雷，大士全身現幾回？要到普陀巖上見，驢年保汝出頭來。</div>
</p></div>
<div class='div-other'><a id='mulu188' />
<p class='h2'>示星士</p><p style="text-indent:0em" class="lg-abnormal"><div class='lg-row'>有物先天不露形，灼然無剋亦無生，如君妙算能幾箇？且看推排泣六丁。</div>
</p></div>
<div class='div-other'><a id='mulu189' />
<p class='h2'>哭天童密雲老和尚</p><p style="text-indent:0em" class="lg-abnormal"><div class='lg-row'>天下大法幢兮<span class='corr'>已</span>折，天下大法鼓兮<span class='corr'>已</span>裂，天下大法燈兮已滅，祖佛見之皺眉，魔外聞兮喜悅，不肖兒孫又何說？換手搥胸，哭彼蒼淚珠，點點是紅血。</div>
</p></div>
<div class='div-other'><a id='mulu190' />
<p class='h2'>書孕淩小阿郎扇頭</p><p style="text-indent:0em" class="lg-abnormal"><div class='lg-row'>竹馬閒騎繞畫堂，咿啞聲切響琅琅，浮雲景物何能動？秪認目前爹與娘。</div>
</p></div>
<div class='div-other'><a id='mulu191' />
<p class='h2'>厚庵</p><p style="text-indent:0em" class="lg-abnormal"><div class='lg-row'>此庵問是何年造？鐵壁銀關千萬重，縱有巨靈分不破，豁開戶牖在渠儂。</div>
</p></div>
<div class='div-other'><a id='mulu192' />
<p class='h2'>輓天木張秀才</p><p style="text-indent:0em" class="lg-abnormal"><div class='lg-row'>不羨琴書別舊遊，畫樓空鎖冷湫湫，龍鍾顏父吞聲哭，窈窕湘筠帶淚愁。愁有盡兮君無盡，此界他方隨所順，要見全身獨露時，年年二月桃花信。</div>
</p></div>
<div class='div-other'><a id='mulu193' />
<p class='h2'>示賓石居士</p><p style="text-indent:0em" class="lg-abnormal"><div class='lg-row'>雲為友，石為賓，一榻清風足四鄰。黃鳥囀，白花新，萬里長天絕點塵，好景現前向汝道，箇中主也是何人？</div>
</p></div>
<div class='div-other'><a id='mulu194' />
<p class='h2'>戒點燈</p><p style="text-indent:0em" class="lg-abnormal"><div class='lg-row'>無油莫點案前燈，各自相依暗地行，露柱有時忽磕著，夜深猶見日輪明。</div>
</p></div>
<div class='div-other'><a id='mulu195' />
<p class='h2'>題佛手柑</p><p style="text-indent:0em" class="lg-abnormal"><div class='lg-row'>金色如來一臂垂，至今示現滿枝枝，都緣接引婆心切，留待當人正眼窺。</div>
</p></div>
<div class='div-other'><a id='mulu196' />
<p class='h2'>題走馬燈</p><p style="text-indent:0em" class="lg-abnormal"><div class='lg-row'>通身無力腳跟浮，傍著燈光趁隊遊，萬轉千迴跳不出，何如直下把心休？</div>
</p></div>
<div class='div-other'><a id='mulu197' />
<p class='h2'>為一我居士薦母</p><p style="text-indent:0em" class="lg-abnormal"><div class='lg-row'>六十餘秋信步行，翻身一踏契無生，不將玉珥和華插，自有金梭對月鳴。婦道盡，母儀成，果熟菩提覿面呈，畢竟何為安立處？大千沙界任縱橫。</div>
</p></div>
<div class='div-other'><a id='mulu198' />
<p class='h2'>贈令元徐子</p><p style="text-indent:0em" class="lg-abnormal"><div class='lg-row'>妙齡便讀五經書，已信天資邁二徐，他日崢嶸頭角現，曹溪路上莫辜余。</div>
</p></div>
<div class='div-other'><a id='mulu199' />
<p class='h2'>送儲提舉廣州榮任</p><p style="text-indent:0em" class="lg-abnormal"><div class='lg-row'>霜花拂袖，劍光含路，過江西，入嶺南，若遇盧公輕借問，報言近日好同參。</div>
</p><p style="text-indent:0em" class="lg-abnormal"><div class='lg-row'>宦海不須愁浪風，但憑濟物有慈艟，急撐到岸無餘事，萬里晴樓一望中。</div>
</p></div>
<div class='div-other'><a id='mulu200' />
<p class='h2'>復海澄李四清</p><p style="text-indent:0em" class="lg-abnormal"><div class='lg-row'>一句全無多少好？臨行強索欲何為？百山賴是鄉情慣，且就從前痛處錐。</div>
</p></div>
<div class='div-other'><a id='mulu201' />
<p class='h2'>書允中上人扇頭</p><p style="text-indent:0em" class="lg-abnormal"><div class='lg-row'>多時不打虛空鼓，兩片皮間白醭生，共聚英流如點首，無錢任買竹風清。</div>
</p></div>
<div class='div-other'><a id='mulu202' />
<p class='h2'>復神珠余典史</p><p style="text-indent:0em" class="lg-abnormal"><div class='lg-row'>高山調古少人知，雲樹蒼蒼憶子期，匪為宮商誇悅耳，秪緣鄭衛結愁眉。若秋晚，似懸絲，今不再鼓復奚時，一曲遙吟君試聽，白蘋風起動寒漪。</div>
</p></div>
<div class='div-other'><a id='mulu203' />
<p class='h2'>示針工子僊</p><p style="text-indent:0em" class="lg-abnormal"><div class='lg-row'>崒嵂九峰開步幛，潺湲三泖織迴文，憑誰好手能裁剪？攤向人間作見聞。</div>
</p></div>
<div class='div-other'><a id='mulu204' />
<p class='h2'>寄君輔馮居士</p><p style="text-indent:0em" class="lg-abnormal"><div class='lg-row'>一帶溪山列畫圖，扁舟還肯駕來無？石窗影拂松梢月，底意深深不用酤。</div>
</p></div>
<div class='div-other'><a id='mulu205' />
<p class='h2'>示鳳林高居士</p><p style="text-indent:0em" class="lg-abnormal"><div class='lg-row'>吸盡西江空所有，笊籬叫賣滿街春，老龐活計人能委，千古無生協韻新。</div>
</p></div>
<div class='div-other'><a id='mulu206' />
<p class='h2'>送靈嶽禪師皇亭住山</p><p style="text-indent:0em" class="lg-abnormal"><div class='lg-row'>長安道左垂楊綠，人醉春風歌一曲，爭似君家曲調高？沒絃琴和聲相續。聲聲引入碧雲阿，坐見繞梁拂荔蘿，不屬宮商與徵角，水流山峙豈干他？波旬乍聽駭然走，德嶠韶陽咸拱手，此曲問從何處來？也知冥契十年久。而今正好再三彈，莫謂行行識者難，更冀異時重擊節，聿興濟北大江瀾。</div>
</p></div>
<div class='div-other'><a id='mulu207' />
<p class='h2'>登金山絕頂</p><p style="text-indent:0em" class="lg-abnormal"><div class='lg-row'>倦餘無事愛扶笻，步到山椒思轉濃，長嘯一聲雲影落，那知腳下有千峰？</div>
</p></div>
<div class='div-other'><a id='mulu208' />
<p class='h2'>寄建寧唐司理</p><p style="text-indent:0em" class="lg-abnormal"><div class='lg-row'>羽書行逼歲無休，尚倚文星照建州，浩浩公堂虛隱几，一聲雷震萬山頭。</div>
</p></div>
<div class='div-other'><a id='mulu209' />
<p class='h2'>示尼智學</p><p style="text-indent:0em" class="lg-abnormal"><div class='lg-row'>西來旨，絕周遮，擬別會，隔天涯。古木禽啼曙，疏林梅放花，眼觀耳聽豁然透，佛祖頂[寧*頁]較弗差。豈不見？昔年尼妙總已到家，大慧室中聞舉油餈話，震威喝出兮意氣堪誇。汝其依此為標榜，切忌逢人縮爪牙。</div>
</p></div>
<div class='div-other'><a id='mulu210' />
<p class='h2'>送靈雨法侄</p><p style="text-indent:0em" class="lg-abnormal"><div class='lg-row'>滹沱老識陣雲高，三要三玄賽六韜，後代兒孫都習戰，白虹光拂紫金袍。</div>
</p></div>
<div class='div-other'><a id='mulu211' />
<p class='h2'>長慶即事，寄韻峰、蓮峰二長老。</p><p style="text-indent:0em" class="lg-abnormal"><div class='lg-row'>荒寺欹雲半集烏，我來掛笠強支吾，不衰眼力峰千筆，能攪吟魂水一湖。碧篆香清欣獨得，紫藤骨瘦倩誰扶？皇崗勝地曾分囑，為問年深記著無？</div>
</p></div>
<div class='div-other'><a id='mulu212' />
<p class='h2'>示雲隱庵淨上人</p><p style="text-indent:0em" class="lg-abnormal"><div class='lg-row'>裏頭不窄外頭寬，淨守已經十載寒，直指機將何抵對？白雲深鎖玉琅玕。</div>
</p></div>
<div class='div-other'><a id='mulu213' />
<p class='h2'>寄叔晉、承甫二居士</p><p style="text-indent:0em" class="lg-abnormal"><div class='lg-row'>胸次能藏萬卷，筆力解撼千江，到底不留涓滴，說甚襄州老龐？</div>
</p><p style="text-indent:0em" class="lg-abnormal"><div class='lg-row'>馳求常為物累，得悟宛爾神閒，芒鞋幅巾竹杖，是處綠水青山。</div>
</p></div>
<div class='div-other'><a id='mulu214' />
<p class='h2'>喜憨璞維那至</p><p style="text-indent:0em" class="lg-abnormal"><div class='lg-row'>劍戟鳴秋世不康，買舟先我渡錢塘，應知此去雲山杳，詎料今來草樹蒼。倦策喜同撐破戶，輪槌煩任震虛堂，他時熱面輕翻轉，勿作克賓孝順郎。</div>
</p></div>
<div class='div-other'><a id='mulu215' />
<p class='h2'>惠上人清明葬母，回示之。</p><p style="text-indent:0em" class="lg-abnormal"><div class='lg-row'>生身母氏已焚埋，本有親娘全不顧，落落零零在頂門，風吹日炙無遮護。無遮護，急省悟，杜宇聲中花正紅，清明過了春光暮。</div>
</p></div>
<div class='div-other'><a id='mulu216' />
<p class='h2'>示趙堪輿</p><p style="text-indent:0em" class="lg-abnormal"><div class='lg-row'>無陰陽地在何方？請自迴光看莫忘，識破始知來脈大，龍蟠虎踞露堂堂。</div>
</p></div>
<div class='div-other'><a id='mulu217' />
<p class='h2'>悼正法禪師</p><p style="text-indent:0em" class="lg-abnormal"><div class='lg-row'>選佛圖成不選官，聲光落落動人寰，滹沱正印腰初佩，景德真燈續自閒。詎料旋嵐摧大蔭，空餘鈍鳥望高山，同條誰似君知<span class='corr'>己</span>？聞訃幾回染袖斑。</div>
</p></div>
<div class='div-other'><a id='mulu218' />
<p class='h2'>金粟丈室前菊花五月盛開，因事有感作此。</p><p style="text-indent:0em" class="lg-abnormal"><div class='lg-row'>若箇兒男肯自埋，嘗憐近事獨徘徊，黃花也愛出頭早，不待秋光已遍開。</div>
</p></div>
<div class='div-other'><a id='mulu219' />
<p class='h2'>薦蔡門孺人</p><p style="text-indent:0em" class="lg-abnormal"><div class='lg-row'>幻寄閻浮五十三，友儀慈訓兩無慚，羅幃忽掩秦樓月，玉鏡空斜鳳尾簪。自是全身超露布，更饒遍界現優曇，歸根得旨分明在，不藉區區作指南。</div>
</p></div>
<div class='div-other'><a id='mulu220' />
<p class='h2'>和監寺四旬</p><p style="text-indent:0em" class="lg-abnormal"><div class='lg-row'>四十稱強仕，風光汝自知，倚笻何以贈？千古襲楊岐。</div>
</p></div>
<div class='div-other'><a id='mulu221' />
<p class='h2'>募鹽</p><p style="text-indent:0em" class="lg-abnormal"><div class='lg-row'>馬師年年不少，金粟年年要化，淹殺衝浪巨鱗，世、出世間無亞。珍重眾檀信手揮，幸勿遼天高索價。</div>
</p></div>
<div class='div-other'><a id='mulu222' />
<p class='h2'>示慈帆直歲</p><p style="text-indent:0em" class="lg-abnormal"><div class='lg-row'>亂雲片片，幽鳥喃喃，百丈野鴨，趙州布衫，機先親領略，氣宇自巉巖。法有成規兮量水打碓，事無一向兮看風使帆。慈禪！慈禪！知不知？若也知，插鍬寂子小廝兒。</div>
</p></div>
<div class='div-other'><a id='mulu223' />
<p class='h2'>送鐵鼓上座回平湖</p><p style="text-indent:0em" class="lg-abnormal"><div class='lg-row'>祖域高親日未休，歸心暫且寄行舟，到家句子聊相贈，一喝當湖水逆流。</div>
</p></div>
<div class='div-other'><a id='mulu224' />
<p class='h2'>募塑大悲菩薩像</p><p style="text-indent:0em" class="lg-abnormal"><div class='lg-row'>稽首大悲，神通無礙，一點慈心，風月莫賽。要識手眼從何來，行行自有知音在。</div>
</p></div>
<div class='div-other'><a id='mulu225' />
<p class='h2'>寄東湖張啟英</p><p style="text-indent:0em" class="lg-abnormal"><div class='lg-row'>面目分明何處是？湖光瀲灩蘸空青，老來謾道無思算，同我扶藜倚翠屏。</div>
</p></div>
<div class='div-other'><a id='mulu226' />
<p class='h2'>送漚天禪師住靈祐</p><p style="text-indent:0em" class="lg-abnormal"><div class='lg-row'>準擬相將度歲殘，一爐松火話般般，投書何意山靈巧？分袖頓增玉井寒。羅集鳳龍君得計，掀翻海嶽世殊安，當年畫棟紫芝現，應在今朝拭眼看。</div>
</p></div>
<div class='div-other'><a id='mulu227' />
<p class='h2'>僧以訓童為業，寄之。</p><p style="text-indent:0em" class="lg-abnormal"><div class='lg-row'>日課虛堂八九子，何如法戰化三千？年來壯志還存否？試聽春山泣杜鵑。</div>
</p></div>
<div class='div-other'><a id='mulu228' />
<p class='h2'>壽型唐徐居士</p><p style="text-indent:0em" class="lg-abnormal"><div class='lg-row'>打翻浮世閒花甲，坐對秦山日月高，一句全提超劫外，不誇親見熟蟠桃。</div>
</p></div>
<div class='div-other'><a id='mulu229' />
<p class='h2'>募裝密雲老和尚像</p><p style="text-indent:0em" class="lg-abnormal"><div class='lg-row'>白棒橫拈，生風偃草，面目全無，起人懊惱，恨不當時直下推倒。若云像，設所關看來重裝也。好好好，檀那莫惜自家寶。</div>
</p></div>
<div class='div-other'><a id='mulu230' />
<p class='h2'>送慶化士</p><p style="text-indent:0em" class="lg-abnormal"><div class='lg-row'>為眾不辭筋力苦，逢人定是笑顏開，一航春色隨君去，五月山頭望汝來。</div>
</p></div>
<div class='div-other'><a id='mulu231' />
<p class='h2'>送霞章上人省母</p><p style="text-indent:0em" class="lg-abnormal"><div class='lg-row'>北堂萱草綠依依，娘日倚門寒淚垂，此去那堪空手獻？風帆急處好思惟。</div>
</p></div>
<div class='div-other'><a id='mulu232' />
<p class='h2'>送澹月上人回里</p><p style="text-indent:0em" class="lg-abnormal"><div class='lg-row'>秀水溶溶是故鄉，蘭舟輕泛興何長？到頭不及秦溪月，靜夜無痕徹底光。</div>
</p></div>
<div class='div-other'><a id='mulu233' />
<p class='h2'>離言禪師初住秦山，寄之。</p><p style="text-indent:0em" class="lg-abnormal"><div class='lg-row'>秦駐山頭久寂寥，君今倚杖氣凌霄，活人句已含春象，陷虎機如撼怒潮。目富不嫌雲萬疊，肚寬何用篾三條？他年曲彔床高坐，一任時流亂畫描。</div>
</p></div>
<div class='div-other'><a id='mulu234' />
<p class='h2'>送達化士</p><p style="text-indent:0em" class="lg-abnormal"><div class='lg-row'>象子驢兒骨力雄，成群踢踏起騷風，二時草料憑誰委？細抹將來在爾躬。</div>
</p></div>
<div class='div-other'><a id='mulu235' />
<p class='h2'>晦珠光西堂受囑住東山，寄之。</p><p style="text-indent:0em" class="lg-abnormal"><div class='lg-row'>高臥東山甘水草，不思犁耙上肩拖，黃梅雨灑秧針秀，鞭逼渾身奈若何。</div>
</p></div>
<div class='div-other'><a id='mulu236' />
<p class='h2'>送隱野惺西堂住山</p><p style="text-indent:0em" class="lg-abnormal"><div class='lg-row'>把住牢關線不容，放行一策任橫縱，泥牛夜吼千峰月，莫負山頭老凍儂。</div>
</p></div>
<div class='div-other'><a id='mulu237' />
<p class='h2'>示刊字胡孝若</p><p style="text-indent:0em" class="lg-abnormal"><div class='lg-row'>刀刻不入那一著，亙古亙今光焯焯，雖然點畫自分明，究竟全無元字腳。說甚聲聞小果到此猶迷？直饒千手大悲也難摸索。道人擬欲進前來，引得頭陀笑滿腮，但向刀未舉時開隻眼，敢保盛名遠播響如雷。</div>
</p></div>
<div class='div-other'><a id='mulu238' />
<p class='h2'>送圓侍者</p><p style="text-indent:0em" class="lg-abnormal"><div class='lg-row'>金雞鼓翅玉欄杆，落落圓音透頂寒，此去不知如是否，空教拭目倚層巒。</div>
</p></div>
<div class='div-other'><a id='mulu239' />
<p class='h2'>寄雲標關主</p><p style="text-indent:0em" class="lg-abnormal"><div class='lg-row'>關中篆縷久凝溫，兀坐長年不出門，海藏無窮真妙義，椰身徹底盡翻掀。常言頑石頭能點，也信雄鵝聽解奔，書咄寄君惟自肯，莫將禪教作岐論。</div>
</p></div>
<div class='div-other'><a id='mulu240' />
<p class='h2'>祝夫人持硨磲數珠乞偈</p><p style="text-indent:0em" class="lg-abnormal"><div class='lg-row'>數珠百八白粼粼，一度拈來一度新，夜靜月明香篆繞，曇華瑞映在當人。</div>
</p></div>
<div class='div-other'><a id='mulu241' />
<p class='h2'>贈艮山道如禪德</p><p style="text-indent:0em" class="lg-abnormal"><div class='lg-row'>嫋嫋軒前竹，堆堆架上書，支藜看倦鳥，坐石問遊魚。不是禪道佛法，亦非解脫真如，任性而行兮用無不足，隨緣而寓兮樂常有餘。有餘之樂許誰同？獨愛艮山老道翁，客到門來多意氣，一甌白雪起清風。</div>
</p></div>
<div class='div-other'><a id='mulu242' />
<p class='h2'>書稚躬居士扇頭</p><p style="text-indent:0em" class="lg-abnormal"><div class='lg-row'>閒亭獨倚溪光曉，萬里長天飛白鳥，祖意西來本現成，頭陀何用別之遶？</div>
</p></div>
<div class='div-other'><a id='mulu243' />
<p class='h2'>示法淨、蓮石二庵主</p><p style="text-indent:0em" class="lg-abnormal"><div class='lg-row'>不愛鉛華誤世緣，袈裟頂受禮金僊，大都法念堅如石，故爾真修淨似蓮。戴笠三圍機用卓，灌溪半杓古今傳，葫蘆有樣也堪畫，好趁流光緊著鞭。</div>
</p></div>
<div class='div-other'><a id='mulu244' />
<p class='h2'>送瑞可參友</p><p style="text-indent:0em" class="lg-abnormal"><div class='lg-row'>目視雲霄非自了，身拖泥水豈為人？超然不涉兩途去，惟許同參作者親。</div>
</p></div>
<div class='div-other'><a id='mulu245' />
<p class='h2'>示鋤雲禪人</p><p style="text-indent:0em" class="lg-abnormal"><div class='lg-row'>山前片地碧雲籠，日把金鋤莫計功，驀忽雲開鋤又斷，海天推出一輪紅。</div>
</p></div>
<div class='div-other'><a id='mulu246' />
<p class='h2'>十一月十二日，蔡雲臺生辰。</p><p style="text-indent:0em" class="lg-abnormal"><div class='lg-row'>律應黃鐘氣候清，祥麟此日墮雲行，人間花甲翻身過，屋裏優曇覿面呈。骨相巍峨神不老，鬚眉皓白邑之英，我來據本為翁壽，亙古彌今第一贏。</div>
</p></div>
<div class='div-other'><a id='mulu247' />
<p class='h2'>示瑞華殷居士</p><p style="text-indent:0em" class="lg-abnormal"><div class='lg-row'>鵡湖水，秀且深，風吹紋皺面，日照影篩金，解境非干境，論心不是心，心境兩頭都剔脫，逢人無事笑吟吟。</div>
</p></div>
<div class='div-other'><a id='mulu248' />
<p class='h2'>與筠修陸方伯</p><p style="text-indent:0em" class="lg-abnormal"><div class='lg-row'>節鉞光中正令行，當年陸亙擅家聲，瓶鵝喚出遼天去，八臂哪吒也努睛。</div>
</p></div>
<div class='div-other'><a id='mulu249' />
<p class='h2'>薦行奇沈大娘</p><p style="text-indent:0em" class="lg-abnormal"><div class='lg-row'>經中得力句，臨末用得親，撒手無欣厭，抬頭見本人。彤雲千尺拱，寶樹一華新，借問今何在？相逢處處春。</div>
</p></div>
<div class='div-other'><a id='mulu250' />
<p class='h2'>送古門貞上座回潮陽</p><p style="text-indent:0em" class="lg-abnormal"><div class='lg-row'>背手打翻無字印，出門又惹滿頭灰，鱷溪巨浪千餘里，任汝掀騰吼怒雷。</div>
</p></div>
<div class='div-other'><a id='mulu251' />
<p class='h2'>示函白居士</p><p style="text-indent:0em" class="lg-abnormal"><div class='lg-row'>三張白紙一函封，點畫分明不露蹤，要會玄沙親切意，門前春水碧溶溶。</div>
</p></div>
<div class='div-other'><a id='mulu252' />
<p class='h2'>示書廓黃居士</p><p style="text-indent:0em" class="lg-abnormal"><div class='lg-row'>廓落全彰事，如何把筆書？右軍雖敏手，到此也躊躇。</div>
</p></div>
<div class='div-other'><a id='mulu253' />
<p class='h2'>書裕後信童扇頭</p><p style="text-indent:0em" class="lg-abnormal"><div class='lg-row'>畫棟喃喃燕紫，平畦疊疊花黃，尼父文章性道，今古毫無隱藏。</div>
</p><p style="text-indent:0em" class="lg-abnormal"><div class='lg-row'>覷透千差一貫，力行裕後光前，靈苗自有夙種，那分弱質耆年？</div>
</p></div>
<div class='div-other'><a id='mulu254' />
<p class='h2'>送湖廣三融法侄</p><p style="text-indent:0em" class="lg-abnormal"><div class='lg-row'>頂門正眼無藏覆，腳下風光得自由，拈起堂前氈拍板，高聲唱徹楚天秋。</div>
</p></div>
<div class='div-other'><a id='mulu255' />
<p class='h2'>金粟化米</p><p style="text-indent:0em" class="lg-abnormal"><div class='lg-row'>九十九峰捧殿閣，龍媒蹄健競頭奔，不辭草料餵他飽，法戰場中解報恩。</div>
</p></div>
<div class='div-other'><a id='mulu256' />
<p class='h2'>張君美求子</p><p style="text-indent:0em" class="lg-abnormal"><div class='lg-row'>夢中玉燕暗飛來，覺後分明喜事該，總是當人心地感，乘時記取莫疑猜。</div>
</p></div>
<div class='div-other'><a id='mulu257' />
<p class='h2'>贈孝子褚明祥</p><p style="text-indent:0em" class="lg-abnormal"><div class='lg-row'>割股醫親痛自捫，人傳說亦暗驚魂，至今古墓悲風起，樹色依然帶血痕。</div>
</p></div>
<div class='div-other'><a id='mulu258' />
<p class='h2'>薦方氏產難兼慰潞公居士</p><p style="text-indent:0em" class="lg-abnormal"><div class='lg-row'>踏著無生路宛然，一池熱血化紅蓮，全身示現超今古，寶蓋輕搖動地天。誰信渠儂原不死？都因夙世有良緣，沉珠破鏡三春夢，休讀亞之灑淚篇。</div>
</p></div>
<div class='div-other'><a id='mulu259' />
<p class='h2'>送汶石晃上座回漳</p><p style="text-indent:0em" class="lg-abnormal"><div class='lg-row'>拼命單刀入虎幃，一枝畫戟奪先歸，霞城自古多英武，莫倦當機劈面揮。</div>
</p></div>
<div class='div-other'><a id='mulu260' />
<p class='h2'>寄李天衢</p><p style="text-indent:0em" class="lg-abnormal"><div class='lg-row'>七通八達是天衢，把住、放行兩不拘，我有少林沒孔笛，逆風試問解吹無？</div>
</p></div>
<div class='div-other'><a id='mulu261' />
<p class='h2'>慰仲垣朱居士喪室</p><p style="text-indent:0em" class="lg-abnormal"><div class='lg-row'>葉落秋容慘淡時，故絃音斷不勝悲，無聊獨倚樓中月，有意空描額下眉。是恁麼，各自知，去來聚散總權宜，問伊端的歸何處？佛國天宮任所之。</div>
</p></div>
<div class='div-other'><a id='mulu262' />
<p class='h2'>張平玉乞題「忍」字</p><p style="text-indent:0em" class="lg-abnormal"><div class='lg-row'>世、出世間人，惟有忍字好，一忍百無憂，家和身可保。迷雲淨盡兮朗若秋空，喜兆當前兮笑生春草。報君知，須及早，利刃心頭大險哉，不依徒自添煩惱。</div>
</p></div>
<div class='div-other'><a id='mulu263' />
<p class='h2'>書廓善琴，戲成二絕寄之。</p><p style="text-indent:0em" class="lg-abnormal"><div class='lg-row'>風和夜靜月篩金，獨倚危樓發妙音，寂寂高山流水趣，知誰辨別伯牙心。</div>
</p><p style="text-indent:0em" class="lg-abnormal"><div class='lg-row'>予琴原不屬絲桐，古韻冷冷響碧空，一曲彈來君莫笑，西乾萬里已聞風。</div>
</p></div>
<div class='div-other'><a id='mulu264' />
<p class='h2'>寄太學張拱伯</p><p style="text-indent:0em" class="lg-abnormal"><div class='lg-row'>月夜方塘獨叫蛙，子韶撞破卻成家，百千年後無消息，還賴君添錦上花。</div>
</p></div>
<div class='div-other'><a id='mulu265' />
<p class='h2'>送靈上人回金陵并去山東緣幹</p><p style="text-indent:0em" class="lg-abnormal"><div class='lg-row'>子從天中來，為眾心已遂，相見未幾時，別我下層翠。春風送小舟，春鳥留人意，帶眼行不差，履道最為貴。抉取驪龍珠，辨明鴨鵠類，莫學浮虛禪，口快神如醉。金陵古帝都，東魯宣尼地，杖頭休掛錢，一缽任遊戲。上釣有鯨鰲，直須手腳利，驀鼻倒騎回，方名叢林使。此言是與否，去矣且牢記。</div>
</p></div>
<div class='div-other'><a id='mulu266' />
<p class='h2'>包氏孺人二月十九日生辰</p><p style="text-indent:0em" class="lg-abnormal"><div class='lg-row'>慈風不減普門士，況出娘胎日月同？華笑鳥啼知壽意，年年飛入玉簾中。</div>
</p></div>
<div class='div-other'><a id='mulu267' />
<p class='h2'>金陵曹涯庵乞題「咄咄堂」</p><p style="text-indent:0em" class="lg-abnormal"><div class='lg-row'>人生期適志，把手謾書空，富貴雲拖岫，文章水映虹。帝畿雖信杳，佛國有閞通，豎亞頂門眼，逍遙興不窮。</div>
</p></div>
<div class='div-other'><a id='mulu268' />
<p class='h2'>輓姚母張孺人并慰諸大孝居士</p><p style="text-indent:0em" class="lg-abnormal"><div class='lg-row'>金柔火老一天清，掉轉船頭舊路行，腦後有光誰蓋覆？目前無阱任施呈。頻伽白鶴尋常事，瑤樹奇花自在生，受用現成如共委，哀哀不待泣風聲。</div>
</p></div>
<div class='div-other'><a id='mulu269' />
<p class='h2'>示苾芻尼掩關</p><p style="text-indent:0em" class="lg-abnormal"><div class='lg-row'>靜看乾坤忙裏過，閒將日月上頭封，關中主，莫匆匆，且待澄潭起臥龍。</div>
</p></div>
<div class='div-other'><a id='mulu270' />
<p class='h2'>雨中聞訃</p><p style="text-indent:0em" class="lg-abnormal"><div class='lg-row'>東山夜唱曲無腔，忽地驚聞折勝幢，遙憶去時成舊恨，不堪飛雨灑蘿窗。</div>
</p></div>
<div class='div-other'><a id='mulu271' />
<p class='h2'>示賣餅者</p><p style="text-indent:0em" class="lg-abnormal"><div class='lg-row'>觀音菩薩將錢買，何似韶陽越祖談？公案兩重齊鏟卻，街頭十字放癡憨。</div>
</p></div>
<div class='div-other'><a id='mulu272' />
<p class='h2'>示符上座</p><p style="text-indent:0em" class="lg-abnormal"><div class='lg-row'>肘後符懸五彩紅，頂門眼正有全功，滹沱出格丈夫漢，睥睨人間孰與同？</div>
</p></div>
<div class='div-other'><a id='mulu273' />
<p class='h2'>示張念先</p><p style="text-indent:0em" class="lg-abnormal"><div class='lg-row'>我無法可說，有說是欺瞞，但看庭前竹，風來響幾竿？</div>
</p></div>
<div class='div-other'><a id='mulu274' />
<p class='h2'>米貴柴荒，作此以勉諸子。</p><p style="text-indent:0em" class="lg-abnormal"><div class='lg-row'>麥薪如桂米如珠，幾度思惟暗嘆吁，大抵生來福德尟，故逢此地歲年蕪。沿門行乞前無路，坐席偷安盡怨吾，誰是同心抱義漢？砂盆好好力匡扶。</div>
</p></div>
<div class='div-other'><a id='mulu275' />
<p class='h2'>送曉上人之武林</p><p style="text-indent:0em" class="lg-abnormal"><div class='lg-row'>窠臼不存稱快俊，轉身重與頂門鍕，六橋花柳春湖外，閒立晴空倚杖藜。</div>
</p></div>
<div class='div-other'><a id='mulu276' />
<p class='h2'>藏頭偈贈[車*度]轢嚴居士</p><p style="text-indent:0em" class="lg-abnormal"><div class='lg-row'>毗盧頂上金冠燦，耶舍塔中玉磬清，後代兒孫諳的旨，身彰五彩播寰瀛。</div>
</p></div>
<div class='div-other'><a id='mulu277' />
<p class='h2'>竹西李護法寄秋詞、春緒二刻兼惠壽扇，復之。</p><p style="text-indent:0em" class="lg-abnormal"><div class='lg-row'>君是謫僊人再來，秋詞春緒興悠哉，鏤金句可驚神鬼，敲韻聞如動地雷。偶泛蘭艖示好我，慚無玉版味相陪，且行且止殷勤甚，爰倩香山作壽杯。</div>
</p></div>
<div class='div-other'><a id='mulu278' />
<p class='h2'>示<span class='corr'>陝</span>西寶光茶頭</p><p style="text-indent:0em" class="lg-abnormal"><div class='lg-row'>形山有寶絕遮藏，晝夜六時放異光，<span class='corr'>陝</span>府鐵牛推不動，和盤拓出自超方。</div>
</p></div>
<div class='div-other'><a id='mulu279' />
<p class='h2'>空如上座生日</p><p style="text-indent:0em" class="lg-abnormal"><div class='lg-row'>穠桃郁李笑春風，六十年來見性同，更轉劫初那畔看，壽山依舊碧巃嵷。</div>
</p></div>
<div class='div-other'><a id='mulu280' />
<p class='h2'>次韻復聖作沈居士</p><p style="text-indent:0em" class="lg-abnormal"><div class='lg-row'>吾人有意學無生，不與諸緣逐變更，腦蓋當前能揭破，眼光突出自圓明。彤霞落鶩涵玄妙，石火流雲謾暗驚，因憶古賢曾語此，心堅磨杵亦針成。</div>
</p><p style="text-indent:0em" class="lg-abnormal"><div class='lg-row'>六尺岐嶷自在身，誰甘役役混風塵？船撐入海端由<span class='corr'>己</span>，岸到歸家罷問人。饒舌懶翁重指註，棒頭的旨越尖新，英靈記取無相負，勝似殷雷起臥鱗。</div>
</p></div>
<div class='div-other'><a id='mulu281' />
<p class='h2'>古雪</p><p style="text-indent:0em" class="lg-abnormal"><div class='lg-row'>一片虛凝白似銀，不知經歷幾多春？普通年事今猶在，可惜庭無斷臂人。</div>
</p></div>
<div class='div-other'><a id='mulu282' />
<p class='h2'>彌高</p><p style="text-indent:0em" class="lg-abnormal"><div class='lg-row'>壁立千尋望不窮，無階梯處絕牢籠，瞎驢一拶翻身上，佛祖都教列下風。</div>
</p></div>
<div class='div-other'><a id='mulu283' />
<p class='h2'>示一著上人</p><p style="text-indent:0em" class="lg-abnormal"><div class='lg-row'>一畫未彰文<span class='corr'>已</span>著，象爻立亦費繁詞，羲皇面目如親見，解使人間十二時。</div>
</p></div>
<div class='div-other'><a id='mulu284' />
<p class='h2'>慈修問：「大用現前時如何？」師便打。進云：「龍得水時添意氣，虎逢山勢長威獰。」師又打。修乞偈，師書示云：</p><p style="text-indent:0em" class="lg-abnormal"><div class='lg-row'>慈心原是修行本，修到無修慈始真，大用現前忘軌則，威獰意氣在當人。</div>
</p></div>
<div class='div-other'><a id='mulu285' />
<p class='h2'>贈醫士詹濟川</p><p style="text-indent:0em" class="lg-abnormal"><div class='lg-row'>起疾首推醫國手，度生全仗濟川才，雪山藥樹華千朵，今日為君次第開。</div>
</p></div>
<div class='div-other'><a id='mulu286' />
<p class='h2'>送古儀清西堂回福州</p><p style="text-indent:0em" class="lg-abnormal"><div class='lg-row'>五彩羽毛備，三山氣象清，仁風雖可貴，也要待時鳴。</div>
</p></div>
<div class='div-other'><a id='mulu287' />
<p class='h2'>示古莆祁奉印</p><p style="text-indent:0em" class="lg-abnormal"><div class='lg-row'>祖印當中朱點窄，奉行夜璧自生輝，秋帆忽轉來時路，回首鷗灘永不違。</div>
</p></div>
<div class='div-other'><a id='mulu288' />
<p class='h2'>本崇信童因病發願出家，乞題扇頭。</p><p style="text-indent:0em" class="lg-abnormal"><div class='lg-row'>打開塵世繁華鎖，年幼已存老大心，自是靈根培處好，故將衣靸入叢林。</div>
</p><p style="text-indent:0em" class="lg-abnormal"><div class='lg-row'>病緣忽忽從何起？了得起時病也無，夜靜月明牽稚興，勝如赤腳走南途。</div>
</p></div>
<div class='div-other'><a id='mulu289' />
<p class='h2'>示浮山上座</p><p style="text-indent:0em" class="lg-abnormal"><div class='lg-row'>器大不妨藏待價，行高且莫逐時污，近來法道多頹靡，貴在英靈正力扶。</div>
</p></div>
<div class='div-other'><a id='mulu290' />
<p class='h2'>啟英居士改號鏡嵒，贈之。</p><p style="text-indent:0em" class="lg-abnormal"><div class='lg-row'>羲皇之先有古鏡，藏在嵒中無少剩，忽然迸出勝光明，萬象森羅齊掩映。此鏡非石亦非金，面面玲瓏徹底深，東平盡力撲不破，南嶽庵前謾搜尋。汝今鏡嵒兮為號，我復欣欣兮實告，雲收霧捲兮地闊天寬，月朗湖清兮隨人所好。</div>
</p></div>
<div class='div-other'><a id='mulu291' />
<p class='h2'>示劉門超鳳馬氏</p><p style="text-indent:0em" class="lg-abnormal"><div class='lg-row'>山嶽稱高，鳳麟稱瑞，惟此一著，在人尊貴。勘破了也端的來，通身五彩羽毛備。羽毛備，呼喚不回兮羅籠不住。</div>
</p></div>
<div class='div-other'><a id='mulu292' />
<p class='h2'>送歸一上座回汾陽</p><p style="text-indent:0em" class="lg-abnormal"><div class='lg-row'>筆端未果生花夢，眼孔密通面壁心，此去汾州有獅子，解騎莫負舊叢林。</div>
</p></div>
<div class='div-other'><a id='mulu293' />
<p class='h2'>閱覲周居士履歷有懷，兼祝壽誕。</p><p style="text-indent:0em" class="lg-abnormal"><div class='lg-row'>苦樂無常幸自知，榮名屣棄適相宜，鱣堂不減燕山桂，羔袖時藏鷲嶺鎚。鑑物以公明皙皙，分家有偈澹猗猗，黃鍾律應逢初度，敢效萊人獻紫芝。</div>
</p><p style="text-indent:0em" class="lg-abnormal"><div class='lg-row'>紫芝年遠味逾香，翁壽純兮較彼長，腳下煙雲如盡淨，生前面目已全彰。出關聃老圖休羨，揖客趙州茶獨嘗，女嫁男婚能事畢，風流冠世任徜徉。</div>
</p></div>
<div class='div-other'><a id='mulu294' />
<p class='h2'>送倚天侍者扶乃尊靈骨回明州</p><p style="text-indent:0em" class="lg-abnormal"><div class='lg-row'>一堆白骨，杖頭擔子，道師恩，兩不慚，舊隱瓶盂如記得，莫戀春色在江南。</div>
</p></div>
<div class='div-other'><a id='mulu295' />
<p class='h2'>示徹渠上人</p><p style="text-indent:0em" class="lg-abnormal"><div class='lg-row'>渠無面目如何徹？徹得渠兮始見渠，萬里碧天雲不翳，扶桑日出海門初。</div>
</p></div></div>
<div class='div-w'><p class="pre"><span class='note-inline'>(海寧縣比丘尼通定同徒超聞<br/>助刻，祈慧根永固，壽命延長者。)</span></p>
</div>
<p class='juan'>百癡禪師語錄卷第二十終</p>
</div><!-- end of div[@id='body'] -->
</body></html>