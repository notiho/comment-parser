<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu664' />
<p class='juan'>百癡禪師語錄卷第二十五</p><p class="byline">嗣法門人超宣等編</p>
<div class='div-other'><a id='mulu665' />
<p class='h1'>說</p>
<div class='div-other'><a id='mulu666' />
<p class='h2'>慈雲說</p><p>雲一爾或為濃雲，則地黯天昏；或為寒雲，則冰枯雪凍；或為閒雲，則海晏河清；或為祥雲，則民安國泰。然未有如慈雲之普覆且久者，所以我佛世尊開方便門，隨機設教，人目之曰慈雲、曰法雨，蓋言其澤之及人者深，而化之洽物者廣也。</p>
<p>吾儕有出塵之姿，常為慈雲所庇，苟不思自庇而且戕其所庇，則為濃、為寒者至焉，是豈雲之罪哉？古鹽雲禪人丐予書，予故出慈雲說以示之。雖然，慈從何起？雲從何來？試更下一轉語。</p>
</div>
<div class='div-other'><a id='mulu667' />
<p class='h2'>潤庵說</p><p>玉藏山而石潤，珠在淵而川潤，金饒箱而屋潤，人而有仁義道德則睟面盎背，心廣體胖，其為潤也，不既多乎？</p>
<p>惠州鑑維那求予易號，書云「潤庵」，蓋直示以存養之功而善致其潤者也，由是推之，一草、一木、一沙、一丘皆一潤庵也，一身、一鄉、一家、一國亦一潤庵也，充而至於萬象森羅、微塵剎海，無一非潤庵也。三世諸佛、歷代祖師、以及人仙鬼畜、林林總總，俱在一潤庵中，往來不礙，變化無窮也。</p>
<p>當叢社搖落之際、人物枯槁之秋，不念自潤潤他為真實地，則誠異乎吾所聞者矣？勉之哉。</p>
</div>
<div class='div-other'><a id='mulu668' />
<p class='h2'>拳峰說</p><p>山之高而秀者為高峰，居中而傑出者為中峰，幽邃深奇，重重而屏衛者為萬峰。拳峰之義何居也？意者眼界豁開，群峰拳小歟？意者人境雙彰，物我無二歟？意者如借指喻月，因拳以見峰歟？又，意者機用現前，神通莫測，如巨靈之劈太華，俱胝之喝石巖歟？不然，拳峰之義果何居也？</p>
<p>予為汝易號「拳峰」，思其義而不自解，今乃以不可解之義重為演說，汝試執此以徵之友朋，或有善代予解者，則拳峰之義了然定千古矣。書至此，適一長者曳竹杖而前，予且喜且歎，曰：「拳峰來也。」遂擲筆。</p>
</div>
<div class='div-other'><a id='mulu669' />
<p class='h2'>圓機說</p><p>世尊四十九年拖泥帶水，權說、實說，如珠走盤、如盤走珠，此其機之最圓者也。德山見僧便棒、臨濟見僧便喝，快如奔流度刃、疾燄過風，此其機之最圓者也。趙州柏樹子、洞山麻三斤、楊岐金剛圈、五祖鐵酸餡，萬種千般不可湊泊，此又其機之最圓者也。</p>
<p>圓機之義大矣哉，汝號圓機，倘亦有意於此，直須掀翻窠臼，掃絕廉隅，迷悟兩忘，與奪自在，不泥一途，方便轉身，異類中行，熾然作用而靡涉思惟，弗動真機而圓應法界，夫如是始實見為圓機也。</p>
<p>設或拘之、執之、局限之、株守之，則全體不能現前，施為不能超卓，要與從上佛祖把臂共行太遠在。</p>
<p>上人聞是說，欣然再拜曰：「某雖不敏，請事斯語。」遂並為之書。</p>
</div>
<div class='div-other'><a id='mulu670' />
<p class='h2'>瞬伊說</p><p>武原目上人以瞬伊號徵予說，予返詰之曰：「瞬伊何說也？說之安能乎？」上人曰：「某讀香嚴偈云『吾有一機，瞬目視伊』說，蓋取諸此也。」</p>
<p>予曰：「若是，則子已解說矣，奚待予嘵嘵為？雖然，瞬者是誰？伊又是誰？如謂瞬自瞬、伊自伊，似屬兩箇；如謂瞬不關伊、伊不關瞬，太煞瞞頇；如謂伊必待瞬，猶是捏目見空華；如謂瞬必待伊，已是無端成特地；如謂穿衣喫飯是伊、行住坐臥是伊，則一瞬而伊在，不瞬而伊亦在也；如謂溪聲山色是伊、華笑鳥啼是伊，則離瞬以見伊不可，離伊以言瞬亦不可也。子說『瞬伊』，當何所辨焉？」</p>
<p>上人默，無以應，予舉筆示之，并書是說以貽之，於是大笑而去。</p>
</div>
<div class='div-other'><a id='mulu671' />
<p class='h2'>一舟說</p><p>舟能濟人，亦能溺人。能溺人者，非吾所謂舟也。吾所謂舟，以智慧為航、以道德為艣、以平等為舵、以慈忍為篙，春潮雨急不足驚，其心野渡，風飄不足干其慮，安安坦坦，無繫無拘，普度群生，共登彼岸，此之一舟不亦善乎？</p>
<p>嗟乎！時異勢殊，人情洶涌，求其能自濟者鮮矣，尚望濟人耶？因惻然，歌曰：「塵世茫茫兮汩沒未休，利名牽挽兮日夕勞求誰？為愛河砥柱兮截斷眾流，福城濟藏主兮汝今易號，其毋忘此一舟。」</p>
</div>
<div class='div-other'><a id='mulu672' />
<p class='h2'>清響說</p><p>攪而不濁之謂清，觸而能應之謂響，識清響之義者，可以了然會心矣。然則花翻蝶舞、水動魚行、竹葉吟風、松梢墜露皆清響也，奔潮浩浩、伐木丁丁、鐘鼓交參、村歌互答皆清響也，乃至迅雷震地、白雹飛空、獅子咆哮、須彌岌峇亦皆清響也。故曰：根塵既銷，空覺圓淨，剎剎塵塵歸吾妙性，內無所著、外無所依，清響不存，聽將安寄？</p>
<p>克聖上人乞庵名於予，予甚愛乎清響而書是額以贈，蓋竊取夫從聞思修之意云。庵去梵勝咫尺許，予每興至，即攜諸子坐於古梅下，剨然長嘯，杳不知塵世之所之。</p>
</div>
<div class='div-other'><a id='mulu673' />
<p class='h2'>晦名說</p><p>夫名不彰於當世，識者譏之矧庸人乎，而子獨以晦名稱，何哉？雉以文而見罹，龜以甲而刳腹，士以華言美辯而永處困窮，皆共不善晦也。</p>
<p>善晦者，蓋有道焉，抱闇然之德而不炫，守潛龍之位而不悔，深藏密用，與世相宜，雖禍福患難弗得而奪也。</p>
<p>嗚呼！今之浮囂靡實，沽求令譽者豈少也耶？半窗風雨，兀坐無聊，偶念及此，感慨係之，因援筆徵名而略為是說。</p>
</div>
<div class='div-other'><a id='mulu674' />
<p class='h2'>松隱說</p><p>華亭之東南有松隱里焉，相傳赤松子隱于此，故名。里有寺，亦名松隱，蓋因地而著也。上人號松隱，其茲地之所生耶？寺之所出耶？抑慕赤松子遺風而欲存名以覈實耶？</p>
<p>噫！是大不然，吾聞松之為木，森森也，磥砢多節，歲寒不渝，用之高堂可以充梁棟，藏之深谷可以飽煙霞，泉石樂與為鄰，竹梅常與為友，上人之意殆有取爾乎？</p>
<p>且就華嚴法界喻之松，而必於隱理法界也，隱而必於松事法界也。松即隱，隱即松，理事無礙法界也，隨所有而無一物，非松隱事，事無礙法界也。</p>
<p>法界之旨既彰，則指一松而隱非狹也，擴大地虛空為松隱非廣也。非狹非廣，無古無今，了了明明，自由自在，然則松隱之稱又豈易得者哉？上人倘具有別說，請無隱以語我。</p>
</div>
<div class='div-other'><a id='mulu675' />
<p class='h2'>克聖說</p><p>克聖有三義焉：克者，能也，謂其養到功成而能詣乎聖也；克者，勝也，謂其機用全彰而超越乎聖也；又，克者，去也，謂其絕學無為，萬法俱泯而不立乎聖也。子於三義當何所取耶？</p>
<p>然非能聖不可以超聖，非超聖不可以去聖，由漸入頓，有淺有深，異泒千差，合歸一致，豈若今之杜拗阿師妄自尊大為克聖也乎？顧名思義，責在爾躬，日往月來幸勿蹉過，忽若問：「克聖之工從何下手？」山僧驀頭便棒而已，此外別無所知。</p>
</div>
<div class='div-other'><a id='mulu676' />
<p class='h2'>沛然說</p><p>牛蹄之涔不足以語水，鷗集之渚未可以喻流。何者？勢窮而源淺也。若夫長江巨河，波聲浩浩，沛然莫禦異泒，咸歸其為勢與源也，不既遠且深乎？</p>
<p>夫道猶水也，通天地、亙古今，循復無際流行而不竭者也。人而由道亦當由其大者，發猛銳之心，秉堅忍之性，勇往直前，如鯤鯨吸川，涓滴靡剩，始可稱為摟空如來藏，拶碎祖師關，越格大丈夫也。</p>
<p>孟子有云：「舜聞一善言、見一善行，若決江河，沛然莫之能禦，何況無上大道而可蠡測杯酌以求之耶？」居士字沛然，予書是說請質之，蓋有微意焉。更為歌曰：大道之源兮遠且深，天荒地老兮不屬浮沉，願歸來兮力自任掀翻，萬疊千潯兮直透崑崙積石，而無負乎予最初心。</p>
</div>
<div class='div-other'><a id='mulu677' />
<p class='h2'>瑤臺說</p><p>居士字瑤臺者，蘇之洞庭人也。余聞夫瑤宮玉闕列僊所居，中有瑤臺，臺下有瑤池，池邊有瑤樹，瑤花、瑤草映發其間，坐而樂之，撫瑤琴，酌瑤觴，清虛寂寂，歲月不與凡塵同，居士想亦慕此乎？</p>
<p>然而竟以瑤臺立義何說也？瑤者，取其內外晶明，無瑕無玷。臺者，取其崇高壯麗，不倚不偏。即高明之名證高明之實，博厚悠久，配地配天，意在是歟？</p>
<p>今吾佛世尊之教至高至明，細而塵毛，大而法界，罔不由之而建立，誠能推本有高明。悟入世尊至高至明之教，則十方剎土任汝縱橫，淨梵金僊皆汝伴侶，較之瑤臺之樂相去又幾何耶？故曰瑤臺者，自心之瑤臺也，自心現前，瑤臺隨處現前矣。倘有高明勝予者，居士請為廣其說。</p>
</div>
<div class='div-other'><a id='mulu678' />
<p class='h2'>古石說</p><p>吾閩人景公奉長崎隱和尚之命往姑蘇省覲，偶寄瓣香以古石號匈，予說予思，夫江郎片石高而古者也，三山虎石怪而古者也，黃梅墜腰之石與新昌鐫佛之石亦何嘗不古？然皆有年代可摹、形名可擬，稱曰古石，未見全奇。</p>
<p>公所謂古，殆異是乎？是石也，非方、非圓，非青、非白，非隱、非顯，非柔、非堅，獨踞曠劫之初，超出威音之外，巨靈神力劈破無從，摩醯眼睛覷捕莫就，惟洞徹法源者頗測其彷彿，而纏情縛識之流雖日與提掇，終不可幾及也。</p>
<p>嗟乎！予之言古石者止此耳，諸方門庭浩浩，諒非一端，公盍廣求之以畢其說？倘若問：「如何是古石底意？」大小百頭陀，當機尚有轉語在。</p>
</div>
<div class='div-other'><a id='mulu679' />
<p class='h2'>傑峰說</p><p>卓立不群曰傑，岧嶢獨秀曰峰，峰而以傑稱則又超出眾峰之外矣。</p>
<p>惟人亦然，稟天地之氣，具萬物之靈，峭峭巍巍，孤孤迥迥，向佛祖行說不到處與奪縱橫，自由自在，此其傑之尤也。</p>
<p>信根既深，把捉既定，就語言文字上東嚼西咬，驀忽洗面摸著鼻，盡將自得不傳之妙方便轉作為人，此其傑之次也。</p>
<p>若夫生無傑才，莽莽蕩蕩，輕蔑因果，甘處凡庸，譬猶撮糞積成塿阜，徒增穢臭，要望崚嶒傑出驢年去。</p>
<p>古有傑峰愚，西安余氏子也，參止巖悟道，偈云：「夜半忽然忘月指虛空，迸出日輪紅。」後開法，福慧龍象，駢臻禪人。今自易號為傑峰，意亦羨此歟？幸刪舊染而毋徒飾乎虛名。</p>
</div>
<div class='div-other'><a id='mulu680' />
<p class='h2'>耳融說</p><p>新蛙吠月，嫩竹敲風，步出松門之外靜坐片時，悠然若有所得也。因思此方真教體，清淨在音聞，從聞證入，獲大圓通，剎剎塵塵渾融無礙，古聖人垂慈闡化，顯意立言，利益功綦深哉。</p>
<p>良由眾生顛倒，迷<span class='corr'>己</span>逐物，雖本聞真聲日常現前，非是耳邊蹉過，便覺胸中凝滯，欲其旋聞返本，了了融通，詎可及耶？禾能仁聞禪者字耳？</p>
<p>融偶寄一紙需予說，予嬾甚麾筆硯，半春矣，乃舉向之所得者以相告，非僅曰文辭已也，願熟聞而思之。</p>
</div>
<div class='div-other'><a id='mulu681' />
<p class='h2'>戒月說</p><p>予過吳門之堯峰，戒月禪人以字號求予說，予曰：「戒如瓔珞珠，亦如淨滿月，珠月本圓明，古聖如是說。」然而戒有時而破滅，月終不可滅；月有時而晦缺，戒終不可缺。故非戒無以見月之全，非月無以喻戒之潔。月禪人宜緊切，眉毛剔起細參觀，真月現前光透徹。雖然，山僧與麼指陳也是證龜成鱉。</p>
</div>
<div class='div-other'><a id='mulu682' />
<p class='h2'>紹中說</p><p>天下之大本曰中，得其中則無偏倚之差，亦無太過不及之弊，而大本立矣。是以堯執中、舜用中、孔子時中，道統相傳，見聞私淑總無非紹此中也。況吾佛祖至中之道一路平坦浩然，大均授受同堂，親承面稟見聞者未易窺其奧，私淑者莫敢繼其蹤，邇來大本倒置，中道欹傾，紫色奪朱，鄭聲亂雅，此無他，紹之不得其人故耳。上人號紹中，其可弗顧名思義而深求所以紹之之實乎？予因是亟為說也，不以贈而以規。</p>
</div>
<div class='div-other'><a id='mulu683' />
<p class='h2'>靈璧說</p><p>鍾山之璧，灼以罏炭，三日三夜色澤不變，得乾坤之靈氣也。漢武帝築招靈閣，有二神女各留一玉釵，元鳳中宮人謀欲碎之，明旦開匣，化白燕升天，此非壁之靈乎？</p>
<p>若吾心之靈璧則異，是神光獨耀，迥脫根塵，本自圓成，不假雕琢。靈山三百餘會之玄談、西東千七百祖之絕唱，皆以此璧豎為光明幢、運為般若舟、融為善見藥，使暗者燭、危者濟、病者瘳、執者化，無一方不遍、無一處不周，而無一物不照攝也。嗟夫眾生背覺迷真，塵垢日積，致本有壁光弗能露現，亦可怪矣。</p>
<p>子所謂靈璧，吾已知其在此而不在彼，雖然，至寶無私，未容終秘，請以示之玉人。</p>
</div>
<div class='div-other'><a id='mulu684' />
<p class='h2'>剖微說</p><p>堯峰副寺號剖微者，丙申秋會於山之照軒，以白紙一張索字說，予沉思數日而竟莫得其解也，返棹華亭，知欲辭之不可，迺謬為解曰：諸法從本來，常自寂滅相，夫寂滅相非微乎？有物先天地，無形本寂寥，夫無形寂寥非微乎？三世諸佛於此微中證入而不宰其功，歷代祖師於此微中了悟而弗睹其狀，參玄上士於此微中咨究而罔測其蹤，由若然，則子之欲剖微也，又向何處下手耶？</p>
<p>今再謬為解曰：世尊拈花，迦葉微笑、馬祖一喝，百丈耳聾，此其善剖微者也；龍潭吹滅紙炬而德山洞徹、臨濟喫黃檗三頓痛棒向大愚肋下還拳，此其善剖微者也；以至須彌山木上座破砂盆、娘生褲、三腳驢子弄蹄行、八角磨盤空裏走并、及五君臣、四賓主、三玄、九帶、十智同真等語如利劍轟雷，莫可紀極皆其善剖微者也。</p>
<p>子欲剖微，能就是而學之，則無微而不剖，無剖而非微矣。外此而別求剖微之道，實非予所知也，倘若曰予之所說俱為剖微，錯下註腳耳。阿呵呵，夫復何憾？</p>
</div>
<div class='div-other'><a id='mulu685' />
<p class='h2'>自牧說</p><p>不借人力謂之自，善為調制謂之牧，能卑謙以自牧，則在在無虧，頭頭合轍矣。君亦知牧牛乎？鞭之、勒之、馴之、伏之，毋使犯苗稼，故我宗門有牧牛之說，梁山有十牛之頌，至今參學人皆藉此以為口實也。</p>
<p>石鞏禪師居馬祖會下，在廚作務，次祖問：「子在此作麼？」鞏云：「牧牛。」祖云：「牛作麼生牧？」鞏云：「一回入草去，驀鼻拽將來。」祖云：「子真牧牛也。」</p>
<p>看他古人真實踐履，雖尋常作務之頃未嘗須臾忘此道，豈若近代師僧迷昧自<span class='corr'>己</span>，向外馳求，無捍禦調護之功，而終其身坐沉黑水乎？</p>
<p>上人號自牧，予見夫頭角崢嶸，乃為略申其義，併說偈曰：自牧、牧自，莫分一二，依而行之，更有何事？</p>
</div>
<div class='div-other'><a id='mulu686' />
<p class='h2'>淨雲說</p><p>卷舒萬變，蔽日排空，世間之雲也，若有一毫未淨，則大地山河尚存點污，起滅不停，妄緣日積，吾心之雲也。</p>
<p>若有一毫未淨，則生來死去終屬輪迴，是故知識出興於世，或示語言、或主棒喝，種種方便，總為諸人開迷雲、現慧日，以與天下共見耳。</p>
<p>雲開日現即淨雲之說也，吾儕依知識之教亦當思所以淨吾心之雲，吾心之雲既淨，如獲舊物、如歸故家，心戶洞明，性天恢廓，而為雲從雲等語皆歷歷有據矣。</p>
<p>禪人號淨雲，予乃說淨雲之義如此。</p>
</div>
<div class='div-other'><a id='mulu687' />
<p class='h2'>常關說</p><p>是室坐堯峰法堂後，一座三間，未有額，予為題「常關」二字。</p>
<p>問者曰：「據師立意，其亦門雖設常關，效陶公之賦歸去來乎？」曰：「不然也。予所謂常者，常而不常，不常而常也。常而不常，如烏兔麗天，東出西沒而弗變其位；不常而常，如江湖行地，東流西注而弗易其波也。</p>
<p>「予所謂關者，關而不關，不關而關也。關而不關，如皇畿帝殿，防衛甚嚴而任人來往；不關而關，如懸巖窮谷，仰瞻甚邇而絕人躋攀也。</p>
<p>「今且以虛空為堂奧，以日月星辰為戶牖，以森羅萬象為几筵，包法界而不見其寬，入微塵而不見其狹。</p>
<p>「時而行，箇中沒途程；時而住，全身常獨露；時而坐，花落鳥銜過；時而臥，多生大夢破。則此常關也，固非鬼輸神運之所能成，又非趙老黃龍之所能測，而竊符假雞之輩寔無容擬議於其間矣。」</p>
<p>問者唯唯而退，予遂書是說附之，亦以見常關之一驗云。</p>
</div>
<div class='div-other'><a id='mulu688' />
<p class='h2'>一月說</p><p>予嘗徙榻坐於璜涇上，當門月滿，素彩流波時而俯仰嘯吟，竟忘其倦，睡也未幾，陰雲四起，靉靆浮空，向之皎皎清光欲覓絲毫無有矣。</p>
<p>有禪客從旁歎曰：「異哉！物態之變遷、世境之夢幻，人心之昏翳其亦如此月乎？」</p>
<p>予曰：「子知月之為月，而莫知非月之月；知非月之月，而莫知真月之月。真月之月非色像不可得而見，可見非真月矣；非境緣不可得而及，可及非真月矣。</p>
<p>「故靈山話月、曹谿指月、馬祖翫月、寒山比月，究實將來總落第二月也。然第二月與第一月初不離乎真月，唯許當人念念圓融，心心靡間，向形名未兆以前豁爾開悟，大千晃耀絕藏覆，萬別千差悉貫通。</p>
<p>「譬如一月印千江，江無受月之意；千江印一月，月無分照之心。夫乃信真月雖不可見而無所不見，真月雖不可及而無所不及。無所不及而無所不見，則雖物態變遷，世境夢幻，人心昏翳，於真月庸何傷焉？」</p>
<p>上人號一月，是必有得於真月之妙而非水中撈月者比，因索字說，遂筆此以對。復為歌曰：真月團團，不滯空兮；迷雲蕩蕩，杳無蹤兮。古聖今賢直指同兮，安得四海九州士惜影駒而銳用功兮？</p>
</div>
<div class='div-other'><a id='mulu689' />
<p class='h2'>耳澄說</p><p>夫眼之見色，隨色起想，則眼被色礙矣；耳之聞聲，隨聲起想，則耳被聲礙矣。有所礙即有所緣，緣愛生貪、緣憎生瞋，常住真心，昏濁日固，吾知其未能澄也。</p>
<p>然而澄必於耳，何說也？娑婆世界以音聲為佛事，琴瑟琵琶、箜篌鼓樂，人之所樂聞也。且以人之六根，惟耳根最利，隨所聞而入之，澄澄湛湛，不動不搖，即妄全真，應時解脫，無處而非常住心，無處而非淨明體矣。</p>
<p>由是推之，六律五音，澄耳之具也；松籟風濤，澄耳之譜也；鳥啼蟻鬥、蛙吠驢鳴，澄耳之官也；兒笑婦罵、鬼哭神號、山動雷轟、川騰谷應，澄耳之節奏也。只為耳不善澄，澄不關耳，遂至種種蹉過習焉不之察耳。</p>
<p>若夫古隱聞讓國而洗耳，臨淵隔壁聞墜釵而籍名破戒，此猶泥耳澄之跡，非吾所謂澄也耳。澄上人得虔老三絕而進乎禪者也，學以成之，悟以通之，自澄澄人，於茲可卜矣，是故書耳澄之說以贈。</p>
</div>
<div class='div-other'><a id='mulu690' />
<p class='h2'>心遠說</p><p>堂而以心稱示，近也，示近則非遠矣。孔夫子云：「仁遠乎哉？我欲仁，斯仁至。」仁者，心也。仁不遠，心可言遠耶？又云：「道不遠人，人之為道而遠。人不可以為道，道本乎心者，心道不遠，心尚可言遠耶？」然則堂何以心遠稱也？</p>
<p>我佛如來於初生時手指天地，云：「天上天下，唯我獨尊。」指此心也<span class='corr'>已</span>。而棄皇宮，入雪山，苦行六年，觀星悟道，悟此心也。厥後說法度生，三百餘會，一花拈出，付囑飲光，亦說此法、付此心也。</p>
<p>故知：心也者，橫亙十方，豎窮三際，包羅萬象，收攝四生，非體狀所能比陳，非方隅所能趣向，非途程所能限數，非五彩所能畫描，則其謂之遠者，宜也。</p>
<p>《法華經》云：「深固幽遠，無人能到，登斯堂也，必有恍然會心，立臻其極者矣。」西東列祖燈燈相傳，傳此心也；以至臨濟喝、德山棒、秘魔叉、趙州柏，總無非發明此心也。</p>
<p>然而毫釐錯謬，未免凡聖岐分，更或見刺不除，動成情識窠臼，則其謂心之果遠者，誰曰不宜也？</p>
<p>子思子云：「知遠之近，可以入德。」登斯堂也，必有擴光明正大之體而合儒釋為一家者矣。若乃心遠地偏，鬧中取靜，至夫遠為營、遠為慮，欲箕裘繼紹無忘刱始之艱難。</p>
<p>此作堂者之遠心當別有在，予不敢以瑣瑣計也。居士徐姓號拜言華亭人，因舉堂之義以質予，而迺為是說。</p>
</div>
<div class='div-other'><a id='mulu691' />
<p class='h2'>英山說</p><p>山之英者，曰天目，曰鴈蕩，茂松苞竹，泉石幽奇，皆人所遠慕而願見也，反是而荒童不堪，指之為英，難矣。</p>
<p>人之英者，曰名賢，曰豪雋，道德文章充內盎外，皆世所願學而樂聞也，反是而愚險百出，名之為英亦難矣。</p>
<p>然英山之說，自古有之，予不敢匿古之有而借以圓汝名、易汝號，豈無意也耶？因引聲以相告曰：「維山之英，巋然秀榮，人與山類，責任匪輕。毋墮厥志，毋閉厥明，慎而修之，大事可成。」</p>
</div>
<div class='div-other'><a id='mulu692' />
<p class='h2'>淡生說</p><p>人之生也，多喜濃而惡淡，故道情世味分焉，世味濃則道情自薄，世味淡則道情自親，君子、小人之殊，相去僅一間耳。</p>
<p>吾以是知君子之真能淡也，語其道淡而不厭，推其行淡而可久，品曰淡品、交曰淡交，原憲之弊衣、顏回之陋巷、尼父之蔬食飲水，一堂風冷淡，千古意分明，何嘗有絲毫許為生累哉？</p>
<p>矧我輩毀形棄俗，欲學佛祖無上妙道而可不向淡中求乎？是故，茅茨土室，淡於居也；瓶缽隨緣，淡於食也；破衲[毯-炎+監]毿冬夏弗易，淡於身也。淡乎耳，音樂雜陳而不聞；淡乎目，青黃互映而不見；淡乎意，百孔千瘡而不干其慮；淡乎心，吉凶憂患而不撓其神。</p>
<p>以此透生死關，關關悉透；以此唱無生曲，曲曲咸新；以此洗多生罪垢，如火燒冰；以此建生平大功，似花鋪錦。甚矣，淡之利益深也。</p>
<p>莊周子云：「達生之情者，不務生之所無以為。若務生之所無以為，非惟不能達生，抑且戕其生矣。」然予今日與麼說，已費鹽醬不少，予號淡生，亦當思所以真淡者庶幾，無忝此生也。</p>
</div>
<div class='div-other'><a id='mulu693' />
<p class='h2'>大閒說</p><p>閒到無可閒處方為大閒，然欲大閒必自大忙始，朝也忙、暮也忙，一句話頭力抵當；行也忙、坐也忙，行行坐坐似迷方；起居食息也忙，忙如人負債遇追償，驀然拶出火星發，大地山河放異光，橫按莫邪全正令，外魔斂手盡驚惶。</p>
<p>夫如是，則朝也閒、暮也閒，日昇月落水潺湲；行也閒、坐也閒，拄杖一條任往還；起居食息也閒閒，玉管吹風過浦灣，弓櫜羽戢心王靜，六國煙清萬慮安，此名絕學無為者，不假忙中偷少閒。</p>
<p>然則此大閒也，佛祖之境界、賢聖之規標，寬等太虛寂寥，屹似泰山不動，豈坐消白晝，弗肯就勞，以自疏散於事物之表者所可同日語哉？併說偈曰：大閒上人慕大閒，直須步步莫放閒，不到大閒未是閒，閒無閒處始閒閒。</p>
</div>
<div class='div-other'><a id='mulu694' />
<p class='h2'>格非說</p><p>客有以格非之義問予者，予曰：「天下事理，是與非相對，有非中之非、有是中之非、有非非是是中之非，識此義者可以言格矣。</p>
<p>「格者，去也，如世間聲色貨利、無明顛倒等容易迷亂人者，皆非中之非，去之可也。格者，正也，如當人智慧德相，為妄想執著所蒙蔽而不能證得者，皆是中之非，正之可也。格者，至也，如機先展演，格外提持，有非佛、非心，非凡、非聖，非禪、非道之語，為上士英流所擬測而莫窺涯涘者，皆是是非非中之非，至之可也。</p>
<p>「若夫孟氏之言格，非特就格君言也。格者，感也，至誠以感動之，盡力以扶持之，必使君歸於仁義正道而後已。雖然，格君原自格<span class='corr'>己</span>始也，未有<span class='corr'>己</span>不格而能格君者也。故曰大人者，正<span class='corr'>己</span>而物正也。」</p>
<p>客欣然作禮而退，華亭修上人號格非，偶索字說，亦即書此以對，而終不復贅一辭云。</p>
</div>
<div class='div-other'><a id='mulu695' />
<p class='h2'>卓雲說</p><p>卓雲！吾不知何說也。詩云「倬彼雲漢，昭回於天」說，蓋取諸此乎？然而卓之與倬字義弗相侔也，間竊為妄計之，雲卓立太虛中，或聚、或散，或卷、或舒，或萬疊如峰、或一碧如海，百變千化，人莫測其端也；自在自由，人莫羈其跡也。羈之不可，測之莫能，雲之所以為雲者，卓立之體原未嘗移動也。</p>
<p>吾人卓立天地間，聚散卷舒曷有定止？故應物無心，如雲溶溶出岫也；悠揚有態，如雲遠映空林也；浮視繁華，如雲隨風過隙也。因時濟世，如雲為雨，從龍也甚，而卓住雲窩嶺上，只堪自怡悅。卓居雲外，雲來閒兮我也閒，就使無錐可卓，白雲深處好藏身。</p>
<p>假饒共卓，無人出手，合招雲為伴。若然，卓雲之說又豈容易計哉？上人往矣其有指是說而不以為然者，當至心請問。</p>
</div>
<div class='div-other'><a id='mulu696' />
<p class='h2'>恒修說</p><p>南人有言曰：「人而無恒，不可以作巫醫。」孔夫子云：「得見有恒者斯可矣。」然則恒者，人之所難能也，亦人所不可不能也。何況恒於修乎？故修不恒，不謂之真修；恒不修，不謂之真恒。</p>
<p>世尊棄王宮，入雪嶺，六年苦行只此恒修也；西天四七、東土二三，天下老和尚燈燈紹續，長明弗替，只此恒修也；闡揚三乘十二分教、大小偏圓種種方便，如器貯水，涓滴靡遺，只此恒修也；稟十重四十八輕戒法，防非攝善，饒益有情，只此恒修也；乃至導一切人念佛茹齋、放生止殺，衾影無愧，寤寐坦如，總無過此恒修也。</p>
<p>嗟乎！今時學道者但聞直指單傳，不加修證，咸以聰慧之資望塵領荷，撥無因果，蔑視威儀，滯識執情，迷妄日積，修且烏有，又安見其恒哉？</p>
<p>雲間毘盧閣主人號恒修者，蓋以三聚為宗而恒於修者也，名實相稱，黑白共欽，偶來斜涇索予字說，遂因其所能者筆以贈之。若謂依文解義徒事空談，非惟不識荊抑，亦笑予唐突矣。</p>
</div>
<div class='div-other'><a id='mulu697' />
<p class='h2'>敏求說</p><p>好古敏求聖賢之道，人非聖賢，曷容輕躁？依而行之，期躋閫奧，大事有成，照用俱到，此敏求之說也。知是說者，入世間，孝親敬長，悉盡其義，求宜敏；出世間，尋師擇友，朝扣暮參，悉盡其道求，又宜敏。或入世不能盡其義、出世不能盡其道，惟以安閒浮惰為務，名曰麟楦，亦名曰馬裾，夫奚益哉？後生可畏，諒不蹈此覆轍，好古敏求當於是說有進焉。</p>
</div>
<div class='div-other'><a id='mulu698' />
<p class='h2'>半隱說</p><p>大隱居廛小隱居山，半隱者意在非山非廛之間乎？若然，亦淺視夫半隱矣，宇宙間，人物器具林林總總，不能獨居，其全各有其半之理存焉。</p>
<p>如士能讀而不能耕、農能耕而不能讀，鳶能飛而不能躍、魚能躍而不能飛，舟可以汎水而不能陸行、車可以陸行而不能汎水，極而推之，天地日月覆載照臨不能無缺陷，故曰天地無全功，日月無全照，至人無全能，萬物無全用。若然，則隱又豈能全隱哉？</p>
<p>且夫半亦非長短數目所能限也，寸有寸之半、尺有尺之半、仞有仞之半……、乃至廣之百千由旬有百千由旬之半，半已備全之機，全已包半之妙。</p>
<p>石鞏張弓架，箭射半箇聖人；中峰參妙翁，許窺半邊鼻孔。嘗情莫之測，神鬼莫之知，若然則半隱即全隱也，全隱即半隱也，夫豈名為隱而實非隱，身為隱而心非隱，蒼黃反覆，終始參差，以與貪夫同流取飛柯之折輪作山移話柄乎？</p>
<p>卓庵公結茅，淮上額曰「半隱」，蓋深念出世度生，衲僧急務沉寂，自了佛所譏呵，姑借此寓言耳。予揣其意而貽是說，則謂之無隱也亦可。</p>
</div>
<div class='div-other'><a id='mulu699' />
<p class='h2'>一門說</p><p>萬法同歸之謂一，凡聖同由之謂門。門而非一，則出入多岐，未能轉身就緒；一而非門，則程途尚遠，無繇入室登堂；門即一，一即門，箇中別是好乾坤。知其一，門可以不立矣。孰為門？孰為一？寬若太虛明似日。得其門，一可以不設矣。</p>
<p>雲間應上人禮誦蓮經，取一門自號，因質其義，曰：「予之一門，以慈悲為樑，平等為礎，智慧為柱，忍辱為關，世界未有以前、胞胎未具之始，已當前顯露，八字打開久矣。何待今日運斧斤，加雕飾，牽枝引蔓，以污吾門乎？」</p>
<p>予嘉之，迺就伊言而說偈曰：「未有世界，早有此門，當前顯露，雕飾不存。」百千佛祖藉以居，尊上人知也，予復奚言？</p>
</div>
<div class='div-other'><a id='mulu700' />
<p class='h2'>無依說</p><p>凡世間物必有所依，無所依則無以自立。故本乎天者，親上；本乎地者，親下。親即依之至也，獨宗門一著則異是，夫此一著，名不得、狀不得、傳不得、擬不得，汝欲名之、狀之、傳之、擬之，盡屬情識，依通知見解會，要到無依田地、萬里崖州。</p>
<p>古來特達之士皆實到無依田地，隨機應用，活潑玲瓏，有時吞卻十方虛空使有情、無情無出頭分，有時放出山河大地任森羅萬象遍界縱橫，有時取恒沙劫壽量為自<span class='corr'>己</span>壽量而不見其多，有時撮千百億國土為自<span class='corr'>己</span>國土而不見其廣。</p>
<p>所以，臨濟遠祖云：「無依道人是諸佛之母，佛從無依生。」若悟無依，佛亦無得，所謂一剎那間遊履三眼國土，入諸佛世界、入眾生世界、入諸魔世界……、乃至遍入一切真俗淨穢等世界而不著不礙者，總是自<span class='corr'>己</span>無依道人翫弄神變，遊戲三昧，放去收來得大自在處也。如未實到無依田地，錯將佛法知見解會，舌勞口沸，障塞悟門，其烏足以語此哉？</p>
<p>武原覲周居士契道已久，我本師和尚曾以一杖一偈與之，別贈一號曰「無依道人」，予見而謂之曰：「旨哉無依願，為君說厥後。」思惟「無依」二字，亦係假立對待之談，況復立號安名，就假立對待中說假立對待乎？</p>
<p>然事無一向，今日之說不惟以踐前言，而且以祝翁壽也。翁壽原從無依建立也，倘或曰佛從無依生、壽從無依建立，似是有依矣，明發頭陀口掛壁上也不定。</p>
</div>
<div class='div-other'><a id='mulu701' />
<p class='h2'>劍光說</p><p>古之名劍甚多，曰青萍、曰紫電、曰龍泉、曰太阿、曰干將、曰莫邪，皆有光，光能射斗，無不利，利可剸犀，善用者定國安邦而有餘，不善用者全身遠害而不足。</p>
<p>若乃破生死之魔、斷貪嗔之網、摧憍慢之幢、截邪外之種，光同日月，日月不能掩其光，利資佛祖，佛祖不能虧其利者，自非般若為鋒、金剛為燄，歷劫傳持一口慧劍，未足以當此武林。</p>
<p>耀上人字劍光，其名劍之光耶？抑慧劍之光耶？光即且置，劍今何在？擬議不來，劍去久矣。因筆是說而繼為之歎曰：「慧劍在握光燭天兮，殺活臨時正令傳兮，佛祖護念誰弗然兮？子其善用而無刻舟求之深淵兮。」</p>
</div></div>
<div class='div-w'><p class="pre"><span class='note-inline'>(海鹽縣比丘尼超弘同徒明原捐<br/>資助刻，祈道心堅固，壽命延長者。)</span></p>
</div>
<p class='juan'>百癡禪師語錄卷第二十五終</p>
</div><!-- end of div[@id='body'] -->
</body></html>