<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>百癡禪師語錄卷第二</p><p class="byline">嗣法門人超宣等編</p>
<div class='div-other'><a id='mulu10' />
<p class='h1'>建寧百山景星禪院語錄</p><p>入院。指山門云：「解脫門，不二門，門門相似，最初一步畢竟從這裏入。」</p>
<p>佛殿。云：「釋迦<span class='corr'>已</span>滅，彌勒未生，政當恁麼時，把柄在阿誰手裏？」撒開坐具，云：「欲識是非，面目現在。」</p>
<p>據室。云：「此箇去處，任是鐵額銅頭也須走避。山僧今日人事冗忙，且放過一著。」</p>
<p>上堂。指法座，云：「須彌燈王<span class='corr'>已</span>顯露本分事了也，若要撥轉上頭關，試再看依模畫樣。」</p>
<p>拈香，云：「這瓣香端為祝延　今上皇帝聖壽萬安，伏願弓矢櫜而璣衡潤，民物阜而曆數長。</p>
<p>「這瓣香奉為滿朝文武、建寧合郡尊官，伏願補袞即仲山，調羹乃傳說。</p>
<p>「這瓣香謂有所事則埋沒我，謂無所事則埋沒他，而今總遮掩不得，三回拈出，耑為現住金粟本師費隱容老和尚，以酬法乳。」</p>
<p>遂攝衣敷座，上首白槌，云：「法筵龍象眾，當觀第一義。」師云：「自歎無緣用直鉤，魚蝦貪餌不相投，蓑衣欲脫風前睡，又恐金鱗觸釣舟。莫有負命者，請出眾相見。」</p>
<p>僧問：「高提祖印，駕臨百山，斬新條令一句作麼生道？」師便打。進云：「宗風輝千古，今朝事轉新。」師云：「且得上座領話。」</p>
<p>進云：「秪如李居士設齋禱嗣，未審和尚如何慶讚？」師云：「桂子月中落。」進云：「恁麼則麟趾振搌，瓜瓞綿綿去也。」師云：「一任將花錦上添。」</p>
<p>問：「孤峰頂上眠雲，辜負先聖；十字街頭垂手，埋沒宗風。今日來赴景星，意作麼生？」師云：「坐斷天下人舌頭。」進云：「直得乾坤廓落無邊際，杲日當空宇宙明。」師云：「又是重說偈言。」</p>
<p>乃云：「從上來事迥絕言詮，凜凜神威如王寶劍。與麼，與麼，萬里人荒；不與麼，不與麼，金鋀莫辨。然事無一向，山僧曲為諸人八字打開去也。」</p>
<p>遂豎起拂子，云：「還委悉麼？乾坤以此覆載，日月以此照臨，嶽瀆以此峙流，群靈以此生育，諸佛以此出世，祖師以此西來，聖明以此端拱馭民，士庶以此安家樂業。風光廓爾，遍界無遺，亙古亙今，絲毫弗易，且應時及節一句如何道？」</p>
<p>擊拂子，云：「景星纔示現，八表納雍熙。」</p>
<p>復舉僧問百丈：「如何是奇特事？」丈云：「獨坐大雄峰。」僧禮拜，丈便打。</p>
<p>師云：「一問一荅，賓主歷然，這僧禮拜雖非好心，爭柰百丈棒頭有眼。今日或有問山僧：『如何是奇特事？』秪向他道：『李居士禱嗣設齋。』僧若禮拜，但云：『已後莫相辜負好。』」下座。</p>
<p>上首復白槌，云：「諦觀法王法，法王法如是。」</p>
<p>上堂。僧問：「諸佛說不到處請師直指。」師舉拂子。進云：「恁麼則未開口以前早<span class='corr'>已</span>七華八裂也。」師云：「被汝勘破。」僧喝，師便打。</p>
<p>乃云：「松直棘曲，鳧短鶴長，本自成現，觸處全彰，百山這裏不動一鎗一旗，秪管坐地看楊州似，恁麼還稱得諸人意也無？設稱得諸人意，袖手傍觀，阿誰不會？不稱得諸人意，水南石塔，笑殺闍黎。其或別有生涯，亦只搆一半在，要分付缽袋子，謝三娘秤銀。」</p>
<p>冬至，上堂。「書雲令節，喜屆今朝，君子道長，小人道消。若是衲僧活計，端的不在裏許。何也？拄杖如龍活潑潑，風軒竹徑任逍遙。」</p>
<p>上堂。「『舉一不得舉二，放過一著，落在第二』，我密雲師翁擲下拄杖云：『落二去也，且一又如何舉？』將蝦釣鱉。又，我本師老人云：『山僧舉一了也。』諸人如何委悉？明破則不堪。百山則不然，舉一不得舉二，放過一著，落在第二。」遂拈拄杖，卓一卓，云：「且道：是舉一耶？舉二耶？具眼者辨取。」</p>
<p>臘八，上堂。僧問：「指地指天成賣俏，觀星說悟更無慚，悟即不無，爭柰落第二門？如何是第一門？」師云：「星前薦取。」進云：「恁麼則未出母胎猶較些子。」師云：「莫隨人語好。」進云：「自有一雙窮相手，不曾容易舞三臺。」師云：「是玉也大奇。」</p>
<p>乃以拂子打圓相，召眾，云：「明星出現也，還見麼？若也見得，落在釋迦老子圈繢裏，何故？為伊道箇一切眾生具有如來智慧德相在。若也不見，亦落在釋迦老子圈繢裏，何故？為伊道箇但以妄想執著不能證得在。見與不見拈向一邊，又落在百山圈繢裏。</p>
<p>「衲僧家尋常口吧吧地，盡道知有，及至結角羅紋之處便爾轉身不得，畢竟病在於何？秪為未有透頂透底的時節。百山今日不惜身命，教諸人透頂透底去。」擲拂子，下座。</p>
<p>請上堂。「行年五十八，預慶六旬壽，此念切且真，何愁天不祐？菱華映水清，錦帨連山秀，一句語無私，分明<span class='corr'>已</span>漏逗。」</p>
<p>復舉鄭十三娘隨師姑到大溈，次纔禮拜起，溈便問：「這箇師姑甚處往？」姑云：「南臺江口住。」溈喝出。又問：「背後老婆甚處住？」十三娘身近前，<span class='corr'>叉</span>手而立。</p>
<p>師云：「盡道師姑不諳大溈語脈，較十三娘猶欠一步，殊不知大溈家風總被這師姑勘破。秪如茲者張信女隨師姑到山，諸人還識他住處麼？」驀拈拄杖，卓云：「門依古岸松千朵，更有寒溪玉一灣。」</p>
<p>春日，上堂。「學道有何方便？隨時略通一線，萬紫千紅總是春，大都要識東風面。東風面，如劈箭。」良久，云：「覓則知君不可見。」</p>
<p>聖節，上堂。「會萬物為自<span class='corr'>己</span>者，其惟聖人乎？是故，聖人在上不言而化、無為而治，風以調、雨以順，五穀熟，兆民安。適當誕彌之日、政普天懽忭之時，共傾葵藿丹心，仰祝無疆，睿算一句作麼生道？」驀起，恭身<span class='corr'>叉</span>手，云：「皇帝萬歲萬萬歲。」</p>
<p>歲旦，上堂。「說新說舊，未離窠臼；分有分無，枉費工夫。須知這最初一著坐斷千差，無有無可分，亦無新舊可說，但能於未啟口以前退步，就<span class='corr'>己</span>一踏踏得，元來正月初一日是箇歲旦。風蕩蕩，日熙熙，柳綠桃紅錦繡圍，無限春光收拾盡，相呼相喚大家歸。」</p>
<p>元宵，上堂。「去歲元宵節，無月亦無燈；今歲元宵節，燈與月俱明。觀音菩薩、文殊大士，盡在光影裏發現是，汝諸人切莫將耳朵作眼睛。且如何是眼睛？」喝一喝，云：「當堂不委悉，猶待曉雞鳴。」</p>
<p>復舉藥山謂雲巖云：「與我喚沙彌來。」巖云：「和尚喚他作麼？」山云：「我有箇折腳鐺子，要伊提上挈下。」巖云：「恁麼則與和尚出隻手也。」</p>
<p>師云：「動絃別曲，告往知來，藥山父子作家，千古讚歎有分，山僧更與一頌：燈華月彩漾悠悠，可是無人解唱酬，獨許嬌郎諳此意，相將攜手步高樓。」</p>
<p>上堂。「汾陽門下有三種獅子：一者、超宗異目，二者、齊眉共躅，三者、影響音聞。在今時中不敢望其超宗異目，壯佛祖威風，即或得一齊眉共躅，亦堪為克家種草。若是影響音聞底，向百山手裏打殺萬萬千千，有甚麼過？何故？免教倚勢而欺人，帶累世間買假不買真。」以拄杖卓一卓，下座。</p>
<p>佛涅槃日，上堂。「生不惜莖眉，死猶露雙腳，一等賣風流，令人常憶著。休憶著，年年二月十五時，遍地華開紅閃爍。」擊拂子，下座。</p>
<p>還山，上堂。僧問：「未有長行而不住，秪如和尚出山時，還曾離方丈也無？」師云：「任汝疑著。」進云：「未有長住而不行，秪如今日回來時，還曾離途中也無？」師云：「亦任汝疑著。」進云：「離卻去來，請和尚別道一句。」師云：「頭戴天，腳履地。」</p>
<p>僧禮拜，師乃云：「負傑出之才，架千鈞重弩，靈機透發，盡大地人躲避不過，有般漢聞與麼道，便鼻孔裏冷笑，謂山僧慣說將無如有底話，殊不知髑髏上中箭了也。事弗獲<span class='corr'>已</span>且作死馬醫，亦要箇箇解恁麼始得。」</p>
<p>復舉黃龍南禪師還山，有頌示眾云：「去時一溪流水送，來時滿谷白雲迎，一身去住非去住，二物無情似有情。」</p>
<p>師云：「白雲重重，流水溶溶，迎來送去，樂在其中。山僧前月十七下山，今朝初二還山，這般景色豈是無耶？蓋為常住之物，不敢私自<span class='corr'>己</span>用。雖然，試效顰一偈舉似大眾：去時如是去，來時如是來，去去來來非別物，白雲流水空悠哉。空悠哉，數員窮衲子，依舊復徘徊。」</p>
<p>上堂。「千句萬句，只是一句，作麼生是這一句？」良久，云：「父母所生口，終不為汝說。」便下座。</p>
<p>佛誕，請化士，上堂。「世尊初降生時，手指天地，周行七步，目顧四方，云：『天上天下，惟我獨尊。』好箇大力量漢，疋馬單鎗要尋一對手，可惜弗遇其人。後來雲門道：『一棒打殺與狗喫，貴圖天下太平。』雖則勇冠三軍，爭柰輸機落後。而今若有具與麼力量，出去決戰一番，百山只可擊鼓揚旗為伊助陣，且使得勝之日歌謠滿路，寧不快哉？」</p>
<p>遂左右顧視，云：「有麼？有麼？」</p>
<p>良久，云：「莫道無。」下座。</p>
<p>送化士，上堂。僧問：「藥山化主著賊，病在甚麼處？」師云：「病在隨他語脈轉。」進云：「<span class='corr'>已</span>後或有人恁麼問，亦捨銀兩錠，和尚作麼生道？」師云：「不妨說多謝。」</p>
<p>乃云：「遊魔宮，入虎穴，迺英流之願力、衲子之風標。風標既立、願力又堅，院內事何憂不辦？所以山僧今日將一條斷貫索遞與諸方化士隨去行持，但有進前者，鼻孔即便穿卻。豈不見？佛果老人道：『撥轉千差向上機，攙旗奪鼓不饒伊，翻身踞地全生殺，始是金毛獅子兒。』」卓拄杖，下座。</p>
<p>生日，請上堂。僧問：「父母未生前，一著落在何處？」師豎拂子。進云：「還有麼？」師云：「從來秪是這箇。」</p>
<p>乃云：「『窮和尚，慶壽日，裸形國裏贈服飾，諸君太煞不知情，帶累山僧面門赤』，大眾！此是我金粟老人道底，為什麼今日拈來作自<span class='corr'>己</span>用？不見道？面赤不如語直。」</p>
<p>請上堂。「一葉長溪渡，帆高兩岸懸，水中魚躍樹，雲外鳥呼天。俯察頭頭妙，靜觀物物玄，何須來這裏，聽說脫空禪？所以道：諸人未入門時，一句子<span class='corr'>已</span>向汝舉揚了也，更待興問酬荅，霧涌霞蒸，舌頭被人掇翻、眼睛被人換卻，說箇西祖意、古佛心、父母生前本來面目，大似節上生節、枝上抽枝，要見直截根源遠之遠矣。雖然，一概與麼去，我等今日飯也無喫，政當此際，自慶一句作麼生道？」</p>
<p>舉拂子，云：「一枝橫亞清波上，引得遊蜂上下忙。」</p>
<p>端午，上堂。「時逢五月，節屆端陽，菰黍家家歜，蘭湯處處香，惟我衲僧多冷淡，更無餘物可<span class='corr'>商</span>量。然雖如是，就中卻有箇好處。且道：好在什麼處？」</p>
<p>乃豎起拂，云：「辟兵符，長命縷，總在這裏。若人信得及去，管取千妖遁跡，萬吉來臨；脫或未能，有寒暑兮促爾壽，有鬼神兮妒爾福。」</p>
<p>薦嚴，請上堂。「生從何來？曲沼荷花五月開。死從何去？乳燕呢喃語不住。去去來來合本人，生生死死有根據，若能一念早回光，便識自家安立處。<span class='corr'>已</span>故華庭姚公耆善，還識得安立處也未？」</p>
<p>以拂子畫一畫，云：「脫體無依在此行，蓮邦穢土莫疑慮。」</p>
<p>復舉洛浦示眾云：「孫臏收舖去也，有卜者出來。」時有僧出，云：「請和尚一卜浦。」云：「汝家爺死。」僧無語，法眼代拊掌三下。</p>
<p>師云：「洛浦開大卜，舖善斷吉凶，可惜這僧不還卦錢，帶累傍人拊掌。今日這裏則不然，孫臏收舖去也，有卜者出來，忽孝子出云：『請和尚一卜。』秪向他道：『汝家爺活。』大眾！他家爺<span class='corr'>已</span>死，為什麼卻道活？豈不聞乎？七十一年，名著於鄉，善士之風，山高水長。」遂搖曳拂子，下座。</p>
<p>上堂。「萬法歸一，一歸何處？山僧忍俊不禁，向六月天下一陣大雪去也。」遂擲拄杖，下座。</p>
<p>上堂。「七月十五日，諸方盡解夏，百山從本不曾結，解箇甚麼？既<span class='corr'>已</span>無可解，又要說箇甚麼？然今日特地擊鼓陞堂，若弗為諸人說，未免龍頭蛇尾，不如且說箇應時及節底話。金風扇野，素月流天，高柳蟬嘶，遠溪水碧，幾處疏砧殘夜後？數聲短笛畫樓中。似這般還有佛法道理也無？忽然撞著箇漢拍手道：『和尚！和尚！此正是龍頭蛇尾。』又作麼生？咄！百山不如是，草深一丈多少時也。」便下座。</p>
<p>中秋，上堂。「吾心似秋月，碧潭光皎潔，無物堪比倫，教我如何說？大小寒山話作兩橛了也，百山此者要別添些光彩，決不學這般見解。」</p>
<p>驀呈拂子，云：「政當恁麼時，且道：是月耶？是心耶？是說耶？是不說耶？」</p>
<p>良久，云：「可惜無人知此意，風前令我憶南泉。」</p>
<p>重陽，上堂。僧問：「如何是佛法大意？」師云：「今朝九月九，遍地菊花香。」問：「百山峰頭更進一步時如何？」師云：「惟我獨尊。」僧禮拜，云：「若不泛舟，焉知海闊？」師云：「跌倒了也。」</p>
<p>問：「重陽節屆，菊蕊未舒，請和尚連槌羯鼓。」師敲拂子。進云：「好一部天工手。」師云：「道著也不妨。」乃云：「籬東逸菊正含金，底事分明絕覆沉，堪笑龍山落帽者，逢人猶自醉吟吟。」</p>
<p>請兩序，上堂。「建法幢，立宗旨，必藉一二，有道者協力同心，互為臂肘，叢林方可振作；若不如是，亦難矣哉。所以道：欲行恁麼事，須有恁麼人；既有恁麼人，須行恁麼事。恁麼人<span class='corr'>已</span>見，恁麼事<span class='corr'>已</span>行，畢竟完全一句如何道？孔夫子云：『歲寒然後知松柏之後凋也。』」卓拄杖，下座。</p>
<p>開爐，上堂。僧問：「百山平地起干戈，處處叢林布網羅，千里同風則不問，無為化象是如何？」師云：「風蕩蕩，日熙熙。」進云：「恁麼則法王登寶座，四眾共謳歌去也。」師云：「亦要知恩始得。」</p>
<p>問：「選佛場開，十方聚會，未審和尚選什麼人為佛？」師云：「大家有分。」</p>
<p>問：「繇來四海平如砥，如何特地鼓風濤？」師云：「爭怪得山僧？」進云：「忽然衝風觸浪時如何？」師云：「汝試施設看。」僧推座，師打退。</p>
<p>乃云：「就地開爐韝，信手用鉗鎚，逼拶當人沒避處，都要心空及第歸。苟及第歸也，則河海晏清，家國安怗，群靈景仰弗及，諸聖讚歎靡由，政當恁麼時如何？施為動轉渾無礙，一點恩波散作霖。」</p>
<p>復舉趙州示眾云：「我向南方行腳時，火爐頭有箇無賓主句，直至如今無人舉著。」</p>
<p>師云：「趙州與麼道，可謂掬水月在手，弄花香滿衣。今日黃孝廉的的入山，百山火爐頭有箇賓主句，不免對眾舉出。且作麼生是賓主句？還委悉麼？覿面相呈無向背，惟人自肯迺方親。」</p>
<p>上堂。「官路不禁夜行，李四張三時時撞著。眾兄弟！似這般太平世界也實難得，[巨*寸]耐長沙岑大蟲偏學惡賴，到處咬人家豬狗，雪峰鱉鼻更與隨群作隊，助其風。」</p>
<p>驀拈拄杖，云：「而今總收在山僧拄杖頭上，<span class='corr'>已</span>後分毫不敢妄動。然雖如是，無事莫將容易過，古今曾誤幾人來？」卓一卓，下座。</p>
<p>尼超方請上堂。僧問：「不下笠子勘俱胝，請師分明通二句。」師舉拂，云：「何似生？」進云：「秪如尼撩起便行，未審具什麼眼？」師云：「頂門亞一隻。」進云：「可謂千峰勢到嶽邊止，萬泒聲歸海上消。」師云：「闍黎分上，且喜沒交涉。」</p>
<p>問：「大事未明，如喪考妣，和尚<span class='corr'>已</span>明，如喪考妣作麼？」師云：「被闍黎帶累。」</p>
<p>尼問：「是法住法位，世間相常住，如何是常住相？」師云：「師姑原是女人做。」</p>
<p>乃云：「宏機獨唱，地覆天翻；正令當行，星飛電捲。惟許超方作者始透閞牢，倘或鼠膽之流，望崖何啻？事弗獲<span class='corr'>已</span>，未免按下雲頭，道箇山是山、水是水，男是男、女是女，僧是僧、俗是俗，各住其位、各安其居，有般沒鼻孔底又卻向背地裏冷笑，謂百山愛說老婆禪，好與三十拄杖。是即也是，百山總未甘在。何故？驅耕奪食渾閒事，帶水拖泥看轉難。」</p>
<p>上堂。僧出位擬問，師云：「若是久經行陣者，何須立地念篇章？」便下座。</p>
<p>冬至，上堂。僧纔出，師舉拂，云：「一線陽春曲，繇來和者稀，闍黎還和得麼？」僧云：「月色和雲白，松聲帶露寒。」師云：「未是知音者。」僧佇立，師云：「且退。」</p>
<p>問：「如何是冬來意？」師云：「幾點梅花帶雨開。」僧禮拜，云：「去也。」師云：「得閒折取一枝好。」</p>
<p>乃云：「群陰消剝盡，忽地轉和陽，葭管吹灰煖，梅梢噴雨香，不是世諦流布，亦非佛法<span class='corr'>商</span>量。君不見？疏山老，善舉揚，有人參問冬來意，向道京中出大黃。」</p>
<p>復舉僧問趙州：「學人乍入叢林，乞師指示。」州云：「喫粥了也未？」僧云：「喫粥了也。」州云：「洗缽去。」其僧有省。</p>
<p>師頌云：「粥罷令伊洗缽盂，天風不費巧工夫，時來自解翻身去，萬里江山啟畫圖。」</p>
<p>上堂。「明如杲日，寬若太虛，不可以識識，不可以知知，百山山裏三十年前有箇奇怪精靈，迸出頭來直得山崩地坼，過後杳不見形蹤。」驀拈拄杖，云：「看看：如今又出頭來也，是汝諸人還有住腳處麼？」便下座，一齊打散。</p>
<p>李弘英、弘彥慶父誕，上堂。僧問：「從心之歲古稱少，今朝海屋喜添籌，如何是因齋慶讚一句？」師云：「拄杖粼粼八尺長。」進云：「恁麼則山靈共祝無窮壽，海眾同瞻壽日明。」師云：「不似山僧說得親。」</p>
<p>乃云：「壽似虛空亙莫量、壽如松柏迥蒼蒼、壽猶巨海不枯竭、壽比靈龜算倍長，以此稱壽，可謂至矣。然虛空、松柏猶有焦殞之期，巨海、靈龜豈無終盡之日？不如就人人本有底鋪華錦上去也。」</p>
<p>遂豎起拄杖，云：「秪這箇人人本有，今古常存，先天地之未先，照日月之未照，五行不能迭變，四序難以推移，如是則虛空、松柏在裏許，巨海、靈龜亦在裏許，即欲覓其虛空、松柏之相，巨海、靈龜之名了不可得。</p>
<p>「既皆了不可得，要山僧滿口讚揚，成箇什麼？要山僧不滿口讚揚，又成箇什麼？未免鬥湊一偈，再為舉似：年來七十樂怡怡，英彥堂前舞綵衣，一曲笙歌無限好，仙桃仙李帶春飛。」卓拄杖，下座。</p>
<p>上堂。僧問：「三聖道：『我<span class='corr'>逢</span>人則出，出則不為人。』意旨如何？」師云：「帶水拖泥。」進云：「興化道：『我<span class='corr'>逢</span>人則不出，出則便為人。』又作麼生？」師云：「千峰壁立。」</p>
<p>進云：「和尚今日是出？不出？是為人？不為人？」師云：「一任觀瞻。」進云：「恁麼則倒拈無孔笛，吹出覓知音。」師便打。</p>
<p>乃舉五祖演和尚云：「四五百碩麥，二三千碩稻，好箇休糧方，耆婆不得妙。」後千巖長和尚拈云：「管取有錢，常住不無，演祖若是，將無作有，拔貧作富，須還無明始得。米不蓄一粒、菜不栽一莖，任渠來往者，喫得飽彭亨。」</p>
<p>師云：「二遠祖，一人有錢常住、一人將無作有，俱稱好手。百山這裏，有錢常住也不能、將無作有也不會，只可牽來補去，隨分過時，米亦化幾碩、菜亦種幾坵，任他牛與馬，各自逞風流。或有箇漢出來道：『和尚與麼亦稱好手。』阿呵呵，將謂無人。」下座。</p>
<p>新剃度請上堂。「未出家時信心<span class='corr'>已</span>具十分，既出家了猛力更須百倍，以百倍猛力增十分信心，直至果熟功成方始無愧。若是靈利底漢，猶不向此中鈍置。如丹霞和尚於馬祖機下領略便行，何等捷要？所謂：惟過量人能為過量事。且今日離塵得度一句作麼生道？金刀削盡娘生髮，皎皎冰輪頂上圓。」</p>
<p>臘八，上堂。居士問：「世尊睹明星便悟，未審悟箇甚麼？」師云：「不是苦心人不知。」</p>
<p>乃云：「六年雪嶺坐如呆，忽拾明珠笑滿腮，破布千重包不住，忙忙拓出下山來。咄！這老漢可謂貴買精神賤價賣，爭柰無人承當？彼時若有箇承當底，亦何用三百餘會長收短販，及至臨末梢頭本利盡行消折乎？然雖如是，不到真窮處，知他未肯休。」</p>
<p>戒子請上堂。僧問：「內傳心印，外付袈裟，諸戒師三衣<span class='corr'>已</span>具，和尚心印作麼生傳？」師云：「六耳不同謀。」</p>
<p>乃云：「一切有心者，皆應攝佛戒。眾生受佛戒即入諸佛位，此區區之論也，忽若無佛、無眾生，無心可攝，無戒可受，又作麼生？到這裏亦須是箇中人始得。且道：箇中人畢竟在什麼處安身立命？還會麼？生平疏逸無拘束，酒肆茶坊任意遊，漢地不收秦不管，旋騎驢子過楊州。」擲拄杖，下座。</p>
<p>謝化士，上堂。僧問：「木鯨擊破塵勞夢，須是作家鐵面皮，一段殷勤無別事，秪為顯發這些兒。如何是這些兒？」師吹一吹，云：「會麼？」僧作禮，云：「恁麼則大眾有賴去也。」師云：「汝也不得無分。」</p>
<p>乃云：「山僧前者遣數員宿將東討西征，南擒北獲，今既各各還師凱奏，豈可勞而無功？未免鑄箇無文印子，為伊封賞去也。」</p>
<p>遂拈拄杖，卓云：「還知印子受用處麼？」</p>
<p>良久，云：「不經汗馬邊庭苦，誰信勳高蓋代人？」</p>
<p>復舉黃龍南云：「世間有五種不易：一、化者不易，二、施者不易，三、變生為熟者不易，四、端坐喫者不易，更有一種不易是什麼人？」良久，云：「聻。」便下座。時翠巖真作首座，藏主問云：「適來和尚道五種不易是什麼人？」座云：「腦後見腮，莫與往來。」</p>
<p>師云：「黃龍起模畫樣，藏主撥火飛灰，首座看孔下楔，雖則一期佛事燦然可觀，要且於五種不易底人未曾道著。敢問大眾：山僧與麼曾道著也未？」喝一喝。</p>
<p>聖節，上堂。「玉蕊金枝，龍姿鳳彩，稟乾坤之秀氣，吸日月之精英，從上大福德人必具大力量、操大威權、得大受用，所以靈符炳耀，寶曆綿延，千官劍佩趨蹌，萬國梯航入貢，政當此日，如何是嵩祝一句？」舉拂子，云：「北斗清光遠，南山睿筭長。」</p>
<p>歲旦，上堂。僧問：「元正啟祚則不問，萬物咸新事若何？」師云：「大家含笑面。」進云：「可謂靈瑞符應，光被大千。」師云：「陳年曆日。」</p>
<p>問：「舊歲念九，新年初一，形容動靜，無所不吉，如何是吉底句？」師云：「三箇兒童輥繡毬。」僧禮拜，師打云：「莫來攔彼毬門路。」</p>
<p>乃云：「元正啟祚，萬物咸新，拄杖子為什麼依舊黑漆漆地應時納祐，罄無不宜？水牯牛為什麼不甘水草，偏要犯人苗稼？這兩則語有人道得，山僧喚侍者另點碗茶來供養。道得、道不得且置，秪如拄杖子與水牯牛，是一耶？是二耶？」</p>
<p>拍膝，云：「路遠峰高稀客到，聚頭正好共<span class='corr'>商</span>量。」</p>
<p>因雪上堂。「六出飄飄捲畫圖，平空萬里盡堆珠，烏鴉凍得嘴頭匾，庭際有人立也無？有般漢便云：『我衲僧之氣宇衝天，豈肯向這裏住腳，拾人涕唾以當平生？是即也是，但要誠實履踐，似恁麼虛張大口未可在。不見道？不是一番寒徹骨，爭得梅華撲鼻香？」</p>
<p>元宵，上堂。「一輪桂轂當空，恐被雲遮；萬架花燈靜夜，難防雨打。須知吾人分上自有長明不滅底，光光相照，奕奕交羅，三世佛<span class='corr'>斂</span>眉莫措，六代祖捕影無繇，而今勝候既逢，不免圓卻此話。」</p>
<p>遂豎拂子，召眾，云：「還委悉麼？清光萬古復千古，何啻歌樓數夕看？」</p>
<p>解制，上堂。「把住萬重關，不容走作；解開一面網，任其飛騰。飛騰固是匪殊，羽毛未必無異。燕雀、山雞則不問，莫有遼天俊鶻？試出來衝突看。」</p>
<p>一僧喝，拂袖而出，師卓拄杖，云：「收。」</p>
<p>復云：「此百日期中，水雲共聚，有蒙贊助，得見完全。今既欲各袂東西，豈可靳片言分付？處處風柔鴨綠鮮，君家何惜杖頭錢？相逢幸自識機變，鼻孔莫教亂索穿。」</p>
<p>佛涅槃日，上堂。「如來不出世，亦無有涅槃，以本大願力，示現自在法。大眾！釋迦老子住世七十餘年，談經三百餘會，喚作不出世得麼？熙連河側槨示雙趺，化火闍維，阿難悲淚，喚作無有涅槃得麼？若果與麼會去，敢保自在法驢年也未夢見。且如何是自在法？」</p>
<p>卓拄杖、云：「李郁桃穠春<span class='corr'>已</span>半，繡堤黃鳥數聲幽。」</p>
<p>上堂。「子規夜半啼殘月，口口聲聲歸去切，無柰時流不善聽，枝頭枝底盡紅血。盡紅血，何日歇？明年若弗再來啼，便是人間好時節。」</p>
<p>道舊至，上堂。僧問：「門內有君子，門外君子至時如何？」師云：「玉笛橫拈信口吹。」進云：「聲應氣求遐古語，今朝方信不虛傳。」師云：「且莫喚鐘作甕。」</p>
<p>乃云：「門內有君子，門外君子至，東溪水漲高，北嶺山增翠。政當與麼時如何？玉笛橫拈信口吹，清音落落動天地。」</p>
<p>復舉慈明因同道相訪，陞座，云：「颯颯涼風景，同人訪寂寥，煮茶山下水，燒鼎洞中樵。」後楚石拈云：「慈明老人家貧，難辦素食事，忙不及草書，只是不合將常住物作自<span class='corr'>己</span>用。」</p>
<p>師云：「禮數周旋，不無慈明，遠祖私用常住，未免取笑傍人，山僧此者將自<span class='corr'>己</span>物作常住用去也。」</p>
<p>遂展兩手，云：「調味莫嫌入口淡，論交還我道情濃。」</p>
<p>師過海寧東嶽，禪林悟雲生日，請上堂。「天是天、地是地、山是山、水是水、人是人、物是物，各安其位、各遂其生，與麼會去，著衣喫飯蓋是尋常，見色聞聲頭頭不昧。</p>
<p>「然雖如是，但可入佛，不可入魔，直須拶開向上玄關，透出五陰區宇，酒肆茶坊無罣礙，魔宮虎穴任優游，獄卒夜<span class='corr'>叉</span>喚來添香運水，閻羅秦廣與他握臂齊肩，到這裏，不管涅槃生死，說甚促壽延齡？有時入佛也由汝，有時入魔也由汝，有時佛魔俱入也由汝，有時魔佛俱遣也由汝。</p>
<p>「是則固是，而今且問諸人：佛之與魔，是同？是別？若道是同，未具辨別眼在；若道是別，殿角鴟吻，笑殺闍黎。畢竟意旨如何？兩行古柏當前翠，一片閒雲自在飛。」卓拄杖，下座。</p>
<p>追薦，上堂。「四月十五日以前，山僧有口無開處；四月十五日以後，大悲千手莫能量；政當四月十五日，薰風自南來，殿閣生微涼。有箇信心老居士入此門中，設供追薦二位先亡，山僧無柰，秪得高登寶座，擊大法鼓，放大祥光，其光普遍，驚得玉皇大帝、幽冥教主拱手，互為證據，曰：『善哉，善哉。且喜陳氏嚴慈於一剎那頃同時解脫，白藕花、香藕花，香味轉長。』若能如是見，不用哭穹蒼。雖然，居士也須薦取本來父母始得。秪如本來父母作麼生薦取？」</p>
<p>驀豎拂子，云：「還會麼？端的一毫頭上露，亙今亙古越堂皇。」</p>
<p>超璜請上堂。「絳縣老人花甲子，澉城徐氏一周始，大心大願慶圓成，明歲從頭又筭起。筭得起，超於彼水月，簾前光彩多。」</p>
<p>驀豎拂，云：「究竟何曾離這裏？猶記當時法真計氏曾參趙州無字話，忽爾洞然透徹，作偈曰：『逐日閱經文，如<span class='corr'>逢</span>舊識人，莫言頻有礙，一舉一回新。』看他透徹底，等閒開口，迥出尋常，千百世後尤足敬慕。是汝今日還知麼？般若因該無量壽，都緣累劫密脩來。」</p>
<p>師生日，禪音、禪果請上堂。僧問：「萬化之源，萬物之母，慶會一時，壽同千古，如何是慶會一時？」師云：「仰之彌高，鑽之彌堅。」進云：「如何是壽同千古？」師云：「瞻之在前，忽焉在後。」</p>
<p>進云：「二語<span class='corr'>已</span>蒙師指示，果滿音圓事若何？」師便打。進云：「不是法王親嫡子，誰人敢進踏渠門？」師又打。</p>
<p>僧一喝，歸眾，師乃云：「如何是禪音？古槐影裏鬧吟吟。如何是禪果？梅子枝頭青朵朵。性燥漢，信手拈，連核和皮一咬百雜碎，原來禪音、禪果沒兩般，獨露分明秪是我。是我非我，無可不可，現坐道場，焚香擇火，龍王夜賽月明珠，贏得蟠桃千萬顆。」喝一喝。</p>
<p>法淨師送法被，請上堂。僧問：「織成古錦含春象，一番提起一番新，如何是一番新？」師云：「低垂疑步障，吹起作睛虹。」進云：「今朝獅子吼，遍地彩霞生。」師云：「汝向甚處躲避？」僧喝，師便打。</p>
<p>乃云：「蜀錦吳綾攢成五彩，金針玉線挑出千行，霞光鬥處綺花新，獅子奮來龍鳳活，頭頭示現，法法全該，舒卷自由，縱橫無礙。以此供佛祖，則佛祖歡顏；以此耀門庭，則門庭赫奕。門庭赫奕也，遐邇莫不具瞻；佛祖歡顏也，檀施<span class='corr'>已</span>霑福利。且今日在山僧分上畢竟成箇什麼邊事？乘時高掛葉王座，勝過諸方黑漆屏。」卓拄杖，下座。</p>
<p>眾護法請上堂。「山中無曆日，寒盡不知年，行者驚相報，文星滿座筵。都云來祝壽，壽量願彌天，打鼓宣新偈，焚香理舊絃。此時真慶快，何用帛戔戔？且合本同元一句作麼生道？荊棘弗生田地好，舉頭箇箇是金僊。」</p>
<p>復舉僧問雲門：「如何是和尚家風？」門云：「有讀書人來報。」</p>
<p>師云：「讀書人<span class='corr'>已</span>在這裏，且作麼生與他相見？」</p>
<p>擊拂云：「一曲鈞天雲外奏，五湖四海盡知音。」</p>
<p>上堂。「慈悲落草，曲為今時，盡令提綱，無人掃地。取用期乎活變，設施妙在從權，所以古德有言：『諸方是真金舖，我這裏是雜貨舖。汝若索真金，便與真金；汝若索皂莢，便與皂莢。究竟將來，總非實事。』真金一句則不問，與汝皂莢是如何？可憐昔日誨機老，錯認玄泉是解粘。」</p>
<p>劉青西薦親，上堂。僧問：「五月石榴紅似火，花開見佛事如何？」師云：「項上有光吞日月。」進云：「恁麼則蓮花國裏現全身去也。」師云：「面前何地著塵埃？」</p>
<p>乃云：「『大丈夫秉慧劍，般若鋒兮金剛燄，非但能摧外道心，早曾落卻天魔膽』，永嘉恁麼道，雖則威風凜凜，劍氣逼人，要且不能起死回生，利益一切。</p>
<p>「山僧則不然，大丈夫秉慧劍，般若鋒兮金剛燄，非但夜臺燭有光，現存獲益亦靈驗。然此慧劍畢竟從何處得來？汝若識得來處，自然光芒透發，射斗凌霄，有願皆酬，無恩不報，先慈佛國依蓮坐，嚴父天宮任意遊。」</p>
<p>遂拈拂子，高聲召云：「青翁！青翁！還信也無？」便下座。</p>
<p>上堂。「遶樹啼鴉，雲間禮樂，堆雲落葉，野叟文章。活潑潑，絕覆藏，鬧叢叢，無回互。下士聞而大笑，英流見乃知休，而今若有知休底向山僧面前過，正好一頓痛棒。何故？喫泉水貴諳地脈。然雖如是，黃金自有黃金價，終不和沙賣與人。」</p>
<p>上堂。「如何是法？獨木橋流水活活。如何是心？黃<span class='corr'>鸝</span>飛過綠楊陰。法即心，心即法，萬象當前信手劄；心非法，法非心，千聖都來被陸沉。若人於此領悟去，一道靈明亙古今，政恁麼時，香雲繚繞，鐘鼓交參，居士鼻孔搭上唇，山僧眼睛掛腦後，忽欲索予言為壽，如何抵對？還知麼？眉毛卓朔骨撐天，為法心專久愈堅，海屋有籌齊拓出，大家均此賀堯年。」卓拄杖，下座。</p>
<p>上堂。「盧舍長明鏡、威音不夜燈、瞿曇珠一顆、彌勒杖頭繩，此四種物於過、現、未來世人富無有餘、貧無不足，平等平等，隨處得而用之。」</p>
<p>以拂子打圓相，云：「山僧今日搬來奉送眾姓居士，雖則白拈好手，將公物私作人情，亦可謂酌水獻花，總是他家屋裏事。眾中有傍不甘底，試出來定奪看。如無，一任伊收起去也。且收去後又作麼生？樹下酒香留客醉，從教人喚老襄陽。」</p>
<p>上堂。「物不得其平則鳴。水無聲，風蕩之鳴；草木無聲，風撓之鳴；拄杖子無聲，山僧用之鳴。敢問諸人：拄杖子有什麼不平處？」</p>
<p>卓一卓，云：「痛打自家親骨肉，叢林扛鼓返成冤。」</p>
</div>
<div class='div-w'><p class="pre"><span class='note-inline'>(嘉興府海鹽縣劉門朱氏，法名超浩，捐貲<br/>助刻，祈先嚴養朴公、先慈呂氏、張氏早生<br/>蓮界者。)</span></p>
</div>
<p class='juan'>百癡禪師語錄卷第二終</p>
</div><!-- end of div[@id='body'] -->
</body></html>