<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>百癡禪師語錄卷第三</p><p class="byline">嗣法門人超宣等編</p>
<div class='div-other'><a id='mulu12' />
<p class='h1'>浙江杭州皇崗太平禪寺語錄</p><p>崇禎甲申夏，師在金粟首座寮受請，於七月二十七日入院，指山門，云：「無鑰無封，八達七通，為什麼有人到這裏一似撞墻磕壁？」良久，云：「隨我來也。」便入。</p>
<p>佛殿。「洞山麻秤一條繩，楊岐驢子三隻腳，自古迨今，何止將錯就錯？錯，錯，且展具，蓋覆卻。」</p>
<p>伽藍堂。「受囑靈峰後，金湯永不忘，分明何以報？盡在一爐香。」</p>
<p>祖師堂。「四七二三端的瞎，門風委地苦難扶，兒孫赤手無他事。」舉香，云：「秪得隨流學順朱。」</p>
<p>據室。「此是攙旗奪鼓之場，減灶添兵之所，惟許作家戰客別立生涯，倘或徒勇武夫，性命未免在山僧手裏。」卓拄杖一下。</p>
<p>拈疏。「字字曇華散彩，言言濯錦成文，提持向上綱宗，斷盡現前公案。當陽舉起，有眼皆瞻，若也躊躇，從頭諦聽。」</p>
<p>指法座。「莊嚴寶座，列聖同登，幸自覿面相<span class='corr'>逢</span>，須知放過不可。」</p>
<p>拈香。「這瓣香恢有餘地，大莫能名，爇向爐中，端為今上皇帝祝嚴萬壽，伏願德協少康，立振中興之世界，明踰光武，丕承烈祖之徽猷。</p>
<p>「這瓣香近取諸身，遠及於物，熱向爐中，奉為闔郡尊官、海寧縣主、本山護法、太史陳公、銓部吳公、大參陳公、光祿葛公、觀政張公、并諸孝廉明經、眾姓文學，伏願廣恩波而輝佛日，披忠赤以佐堯天。</p>
<p>「這瓣香有時價重千金、有時分文不值，四回拈出，熱向爐中，耑為現住金粟堂上本師費隱容老和尚，用酬法乳。」</p>
<p>上首白槌，云：「法筵龍象眾，當觀第一義。」師云：「要觀第一義，無處可逃避，誰是箇中人？出來相證據。」</p>
<p>僧問：「諸佛出世，大地放光，和尚出世，未審作麼生？」師云：「古策風高。」進云：「人天交接，四眾臨筵，請師直指。」師便打。</p>
<p>問：「如何是太平境？」師云：「山僧今日初到。」「如何是境中人？」師云：「箇箇眉毛橫八字。」進云：「人境<span class='corr'>已</span>蒙師指示，還有向上事也無？」師云：「向上看。」僧喝，師打云：「情知汝這一喝。」</p>
<p>乃云：「法無住相，著相乖宗，道不虛行，隨行得路。是以古今知識運本分鉗鎚，握金剛寶劍，於一切處開鑿人天眼目，剪除衲子命根，出沒卷舒悉皆自由自在。矧皇崗勝境，太平道場，二水瀠環，三橋疊拱。聖天子綸音聿煥，眾宰輔德望儼然，茲則請命嚴，自當曳杖前赴，豈敢囊藏被蓋，正令不為主持？且主持正令一句如何道？還委悉麼？掀翻海嶽求知<span class='corr'>己</span>，扭轉乾坤見太平。」</p>
<p>復舉三聖云：「我<span class='corr'>逢</span>人則出，出則不為人。」興化云：「我<span class='corr'>逢</span>人則不出，出則便為人。」</p>
<p>師云：「經文緯武，力扶濟北宗風，還這二老漢始得。雖然，若到山僧門下，每人各要一頓棒在。敢問大眾：那裏是他喫棒處？具透關眼者，試請辨看。」</p>
<p>請兩序，上堂。「烹金琢玉予之任，荷教扶宗眾力深，先哲有言猶記得，事難方表丈夫心。」</p>
<p>中秋，上堂。僧問：「野老無私願，歌謠樂太平，如何是太平時節？」師云：「堯風淡蕩。」進云：「一輪光皎潔，萬里絕瑕痕。」師云：「猶有浮雲在。」</p>
<p>乃云：「桂魄十分圓，秋光一半盡，偶然憶著他，拄杖聊通信。」</p>
<p>驀拈拄杖，卓云：「信<span class='corr'>已</span>通也，且道：他在那裏？」</p>
<p>復卓一卓，云：「莫向浮雲深處覓，又憑絃管再吹開。」</p>
<p>陳旭永脩薦，上堂。僧問：「當陽拈出無私句，喚醒南柯夢裏人，政當恁麼時，凌太夫人在什麼處？」師云：「天下人摸索不著。」進云：「可謂撒手了無男女相，大千何處不風流？」師云：「賴遇闍黎證明。」</p>
<p>僧禮拜，師乃云：「母氏劬勞恩，過於蓋與載，碎身不足酬，般若力能賽。若論此般若力完全畢備，居士未起一念時<span class='corr'>已</span>為令先慈拔薦了也，未到太平時令先慈<span class='corr'>已</span>受薦了也，又何待山僧登曲彔木，鼓兩片皮，始為得哉？</p>
<p>「然事無一向，不免略敘數言以塞來命。金飆戰葉，玉杵鳴秋，昔與麼去，茲復何求？萱室沉寥兮兒猶遠慕，羅衣灑脫兮娘卻自繇，一段嘗光無掩覆，乘緣端不在蓮舟。且畢竟在什麼處安身立命？」</p>
<p>遂豎拂，云：「還見麼？切忌認影迷頭。」擊香几，下座。</p>
<p>開爐，上堂。僧問：「古佛與露柱相交合，談何事？」師云：「聾人應得聞。」進云：「三條椽下，七尺單前，又作麼生？」師云：「大家自摸索。」進云：「太平有制從師結，腳下無私任我行。」師云：「三千里外過崖州。」</p>
<p>問：「眼生三角，頭峭五嶽，不與麼來時如何？」師云：「殷勤送出荒郊外。」進云：「政與麼來時如何？」師便打。進云：「杲日當空天色暖，從今喜唱太平歌。」師云：「不易道將來。」</p>
<p>問：「如何是爐中事？」師云：「一堆烈燄貫天紅。」進云：「忽有箇不受鉗鎚底又作麼生招接？」師云：「腦後也須粉碎。」僧拂袖，云：「男兒自有衝天志，不向他人行處行。」師云：「少賣弄。」</p>
<p>乃以拄杖卓一卓，喝一喝，云：「臨濟大師來也，是汝諸人且作麼生與他相見？有般漢聞與麼道，便云：『幸自太平無象，何用好肉剜瘡？』似這等見解，三十年後有人索飯錢在。</p>
<p>「然當爐不避火迸，忠言不避截舌，斬將搴旗，衲僧家尋常手段，苟能於人天眾前主賓互換，敲唱雙行，把臨濟大師拖出頭來亂槌一頓？山僧到這裏終不敢壓良為賤。其或未能，一者、紅爐猛燄，二者、信施難消，是汝諸人百日期中更須仔細始得。」復卓一卓，下座。</p>
<p>追薦，上堂。僧問：「生若流水，死猶落花，落花流水則不問，薦拔一句事如何？」師云：「透脫千差路。」進云：「畢竟還有生死也無？」師云：「自<span class='corr'>己</span>看取。」進云：「轉身時節好，黃菊綻東籬。」師云：「汝作麼生轉身？」僧無語，師云：「壁上畫風車。」</p>
<p>乃云：「多年枯骨冷如冰，睡熟夜臺曉未曾。」呈拄杖，云：「但向棒頭開隻眼，無依無倚任騰騰。」</p>
<p>復舉世尊因耆婆善別音響，至塚間見數髑髏，遂敲一髑髏，問耆婆云：「此生何處？」耆云：「生人道。」世尊又敲一云：「此生何處？」耆云：「生天道。」世尊又別敲一云：「此生何處？」耆罔知生處。</p>
<p>師云：「大小耆婆被世尊覿面瞞卻，當時待別敲一云：『此生何處？』便云：『生佛道。』看他世尊作麼生合煞？秪如茲者靈熙居士請山僧為薦過去嚴慈及令先叔，且道：這三位亡靈生在何處？眾中莫有知生處者麼？試道道看。」</p>
<p>眾下語不契，師云：「三段不同，收歸上科。」卓拄杖，下座。</p>
<p>上堂。僧問：「少室家風五傳而至曹溪支分派列，門庭雖異，根本一般，政當恁麼時，願聞演唱。」師云：「無孔鐵鎚驀面擲。」</p>
<p>進云：「三要印開朱點窄，未容擬議主賓分，如何是臨濟下事？」師云：「霹靂轟天。」</p>
<p>進云：「鋒前有語離情謂，格外玄機孰可親？如何是雲門下事？」師云：「鐵旗鐵鼓。」</p>
<p>進云：「君臣道合時雍泰，回互機全不露鋒，如何是曹洞下事？」師云：「線去絲來。」</p>
<p>進云：「一顆圓明無向背，當陽拈出有多般，如何是溈仰下事？」師云：「音律克諧。」</p>
<p>進云：「綠水青山全體現，森羅萬象笑顏開，如何是法眼下事？」師云：「任汝看取。」</p>
<p>進云：「覿面無回互，臨機有卷舒，和尚門下又作麼生？」師便打。</p>
<p>進云：「可謂水歸巨海波濤闊，雲到蒼梧氣象閒。」師云：「莫來打葛藤。」</p>
<p>乃云：「道人於世不必強求，隨緣任運觸處風流，所以山僧在建州數載，三次居山，自有山中光景、山中受用，喬松萬本，脩竹千竿，虎嘯猿啼，飛泉響荅，無事扶笻雲外望，笑看紅日上高峰。</p>
<p>「迄今暫住在這裏，便有這裏一段光景、一段受用，殿閣插空，桑田遍野，門外三橋曳曳，簷前群雀喧喧，更無閒事掛胸懷，粥飯二時安分過。同生同死底，許伊鼓拍相從；喫醋喫鹽底，任伊背地撫掌。且道：憑箇什麼得什麼自在？頂[寧*頁]豎亞摩醯眼，天上人間不可陪。」</p>
<p>冬至，上堂。僧問：「寒梅破玉，石筍抽條，君子道長，小人道消。」喝一喝，云：「且道：還屬遷變也無？」師云：「衲僧分上無許多事。」</p>
<p>進云：「可謂萬象之中能作主，逐隊隨群實可憐。」師云：「汝為甚逐隊隨群也？」</p>
<p>進云：「不經洗耳池邊過，肯信人間有是非。」師云：「又在語脈裏轉卻。」</p>
<p>乃云：「山僧一條拄杖尋常，不欲胡亂打人，秪要豎在黑暗裏，令汝不覺不知，忽然沒興磕著，如枯幹華開，冰河燄發，他時異日向南頭買貴、北頭賣賤，也不為分外。何故？時節若至，其理自彰。然雖如是，若非跨灶衝樓去，猶屬吾門客作兒。」</p>
<div>復舉慈明於冬日榜僧堂前作此字<img src='../images/J28p0014_01.gif' alt='J28p0014_01.gif' />，其下註云：「若人識得，不離四威儀中。」首座顧謂眾云：「和尚今日放參。」明聞而笑之。</div>
<p>師云：「慈明老祖於無陰陽地上畫出鳥跡蟲文，直得鬼泣神號，蒼黃<span class='corr'>斂</span>衽。山僧此者依樣摸一本施呈，敢問大眾：還識得也無？」</p>
<p>良久，云：「莫謂外孫齏臼少，相教舉筆亂塗鴉。」</p>
<p>上堂。眾集定，乃云：「幸自大家肌骨好，何須對鏡畫蛾眉？」便下座。</p>
<p>大佛開光，上堂。僧問：「全身示現度娑婆，霜雪堆頭鳥作窠，夜睹明星則不問，放光動地是如何？」師云：「人天共見。」</p>
<p>進云：「頂門正眼無藏覆，爍破三千及大千。」師云：「阿誰不仰此時風？」</p>
<p>進云：「秪如昔日雲門打殺，今朝施主裝嚴，古今各出隻手，未審是同？是別？」師云：「別是一家春。」</p>
<p>進云：「可謂將此深心奉塵剎，是則名為報佛恩。」師云：「只消這一句。」</p>
<p>問：「佛真法身猶若虛空，應物現形如水中月，今日現形也，如何慶讚？」師云：「禮拜著。」</p>
<p>進云：「今佛放光明，助發實相義，如何是實相義？」師云：「殿前古柏勢如虯。」進云：「某則不然。」師云：「汝又作麼生？」進云：「片石自堅君子契，好花當舞太平春。」師云：「猶是這般消息。」</p>
<p>乃云：「丹霞燒，雲門打，威風凜凜遍天下，酬恩報德世無倫，爭似花園查大姐？運出家珍願力弘，裝嚴丈六金身也，而今畢備為開光，就請山僧揚般若，回向老年福壽康，生生世世絕瀟灑，并諸過去的宗親承斯善利超越者，回向即不無，秪如釋迦老子是有光可開耶？無光可開耶？若言其有，帶累山僧眉鬚墮落；若言其無，誰肯與麼發殊勝心？苟非親證自<span class='corr'>己</span>一片光明，到此際未免如鼠入牛角，轉身無路。且如何是自<span class='corr'>己</span>底光明？」</p>
<p>呈拄杖，云：「還見麼？巍巍逼塞虛空際，歷落當陽古至今。」卓一卓，下座。</p>
<p>臘八，上堂。僧問：「明星<span class='corr'>已</span>睹成饒舌，今朝提起事如何？」師云：「爍破汝面門。」進云：「不惜眉毛重吐露，知音能得有幾人？」師云：「灼然灼然。」</p>
<p>乃云：「夜半踰城，不安本分；埋頭雪嶺，自昧風光；臘八觀星，眼中著屑；下山教化，惡語傷人。這箇沒意智漢，今日暗想將來，雖是用盡<span class='corr'>己</span>心，笑破他口，卻有一種奇特處，令我徹骨難忘。諸人要見他奇特處麼？山僧放下面皮，徹骨相為去也。」拈拄杖，下座，打散。</p>
<p>爾潛居士請上堂。僧問：「格外全提一句作麼生道？」師云：「放汝三十棒。」僧喝，師打云：「直待雨淋頭。」進云：「路<span class='corr'>逢</span>達道人，不將語默對，將什麼對？」師又打，云：「秪恁麼對。」</p>
<p>居士問：「臘月初八<span class='corr'>已</span>往，臘月三十未來，政當恁麼時，請師直指西來意。」師云：「寒梅纔破萼。」進云：「恁麼則坐斷兩頭去也。」師云：「恰是。」</p>
<p>進云：「昔年壽聖祝聖壽，今日皇崗慶太平。」師云：「還知太平消息麼？」</p>
<p>士一喝，便禮拜，師乃云：「古柏垂枝翠，寒梅破萼多，毳衣相對立，端的事如何？拈起舊時氈拍板，迎風共唱太平歌，政當此際，畢竟誰是知音者？董家村裏老維摩。」</p>
<p>復舉古德拈拄杖，云：「識得這箇，一生參學事畢。」又有云：「識得這箇，更須買草鞋行腳。」</p>
<p>師云：「太平則不然，識得這箇，抵償施主有分。」</p>
<p>上堂。「直釣釣鯤鯨，曲釣釣龜鱉，古人與麼取用，可謂善酌時宜。太平從來性拙，秪用直釣，不論鯤鯨與龜鱉，隨他負命上鉤來。」</p>
<p>驀豎拂，左右顧視，云：「即今莫有上鉤著麼？」</p>
<p>良久，云：「且捲絲綸歸舊塢，免教風雪冷侵衣。」下座。</p>
<p>歲旦，上堂。僧問：「昨夜獮猴還古洞，勘破陷虎之機；今朝雞唱五更前，拋出險崖之句。新故交加則固是，祝聖拈香事若何？」師云：「祥雲捧日。」進云：「祥雲捧日與新年頭佛法，是同？是別？」師云：「莫作恁麼見解。」進云：「恁麼則乾坤育聖德，萬物共霑恩也。」師云：「喜慶有分。」</p>
<p>乃云：「韶陽一曲，臘月二十五，太平移向新年頭，吹唱端為聖明御極之初，嵩祝萬壽，直得風和日暖，五彩雲凝，鳳舞龍蟠，千祥駢集，人人歌至化，在在樂無虞。然雖如是，且道：這一曲從什麼處得來？又作麼生吹唱？灼然不落宮<span class='corr'>商</span>調，自有徽音動地天。」擊拂子，下座。</p>
<p>春日，上堂。「疾如風，爍如電，六臂三頭，千化萬變，雖然與汝說得分明，各宜親見一面，莫學福州人吟詩，也道雪花飛片片。秪如親見面時又且如何？阿呵呵，動人春色不須多。」</p>
<p>解制，上堂。僧問：「古人解制，向萬里無寸草處去，今日解制，未審向什麼處去？」師云：「遠道擎空缽，深山踏落花。」進云：「忽有問格外機聲前句，和尚又如何荅他？」師云：「痛與三十棒。」進云：「路遠夜長休把火，大家吹滅暗中行。」師云：「道得亦相應。」</p>
<p>乃云：「霜風凜洌叵耐，衲子爐邊作隊，喜得春日融和，不免打開布袋，出門任汝西東，要具金毛氣概，<span class='corr'>逢</span>人即便咬翻，勿比韓盧逐塊，他時想念歸來，我宗一脈永賴。」</p>
<p>良久，云：「太平與麼道，也是嫫母憐兒，忘卻醜態。」喝一喝。</p>
<p>出關，請上堂。僧問：「三載無端自活埋，千重百匝擊難開，今朝忽斷連環鎖，爛熳春光遍九垓。條款<span class='corr'>已</span>供，請師一鑑。」師以拄杖卓一卓。進云：「向上還有事也無？」師便打。</p>
<p>僧喝，師復打，乃云：「折籬障壁未是作家，把纜放卅豈為好漢？須知衲僧手段實不恁麼，擊開佛祖重關，跳出舊時窠臼，直下如戴角猛虎，搖岳驚群，奮爪獰龍，衝雲搏浪，千聖牢籠不住，萬法綴繫無從，政當今日，功成行滿一句又如何話會？彼此風流多意氣，相邀踏賞太平春。」</p>
<p>陳氏行常請上堂。僧問：「春風淡蕩，春氣和融，底事分明則不問，今朝陞座意如何？」師云：「一顆圓珠常燦爛。」進云：「秪如佛法遍天下，未審閨閣中還有佛法也無？」師云：「有。」進云：「恁麼則水月簾前冰骨女，堅貞猶比歲寒松。」師云：「不妨被汝道著。」</p>
<p>乃云：「三月好春光，柳垂金線長，少林端的旨，覿面不囊藏。恁麼會，莫思量，本有靈明事事彰，繡閣翛然忘晝永，南山古柏愈深蒼。」</p>
<p>復舉當時溫州陳道婆嘗遍參名宿，後於長老山淨和尚語下發明，作偈云：「高坡平頂上，盡是採樵翁，人人盡懷刀斧意，不見山花映水紅。」師云：「好箇山花映水紅，可惜無人證據太平，今日為伊證據去。」遂豎起拂子，云：「還見陳道婆麼？」便下座。</p>
<p>清明，上堂。「清明時節雨紛紛，途路禪流聞不聞？欲識祖翁何處是？灼然秪在杏花村。」驀拈拄杖，指云：「杏花村<span class='corr'>已</span>在這裏，祖翁聻。」乃云：「萬福，萬福。」下座。</p>
<p>佛誕，追薦，請上堂。「生以不生生為生義，白雲飛掛門前樹；死以不死死為死義，風送落花紅滿地。散離和合各隨宜，根本繇來無變異，但能窮究豁然明，當下頓超佛祖位。寶劍倚天光逼人，外魔一切咸驚悸，塵塵示現度迷情，那有輪迴惡業累？</p>
<p>「如是，則知釋迦老子於此日生，生本不生；心蓮上座於此日死，死本不死。生本不生，無生可慶；死本不死，無死可追。政當恁麼時，且道：釋迦老子與心蓮上座畢竟在什麼處安著？還委悉麼？不見道？天上天下，惟我獨尊。」卓拄杖，下座。</p>
<p>師誕日，結夏，上堂。「父母未生前面目、臨濟喫黃檗三頓痛棒、百丈野狐、巖頭末後句，是汝諸人一一覷透也未？若一一覷透去，則不用九旬禁足，三月安居，更說什麼應驗蠟人，如鵝護雪？直得常光廓爾，蕩蕩無拘，盡虛空華藏剎海悉皆遊戲出入之場，任是黃面婆伽十二圓覺也須倒退幾步。</p>
<p>「眾中或有與麼漢出來互相激揚，非惟此日佛事光增，抑且慶讚山僧有分；如無，炎威雖漸逼，殿閣喜生涼，不妨向三條椽下東覷西覷，忽然冷地覷透，亦未可定。」</p>
<p>端午，上堂。舉臨濟問僧：「甚處來？」僧便喝。濟揖坐，僧擬議，濟便打。又一僧來，濟豎起拂子，僧禮拜，濟便打。復見僧來，濟亦豎起拂子，僧不顧，濟亦打。徑山杲頌云：「五月五日午時書，赤口毒舌盡消除，更饒急急如律令，不須門上畫蜘蛛。」</p>
<p>師云：「大小徑山，一道神符，亦有箇驗處，只是要見臨濟太遠在，且如何得見臨濟去？」遂拈拄杖，下座，打散。</p>
<p>上堂。「諸佛道不著底句，太平滿口道著；祖師拈不出底機，太平信手拈出。拈得出，是何物？」卓拄杖，云：「梅雨乍晴原隰翠，皇崗橋上有人行。」</p>
<p>陳榜眼入寺，上堂。舉宋時徑山杲禪師因陳榜眼至，舉白雲端頌《楞嚴經》中「吾不見時，何不見吾不見之處」話，云：「堂前露柱久懷胎，生下孩兒頗俊哉，未會語言先作賦，一操直取狀元來。」隨後拈云：「敢問諸人：還知師翁落處麼？若知落處，便識得狀元；若也未知，徑山為你指出：有利無利，不離行市，放過一著，落在第二。」</p>
<p>師云：「徑山老漢說亦說得有來由，只是未了。太平此者要見千載一時，不免鋪花錦上去也。放過一著，落在第二，赫奕聲光，喧天震地，作王室之股肱，立英才之標幟，鰲禁風生絕點塵，返思鷲嶺有何異？且今日台旆光臨一句作麼生道？撥轉如來正法輪，是則名為親受記。」</p>
<p>上堂。「張空火傘熱難當，何處幽陰可隱藏？莫道太平無款待，濃煎幾碗辣椒湯。為什麼如此？要伊通身汗出，徹骨清涼，忽有云：『某甲不喫。』似這等冷地坐漢病在膏肓。大眾！而今泛泛之流多作恁麼見解。」喝一喝，下座。</p>
<p>解夏，上堂。「木葉正驚秋，解開布袋頭，乾坤如許闊，任汝自優遊。記得昔日翠巖示眾云：『一夏與兄弟東語西話，看翠巖眉毛在麼？鉤錐在手，照用同時，還他老翠巖。』太平這裏則不然，何故？一夏以來，總不曾與兄弟東語西話，兩道眉毛依舊橫在眼上，諸人決定是見也。然雖如是，前途有人問著又作麼生抵對？於此抵對分明，方不枉太平過夏。」</p>
<p>退院回，上堂。「時勢兩窮，自知退身有分，人情恰好，何妨熟處為家？掇轉古杖頭，打開舊舖面，太平曲調特地重宣，濟北綱宗從新整頓，謾道再來，半文不值，須信此際後會難<span class='corr'>逢</span>，紅輪杲杲印天心，灼然大智圓明，體無背向，寶鐸雙雙鳴殿角，果爾聲和響順，理絕差殊。政當今日，濟北綱宗即不問汝諸人，秪如太平曲調，諸人還記得麼？」良久，擊拂子，云：「箇中無限低回意，貴在知音側耳聽。」</p>
<p>中秋，上堂。「者也之乎，浪費工夫，行棒行喝，遍地荒蕪。若是皮下有血底，只消道箇不必。何故？此夜一輪滿，清光何處無？」</p>
<p>新剃度請上堂。僧問：「金刀剪斷青絲髮，便是牟尼佛子孫，三千威儀、八萬細行則不問，獨脫無依一句作麼生道？」師便打。</p>
<p>進云：「竹密不妨流水過，山高豈礙白雲飛？」師云：「誰人解此意？令我憶丹霞。」</p>
<p>乃云：「三界無安，四生拘促，既離愛網，須報深恩。秪如深恩作麼生報？莫是誦幾卷經、持幾行咒麼？且喜沒交涉。莫是念幾遍佛、燒幾炷香麼？且喜沒交涉。莫是出入叢林，學幾句禪、聽幾句教麼？且喜沒交涉。」</p>
<p>遂呈拄杖，云：「爭似這箇超宗越格，蓋色騎聲，八面玲瓏，十方洞達？倘能於此徹證根源，直截擔荷，自與乃佛乃祖握臂並行，生死不憂、涅槃不愛，隨緣放曠，應物施為，從前願力了然，一切深恩報盡。如是出家為僧不亦善乎？」</p>
<p>復呈拄杖，高聲召云：「達源！達源！你還肯恁麼也無？後生可畏頭纔白，切忌空拋白了頭。」</p>
<p>上堂。「天得一以清，地得一以寧，君王得一而天下平，衲僧得一又且如何？負日晴軒成坐睡，夢隨鷗鷺落江村。」</p>
<p>辭眾，上堂。「善始善終，道人操守；知進知退，衲子機關。機關既別，操守亦真，去住自可隨緣，終無絲毫繫念。無繫念，絕疏親，楖栗橫擔不顧人，且向秦溪深處也，偷閒笑破碧桃春。」</p>
</div>
<div class='div-other'><a id='mulu13' />
<p class='h1'>杭州金山長慶禪寺語錄</p><p>入院，至山門基，云：「無門之門，是為法門。且道：路頭在什麼處？」以拄杖劃一劃，云：「還見麼？」</p>
<p>佛殿。「古殿苔封山色冷，虛堂午寂梵聲沉，釋迦老子雖則善於藏身，爭柰新長慶未肯放過在？」</p>
<p>方丈。「擦粉塗脂，敗家種草，藏牙伏爪，怯膽禪和，直饒不涉兩途，正好劈脊打趁。何故？據斯室，行斯令。」</p>
<p>指法座。「這箇寶座，登陟寔非容易新，長慶今日又作麼生？」良久，云：「自從踏斷毘盧頂，幾度臨危一坦平。」</p>
<p>拈香祝　聖畢，次拈香，云：「此瓣香，多少人求之弗得？多少人得之弗能用？幸自可憐生，亦<span class='corr'>已</span>得而用之，次第五回供養我金粟本師費老和尚，用酬法乳。」</p>
<p>上首白槌竟，師云：「秋山削玉水磨銅，斜抱雲和寄此中，一曲輕彈絃韻好，知音誰是請相通。」</p>
<p>僧問：「昔日太平，今朝長慶，太平玄旨則不問，長慶宗乘事若何？」師云：「桂子正香飄。」進云：「這是和尚底，如何是學人底？」師云：「你也須領取好。」進云：「數縷金繩開覺路，一帆寶筏渡迷津，學人<span class='corr'>已</span>霑恩去也。」師云：「知即得。」</p>
<p>問：「如何是長慶境？」師云：「湖光淡蕩。」進云：「如何是境中人？」師云：「我坐汝立。」進云：「人境<span class='corr'>已</span>蒙師指示，斬新條令句如何？」師云：「與汝一頓棒。」</p>
<p>乃云：「長慶門前，天寬地闊；化螺池畔，竹翠松青。頭頭顯露無私，隨方任我展演。所以道：衲僧家絕固必乘興而住，遇緣即宗，劈開摩醯正眼，拋出楊岐金圈，照用同時，主賓互換，羅龍網鳳，碎鎖敲枷，直教古佛眉尖放光，那管法堂草深一丈？</p>
<p>「雖然，此猶是新長慶尋常為人處，秪如人境相稱一句作麼生道？碧溪流不盡，千古美無虧。」</p>
<p>復舉昔時長慶慧稜禪師往來雪峰，玄沙二十年坐破七箇蒲團，不明此事，一日捲簾忽然大悟，作頌云：「也太差，也大差，捲起簾來見天下，有人問我解何宗，拈起拂子劈口打。」</p>
<p>師云：「看他古人，二十年來真實履踐則不無，若要箇箇依樣畫葫蘆，未免遞相鈍置。新長慶從來不曾坐破蒲團，即今日亦無甚蒲團與你坐破，只有一座破殿、數間破屋，大家團圞共聚，你纔進前如何，驀拈拄杖便打。且道：與古人是同？是別？還委悉麼？莫怪渠儂多意氣，當年曾謁聖明君。」</p>
<p>冬至，上堂。「是法住法位，世間相常住，金山頂枯幹抽條，長慶湖寒冰燄起，燈籠露柱依舊寂寂無言，惟有白牯黧奴互相慶賀，曰：『且喜，且喜。』喜箇甚麼？日愛霜明春信到，冷梅橋畔暗香浮。」</p>
<p>臘八，尼古恒請上堂。僧問：「雪山敗闕，長慶增輝，端的一句，請師指陳。」師云：「逼塞虛空。」進云：「秪如昔日趙州訪二庵主，主俱豎拳，意旨如何？」師云：「鐵鎚無孔。」進云：「今日庵主來訪長慶又作麼生？」師云：「也不較多。」進云：「可謂縱奪誇好手，相<span class='corr'>逢</span>兩作家。」師云：「不須重註破。」</p>
<p>乃云：「雲收午夜，星燦長空，今古恒然，本無變異。叵耐瞿曇不唧溜，向這裏刺破雙睛，卻走入鬧藍中，哆哆和和，致令後代兒孫若男若女依模做樣，列剎相望，懸羊賣狗，知他是真？是偽？長慶到此者，又覺力竭智窮，跳出圈繢不得，未免借木上座，隨例打鬨去也。」</p>
<p>遂拈拄杖，卓一卓，云：「瞿曇作先鋒，長慶為殿後，中間諸菩薩，見聞俱歡喜。歡喜則不無，秪如實際尼不下笠子，勘俱胝末由主，一言之下能使灌溪服膺。且道：伊具什麼眼目得與麼英特自在？有簡點得出者，試來與俱胝、灌溪二大老漢轉身吐氣，不為分外。有麼？有麼？」</p>
<p>良久，云：「茫茫宇宙人無數，幾箇男兒是丈夫？」復卓拄杖，喝一喝，下座。</p>
<p>因雪上堂。「巽二無端夜作威，天明滕六亂空飛，金山突出銀千樹，瓊殿粧成玉一圍。知<span class='corr'>己</span>不聞扶剡棹，達流幾見臥袁扉，儂家幸自生涯別，得意翩翩獨振衣。」下座。</p>
<p>歲旦，上堂。「昨朝舊歲，今日新年，舊歲說過底縱新也舊，新年說得底雖舊仍新，新舊說，無兩般，要且隨時流動。」</p>
<p>驀豎拂子，云：「看看：拂子顯神通，上至兜率天宮，下入十八重地獄，普令虛空法界情與無情悉皆合掌奔趨，同聲唱和，報道：『今年蠶麥熟，禾稼宜，人少病，物咸熙。長慶寺幾箇長老別無奇能，只是鼻孔遼天，要肚皮飽齁齁地。』山僧癢處被他搔著，欣欣然如登春臺、如享太牢，是汝諸人為什麼不知不覺？」遂連擊拂子，下座。</p>
<p>久雨，上堂。「沃野獻新綠，漫空雨點多，鳥啼泥滑滑，惱殺眾禪和。古德有言：『萬里無雲，青天也須喫棒。』若是久雨不晴，這一棒青天更少不得。山僧與麼判斷，大眾想必樂聞，畢竟如何得晴去？」一僧云：「但得雪消去，自然春到來。」師卓拄杖，云：「分明記取。」</p>
<p>佛涅槃日，上堂。「二月春方半，桃花開爛熳，瞿曇忍不禁，天外出頭看。咄！這老漢入大涅槃<span class='corr'>已</span>二千六百餘年了也，更於何處出頭？又要看箇甚麼？」良久，云：「浪高三級龍成去，猶有騃人戽夜塘。」</p>
<p>大悲生辰，上堂。「衣內明珠，女男本具；胸中古鏡，老少全真。秪因見倒惑生，故受泥塵染污，所以觀世音菩薩於當年此日示現，應同體悲，興無緣慈，總是潦倒婆心，蝦為子曲。有等念舊話漢便云：『白華巖上頻伽語，紫竹林邊銀浪高，大士法身常顯露，頭陀休用更忉忉。』是即是，猶隔津在。且不隔底在什麼處？」</p>
<p>遂以拂子敲香几，云：「也只在這裏。在這裏，莫沉吟，家家南無觀世音，桑麻數畝圓通殿，豺虎是非永弗侵。」復敲香几，下座。</p>
<p>清明，上堂。「荒土一堆，銷盡英雄壯骨；紙錢半陌，曲勞兒女愁腸。生死事不早回頭，好春光覺容易過。」擊拂子，云：「會麼？莫向杜鵑啼處宿，沾衣血染滿山紅。」</p>
<p>上堂。「恁麼恁麼，揭諦揭諦；不恁麼不恁麼，波羅揭諦；恁麼中不恁麼，波羅僧揭諦；不恁麼中卻恁麼，菩提薩婆訶。總不恁麼時如何？」喝一喝，云：「大悲觀世音來也。」便下座。</p>
<p>生日，上堂。僧問：「敲鐘擊鼓，請師陞座，如何是慶壽一句？」師云：「惡水由來不自潑。」進云：「<span class='corr'>逢</span>人則不出，出則便為人去也。」師云：「現成惡水莫相澆。」</p>
<p>乃云：「山僧未出母胎時有一則語，包天括地，越聖越凡，記持將來，不覺<span class='corr'>已</span>經三十七載，總未曾輕易與人說著，而今既蒙固請，若弗為說又成辜負，不免說去也罷。</p>
<p>「綠樹陰濃夏日長，樓臺倒影入池塘，水晶簾動微風起，一架薔薇滿院香。忽有箇漢云：『和尚！和尚！此係古詩，干未出母胎時什麼閒事？』秪向他道：『<span class='corr'>逢</span>人但恁麼舉。』」良久，喝一喝，下座。</p>
<p>聖蓮為師祝壽，上堂。僧問：「正綱肅紀則不問，良誕到來是如何？」師云：「古木叢青靄。」進云：「一種沒絃琴，惟師彈得妙。」師云：「遙天浸白波。」進云：「學人也須禮拜。」師打云：「不可放過。」</p>
<p>僧喝，師又打，乃云：「自笑生平無一長，微貲蕩盡走他鄉，當時若果能安分，也免今朝起禍殃。禍殃既起，帶累諸人，要橫不得橫、要豎不得豎，是即是，就中也有許多光彩。豈不見？黃梅翠竹，枝枝葉葉競添籌；燕語鶯簧，句句聲聲增勝麗。微風飄，寶座瑞果獻金僊，一番貶駁一番新，一度讚揚一度快。山僧與麼告報，不知面皮厚幾重？試問諸人還會也無？」</p>
<p>卓拄杖，云：「撇開凡聖虛名號，貶駁讚揚兩不干。」</p>
<p>上堂。舉雪竇云：「世事悠悠，不如山丘臥藤蘿下塊石枕頭，這般底有甚用處？喚起了打。」</p>
<p>師云：「大小雪竇有棒，只解打別人，不知自<span class='corr'>己</span>教阿誰打？長慶道：世事悠悠，不如山丘臥藤蘿下塊石枕頭，這般底甚有用處？喚起來喫杯茶。何以如此？街頭趁燄紛紛是，誰肯休心冷似冰？」</p>
<p>薦父，請上堂。「生死原無二相，去來寧有兩人？但能一念回機，便見當體解脫。」</p>
<p>驀豎拂，云：「看看：令先嚴文仲居士來也，在山僧拂子頭上說道：『昔日忘本據，今朝證舊容，靈明嘗不昧，端坐碧蓮中。』」</p>
<p>又擊拂，云：「卻被山僧一擊，遂把不住，騎佛殿，出山門，[跳-兆+孛]跳上三十三天，築著帝釋鼻孔，直得須彌岌峇、海水波騰，大千世界悉皆震動，敢問居士：還信得及麼？倘信得及，不須陟岵空瞻望，莫大之恩<span class='corr'>已</span>畢酬；設或未然，聽取一偈：新田水漲亂啼蛙，無限圓通絕覆遮，忽地耳根輕拶破，舉頭時自見阿爺。」復連擊拂子，下座。</p>
<p>請化士，上堂。「砂盆潦倒全無力，遠映連天秋水碧，疇肯同心出手扶，重為古寺壯顏色。壯顏色，休擬測，五湖煙景有誰爭？自是不收收便得。」</p>
<p>馮清太脩薦，上堂。「生身父母恩重丘山，何以補報？難之又難。每到年年時節，好影堂空，自淚闌干，記得教中有一道真言，號聰明王，能滅業障，但肯信口熟念，管取現存獲益，亡過超昇，以至歷劫冤親、多生父母亦得藉此解脫。」</p>
<p>遂合掌，云：「唵阿盧勒繼娑婆訶。」</p>
<p>良久，云：「念<span class='corr'>已</span>念也，薦<span class='corr'>已</span>薦也，畢竟伊爺娘在什麼處？無生國裏，惺惺不妨惺惺，瞌睡隨他瞌睡，若要大家相見。」擊拂子，云：「總在這裏看取。」下座。</p>
<p>還山，上堂。「別去溪楓冷，歸來陌柳新，雖然歲序改，不改舊時人。舊時人既在這裏，且作麼生相見，搘笻側立小橋畔，笑指金山爛熳春。」</p>
<p>上堂。「世、出世間，百年夢境，愛人愛物，一副慈腸，所貴泰而弗驕，老當益壯。試看：南山古柏，歲久亦覺深蒼，政當此際，隨緣一句如何話會？湘簾捲起無餘事，坐對梨花翫月明。」</p>
<p>受金粟請寄，辭眾，云：「昔年八月長慶來，仙友庭前花正開。今年四月金粟住，黃鶯聲老綠楊樹。來也住也合自然，當人要識同風句，溪山雖隔共一天，鼻孔眉毛廝結拄。有破砂盆極力撐，增輝祖道乃先務，莫教鶴怨與猿驚，石徑荒涼又宿鷺，負我從前片片心，殷勤故此力分付。分付即不無，今日事作麼生？臥龍奮迅碧波中，青霄直上布雲雨。」</p>
</div>
<div class='div-w'><p class="pre"><span class='note-inline'>(嘉興府海鹽縣劉門朱氏，法名超浩，捐貲助刻，<br/>祈先嚴養朴公、先慈呂氏、張氏早生蓮界者。)</span></p>
</div>
<p class='juan'>百癡禪師語錄卷第三終</p>
</div><!-- end of div[@id='body'] -->
</body></html>