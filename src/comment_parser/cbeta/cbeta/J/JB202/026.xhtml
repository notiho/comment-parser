<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu702' />
<p class='juan'>百癡禪師語錄卷第二十六</p><p class="byline">嗣法門人超宣等編</p>
<div class='div-other'><a id='mulu703' />
<p class='h1'>跋題</p>
<div class='div-other'><a id='mulu704' />
<p class='h2'>跋血書《華嚴經》</p><p>楚文上人以一滴娘生血書此大部經卷，酬佛深恩，其願力可謂勤且至矣。</p>
<p>予偶借閱過見，夫紅雲絢爛，紫霧蒸騰，恍若置身於華藏世界海，與毘盧、彌勒、文殊、普賢同樹赤城旗幟，又若與善財童子遊歷南方，參訪諸善惡知識，共演唱最妙陀羅，故曰「一念普觀無量劫，無去無來亦無住，如是了知三世事，超諸方便成十力」。果能大家恁麼信去，箇箇成佛<span class='corr'>已</span>畢，更有什麼佛恩可酬？眾生可度者乎？</p>
<p>然杜順法師云：「懷州牛喫禾，益州馬腹脹，天下覓醫人，炙豬左膊上。」且道：這四句偈還與華嚴意旨有相應也無？若道無，杜順法師為甚如是說？若道有，楚上人為何不并書在這裏？臨安紙貴，頭陀一狀供招，倘遇明眼作家，也只胡盧而釋。</p>
</div>
<div class='div-other'><a id='mulu705' />
<p class='h2'>跋血書《法華經》</p><p>雅上座發大勇猛精進心，於自<span class='corr'>己</span>指端放出紅蓮華色光明，書此七軸法寶報答佛恩，復持來示余求跋數語，余應之曰：「不能也。豈不見？經中道：『是法非思量分別之所能解。』既非思量分別之所能解，汝如何書得？汝既書不得，余又如何跋得？書不得，跋不得，向此處挨拶將去，便見盡虛空法界是一部經，無邊香水海是一滴血，則此要書要跋底又向什麼處著乎？」雅上座唯唯有間，余曰：「吾跋已竟也。」遂呼管城子書之。</p>
</div>
<div class='div-other'><a id='mulu706' />
<p class='h2'>跋陳宗煥手書《法華經》</p><p>生身母氏歸何處？七軸蓮經墨正濃，書罷案頭翻數遍，猶如古木動悲風，以此報恩亦已足矣，然其中有一句子完完全全，居士實未曾書著，且道：是那一句？忽地筆尖倒卓，硯水奔騰，娘生面孔儼然獨露，方信祖師道，本來真，父母歷劫不相離，豈曰報之云乎？時碧梧葉捲，紅蓼花開，某道人謹跋。</p>
</div>
<div class='div-other'><a id='mulu707' />
<p class='h2'>跋《梵網經》</p><p>盡十方世界是箇網子，盡世界人物是箇坐網底人，此網非密非疏，即不得、離不得，但能於節目未分時把定要綱，輕輕一扯，百雜碎便爾透脫無依，全身獨露，刀山劍樹任其逍遙，餓鬼畜生隨類而往，莫道閻羅大王，佛祖都來摸索不著。若猶未也，且認此牢固腳跟，謾自說大話好。</p>
</div>
<div class='div-other'><a id='mulu708' />
<p class='h2'>題《金剛經》</p><p>若見諸相非相，即見如來；若見諸相非相，不見如來。喚教中說底是，便背卻宗；喚宗中說底是，又違卻教。明上人！汝若向這裏明得，三十二分不消一捏，佛及須菩提總是提瓶挈笠漢，所謂真能受持此經者語寔不虛；其或取黃卷赤軸以為然，未免觸途成滯，驢年討甚快活哉。</p>
</div>
<div class='div-other'><a id='mulu709' />
<p class='h2'>題祥禪人所藏五祖演和尚語錄</p><p>擒龍捉虎，攫霧拏雲，手段高超，不可湊泊，至其念聰明咒、唱綿州歌，則又風流迥特，今古罕聞，此東山一宗盛行天下也。祥禪人！汝且道：我與麼說，還說得著麼？如弗以為然，試請諸方批判。</p>
</div>
<div class='div-other'><a id='mulu710' />
<p class='h2'>題中峰和尚梅花詩</p><p>幻住老祖於度竹篦子句下洞徹源底，灼然如新篁參天，氣概不倫。凡卉，若夫梅花百詠，特其餘技耳，比見叢林學者各抄襲一冊以為腰囊至寶，將謂幻住老祖面目全在於是，吾恐常寂光中必莞爾笑曰：「此等瞎阿師亦太辜負予也。」</p>
</div>
<div class='div-other'><a id='mulu711' />
<p class='h2'>題禪林寶訓後</p><p>勢利人我在古昔不少，此輩今之叢席上下以勢利人我互相欺凌者，醜惡較來尤甚，而道德仁義又何必問其能與否也？三復斯編，應知無地縮頸。</p>
</div>
<div class='div-other'><a id='mulu712' />
<p class='h2'>題韓愈論佛骨表後</p><p>如來大頭腦，昌黎何曾夢見？故其所論佛骨表亦只就事跡較量，聳動天聽，所謂夏虫不可以語冰者，毋怪其然。</p>
</div>
<div class='div-other'><a id='mulu713' />
<p class='h2'>題東坡所畫古梅墨刻</p><p>大丈夫秉貞勵操，飄然獨立，不受世累拘染者有如此梅。余觀此梅，坡老一生為人彷彿之筆尖上，百載後聞風者能無興起乎？</p>
</div>
<div class='div-other'><a id='mulu714' />
<p class='h2'>題葉泰交所書地藏院答問錄</p><p>泰交葉居士不循本分，以種種言句呈解於我老人，好與三十棒。我老人閱之，不依本分鉗鎚，復以種種言句增其繩索，亦好與三十棒。今居士又欲求數語於蓮峰，冠諸編首，蓮峰更為種種分剖，亦未免好與三十棒。</p>
<p>雖然如是，此九十棒中，也有權、也有實，也有照、也有用，簡點得出者，秪這一錄皆為剩語，將來把火燒卻不為分外。假如依稀恍惚，半信半疑，鼻孔總在我老人掌輪裏。且不得學蓮峰恁麼說話，三十棒自領去，莫帶累葉居士好。</p>
</div>
<div class='div-other'><a id='mulu715' />
<p class='h2'>題王右軍墨刻筆陣圖</p><p>於一毫頭上布出龍蛇陣略，屈折縱橫，莫不指揮如意，蓋有神乎筆墨中，妙於筆墨外者，使若君而禦侮城壘可無虞矣。竹窗神倦，令人目擊奮然。</p>
</div>
<div class='div-other'><a id='mulu716' />
<p class='h2'>題伏龍和尚與無用貴長老書後</p><p>意得恁麼正，詞得恁麼厲，無明和尚雖則徹底憐兒，抑亦有為而發。獨惜是刻已久，今人猶未之知，不然何紛紛覆轍至此？</p>
</div>
<div class='div-other'><a id='mulu717' />
<p class='h2'>題十牛圖</p><p>梁山老漢做箇十牛頌子，可謂慈悲之故，落草之談，後來人錯下手腳，更畫此十牛樣子，致使吠影承虛者將謂有恁麼事，異端並起，邪法難扶。苦哉！急宜畀之丙丁，免梁山在鼻孔裏冷地發笑。</p>
</div>
<div class='div-other'><a id='mulu718' />
<p class='h2'>題文上人所藏密老和尚語錄</p><p>臨濟云：「山僧無一法與人，秪是治病解縛，汝取山僧口裏語，不如休歇無事去。」看他極力舉揚，如吹毛寶劍，直截單提，不容擬議，大非鉤章棘句，爭求實法者所能彷彿？二十九傳至我密雲師翁，於祖道將墜之秋用一條白棒生擒活捉，鏟削枝蔓，是又儼然臨濟再出也。數年間，法化大行，兒孫遍地，其所鏤行語錄雖遐陬僻壤，莫不家有而珍崇之。文禪人！汝亦曾向此錄中別具隻眼麼？若徒數墨循行，驢年未夢見在。</p>
</div>
<div class='div-other'><a id='mulu719' />
<p class='h2'>題蔡翁臣農即事後</p><p>這老措大二十年來不避艱險，為法場旗幟，海內聞風久矣。茲欲寓跡於農，與諸耕夫牧豎钁頭邊大作佛事，其意抑何如也？余觀臣農即事詩，譬猶夜泉飛壑，清韻泠然，直令人一唱三歎。古云：「綠樹重陰蓋四鄰，青苔日厚自無塵，科頭箕踞長松下，白眼看他世上人。」噫嘻，是豈足以見蔡翁哉？</p>
</div>
<div class='div-other'><a id='mulu720' />
<p class='h2'>題祈遠唐孝廉所惠東坡屏刻</p><p>歐陽公作醉翁亭記，筆力瀟灑，景趣逼真，足稱文中佳畫。元祐間，東坡為擘窠大書，重以勒石，是記與書兩美，並垂千古，又豈菜肚阿師所容易識哉？憶予騎竹馬時曾閱此刻，津津弗置，今偶拾之，維摩手裏得非有感而然耶？花懸靜几，日映疏櫺，命侍僧展開一覽，悠然想見二老之面目猶在。</p>
</div>
<div class='div-other'><a id='mulu721' />
<p class='h2'>題唐孝廉所惠曹羅浮畫冊</p><p>世界，畫景也；世界人，畫中人也。夫孰為假？孰為真乎？矧翠竹蒼松原非外境，白雲流水總是天機，等閒描畫將來，亦有無限神通妙用。吾知居士必不以案頭玩物擲予也，雖然，秪如描不成、畫不就底一著，且道：落在何處？具眼高流試指出看。</p>
</div>
<div class='div-other'><a id='mulu722' />
<p class='h2'>題徵禪人所書濟宗尊宿語</p><p>這一隊老古錐，尋常瞞神嚇鬼，說出許多絡索，余當年不識好惡，以至手錄再三，今盡擲之無有矣。徵禪人！汝又不識好惡，從新錄過，并將予所說底絡索參雜其間，得無證父攘羊，令明眼者揶揄我耶？然雖如是，且喜余有箇推托處。如何是推托處？待長慶山點頭時卻向汝道。</p>
</div>
<div class='div-other'><a id='mulu723' />
<p class='h2'>題自書儒宗要覽</p><p>山居清暇，偶閱古人書錄成此帙，蓋亦熟處難忘，匪故喜綺艷語也。圓通秀謂黃庭堅曰：「汝以艷語動天下人淫心不止，馬腹中正恐生泥犁耳。」矧我輩尚欲從事斯乎？讀者宜知之。</p>
</div>
<div class='div-other'><a id='mulu724' />
<p class='h2'>題畫牡丹</p><p>牡丹稱花中富貴，世酷愛之，愛而畫，畫而蓄，蓄而不忍置，固其宜也。若夫芳蘭噴幽谷，勁竹挺寒巖，富貴雖弗及牡丹，品韻則有獨勝者，不識墨士遊人曾留意否？吾謂世情亦然。</p>
</div>
<div class='div-other'><a id='mulu725' />
<p class='h2'>題張玉可手卷後</p><p>顧虎頭寫金粟如來影，光明照寺張僧繇畫龍於安樂壁上，破屋昇天，佳手通神，千古莫比。玉可翁其得虎頭衣缽為僧繇苗裔耶？不然，何筆墨靈妙之若斯也？獨惜予質醜陋，面目可憎，今日不著便卻被伊塗抹一上，簡點將來，三十棒應先自喫，還有三十棒畢竟放伊弗過。為甚如此？有功者賞。</p>
</div>
<div class='div-other'><a id='mulu726' />
<p class='h2'>題盧生黃粱夢記</p><p>邯鄲一枕，歷盡榮華五十載，覺來黃粱炊尚未熟，呂翁豈徒以此窒盧生大欲耶？蓋為愚如盧生者甚多，特借盧生喚醒之耳。奈何人不自知，反笑盧生，是使乾坤成長，夜而開睛作夢，竟茫茫無了期也。吾因取是記，表而出之。</p>
</div>
<div class='div-other'><a id='mulu727' />
<p class='h2'>跋諸子和戴觀中詩卷後</p><p>我此一隊牛兒馬子，常在月下風前潑狼潑賴，盡大地人無收拾得，不意被箇沒面目書翁用些須草料誘出鞭逼，直得各各倒身撒尿，臭氣薰天，山僧聞之，忍耐不禁，連聲高叫云：「快活，快活。」何故？金鏃慣調思百戰，冤家偏撞對頭人。然雖如是，也須護惜蹄角好。</p>
</div>
<div class='div-other'><a id='mulu728' />
<p class='h2'>題雪僊梅軸</p><p>梅至老而榦愈古，骨愈堅，香愈遠，亦花卉中一大丈夫也。是故，予非好畫也，乃愛梅也。愛梅不妨與此畫並好也，懸諸座右以自警，并愧今之老不丈夫者。</p>
</div>
<div class='div-other'><a id='mulu729' />
<p class='h2'>題扇中蘆鴈</p><p>覺範洪題宋迪平沙落鴈圖云：「湖容秋色磨青銅，夕陽沙白光濛濛，翩翻欲下更嘔軋，一十五五依蘆叢。西興未歸愁欲老，日暮無雲天似掃，一聲風笛忽驚飛，羲之書空作行草。」誠所謂有聲畫可與宋迪無聲句比隆者也。今觀此扇中畫鴈，或飛、或宿，出沒於長蘆淺渚間，生意真機勃勃欲動，畫乎？詩乎？有聲？無聲？吾不得而名之矣。商飆披拂，正當斯時，汝宜默誦大悲神咒以呵護之，不然，恐逐隊成群，潑天飛過去也。</p>
</div>
<div class='div-other'><a id='mulu730' />
<p class='h2'>題月侍者畫扇</p><p>玉斧修成，搖動浮光，侵几席生綃巧製，揭開飛翠冷簾幃，何況孤峰幻出，怪樹增奇，遠淡近濃，難可指目？此二語作畫扇會也得，不作畫扇會也得。所以道：白雲影裏神仙現，手把紅羅扇遮面，急須著眼看仙人，莫看仙人手中扇。</p>
</div>
<div class='div-other'><a id='mulu731' />
<p class='h2'>題郁上人所藏神宗皇帝御劄墨刻後</p><p>王錫爵掌內閣事，神宗有手詔數十幅，問安慰諭以至立儲釋謗，言言委婉，字字典型，蓋一時君聖臣良，心同道合，雖上古都俞之風不是過矣。</p>
<p>此劄勒石藏之御書樓已久，王氏子孫襲為世寶，今宗廟、禾黍、陵寢荒榛，恐欲求之非易易，汝宜謹守，毋使仙官六丁負之而趨，太平景象末季無由想見也。</p>
</div>
<div class='div-other'><a id='mulu732' />
<p class='h2'>題德孚手卷後</p><p>鍾繇書如群鵝戲海，羲之書如龍跳天門，張芝書如漢武欲仙，自古至今傳者數數矣。新安德孚翁以善書著，諸名公鉅紳皆有題記，予不諳字訣，其敢作閒言語塗糊耶？八法森嚴涵霧雨，六書磊落燦珠璣，敬拈套句為翁贈。</p>
</div>
<div class='div-other'><a id='mulu733' />
<p class='h2'>題沈其璋牡丹畫軸</p><p>國色千般媚，天香一種奇，花如牡丹，富貴極矣，然而春開、夏茂、秋脫、冬枯，不免隨時變換，何似此幅之妖冶長存，日與閒華翠羽相為上下而無有輕折態耶？試懸諸堂前，令彼識者共鑒。</p>
</div>
<div class='div-other'><a id='mulu734' />
<p class='h2'>題澹禪人柳軸</p><p>眉葉翻風舞，絲條映日青，行人休盡折，留取蔭長亭。古德與麼道，予卻不與麼道，何故？未有伊下手處在。而今若要下手，且向此無聲黃鸝著眼聽始得。</p>
</div>
<div class='div-other'><a id='mulu735' />
<p class='h2'>題淵禪人所藏曹太史栴檀林墨蹟</p><p>獅子窟中必無異獸，栴檀林內必無雜木，然在今法運澆漓，異獸之廁於獅窟、雜木之混於栴林者，不可勝數。峨雪太史特為鐵老書此三字，意固有在，非徒誇譽<span class='corr'>己</span>也。淵禪人！汝既得是藏而寶之，且畢竟以何者為栴檀？何者為林乎？設或荊棘橫生，切忌，切忌。</p>
</div>
<div class='div-other'><a id='mulu736' />
<p class='h2'>題朱秀峰白雲仙徑畫扇</p><p>其徑幽而深，其樹高而古，白雲冉冉迥絕去來之蹤，綠水潺潺了無動靜之相，二仙人於此逍遙快樂，或欲叱石成羊耶？抑欲畫江為路耶？秀峰居士日與伊晤對，何不問取一轉語好？伊若云：「曾經丹化後，隨分樂閒身。」咄咄！此是現成句子，三十烏藤教伊自領去。</p>
</div>
<div class='div-other'><a id='mulu737' />
<p class='h2'>題祖庚上人畫扇</p><p>儼和尚偶於夜間山頂坐，次忽雲開見月，大嘯一聲，<span class='corr'>澧</span>陽東居民明晨迭相推問，直至藥山，其徒云：「昨夜和尚山頂大嘯，李翱贈詩有『選得幽居愜野情』之句，可謂詩中畫矣。」茲仲和張翁依襲數語為祖禪點出奇巒偉木，筆筆通神，得非畫中詩乎？予不善畫，亦不善詩，然見人之善畫善詩者，必加獎譽，蓋以其得裁成造化手也。炎威劫汗，想對此而毛骨冷然。</p>
</div>
<div class='div-other'><a id='mulu738' />
<p class='h2'>題郭嗣夫所藏金書《金剛經》塔軸</p><p>瞿曇老扯出如許葛藤，不過蕩相破執，使其了解究竟，別無他說。後來人不善勦除更於葛藤上牽枝引蔓，疊成此箇塔樣，用泥金為書，層層欄楯湊合佛字，雖曰住相未忘，然而精巧異常，誠非算數譬喻所能及也。</p>
<p>正當與麼時，喚作經又是塔、喚作塔又是經，喚作非經非塔似屬瞞頇、喚作即塔即經大煞儱侗，英俊上流向聲求色見之外，驀地覷透，舍衛風光儼然在目。若猶未也，黃金自有黃金價，終不和沙賣與人。</p>
</div>
<div class='div-other'><a id='mulu739' />
<p class='h2'>題海翁狎鷗圖</p><p>海翁好鷗，日之海上與鷗遊，鷗來從者百數，其父欲取玩，明晨鷗飛舞不下矣。所謂機心起則萬境交紛，機心忘則萬境俱寂，大小海翁被這群鷗看破，千古翻成笑話。此圖如舊，且道：伊機心起耶？機心忘耶？呵呵，海翁又添一箇也。</p>
</div>
<div class='div-other'><a id='mulu740' />
<p class='h2'>跋路養田所乞諸方齋僧偈及署眾名號卷後</p><p>以六十九歲老翁運些須草料，到處餵驢餵馬心，其堅乎，願亦切矣。竊怪夫受餵者各各打濕嘴唇，未免鼓粥飯氣，帶累許多茄子、瓠子，無地竄身，不知是誰之過？明發頭陀隨例也得一分，且如何為伊折合去？阿㖿阿㖿，啞子喫苦瓜，看來覺有滋味。</p>
</div>
<div class='div-other'><a id='mulu741' />
<p class='h2'>題山君獻鹿圖</p><p>晉郭文山遊，忽有虎張口向前，如求救狀，文視口內橫骨，以手探去之，虎至明日銜一鹿于庭報謝。嗚呼！獸類之猛厲者莫如虎，尚且知恩報恩，今之人面虎彎殺羿弓者視此寧不少愧乎？洪生筆畫，劉子笥藏，謂無所感激而然，吾弗信也。</p>
</div>
<div class='div-other'><a id='mulu742' />
<p class='h2'>題涌卍果禪師畫竹</p><p>涌卍性喜竹，亦喜畫竹，予諗其故，答云：「此君能耐歲寒耳。」客冬，寄予一幅并書絕句云：「贈君把作任公釣，釣盡魚龍東海湄。」涌卍秉心，固別有在也。未幾，訃音已至，顧竹追思不覺墮淚，後之得者，謂涌卍所長僅爾爾，則誤賺一船人。</p>
</div>
<div class='div-other'><a id='mulu743' />
<p class='h2'>題項王小紀</p><p>蓋世拔山，威風凜凜，至垓下之會，乃作兒女泣態，何其不丈夫也？大都人至痛切處必有難為情者。古德云：「將軍莫老江山恨，近日江山不姓劉。」觀此亦可以釋然矣。</p>
</div>
<div class='div-other'><a id='mulu744' />
<p class='h2'>題萬上人所畫墨蘭</p><p>宋社既墟，有太學生鄭思肖者精墨蘭不畫土，根無所憑藉，或問之則曰：「地為元人奪去，汝不知耶？」忠義滑稽無出此老，然而素縑半幅即其所憑藉處，又何須畫土方稱全蘭乎？予乃笑問者之多事，而知萬公之意與他迥別也。</p>
</div>
<div class='div-other'><a id='mulu745' />
<p class='h2'>題墨刻《金剛經》卷後</p><p>般若體性人人具足，住相受持便墮虛妄，迦文舌頭太煞，入泥入水，引得須菩提望空啟告，至今未解鏟絕，乾初居士又將此印板上款詞，各處首呈轉見，外揚家醜，住相受持耶？人人具足耶？明發筆禿無能，且待諸方霹靂手判斷。</p>
</div>
<div class='div-other'><a id='mulu746' />
<p class='h2'>題中峰和尚與大覺長老書後</p><p>泰定叟以中峰之命，迭尸大覺而不欲師一山，亦可謂苟徇世諦，昧其所繇來矣。若非中峰至公至正、至嚴至明，力卻之、善諭之，其不為顛倒而濫受者幾希？而今世漓俗薄，何止奉金請拂？以院易嗣，究竟源混脈衰，終身無受用處，徒然貽笑千古也。此書關係法門甚鉅，凡我匡徒領眾者各宜鏤心，勿令輕淺禪流謬蹈覆轍。</p>
</div>
<div class='div-other'><a id='mulu747' />
<p class='h2'>題仲玉畫扇</p><p>突入雲山幾萬重，茅簷斜倚綠陰濃，我來借問無言說，想契維摩不二宗。似耶？真耶？請明辨之。</p>
</div>
<div class='div-other'><a id='mulu748' />
<p class='h2'>題湧卍畫竹并楓山小帖後</p><p>斷翁老有餘興，興之所到，長竿短幅任意發揮，蓋得其瀟灑疏逸之性而以筆端遊戲三昧者也。楓山此帖雖云「見獵猶喜」，亦是因時救獘，後之觀者當體取前人言行落處則幾矣。</p>
</div>
<div class='div-other'><a id='mulu749' />
<p class='h2'>題五十三參繡軸</p><p>昔文殊謂善財童子云：「汝今見我，得根本智，未得差別智，可以南遊。」於是歷一百一十城，參五十三善知識，差別門庭一一透過，解行俱圓，成正等覺。雖然，真善知識不離自家，道在<span class='corr'>己</span>求，豈從外覓？若見得這箇，善知識五十三員總是路傍閒漢；其或未能恁麼承當，五十三員有前有後，芒鞋緊峭，何妨逐位參來？故經云：「善知識者長諸善根，譬如雪山長諸藥草。善知識者是功德處，譬如大海出生眾寶。由親近善知識能勇猛勤修一切智道，由親近善知識能於一微塵中說法聲遍法界，甚矣，善知識之利益人深也。」</p>
<p>彥先印居士有親近善知識大心，乃以白絹數幅繡五十三參聖像，展卷披閱，但覺煙雲燦爛，五彩成章，文殊、善財、普賢、彌勒、與諸童男、童女、仙人、國王、勝熱婆羅、山樹等神盡在一針鋒上，明明示現。只如針鋒未舉以前、五彩未彰之際，這一隊老古錐又向何處相見？彥翁！彥翁！也須自家證悟始得。</p>
</div>
<div class='div-other'><a id='mulu750' />
<p class='h2'>題東山穎正禪師遺稿</p><p>東山一生為人謹厚寬恤，有古尊宿之風，惜發用未徵，遽爾坐化，是豈功名美器造物，固吝不與人全哉？今所錄拈頌遺稿尚在吾篋笥中，彼鹵莽輕狂、麟楦自冒者狼狼藉藉，視此又何如耶？</p>
</div>
<div class='div-other'><a id='mulu751' />
<p class='h2'>題永禪人所書文文山正氣歌後</p><p>宋鼎已遷，文山被執，雖人力不可以奪天工，而正氣一歌當與天地相終始。永禪人特書此為學徒法帖，想亦感之深、慕之切歟，不然，藻繪其辭，鏗鏘其韻，目前案上豈少也哉？</p>
</div>
<div class='div-other'><a id='mulu752' />
<p class='h2'>題諸葛武侯出師表後</p><p>鞠躬盡瘁，死而後已，義膽忠肝，千古人臣榜樣。昔湛堂準老聞衲子讀此表，豁然開悟，具足無礙辯才，汝且道：在那一句？嗚呼！不究其本而摭其末，雖日聞日誦亦奚以為也。</p>
</div>
<div class='div-other'><a id='mulu753' />
<p class='h2'>題畫黃雀</p><p>么麼成群，花枝拂拂欲動，不知從何處飛來，吾家有活貍奴，切莫令伊覷見。記取，記取。</p>
</div>
<div class='div-other'><a id='mulu754' />
<p class='h2'>題費和尚所授十八尊者揭厲圖</p><p>這一隊漢竭盡生平伎倆，出沒於鯨波浩渺之中，驅神役怪，與諸蝦鱉魚龍同為伴侶，雖小乘根器，不無黃檗研脛之虞，而在末法觀之，誘掖正教之功灼然少他，弗得此軸，從何人畫來？福嚴先師竟以畀我焚香，三閱心意，豁如回視，今之沉迷苦海未能自由者奚翅天淵而已耶？</p>
</div>
<div class='div-other'><a id='mulu755' />
<p class='h2'>題無依法姪所藏迂叟林君手畫紫山壽軸</p><p>紫霄多奇巖怪石，莆士紳皆知重之，余謂重不在山，在乎山中人耳。法姪[雝/玉]公受囑歸來，日與二三子踞虯松，遊碧洞，掬水烹茶，談無義話，何嘗認此為重？即其壽量亦合真性本源，上越虛空，遠超曠劫，夫豈尋常筆墨所能形容增飾哉？然則林君之意聊寄泰岱於毫芒，使八極頂目者按圖索居，究明大事，若謂只此足以重公，非惟貽笑山靈，而公且啞然自笑矣。</p>
</div>
<div class='div-other'><a id='mulu756' />
<p class='h2'>題十華黃先生所畫壽松軸</p><p>此軸自莆陽蓮公帶來懸之虛堂，見其怪節古枝，凜凜昂昂，有歲寒不凋之象，真近代名筆也。辛丑秋，入閩，應國懽請，而獲聆謦咳，方知迺翁自為傳神一幅雲箋成一部實錄矣，予壽云乎哉？</p>
</div>
<div class='div-other'><a id='mulu757' />
<p class='h2'>題野色秋聲圖</p><p>夜閒無事坐，聽亂蛩唧唧聲，覺明月清風殊多冷致，但負愁腸者不堪入耳耳。因憶曩日李君所贈手卷，飛潛萌植種種奇幻，迺搜出披閱而筆識之，亦以見野色秋聲，動人情思之不誣也。</p>
</div>
<div class='div-other'><a id='mulu758' />
<p class='h2'>題杜則居士秋吟後</p><p>牢騷不平之氣發而為秋吟百篇，字字幽閒，句句慘落，及問其所以不平者何事？即杜翁亦瞿然而不自解。天乎？人乎？夫誰與共白此心哉？</p>
</div>
<div class='div-other'><a id='mulu759' />
<p class='h2'>題老和尚在淮永寧寺所寄手札後</p><p>此老以私心謀主大剎，法綱廢墮，言行乖張，眾所共知，我老人書此數語警之，有「不欲形於筆，要伊清夜揣量」之句，真所謂父為子隱，直在其中者也。其如昏沉弗悟，竟至隕亡，悲夫。</p>
</div>
<div class='div-other'><a id='mulu760' />
<p class='h2'>題莊子畫像</p><p>漆園一書，大都以脫形骸、齊物我、一死生、證虛無為極致，所以立意幽玄，出言放曠，令人無處捉摸。今夏君能寶其書并繪其肖像，晨夕而崇奉之，是必有默契於中，而與此老共作逍遙遊耶？不然，何景慕之篤若此？</p>
</div></div>
<div class='div-other'><a id='mulu761' />
<p class='h1'>歌</p>
<div class='div-other'><a id='mulu762' />
<p class='h2'>知足歌</p><p style="text-indent:0em" class="lg-abnormal"><div class='lg-row'>能知足，能知足，知足時時無不足，無不足時只自知，聊將知足歌一曲。青山腰，白茅屋，左有長松右有竹，最愛我來住此中，悠悠蕩蕩忘拘束。春知足，夏知足，薰風遲日任相逐，衣裏圓珠閃爍光，世間寶換吾弗欲。秋知足，冬知足，桂子開過梅又馥，纏身破衲煖烘烘，勝似綺羅千萬軸。淡虀羹，瓔珞粥，跳下繩床炊正熟，喫得肚皮飽彭亨，呼童曳杖入雲谷。草茸茸，花簇簇，石可漱兮泉可掬，人世輸贏夢半生，嗟見時流不知足。不知足，蓬門變作黃金閣，巍然數仞猶嫌低，營盡東西及南北。不知足，饔飧積至千鍾粟，袖手堂前猶道無，升斗錙銖也削剝，不念君與親，不信罪與福，秪要妻兒骨肉肥，誰管村農掩面哭？不論是與非，不顧榮與辱，轟轟趁卻好威權，那知性命風前燭？風前燭，容易卜，看來總是空勞碌，爭似儂家歲月閒，一缽一囊隨分足？能知足，能知足，我今與汝歌一曲，汝如有意知足時，請聽此曲效知足。</div>
</p></div>
<div class='div-other'><a id='mulu763' />
<p class='h2'>快活歌</p><p style="text-indent:0em" class="lg-abnormal"><div class='lg-row'>真快活，真快活，快活道人活鱍鱍，請君這裏立片時，暫聽我歌真快活。行快活，竹杖閒閒隨手撥，或步峰巔或水濱，一聲長嘯乾坤闊。住快活，新築茆堂軒且豁，青山列似錦屏開，又有雲粧紫霧抹。坐快活，蒲團獨倚自超越，直饒佛祖恁麼來，都叫張三與孟八。臥快活，木枕中間半葛怛，幾度天明尚起遲，流鶯徒向耳邊聒。不苦饑，不畏渴，渴則提瓶汲瀑花，饑便燃鐺煮肥蕨，不管熱無衣，不怕寒無裰，熱則松下扇涼風，寒便爐邊燒榾柮。榮辱窠，是非闥，當甚儂家臭皮襪？放曠常如癡兀人，這些喚做真快活。我見世人少快活，終日忙忙煩惱殺，只為貪戀弗肯休，故此志氣受拘奪。富也不快活，貴也不快活，富貴有時能失脫。功也不快活，名也不快活，功重名高背負筈。無常催，生死決，馬面牛頭相逼拶，盈箱金玉子孫多，閻老案前難救拔。趁韶光，聽我說，識取此中真快活，快活快活真快活，不信任從鬧活活。</div>
</p></div>
<div class='div-other'><a id='mulu764' />
<p class='h2'>採茶歌</p><p style="text-indent:0em" class="lg-abnormal"><div class='lg-row'>有茶有茶山之陽，小者提籃大執筐，葉葉枝枝不覆藏，挨身直入侵衣翠，信手拈來帶露香，一聲幽鳥韻如簧。</div>
</p><p style="text-indent:0em" class="lg-abnormal"><div class='lg-row'>有茶有茶山之中，采采無多在<span class='corr'>己</span>躬，放下籃兒滿樹空，旋為入焙驚榆火，又待炎爐吼浪風，趙州公案此君通。</div>
</p></div>
<div class='div-other'><a id='mulu765' />
<p class='h2'>天目古松歌<span class='note-inline'>(有引)</span></p><p style="margin-left:1em">孝廉鄭平子，禾梅谿里中仁厚有德人也，耋年植天目松一株，奇古可愛，令郎雲渡公求賦贈之。</p>
<p style="text-indent:0em" class="lg-abnormal"><div class='lg-row'>天目之山崇而幽，天月之松勢如虯，怒濤響入半空息，葉葉枝枝撐斗牛。誰為移植先生宅？卓立庭前高十尺，勁質蒼姿敢耐霜，古之今之為標格。我想此松有令名，此松奇古如先生，先生性與此松合，培養終年不改更。對松吟兮倚松坐，萬象森羅拍手和，真趣一團若箇知，只知鼻孔下頭大。穠桃郁李笑春風，轉眼飄西又墜東，爭似此松色愈翠？朝朝綠霧紫霞籠。此松可比先生壽，皓髮渥容眉目秀，先生德行<span class='corr'>已</span>過之，人間天上純無疚。我來此地獲觀光，溢耳清音絕覆藏，但願此松長不老，先生不老較松長。</div>
</p></div>
<div class='div-other'><a id='mulu766' />
<p class='h2'>秋軒水月歌</p><p style="text-indent:0em" class="lg-abnormal"><div class='lg-row'>秋水磨銅碧且清，秋月一輪透水明，瀲灩波光千萬里，白蘋紅蓼渡頭生。我今臨軒歌水月，水月歌兮聲嗚咽，亂蛩唧唧訴空庭，如助予懷傷久別。別雙親兮三十春，殘碑古道雜荊榛，歲時不向塋前掃，慚憶當年負米人。別昆友兮二十夏，韡韡棠花開復謝，鴈足無書烽火傳，陟崗瞻望淚交瀉。水也、月也何所分？故鄉此處絕相聞，水中有月秋容好，月下悲秋欲斷魂。斷魂魂斷情難已，莫辜秋月映秋水，安得同歌水月秋？團圞坐對秋軒裏。</div>
</p></div>
<div class='div-other'><a id='mulu767' />
<p class='h2'>採菱歌</p><p style="text-indent:0em" class="lg-abnormal"><div class='lg-row'>我愛橫塘北之東，菱葉隨波綠且紅，雨過亂雲天欲暮，白花點點灑空濛。我愛橫塘西之北，寒浸玻璃菱乍熟，利刺尖尖尖似錐，青苞半是紫苞肉。童子汝來採勿憂，瓦舟輕撥放中流，採之又採忘疲倦，瀉入疏籃水面浮。嫩者剝開味鮮美，老者和莖帶角煮，大家相視樂欣欣，饑可療也渴可止。菱兮菱兮汝當知，蘊玉含珠正遇時；菱兮菱兮汝當知，頭角崢嶸正遇時。竊怪夫世間英人達士，多有老死江湖而不得用之。</div>
</p></div>
<div class='div-other'><a id='mulu768' />
<p class='h2'>春思歌，為亦庵邵公作。</p><p style="text-indent:0em" class="lg-abnormal"><div class='lg-row'>弱絮暗，風吹動，新花高，日爍開，年年春事長如許，倚杖任徘徊解倦，響泉在架寬愁，玉液盈杯，此中樂趣君知也，何待遠朋來？</div>
</p></div>
<div class='div-other'><a id='mulu769' />
<p class='h2'>香桂歌</p><p style="text-indent:0em" class="lg-abnormal"><div class='lg-row'>蕭颯金風入戶涼，幾株老桂綴新黃，月中分出無雙種，世上贏來第一香。道者倚欄頻對立，芬芳陣陣侵衣褶，翻云此境是先天，十聖三賢覷不及。覷得及兮只自知，鼻端有竅徹玄微，相逢莫盡輕攀折，蹉過當前直指機。</div>
</p></div>
<div class='div-other'><a id='mulu770' />
<p class='h2'>木庵歌，為和禪人作。</p><p style="text-indent:0em" class="lg-abnormal"><div class='lg-row'>刳木以成庵，森羅萬象盡同參。就庵以名木，露柱燈籠光簇簇。木即庵，庵即木，當陽直截無私曲。庵非木，木非庵，擬議進前落二三。禪人木庵取為號，箇裏何曾有作造？且待庵中木點頭，寥寥超出古皇道。</div>
</p></div>
<div class='div-other'><a id='mulu771' />
<p class='h2'>長松翠竹歌，為季寅姚檀護壽。</p><p style="text-indent:0em" class="lg-abnormal"><div class='lg-row'>君不見？鬱鬱南山百尺松，根條錯落似盤龍，年深易結香脂珀，節勁能欺臘月冬。又不見？當時渭川千畝竹，亭亭解散琅玕束，繁陰翠籜拂雲霄，在處酬人顛倒欲，松竹風高絕比倫，先生德厚自嶙峋。予懷松竹無窮盡，預慶先生七十春，七十繇來得者少，先生得已為標表。童顏矍鑠弗扶笻，兩耳聲通雙眼晶，此係真誠歷劫修，長松翠竹合端由。繞樹歌兮日未暮，願先生聞之，心源洞徹，與壺翁諗老而同流。</div>
</p></div>
<div class='div-other'><a id='mulu772' />
<p class='h2'>嬾頭陀歌</p><p style="text-indent:0em" class="lg-abnormal"><div class='lg-row'>好嬾頭陀真箇嬾，上天下地無人管，髼鬆白雪亂頭抓，不剪隨他長與短，衣穿衲破兮縱拾斷麻也嬾縫，面垢形污兮縱酌清泉也嬾浣。問伊教，教弗知；問伊禪，緩款款。禿帚倒閒苔，封塵滿三竿，日遠未翻身，紫芉噇時八九碗。嬾頭陀，嬾頭陀，上天下地無如何，就中也有奇特處，風前解唱大小脫空歌。</div>
</p></div>
<div class='div-other'><a id='mulu773' />
<p class='h2'>雙鳩谷谷歌</p><p style="text-indent:0em" class="lg-abnormal"><div class='lg-row'>有鳥有鳥名斑鳩，營巢傍我屋簷頭，桑條日煖雛方出，翅羽未成計未周，朝谷谷兮暮谷谷，哺雛那倦飲和啄？豈知虐性黑貍奴來，毀其巢食其肉，雙鳩飛去小雛亡，谷谷孤孤痛斷腸。誰無父母誰無子？汝反張牙快倚廊，吁嗟乎，物類不仁何至是？聽呼孤谷越悲傷。</div>
</p></div>
<div class='div-other'><a id='mulu774' />
<p class='h2'>台僊歌<span class='note-inline'>(有引)</span></p><p style="margin-left:1em">台僊者，武原扆宣劉君別號也。劉君慕晨，肇採藥之遇圖為行樂，有純陽子指路，其上并自題十一韻，言言灑脫，予見而美之，歌曰。</p>
<p style="text-indent:0em" class="lg-abnormal"><div class='lg-row'>劉阮採藥忘歸路，石徑梯斜天薄暮，忽見桃花水一溪，胡麻飯出香無數。中有人焉婉且英，翠鬟玉珮踏雲行，殷勤接入碧紗洞，通了仙情合世情。及返兒孫已七代，茫茫誰復辨精彩？繼訪靈蹤不可尋，山桃水影空相對。此事希奇今古傳，台僊夙契亦欣然，輸錢付與丹青手，描繪收歸半幅箋。劍笠隨身何處去？呂翁直指勿疑慮，松間月色夜濤寒，步步分明該本據。該本據，絕躋攀，桃源未必在深山，但得塵心長止息，透穿仙佛萬重關。</div>
</p></div>
<div class='div-other'><a id='mulu775' />
<p class='h2'>石馬歌</p><p style="text-indent:0em" class="lg-abnormal"><div class='lg-row'>石馬雕鞍橫古路，往來騎玩人無數，白楊蕭瑟撼天風，疑是奔騰嘶日暮。泉下茫茫去不回，功名富貴已焉哉，可憐石馬空長在，辜負英魂泣夜臺。夜臺泣，何似生前酌緩急？緩急生前非所宜，死後相思亦奚及。君不見？銅雀淒涼荒草堆，狐狸鼾臥誰收拾？</div>
</p></div>
<div class='div-other'><a id='mulu776' />
<p class='h2'>破屋歌，次唯菴和尚韻。</p><p style="text-indent:0em" class="lg-abnormal"><div class='lg-row'>無依道人無檢束，出頭占住一閒屋，雖然此屋破難堪，六戶虛凝皆具足。春去秋來不記年，萬般取用信前緣，惺惺長在屋中坐，饑即餐兮困即眠。阿呵呵，勿露乖，天工豈肯亂差排？惟有矢心行正道，古今賢聖是吾儕。</div>
</p></div>
<div class='div-other'><a id='mulu777' />
<p class='h2'>春雨歌</p><p style="text-indent:0em" class="lg-abnormal"><div class='lg-row'>春雨淋兮春水深，柴如玉兮米如金，米如金兮沒處尋，下民何咎兮上天何心？</div>
</p></div></div>
<div class='div-other'><a id='mulu778' />
<p class='h1'>辭</p>
<div class='div-other'><a id='mulu779' />
<p class='h2'>和陶淵明歸去來辭</p><p>歸去來兮，此日回頭，得所歸長，翛然以自適，轉覺夢而奚悲，信先聖之不遠，知往祖之堪追，識生死其如幻，歎世路以多非，謝名場之跼蹐，登萬仞而振衣，窮幽玄以淨盡，歷坐對於隱微，寂寂空庭，雞犬飛奔，有客至止，扣我柴門，芳儀莫即，雅韻攸存。明日在天，斜照盈樽，望江山之麗，眼眺松竹以怡顏，捲湘簾而縱步，觸處遇而皆安。提衲僧之巴鼻，撥向上之機關，或拾葉以留題，或倦枕以昂觀，興方來而弗禁。似久出之轅還愛纖塵之莫染，樂吾樂以盤桓。</p>
<p>歸去來兮，願竟此為佳游，非天工之可就，殫人力而難求，勿慕浮雲之喜，勿懷饑渴之憂，煮藜羹以度歲，洵有待乎良儔？勞生役役猶不繫，舟情未忘於朝市，其胡能老林丘？俄炙手而張雀，看逐浪以隨流，幾蓋棺而瞑逝，埋黃土以暫休已矣乎？</p>
<p>曰歸曰歸正其時，去矣兔烏不可留，茫茫遊子擬安之，魚以水為命，人以家為期，鋤四山之榛棘，護靈苗以溉耔，覿面來而非物，信口道而非詩，明明了了無餘事，除夕到也復奚疑。</p>
<p style="margin-left:2em">甲申夏，國難，遂庵感而歸耕，賦歸去來辭贈之。</p>
<p>歸去來兮，遂庵居士得所歸，憫飄搖之世，故懷禾黍以興悲，竭精誠而莫展，幸前哲其可追，修敝廬於僻壤，杜是是而非非，腴田家之風味，效新沐以更衣，聽天緣而自適，無蹈患及防微。春雨淋漓，水碧長奔，一犁一笠，荷出衡門，牧兒踵後，老牯具存，有飯在簋，有酒在樽，隨飽腹以寄，傲掀虯髯以壯顏，歌南山而拊缶，信行樂之足，安思插鍬之慧？寂與<span class='corr'>己</span>事而相關，任居諸其變遷，嘗默坐以深觀，夏耐溽而芸蕪，秋披霞而刈還，賽勾龍以畢歲，覯婦子之桓桓。</p>
<p>歸去來兮，願終身乎？此游徐稚曾自耕而食，王通亦不仕而求，皆知幾之遠見，故得意而忘憂，賴斯門之可入，盍託告夫朋儔？人情巇嶮，如浪壓舟，昔日瓊宮玉殿，今朝野樹雲丘，誰抱慚而識愧？力砥柱於中流，但迷蒙而弗返，借聲勢以閒休<span class='corr'>已</span>矣乎？</p>
<p>吾吐斯言，匪其時見者聞者悉厭留，惟有遂庵獨得之，務農以為業，不忮以為期，培祖翁之片地，趁良辰而壅耔，明钁頭之的旨，敲月下之清詩，葛巾鶴氅翩然也，羲皇以上復奚疑。</p>
<p style="margin-left:2em">予自癸酉離鄉，迄今二十餘載矣。先人馬鬣伯仲鴒歌，每念及之，殊為惋惻，況值萬姓流離，風景不可復問乎？因託父老招言而賦歸去來辭以答其意。</p>
<p>歸去來兮，霞漳父老招我歸，遺萬金之尺，素言婉切而含悲，歎荊花之非舊，責二親之不追，問世間與世出果，孰是而孰非？汝方袍以受供，人無食亦無衣，胡忍心而背義，不念昔之艱微？</p>
<p>群變紛紛，朝住夕奔，拋妻上路，推幼出門，廩箱掠盡，屋宇灰存，胸多鬱結，飲少歡樽，泉聲苦而亂耳，樹色慘以羞顏，閱數行之遠寄，思坐臥而奚安，敦天倫於孝友，實道誼所攸關，病懨懨其未已，假書籍以清觀，輪歲祀於五指，過三七而不還，鬢垂霜而莫保，敢恃質以寬桓。</p>
<p>歸去來兮，願束裝乎？此游馬祖曾返漢州去，予豈異是而弗求？雖津途之險阻，兼兵革之殷憂，但矢堅以前進，毋慮患於寡儔，僊關有馬，劍水有舟，登東羅之梵閣，蹈印石之荒丘，望梁峰之倒影，汲龍井之甘流，掃先塋以植木，友于篤而心休已矣乎。</p>
<p>汝招我歸，斯其時，故鄉不可以久留，越地吳天任適之，修身為寶，立本為期，各隨報緣之定分，常懷善果，以勤耔力，咨參而證悟，聽記莂之新詩，世、出世間如了了，方袍受供復奚疑。</p>
</div></div>
<div class='div-w'><p class="pre"><span class='note-inline'>(海鹽縣比丘尼超巖、蕭山縣比丘尼超順捐貲<br/>助刻，祈壽基永四，智慧常明者。)</span></p>
</div>
<p class='juan'>百癡禪師語錄卷第二十六終</p>
</div><!-- end of div[@id='body'] -->
</body></html>