<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu25' />
<p class='juan'>百癡禪師語錄卷第九</p><p class="byline">嗣法門人超宣等編</p>
<div class='div-other'><a id='mulu26' />
<p class='h1'>江南松江明發禪院語錄</p><p>入院，上堂。「衲僧行止沒多般，隨處安身隨處閒，滿沼白荷觀不足，又攜竹杖到雲間。雲間既到，是非杳忘，地闊天高，聲和響順。翻愛當年船子，一絲獨釣寒江，更冀此日維摩出手，共扶祖道，且時節相應底句如何話會？陣陣薰風來殿閣，炎威雖逼也清涼。」卓拄杖，下座。</p>
<p>聖蓮請上堂。僧問：「佛日臨筵則不問，當陽一句是如何？」師云：「此去嵩江不遠。」</p>
<p>乃云：「一棹舞長江，為尋格外知<span class='corr'>己</span>；半鉤拋巨浸，要覓透網金鱗。金鱗未必全無，知<span class='corr'>己</span>幸然巧遇，政與麼時，主賓道合，水乳和同，鶴曳蘆汀，鶯吟柳陌，畢竟將何慶賀？」</p>
<p>擊拂子，云：「打麵還他州土麥，唱歌須是舊時人。」</p>
<p>上堂。「大火西流，碧梧風動，何處疏砧？驚人殘夢。山僧在這裏默堆堆地，不是舌頭短，亦非關牙痛，今朝蒙眾檀那恭請，未免鼓兩片皮，顛拈倒弄，簡點將來，也似颺起碌磚，擊碎鹽甕。然雖如此，龍生龍兮鳳生鳳，鱗角羽毛若養成，自有日雷雲相送。」喝一喝。</p>
<p>復舉趙州問僧：「曾到此間否？」僧云：「曾到。」州云：「喫茶去。」或云：「不曾到。」州亦云：「喫茶去。」後院主問云：「和尚為甚曾到也云喫茶去，不曾到也云喫茶去？」州召院主，主應諾，州云：「喫茶去。」</p>
<p>師云：「趙州待客猶欠好心，明發為人尚鄰清淡，曾到、不曾到，總與杯茶喫。敢問大眾：還甘也無？玉泉嫩筍情知少，勝過砒酥一例煎。」</p>
<p>上堂。「佛法亂如縷，人心毒若蛇，著書成敵國，同學是冤家。何似綠楊深處藏蹤跡？看長天落鶩，野渡漁槎，也不管他棚場熱鬧、也不管他棒喝交加、也不管他說真賣假、撒土拋砂，只與麼度，年華風流一種亦堪誇。</p>
<p>「忽有箇漢出來道：『和尚即今恁麼地，還是藏蹤跡耶？不藏蹤跡耶？』秪對他云：『教著孩兒解罵爺。』然雖如是，事無一向，且畢竟作麼生？但得此中無芥滯，滿途荊棘放蓮花。」</p>
<p>上堂。「十方佛土中，唯有一乘法，無二亦無三，除佛方便說。如何是方便說？荒草白楊秋日暮，數聲漁笛起滄洲。」</p>
<p>上堂。僧問：「金粟峰頭曾弄險崖之句，斜涇澤畔又張利爪之威，覿面爭先，請師一接。」師便打。進云：「某甲從此切外還更有否？」師又打，云：「猶嫌少在。」進云：「欲得吾師意，重沾雨露恩。」師云：「也須知痛癢始得。」進云：「痛癢已知，和尚又作麼生？」師云：「大眾笑汝。」進云：「干他甚事？」師云：「轉見不堪。」進云：「謝師答話。」師復打。</p>
<p>乃云：「塵世無閒客，蝸名蠅利，競勞尋形。山有至珍，徹地輝天誰暇顧？若能豁開夢眼，便見物物全彰，擊缶拋鍬，觀音橐籥，拈香擇火，寶誌家風，現前三昧已圓成，觸目菩提咸具足。以此資生立業，洞中春色滿乾坤；以此植福延年，腦後清光吞日月。不是神通妙用，亦非法爾如然，總是汝等諸人自悟自證底境界。山僧與麼敷陳，還落時流舊套也無？」</p>
<p>拈拄杖，卓云：「一句虛含千古韻，九峰象外吐新奇。」</p>
<p>舉首座聖墨西堂白也，上堂。「肘後靈符光焯焯，貔貅陣上展謀略，大千無地不皈降，是佛是魔都鏟卻，且道：誰是其人？」</p>
<p>驀拈拄杖，云：「一箇渾身如潑墨，一箇通身似鵠白，今朝舉出大家看，兩處成龍轟霹靂。只如黑白未分時又作麼生與伊相見？」喝一喝。</p>
<p>臘八，祈壽，請上堂。舉世尊於臘月八日明星出時，忽云：「奇哉，一切眾生具有如來智慧德相，但以妄想執著不能證得。」頑石空頌云：「夜半明星出現時，分明喪盡目前機，若言總具如來相，也是空拳誑小兒。」</p>
<p>師云：「世尊受盡徹骨寒，還他梅花香撲鼻，頑石欲窮千里目，教人更上一層樓。爭似思勤陶居士？德相具足，令子盈門，夜夜睹明星，不用空拳相誑，年年修舊業，亦無妄想拘牽。雖然，也須薦取星前意始得。且薦取後如何？團圞共說無生話，帝力欣忘壽日長。」</p>
<p>歲旦，上堂。僧問：「春風乍轉日融和，大地霑恩喜氣多，元旦垂機則不問，福民護國事如何？」師云：「風不鳴條，雨不破塊。」進云：「一句迥超千聖外，九峰分翠萬年春。」師云：「隨汝恁麼道。」</p>
<p>乃云：「皇風成一片，何處更覓封疆？華影覆千官，相逢各有劍佩，況龍樓大啟，銀燭搖光，鳳曆新頒，椒葩獻頌？人人享泰來之福，物物承鴻庇之恩，無窮瑞彩映眉端，不盡歡聲騰界外。我衲僧家豁開正眼，舉唱宗乘，佛日高懸，君恩悉報。只如信心檀施新年頭設齋供眾又作麼生酬答？令德自然歌燕祉，勝於把酒祝崆峒。」擊香几，下座。</p>
<p>上堂。「立春已過十日，梅花欲開未開，幾處歌童舞女，門前去去來來。達磨眼睛，狼籍滿地，無人收拾；老龐面孔，七橫八豎，霧涌雲堆。山僧拈箇禿笤帚，東掃西掃亦覺氣衰力竭，只要諸人共出隻手，喜色盈腮。喜盈腮，莫妄猜，但愁奇貨少，不怕不還財。且還財一句如何道？負載不辭千里遠，楊州鶴翅響如雷。」</p>
<p>梵勝主人請上堂。僧問：「簷頭鵲噪迎賓主，檻外花香叩法筵，不是故人情誼切，焉能直到九峰前？峰前已到，請師垂示。」師云：「素性雖為客，禪心到處家。」</p>
<p>乃云：「白蓮池上客，買棹入斜涇，為愛主中主，故通情外情。罏深殘火煖，簾靜篆香清，握手無多謂，腸肝徹底傾。大眾！既無多謂，且什麼處是腸肝徹底傾？」</p>
<p>擊拂子，云：「會麼？知音不用徽絃奏，流水高山意自明。」</p>
<p>上堂。「恍恍惚惚，其中有物，碧眼胡僧，當前受屈；杳杳冥冥，其中有精，揭開腦蓋，拔出雙釘。」</p>
<p>舉拂，云：「無山得似巫山聳，何水能如河水清？」</p>
<p>復舉簡堂機云：「地爐無火客囊空，雪似楊花落歲窮，拾得斷麻穿壞衲，不知身在寂寥中。」</p>
<p>師云：「簡堂雖則恁麼自在，未免有些須窮乞相。明發則不然，楊花似雪輥春風，碎錦成行爛熳紅，身在寂寥誰是伴？金衣聲囀畫樓東。咄！若道恁麼，為富貴相誤，賺一船人。」便下座。</p>
<p>君典汪氏請上堂。僧問：「懺罪求眉壽，風高劫外春，如何是劫外春？」師云：「松筠不向雪中老。」進云：「恁麼則威音那畔分賓主，總在吾師化育中。」師云：「芍藥遍開苑內花。」進云：「因齋慶讚去也。」師云：「亦少汝不得。」</p>
<p>問：「人天交接，祖今高懸，未審有何祥瑞？」師云：「岸柳垂絲日正長。」進云：「祥瑞已蒙師指示，機輪別轉又如何？」師便打。進云：「明發海中施一滴，人間天上悉沾恩。」師云：「切忌淹沒。」</p>
<p>乃云：「覓心不可得，罪從何來？覓罪不可得，心從何起？具夙根利智底纔聞『舉著向父母未生以前』，當頭坐斷，獨耀真常，便見一切處轉大法輪、一切處成等正覺，無造罪者、無受罪者、亦無懺罪與滅罪者；其或未能，山僧落第二門，重下註腳去也。覓心覓罪不可得，妙用人天渾莫測，心從何起罪何來？古鏡分明自染埃。信得及兮依懺摩而障緣淨盡，見得到兮熏善法而慧覺花開，五十春光隨意滿，壽山涌出愈崔嵬。只如適纔二僧恁麼問，山僧恁麼答，又且如何？」</p>
<p>良久，云：「松筠不向雪中老，岸柳垂絲日正長。」</p>
<p>誕日，普賢請上堂。「尋常拈槌豎拂別無他意，只要諸人知山僧是霞漳蔡氏子，本命元辰在亥，便<span class='corr'>已</span>該通一切，灑落自由。即山僧落處未能盡知，忽若知得自<span class='corr'>己</span>本命元辰，落處也不差山僧一級地。</p>
<p>「然雖如是，拄杖子旁觀，不禁出來打動關南鼓，唱起德山歌，把週天星紀顛倒錯亂是。汝諸人又向甚處摸索？所以道：五行不待書中驗，八字那從掌上推？得失榮枯人莫測，毗盧頂坐笑嘻嘻。還識毗盧頂麼？」以拄杖卓一卓，下座。</p>
<p>謝兩序大眾齋，上堂。僧問：「昨日祝壽，今朝又作麼生？」師云：「不圖打草，只要驚蛇。」</p>
<p>乃云：「五音六律，眾調合成；七寶八珍，大家湊就。無手人提得去，穿心碗盛將來，山僧已知債重難償，且與麼歡喜稱謝，有則現前公案特為舉似：東鄰採豆。西舍澆秧，兩隻石虎倒臥塋傍，為什麼一隊蠅兒蟹子自從竊些腥臊去後，直至如今杳不見信息？」喝一喝。</p>
<p>端午，上堂。「壁上鍾馗努目瞋，花妖草怪盡傷神，乘時且打牛皮鼓，拶透威音那畔人。只如威音那畔人畢竟是甚面孔？」</p>
<p>良久，云：「教我如何說？無物堪比倫。」</p>
<p>請化士，上堂。「我手、佛手，拄杖久已不在手，客來只是展空手，今朝告報諸人，亦要大家出隻手，好手手中呈好手，且畢竟作麼生？智者點頭，定光招手。」</p>
<p>復舉道場規和尚因化士問：「促裝已辦，乞師一言。」規云：「好看前路事，莫比在家時。」士云：「恁麼則三家村裏、十字街頭等箇人去也。」規云：「照顧打失布袋。」</p>
<p>師云：「山僧此者，化士纔請促裝，尚未，忽有問：『某甲出來承當，乞師一言。』秪向他云：『善為前路事，莫忘在家時。』伊或如何若何，但云：『金風[颱-台+弗][颱-台+弗]，伏惟珍重。』」</p>
<p>因採菱，上堂。「荷葉團團團似鏡，菱角尖尖尖如錐，荷葉團團，我這裏不曾種得；菱角尖尖，今日直歲採得。三籃兩籃，入口清鮮，人人知有採菱曲調，若箇唱酬。」拍膝一下，云：「懷珠蘊玉無窮妙，未必江干老此生。」</p>
<p>覲周居士送方丈扁額至，上堂。「束龜毛為筆，用兔角為墨，向文彩未彰以前書得點畫分明，如渴驥怒猊不可捉摸，人天互慶，祖室生輝，自非平昔道契神交，今日曷克至是，有人提掇得起，重賞一兩金。」</p>
<p>復舉雪竇云：「客從遠方來，遺我徑寸，壁中有四箇字，字字無人識。」</p>
<p>師云：「山僧依模打樣去也：客從武原來，遺我睦州，板中有兩箇字，字字寬且簡。分付禪流記取伊，千古珍崇耀法眼。」</p>
<p>上堂。僧問：「為法臨筵則不問，酬恩慶誕事如何？」師云：「骨相兒原天上種，蟠桃實向九秋圓。」進云：「恁麼則福慧雙彰去也。」師云：「方信山僧不負人。」</p>
<p>乃云：「多子塔前分半座，風月雙清；黃梅室內夜傳衣，水天一色。從上佛祖的的相承，莫不本大願力，維持正法眼藏，所以兒孫遍地，葉茂流長，歷千百載而未有窮已。然此正法眼藏，度人之寶、照世之珍，依而行之，不獨可與佛祖鬥富，即有所求，悉皆指揮如意。且如何是如意底事？」</p>
<p>擊拂子，云：「三歲神駒英彩露，四句鴛侶壽山高。」</p>
<p>復舉本師費老人住金粟日，因祈嗣請陞座。僧問：「堂前露柱久懷胎，產下嬰孩頗俊哉，為復是從天降下？為復是從地涌出？」老人云：「當陽指出。」僧云：「未解語言先作賦，一操直取狀元來，為復是公侯有種？為復是獨占鰲頭？」老人云：「現成道將來。」僧云：「恁麼則雲裏撥開金鳳鎖，棒頭點出玉麒麟。」老人云：「不妨據款結案。」</p>
<p>師云：「這僧解織花中錦，老人能添錦上花。山僧住金粟日，錫侯許公亦祈嗣請陞座，茲特到明發酬願，并為劉氏孺人壽，有箇小偈對眾奉禱：棒頭點出玉麒麟，手眼還他作者親，正與麼時咸慶快，坤儀震索一齊新。」</p>
<p>上堂。「仲冬一樹杪寒，風聲瑟瑟繞庭，黃葉亂飄飛，衲子裏頭門嬾出，惟有西墩兩石人，長年不怕赤骨律，任他雨灑與霜摧，熱汗通身黑似漆。黑似漆，明如日，能為檀那增利吉，逆數癸壬戊甲庚，倒翻角亢斗牛室。若人於此善參詳，世、出世間事已畢。且作麼生是世、出世間事？還知麼？歲歲無虞樂太康，摩訶般若波羅蜜。」</p>
<p>開爐，上堂。僧問：「煆聖煉凡則不問，大開爐鞴事如何？」師云：「三箇柴頭品字煨。」進云：「既是聖人，更要煆箇甚麼？」師云：「上座眉毛且照顧。」</p>
<p>僧喝，師打云：「教休不肯休。」僧又喝，師復打。</p>
<p>乃云：「霜清月冷，火燼灰寒，禪和忍凍，輥作一團。事弗獲已，向破爐頭輕輕撥出星兒之火，且喜煖氣相接，柴乾草乾，是汝諸人寧可坐在這裏說些熱鬧話，切不得心粗性躁，踏倒打翻。若打翻，廚下火工沒被單，風來仍舊鼻尖酸。」</p>
<p>卓拄杖，云：「山僧添炭去也。」便下座。</p>
<p>上堂。「五日一參諸方舊例，明發頭陀舌如秤錘，逗到檀信臨門，便乃推托不開。嘴吧吧地，不說心、不說性，不說直指禪、不說靈山記，秪為當人說箇日用便宜底事。且如何是便宜底事？諸惡莫作，眾善奉行，騰騰任運，無黨無爭，西風刮浪如雷吼，穩坐虛舟夢亦寧。」</p>
<p>復舉臨濟示眾云：「若與麼來，恰似失卻；不與麼來，無繩自縛。一切時中莫亂斟酌，會與不會都來是錯，分明與麼道，一任天下人貶剝。」元叟端云：「若與麼來，無繩自縛；不與麼來，恰似失卻。一切時中，切宜斟酌會與不會，莫錯，莫錯。分明與麼道，是甚秦時[車*度]轢？」</p>
<p>師云：「山僧則不然，若與麼來，未曾失卻；不與麼來，何嘗自縛？一切時中，隨分斟酌會與不會，絲毫不錯。分明與麼道，大有人笑我水潦鶴。」喝一喝。</p>
<p>冬至，舉清首座，上堂。「畫短畫長，平地無端剛捏怪；掇進掇退，蕭墻徒自動干戈。明發門下總不恁麼，何故？虎生三日，氣已食牛。要見牙爪相資，賴有箇人擔荷，箇人遠至，時節亦彰，不涉陰陽底句如何通信？南枝忽報春消息，正眼堂堂耀古今。」</p>
<p>臘八，上堂。「金輪寶位，匹如閒夜，越重城，遯雪山，受盡饑寒，嘗盡苦枯，容不比舊時顏，汝看這老漢圖箇甚麼？便乃如是。」</p>
<p>以拂子打圓相，喝一喝，云：「當時若不得這一點，六年冷坐幾乎無合殺，即今莫有向這一點證得者麼？」</p>
<p>良久，云：「幸自無瘡，勿傷之也。」便下座。</p>
<p>祈子，請上堂。問：「覿面爭先則不問，拈華意旨是如何？」師舉拂，云：「秀分仙桂一枝春。」進云：「當陽拈出萬人前，迦葉微笑又如何？」師云：「覿面承當猶自可。」進云：「與麼則獅兒出窟驚天地，萬象森羅耀古今。」師云：「正要居士恁麼道。」</p>
<p>乃云：「若欲參究此事，如適纔一夥捕魚人相似，知得明發門前小菱塘裏有無數魚潛泳其中，不管水冷風嚴、瓦擲笑罵，或驚、或逐、或撒網、或垂鉤，百計千方勢必得魚而後止。然此等人秪能捕魚，不能自捕。若教伊自捕，敢保無下手處。就無下手處忽然下得手去，咄！原來盡大地是箇魚，不獨小菱塘裏，即小菱塘裏<span class='corr'>已</span>全該大地魚，縱饒大地人一齊覷捕，亦且取之無盡、用之弗竭。」</p>
<p>驀呈拂子，云：「而今魚在這裏，還見麼？見，則不妨大家沽酒醺醺醉，短笛橫吹過釣灘；脫或未能，山僧唱箇撥棹歌，為錢森玉居士禱嗣去也。」</p>
<p>擊拂子，云：「許大金鱗不論錢，得來仍放綠楊邊，活潑潑，力綿綿，螽斯兆慶兮君復然。」下座。</p>
<p>歲旦，上堂。「鐘已打了也，香已燒了也，聖已祝了也，歲時新舊拈向一邊，佛法有無束之高閣，今日華山上座設年齋，大家照管匙箸，索性飽餐，無事相邀雲外望，三三兩兩渡人舟。」</p>
<p>復舉香嚴閑頌云：「去年貧，未是貧；今年貧，始是貧。去年貧，猶有卓錐之地；今年貧，錐也無洞。」山文云：「去年富，未是富；今年富，始是富。去年富，惟有一領黑黲布褊衫；今年富，添得一條百衲山水袈裟。歲朝抖擻呈禪眾，實謂風流出當家。」</p>
<p>師云：「盡道香嚴知貧不知富，洞山知富不知貧，若約明發見處，說貧底家藏巨萬，說富底四壁囊空，就中不富不貧，隨分挨過，須還我這裏始得。然雖如是，老不以筋力為能。」</p>
<p>上堂。「今朝是箇迎春日，雖然水鄉僻冷，比不得府城熱鬧，究竟春色處處無差，春興人人本具，不妨就僻冷中，權做熱鬧一場，以應時節。」</p>
<p>拈拄杖，左邊卓，云：「先將靈雲桃、趙州柏結箇錦棚。」</p>
<p>又向右邊卓，云：「次將玄沙虎、雪峰蛇綴箇境致。」</p>
<p>復向中間卓，云：「然後演出觀音大士、普化誌公，整整齊齊，互相間錯，搖鈴底搖鈴、打坐底打坐，是汝諸人不惟聞見必定喜歡，且亦知水鄉春樂別有長處。春樂已畢，鞭春一句作麼生道？還會麼？」遂拽拄杖，下座，打散。</p>
<p>解制，上堂。「昔日結也不曾結，今日解也不曾解，解結隨時強立名，大都只要看頭采。」卓拄杖，云：「頭采見也，是何卦兆？」良久，云：「加我數年，五十以學易，可以無大過矣。」靠拄杖，下座。</p>
<p>謝首座化知浴，上堂。舉趙州會下二僧相推，不肯作第一座，主事白州，州云：「總教伊作第二座。」主事云：「第一座教誰作？」州云：「裝香來。」主事云：「裝香了也。」州云：「戒香，定香，解脫香。」</p>
<p>師云：「二僧臨事蹉過，趙老重重話墮，明發會下不用相推，第一座也教伊作，第二座也教伊作，第五、六座也教伊作，香湯滾滾廁坑邊，不礙猛虎當路坐，只如功圓行滿又且如何？須信水漲泥多，自然船高佛大。」</p>
<p>淨蓮請上堂。僧問：「應以比丘尼身得度者，即現比丘尼身而為說法，現比丘尼身則且止，未審向他說甚麼法？」師云：「春日晴，黃鸝鳴。」進云：「某甲不恁麼道。」師云：「汝試亂說看。」進云：「比丘尼是女人做。」師打云：「觸犯不少。」</p>
<p>乃云：「明發水之鄉，非舟不可渡，園花人到來，端的是何故？問禪已被纏，求悟還自誤，此去叢林多，逢人任吐露。且畢竟吐露箇甚麼？陰陰夏木囀黃鸝，漠漠水田飛白鷺。大眾！好語也，可惜用不合時，翻成虛設。山僧再轉一句去：飯思羹，衣思布，睡天明，坐日暮，直須如珠走盤，切莫守株待兔。」</p>
<p>良久，舉拂，云：「六華昨夜飛無數。」</p>
<p>五旬修經懺，請上堂。「鄭娘叉手向溈山，聞名不如見面；龐婆拈梳插髻後，見面不如聞名。若也聞名、見面各適其宜，管取大用全彰，驚天動地，到這裏，還容得山僧讚歎麼？還容得諸人議擬麼？所以道：今佛放光明，助發實相義，希有諸比丘，是中難比況。」</p>
<p>驀呈拄杖，云：「這箇是實相義，且作麼生是光明？」</p>
<p>卓一卓，云：「這箇是光明，且作麼生是實相義？於此見得，五十年前，妙法華中無異路；五十年後，懺摩會上有餘光。政當今年五十歲，又且如何？」</p>
<p>復卓拄杖，云：「昨夢壺公壺裏遊，傳聞王母壽千秋，殷勤乞得長生籙，付與馬門顧氏收。然雖如是，已後切莫辜負山僧拄杖子好。」</p>
<p>上堂。僧問：「世尊不說說，迦葉不聞聞，今日眾居士請陞座，未審如何舉似？」師云：「簷聲不斷前朝雨。」進云：「既是不說說，因甚和尚盡情吐露？」師云：「且照顧打濕袈裟。」進云：「也奈何他不得。」師打云：「卻似天晴不肯走。」</p>
<p>乃云：「為人本色全在質直平常，學道正因貴乎堅誠猛利。堅誠猛利也，投機一句，頓入佛祖奧堂；質直平常也，迥脫千差，能培福壽基址。甘行者餵驢餵馬、龐蘊公口吸西江，百草頭邊、不二門內，正好結箇無諍保社，凡聖同居，闡明發之家，風壯斜涇之氣象；其或未能，伊自伊，汝自汝，幾樹綠楊啼翠鳥，春光忽逐眼前過。且即今投機一句如何道？聲聞色見無差互，長嘯翛然天地寬。」</p>
<p>佛涅槃日，上堂。「靈山會上拈枝花，著甚死急？多子塔前分半座，討甚來由？直饒三百餘會弄盡伽陀，還免得涅槃也無？所以，山僧怪諸人不得，諸人亦怪山僧不得，大家相對嘴盧都，收拾春風入畫圖。」</p>
<p>聖念請上堂。「桃紅柳綠，春色分明，惱人麥，秀花黃，誰家有計留住信？時光之易邁，莫逐境以蹉跎。舉古徵今，因今見古，千聖不傳向上路，得來只在腳尖頭。山僧若放過，三十年後遭伊簡責去；若弗放過，又作麼生道箇接手句？還委悉麼？天山一箭收功也，四海何愁不太平？」</p>
<p>祈壽，上堂。「若論本來壽量，山僧實無啟口處。事弗獲已，說箇等虛空、過須彌、包萬有，亦是周由也者，世諦流布之談。具大信根底不用如何若何，只消就山僧無啟口處踏翻關捩，原來等虛空、過須彌、包萬有較之本來壽量不為差事。</p>
<p>「政當此時，純純常常，慧性全彰，菱華無點翳，錦帨自生香，閒向吟樓頻倚望，相隨一點婺光長。敢問大眾：莫有異口同音為沈門夫人慶賀者麼？」擊拂子，下座。</p>
<p>佛誕，上堂。「天上天下，惟我獨尊，黃面婆伽開著恁般大口，至今合不得；打殺餧狗，貴圖太平，跛腳阿師伸出一雙毒手，至今縮不得。撩鉤搭索，放去收來，諸方老凍儂做盡閒伎倆，跳過他坑阱不得。明發與麼道，還得也無？」自云：「不得，不得。何故？利劍斫除人我易，勸人息卻是非難。」</p>
<p>復舉遵布衲浴佛次，藥山云：「汝只浴得這箇，不浴得那箇。」布衲云：「把將那箇來。」藥山休去。</p>
<p>師云：「二大老發明箇事甚生奇特，要且只得一半。我若當時作藥山，決不恁麼休去。若作遵布衲，待他道：『不浴得那箇。』攔頭便與一杓。所以道：大鵬奮展摩霄翅，誰顧崩騰六合雲？」卓拄杖，下座。</p>
<p>生日，劉超梵祈願，上堂。「盡云今日予生日，誰識當辰母難辰？鞠育恩深毫未報，撫膺常憶舊時人，睦州織屨，子輿負薪，孝行經天孰比倫？慚愧數年乾打鬨，自撐自祝自敷陳。敷陳已畢，居士設齋底意又如何話會？」卓拄杖，云：「一枝仙桂連根拔，始信文章可立身。」</p>
<p>陸門徐氏為師壽，上堂。「十畝之間，道者閒閒，舟橫綠水，枕跨青山；十畝之外，道者泄泄，有客到門，去彼壅滯。於斯時也，乾坤合其德，烏兔合其明，寒暑合其序，鬼神合其吉凶，何促？何延？孰得？孰失？不是渠儂輕賣俏，皆由默契自天真，且天真作麼生默契？徐氏孺人還會麼？喚起窗全曙，催歸日未西。」</p>
<p>呈拄杖，云：「無心華裏鳥，更與盡情啼。」連卓拄杖，下座。</p>
<p>泰山六旬，并為師壽，請上堂。僧問：「和尚將什麼作壽？」師云：「水菱千葉翠。風竹萬竿清。」</p>
<p>僧禮拜，師乃云：「水滿橫塘已吠蛙，石羊西畔兩三家，未生生後真消息，凡聖都來較不差。既較不差也，則汝壽還同我壽，慶人亦可慶他，借婆衫子拜婆年，色色般般無少剩。然而，更須以法為身、以慧為命、以寬為福、以慈為心，方可拯濟四生、包羅九有；設或未能，幾度思歸鄉夢覺，隔窗怕聽夜啼烏。」</p>
<p>上堂。「六月不熱，五穀不結，諸上善人都如是說，惟有現成噇飯嬾禪和卻道今年熱比去年熱，汗流夾背蚊蟲多，破扇手中搖不徹。搖不徹，忽打折，驚起石龜飛上天，老鸛吞聲無處雪。雪雪未明，心地是炎蒸，一度臨流一度噎。」喝一喝。</p>
<p>上堂。「祝壽一句不用別求，當前指出：在在盈眸露冷花，盈砌風清鴈過樓，八十輪來閒歲月，參天古柏是同儔。且畢竟合何意旨？」</p>
<p>驀豎拂，云：「見麼？人有遠慮，必無近憂。」</p>
<p>開爐，上堂。「爐鞴未開，此唱彼賡，宛爾太平氣象；鉗鎚乍握，左敲右擊，依稀霸占雄風。明發歷事有年，亦知兵者乃不祥之器，聖人弗得已而用之，但時所必至，令合當行，整一旅之師，慰來蘇之望，直教箇箇倒戈釋甲，在在定國安邦。是即是，就中也須尋箇搭對，方顯得汝我尋常手段。還識手段麼？單刀疋馬不用，如何生擒猛將，跳出臼窠？」</p>
<p>驀拈拄杖，擲下，云：「轉身一箭莫饒他。」下座。</p>
<p>上堂。僧問：「有問有答，落塹沉坑，契理契機，顢頇後學，如今正令既行，請師通箇消息。」師云：「吹毛寶劍逼人寒。」</p>
<p>進云：「動絃別曲，葉落知秋。」以坐具打圓相，云：「未審這箇堪作何用？」師云：「自<span class='corr'>己</span>少賣弄。」進云：「不是渠儂多意氣，他家曾踏上頭關。」師云：「切莫輕舉似人。」</p>
<p>乃云：「一口吸盡西江水，魚龍蝦蟹甚處藏身？一刀殺盡恒沙佛，大地眾生何處乞命？弓絃上走馬，荊棘內安居，撥轉天關，掀翻地軸，直饒與麼去，猶未是極則事。</p>
<p>「有般不識好惡漢便問：『如何是極則事？』何異白日開眼著鬼迷？明發有一轉語布施諸人：今冬少雨，地土乾硬，常住蘿蔔頭似老鼠尾巴大，是汝二六時中又思量咬嚼箇甚麼？」喝一喝。</p>
<p>冬至，上堂。「一線陽和報小春，石頭土塊盡翻身，獨餘枯木寒巖者，難作三冬暖氣人。咄！這箇漢坐在冷湫湫地，雪操冰姿則不無，若是抵浪迎風，敲枷打鎖，糝花枯木上、發燄寒巖中，總未見得。明發與麼闡揚，還有為人處也無？」</p>
<p>卓拄杖，云：「丈夫氣宇衝牛斗，踏動鴻門兩扇開。」</p>
<p>復舉玉泉皓至日，示眾云：「晷運推移，布褌赫赤，莫怪不洗，無來換替。」</p>
<p>師云：「玉泉風流蓋世，出語超群。明發此者也要諸人知有晷運推移，布褌雪白，洗也如斯，不洗不赤。且道：與玉泉相去幾何？」</p>
<p>臘八，趙南泉請上堂。僧問：「明星刺破眼睛時，雪裏梅花只一枝，四十九年仍說夢，知音知後有誰知？只如釋迦老子見箇什麼道理便爾自肯？」師云：「不是鐵酸餡，亦非蘿蔔頭。」</p>
<p>進云：「即今夜夜明星皎皎，還許人悟也無？」師云：「莫屈他好。」進云：「若然者，學人向馬頭截角、龜背拔毛去也。」師云：「也許汝好手。」</p>
<p>進云：「和尚亦不得無過。」師打云：「汝且喫棒著。」進云：「恩大難忘。」便禮拜。</p>
<p>師乃云：「雪山頂上歎奇哉，一點明星是禍胎，帶累兒孫無著莫，幾番倚杖自徘徊。徘徊不已，打草驚蛇，正令全提，神號鬼哭，政當此際，各出隻手一句諸人試道道看。」</p>
<p>良久，云：「總道不得，山僧出手去也。」拈拄杖，下座，打退。</p>
<p>歲旦，上堂。僧問：「諸祖門庭則不問，祝聖一句請師陳。」師云：「壽比須彌懽萬國。」進云：「恁麼則恭祝聖人無量壽，村歌社舞太平春。」師云：「知恩者少，負恩者多。」</p>
<p>乃云：「昨夜玄沙騎猛虎，沿街咬逐，子湖狗咆聲，驚起祐公牛，縮卻尾巴丁倒走，臨濟大師路見不平，拈一條棒，出來道：『玄沙！玄沙！我識汝是釣魚船上謝三郎，為何如此撒潑？直得頭熱面紅，不敢啟口。』」</p>
<p>驀豎拂，云：「而今都被山僧擒下了也，報諸人聽分剖：日暖風和歲律新，太平暢飲曹山酒。」</p>
<p>解制，悟空見來，請上堂。僧問：「鐘板木魚發笑，燈籠露柱[跳-兆+孛]跳，未審是何吉兆？」師云：「今日天晴。」進云：「恁麼則鶯逢春暖歌聲滑，人遇時平笑臉開。」師云：「巧言不如直道。」</p>
<p>乃云：「鴈外天逾碧，鷗邊水自春，袋頭聊解著，去住莫隨人。何以故？玉經磨琢方成器，品入清奇始見高。」</p>
<p>復舉教中道：「若以色見我、以音聲求我，是人行邪道，不能見如來。」</p>
<p>師云：「既不以色見、聲求，畢竟如來向甚處見？即今日升月往、夜暗晝明、鵲噪鶯吟、花紅柳綠，一一顯如來真實體，又作麼生說箇離聲求色見底道理？這裏豁開正眼，釋迦老子心肝五臟盡情敗露了也。所以道：色見、聲求也不妨，百花影裏繡鴛鴦，自從識得金針後，一任風吹滿袖香。」卓拄杖，下座。</p>
<p>上元日，劉勉甫同室馬氏請，到圖澤，入塔，上堂。尼問：「五百年前正月半，今朝望日是如何？」師云：「祥雲繞寶座。」進云：「禮拜去也。」師云：「更有瑞氣靄深村。」</p>
<p>乃云：「大道全彰，因時顯露，至人無咎，與世推移。然雖與世推移，一段靈光終是埋沒不得，所以瓊山老宿自宋開禧以來於此日入大涅槃，復越兩祀，於此日住安隱地，不謂滄桑代變，歲久莫稽磉盤下，忽爾翻身钁頭邊，從新扶起，骨石具在，碑記猶存，有大力量人重建窣堵波，仍請山僧於此日樹大勝幢、演大法義，使遐邇見聞者生希有心、發難遭想，可謂古今合轍，前後一揆，利<span class='corr'>己</span>利人，其功溥哉。敢問諸人：還識此日麼？</p>
<p>「元宵美景，賜福良辰，絃管交加，花燈間錯，家家樂長春之化，箇箇遊不夜之衢，瓊山老宿與長爪和尚向百千光影中弄大神通，扭捏諸人鼻孔，於此見得諦、信得及，山僧為伊入塔已畢，不用更說偈言；其或未然，倩拄杖子描箇塔樣去也。」</p>
<p>遂以拄杖打圓相，云：「層落落，影團團，佛祖常擁護，人天共仰觀，瓊山老宿珍藏處，井畔梅花蘸水寒。」</p>
<p>卓一卓，云：「萬載流傳作話端。」</p>
<p>上堂。「元宵已過兩日，城市中點燈依然熱鬧，有龍燈、鳳燈、獅子燈、花毬燈……、以至鰲山走馬、千奇百怪之燈，無不莊嚴畢具。山僧昨自平湖回，思量這裏甚是寥寂，幸值熹之院主領南橋善信到山，亦點出佛燈、祖燈、心燈、法燈……、以至須彌日月歷劫長輝之燈，悉皆畢具莊嚴。政當與麼時，諸人擬向甚處著眼？」</p>
<p>舉拂子，云：「見麼？一燈燃照百千燈，大地山河徹底明，凡聖同由無異路，不煩鼓吹雜歌聲。」</p>
<p>良久，云：「有解承當者，各提取一枝，安家樂業去。」遂搖曳拂子，下座。</p>
<p>聖節，上堂。「一佛出世，千佛讚揚；一句全提，千祥併集。且如何是全提一句？」以拂子作舞笏勢，云：「海晏河清，天子萬壽。」</p>
<p>見宗請上堂。「鳶飛戾天，魚躍於淵，大道真體，只在目前。逝者如斯，不舍晝夜，至理湛然，原無虛借。孔夫子三百六十骨節、八萬四千毛竅盡情揭露了也，更有箇慍見底出來道：『此是我家茶飯，為什麼寶華座上拈來當作宗乘？』山僧但與一咄，云：『野哉，由也。君子於其所不知，蓋闕如也。』是汝諸人還知麼？」</p>
<p>良久，云：「自是不知知便得，斜涇煙景有誰爭？」</p>
<p>上堂。舉弘覺問僧：「看者是什麼經？」僧云：「《維摩經》。」覺云：「我不問《維摩經》，看者是什麼經？」其僧言下知歸。</p>
<p>師云：「弘覺徹底婆心，這僧偶爾撞彩，簡點將來，末後猶欠一著在。山僧恁麼道，還端的也無？若到，諸方一任舉似。」</p>
<p>上堂。「無花無酒近清明，興味蕭然是野僧，可惜這等俗漢未曾識野僧興味在。若識野僧興味底，不論冬凋夏長，自有靈山花可拈。那管缾罄囊空？自有曹山酒可喫。日暮啼鴉隨杖至，雨餘芳草任盤桓，大眾且道：他的是？山僧的是？」</p>
<p>良久，云：「差之毫釐，隔以千里。」</p>
<p>上堂。「獅子吼無畏說，百獸聞之皆腦裂。」</p>
<p>喝一喝，云：「若喚作獅子吼，換汝眼中睛；不喚作獅子吼，禿汝口中舌。去此二途，如何甄別？」</p>
<p>復喝云：「永嘉大師來也，向諸人道：『香象奔波失卻威，龍天寂聽生欣悅。』山僧驀拈拄杖便與趁出。何故？這裏著他不得。且畢竟作麼生？坐石數魚無意智，狂呼童稚捉楊花。」</p>
<p>受超果請上堂。「準擬芳村水草齊，垂頭橫臥綠楊西，那知蹤跡難遮掩？又趁春風起耙犁。耙犁既起，萬苦千辛，帶水拖泥，衝煙冒雨。敢問：眾中莫有相救者麼？如無，山僧自作自受去也。」拽拄杖，下座。</p>
</div>
<div class='div-w'><p class="pre"><span class='note-inline'>(海鹽縣比丘尼行定捐貲助刻，祈先師<br/>思慧早生蓮界，并自身壽命延長者。)</span></p>
</div>
</div><!-- end of div[@id='body'] -->
</body></html>