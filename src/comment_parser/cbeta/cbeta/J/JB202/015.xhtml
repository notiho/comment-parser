<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu38' />
<p class='juan'>百癡禪師語錄卷第十五</p><p class="byline">嗣法門人超宣等編</p>
<div class='div-other'><a id='mulu39' />
<p class='h1'>小參上</p><p>開堂晚，小參。師云：「藥山小參不點燈，德山小參不答話，蓮峰燈也要點、話也要答，有不受人瞞底出眾相見。」一僧拂袖便出，師云：「好箇仙陀。」又一僧出禮拜，師打云：「汝又上釣作麼？」</p>
<p>乃云：「有機有境，有問有答，總屬情識計較邊事，若論當人真實一著子，決不在是。故雖世尊出世、達磨西來，亦只巧設權宜，曲為方便。</p>
<p>「要且三乘十二部不是世尊說底、直指人心見性成佛不是達磨傳底，須知別有能說、能傳者在，諸人還識得麼？尋常著衣喫飯、行坐打眠，以至一靜一動無非全承渠力。</p>
<p>「既各全承渠力，則箇箇分上曾受絲毫許計較也無？曾受絲毫許移易也無？所以道：世尊不出世，達磨不西來，佛法遍天下，談玄口不開。且如何是遍天下底佛法？」</p>
<p>舉拂，云：「白雲流水依然在，翠竹黃花何處無？」</p>
<p>小參。舉應庵和尚住莞山示眾，偈云：「三十三州七十僧，驢腮馬額得人憎，諸方若具羅龍手，今日無因到淨明。」後雪巖欽和尚拈云：「應庵老祖開了這般大口，至今合不得。」報恩道：「八十餘人十七州，相看盡是惡冤讎，諸方有道不肯學，來共山僧作對頭。到這裏，有口卻無開處。」</p>
<p>師云：「二遠祖少賣弄，蓮峰亦有一偈舉似大眾：百日禪期十月開，家嘗無計可安排，人來共聚難分析，捏起拳頭趁一回。到這裏，大似有口欲開開不得、欲合合不得，然雖如是，也要諸方簡點。」</p>
<p>小參。「踢萬別，截千差，橫身異類，意氣堪誇，路見大蟲云是汝，令人長憶古玄沙。」</p>
<p>遂舉百丈海禪師凡參，次有一老人常隨眾聽法，丈問：「汝何人也？」老人云：「某甲非人也，於過去迦葉佛時曾住此山，因學人問：『大修行人還落因果也無？』答云：『不落因果。』五百生墮野狐身，今請和尚代一轉語，貴脫野狐身。」丈云：「不昧因果。」老人於言下大悟，作禮，云：「某甲已脫野狐身。」</p>
<p>師乃拈拄杖，云：「不落因果，為什麼墮野狐身？」</p>
<p>左邊卓一卓，云：「過這邊著。不昧因果，為什麼脫野狐身？」</p>
<p>右邊卓一卓，云：「過這邊著。諸人還知落處麼？若也知得，蓮峰功不浪施；其或未然，更聽重下註腳。」</p>
<p>復卓一卓，云：「墮也如是墮，脫也如是脫，何止五百生？轉轉自超越，汝這一隊野狐又來覓箇甚麼？」以拄杖打趁。</p>
<p>小參。「單傳直指意，無別可籌量，梅影橫窗瘦，偷風洩暗香。」卓拄杖一下，云：「面門拶破如相識，方信由來絕覆藏。」</p>
<p>除夜，小參。「若論箇事，阿誰無分？只要當人用一切心，便有打破漆桶底時節。堪笑今時一等不識好惡，如矮子看戲，隨人上下，貪圖些少熱鬧處，以為宗師、以為具眼，波波挈挈，永不回頭。</p>
<p>「嗚呼！似恁麼名作參學，直參至彌勒下生，敢保未夢見在。蓮峰非是減伊聲價，但恐臘月三十日到來，箇箇手忙腳亂，從前所有伎倆一點都用不著。」</p>
<p>驀拈拄杖，云：「且道：拄杖子還用得著麼？」</p>
<p>良久，云：「夜冷魚潛休下釣，不如收捲過殘年。」便拽拄杖，歸方丈。</p>
<p>因事小參。拈拄杖，云：「未明這箇要求明，既明這箇要求行，明行念念無時息，那有閒工別較爭？所以古昔真正道流，凡入一叢林，或三百、五百，或一十、二十，汲汲孜孜，秪以<span class='corr'>己</span>躬下事為急，至有甘陸沉而不悔、履顛仆而弗驚者，法道之興所由來矣。</p>
<p>「迄今去聖年遙，人情變換，處處無明火熾，在在我慢山高，欲求其<span class='corr'>己</span>事明、叢林盛，寧可及乎？諸兄弟！韶光可惜，烏兔無幾，切莫學這般魔隊自錮乎生，各須努力向前，認取活路，他時異日有箇緊切處，方知別人替汝不得、障汝亦不得也。久立，珍重。」</p>
<p>小參。「把住牢關，人天莫測；裂開爪縫，凡聖咸知。拘執，則萬別千差；融通，則得此全彼。且道：是阿誰行履？試舉看。」</p>
<p>古德一日不赴堂，侍者請赴堂，德云：「我今日庄上喫油餈飽。」者云：「和尚不曾出入。」德云：「汝去問庄主。」者方出，忽見庄主來謝和尚到庄喫油餈。</p>
<p>師云：「這則公案，平直甚是平直，淆訛太煞淆訛，自非拶透重關，未免出身無路。蓮峰此者無庄上可到，亦無油餈可喫，隨挑野菜和根煮，旋斫青柴帶葉燒，較之古德相去多少？諸人還緇素得出麼？倘或未然，謾提一頌：庄上喫油餈，逢人驀面欺，莫謂胡鬚赤，更有赤胡鬚。」喝一喝，歸方丈。</p>
<p>除夜，小參。「爆竹聲中一歲除，西來祖意謾分疏，團圞且向乾柴火，滿面光生樂有餘。」</p>
<p>復舉北禪賢和尚示眾云：「年窮歲盡，無可與諸人分歲，老僧烹一頭露地白牛，炊黍米飯，煮野菜羹，燒榾柮火，大家喫了唱村田樂。何故？免見倚他門戶傍他墻，剛被時人喚作郎。」便下座，歸方丈。至夜，深維那入方丈，問訊云：「縣裏有公人到勾和尚。」賢云：「作甚麼？」那云：「道和尚宰牛不納皮角。」賢將頭帽擲下，那便拾去。賢下禪床，擒住云：「賊，賊。」那將帽覆賢頂，云：「天寒且還和尚。」賢呵呵大笑。</p>
<p>師云：「北禪為眾竭力，禍出私門。蓮峰則不然，人人有頭水牯牛，今夜要伊自宰、要伊自烹，喫了共唱村田樂，亦免見倚他門戶，暗地不平，或有冒公人來索皮角，又且如何便與？驀鼻一拽，直令者漢和贓捉敗。」</p>
<p>小參。「湛湛湖光夜不收，魚蝦蟹鱉任沉浮，爭如百尺懸崖井？秪見驪龍在裏頭。驪龍倏起，雷雨後隨，兩曜失明，山河陡黑，政當此際，莫有斗膽向前取頷下神珠者麼？」喝一喝，云：「照顧性命。」</p>
<p>清明，小參。僧問：「如何是清明時節？」師云：「暗風吹弱柳，新火弄清煙。」進云：「家家祭掃又作麼生？」師云：「紙錢燒半陌，冷酒灑三巡。」進云：「恁麼則一場春夢也。」師云：「可憐相對懡㦬去，猶有墦間乞祭人。」</p>
<p>乃云：「未出父母胞胎以前，一段光明歷歷地；既出父母胞胎以後，一段光明亦歷歷地。大眾！須知這一段光明人人本具，處凡不減、在聖不增，秪為背覺合塵，迷<span class='corr'>己</span>逐物，致使光明蒙翳，弗能現前，便見有諸佛、有眾生，有天堂可欣、有地獄可怖，如此紛然惑亂終無了時。</p>
<p>「到不如放下身心，豎起脊骨，默地回光返照，冷眼自看，忽然看破父母未生前本來面目，似貧得寶、似暗得燈，何等快活？何等受用？到這裏，說甚麼佛？說甚麼眾生？更說甚麼天堂可欣、地獄可怖？出生入死不犯毫芒，或去或留全超曠劫。</p>
<p>「其或信根淺薄，棄厭真修，生死到來，悔將奚及。君不見？荒丘新故塚纍纍，多少英雄富貴兒？正值清明時節好，只添白紙遶空飛。久立，眾慈伏惟珍重。」</p>
<p>因事小參。「尺管窺天，情知所見不廣；簣沙塞海，看來用力徒勞。理本乎至公，事難以妄作，因緣會遇，果報自徵，急須回頭，且莫錯怪。」</p>
<p>復舉子湖一夕夜深，於後架叫云：「賊，賊。」一僧走出，湖攔胸捉住，云：「捉得也。」僧云：「不是某甲。」湖拓開云：「是即是，只是不肯承當。」</p>
<p>師云：「這僧不肯承當亦覺小膽，若是真正解作賊底，待伊攔胸捉住便露出白拈手段，豈不名震諸方？然雖如是，子湖未必放過。」</p>
<p>小參。「小店新開，貴買賤賣，不圖越倍本錢，只要買主便快。楊岐栗棘蓬、明州破布袋，一一橫拋在面前，無遮無蓋。」乃環視左右，云：「莫有下顧者麼？請出來交關看。」眾無對，師云：「寶峰今日失利。」</p>
<p>冬夜，小參。「石筍抽條暗，寒梅破玉新，乘時能薦取，許是箇中人。所以道：欲識佛性義，當觀時節因緣，時節若至，其理自彰。大眾！如今有一等禪和子，不能向枯木上生花、寒灰裏發燄，秪管死墩墩地噇飯過時，今日也恁麼、明日也恁麼……、乃至盡未來日也恁麼，恁麼恁麼，究竟成箇什麼？</p>
<p>「若是具憤性底孟八郎漢終不作這般去就，便於天地未開之始、陰陽未判之先直截承當，認取自<span class='corr'>己</span>本來面目。到這裏，方知『有物先天地，無形本寂寥，能為萬象主，不逐四時凋』，大小傅大士不合將常住物華擘私作人情，好與一頓趁出。然雖如是，不因樵子徑，爭到葛洪家？」</p>
<p>除夜，小參。以拄杖卓一卓，云：「爆竹一聲乾坤震動，山魈鼠怪何處出頭？因思王老燒錢太煞膽小，可笑北禪分歲自取勾牽，百山非是屈抑先賢，秪為門風各別，汝等諸人莫有成褫者麼？」眾無對，師云：「不遇知音客，徒勞話歲寒。」遂拖拄杖打散。</p>
<p>佛涅槃日，薦母，請小參。「機先的旨，岸柳拖金，末後全提，溪桃噴火，此方既爾，他界亦然，不昧高蹤，斬新光彩。故我佛如來昔年棄皇宮，登雪嶺，觀明星悟道，脫母氏艱辛，後來於此日入大涅槃，雙跌示現，轉眼經今千百載，人間猶想舊丰儀。</p>
<p>「想即不無，且道：我佛如來即今在什麼處？諸人若識得如來落處，便識得已故周氏先靈落處。生無生相，滅無滅形，本有圓光，透徹內外。然雖如是，山僧為伊薦拔一句又作麼生道？」</p>
<p>舉拂子，云：「地獄天宮留不住，九蓮花內露全身。」</p>
<p>開爐晚，小參。僧問：「紅爐猛燄，不可湊泊，鉗鎚運動，貴乎翻身，學人上來，請和尚一接。」師便打。進云：「恁麼則翻身去也。」師連棒打退。</p>
<p>乃舉法昌倚遇禪師示眾云：「法昌今日開爐行腳，僧無一箇，惟有十八高人，緘口圍爐打坐。」</p>
<p>師云：「古人垂一則語，坐斷乾坤，直至於今，猶令人想其風概。百山恰似逢此時節，未免略說數句頡頏一上。百山今日開爐，衲僧亦有幾箇，不必逐隊隨群聽板，裝模打坐，任伊灑灑瀟瀟，自然免見話墮，此是真實相為，那管諸方笑破？</p>
<p>「何以故？蓋諸方開爐，多則一千、八百，少則三百、二百，然其間半青半白，不上不下者比比。即欲求真正底，於十分中之一亦大難矣。若與麼到，不如冷灶邊埋卻一箇半箇，驀忽星兒火發，便見薰天炙地，報迺佛迺祖深恩是為得也。且冷灶邊如何解火發去？」</p>
<p>以拂子擊一擊，吹一吹，云：「向這裏薦取。」</p>
<p>小參。僧問：「如何是第一玄？」師云：「已在言前。」「如何是第二玄？」師云：「擬議隔萬千。」「如何是第三玄？」師云：「掩面哭蒼天。」</p>
<p>僧禮拜，師云：「何不問三要？」僧便問：「如何是三要？」師打云：「汝要我不要。」</p>
<p>乃云：「屋老周圍半是茅，高絲累滴沒開交，茶湯況又不如意，問著烏藤驀脊敲。諸禪德！還受得這般苦楚麼？然大家既已聚頭在這裏，則這般苦楚知必樂受，決不比一等泛泛之徒專圖些少穩便打鬨過日。</p>
<p>「所以密庵傑老人云：『我者裏也無禪到汝參、也無道到汝學、也無錢到汝使、也無好食到汝喫、也不會順摩捋汝，只有劈胸一拳，汝若參得透，盡未來際受用無盡。』</p>
<p>「看他古聖垂慈，等閒立一言半句，直下如大火聚，湊泊不得。眾中或有出格底漢向湊泊不得處掉轉鎗頭與他相見，百山無甚閒氣力，項上有百二十斤鐵枷，且要望汝替代。因甚如此？不見道？前頭猶自可，末後苦殺人。」</p>
<p>除夜，小參。「一年三百六十日，看看逗到今宵畢，東村爆竹響連天，西舍紙錢光滿室，更有途中索債人，腳尖走得血流出。大眾！百山幸自不曾少汝分文半文，又各各走來這裏索箇甚麼？」良久，云：「不如歸去好，明日賀新年。」</p>
<p>春日，小參。僧問：「東君昨夜遺消息，紅白枝頭已著花，底事分明無向背，不知春思屬誰家？」師云：「大家在裏許。」進云：「少年一段風流事，只許佳人獨自知。」師云：「不妨慶快平生。」進云：「撲落非他物，縱橫不是塵。」師云：「多此一句。」</p>
<p>乃云：「山堂寂寞把扃開，忽報天邊春信來，瘦策閒拖吟一遍，桃英風峭逐人回。諸仁者！這般光景，一年一度，誠不多得，直須猛著精神，快著手腳，以到無疑之地，方可稱汝參學本懷；如其未然，只恐有意送春歸，無計留春住，杜宇枝頭惱亂人，落紅長見水流去。」遂拽杖起身。</p>
<p>對靈，小參。「大道縱橫，離男女相，一真烜赫，絕去來蹤，秪因認境漂流，以致輪迴弗息。若是靈苗秀巧，不涉垢淨底人，雖居閨閣中亦可任運隨緣，周繇無礙，或齊眉佐助、或孑守幽貞、或布德持齋，遐齡永享、或功成願畢，撒手他方，總不外此湛寂常光，與百千諸佛同坐、同行，同解、同證。</p>
<p>「所以道：見身無實是佛身，了心如幻是佛幻，了得身心本性空，斯人與佛何殊別？即今期逢四七，序屬三春，燕聲尋王謝堂上之巢，馬蹄踏劉阮溪邊之路，且道：顧門姚氏畢竟在什麼處著到？」</p>
<p>卓拄杖，云：「閻浮樹下親修得，九品蓮開妙果圓。」</p>
<p>小參。「日月急如梭，人生奈老何？不諳這箇事，總是妄奔波。所以，有志之士要洞明此段因緣在乎辦鐵石心，真實履踐，切不可泥於見聞，作箇依草附木底漢也。</p>
<p>「年來佛法荒涼，人情懈怠，一二行腳者例無正因，或記取長言短句，[祝/土]在肚皮裏以為究竟，纔見人問著，不論得失是非，秪管信口撒將去，或悠悠漾漾，打哄過時，翫水觀山長，視叢林為驛舍，或貢高我慢，累發無明，甚至淪於邪魔，傷風敗教者，不可勝數，如斯等輩實足痛心。</p>
<p>「豈不見？古德山未遇人時，氣宇何等雄壯？詞鋒何等穎利？及到龍潭，一點都用不著，忽於吹滅紙燭處驀爾知歸，乃云：『從今日去更不疑天下老和尚舌頭也。』此是第一等行腳的樣子。</p>
<p>「又不見？仰山在百丈時，尋常口吧吧地，及到溈山，三問三擬答皆遭喝出，從此發心看牛三載，一日溈山見他在樹下坐，以拄杖點背一下，他回首，溈山云：『寂子道得也未？』他答云：『雖道不得，要且不借別人口。』溈山云：『寂子會也。』此又是第一等行腳的樣子。</p>
<p>「看他古聖前賢，幸有如斯榜樣。若是養成頭角底，不在所言。倘有後進初機者，到此大宜仔細。」</p>
<p>良久，喝一喝，云：「莫怪忠言頻逆耳，須知藥苦病堪療。」</p>
<p>小參。「若究此事，如自<span class='corr'>己</span>登高山搏一頭猛虎相似，不論得失危亡，秪管拚命進前，極力搏將去，忽於計窮力竭、沒可奈何處，痛與一拳拳死，方可到大安樂田地。雖然如是，更須死後弄得活底出來，插翅飛騰，直教盡生佛性命都在他手裏。有麼？有麼？如無，山僧放這一頭猛虎咬殺諸人去也。」拈拄杖打散。</p>
<p>因雪小參。「莫道太平貧，雖貧實不貧，空階渾削玉，列瓦盡堆銀。莫道太平富，雖富實不富，忽爾轉和煦，依前卻漏逗。富亦得，貧亦得，應用隨時原莫測，堪笑茫茫世路人，黃金擲去無顏色。」</p>
<p>復舉圓通秀云：「雪中有三種僧：一者、蒙頭打坐，二者、吮筆吟詩，三者、圍爐說食。」</p>
<p>師云：「善為逆料人情如鏡照像，毫髮弗差，但不合分作三種，似乎優劣較量。太平這裏，也不管汝蒙頭打坐、也不管汝吮筆吟詩、也不管汝圍爐說食，只要各各起居輕利，和氣輥成一團，便是出他一頭地，可謂山華不費栽培力，自有春風管帶伊。」</p>
<p>除夜，小參。僧問：「北禪烹牛分歲，勾賊破家；東村王老燒錢，不除俗氣。去此二途，請師速道。」師云：「兩箇栗蓬驀面擲。」進云：「爆竹數聲消雪態，梅花幾點壯春顏。」師云：「閒閒語。」進云：「舉頭天外看，誰是我般人？」師云：「獨汝一箇。」</p>
<p>乃云：「臘月三十日到來也，教山僧說箇什麼即得？若要攢花簇錦，說性說心，山僧無這閒工夫；若要發用施機，行棒行喝，今日且放過一著；若要烹露地白牛分歲，山僧決不圖他家富貴私做人情。若一總不與麼，又覺蹉過時光，辜負大眾。思來算去，忽記得當年曾於糞埽堆裏拾得兩箇乾蘿蔔頭，不妨拈出爛烹，和無米飯，與汝諸人喫了，向榾柮爐邊說幾句清淡話，亦見太平家風迥別。且作麼生是清淡話？諸人還說得麼？如說不得，山僧念箇起句去也。」</p>
<p>遂操閩音唱云：「王老夜燒錢，殘灰飛滿天，醉後睡一覺，明日是新年。」</p>
<p>復喝一喝，云：「若不喝住，未免箇箇都學打鄉談到底去。」便起身。</p>
<p>為餐玄公對靈，小參。爾潛居士問：「亡弟臨終云：『心無罣礙便是佛。』又云：『無佛可成。』還是自語相違？還是自相激揚？」師云：「賴有居士證明。」進云：「恁麼則亡弟已證無生，和尚今日陞座又追薦箇甚麼？」師云：「有條攀條。」進云：「大地眾生皆得度，不獨亡弟自超昇。」師云：「大家歎賞有分。」</p>
<p>天敘居士問：「今日董宅請和尚開示亡靈，若道亡者無靈，何必開示？若道亡者有靈，又何必開示？」師云：「兩途截斷分明看。」進云：「和尚既已開示，即今亡者在何處安身立命？」師云：「不離當處常湛然。」士禮拜，師云：「覓則知君不可見。」</p>
<p>乃云：「茫茫世路杳無涯，忽地翩<span class='corr'>躚</span>已到家，業果輕搖成慧果，心花豁達現曇花。楓江月浦隨緣度，寶閣銀臺應用奢，今日山僧為證據，鞭頭撥動白牛車。白牛車且止，還識鞭頭麼？」</p>
<p>以拂子向靈前指云：「秪者是。」</p>
<p>復舉道吾禪師與漸源至檀越家弔慰，源拊棺云：「生耶？死耶？」吾云：「生也不道，死也不道。」源云：「為什麼不道？」吾云：「不道，不道。」回至中路，源云：「和尚快與某甲道，若不道，打和尚去。」吾云：「打即任打，道即不道。」源便打。</p>
<p>師云：「道吾雖則赤心為人，爭奈無有活變，看來一頓拳頭也是自<span class='corr'>己</span>招得。當時待伊問：『生耶？死耶？』但高聲喚云：『源闍黎！』伊應諾，即云：『生耶？死耶？』伊若擬議攔，胸痛與一拳。靈利漢這裏挨得身轉，非惟撐門拄戶，法道不致寂寥，即棺中人亦覺凜凜有生氣。然雖如是，在舍秪言為客易，臨筌方信取魚難。」</p>
<p>小參。「結夏七日了也，本分事作麼生？參禪學道是汝本分事、喫粥喫飯是汝本分事、屙屎撒尿是汝本分事、行坐打眠是汝本分事……、乃至應機接物、語默動靜皆是汝本分事，與麼說，本分事無有不知、無有不會，為什麼被人問著，十箇有五雙眼瞠瞠地？設或秪對得分明，更與汝掇向那邊；連聲道箇不是，汝又轉加疑惑這裏。病在於何？秪為平日不曾向蒲團上真實用工以到大透徹田地耳。</p>
<p>「如昔日有一二禪者曾在閩中親近山僧，數年尋常做偈做頌，如羊豎起尾巴便有百十餘顆，只是聰明知解，本分事實未夢見。山僧常對他云：『須真實用工一番，切不可執此兩本閒說話便以為足，恐已後都用不著在。』他總不肯聽信，春初因事出山，明眼人前果見納敗。</p>
<p>「眾兄弟！似這等鑽故紙漢，倘能於此回頭去，他時異日事未可料。若猶是沉迷弗返，縱撞到這邊那邊，遇著盲瞎阿師滿口印證，亦只是亂統禪和如麻似粟，要真正撐持法門，敢保驢年搆不得也。</p>
<p>「茲值首七之期，見諸兄弟用工多不緊切，偶思量及此，不覺撦來對眾葛藤。且本分事一句畢竟如何道？天氣初炎，汗珠尚薄，山僧說底不干汝事，直須各各自悟去好。」</p>
<p>除夜，小參。「荒涼古寺，千難萬難；竹爆聲響，前山後山。不說違時候，欲說太無端，何如？小橋畔，斷墻間，幾樹梅華清韻好，一任躋攀。任躋攀，度歲闌，就中也有不平處，忙者忙兮閒者閒。」</p>
<p>復舉楊岐和尚云：「薄福住楊岐，年來氣力衰，寒風彫敗葉，猶喜故人歸。」</p>
<p>師云：「山僧薄福住長慶，日與數輩搬石弄瓦，氣力猶幸未衰，即今風吹敗葉光景亦無甚別，秪是不見有故人歸。敢問大眾：阿那箇是故人？還識麼？不辭向汝題名姓，但恐相逢蹉過伊。」</p>
<p>住金粟，謝眾護法，并前兩序道舊，小參。僧問：「德山小參不答話，趙州小參要答話，二人酬唱還有優劣也無？」師云：「無甚優劣。」進云：「今日新金粟又作麼生？」師云：「與汝三十棒。」進云：「一堂風冷淡，千古意分明。」師云：「且道：山僧是答話？是不答話？」僧喝，師便打。僧又喝，師又打。</p>
<p>乃云：「長慶山中住，一年口嬾開，今朝居廣慧，舌上起殷雷。所以道：欲識佛性義，當觀時節因緣，時節若至，迴避無門。按下雲頭，和泥合水，便見全賓是主、全主是賓，寶劍光寒，金鎚影動，獨角犀牛翻[跳-兆+孛]跳，三腳驢子弄蹄行，前三三，後三三，南斗七，北斗八，淨瓶踢倒處，生薑價重人，總在此會中與諸維摩大士放大寶光，照天照地，同聲唱和，極力贊揚，使見者、聞者人人頓發心華，箇箇豁開正眼。政當恁麼時，敘謝一句如何話會？」</p>
<p>擊拂子，云：「但憑此道酬知<span class='corr'>己</span>，自有清風廓九垓。」</p>
<p>秋日澉城對靈，小參。「本自解脫，阿誰縛汝？本自清淨，何物染汝？本自圓明，昧汝不得。本自具足，缺少甚麼？故我稚僊翁吳老居士才高八斗，學究三車，雖處富貴中，不為富貴所誤；雖居塵勞內，不為塵勞所牽。正念真修，孜孜兀兀；法門城塹，切切殷殷。及夫啟手足之際和氣藹然，安寢而逝，豈非多生薰習般若能有如是操略耶？</p>
<p>「既爾，則稚翁居士已於大清淨大解脫場中與百千佛祖具足圓明，了無障礙，又何待首七之辰請山僧陞於此座簸兩片皮始為得哉？然羅漢有出陰之迷、菩薩有隔羅之惑，猶恐微瑕所玷，未免借拂子神通助他末後光明去也。」</p>
<p>遂豎起拂子，云：「東方妙喜世界不離這裏、西方極樂世界不離這裏、上方兜率世界亦不離這裏……、乃至十方所有世界總不離這裏，向這裏信步行去，雲柯月渚，頭頭妙德家風；水鳥樹林，處處莊嚴國土。一悟一切悟，一超一切超，玉樓文觸目現成，金僊眾永劫為伴。山僧恁麼告報，敢問諸人：還識得稚翁居士也無？」</p>
<p>良久，云：「不因夜靜南來鴈，爭見海門今日秋？」復擊拂子，下座。</p>
<p>小參。「鷗灘夜棹，角里樵歌，塔院疏鐘，康橋月影。車亭邊行人沓沓，寶閣後群鳥啾啾，無一物不為諸人啟圓通妙門，無一時不為諸人闡正法眼藏，何須待起期結制方始鼓兩片皮？假饒搆得將來，不知劍去久矣。所以古昔抱道之士未曾輕易以一言半句急於人知，逼弗得已，略露鋒鋩，只要當人聲前領略，赤體荷擔。</p>
<p>「年來此道傾頹，參學禪流且不必論，即出世為人師者，有一等眼腦不正、名利牽懷，一期未終便打發三箇五箇，以為叢林得人；有一等眼腦稍正，心術不端，黨援相攻，揮金奪院；又有一等不識自家好惡，偏學簡點諸方，賣弄筆尖，毫無忌諱；更有一等纔承付囑，便出頭來嚇鬼瞞神，自尊自大，蹉因昧果，言行張乖。</p>
<p>「凡此皆是離師太早，煆煉未純，較之古先，雲泥何啻？山僧雖無箇什麼勝過諸人，要且不落這幾等圈繢是。汝諸人也試甄別看，有麼？有麼？如無，再聽一偈：養成頭角已多年，偶爾出門被業牽，犁耙至今難擺脫，幾番痛苦叫霜天。」遂拈杖，噓一聲，起身。</p>
<p>薦兄請小參。「本在他鄉住，來為此界人，無何緣已謝，當下便翻身。便翻身，明窗淨几原依舊，玉版芸編不是塵，珍重同胞休苦憶，覺華橫亞一枝新。且畢竟如何相見？」</p>
<p>舉拂子，云：「莫於他處覓，秪此露全真。」</p>
<p>復舉龐蘊居士臨終時，太守于頔公特往問候，士云：「但願空諸所有，慎勿實諸所無。」言訖，枕于公膝，奄然而化。</p>
<p>師云：「龐居士末後提持、可謂人之將死，其言也善。當時勘辨諸方底手眼向甚處去？只如石聲張居士昨臨終時遺命請山僧小參，指引覺路，還是空諸所有耶？還是實諸所無耶？諸人試道道看。」</p>
<p>良久，云：「直饒道箇有無不涉句，亦猶是尋常見解。」</p>
<p>到平湖，張啟英等請小參。「若論此事，如山僧未到平湖時先蘊一箇平湖光景在胸中，不知如何若何。及乎到來，原來天是天、地是地，僧是僧、俗是俗，男是男、女是女，寺西月白，鐘鼓交參，浦口舟橫，漁歌互答。忽地被人問著，便可一一抵對，歷歷無差。雖然如是，向上還有事在。且如何是向上事？一拳拳倒弄珠樓，一吸吸乾鵡湖水，蝦蟹魚龍無處藏，從教遍界香風起。」喝一喝，起身。</p>
<p>除夜，小參。僧問：「年窮歲盡時如何？」師云：「忙者自忙閒者閒。」</p>
<p>乃云：「一年今夜盡，萬里未歸人。大眾！等是他鄉之客，為甚麼不歸？即欲歸也，且道歸在何處？莫是金粟山中是汝歸處麼？爭奈山外又有山。莫是江南、淮北、蜀地、閩川是汝歸處麼？法堂內大有人不肯在。畢竟如何？」</p>
<p>擊拂子，云：「爆竹數聲辭臘去，梅花幾點引春來。」</p>
<p>復舉德山示眾云：「今夜不答話，問話者三十棒。」時有僧出禮拜，山便打。僧云：「某甲話也未問，因甚便打？」山云：「汝是甚處人？」僧云：「新羅人。」山云：「未跨船舷，好與三十棒。」</p>
<p>師云：「敢問諸人：這僧有喫棒分？無喫棒分？若道有喫棒分，這僧過在甚處？若道無喫棒分，德山因甚便打？於此緇素得出，非惟扶起這僧，抑且捉敗德山；設或未能，千里烏騅騎得慣，還他舉鼎拔山人。」</p>
<p>小參。驀召眾云：「人人有箇要緊底，且道在什麼處？若說山河大地是箇閑家具、草木叢林是箇閒家具、佛祖聖凡是箇閑家具、菩提涅槃是箇閒家具、即汝四大六根亦只是箇閒家具，且道：要緊底在什麼處？向這裏覷得透，淨裸裸，赤灑灑，無絲毫遮障、無絲毫滲漏，則即說山河大地為要緊底亦得、草木叢林為要緊底亦得、佛祖聖凡為要緊底亦得、菩提涅槃為要緊底亦得……、乃至汝四大六根為要緊底亦無不得。既都與麼得，且道：要緊底畢竟是箇什麼？」喝一喝，歸方丈。</p>
<p>對靈，小參。僧問：「一句彌陀就位超薦，吾師陞座將何指示？」師云：「山僧一句也無。」進云：「恁麼則孝子門中添瑞彩，鷓鴣啼處百花香。」師云：「不用麻巾拭淚眼，舉頭時自見阿爺。」進云：「且喜亡靈超昇去也。」師云：「上座還見麼？」僧喝，師云：「也是亂叫。」</p>
<p>乃云：「未達境惟心，起種種分別；達境惟心已，分別即不生。大眾！上是天，下是地，前是廊廡，後是寢堂，喚作心得麼？若喚作心，豈有心在境外？不喚作心，又作麼生說箇『達境惟心，不生分別』底道理？</p>
<p>「向這裏拶得一機通、挨得一句透，在諸佛分上絲毫無增、在諸人分上絲毫無減，便識得芳仲錢孝廉出生入死得大自在落處；非惟識得錢孝廉落處，抑且識得諸大孝子起一誠心為令先嚴追修落處。</p>
<p>「苟或情存限量，墮在句後聲前，不免重說偈言，和泥合水去也：善來請法薦親爺，滿目風光絕覆遮，勢至彌陀齊拍手，金階寶樹屬君家。」</p>
<p>擊拂子，云：「還信得及麼？剔脫上頭關捩子，生來死去總空花。」</p>
<p>卓先為寧波徐玉井修薦，請小參。「乾坤之內，宇宙之間，中有一寶，秘在形山，當陽信手輕拈出，閃爍光生笑破顏。道是不值分文，卻又千金價重；道是等閒易遘，卻又迥絕躋攀。以此資冥途，應時超脫；以此酬故舊，道義如環。鐵笛一枝無孔竅，夜深吹過綠蘿灣。」</p>
<p>復云：「霜風鳴剝剝，玉井忽乾枯，舉目誰為伴？撫心只自圖。拄杖嶙峋兮我今直指，腳跟歷落兮汝莫相辜，諸人有知伊去處者，試出來通箇消息看。」</p>
<p>良久，云：「休，休，座中賴遇江南客，何用樽前唱鷓鴣？」便下座。</p>
<p>除夜，小參。「釋迦老子四十九年橫說豎說，是小脫空；達磨西來，直指人心，見性成佛，是小脫空；天下善知識行棒行喝，豎指擎拳，是小脫空。且如何是大脫空？金粟到這裏，有口也無開處。</p>
<p>「雖然，記得少時聽有兩句語頗相類，不免舉似諸人：臘月廿九，堂堂月亮，盲子解看，啞兒解唱，東村許阿八被賊偷去一頭牛，倩無腳人趕、無手人捉，輕輕將髻把一揪，原來是箇川和尚。</p>
<p>「大眾！若向這裏會去，要見大脫空也不難。莫有會得者麼？如或未會，莫怪惱亂春風卒未休，須知明年更有新條在。」遂拈拄杖，起身。</p>
<p>蔣氏率男明浩請小參。「颯颯涼秋起異風，高賢一去杳無蹤，琴書劍履依然在，觸著令人悵莫窮。然雖如是，也不消得。」</p>
<p>遂豎起拂，云：「看看：仲開劉居士來也，在山僧拂子頭上放莫大寶光，現廣長舌相，其光普遍照及百億山河、百億日月、百億國土，三世諸佛總在此光中接物垂慈、歷代祖師總在此光中隨機闡化、四生六道總在此光中出沒升沉、現前大眾總在此光中行住坐臥。腳跟點地，說什麼髑髏翻身？鼻孔遼天，亦何貴棺材瞠眼？智慧華開香不斷，玉樓筵上古文清，菩提果熟利無窮，金閣池邊仙子聚。敢問諸仁者：開翁居士既到恁麼田地，為復是夙承記莂耶？為復是受薦而然耶？」</p>
<p>復豎起拂，云：「還委悉麼？冰姿雪骨包來久，一遇東君便吐花。」</p>
<p>入殮，請小參。「桃英灑雨，竹戶迎風，昨夜許氏孺人應時應節去矣。且道：去在何處？天宮佛國，擺手任逍遙；鐵壁銀山，翻身都靠倒。是即是，若論末後光明，也須山僧助汝一著。」</p>
<p>遂以拂子點一點，云：「點開清淨慧眼。」</p>
<p>復畫一畫，云：「劃斷生死根芽，直教釋迦、彌勒飲氣吞聲，文殊、普賢未敢當前覷著，政當此際，蓋棺一句作麼生道？髑髏識盡能藏覆，本有靈鋒不可埋。」</p>
<p>孝女方氏請對靈，小參。「紅輪畢竟沉西去，未審靈魂往那方？盤山老漢向這裏打失眼睛，點胸點肋，直至於今無有藏處。諸人若識得盤山落處，便識得敬槐方居士自生而少、而老、以及臨命終時悉從此本有靈明施為運用。雖然如是，猶恐微雲所蔽，未免業識茫茫，且聽山僧覿面舉揚去也。」</p>
<p>豎拂子，云：「秪這是，不須參，二月春華映碧潭，踏著故鄉田地穩，腳跟在處現優曇。」</p>
<p>到平湖，為煥也小參。「幾年此室受香齋，今日陞堂話去來，人去茫茫不復返，果然鮑老送燈臺。若是正念修行底不在此論，何故？他知如來者，無所從來亦無所去，既無來去則無生死，無生死則無輪迴，無輪迴則無天宮、地獄，無天宮、地獄則無愛憎好醜等相，無愛憎好醜等相，誰是佛？誰是眾生？即欲覓其佛、眾生名字了不可得。</p>
<p>「故我煥也上座未出家時如是修、如是信、如是因、如是果，已出家後亦如是修、如是信、如是因、如是果，茲於六月廿三日，自料住世不久，特修書儀，請山僧為伊西歸日指示箇安樂法門，雖是求搔待癢，特地多端，然亦見伊生平修行有主，到臨末梢頭能無絲毫動搖、無絲毫紊亂。所以，昨者中元節<span class='corr'>屆</span>，預知午時吉祥而逝，山僧聞之，不憚跋涉來為伊表揚，誠可謂佛法人事一時周畢。</p>
<p>「且作麼生是安樂法門？還會麼？心正何如眼正？眼親何如手親？擊開多年漏殼，迸出無位真人，正當此際，且道：煥也上座畢竟在什麼處著腳？」</p>
<p>卓柱杖，云：「莫向鸚湖樓上覷，堂堂隨類現全身。」</p>
</div>
<div class='div-w'><p class="pre"><span class='note-inline'>(居士金超頓、陳嘉惠、吳圓潤、宋圓澄捐貲助刻，<br/>祈合家平安，百事如意，世世生生心不退轉者。)</span></p>
</div>
<p class='juan'>百癡禪師語錄卷第十五終</p>
</div><!-- end of div[@id='body'] -->
</body></html>