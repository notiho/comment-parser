<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu612' />
<p class='juan'>百癡禪師語錄卷第二十四</p><p class="byline">嗣法門人超宣等編</p>
<div class='div-other'><a id='mulu613' />
<p class='h1'>書問</p>
<div class='div-other'><a id='mulu614' />
<p class='h2'>答玄密禪師</p><p><span class='corr'>己</span>卯春，屏跡蓮峰，日以洗花刪竹為事，而世間交際意外因緣，非敢問也。因念友朋聚首不能多時，兩地各天，徒增浩歎，回思昔之攜籃採筍，杖策尋虀，坐對青燈琢磨詩史，今悉付之夢幻中矣。足下出金粟，住玉芝，奕奕聲光較予十倍，第未識鞭麟撻鳳之外，亦向兩湖繡石邊想望予否？某上座來閩，接讀法音，知起居勇噉如常，且欣且慰，老人千萬斤重擔得足下一肩負荷，可以無憂，而樹幟摧魔竊有賴於足下也。</p>
</div>
<div class='div-other'><a id='mulu615' />
<p class='h2'>答峻初嚴居士</p><p>自信錄一冊，句句從本分中流露將來，非數載苦工、灼然知有者不能爾。但舊套未除，新條尚萎，恐欲刻出行世難聳，時流視瞻，若謂是冊已經明眼簡過，殊不知師家接引初機，原具種種方便，此意弗明，秪管實執，為是則操履無有進益，終其身編言立句，如斯而已。近見負此病者甚多，故不惜口道破，幸加詳審。</p>
</div>
<div class='div-other'><a id='mulu616' />
<p class='h2'>答漈濱吳檀護</p><p>董巖參壽昌機語弗契，寶峰晤埜衲氣味相投，非此工而彼拙也，時節因緣有至未至耳。況壽昌曾垂記云：「去後二十年纔好遇人，纔有汝說話分。」昨台下云：「屈指恰二十年，善知識記人不謬，心甚信之。」即此益見台下之不辜負壽昌矣。所問三教宗旨數條具答，如左銀杏陰濃，想不吝曳杖入山，再與擁膝拍肩，尚論千古也。</p>
</div>
<div class='div-other'><a id='mulu617' />
<p class='h2'>答孝廉陳次升</p><p>嫩菊盈籬轉，盼綠楊夾岸矣。山堂寂坐，偶憶前言，確信真誠在今希有，所貴終始勿忘。向光車駿馬鬧場中拶進一步，便是心空及第底人，而與從上裴、楊諸大老同其正因，乃貧衲厚望也。春風漸老，候謁未能，以道自強，為君三誦。</p>
</div>
<div class='div-other'><a id='mulu618' />
<p class='h2'>與修上人</p><p>佛法大有，只是牙痛，筆尖稍倦，不欲多書。適得青州布衫，待汝歸來奉送，著得恰好，又恐加一重矣。慎慎。</p>
</div>
<div class='div-other'><a id='mulu619' />
<p class='h2'>答州牧唐瑞芝</p><p>太平坐享幸爾無虞，杵護之功仰賴弗淺，入春以來想福履迪吉倍增，而此事精研尤所企望。宋趙悅道聞雷有省，作偈云：「默坐公堂虛隱几，心源不動湛如水，一聲霹靂頂門開，喚起從前自家底。」敢筆出為台下頌，萬無曰：「多口阿師拾人涕唾。」竟擲之案下也。</p>
</div>
<div class='div-other'><a id='mulu620' />
<p class='h2'>答靈熙徐居士</p><p>世路荊榛，咫尺千里，思之弗得，悵也如何。偶臥病床頭，忽聞有炊臼之戚，生耶？死耶？不道，不道，惟冀鼓盆以自寬，毋致過慟可矣。未審居士信得及否？</p>
</div>
<div class='div-other'><a id='mulu621' />
<p class='h2'>答州牧吳萬為</p><p>大慧老人用一條竹篦勘驗龍蛇，如大火聚，近則燎身；如太阿劍，觸則失命。至於出言吐句，又如巨澥長江，一瀉萬千里不可止遏，在今匡徒領眾者安得彷彿，其庶幾耶？</p>
<p>來偈四則，言言據本，句句歸宗，大慧之面目儼然，金粟之門庭有賴，敬服，敬服。白鳥描空，黃花點徑，山中一段真趣，頗與隍市不同。何時命駕青舸？共拾殘蕉敗柿，寫此磊落胸懷，亦世、出世間人仰天俯地，極暢快事也。</p>
</div>
<div class='div-other'><a id='mulu622' />
<p class='h2'>與韻峰首座</p><p>因緣未至，不妨靜以待時，況世境紛更，遠行又何可亟乎？上座宜三思之。</p>
</div>
<div class='div-other'><a id='mulu623' />
<p class='h2'>答仲木吳居士</p><p>子驚翁人山施針，神技妙手誠如台翰所云，惜僅宿兩宵，未免掣風負顛者，有彼此弗均之歎。昨澉城一僧來，知稚老急為玉樓文召去，哲人既萎，叢林何不幸耶？雖然脫體無依稱獨步，大千世界盡風光，稚老此行，料出于尋常萬萬矣。火雲鼎沸，努力健飯外弗多祝。</p>
</div>
<div class='div-other'><a id='mulu624' />
<p class='h2'>答胞兄明吾居士</p><p>一別二十春，每以不得相見為恨，豈骨肉友于之誼，世外人果恝然耶？山遙水阻，前盾後戈，鱗鴈無蹤，芒鞋故此疏澀耳。祐弟至，鬚髯戟張，非復少年面貌，坐久細談，且喜且駭，疑其似隔生也。故鄉風景想已蕭索殆盡，雖曰鑊湯無冷處，然吳越重地差較勝之。人命無常，如石火水漚，倏忽變滅，願吾兄痛念生死大事，旦暮勤修，餘惟守分，隨緣恬淡過日足矣。先父母墳社尚圖我國晏然，移笻拜掃，倘有便音，幸乞再示以慰我。</p>
</div>
<div class='div-other'><a id='mulu625' />
<p class='h2'>答子穀蔡居士</p><p>捧讀手教，正觸著貧衲近日痛處，然身貧道不貧，諒居士必有以自解也。</p>
</div>
<div class='div-other'><a id='mulu626' />
<p class='h2'>答茂甫李善友</p><p>來書所供甚是詣實，但既知盡大地是自<span class='corr'>己</span>真性，為何到別處參問卻開口不得？方知居士未曾透脫，即有所見亦是暫時岐路，非究竟也。若是透脫底人，自然觸物應機頭頭不滯，更說什麼病根及開示工夫種種語乎？</p>
<p>而今而後，居士不必別覓玄妙話頭，只就此「不得喚作拳頭，畢竟喚作甚麼」一句子時刻捱將去，管取透脫有日在。呵呵，若到金粟相見，手中拄杖也須痛飫一頓。山僧恁麼道，試問居士：還甘也無？</p>
</div>
<div class='div-other'><a id='mulu627' />
<p class='h2'>答可光上座</p><p>上座掛錫金雞，夙昔住山本懷，於今始愜矣。然既是金雞，因何不能展翅？向這裏下一語恰好，則不用躍涉間關而已侍吾左右了也。心緒繁冗，未能縷陳，料來僧亦解說。</p>
</div>
<div class='div-other'><a id='mulu628' />
<p class='h2'>與敬明柯總府</p><p>龜旌所指九十九峰頭，鈍綠頑青，頓添新彩，惜握臂不多時，有失繾綣，至今衷腸猶覺怏怏。然台臺現宰官身，久為禪林領袖，諒不以區區世禮見責，異日者於精藍鬧市中驀面相逢，與共談毗耶法門，又是埜衲意外望矣。拙刻二種公事之暇，幸少覽焉，臨楮無任虔禱。</p>
</div>
<div class='div-other'><a id='mulu629' />
<p class='h2'>答蓮峰長老</p><p>慧圓齎書儀至，方知吾徒春初受孤山之請，以一瓣香遙謝我矣。大慧杲寄福勝長老偈云：「真人十八界元空，三十一人同姓呂，分付遊山各占山，三十一人又同處。」謹筆為吾徒慶。但當今叢席鬼混者多，授受之際必加嚴慎，法語拈頌秀色可餐，更冀用心酌量，削去汗漫，所刊濟宗尊宿錄甚善，非令祖蓮山老人具大願力，曷肯如是？乞序且緩緩，未可潦草，當俟識見精明、文詞超卓者為之，餘言弗贅。</p>
</div>
<div class='div-other'><a id='mulu630' />
<p class='h2'>答道安禪師</p><p>去春聞足下有閩中之行，作寄懷詩一律，未曾呈覽。秋初夏末，方知錯傳，而法駕<span class='corr'>已</span>移涌泉，入楓山矣。台南美景，古聖隱現之區，非足下福德全彰，如何得履斯地？予自離武原，入明發，水鄉僻冷，權為避跡埋頭，兼以嚴統書興洞宗囂訟，亦深歎末法之凌遲，無力砥柱，故爾甘心寥寂也。邇來安禪結制實違本懷，不過慰答檀那，了箇名色，豈能與足下較量哉？茲因附書上謝，率爾具陳，其餘縷縷所欲言者，似不必言抑，亦置之言外可也。</p>
</div>
<div class='div-other'><a id='mulu631' />
<p class='h2'>答陸濤法侄</p><p>予自離鷗灘以來，精神衰倦，嬾於應接，一入斜涇看風帆，野水魚鳥上下，此樂無極得，做宇宙間閒人足矣。不意賢侄誠心厚意，以超果重任見招，數日思惟，鬱鬱弗快，蓋深以道德未備、佛法未透為<span class='corr'>己</span>憂，而覆轍之虞恐貽傍觀笑怪，況此重任一荷，百事盡在我躬，予囊空如洗，得力者稀，人境生疏，世緣淺薄，此時此際，固不能安然坐視，賢侄亦豈能安然坐聽乎？即請自作主張，毋煩推舉，使予仍舊優游於綠楊芳草畔，是生平志願也。古尊宿中，峰天如輩，材德俱優尚不肯為住持絆，予何人？敢與名位緣境力爭耶？世故紜紛，變換莫測，中有不盡言處，溥首座能言之，惟冀賢侄默察之。</p>
</div>
<div class='div-other'><a id='mulu632' />
<p class='h2'>答季寅姚居士</p><p>茸城水秀群彥所鍾，愧無佛印手段，拈出此瓣香者，來諭云云，予顏孔厚矣。斜涇舊隱時常繫念，夏五後因種禾事<span class='corr'>屆</span>，買棹一行，雖溪光樹色依然，而階上綠苔覺長數寸，擬欲南來謁敘，又恐天氣炎蒸，不敢作褦襶子，故二宿而棹已旋也。令公郎佳作次韻酬呈，日夕起居萬祈珍重保愛。</p>
</div>
<div class='div-other'><a id='mulu633' />
<p class='h2'>與爾邁秦居士</p><p>驪駒在道，行色匆匆，雖乏遠贐之金，敢效贈言之愛，所願塵中作主，忙裏偷閒，大事頓明，好音聿降，而病嬾頭陀不至樓前索寞也。</p>
</div>
<div class='div-other'><a id='mulu634' />
<p class='h2'>與昊東張司理</p><p>濃花繡滸，斑竹成林，知是台下逃名處、會心處、安身處，如雷灌耳，有自來矣。尊駕至，偶因客司失裁，以致貧衲頻頻扣問，是聞親而見疏也，不反貽笑大方乎？超果為茸城巨剎，向不度德量力就此中插腳，其負疚於古聖今賢者甚多。然隨緣而去，未敢偷安，且待雪凍冰枯，別看梅開消息。天熱，乞容秋涼拜候，拙錄呈上，幸賜以五丁之斧。</p>
</div>
<div class='div-other'><a id='mulu635' />
<p class='h2'>答煙山鐵關禪師</p><p>別處別時，恍焉如昨，其奈鴻音之杳隔也，世變之滄桑也，彼此形顏衰老，不可復問矣。斷翁去春過訪，道及足下，交誼厚情於不才，謬加獎渥，予何寸長？千百里外徒懷媿感而已。夏杪到鹽得翰教，於沈翁家并辱尊刻法偈，捧讀數帙，光彩射人，乃幡然慶曰龍池有子矣，法道之崇興宜哉。蹉跎一載，未便覆謝，令侍者至，喜如天降，來因思斷翁之不辜所託，亦足見予之不辜所酬也。二十年前舊交零落殆盡，何日坐聆麈，談開我蔀塞？臨風無任悵悵。</p>
</div>
<div class='div-other'><a id='mulu636' />
<p class='h2'>答湧卍斷疑禪師</p><p>煙山某侍者來，十二月未酬之書與二十年未盡之誼且喜酬矣盡矣，肝膽可少無疚矣。然非足下受託，直指旁通，恐雲閒僻隅似非便路，又不知蹉過幾時，謝謝。涌卍鄰鄉靜養為最，予雖身居鬧市，此心常在蘿青冰碧間。何者？攀緣富室，曳裾朱門，予所不能也。酷暑珍調，敢就尊言上祝。</p>
</div>
<div class='div-other'><a id='mulu637' />
<p class='h2'>答豎玉馬居士</p><p>火雲爍石，度日如年，法偈遙頒，似惠我一帖清涼散，熱病頓瘳矣。東土雖習染成風，然南金自南金，沙礫自沙礫，隨彼之來，權以應之，未有不適宜者也。若云大冶所施，則吾豈敢？天台回幸，即鼓華亭之楫，庶幾山中好光景好趣味，我得細聆，而與汝山中老人隔江相見也。</p>
</div>
<div class='div-other'><a id='mulu638' />
<p class='h2'>與鮮子胡太學</p><p>別來許久，忽移杖子度茸城，覺武原如隔天上，生平親知皆未能委悉致問，非惟世相之罵門，且亦自<span class='corr'>己</span>多生愧悚也。昨有僧至，知尊夫人已轉兜率陀天，驚而又喜，其所喜者無他，以尊夫人修善勝，報應如是耳。弔慰之私，曷敢違眾？惟祈節哀順變，照破人間生死事，是乃第一受用處也。秋清月冷，再晤何時？臨楮不勝惓望。</p>
</div>
<div class='div-other'><a id='mulu639' />
<p class='h2'>答雲將徐居士</p><p>某材疏識淺，百無寸長，偶讀佳章，遽爾奉答，真所謂向雷門而擊布鼓，多見其不知量也。辱承過譽諄諄，益深自愧，若門外漢之云，此亦台下溫謙厚德。雖然，盡大地是箇解脫門，更於何處分內外乎？一笑。</p>
</div>
<div class='div-other'><a id='mulu640' />
<p class='h2'>與西林二隱禪師</p><p>聞法體乖和已踰半月，想亦春夏之間為眾竭力所積感而致者，足下善能調攝象龍，欣躍多矣，撐持叢林大都，汝我各有不如意處，齒痛應知齒痛人即此之謂。十九日明發回，準擬奉候，中途遇卒雷暴雨，衣衫漂濕，弗及登岸，世事之相違每如此，可歎也。新刻請政，餘容面晤傾倒。</p>
</div>
<div class='div-other'><a id='mulu641' />
<p class='h2'>與[車*度]轢嚴居士</p><p>拜違丈室，芙蓉四度花開矣，佇望愈切，消息愈疏，所賴有不可疏者，以法乳同源之道義在也。足下眼目精明，久樹滹沱旗幟，諸方老宿敲磕殆盡，予深知仰，時欲瀝膽披肝，奈為嚮者若輩懷黨與之私，互相陷，偶眉尖頭覷破，遂爾撥棹東歸，從此以去，住明發，應超果，挈挈波波，自憐業債未滿，然究論將來實非予疏慵本願也。中元前，老人到山，足下道履清安都已備悉，他日借路經過，尚圖謁敘叢社，荒寒言之於邑足下，其何以教我？</p>
</div>
<div class='div-other'><a id='mulu642' />
<p class='h2'>答孟衍王居士</p><p>讀台下雪參偈，如珠玉珊瑚滿盤托出，直得富兒貧子箇箇立地讚揚，自非宗教俱通，安能描畫逼真若是乎？雖然，此猶落第二著。若夫向上一著，須就未舉筆、未動舌之先描畫將來，方為好手。只如未舉筆、未動舌之先，又如何描畫得？花前霽後閒尋遍，露出虛堂冷煖人，即此是謂真描畫矣。</p>
</div>
<div class='div-other'><a id='mulu643' />
<p class='h2'>答鍔須姚居士</p><p>南榜已放，雖云康了，居士亦當作塞翁失馬觀也，大抵富貴功名自有定分，何須焦慮？聽之於天可耳，異日者必以吾言為然。</p>
</div>
<div class='div-other'><a id='mulu644' />
<p class='h2'>與駿卿馬居士</p><p>入冬以來，一副枯腸甚是疏淡，昨忽沾以濃煎厚味，雖然，毛孔香生而舌根已被換轉矣。如何？如何？城居無事，尚冀過我齋頭，坐談清話，閒消白晝也。</p>
</div>
<div class='div-other'><a id='mulu645' />
<p class='h2'>答狷庵單居士</p><p>客冬辱頒翰教，因數時人事冗忙，弗及裁答，去後未幾，忽遭不測之波又來，超果坐候，賴佛光庇護，驀地瓦解冰消，否則此身受累，歲底無寧席矣。燈前雨落，草舍寂寥，偶簡出翰教，讀之再三，深荷盛意不能忘也。然台下脫略世緣，精勤百倍，且亦痛領先輩鑪鎚，入正知見，钁頭邊事豈敢相欺乎？白燕庵，嫩梅老竹、流水平欄，總是揚眉豎指之儔，何等現成？何等自在？如元者鈍駑匪材，只宜荒村寄跡，茸城蹴踏，似實難堪，台下其照諒我耶？佳刻鏗金，珍留榻左，為詠吟之助，不揣巴詞，聊以志感，幸惟莞而削之，依依山斗，遙望神馳。</p>
</div>
<div class='div-other'><a id='mulu646' />
<p class='h2'>答大慈印山禪師</p><p>別後音耗杳然，毋論甬東鄮嶺諸峰如在天外，即海苔一味亦久不夢見矣。忽於寂寞鄉中捧讀手教，并接厚餽，向所謂如在天外者今已目前，久不夢見者今已親嘗也。謝謝。履襪二事聊答先施，大法任躬，惟應接毋倦是禱。</p>
</div>
<div class='div-other'><a id='mulu647' />
<p class='h2'>答道安禪師</p><p>台南古稱法窟，聞足下頗愜素懷，奈何波臣作祟，驅一隊鐵額漢挺身直入，盡底搜空。予料此時退鼓不打，雖有全機大用，亦無如之何矣。然以足下道眼德量觀之，吉凶禍患烏足以動其心，今又移入福泉舊居，恐此地精藍藉足下重來興復未可知也。超果近城繁雜，予去夏勉強赴就，臘月戒期圓即回，中間不如意事甚多，弗能詳悉，百里匪遙，參晤有日，旦夕當洗耳以俟佳音。</p>
</div>
<div class='div-other'><a id='mulu648' />
<p class='h2'>復朱元甫居士</p><p>去秋入超果門來，削髮披緇，雲間僧俗相識者咸謂元甫決烈丈夫，能捨難捨，得果成功跂足可待也。今秋仲廿五日忽接手札讀之，不覺駭愕，是何其負初心，半塗而廢乎？然魔障重纏，已知勢弗獲免，火坑久戀，恐生後悔之端，從此以去仔細行持，作福修善，亦係在家佛子為人喫緊處。餘則山僧不必言，且無庸言矣，良藥苦口，幸加詳察。</p>
</div>
<div class='div-other'><a id='mulu649' />
<p class='h2'>寄鏡嵒張居士</p><p>悟空回知居士遭無妄之災，受盡勞擾，想於今已釋然矣。予嘗思世間多有不平事，以居士之生平言行純篤，尚且蒙污若是，是豈前因後果，夙債須償，故逃脫弗得乎？錢財倘來物，人生虛幻影，但能一一照了，則雖陰霾滿眼，於鏡嵒分上何傷也？勉之，勉之。</p>
</div>
<div class='div-other'><a id='mulu650' />
<p class='h2'>與闇然居士</p><p>予在明發有年，同法乳弟昆並無一信及一人至者，惟煙山、西林、涌泉、大慈、涌卍數輩尊宿而已，今涌卍已入涅槃餘，則山川阻隔，不能時常聚晤，每思及此，為之惻然。水鄉僻遠，世景繁難，種青菱，採白菊，看芙蓉映水，聞月桂飄香，一段清幽亦足隨緣自樂，較之區區名利逐臭尋羶者知敻絕萬萬矣。</p>
<p>邇來宗唱弗古善知識多以攀緣為佛事，求書薦引，倚勢悠揚，始則賄託私行，謀居大剎，究則無財受辱，滿面慚惶。嗚呼！使果能滿面慚惶也，還許伊具些須氣息，惟其不能轉見醜耳。山僧此言蓋實有為而發，因悟空來，故得再遣是楮也。普納度牒官府，暫爾停留，竊恐行之不果，令堂尊恙安否？超恂法語寄去否？并問。</p>
</div>
<div class='div-other'><a id='mulu651' />
<p class='h2'>寄日斯馬居士</p><p>圖川話別僅爾兩年，靜言思之如隔世事，令侄至，知近日所作村居三十韻句句精奇，惜未獲睹全璧，諒不吝手錄一稿以見示也。衡門之下可以棲遲，十畝之外桑者泄泄，非居士其誰乎？敬占五言絕奉贈云：一笛秋風老，千家晚照多，此中真樂處，桑海奈伊何？然耶？否耶？均付之一處耶？予有厚幸矣。</p>
</div>
<div class='div-other'><a id='mulu652' />
<p class='h2'>復海會憨璞長老</p><p>召對賜紫乃唐宋以來帝王盛典，厥後寂寂無聞矣。今皇上聖哲英明，留神宗乘，駕幸海會，即詔汝入萬善殿咨問佛法大意，汝能隨機應答，理諭善導，聳動宸聰，賜紫歸寺，此為法門增光，可喜也。</p>
<p>子蒼齎書儀語錄至，又言汝立職兩序，處眾以和，無越分，無驕心，無敗事，兢兢業業，知進知退，不為利誘、不為名拘、不為物忤，此真正撐持法門體裁，可喜尤甚。</p>
<p>法門下衰趨名逐利者，覓一施主稍發信心便登門拜謁，況蒙九重之寵錫，沐上國之恩庥而恬澹安適，寧有幾人乎？</p>
<p>予數年間，眼不耐見、耳不耐聞，只得向水國煙村藏頭露尾，且亦自料力無能為也。潭深魚聚，樹高招風，慎旃哉，其勿以予為念。</p>
</div>
<div class='div-other'><a id='mulu653' />
<p class='h2'>寄一舟上座</p><p>腳債已息，偶爾獲箇住處，隨分安居，儘有餘適，切莫起貪妄想，此山望見那山高也。人心如漏卮，幾時能滿足？靜以待之，勤以修之，嚴以守之，佛祖龍天自然不甘瞞昧耳。別去數年，音信杳絕，適杭城老僧來，知尚在海濱靜室，深恐冷落不過，故發是言以相勸勉也。春閒，撥璜溪一棹，何如？</p>
</div>
<div class='div-other'><a id='mulu654' />
<p class='h2'>寄俗兄明吾并梓弟</p><p>漳海安危不測，人窮物耗，數年尤甚，吾兄與弟如何？飄蕩得過，擬欲移策南行，完全未了事業，頓覺進止兩難，肝腸俱痛，況當藂社寥寂之秋，住庵者困於庵、住院者困於院，七手八腳，自給無餘，誰能百順滿前，坐享莫大福報乎？侄兒長成，倘肯脫俗離塵，共嘗甘苦，亦可以酬親恩佛德，而不忝所生也。臨書三囑。</p>
</div>
<div class='div-other'><a id='mulu655' />
<p class='h2'>寄韻峰首座</p><p>別後未知寄跡何處，杲禪人來，方喜在壽寧迴龍也，迄今計之又四易星霜，邈無信息矣。近聞山祟作擾，面門創傷，此係夙生報緣，不由躲避，惟冀以太虛襟度，隨順世情，於漚花露電之隙深躋聖賢堂奧，雖患難顛沛，匹如閒也。頂脈公挂瓢，天隱亦聞逝世，諒相去弗遠，必為料理後事者，出嶺有時，故先附楮慰問。</p>
</div>
<div class='div-other'><a id='mulu656' />
<p class='h2'>寄韜明禪師</p><p>兩夏絕往來，未能一字奉候，甚歉甚媿，蓋由世禮蕭疏，道情脫略，有倦於參謁應酬耳。頃晤古璧翁挑燈夜坐，談及舊交落落，彼此一方，惟足下宿福所鍾，十八灣頭舟騰浪涌，直令人欣然抵掌也。剞劂氏孝若胡君，刀法精工，素所任用，如龍華欲刊全錄，似舍渠不足以效勞者，無因至前，渠安敢爾毛生之薦，竊代為之？幸深鑑微忱而使之就試，他日考功奏績，印板上打出畫畫光標，始信予言非浪舉也。</p>
</div>
<div class='div-other'><a id='mulu657' />
<p class='h2'>寄茂林徐居士</p><p>薰風自南來，殿閣生微涼，二語卻應時應節，但不識穿衣喫飯之際曾一回汗出否？曾寒毛卓豎否？曾徹體清涼否？饒居士一一與麼，我還要問汝天寧老人鼻孔落在何處？呵呵，客冬有入璜溪之約，何往返金粟遺失前言？參學道流豈盡作高低冷煖態耶？想讀此必大笑而釋之矣。</p>
</div>
<div class='div-other'><a id='mulu658' />
<p class='h2'>寄南玄董居士</p><p>斜涇僻壤，辱台駕賁臨，詢及宗門向上事，當時行坐晤對，即知是夙有根器人也，別後世途紛擾，弗獲續奉清談，心甚懸念。越見上人至，述居士篤信之切，參究之真，而能就塵緣作用中擺撥清楚，此寔難得，然猶冀著鞭角勇，勿計工程，必親履大休歇田地方為了當。諒居士根器厚，趣向高，與前輩無異，決不中道而止耳。茲因便羽，乃貢數字問候，何日布帆張風來以慰我？</p>
</div>
<div class='div-other'><a id='mulu659' />
<p class='h2'>復桐庵上座</p><p>來書疊至，足見為道之誠、慕予之急也，但恐過急則易疏，而為道之誠似有未盡耳。上座罷講歸禪，氣宇魁岸，一旦放下複子，坐我山中，須辦箇久遠心，著實琢磨，始成法門重器。</p>
<p>夫何年月未終，幾番起倒即此觀之，是不急於為道而急於為人也。其取疏不亦宜乎？禪門如巨澥，轉入轉深，若非深入數層機用，何能活脫識見？何能超卓語言？何能峭利佛祖公案？何能透熟？上座既不把予作等閒看，予又安敢使上座作容易得？思之，思之。</p>
<p>彼湖西關外獐頭鼠目之徒豈少也哉？至於求記文以為禪宗，住山張本，予靜地思量卻難假筆，閑房半榻，糲食三餐，待上座到，恰好時節，自有人來證據住山張本在是矣，外此予罔之知。</p>
<p class="head2">又</p>
<p>此事不在語言文字上，汝若向語言文字上東搜西索，總於此事毫無干涉也。古黃山谷、蘇長公輩文章冠世，學問驚人，如何被晦堂諸老輕輕一拶便茫然不知下落？即德山和尚善疏經論，眼空四海，如何到龍潭吹滅紙燭處打失雙睛？點頭自肯，此豈記持誦閱，依文解義之境界哉？須知吾人腳跟下有一段奇特大事，必透頂透底脫略一回，方可與佛祖把臂並行，作法門忠臣孝子，而為一切人抽釘拔楔者也。</p>
<p>來書云云，枝葉亦稱繁殷，本根惜乎未實，若本根已實，則不敢輕笑眇目跛足者之呈頌做偈也。彼明招雲門非獨眼跛足乎？若本根已實，則不敢狂譏披衣據座者之掠虛哄騙也，彼雖少真金，豈盡鉛汞乎？若本根<span class='corr'>已</span>實，則不敢以雲門餅、趙州茶、洞山麻為世法通佛法也。彼覿面提持之旨要人直下知歸，豈「世法」二字所能擬乎？若本根<span class='corr'>已</span>實，則不敢以有時恁麼、有時不恁麼為溷亂外道，有時總不恁麼為落空外道也。彼機輪互換，妙用全彰，鳥嘴魚腮窺覷莫及，豈胡穿謬鑿所能註解乎？</p>
<p>臨末又舉二祖云：「了了常知言之不可及。」汝且道：了箇甚麼？知箇甚麼？言之不可及者又是箇甚麼？而今而後可將生平學問撇之汪洋，抖擻精神，單就本根上討箇端的，纔有說話分。所謂「未悟以前，句句用不著；既悟以後，字字用得著」者此也。其或仍前妄想杜撰，支吾我道，猶隔江那邊更那邊在。</p>
<p>呵呵，山僧婆心甚切，上座錯會太多，山僧<span class='corr'>已</span>開方便門，上座自入偏蹊徑，幸加詳察，時不待人，截斷葛藤，無煩垂念。</p>
</div>
<div class='div-other'><a id='mulu660' />
<p class='h2'>復扶曦楊護法</p><p>咫尺天涯，每動落月屋梁之想，不知何日得再坐春風玉樹中也？瑤翰下頒兼隆厚貺，茅茨生色，感佩良深，竊思台下抱逸群之資，如明鏡止水，事物之來弗受昏昧，尚望於應接紛擾之間一翻翻轉，則雖塵垢俗緣，著著是出身路、著著是佛法妙用處也，又何待擬心脫去，朝夕周旋，始為快哉？</p>
<p>茲因修書上謝，故敢<span class='corr'>僭</span>言及此，諒宏懷遠識必不見罪。季春漸暄，祈順，保憨公高郵過歲社前<span class='corr'>已</span>渡西江矣，并附聞。</p>
</div>
<div class='div-other'><a id='mulu661' />
<p class='h2'>復覲周徐居士</p><p>抱痾廿日，筋血衰微，雖稍飲粥湯而風寒尚怯也。金粟衣塔之造竹樓，直筆之刻足下，羽翼扞禦之功大有裨於法門世教，此不惟老人常寂光中踊躍萬倍，即若輩之鉤緣越分、納賄陰謀者亦可竄首汗顏矣。同門知與不知姑勿計論，足下但盡其心、行其道，便出尋常一頭地。求塔銘係叢林大體，予調理得早，月初當來武原一晤，遲則徑去福嚴，諒尊駕此行亦免不得，力疾頓謝。</p>
</div>
<div class='div-other'><a id='mulu662' />
<p class='h2'>寄杜則林居士</p><p>昨蒙台駕入山惠顧，草樹竹石精彩百倍，且亦相見宛如舊識，而一段真篤至情令人景慕，此乃夙緣之有幸也。</p>
<p>別後三復瑤篇，氣局豪雄，議論通暢，雖蘇長公、楊內翰不能過者，但曹溪源流拈頌半入世套，更須仔細研磨，就伊骨髓命脈上點出，便見機用縱橫殺活在我方，與一派老禿奴蹄角相肖，庶不辜今日際遇根由耳。</p>
<p>居士奇偉蓋世，撥著自知落處，諒千鎚百鍊，無容山僧下手也。然此亦因居士深信斯道，故敢斗膽冒瀆，倘芻言弗棄，竿頭進步，蓮山法社喜得一知音人互為唱和，夫豈讓曾參之唯、迦葉之笑已哉？試期畢再祈面晤，吾當於玉蘭花下拂席以待。</p>
</div>
<div class='div-other'><a id='mulu663' />
<p class='h2'>寄興教惟誠法姪</p><p>分袂多年，彼此鬚鬢半白矣，滄桑世界無限淒其，而鶴松峰一片地得賢姪以為福主，敝鄉善信何幸之甚也。予寄跡浙中，未能旋里，秋仲扶先師靈龕入葬檗山，私心稍已寬解，奈海陬遷徙跋涉虞艱，潦倒杖頭又被業緣纏住，不令人大揶揄乎？舍弟姪來知法履康安，洪爐正燄，雖麈談弗獲坐對，而風光所屆諒必遠映我莆川也。臘盡春回，到漳日近，相逢一句，賢姪其有以慰予。</p>
</div></div>
<div class='div-w'><p class="pre"><span class='note-inline'>(海鹽居士劉貽我、湯惟、聲敬、宇沖、宇省，初<br/>信女羅氏、倪氏捐貲助刻，祈百事如意。)</span></p>
</div>
<p class='juan'>百癡禪師語錄卷第二十四終</p>
</div><!-- end of div[@id='body'] -->
</body></html>