<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>百癡禪師語錄卷第五</p><p class="byline">嗣法門人超宣等編</p>
<div class='div-other'><a id='mulu17' />
<p class='h1'>嘉興金粟山廣慧禪寺語錄</p><p>佛誕，華亭蔡雲臺請上堂。僧問：「昔日世尊初生，今朝和尚陞座，當人分上則不問，現前祥瑞是如何？」師云：「寶蓋飄空。」進云：「恁麼則頭頭顯露，法法全彰。」師云：「料掉沒交涉。」進云：「法鼓一聲天地闊，慶雲遍覆萬人家。」師云：「塞卻汝耳根。」</p>
<p>問：「菩薩圓戒時、如來出身處，是同？是別？」師云：「同則總同，別則總別。」</p>
<p>進云：「秪如雲門要打殺，畢竟具什麼眼目？」師云：「也是為他閒事長無明。」進云：「丹霞聞戒，掩耳而出，又作麼生？」師云：「可惜今日不遇其人。」進云：「二大老雖則各展家風，爭柰沾池泥水，請和尚別傳一令。」師云：「都與三十棒。」</p>
<p>僧禮退，師乃云：「天清地寧，世康道泰，驢名馬字，何處得來？釋迦老子不合向毘藍園內放屙，以至臭氣狼狼籍籍，塞滿閻浮，有棒也打他不著、有水也澆他不入。年年此日是渠誕辰，雪屈酬恩底車載斗量，何可勝計？金粟雖然不涉這兩頭，也只得曲徇時宜，相席打令。</p>
<p>「還知麼？花過園林新蔭濃，琅玕脫筍綠叢叢，閒欹枕，挹薰風，一甌晴雪畫樓中。政當此際，誰是人？誰是我？誰是釋迦老子？誰是維摩大士？性相平等，鼻孔通同，把手共行，了無向背，福源不斷華亭水，壽比九峰萬古青。」</p>
<p>良久，呈拄杖，云：「拄杖子作證明去也。」便下座。</p>
<p>師生日，結夏，祝夫人七旬，請上堂。「萬物一體，天地同根，鷺鷥騎象，撞倒崑崙，遊遍大千圓覺海，生前總是舊乾坤。山僧今日錦上鋪花，一舉兩得。</p>
<p>「眾中有應時應節，覿體歸元者，便知山僧本命元辰落處；若知山僧本命元辰落處，便知佛祖本命元辰落處；若知佛祖本命元辰落處，便知祝老夫人七十年來本命元辰落處。</p>
<p>「灼然不屬男女相，瑞氣盈門福壽添，腦後圓光山嶽高，安居常履伽藍地。還有末後一句子，如鼠咬鐵釘，未肯容易與諸人說破，且待九夏功成之際別作論量。」</p>
<p>隱野長老請上堂。「三十九年前，無雲萬里天；三十九年後，一步強一步；政當三十九，袖破露出手。廣慧室內添籌，金粟山頭點首，驀然一喝迅如雷，鼠怪狐妖沒處走。諸禪流！還會否？會，則道我賣弄風騷；不會，道我簸揚家醜。家醜風騷只自知，年年初度在斯時，常愛畫樑紫燕呢喃語，也有對對啣花水際飛。」擊拂子，下座。</p>
<p>請上堂。「家居脩善行，把手入山堂，設食供清眾，信心豈易量？須知『信』之一字乃成佛作祖基本，了生脫死根由，但能念念弗忘、心心靡間，管教懺罪罪滅、求福福生，豁開無為寔相門，一超直入如來地。</p>
<p>「雖然，秪如古者道：『心不是佛，智不是道。』又且如何？到這裏，十影神駒追之莫及，銅睛鐵眼覷之不能，汝等諸人莫有互相契證者麼？」</p>
<p>良久，擊拂子，云：「昨夜珊瑚枝擊碎，今朝梅雨漲前溪。」下座。</p>
<p>海寧占鰲塔院，上堂。「一溪長水碧於螺，舞棹揚帆逸興多，幸遇知音相證據，不須靜處薩婆訶。」</p>
<p>驀豎拂，云：「看看山僧鼓兩片皮去也。道源不遠，弘之在人；性海非遙，得之由<span class='corr'>己</span>。<span class='corr'>己</span>得，則滿眼滿耳，處處現成；人弘，則普地普天，頭頭合轍。有時主賓互換，走虺奔鰲；有時照用齊施，旋風驟雨；有時慈悲落草，黃葉止啼；有時倏喜倏嗔，三頭兩面。</p>
<p>「所以道：大人行履不尋常，觸著眉稜解放光，萬別千差都爍破，明如杲日照虛堂。且如何是放底光？有人識得，酬償施主有分；其或未然，莫道不疑好。」遂搖曳拂子，下座。</p>
<p>解夏，上堂。僧問：「解制一句如何指示？」師云：「緊峭草鞋。」進云：「不解不結一句作麼生道？」師云：「鼻孔依然向下垂。」</p>
<p>乃云：「金風颯颯來，木葉蕭蕭下，袋口解開時，禪和要告假。芒鞋兩翅生，短策光相射，結伴走諸方，了參作話杷。驀<span class='corr'>逢</span>無眼人，彼此互矜詐，付囑爛如泥，全身都倒卸。這般魔魅多，真箇可嗟訝，願汝聽吾言，沽哉且待價。」</p>
<p>復舉世尊因自恣日文殊三處度夏，迦葉擬白槌擯出，纔拈槌便見百千萬億文殊，世尊云：「汝欲擯那箇文殊？」迦葉無對。</p>
<p>師云：「文殊脫體風流，迦葉渾身賣俏，是即是，可惜放過這一槌。只如不放過又作麼生？黃面瞿曇沒量大，也教無處可藏羞。」卓拄杖，下座。</p>
<p>中秋，龍華韜明禪師至，上堂。僧問：「金風滿院，皓月當空，化外來賓，焦桐一曲，且道：座中還有知音同和者麼？」師云：「大眾普瞻。」進云：「踏得祖翁田地穩，須知出手大家耕。」師云：「不勞闍黎讚歎。」</p>
<p>乃云：「午夜燈花開，寅朝野鵲噪，不知兆若何？原是知音到。知音既到也，則有禮有樂，有主有賓，眉端喜溢，握手情親，秋月團團兮應廣庭之律呂，秋風[颱-台+弗][颱-台+弗]兮掃寥泬之飛塵，全機大用當堂露，引得禪流話轉新。話箇甚麼？同門骨肉膠和漆，世上於今見幾人？」</p>
<p>上堂。「桂子放秋香，莎雞泣壞墻，單傳直指意，覿體露堂堂。諸人果與麼會，去入地獄如箭射。」</p>
<p>重陽，上堂。「澹然金菊映秋光，底事無人泛玉觴，翻憶陶潛舊池上，肯教和草過重陽。大小雲峰，誠所謂見賢思齊焉見不賢而內自省也。然雖如是，未免埋沒當人。爭似我這裏？秋光欲滴，金菊乍開，底事明露，各各徘徊。」</p>
<p>良久，喝一喝，云：「陶潛去後盡相識，何用白衣送酒來？」</p>
<p>陳紘世薦母，上堂。「夜臺不復曉，三載杳沉沉，請我明垂示，須知佛是心。」</p>
<p>驀呈拄杖，云：「急薦取，謾哦吟，踏翻生死海，裂破有無襟，騰騰腳下忘拘束，腦後毫光湧萬尋，且畢竟向什麼處去？」</p>
<p>卓一卓，云：「國土動搖迎勢至，寶花彌滿送觀音。」</p>
<p>復舉五祖演和尚室中問僧云：「倩女離魂，那箇是真底？」僧下語無有契者。後普融藏主頌云：「二女合為一媳婦，機輪截斷難回互，從來往返絕蹤由，行人莫問來時路。」</p>
<p>師云：「諸人還識得普融頌意麼？如未，敢借古詩一首為伊頌出：客舍并州<span class='corr'>已</span>十霜，歸心日夜憶咸陽，無端更渡桑乾水，卻望并州是故鄉。」</p>
<p>開爐，上堂。僧問：「百日禪期，箇箇放下腰包，向七尺單前坐看，未審看箇甚麼？」師云：「七尺單前且坐看。」進云：「識得了也。」師云：「識箇甚麼？」進云：「和尚眉毛眼上橫，某甲鼻孔大頭垂。」師云：「與汝一棒作麼生？」</p>
<p>僧一喝，歸位，師乃云：「玉將火試，金將火煆，不改異常光明燦爛。若是鉛、汞、碔、砆，到這裏<span class='corr'>已</span>百雜碎了也。所以山僧數年來開爐冶運鉗鎚，挈挈波波，費盡柴炭，只要求箇精金上眼、美玉當前，爭柰土曠人稀，相<span class='corr'>逢</span>者少。可中有不受屈抑底，往往自謂懷金無識價、抱璞枉遭刑，似則固似，是即未是。大眾！既似矣，為什麼卻未是？何樓市物真和偽？到底行家不可瞞。」</p>
<p>白眾出隊，上堂。「世尊敕阿難持缽，勞累他人；長汀撒布袋街頭，賣弄自<span class='corr'>己</span>。金粟此者，勞累他人則不可，賣弄自<span class='corr'>己</span>又不能，只得領十餘輩同向煙村水國布網垂鉤，忽然遇著錦鯉長鯨衝風駕浪，敢保滿載歸來有日在。且臨行白眾一句作麼生道？分手暫時各自愛，法城久衛莫辭艱。」</p>
<p>到平湖百安，上堂。「法無定相，杖藜在處起清風；道不虛行，腳底隨方添瑞彩。明明沒塞礙，歷歷絕囊藏，譬如萬頃湖光平吞群象，扁舟隻釣任我優游。</p>
<p>「到這裏亦何必窮妙窮玄、說心說性、究理究事、立境立機？只就當人本有上撥動星兒，便見薰天炙地，耀古騰今，希奇中感希奇、殊勝中現殊勝，不惟信得滿城男女盡是金仙，乃至十方世界草木叢林總是恒沙劫千佛數。</p>
<p>「脫有箇漢出來道：『和尚與麼指陳，誠所謂順水推舟，借路經過，若是逆風把舵、陸地揚波則未在。』山僧只向他道：『闍黎大有見處。』然雖如是，不因兩岸輕垂手，爭識吉人藹藹多？」</p>
<p>徐思泉病中披剃，改宅為善護庵，上堂。「鬚髮未除，盡道思泉居士；伽黎纔搭，卻是善護老僧。僧相既具，正好秉智慧刀、披忍辱鎧，破愚癡病、滅煩惱魔，與從上佛祖共躅齊肩，方是大丈夫漢。所以道：善哉大丈夫，能了世無常，棄俗入泥洹，希有難思議。</p>
<p>「雖然，更須知有超佛越祖底漢能向無明窟子裏放無量寶光，於眾生境界中作大饒益事，直得乾坤大地蠢動，含靈一一現千百億化身，不消一捏。是汝今日還解恁麼領略也無？脫或未能，百鳥不來年<span class='corr'>已</span>過，茫茫空作住庵人。」</p>
<p>到龍華，上堂。僧問：「昔年粟嶺分燈，今日龍華發燄，主賓道合一句請師舉揚。」師云：「舞換臨溪樹，歌饒向午風。」進云：「恁麼則故人相見，垂目低眉。」師云：「十八灣前路行人，若箇知俊民居士。」</p>
<p>問：「九十峰頭，箇箇青山點首；十八灣畔，曲曲流水朝宗。未審金粟與龍華，是同？是別？」師云：「一點水墨，兩處成龍。」進云：「如是，則一堂風冷澹，千古意分明。」師云：「作麼生是分明底意？」</p>
<p>士云：「學入今日幸遇和尚。」師云：「速禮三拜。」士拜，起云：「相<span class='corr'>逢</span>雲影外，獨立磬聲邊。」師打云：「這一棒放汝不得。」</p>
<p>乃云：「龍華殿上古佛舒光，寶塔簷前祥雲散彩，百步橋長懸不斷，陰陽井清濁全彰。山僧今日到來，秪可將常住物私做人情，若要現三頭六臂手段、用奔流度刃機關，自有堂頭法兄在。為甚如此？自出洞門無敵手，得饒人處且饒人。」</p>
<p>張澤西來，上堂。「凜洌霜風透骨寒，片帆輕曳入雲間，幽懷欲與舊交論，好鳥聲聲<span class='corr'>已</span>代宣。然雖如是，未可徒然，且聽木上座橫三豎四去也。」</p>
<p>遂呈拄杖，云：「秪這箇，一切諸佛從此出，歷代祖師從此傳，天下衲僧從此安身立命。會中倘有明眼道流直下覷透，戶牖豁開，自然觸境<span class='corr'>逢</span>緣，了無窒礙，或太平橋畔摝蜆撈蝦也得、或黃浦渡頭隨波逐浪也得、或西來庵內飽食高眠也得、或張澤街前陶凡鑄聖也得。所謂：得底人，恁麼也得、不恁麼也得，恁麼、不恁麼總得。政當此時，山僧把手共行一句作麼生道？」</p>
<p>以拄杖卓云：「錯腳踏翻水底月，奔騰驚起赤虯龍。」</p>
<p>出隊歸，上堂。舉五祖演和尚云：「出隊半箇月，眼不見鼻孔，忘卻祖師禪，拾得箇骨董。且道：向什麼處著？一分奉釋迦牟尼，一分奉多寶佛塔。」</p>
<p>師云：「山僧則不然，出隊四十日，鼻孔依然在，風雨雖多侵，珍珠贏滿載。歸來不隱藏，當眾為分派，一半抵冤家，一半償舊債。且道：多寶佛塔與釋迦牟尼又將什麼供養？」良久，云：「幸自慈悲，弗用笑怪。」</p>
<p>上堂。「喫粥了也，洗缽盂去，潦倒趙州，討甚巴鼻？且這僧為什麼便悟？無端誤聽關山曲，不是征人亦淚流。」下座。</p>
<p>行皓五旬，上堂。「臘月初一，好箇消息，屋後梅開，千峰寒色，普請諸人著眼看，免教過後空相憶。休相憶，年年輪換有何極？所以道：去年如是，今年如是，乃至明年後年無不如是。既皆如是，慶讚一句畢竟作麼生話會？五十脩來皓月明，生生皈命婆伽國。」</p>
<p>上堂。僧問：「如何是奪人不奪境？」師云：「張公醉倒街頭睡。」「如何是奪境不奪人？」師云：「舉頭不見長安路。」「如何是人境兩俱奪？」師云：「黯淡豐山昔日秋。」「如何是人境俱不奪？」師云：「今年禾稻熟，處處見太平。」</p>
<p>乃云：「古佛心，只如今，澄水浸虛碧，寒風助暮砧，明明歷歷無人會，可笑空拋境上尋。</p>
<p>「記得當時洞山問興平云：『如何是古佛心？』平云：『汝心便是。』山云：『雖然如是，猶是某甲疑處。』平云：『恁麼即問取木人去。』</p>
<p>「大眾！洞山與麼問，興平與麼荅，莫是慈悲落草，真寔相為麼？且喜沒交涉。莫是直截單提，箭鋒互拄麼？且喜沒交涉。有能於此簡點得出，許汝親見興平；其或未然，打麵還他州土麥，唱歌須讓帝鄉人。」</p>
<p>臘八，上堂。「說箇觀星悟道，人人口快眉揚，要伊六載脩行，箇箇腰酸骨痛。殊不知，不入滔天浪，稱意魚從何得來？設或有過量底，便向棒頭取證，喝下承當，末後波吒敢保亦免不得，金粟到這裏又作麼生？珊瑚枕上雙行淚，半是思君半恨君。」</p>
<p>上堂。「金谷羅幃，風流子弟；玉堂錦軸，蓋世英豪。雖然軒耀誇人，未免關心得失，爭似我衲僧門下？不越分而守、不擇地而棲，富貴霞千縷，文章水一溪，閒來倚杖峰前立，笑聽華禽繚亂啼。且道：衲僧門下尋常得箇甚麼便能如是？」展手，云：「休於別處覓，只向此中尋。」下座。</p>
<p>海鹽觀音寺，上堂。僧問：「樓閣新光，普門示現，和尚今日陞座，如何是為人一句？」師云：「拄杖一條振古風。」進云：「隨處放光明去也。」師云：「汝且莫眼花。」</p>
<p>乃云：「古鹽城外海闊波平，福業堂前天高地迥，亙古亙今無向背，超聲越色絕遮藏，三世諸佛迭興惟此一事，歷代祖師直指亦此一機。參學上流夙有器骨者一聞千悟，直下承當，便能透生死關、出有無見，撒手那邊行履，現身此界提持。譬如獅子趯翻玉欄干，誰人羅籠得住？象王掣斷黃金鎖，呼喚竟不回頭。政當此際，驀劄相<span class='corr'>逢</span>則且止，慈光普覆一句作麼生道？」</p>
<p>呈拂子，云：「八方寧謐咸歸順，總在乾坤化育中。」</p>
<p>復舉古德偈云：「秋江清淺時，白鷺和煙島，良哉觀世音，全身入荒草。」</p>
<p>師云：「這老漢尋常神出鬼沒，落草為人，被古德一言道盡，不覺手腳俱露。山僧今日未敢與他鬥富，只要普使諸人共知。」</p>
<p>遂以拂子敲香几三下，云：「還見觀世音麼？」便下座。</p>
<p>歲旦，上堂。僧問：「昨夜泥牛鬥入海，輕輕放過；今朝木馬嘶春風，惱亂當陽。如何是惱亂當陽一句？」師打云：「拄杖正開封。」進云：「恁麼則鼻孔遼天去也。」師云：「腳跟下猶未點地。」</p>
<p>問：「曹溪昨夜迎新歲，雪嶺梅花吐舊香，請問和尚：拄杖子是新耶？是舊耶？」師云：「<span class='corr'>逢</span>人但恁麼舉。」進云：「彩龍有角吞宇宙，畫虎回頭趁入雲。」師打云：「也要喫一頓在。」</p>
<p>乃云：「佛法無人說，雖慧不能了，況復值年朝？如何靜悄悄？擂鼓出陞堂，香雲四處繞，拄杖倒頭拖，袈裟忘裏表，問著口莫酬，遙空指白鳥。大眾且道：金粟與麼，是歡喜耶？著忙耶？若道是歡喜，年年好年，有什麼歡喜處？若道是著忙，我為法王，於法自在，著忙箇甚麼？於此涇渭得出，正好山門擺手，寶殿鞠躬，見僧賀僧、見俗賀俗、見白牯貍奴賀白牯貍奴；如弗然者，庚寅歲君所司時令，又向閃電光中打輥去也。」遂拽拄杖，下座。</p>
<p>鄭旦復保安薦嚴，請上堂。「凡所有相皆是虛妄，若見諸相非相即見如來。」</p>
<p>驀呈拂子，云：「喚作拂子得麼？喚作拂子是相，不喚作拂子作麼生是如來？就這裏諦當分明，三十二分爛葛藤，釋迦老子運糞漢，善現啟請，好肉剜瘡，人天奉行，納敗不少，直得淨裸裸，絕安排，千處光輝，萬機歷落，至於行住坐臥享福、享壽、享富貴、多子孫，悉皆承渠儂威力。政當此際，還識得令先嚴落處也無？」</p>
<p>擊拂子，云：「風前有路超調御，九品華開劫外春。」</p>
<p>信庵等請上堂。問：「師登寶座，將何法指示人？」師云：「昨夜六花飛，牙簷渾砌玉。」進云：「爭柰紅日當空照，遍界暖烘烘。」師云：「不易道將來。」士拂袖歸眾，師云：「恁麼去也。」</p>
<p>乃云：「日融融，風浩浩，華亭江畔古猶今。雲幕幕，草茸茸，金粟峰頭常顯露。不是目前法，亦非心外機，拈出自光鮮，用著更痛快。與麼說話，皆諸方普請會底，山僧此者擬別行，一路算去思來總跳不出，憶得古詩有兩句頗相近，堪與一切人脫卻貼肉汗衫，夫免借為流布：下嵩山兮多所思，攜<span class='corr'>佳</span>人兮步遲遲，松閒明月長如此，君再遊兮復何時？」</p>
<p>良久，高聲召云：「居士！居士！」士舉首，師云：「各須記取。」下座。</p>
<p>上元日，解制，上堂。僧問：「結則水泄不通，解則七通八達，水泄不通則且止，七通八達是如何？」師云：「擺手出山門。」進云：「恁麼則橫行宇宙無人遏，十字街頭唱哩嗹。」師云：「任汝舉揚。」</p>
<p>乃云：「栴檀林中猶有雜樹，老鼠窟裏必無金毛。諸人若要撥草瞻風，也須具箇緇素眼，且如何是緇素眼？」</p>
<p>卓拄杖，云：「燈月交光難比況，行行不被影光瞞。」</p>
<p>復舉天童密師翁因僧問：「雲水盡從今日解，重樓傑閣鎖何人？」翁云：「天無四壁。」僧云：「恁麼則草鞋獰似虎，拄杖活如龍也。」翁云：「走殺闍黎。」</p>
<p>師云：「一轉語，這僧欲去去不得；一轉語，這僧欲住住不得。當時若是箇漢，決不恁麼便休，莫有去住自由者麼？出來為這僧作主，與金粟相見。」</p>
<p>上堂。「世尊拈花，南泉指花，碓觜生花，露柱開花，帶累山僧拄杖子夜半無端也放花。」</p>
<p>驀呈拄杖，云：「這箇是拄杖子，阿那箇是放底花？」</p>
<p>擲下，云：「空花空花，切莫眼花。」</p>
<p>薦母，請上堂。「百骸俱潰散，臘盡寒冰泮，一物鎮長靈，懸空杲日明。百骸潰散終歸土，紙褁大蟲原是虎，一物長靈甚處安？等閒觸著骨毛寒。天衣懷與麼道，完完全全，今日卻被山僧註得七華八裂了也。敢問諸仁者：還識胡氏一物長靈麼？」</p>
<p>卓拄杖，云：「杖頭點出無瑕翳，處處該通自在身。」</p>
<p>侍者居士請上堂。「數日不說禪，口邊生白醭，齋主偶臨門，隨風登曲彔。曲彔既登，且畢竟說箇甚麼？惹山青，秦水綠，金雞飛上玉欄宿，看來何似布毛吹？得得酬人顛倒欲。雖然，秪如龐居士道：『日用事無別，惟吾自偶諧。』汝等又如何話會？二六時中能返觀，永言配命定多福。」</p>
<p>心月五旬，請上堂。「一二三四五六七，七六五四三二一，縱橫逆順數將來，日日分明是好日。去卻七，拈著一，八臂哪吒下手難，千眼大悲辨不出，說箇依稀半月，彷彿三星，大似畫蛇添足之談，更說箇光吞萬象，無物比倫，猶是金鎞莫刮之疾，何如舉止翩翩，聽信前緣，饑餐渴飲，晏坐困眠？胡盧任彼傍觀者，盡道偷閒學少年。」</p>
<p>良久，云：「山僧拄杖子為伊推本命元辰去也。」遂拈拄杖，卓一卓，下座。</p>
<p>何孟甫請上堂。僧問：「春風浩浩花含笑，春雨濛濛草噴青，如何是金粟境？」師云：「藏樓外有千僧井。」進云：「一曲胡笳新意氣，從教大地悉知音，如何是境中人？」師云：「大家聽取。」</p>
<p>進云：「某甲會也。」師云：「會箇甚麼？」進云：「但見黃鶯啼翠柳，不知流出洞中春。」師云：「學語之流。」</p>
<p>僧拂袖歸眾，師乃云：「如何是佛舟里？山頭光突突。如何是法廣濟？橋邊鬧聒聒。如何是僧娑羅？樹下步騰騰。三寶根源<span class='corr'>已</span>直指，尋枝摘葉我無能，若人於此承當去，管取胸中絕愛憎。絕愛憎，事事應，團圞渾共聚，瑞氣自雲凝。」</p>
<p>復舉泗州僧伽大聖因問者云：「子何姓？」荅云：「姓何。」云：「何國人？」荅云：「何國人。」</p>
<p>師云：「有者道大聖，不曾姓何、不曾何國人，直是好笑，笑須三十年；有者道大聖，決定姓何、決定何國人，也與笑三十年；有者道大聖，不合說姓何、不合說何國人，更與笑三十年。殊不知，大聖如鏡照鏡、似空印空，汝若意識摶量，早<span class='corr'>已</span>蹉過了也。委悉麼？到底還他肌骨好，不搽紅粉亦風流。」</p>
<p>上堂。僧問：「如何是西來的的意？」師呈拄杖，云：「一枝別是太和春。」進云：「一句全彰，真機獨露。」師云：「可憐不遇攀花手。」進云：「有水皆含月，無山不帶雲。」師云：「狼藉轉多。」</p>
<p>乃云：「書可讀，道可脩，浩浩塵中得自繇。男效耕，女效織，生涯本分承誰力？只者數語大有來因，惟許當人就地默契，方知成佛作祖也在此、安家立業也在此、產子育孫也在此、了生脫死也在此。故俞婆市油餈、龐公賣竹漉，從上風規凜凜，今日豈是無耶？政當斯際，互出隻手一句作麼生道？但願東君齊鼓盪，年年吹入我門來。」</p>
<p>含虛化士請上堂。「粒米寸絲，淨檀汗血，堆箱積廩，化士勳勞，是汝諸人也須念德脩德、知恩報恩。雖然，秪如中間有箇大闡提漢，禪不參、道不會，前街後巷開三毒華，酒肆茶坊結無明果，且道：此人合受供養也無？若謂合受供養，朝禮楞嚴，暮誦般若底又向甚處取食？君不見？毘耶彼上人，謗佛毀法眾不親，滿缽盛來香飯美，走殺空生撲面塵。」拈拄杖作舞，下座。</p>
<p>清明，上堂。「三月屆清明，扶笻陌上行，行行興未歇，半喜半疑驚。舊塚添新塚，歌聲和哭聲，如何塵世客，不早學無生？且無生作麼生學？」喝一喝，云：「相<span class='corr'>逢</span>莫下馬，各自奔前程。」</p>
<p>密老和尚像開光，上堂。僧問：「正眼傳來不覆藏，兒孫千古共聯芳，一鋪功德今成也，願請吾師為舉揚。」師打云：「祖不了兮殃及汝。」進云：「恁麼則輝天鑑地去也。」師云：「聲前句後一時收。」</p>
<p>問：「鐘鳴鼓響，大眾雲臻，寶座高登，將何指示？」師云：「七尺烏藤全正令。」進云：「如何是末後句？」師云：「且禮拜去。」進云：「到此還有事也無？」師打云：「教休不肯休，直待雨淋頭。」進云：「何勞一片老婆心？」師云：「莫錯會好。」</p>
<p>乃云：「銅棺絕頂，突出雙睛，情與無情，煥然等現，此師翁最初之光也。踞六大剎，丕振濟宗，緇素雲屯，名傳紫閣，此師翁出世之光也。示寂通玄，峰巒變白，四方聞訃，如喪所生，此師翁末後之光也。即今若子若孫遍天遍地，總是師翁不盡餘光所攝，更說箇飾像開光，大似佛頭上屙，塗污不少。是汝諸人要見師翁不盡餘光麼？山僧徹骨徹髓普為點出去也。」拽拄杖，下座，一齊打散。</p>
<p>上堂。僧問：「如何是當陽獨露句？」師云：「春鳥喃喃罵落花。」進云：「恁麼則意在目前也。」師便打，乃云：「春事闌珊芳草歇，落紅處處聞啼鴃，偶然憶著舊冤家，夢破五更腸欲折。大眾！還識舊冤家麼？佛祖是舊冤家、拄杖子是舊冤家、三藏十二部是舊冤家，即汝與我也是舊冤家？既是舊冤家，理合各各回避，為什麼抵死不肯放捨？有人道得接手句，許伊主賓互換，照用同時；設或未能，造福者獲福、造壽者獲壽，張公喫酒李公顛，總不干諸人星子事。」</p>
<p>張啟英請上堂。「九九百百，半青半白，項短二寸，頭長三尺，相對無言獨足行，神光閃爍射衣裓，應機遊戲兮大千剎土不為寬，隨物遁藏兮蟭螟眼裏不為窄，釋迦彌勒是他奴，臨濟德山空踧踖。試問此者是何人？擬議頂門轟霹靂。」拈拄杖，卓一卓，喝一喝。</p>
<p>保安，上堂。「萬法歸一，掬水月在手。一歸何處？弄花香滿衣。及乎道箇青州布衫重七斤，卻又添許多筌索英靈漢。窺籓不入，據鼎不嘗，直向未啟口<span class='corr'>已</span>前一扯百雜碎，然後於官街大路闊步橫行，使一切人危者安、迷者悟，如母得子、如暗得燈，始有共語分。山僧恁麼道，理上也合、事上也合，若有不合者，佛法必無靈驗。政當此際，因齋慶讚底句如何話會？寂寂萱幃凝瑞氣，嶙嶙彩筆湧祥光。」</p>
<p>求剃度，上堂。「流轉三界中，恩愛不能捨，棄恩入無為，真是報恩者。錢氏超巖孑處三十餘載，棄捨恩愛<span class='corr'>已</span>久，茲從常熟得，得來求度報恩，又作麼生說箇入無為底道理？」</p>
<p>驀拈拄杖，卓云：「無為門開也，就這裏討箇入路。全心即佛，全佛即心，動靜語言，頭頭解脫。山華紅映水弗羨，陳婆家風篛笠戴，欺人豈乏實際機用？四恩盡報，三界齊超，如是功圓，寧不美哉？雖然，古者道：『出家乃大丈夫事。』為什麼女人得度？試各下一轉語看。」眾下語不契，師云：「可惜無人證明。」下座。</p>
<p>霞章、淡月為師慶四旬，上堂。僧問：「和尚年年慶誕，未審木上座年多少？」師云：「也與山僧不較多。」進云：「恁麼則無量壽佛現也。」師云：「且莫隨語生解。」進云：「瞞某甲不得。」師云：「卻被我瞞了也。」</p>
<p>僧一喝，歸眾，師乃豎起拂子，云：「摩竭陀國親行此令，萬派消聲，千差打迸，可笑飲光潦倒，末後自入坑阱，帶累幾許兒孫，到處說性說心、稱楊稱鄭，金粟贏得日長無事倚欄干，望見丹里山下秦皇廟前有一座藤褁石橋，冷與碧波相映，只是不許動著。為甚麼？蔡三郎行年本命。」</p>
<p>復舉僧問趙州和尚：「壽年多少？」州云：「一串數珠數不盡。」</p>
<p>師云：「趙州有年、有德，語不虛發。忽若問金粟即今年多少，秪向他道：『羅公羞把<span class='corr'>佳</span>絲繫，古路揚眉口嬾開。』」</p>
<p>良久，喝一喝，云：「是何言歟？」便下座。</p>
<p>上堂。「無明即佛性，萬幅楊煙藏古鏡；煩惱即菩提，千畦麥浪漲前溪。也無佛性、無無明，鬧市紅塵信步行；也無菩提、無煩惱，拈匙把筋隨時好。隨時好，須及早，莫言烏兔尚堪留，蹉過一生空到老。」</p>
<p>佛誕，入塔，上堂。「世尊未出世，達磨不西來，政當此際，也好箇太平時節。迨夫王宮降誕，少室流芳，便見風景迭遷，生死交謝，一猱吠虛千猱和，一家有事百家忙。殿裏底麻三斤、杖林山下竹筋鞭、韶陽打殺狗子喫，總是墮坑落塹，賊過張弓。</p>
<p>「金粟此者，怕見斷井繩，只可坐觀成敗，冷地唱涼州。若欲逐浪隨波，實未敢在。且畢竟如何？晨朝登壇說戒，中午普眾受齋，齋前為正宗禪德入塔，除此之外更無他事。」</p>
<p>梅溪、自慧請上堂。「久違碧眼胡，懶讀也之乎，今日請陞座，尋思半句無。忽於狼籍堆頭拾得一本多年曆日，仔細閱過，元來是月也。螻蟈鳴，苦菜秀，靡草死，王瓜生，且喜應時應節，有箇抵塞處。</p>
<p>「所以道：有一句子到汝，塞卻汝耳；無一句子到汝，啞卻我口。不作平常流布，莫作奇特商量，參學上流未審如何通信？」</p>
<p>良久，云：「梅溪水接秦溪水，儂壽山同渠壽山。」</p>
<p>結夏，上堂。「纔結又解，纔解又結，罕遇獰龍，多<span class='corr'>逢</span>跛鱉。調是鉤頭不妙，屈辱生平；謂是巨貨全無，太欺英傑。切切切，怎分雪？釣竿斫盡竹重栽，弗計工程得便歇。」</p>
<p>復舉佛果遠祖因僧問：「西天結夏以蠟人為驗，未審此間以何為驗？」祖云：「以眉毛為驗。」僧云：「還許學人出得麼？」祖云：「更眨上看。」僧云：「只恐覷不著。」祖云：「長底長，短底短，有什麼覷不著？」</p>
<p>師云：「佛果雖具本分草料，未見截鐵斬釘，且據實論量，眉毛有什麼驗處？若問金粟，只向他道：『以眼睛為驗。』待他開口，進前劈脊便打。」下座。</p>
<p>香國為袪非師入塔，上堂。問：「金粟山頭則不問，先師入塔意如何？」師云：「海神知貴不知價，留與人間光照夜。」</p>
<p>國禮拜，師乃云：「昔年此地曾同榻，今日依然又到山，誰謂形骸生死隔？清光歷歷不相瞞。何故？蓋為伊在本師會下經受惡辣鉗鎚，透略是非窠臼，所以生無生相、死無死蹤，全體是大解脫門，絲毫外物難搖動，迄茲安藏窣堵，戶牖常扃，坐斷溪雲，包羅風月，且作麼生與伊出氣？」卓拄杖，云：「崚嶒寶印當空妙，百匝千重錦篆新。」</p>
<p>尼思慧請上堂。僧問：「雲水海會則不問，諸佛出身句若何？」師云：「經聲含石浪，麈尾拂溪煙。」</p>
<p>乃云：「北溟有魚，其名為鯤。鯤之大，不知其幾千里也。化而為鳥，其名為鵬。鵬之背，不知其幾千里也。大眾！喚作鯤又是鵬，喚作鵬又是鯤，喚作即鵬即鯤，似屬顢頇；喚作非鯤非鵬，未具辨別眼。</p>
<p>「可中有不受人謾底出來打鼓弄琵琶，欣<span class='corr'>逢</span>兩會家也，許伊綠槐樹下飽食高眠，碧石階前談天說地。若或隨群逐隊，影響全無，非惟取笑莊周，抑亦負慚自<span class='corr'>己</span>。看看：結夏今<span class='corr'>已</span>六日也，自<span class='corr'>己</span>事畢竟作麼生？」</p>
<p>良久，云：「可憐此意希相識，令我徘徊憶末山。」</p>
<p>上堂。「行清張氏請我上堂，一者、祈壽，二者、薦亡。祈壽必添鶴筭，薦亡定往西方，不是乘虛談世諦，人人自有好風光。這風光，絕覆藏，星輝彩帨，月映前廊，綠楊倒影，池塘鬧鳥，夢驚回過短墻，要得母子相見麼？」</p>
<p>驀豎拂，云：「死死生生無別路，時臨菱鏡謾悲傷。」</p>
<p>送法衣，上堂。僧問：「錦上添花則不問，覿體離披事若何？」師云：「拈來光宇宙。」進云：「法淨師為和尚慶誕，未審如何指示？」師云：「水漲船高，泥多佛大。」進云：「恁麼則人天共仰，大眾咸聞。」師云：「此語果不虛傳。」</p>
<p>乃云：「迦葉攜歸雞足巔，老盧持過大庾嶺，何似山僧？繚亂披等閒，坐斷千峰頂。然雖如是。」拈起衣角，云：「且道：這箇今日從甚處得來？若也知得來處，鋪紅綴紫，全彰本有靈光，戛玉雕金，不昧當人正眼，重重無盡，事事圓融，如華嚴法界無邊香水海悉向這裏一時開現。政當此際，還是山僧受用耶？諸人受用耶？祖月凌空圓勝智，誰家松檜不青青？」</p>
<p>朱承宇請上堂。僧問：「不惑年來道力充，見聞弗隔利無窮，今朝四眾齊傾耳，諦聽單傳向上宗。如何是向上宗？」師卓拄杖。進云：「向上宗<span class='corr'>已</span>蒙指示，政當慶壽意如何？」師云：「普。」進云：「與麼則道風奕奕彌寰宇，壽莫綿綿滿芥城。」師云：「莫錯下名言。」</p>
<p>乃云：「尼山不惑，子輿不動，我際斯年，虛空簸弄。兔角杖碎月敲雲，龜毛拂羅龍打鳳，雖則幾處呀呀吒吒，今日看來總是南柯一夢。」</p>
<p>良久，喝云：「分付諸人各自知，何須亂走覓糟甕？」</p>
<p>復舉僧問雲門：「如何是諸佛出身處？」門云：「東山水上行。」又，僧問佛果，果云：「薰風自南來，殿閣生微涼。」</p>
<p>師云：「扶持宗乘，曲引時機，還這二老漢始得。金粟則不然，如何是諸佛出身處？驀頭便棒。何故？曾經大海休誇浪，除卻濃煙始見山。」</p>
<p>上堂。「佛法要妙，作者方知，治世語言，不相違背。二十一點骨骰子，賭去有輸有贏；三十二員爛木頭，著來全生全殺。機關截利，手眼精明，奇在未舉之先，筭出白拈之外。故曰：『雖小道必有可觀者焉致遠？恐泥君子不為也。』且如何是君子所為底？」</p>
<p>驀拈拄杖，卓云：「銀山鐵壁都槌碎，迦葉聞風也皺眉。」</p>
<p>上堂。「欲言言不及，林下好商量，現前山河大地、明暗色空信口道來，有什麼言不及？饑則喫飯，倦則打眠，隨意受用，有什麼好商量？」良久，云：「昨夜三更雨過窗，今朝滿地花如織。」</p>
<p>上堂。「世事華開華謝，人情潮去潮來，惟有一尊古佛，長年伴我徘徊。汝且道：是那一尊？毘婆佛耶？釋迦佛耶？樓至佛耶？咄！莫錯認好。」</p>
</div>
<div class='div-w'><p class="pre"><span class='note-inline'>(嘉興府海鹽縣劉門朱氏，法名超浩，捐貲<br/>助刻，祈先嚴養朴公、先慈呂氏、張氏早生<br/>蓮界者。)</span></p>
</div>
<p class='juan'>百癡禪師語錄卷第五終</p>
</div><!-- end of div[@id='body'] -->
</body></html>