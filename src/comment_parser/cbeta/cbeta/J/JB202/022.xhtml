<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu425' />
<p class='juan'>百癡禪師語錄卷第二十二</p><p class="byline">嗣法門人超宣等編</p>
<div class='div-other'><a id='mulu426' />
<p class='h1'>偈下</p>
<div class='div-other'><a id='mulu427' />
<p class='h2'>示本瑞禪人</p><p style="text-indent:0em" class="lg-abnormal"><div class='lg-row'>莫於門外覓三車，覿體全彰妙法華，我見本光瑞如此，笑揮松塵動煙霞。</div>
</p></div>
<div class='div-other'><a id='mulu428' />
<p class='h2'>輓居士胡萬德</p><p style="text-indent:0em" class="lg-abnormal"><div class='lg-row'>蕭颯金風入幕來，貔貅隊裏一星摧，寒光漸滅原常在，浩氣雖沉竟未灰。莫向夜臺悲伯道，且憑執紼有陳雷，吾今指汝歸根處，極樂蓮邦自養培。</div>
</p></div>
<div class='div-other'><a id='mulu429' />
<p class='h2'>示印光禪人</p><p style="text-indent:0em" class="lg-abnormal"><div class='lg-row'>午夜怒潮噴皎月，重重海印發光時，大開兩眼翻身去，應哂祗桓老古錐。</div>
</p></div>
<div class='div-other'><a id='mulu430' />
<p class='h2'>送巨峰知客</p><p style="text-indent:0em" class="lg-abnormal"><div class='lg-row'>客來須看賊須打，夜半三更眼不迷，只此驗人端的處，秋風撼動玉玻璃。</div>
</p></div>
<div class='div-other'><a id='mulu431' />
<p class='h2'>示靈瑞禪人</p><p style="text-indent:0em" class="lg-abnormal"><div class='lg-row'>歷劫輪傳一片地，靈苗瑞草自繽紛，百千諸佛無侵礙，也要耕滋力用勤。</div>
</p></div>
<div class='div-other'><a id='mulu432' />
<p class='h2'>寄印西馬居士</p><p style="text-indent:0em" class="lg-abnormal"><div class='lg-row'>我祖西乾傳一印，不加文彩融凡聖，拈來豎搭與橫拋，頭正依然還尾正。圖澤馬君號印西，印光爍處水天齊，了知無去亦無住，悔殺阿師默耳提。相別於今有兩載，故園春色隔如海，何時共舞碧蒿枝？擊碎珊瑚香靉靉。</div>
</p></div>
<div class='div-other'><a id='mulu433' />
<p class='h2'>送瑞章侍者覲師</p><p style="text-indent:0em" class="lg-abnormal"><div class='lg-row'>古靈不解長揩背，百丈門風漏泄多，乘興飛帆回舊隱，鞠身三拜謾如何？</div>
</p></div>
<div class='div-other'><a id='mulu434' />
<p class='h2'>與德風法孫</p><p style="text-indent:0em" class="lg-abnormal"><div class='lg-row'>奪得驪珠掌上擎，且將韜晦樂平生，時來光彩無藏覆，散與人間照夜行。</div>
</p></div>
<div class='div-other'><a id='mulu435' />
<p class='h2'>示瞿庵藏林上人</p><p style="text-indent:0em" class="lg-abnormal"><div class='lg-row'>瞿曇只在瞿庵裏，萬德莊嚴體自尊，不動腳跟如踏著，海神捧出鐵崑崙。</div>
</p></div>
<div class='div-other'><a id='mulu436' />
<p class='h2'>送炳院主掩關</p><p style="text-indent:0em" class="lg-abnormal"><div class='lg-row'>楊岐驢腳少一隻，南北衲僧競思索，我欲分明向汝言，低回未免口門窄。春水漲行舟，春雲扶短策，還家就路兮函蓋乾坤，畫地為牢兮迥超今昔。今昔迥超也大奇，漏燈盞發芬陀枝，要憑普利人天事，看取精金躍冶時。</div>
</p></div>
<div class='div-other'><a id='mulu437' />
<p class='h2'>壽順橋張居士</p><p style="text-indent:0em" class="lg-abnormal"><div class='lg-row'>順是菩提無罣礙，橋能度物絕虧危，一生素行常如此，百歲支干不用推。</div>
</p></div>
<div class='div-other'><a id='mulu438' />
<p class='h2'>示銕眉上人</p><p style="text-indent:0em" class="lg-abnormal"><div class='lg-row'>兩道眉懸三寸銕，衲僧氣宇自昂藏，相逢若解拈來用，凜凜神鋒不可當。</div>
</p></div>
<div class='div-other'><a id='mulu439' />
<p class='h2'>示聖初李居士</p><p style="text-indent:0em" class="lg-abnormal"><div class='lg-row'>最初一著子，千聖提弗起，眨眼自參觀，終然契妙旨。泥團土塊放光輝，棘徑栴林隨踐履。君不見？龐老西江口吸乾，笊籬慣把風前舞。</div>
</p></div>
<div class='div-other'><a id='mulu440' />
<p class='h2'>壽張門夫人</p><p style="text-indent:0em" class="lg-abnormal"><div class='lg-row'>龍綸錫寵乾坤闊，鳳髻舒光日月長，最好萬般存此道，隨方薰習妙蓮香。</div>
</p></div>
<div class='div-other'><a id='mulu441' />
<p class='h2'>示善友羅梵彰</p><p style="text-indent:0em" class="lg-abnormal"><div class='lg-row'>金彰底句莫輕忽，梵語唐言譯不出，信手書來要汝看，衝雲何似遼天鶻？</div>
</p></div>
<div class='div-other'><a id='mulu442' />
<p class='h2'>送石璞上座之金陵</p><p style="text-indent:0em" class="lg-abnormal"><div class='lg-row'>抱璞相投知自貴，春初擺手出荊扉，金陵到也深深意，白浪花噴燕子磯。</div>
</p></div>
<div class='div-other'><a id='mulu443' />
<p class='h2'>心曇上座同遊，送之。</p><p style="text-indent:0em" class="lg-abnormal"><div class='lg-row'>璜溪柳色不關情，趁隊琵琶街上行，入耳若能通出路，曇花開遍舊皇城。</div>
</p></div>
<div class='div-other'><a id='mulu444' />
<p class='h2'>光、嶽、印、鑑四長老相繼而逝，慟之。</p><p style="text-indent:0em" class="lg-abnormal"><div class='lg-row'>未遂沖天志相呼，別界行剎竿誰揭？豎瓦鼎，半欹傾，日暮迷秋色，溪寒咽鳥聲，無絃琴自訴，一曲淚珠盈。</div>
</p></div>
<div class='div-other'><a id='mulu445' />
<p class='h2'>示思泉孫居士</p><p style="text-indent:0em" class="lg-abnormal"><div class='lg-row'>流泉一派從何起？無事憑欄動所思，忽見源頭連底澈，洗清魔佛總由伊。</div>
</p></div>
<div class='div-other'><a id='mulu446' />
<p class='h2'>座山知幻書記去教入禪，勉之。</p><p style="text-indent:0em" class="lg-abnormal"><div class='lg-row'>重重教網忒支離，講閱何能脫縶維？一拶了然身獨露，笑他饒舌遂公知。</div>
</p></div>
<div class='div-other'><a id='mulu447' />
<p class='h2'>示行船善友</p><p style="text-indent:0em" class="lg-abnormal"><div class='lg-row'>撐去撐來一小舟，斜風斜雨不停留，參禪肯似勤勞力，保汝先登古岸頭。</div>
</p></div>
<div class='div-other'><a id='mulu448' />
<p class='h2'>沖懷楊居士晚年得子，偈為助喜并招之。</p><p style="text-indent:0em" class="lg-abnormal"><div class='lg-row'>老蚌何妨珠晚成？君今<span class='corr'>已</span>是快平生，相邀莫負春歸約，坐看東山水上行。</div>
</p></div>
<div class='div-other'><a id='mulu449' />
<p class='h2'>與居士章玉亭</p><p style="text-indent:0em" class="lg-abnormal"><div class='lg-row'>善醫不用吉祥藥，濟世全憑惡辣方，三尺竹篦無背觸，拈來好與話宗綱。</div>
</p></div>
<div class='div-other'><a id='mulu450' />
<p class='h2'>募換架樑</p><p style="text-indent:0em" class="lg-abnormal"><div class='lg-row'>法堂無力半將頹，日倚青笻歎幾回？欲得巍然成大任，匡扶還仗棟梁材。</div>
</p></div>
<div class='div-other'><a id='mulu451' />
<p class='h2'>心幢上座即巡宰周春宇也，出家入戒未及兩月而逝，有兒女尚幼，作此輓之。</p><p style="text-indent:0em" class="lg-abnormal"><div class='lg-row'>田衣纔挂體，歸去自便便，智眼應無礙，心幢詎有偏。華因忙裏種，果向靜中圓，稚子仍癡態，終朝苦籲天。</div>
</p></div>
<div class='div-other'><a id='mulu452' />
<p class='h2'>勉古閩石藏上人</p><p style="text-indent:0em" class="lg-abnormal"><div class='lg-row'>眉尖巧奪壺山秀，筆底平翻劍水波，果是後生可畏也，他年培養復如何？</div>
</p></div>
<div class='div-other'><a id='mulu453' />
<p class='h2'>示居士何念常</p><p style="text-indent:0em" class="lg-abnormal"><div class='lg-row'>佛性無常與有常，兩途不著意全彰，曹溪道者舌如劍，殺活由他自主張。</div>
</p></div>
<div class='div-other'><a id='mulu454' />
<p class='h2'>寄允明、纘功劉二居士</p><p style="text-indent:0em" class="lg-abnormal"><div class='lg-row'>分明此事無藏覆，魚躍鳶飛闡大機，言下頓開千聖眼，允如仙客赴春闈。</div>
</p><p style="text-indent:0em" class="lg-abnormal"><div class='lg-row'>象管揮來纘祖風，功成不宰卻全功，娘生面目堂堂露，莫畫初心負大雄。</div>
</p></div>
<div class='div-other'><a id='mulu455' />
<p class='h2'>壽善友龔耀泉六秩</p><p style="text-indent:0em" class="lg-abnormal"><div class='lg-row'>珠蘊昆池，飛泉炳耀，況復心珠？至靈至妙。燁燁光華絕擬倫，大千剎海皆環照，我今懸此珠，為汝作壽圖，六十年來花甲滿，光中迸出紫珊瑚。珊瑚一枝長且美，玉振金聲數不止，驀地于斯見得親，萬般總是自家底。</div>
</p></div>
<div class='div-other'><a id='mulu456' />
<p class='h2'>示趙南泉居士</p><p style="text-indent:0em" class="lg-abnormal"><div class='lg-row'>鋼刀立斬活貍奴，陡黑乾坤鬼祟呼，汝號南泉年<span class='corr'>已</span>久，還能透發此機無？</div>
</p></div>
<div class='div-other'><a id='mulu457' />
<p class='h2'>輓雨辰徐文學</p><p style="text-indent:0em" class="lg-abnormal"><div class='lg-row'>杜鵑花底喚歸春，不見駒場似玉人，也信是身非汝有，果然退步獲全真。玲瓏八面纖雲淨，洞照十方寶月新，從此去來常自在，牢騷往事謾推陳。</div>
</p></div>
<div class='div-other'><a id='mulu458' />
<p class='h2'>密行為智上人作</p><p style="text-indent:0em" class="lg-abnormal"><div class='lg-row'><span class='corr'>己</span>事嚴持自<span class='corr'>己</span>知，神搜鬼索豈能窺？南泉不是修無力，略轉繩頭放過伊。</div>
</p></div>
<div class='div-other'><a id='mulu459' />
<p class='h2'>示居士錢華巖</p><p style="text-indent:0em" class="lg-abnormal"><div class='lg-row'>華落碧巖親切句，古人覿面<span class='corr'>已</span>相酬，就中鐵壁輕翻動，世出世間俱好休。</div>
</p></div>
<div class='div-other'><a id='mulu460' />
<p class='h2'>示一雲禪人</p><p style="text-indent:0em" class="lg-abnormal"><div class='lg-row'>諸方作者令行高，棒月喝雲釣巨鰲，惟有山僧真好笑，閒垂兩膝看春濤。</div>
</p></div>
<div class='div-other'><a id='mulu461' />
<p class='h2'>壽心源上座</p><p style="text-indent:0em" class="lg-abnormal"><div class='lg-row'>覓心不可得，何處有源來？踏著虛空竅，澎騰吼似雷。此理灼然要打透，無分耆少與先後，道人行履火燒冰，誰管形山古木秀？古木秀，合如然，磨歷風霜久愈堅，慚愧當年趙老柏，亭亭獨立劫初前。</div>
</p></div>
<div class='div-other'><a id='mulu462' />
<p class='h2'>爾卿楊善友五旬</p><p style="text-indent:0em" class="lg-abnormal"><div class='lg-row'>古賢年五十，歷歷省前非，人孰能無過？到期各自知。勤護菩提樹，力刪荊棘圍，表端影必直，雲散月仍輝。即此壽基固，不須別禱祈。</div>
</p></div>
<div class='div-other'><a id='mulu463' />
<p class='h2'>示永山上人</p><p style="text-indent:0em" class="lg-abnormal"><div class='lg-row'>疊巘層巒永不遷，舒光常在髑髏前，若於外境上尋取，鐵裏芒鞋也蹋穿。</div>
</p></div>
<div class='div-other'><a id='mulu464' />
<p class='h2'>示簡文禪人</p><p style="text-indent:0em" class="lg-abnormal"><div class='lg-row'>空中鳥跡毘盧印，水上風文貝葉書，簡過分明無剩語，任從潘閬倒騎驢。</div>
</p></div>
<div class='div-other'><a id='mulu465' />
<p class='h2'>與武林醫士沈望湖</p><p style="text-indent:0em" class="lg-abnormal"><div class='lg-row'>善財手裏一莖草，大地茫茫無處討，有處討，用得好，十里湖光浸畫船，涌金門透長安道。</div>
</p></div>
<div class='div-other'><a id='mulu466' />
<p class='h2'>與青西劉居士</p><p style="text-indent:0em" class="lg-abnormal"><div class='lg-row'>玉楮牙籤獵不窮，格言編寫石屏風，誰知此道傳今古？妙在先天未畫中。</div>
</p></div>
<div class='div-other'><a id='mulu467' />
<p class='h2'>示在明苾芻尼，并關中女徒松隱。</p><p style="text-indent:0em" class="lg-abnormal"><div class='lg-row'>禪關無內外，拶透始為親，啐啄同時用，孝慈合本人。龐婆差一級，靈照是前身，江上清風足，相看莫厭貧。</div>
</p></div>
<div class='div-other'><a id='mulu468' />
<p class='h2'>寄劉爾辰居士</p><p style="text-indent:0em" class="lg-abnormal"><div class='lg-row'>是爾元辰不自欺，著衣喫飯幸知時，扁舟何日斜涇過？趯出吾儂破米篩。</div>
</p></div>
<div class='div-other'><a id='mulu469' />
<p class='h2'>示明所戴居士</p><p style="text-indent:0em" class="lg-abnormal"><div class='lg-row'>一所閒房炯炯明，主人翁自喚惺惺，安家樂業風流甚，不用求鵝打破缾。</div>
</p></div>
<div class='div-other'><a id='mulu470' />
<p class='h2'>書觀中居士扇頭</p><p style="text-indent:0em" class="lg-abnormal"><div class='lg-row'>穿籬玉蕊暗飄香，好鳥吟風白晝長，粥飯二時成辦了，更無餘事可商量。</div>
</p></div>
<div class='div-other'><a id='mulu471' />
<p class='h2'>示自賢上座</p><p style="text-indent:0em" class="lg-abnormal"><div class='lg-row'>聖賢雖係自家做，切忌區區恃自賢，退<span class='corr'>己</span>讓人高一著，覺華何處不光鮮？</div>
</p></div>
<div class='div-other'><a id='mulu472' />
<p class='h2'>夏至前有福嚴之行，路過武原，訪覲周居士。</p><p style="text-indent:0em" class="lg-abnormal"><div class='lg-row'>權為褦襶熱中客，來謁羲皇世上人，雪藕冰桃如有待，坐談一榻自相親。</div>
</p></div>
<div class='div-other'><a id='mulu473' />
<p class='h2'>為聖思徐居士四旬祝</p><p style="text-indent:0em" class="lg-abnormal"><div class='lg-row'>臘盡春回際，華堂慶令辰，性天純不惑，心地滌維新。詩禮傳家遠，恩光及物真，壽山何所證？千古屬當人。</div>
</p></div>
<div class='div-other'><a id='mulu474' />
<p class='h2'>示仲清、仲真二禪人</p><p style="text-indent:0em" class="lg-abnormal"><div class='lg-row'>白米清泉從汝喫，試思喫者是何人？忽然蹉咬舌頭著，信手拈來物物親。</div>
</p><p style="text-indent:0em" class="lg-abnormal"><div class='lg-row'>繇來念佛要心真，心若真時佛自親，輪罷數珠山月上，碧天雲淨絕纖塵。</div>
</p></div>
<div class='div-other'><a id='mulu475' />
<p class='h2'>示容甫，景義二善友</p><p style="text-indent:0em" class="lg-abnormal"><div class='lg-row'>踏遍華亭一九峰，峰峰滴翠露全容，返觀自<span class='corr'>己</span>何殊異？問取諸方老凍儂。</div>
</p><p style="text-indent:0em" class="lg-abnormal"><div class='lg-row'>明明百草頭，明明祖師意，若作景商量，便落第二義。第二義，亦希奇，南北行人知不知？鶴唳灘頭如點首，一簾化日自遲遲。</div>
</p></div>
<div class='div-other'><a id='mulu476' />
<p class='h2'>示延平、順可為僧</p><p style="text-indent:0em" class="lg-abnormal"><div class='lg-row'>莫云延劍<span class='corr'>已</span>成龍，解用時時在手中，截斷多生塵業網，出家方見有全功。</div>
</p></div>
<div class='div-other'><a id='mulu477' />
<p class='h2'>贈　　　殷上座</p><p style="text-indent:0em" class="lg-abnormal"><div class='lg-row'>踏著吾門向上層，腳頭無礙自騰騰，一枝花信秋開好，贈汝攜歸奕祖燈。</div>
</p></div>
<div class='div-other'><a id='mulu478' />
<p class='h2'>示金山衛萬仲居士</p><p style="text-indent:0em" class="lg-abnormal"><div class='lg-row'>籬菊叢開又一秋，當人豈肯混常流？得閒好向金山上，靜看天垂碧玉鉤。</div>
</p></div>
<div class='div-other'><a id='mulu479' />
<p class='h2'>送崇上人之雪峰</p><p style="text-indent:0em" class="lg-abnormal"><div class='lg-row'>廣慧堂中曾共住，尋思不見廿餘春，扁舟忽入煙波裏，是昔人耶非昔人？白水煮青菱，蓴絲和糝羹，雖然滋味淡，且以話平生。平生懶骨渾無比，世路交情只若此，棒雨喝雷塞地天，徒將趨競誇唇嘴。雪峰老子道風高，隨處掀翻鼓浪濤，去去強弓如善禦，側身已跨海金鰲。</div>
</p></div>
<div class='div-other'><a id='mulu480' />
<p class='h2'>勉大圓上座掩關</p><p style="text-indent:0em" class="lg-abnormal"><div class='lg-row'>入關容易透關難，請向機先著眼看，疋馬單刀輕拶過，渾身無絆海天寬。</div>
</p></div>
<div class='div-other'><a id='mulu481' />
<p class='h2'>示仁卿俞居士</p><p style="text-indent:0em" class="lg-abnormal"><div class='lg-row'>既已為人溫且正，此心是佛莫他求，西江一曲高千古，解唱頑山也點頭。</div>
</p></div>
<div class='div-other'><a id='mulu482' />
<p class='h2'>叔禎居士未能茹素而肯念佛，示之。</p><p style="text-indent:0em" class="lg-abnormal"><div class='lg-row'>人言草舍家風別，我道空林歲月閒，種取菩提子一顆，灼然淨染不相干。</div>
</p></div>
<div class='div-other'><a id='mulu483' />
<p class='h2'>靜居上座在家修行乞示</p><p style="text-indent:0em" class="lg-abnormal"><div class='lg-row'>出世還入世，居塵不染塵，靜中真趣味，花鳥最相親。</div>
</p></div>
<div class='div-other'><a id='mulu484' />
<p class='h2'>壽覲周徐居士</p><p style="text-indent:0em" class="lg-abnormal"><div class='lg-row'>九峰杖頭挑，不費纖毫力，挑入武原城，峰峰添瑞色。瑞色非青黃，亦非赤白黑，如翁本有光，可以燦家國。家之與國燦無休，瀲灩珊瑚春十洲，一座壽山千古意，九峰水自海東流。</div>
</p></div>
<div class='div-other'><a id='mulu485' />
<p class='h2'>示宋敬溪善友</p><p style="text-indent:0em" class="lg-abnormal"><div class='lg-row'>逆順場中莫挂牽，且將聲佛度天年，數珠翻出輪迴轍，閃爍神光腦後圓。</div>
</p></div>
<div class='div-other'><a id='mulu486' />
<p class='h2'>雲階顧居士禮法華，勉之。</p><p style="text-indent:0em" class="lg-abnormal"><div class='lg-row'>身跨白牛車自在，大千沙界任遨遊，門頭戶底渾閒話，笑破靈山老比丘。</div>
</p></div>
<div class='div-other'><a id='mulu487' />
<p class='h2'>為天然秉刀說偈</p><p style="text-indent:0em" class="lg-abnormal"><div class='lg-row'>提起金刀白似雪，頂門湧出一輪月，從茲莫怕祖關牢，信手推開方了徹。</div>
</p></div>
<div class='div-other'><a id='mulu488' />
<p class='h2'>示常州質鐘頭</p><p style="text-indent:0em" class="lg-abnormal"><div class='lg-row'>蒲牢夜半摶風吼，驚發爐神藏北斗，蓋色騎聲絕見聞，希奇不比常州有。常州有也非閒談，坐臥溪樓仔細參，驀地無<span class='corr'>箍</span>桶底脫，麤拳倒築我心甘。</div>
</p></div>
<div class='div-other'><a id='mulu489' />
<p class='h2'>示霜月上座</p><p style="text-indent:0em" class="lg-abnormal"><div class='lg-row'>此宗要妙絕支離，電拂機追已是遲，慚愧老儂今落草，到頭一著不相虧。</div>
</p></div>
<div class='div-other'><a id='mulu490' />
<p class='h2'>悼溫州石角山讓庵禪師</p><p style="text-indent:0em" class="lg-abnormal"><div class='lg-row'>同參汝我最相知，別去多年又異時，石角高提三要印，瑞城忽偃四賓旗。後昆失恃誰堪範？老將登壇莫比追，聞訃不勝重慘怛，紛紛紅雨滿江湄。</div>
</p></div>
<div class='div-other'><a id='mulu491' />
<p class='h2'>輓季寅姚老檀護</p><p style="text-indent:0em" class="lg-abnormal"><div class='lg-row'>生死人所同，猶如空閃電，智者了然明，去來不隔線。翁今七十三，著著皆方便，一榻臥春風，大千都踏遍。誰謂喪斯文？亦夢兩楹奠，我懷竊自寬，疏鐘鳴竹院，山高與水長，面目常相見。</div>
</p></div>
<div class='div-other'><a id='mulu492' />
<p class='h2'>示眉臣上人</p><p style="text-indent:0em" class="lg-abnormal"><div class='lg-row'>過、現、未來三十棒，作家正令不虛行，當人若解識機變，無底船兒好共撐。</div>
</p></div>
<div class='div-other'><a id='mulu493' />
<p class='h2'>送盛京海會寺弘讚、定融二專使。</p><p style="text-indent:0em" class="lg-abnormal"><div class='lg-row'>使乎不辱命，今古所揄揚，是汝能然也，容辭更委詳。薰風涼，夏日長，一曲微吟綠水傍，歸去燕都隨舊主，報言山舍紫薇香。</div>
</p><p style="text-indent:0em" class="lg-abnormal"><div class='lg-row'>馳書能壯叢林色，鐘阜山前憶仲安，今日送回無別囑，善為道路莫愁難。</div>
</p></div>
<div class='div-other'><a id='mulu494' />
<p class='h2'>示如愚禪人</p><p style="text-indent:0em" class="lg-abnormal"><div class='lg-row'>能使聰明是丈夫，叮嚀莫被聰明誤，繇來大智原如愚，默契心融養有素。</div>
</p></div>
<div class='div-other'><a id='mulu495' />
<p class='h2'>贈開石毛居士<span class='note-inline'>(善丹青)</span></p><p style="text-indent:0em" class="lg-abnormal"><div class='lg-row'>淡墨濃籹信手揮，水光山色不相違，時人只道筆端妙，那曉通身是悟機？</div>
</p></div>
<div class='div-other'><a id='mulu496' />
<p class='h2'>與可光暉上座</p><p style="text-indent:0em" class="lg-abnormal"><div class='lg-row'>引水無源翻舊案，接花有力長新條，英靈漢子知端的，一片兜樓任意燒。</div>
</p></div>
<div class='div-other'><a id='mulu497' />
<p class='h2'>送朗元禪人回閩</p><p style="text-indent:0em" class="lg-abnormal"><div class='lg-row'>芒鞋踏破千山路，來聽華亭鶴唳聲，聲裏許多含曲折，歸家穩坐記須清。</div>
</p></div>
<div class='div-other'><a id='mulu498' />
<p class='h2'>送髻庵上人回浦城</p><p style="text-indent:0em" class="lg-abnormal"><div class='lg-row'>同鄉汝與予，為說同鄉話，護惜髻中珠，遼天高著價。歸歟舊馬峰，歷職無冬夏，鞭影忽相投，金鞍任倒跨。方信男兒紹此宗，莫大威光不借借。</div>
</p></div>
<div class='div-other'><a id='mulu499' />
<p class='h2'>示安宇倪老佛</p><p style="text-indent:0em" class="lg-abnormal"><div class='lg-row'>閱世隨他棋一局，休心且課佛千聲，說難說易龐家老，不是衡陽學釣名。</div>
</p></div>
<div class='div-other'><a id='mulu500' />
<p class='h2'>示荊山上人</p><p style="text-indent:0em" class="lg-abnormal"><div class='lg-row'>荊山之璧，連城奪席，三獻楚王，徒勞指摘。何如一寶秘形山？那畔這邊兩不隔。覿體絕瑕痕，光明常赫奕，等閒拈出法堂前，堪與人天為準格。</div>
</p></div>
<div class='div-other'><a id='mulu501' />
<p class='h2'>送江西香谷上人隨汶首座回浦城</p><p style="text-indent:0em" class="lg-abnormal"><div class='lg-row'>生緣未必在西江，且學柘川曲一腔，夜靜寥寥無別思，唱迴明月照銀缸。</div>
</p></div>
<div class='div-other'><a id='mulu502' />
<p class='h2'>送漳浦中立上人</p><p style="text-indent:0em" class="lg-abnormal"><div class='lg-row'>梁峰九九露全機，虎石重重展大威，賴有吾鄉人共委，不須珠撒紫羅幃。</div>
</p></div>
<div class='div-other'><a id='mulu503' />
<p class='h2'>示非心禪人</p><p style="text-indent:0em" class="lg-abnormal"><div class='lg-row'>任伊非佛非心去，我只即心即佛來，掃蕩閒言渾不管，大梅子熟又花開。</div>
</p></div>
<div class='div-other'><a id='mulu504' />
<p class='h2'>送梅舟上人回里</p><p style="text-indent:0em" class="lg-abnormal"><div class='lg-row'>梅為楫也松為舟，越水吳山任意遊，爭似故鄉田地好？祖翁契券自悠悠。</div>
</p></div>
<div class='div-other'><a id='mulu505' />
<p class='h2'>五日送本明禪德</p><p style="text-indent:0em" class="lg-abnormal"><div class='lg-row'>節屆天中別我行，芒鞋兩翅傍風生，何年竹戶重敲也？坐火爐頭話本明。</div>
</p></div>
<div class='div-other'><a id='mulu506' />
<p class='h2'>隱峰</p><p style="text-indent:0em" class="lg-abnormal"><div class='lg-row'>歷劫巍巍這一座，幾回遍覓杳無蹤，直饒指出分明在，尚隔雲蘿千萬重。</div>
</p></div>
<div class='div-other'><a id='mulu507' />
<p class='h2'>六月十九日，李門王氏孺人超華生辰。</p><p style="text-indent:0em" class="lg-abnormal"><div class='lg-row'>玲瓏殿閣貯薰風，水鳥松絃奏不窮，大士聞聲當日悟，孺人降跡此時同。慈心普遍恒沙外，道體常存笑語中，我借文言宣壽偈，一華開映海籌紅。</div>
</p></div>
<div class='div-other'><a id='mulu508' />
<p class='h2'>送懶拙維那</p><p style="text-indent:0em" class="lg-abnormal"><div class='lg-row'>雨花堂上投機句，冷地思量亦可人，此去蓋頭茅一把，應須謹守自家珍。</div>
</p></div>
<div class='div-other'><a id='mulu509' />
<p class='h2'>示吟風禪人參「一歸何處」</p><p style="text-indent:0em" class="lg-abnormal"><div class='lg-row'>一歸何處？山窮水窮，翻身拶透，路路皆通。路路通，任從棒月與吟風。</div>
</p></div>
<div class='div-other'><a id='mulu510' />
<p class='h2'>修林李居士生日兼祈嗣，贈之。</p><p style="text-indent:0em" class="lg-abnormal"><div class='lg-row'>幾回論古與窮今，千聖相傳只此心，揭露真機無隱覆，掃除義路絕幽沉。秦巒挂月長生畫，浦木彈風劫外音，還有一言須記取，鳳來修竹自成林。</div>
</p></div>
<div class='div-other'><a id='mulu511' />
<p class='h2'>送樸庵上人回莆住穀城山寄菴</p><p style="text-indent:0em" class="lg-abnormal"><div class='lg-row'>識得心源即便休，何須負笈外邊求？穀城有舊庵非寄，瀨水常新石自流。一钁耕煙隨分足，半竿引月道情幽，逢人不出出誰是？此際憑君且熟籌。</div>
</p></div>
<div class='div-other'><a id='mulu512' />
<p class='h2'>贈劉門明眼道婆</p><p style="text-indent:0em" class="lg-abnormal"><div class='lg-row'>丈二眼釘橫拔出，不虛親見作家來，機絲文彩渾閒事，火裏蓮花次第開。</div>
</p></div>
<div class='div-other'><a id='mulu513' />
<p class='h2'>步先姚居士日課《金剛經》，似之。</p><p style="text-indent:0em" class="lg-abnormal"><div class='lg-row'>擔荷如來夙有志，揚鞭策馬亦因時，間房獨坐燒清篆，且把經文逐卷推。</div>
</p></div>
<div class='div-other'><a id='mulu514' />
<p class='h2'>送鏡心上座再禮五臺</p><p style="text-indent:0em" class="lg-abnormal"><div class='lg-row'>即心即鏡，非鏡非心，當陽覷破，耀古騰今。頭頭合轍，處處知音，五臺山上雲蒸飯，多少行人博不慣？一衲一瓢汝再遊，眼睛宥被肯殊換。</div>
</p></div>
<div class='div-other'><a id='mulu515' />
<p class='h2'>西巖石竺上人接眾，勉之參方。</p><p style="text-indent:0em" class="lg-abnormal"><div class='lg-row'>日供水雲經一函，不枯道念住西巖，何如超出水雲外？整浣青州破布衫。</div>
</p></div>
<div class='div-other'><a id='mulu516' />
<p class='h2'>與未發中堂主</p><p style="text-indent:0em" class="lg-abnormal"><div class='lg-row'>荷擔箇事非容易，眼貴正兮機貴利，更須度量放寬宏，方有象龍作走使。我今切實為汝言，這回不比小兒戲，揚起真風耀後先，乃成特達丈夫志。</div>
</p></div>
<div class='div-other'><a id='mulu517' />
<p class='h2'>沛然金居士生日</p><p style="text-indent:0em" class="lg-abnormal"><div class='lg-row'>辛亥翁生我亦生，為儒、為釋不多爭，好將本有光明體，同向毘盧頂上行。</div>
</p></div>
<div class='div-other'><a id='mulu518' />
<p class='h2'>壽一音法姪</p><p style="text-indent:0em" class="lg-abnormal"><div class='lg-row'>驗眾<span class='corr'>已</span>行金粟令，傳家不減末山燈，籌添海屋渾閒事，自有風光最上層。</div>
</p></div>
<div class='div-other'><a id='mulu519' />
<p class='h2'>寄扶曦楊護法</p><p style="text-indent:0em" class="lg-abnormal"><div class='lg-row'>古來楊大年，具辨龍蛇眼，圓祖入門時，機機解削剷。我今憶若人，秉燭裁魚簡，商略句中玄，通身自瑟僩。一朵優曇瑞世開，真風共挹有何限？</div>
</p></div>
<div class='div-other'><a id='mulu520' />
<p class='h2'>與非光映西堂</p><p style="text-indent:0em" class="lg-abnormal"><div class='lg-row'>獅窟掀騰<span class='corr'>已</span>有秋，爪牙迅銳出常儔，他年不負今年志，吼動千山戲月毬。</div>
</p></div>
<div class='div-other'><a id='mulu521' />
<p class='h2'>與偉菴彰後堂</p><p style="text-indent:0em" class="lg-abnormal"><div class='lg-row'>一顆驪珠照海門，等閒奪得便驚群，閩川不盡瀰漫也，自有魚龍解吐吞。</div>
</p></div>
<div class='div-other'><a id='mulu522' />
<p class='h2'>示自瑤殿主</p><p style="text-indent:0em" class="lg-abnormal"><div class='lg-row'>拈香擇火事全彰，誰信自身是道場？歷劫至今塵不染，一尊瑤佛露堂堂。</div>
</p></div>
<div class='div-other'><a id='mulu523' />
<p class='h2'>嗣瀛俞居士因尊翁有恙求偈</p><p style="text-indent:0em" class="lg-abnormal"><div class='lg-row'>誠心不昧能通聖，孝道無虧可格天，世、出世間皆若是，君加勤勉自延年。</div>
</p></div>
<div class='div-other'><a id='mulu524' />
<p class='h2'>福嚴老人壽塔造于閩黃檗山二十春矣，壬寅遷化異議紛更，予以為送歸檗山迺合正理，遂力主之。八月初迎，宿江千梵天寺，與韜明弟哭別。</p><p style="text-indent:0em" class="lg-abnormal"><div class='lg-row'>提綱整紀衛師龕，力剷囂爭二與三，檗岫無封原共派，錢塘有淚別同參。此行也信須經險，箇裏端然不抱慚，珍重而今各自慰，堂堂隨處作司南。</div>
</p></div>
<div class='div-other'><a id='mulu525' />
<p class='h2'>贈梵天守緣上座</p><p style="text-indent:0em" class="lg-abnormal"><div class='lg-row'>為法真誠不顧身，更加手眼異常人，雪峰重擔從茲荷，跂望行持春復春。</div>
</p></div>
<div class='div-other'><a id='mulu526' />
<p class='h2'>示浦城程子善</p><p style="text-indent:0em" class="lg-abnormal"><div class='lg-row'>團圞坐對矮梅窗，一曲無生契老龐，但使虛空能粉碎，不須更問吸西江。</div>
</p></div>
<div class='div-other'><a id='mulu527' />
<p class='h2'>檗山修蓋老人影堂偈</p><p style="text-indent:0em" class="lg-abnormal"><div class='lg-row'>先師過去澤猶存，水有源兮木有根，一座影堂千古蹟，莫云今日累兒孫。</div>
</p></div>
<div class='div-other'><a id='mulu528' />
<p class='h2'>送檗山惟仁監寺、惟初侍者</p><p style="text-indent:0em" class="lg-abnormal"><div class='lg-row'>叢林千古憶楊岐，是事分明汝自知，燈盞漏油能點撥，芬陀華發舊山枝。</div>
</p><p style="text-indent:0em" class="lg-abnormal"><div class='lg-row'>鹽官扇子韻風清，今古寥寥孰與京？十二峰前閒倚望，犀牛頭角自崢嶸。</div>
</p></div>
<div class='div-other'><a id='mulu529' />
<p class='h2'>傑庵賀居士請益，似之</p><p style="text-indent:0em" class="lg-abnormal"><div class='lg-row'>堂堂傑出一奇男，悟得浮名落二三，不願兵車馳細椏，且將雲水植優曇。生緣有限河之北，度世無私化<span class='corr'>已</span>南，佛法今朝來問我，頂天立地自家擔。</div>
</p></div>
<div class='div-other'><a id='mulu530' />
<p class='h2'>妙恩問趙州勘婆話，依前韻示。</p><p style="text-indent:0em" class="lg-abnormal"><div class='lg-row'>本有風光非女男，灼然無二亦無三，迷來火宅堆荊草，悟去空庭現慧曇。回向不妨梳插髻，提機應在眼觀南，趙州勘破徒多事，莫被他瞞放下擔。</div>
</p></div>
<div class='div-other'><a id='mulu531' />
<p class='h2'>示鏡菴自曇上人</p><p style="text-indent:0em" class="lg-abnormal"><div class='lg-row'>入海筭沙只自困，磨磚作鏡亦徒勞，何如棒下翻身去？贏得當鋒一著高。</div>
</p></div>
<div class='div-other'><a id='mulu532' />
<p class='h2'>與屏憲劉居士</p><p style="text-indent:0em" class="lg-abnormal"><div class='lg-row'>俊鷂快鷹容易得，還君好手自施張，頭陀疏懶年來甚，一枕渾忘日月長。</div>
</p></div>
<div class='div-other'><a id='mulu533' />
<p class='h2'>示古臨知客</p><p style="text-indent:0em" class="lg-abnormal"><div class='lg-row'>賓中主即主中賓，解轉機輪用自親，臨濟屈遭三頓後，至今惱亂許多人。</div>
</p></div>
<div class='div-other'><a id='mulu534' />
<p class='h2'>示隋嚴禪人</p><p style="text-indent:0em" class="lg-abnormal"><div class='lg-row'>田衣夜蘸梅華月，一軸楞伽誦未歇，如此嚴持不計春，是凡是聖亦超越。</div>
</p></div>
<div class='div-other'><a id='mulu535' />
<p class='h2'>與國懽檀越黃爾矩</p><p style="text-indent:0em" class="lg-abnormal"><div class='lg-row'>世途變熊自轔轔，擺撥還他過量人，但得矢心堅且正，<span class='corr'>已</span>知綏履果該因。東山日月高無價，南地風旛迥絕塵，即此是名遵聖矩，何須餘處問關津？</div>
</p></div>
<div class='div-other'><a id='mulu536' />
<p class='h2'>戒子入城持缽，杜則居士施米并寄偈，有「此去人間雖不遠，眾生慳吝將如何」之句，求轉語於師，師書云：「且喜維摩今日<span class='corr'>已</span>破慳也。」復之。</p><p style="text-indent:0em" class="lg-abnormal"><div class='lg-row'>莆城結伴入遊戲，此事原遵古佛儀，誰是眾生慳不破？月明欣載滿船歸。</div>
</p></div>
<div class='div-other'><a id='mulu537' />
<p class='h2'>居士閱同戒錄作偈，有「戒中破戒」之語，亦索轉語，師書云：「須是恁麼人始得。」復之。</p><p style="text-indent:0em" class="lg-abnormal"><div class='lg-row'>戒中破戒有誰知？凡不能拘聖不為，須是恁麼人始得，江城梅笛倒丁吹。</div>
</p></div>
<div class='div-other'><a id='mulu538' />
<p class='h2'>示古圓副寺</p><p style="text-indent:0em" class="lg-abnormal"><div class='lg-row'>庫藏奇珍咸具足，磨今歷古自圓明，外尋閒之遶，前後三三撥不清。</div>
</p></div>
<div class='div-other'><a id='mulu539' />
<p class='h2'>與古蒼旻監寺</p><p style="text-indent:0em" class="lg-abnormal"><div class='lg-row'>監寺兒孫遍天下，傳來久矣成話杷，蓮山何幸有其人？三腳之驢顛倒跨。我今與麼言，逼龜而成卦；我今與麼行，鐵牛也合怕。怕不怕，他年摸著痛痕深，莫把渠儂亂咒罵。</div>
</p></div>
<div class='div-other'><a id='mulu540' />
<p class='h2'>示伯弘陳居士</p><p style="text-indent:0em" class="lg-abnormal"><div class='lg-row'>靈苗夙植道心濃，入此門來要契宗，一喝一拳通活變，倒拈禿帚也成龍。</div>
</p></div>
<div class='div-other'><a id='mulu541' />
<p class='h2'>與儉菴穎維那</p><p style="text-indent:0em" class="lg-abnormal"><div class='lg-row'>輪槌影裏翻身轉，豺虎叢中縱步行，扶起砂盆成大任，一肩任荷亦非輕。</div>
</p></div>
<div class='div-other'><a id='mulu542' />
<p class='h2'>與晦石瑛書記</p><p style="text-indent:0em" class="lg-abnormal"><div class='lg-row'>知君書記本翩翩，曾染諸方五味禪，今日掃除都淨盡，一枝橫亞望薪傳。</div>
</p></div>
<div class='div-other'><a id='mulu543' />
<p class='h2'>與玄際志書記</p><p style="text-indent:0em" class="lg-abnormal"><div class='lg-row'>機先一拶透重關，腳下無私任往還，春到桃華濃似錦，<span class='corr'>逢</span>人莫道老僧慳。</div>
</p></div>
<div class='div-other'><a id='mulu544' />
<p class='h2'>與止言柯居士<span class='note-inline'>(別號無右)</span></p><p style="text-indent:0em" class="lg-abnormal"><div class='lg-row'>維摩杜口，右翁止言，今古一致，吾無間然。閒來試步蓮山上，擊碎涵江水底天。</div>
</p></div>
<div class='div-other'><a id='mulu545' />
<p class='h2'>示蘊中、疇士柯二居士</p><p style="text-indent:0em" class="lg-abnormal"><div class='lg-row'>蘊於中者形諸外，古聖今賢所共知，春夜一聲蛙叫月，乾坤撞破在斯時。</div>
</p><p style="text-indent:0em" class="lg-abnormal"><div class='lg-row'>九疇熟練士人風，一著當陽迥不同，解向言前親薦取，木樨香噴畫城中。</div>
</p></div>
<div class='div-other'><a id='mulu546' />
<p class='h2'>示慧髻、慧頂二上人</p><p style="text-indent:0em" class="lg-abnormal"><div class='lg-row'>輪王髻珠不難得，所貴當人有慧力，信手拈來用莫窮，深深祗樹增顏色。</div>
</p><p style="text-indent:0em" class="lg-abnormal"><div class='lg-row'>頂門慧眼明於日，爍破威音那畔邊，若箇兒男甘自昧，揭開此際莫牽纏。</div>
</p></div>
<div class='div-other'><a id='mulu547' />
<p class='h2'>與遷思朱居士</p><p style="text-indent:0em" class="lg-abnormal"><div class='lg-row'>嶺梅纔破萼，岸柳又垂絲，遷與不遷義，請君仔細思，思而得一言，可為天下則。</div>
</p></div>
<div class='div-other'><a id='mulu548' />
<p class='h2'>與振寰解居士</p><p style="text-indent:0em" class="lg-abnormal"><div class='lg-row'>生來氣宇自威雄，不與尋常俗品同，寶劍一揮神鬼泣，聲光落落振寰中。</div>
</p></div>
<div class='div-other'><a id='mulu549' />
<p class='h2'>示慧詮上人</p><p style="text-indent:0em" class="lg-abnormal"><div class='lg-row'>出家若似最初志，入聖超凡誠易易，三藏靈詮不必提，钁頭倒築壺山翠。</div>
</p></div>
<div class='div-other'><a id='mulu550' />
<p class='h2'>與豫菴王居士</p><p style="text-indent:0em" class="lg-abnormal"><div class='lg-row'>凡事當知豫則立，況乎振旅出師時？撥開畫戟佛心現，北地南天任所之。</div>
</p></div>
<div class='div-other'><a id='mulu551' />
<p class='h2'>示洞真莫居士</p><p style="text-indent:0em" class="lg-abnormal"><div class='lg-row'>唯茲事實餘非真，直下洞明合本人，兩道眉毛添瑞彩，頭頭盡屬舊園春。</div>
</p></div>
<div class='div-other'><a id='mulu552' />
<p class='h2'>與不遷亙維那</p><p style="text-indent:0em" class="lg-abnormal"><div class='lg-row'>照用後先看變化，境人定奪任施為，閩山浙水路非遠，不似秤鎚墜井時。</div>
</p></div>
<div class='div-other'><a id='mulu553' />
<p class='h2'>輓李母何氏太夫人</p><p style="text-indent:0em" class="lg-abnormal"><div class='lg-row'>撇卻塵勞當下休，功成行滿孰為儔？普天月照無瑕鏡，遍界蓮撐不漏舟。自是去來存大道，更何生死掛心頭？紙錢半陌聊徇例，莫笑璜溪拙北丘。</div>
</p></div>
<div class='div-other'><a id='mulu554' />
<p class='h2'>與君仲吳居士</p><p style="text-indent:0em" class="lg-abnormal"><div class='lg-row'>吹毛劍氣逼人寒，誰敢當前正眼看？爭似機先輕放下？大家擺手入長安。</div>
</p></div>
<div class='div-other'><a id='mulu555' />
<p class='h2'>與雲潛旻書記</p><p style="text-indent:0em" class="lg-abnormal"><div class='lg-row'>錦標在手收功易，莖草蓋頭固守難，近日祖風衰弱甚，行當痛策勿偷安。</div>
</p></div>
<div class='div-other'><a id='mulu556' />
<p class='h2'>與智海至知客</p><p style="text-indent:0em" class="lg-abnormal"><div class='lg-row'><span class='corr'>已</span>契從前得力句，不辜此際轉身時，法門大體能提撥，便是堂堂度世師。</div>
</p></div>
<div class='div-other'><a id='mulu557' />
<p class='h2'>示李門超華王氏</p><p style="text-indent:0em" class="lg-abnormal"><div class='lg-row'>大道不岐男女相，這邊那畔自圓明，當機撥著無回互，一曲獅絃分外清。</div>
</p></div>
<div class='div-other'><a id='mulu558' />
<p class='h2'>示悉遠禪人</p><p style="text-indent:0em" class="lg-abnormal"><div class='lg-row'>楓橋夜半鐘聲好，華院簾前客棹多，一段真機都漏洩，如何問我又如何？</div>
</p></div>
<div class='div-other'><a id='mulu559' />
<p class='h2'>示慧生禪人</p><p style="text-indent:0em" class="lg-abnormal"><div class='lg-row'>一筆蘸乾三泖水，半肩挑盡九峰青，衲僧作略能如是，不負來機口瀉缾。</div>
</p></div>
<div class='div-other'><a id='mulu560' />
<p class='h2'>寄修林、江宜李二居士</p><p style="text-indent:0em" class="lg-abnormal"><div class='lg-row'>佇立橋邊望翠雲，蟬琴蛙鼓鬧紛紛，玉笻引得蓬壺月，不憚移舟遠送君。</div>
</p><p style="text-indent:0em" class="lg-abnormal"><div class='lg-row'>紫竹蕭疏護短墻，頭陀家計也尋常，人來問道無言說，坐久惟知透骨涼。</div>
</p></div>
<div class='div-other'><a id='mulu561' />
<p class='h2'>寄酬伊人王護法</p><p style="text-indent:0em" class="lg-abnormal"><div class='lg-row'>行道難兮守道難，煙村水國自相安，年來未敢通名紙，多恐龍門不易攀。</div>
</p></div></div>
<div class='div-w'><p class="pre"><span class='note-inline'>(平湖居士<br/>慧具)</span></p>
</div>
</div><!-- end of div[@id='body'] -->
</body></html>