<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu562' />
<p class='juan'>百癡禪師語錄卷第二十三</p><p class="byline">嗣法門人超宣等編</p>
<div class='div-other'><a id='mulu563' />
<p class='h1'>啟</p>
<div class='div-other'><a id='mulu564' />
<p class='h2'>復彥升陳榜眼請住太平啟</p><p>伏以卷舒格外乾坤，妙在主賓默契，展拓寰中日月，何妨凡聖交參？恩大難酬，功高莫紀，恭惟台下胸藏二酉、學富三車，鴈塔名題，金薤增金蓮之耀，龍綸世掌，玉堂映玉筍之光。迥然坐斷乎塵勞，即黃庭堅不是過矣。卓爾扶持於法道，雖郭祥正蔑以加焉？</p>
<p>為憐祖命若絲懸，忽降佳章而鼎召，某樗材莫任，艾口奚堪，楖栗橫挑，只宜直入千峰去，袈裟亂搭，安敢空飄一葉來？但時節既已欣逢，知業債償猶未了，伏願長垂隻手，挽回寒谷之春，撥轉新絃，互唱太平之曲，林風震動，草樹含輝，肅此寸裁，敬伸布謝。</p>
</div>
<div class='div-other'><a id='mulu565' />
<p class='h2'>復泰微吳銓部啟</p><p>伏以旨契南泉陸亙鵝瓶出丈室，機輪佛印坡公魚珮鎮山門，雖道法之足徵，亦因緣之巧遇，幾回企盻，莫罄私衷，恭惟台下海國舟航，天庭鼎鼐，膺斯文之重任，咸推先覺先知，繼古聖之高蹤，不離為民為<span class='corr'>己</span>。</p>
<p>青泥遠降殊勝事，千目同瞻白絹斜，封向上關，四方獨步，某鉗鎚未密，牙爪空張，悲慧苑之將枯，無計使外魔風行草偃，幸祗林之有護，且試看朝暮水到渠成，伏願智鑑圓明，德星洞照，莊嚴畢具。鳳凰橋上待一雨之春回，措置得宜；獅子叢中見十分之月滿，荒辭肅覆。希賜慈原。</p>
</div>
<div class='div-other'><a id='mulu566' />
<p class='h2'>復魯直陳大參啟</p><p>伏以向上真宗，匪英才而無從建立；出常妙旨，要碩輔而極力成褫。故知道在人弘，益信責由<span class='corr'>己</span>任，恭惟台下文誇吐鳳，筆挾驚龍，肅氣橫霜，呵叱掃塵，氛於萬里，精華映日，視瞻馳令，譽於九州記莂，不忘靈山金湯，望重殷勤，直踰濟水，櫓棹功高。</p>
<p>某濫廁空門，忝承祖裔，逢人沒片語，一條拄杖驀頭敲，接物少全恩，兩箇栗蓬當面擲，既<span class='corr'>已</span>蒙屋烏雅愛，且自愧澤蚊負擔，所賴仗鼎命以演揚，藉劍光而揮霍。昂昂獅象鉤來，庭際躍春風；浩浩鯤鵬送去，雲邊施法雨。仰惟丙鑒，實切寅恭。</p>
</div>
<div class='div-other'><a id='mulu567' />
<p class='h2'>復無奇葛光祿啟</p><p>伏以海昌古寺太平慶龍鳳之綸音，唐武前朝鹽老索犀牛之巧扇，奈虛空鼓久<span class='corr'>已</span>絕響，致盧舍身亦已埋淹。道不虛行，法須弘護，恭惟台下寰中領袖、雪裏喬松，璞玉渾金，偉矣廟廊之象器；旋天幹地，巍哉叢社之鰲山。蓋深信鬱密栴林弗生荊棘，迺重遺華文尺翰照，我茅茨某小智多迷，庸才寡斷，捫胸自度，實未敢直下承當，應召而來豈容易？等閒蹉過，伏願相資，濟世泛舟，楫於春潮，廣庇利人，繼權輿乎？夏屋臨楮覆謝，曷盡翹瞻。</p>
</div>
<div class='div-other'><a id='mulu568' />
<p class='h2'>復慈留張觀政啟</p><p>伏以靈鷲拈枝花，萬紫千紅春滿界；曹溪分滴水，五湖四海浪稽天。惟憑過量人，能肩過量事，恭惟台下才優班馬、宗紹孔顏，玉樹聯翩近，培植於曲江亭上，冰壺炯澈旋洞，照乎摩竭國中。知濟道之風高，當機不藉三頓；念祖庭之秋晚，雅召為珍八行。此舉良足嘉哉，是行亦所願也。某潛身建嶺，終慚白額之虫；鼓鬣閩川，實愧赤稍之鯉。幸蒙台選合就喬遷，伏冀廣開不二門，深入無為域。昂藏鼻孔，時聞桂子香飄；豁達眼睛，自見菩提果熟。有情俱佛，大地咸新，謹此奉酬，曷勝悚久。</p>
</div>
<div class='div-other'><a id='mulu569' />
<p class='h2'>復余邑侯請住金粟啟</p><p>伏以恢弘祖道，千秋紺殿涌祥光；輔翼宗風，萬里蒼巒呈瑞氣。雖時節因緣之巧湊，亦幹旋推舉之得人，恭惟臺下玉海資深、金山表峻，花迎墨綬，堂上鳴單父之琴；柳拂銅章，民間識中牟之雉。知誠心不異元，德秀皆當年親見老瞿曇茲者，鴻翰遙臨，人人寔歎為希有，愧某駑材，莫任步步猶虞。夫覆車但田地似屬現成，而公案終須未了，戴其角，披其毛，分固宜也。入此門，行此令，理安諉哉？所願力重，干城盟堅，鐵石擎天，寶杵凜然，衛正以摧邪，耀日長旗隨處生飆而偃草。皇恩上祝，群品均霑，肅泐荒函，仰希鑒宥。</p>
</div>
<div class='div-other'><a id='mulu570' />
<p class='h2'>復眾位紳衿啟</p><p>伏以建正法幢，賴有力檀那而庇護；吹沒孔笛，貴知音大士以賡揚。龐蘊老之參馬師，良取爾也。蘇長公之翼佛印豈徒然哉？恭惟列位護法、台下儒宮，柱礎佛國，垣屏雷雲，動口角玄談，快乎波騰地涌，星斗露筆端，華彩鏗然，玉振金聲，不忘祖父叢林，旋見青箋之聿降，總聽龍天選舉，方知赤膽之無私。某自愧材涼，實難肩荷臨時失職，恐有傷先達之明，遇事寡籌，又深負屋烏之愛，但為神人所協應，敢弗勉強以支當，伏願徹始徹終，如環如鼎，肅清魔壘。俾獨桑之鼓長鳴，廣集福源；類千僧之泉靡竭，敬裁寸答，統冀鑒存。</p>
</div>
<div class='div-other'><a id='mulu571' />
<p class='h2'>復表聖居士乞題太父繼山徐公實略啟</p><p>萬行孝為先，古聖今賢皆繫念；百端信是主，居塵脫俗總同途。每懷雅誼而罕遘其人，忽捧瑤篇而欣瞻有在，恭惟門下家風素儉，氣海寬宏，幼失怙而依乃翁，不異李令伯之遭際，長能文而勤厥職，可稱徐孺子之箕裘。自陳教誨全恩多年未報，爰引別傳妙義半幅相招，此人心天理所弗容泯，抑佛法世情之深足慰。某才猶襪線見比管窺，白棒橫拖，秪堪撐閒門破戶，彩華絕夢，曷敢污耆宿英靈？但過譽已，厚蒙應從，權而塞責，伏望俚言，勿棄大事攸關，迸開額角眉毛，田地現成，無用叮嚀，叉手拽脫娘生鼻孔，神光獨耀迥然，照徹幽扃至德，咸酬芳規克鑒，揮毫悚久，合眾贊揚。</p>
</div>
<div class='div-other'><a id='mulu572' />
<p class='h2'>復眾鄉紳請住超果啟</p><p>伏以龍驤虎驟文明占世出之風雲，渚秀巒奇冠，蓋集鉅邦之屏翰，扶西幢而建豎，功不浪施，仰北斗以遙瞻，恩歸有地，恭惟列位護法臺下具調御體，現宰官身，玉鑑冰清，名已榮於鳳閣，金華月彩，職無愧乎？鵷班慣為遊戲神通，驗英靈之衲子，遍入語言三昧，求魁壘之耆年，頂門正眼獨露堂堂，向上真機全憑卓卓，如某者罔辨，暗中紫碧自合龜藏，未諳句裏雷鋒，終慚蚊負。然因時而成，所舉亦重法，弗為其私，拈來南匾赤斑蛇，還我一場敗闕，放去溈山白水牯，看他八面橫驅。伏願如郭朝奉之重輔演公，誼存萬古似張侍郎之密契大慧，物格千差。選佛場開，敬依嚴命，希容異日，面挹光儀。</p>
</div>
<div class='div-other'><a id='mulu573' />
<p class='h2'>復德符王檀越啟</p><p>伏以洙泗宮墻一貫心源承道統，少林床榻別傳的旨顯家風，憐末法之將頹，深於默契獲知音之感遇，不在多言，恭惟台下學宗東魯，志慕西乾，綺論粲花快如懸木，鐸以驚聾，聵芳儀濯柳，且可秉金鎞以刮翳膜。隨聲色而聲色恬然，玉帶留山，於前已見矣；處屏垣而屏垣儼若，錦章載道，誰曰弗聞乎？某素負虛名，全虧寔行，既已謬膺，台選理宜直下應承。綠楊溪畔躲身難看，今日拖泥入水，寶華座上恢諧，少似當年作戲逢場，伏冀廣布洪恩，增光輝於鹿苑，修持大本首，跳躍乎龍門。是任匪輕，所期甚鉅，肅茲致謝，曷盡虔瞻。</p>
</div>
<div class='div-other'><a id='mulu574' />
<p class='h2'>復合山禪德啟</p><p>斜涇古岸，頭頭無礙任眠雲；錦蓼垂楊，在在相宜堪嘯月。天工知不？我棄人力，奈已前催酬唱，何如覆藏未可？恭惟列位座下機鋒峻利，手眼精明，興古剎而護砂盆，秉心至公至正，謹芳規以揚祖道，立志足尚足，嘉氣分遐投，淡蕩溪光拖，半幅情懷有待癡憨逸老寄千鈞，某欲諉，誠難含愁忍受，橫拈短策，且來打鼓弄琵琶，出入同門，莫訝新冤舊債主，所願塤箎合奏，膠漆彌堅，闡濟北之宗風，水鳥樹林咸呈獅吼，續嶺南之的，泒貍奴白牯盡沐鴻庥，臨楮神馳并希洞鑒。</p>
</div>
<div class='div-other'><a id='mulu575' />
<p class='h2'>復寺鄰眾居士啟</p><p>伏以人性無殊，各自具遼天鼻孔，娘胎首出，誰肯昧點地腳跟？唯情識之易，封致覺華而永謝，恭惟眾居士座下三綱，植本十善，修基遍歷宗匠門墻，山高海闊，親承作家爐鞴，玉潤金輝，以鷲峰記莂之心為心，拈出驚人妙句，取泖水汪洋之量為量，招我瓠落村僧。自知非象窟之爪牙，安敢混麟兒之頭角？然而徽音克布，何妨掉臂而來？既已重業難逃，亦宜隨緣即就，更冀豁開正眼，五茸城內共燃方燄之禪燈，保養靈苗，一覽樓前同決未了之公案。</p>
</div>
<div class='div-other'><a id='mulu576' />
<p class='h2'>壽竹西李護法啟</p><p>伏以亥建小春月，令玉梅綻蕊，壬逢子運，人間金粟現身，蓋吾道之將亨，迺方家所倚重，恭惟台下派傳隴右，才壓吳東，鶚表橫飛，不辜幼學壯行之志，虎文炳變，實切希夷，象帝之言和其光、同其塵，古巷舊稱無異，李<span class='corr'>已</span>知非亦知命，今年新熟有蟠桃，某屢感汪涵，幸緣坐對，辭雖乏，外孫黃絹心竊慕，秋水蒼葭敬具芹儀，效呼華祝，壽山聳峻莫大，門總與八字打開，福澥瀰漫甚深法，惟祈獨力肩荷。</p>
</div>
<div class='div-other'><a id='mulu577' />
<p class='h2'>復太史黃改菴、司理黃十華請住國懽啟</p><p>伏以咸通，濟水起波濤，錦鯉獰龍隨風跳躍，東魯尼山懸日月，祥麟瑞鳳特地飛騰，拘形跡固不相侔，究心源總無二致，所以言足則行足，師百世見聞如合轍興於唐盛，於宋同堂父子貴親承，恭惟大檀越黃公臺下兩聖開宗，雙蓮植蔭頂門，亞隻眼木樨香也。<span class='corr'>已</span>多時喝下廓全機，彥節來兮誰敢近？遵鷲峰之記莂，無異當年慕象骨之高蹤，秪明此事。某才疏學府，筆愧文江，雖為太白之嬰兒，和和哆哆主賓句未能辨別，既蒙篆丹之鼎命，鹵鹵莽莽人境意且自敷陳。伏願施大士法喜之珍，鋤小根稗莠之種，老胡有望普天樂，唱滿庭芳，毘室儼然，闔國懽躋無量壽。</p>
</div>
<div class='div-other'><a id='mulu578' />
<p class='h2'>候離言禪師福省回，并新住超果啟。</p><p>檗雲出岫，一程分作兩程行；浦水維舟，三月挨過六月節。問杖頭之始屆，趨席末而未能，何期善因迎入超果，全提摩竭令？喜瞻魁偉耆年據坐雨花堂，自識英奇衲子，將來蓋天蓋地，隨處為<span class='corr'>己</span>為人，鴛軒戛玉有餘輝，知落落荒，緘之不我，棄鰻井搖，金如遠照，即戔戔束帛亦且見容唐突，匪宜主臣無任。</p>
</div>
<div class='div-other'><a id='mulu579' />
<p class='h2'>壽覲周徐居士八十初度啟<span class='note-inline'>(時入閩未賀，次年補之)</span></p><p>伏以壽域天開，有德必徵，大有文華日麗人樂願與同人，欲為季代之典刑，須賴老成之儀範，恭惟台座至誠不息，正直無偏，左覈史而右覈書，架上煙雲增瑞色，出憂君而處憂國，胸中兵甲放祥光，三十載衛道驅魔具丹霞，劈佛之手百千朝持齋戒殺，推黃面度生之心，況一杖示來源？先師公案現在，而萬法齊收句我輩口角流傳，適當趙州行腳之年，<span class='corr'>已</span>值踏雪尋梅之候，忝蒙厚愛，瓢囊甫渡，龍津過辱，連枝蘋藻未伸，燕賀望高山以自愧，聽逝水而猶慚，敬候九九弧辰補慶，如如秩算，圖懸函谷，鳳麟濟濟，笑看羅帳，真珠榻設，毘城獅象，班班遙接，璃瓶寶月，誰謂白頭陀落後？且喜絳甲子添多。</p>
</div></div>
<div class='div-other'><a id='mulu580' />
<p class='h1'>疏引</p>
<div class='div-other'><a id='mulu581' />
<p class='h2'>圓照庵募建法華會疏</p><p>如來出世，為明大事因緣。弟子仰瞻，特現本光祥瑞。除佛方便說，餘非真矣。是法豈思量所能解哉？圓照庵周遭似斗慧上首願力同雲，憐火宅之無安，斯要不宜久默。喜髻珠之得受此經，合共流通，乃扳金粟名檀，啟演蓮華勝會，見者聞者目前薦取，儼然未散，靈山誦之傳之，言外知歸，勝過幾層寶塔，度眾脫除，珍御殷全身，高跨白牛車。</p>
</div>
<div class='div-other'><a id='mulu582' />
<p class='h2'>造木橋引</p><p>渡河無筏，咫尺成千里之遙；架木為橋，從權僅數金之費。雖價廉而工省也，其用溥亦惠多焉。伏祈險處示津梁，且以中流作砥柱題詞，不必榮司馬南來北往，盡此縱橫，問水應須看臥龍，七錯八差，憑茲融會，謳歌可謂云爾，病涉吾知免夫。</p>
</div>
<div class='div-other'><a id='mulu583' />
<p class='h2'>塑關帝像疏</p><p>忠魂貫日三界尊，伏魔之封，義骨撐天，九州作護法之主，瞻靈祠而嚮往，豈像設以無存？緣糾眾財，嚴敷帝座，赤兔馬，嘶催葉，暮散為萬朵祥雲。青龍刀，偃拂人，寒疊出千重瑞氣。神其昭格，爾永康寧。</p>
</div>
<div class='div-other'><a id='mulu584' />
<p class='h2'>化腐荳疏</p><p>景星院舊舖新開，未忘世禮，百頭陀相席打令，略顯家風。適當綻菊之秋，爰及燃萁之候，俯看磨輪雲鎖中心樹，不動多時，仰祈檀度，波生小蚌珠，拋來滿載。咄嗟而辨，片片皆珍，軟熟於酥，般般俱妙，連床上坐臥，笑北禪之納皮角，空口徒設空言，佛殿裏燒香，羨東海之比福田，滴水還他滴凍。</p>
</div>
<div class='div-other'><a id='mulu585' />
<p class='h2'>瑞章上人募修海門寺疏<span class='note-inline'>(古名祐福，天真則禪師居之，萬曆壬辰朱心泉重修)</span></p><p>繡閣連雲海門寺為澉城巨剎，香風遍地，天真老乃前代高僧，奈歲久而法苑矢枮，將屋傾而梁木其壞。試問：毗耶庫藏彈指豁開，且趁喜捨因緣從頭，補葺鯨柝，待潮音互吼，此話終須大行。燈籠與古佛交參，盡云有路可上，歸去來兮，祐福續步武於心泉。</p>
</div>
<div class='div-other'><a id='mulu586' />
<p class='h2'>勸戒殺放生疏</p><p>隨業受報，渠原有父母子孫，改面換頭，汝莫輕羽毛鱗甲，蓋由一念差錯，所以累劫輪迴。故如來推仁恕之心，示人戒殺，藏典立慈悲之訓，買命放生，利刃沸鍋不逼臨，物物登菩提覺路，天空海闊任飛躍，時時具活潑靈機，聞是語者必欣然，豈見義焉尚無勇？幸積錙銖小惠，共成悠久大功。</p>
</div>
<div class='div-other'><a id='mulu587' />
<p class='h2'>佛前燈油疏</p><p>架上安燈籠，古佛徒然暗地坐；殿中撞露柱，禪和嘗見摸壁行。蓋緣一滴也無，非是到即不點。具神通游戲者，請向這裏放大寶光，令風雨晦冥時，方信恁般是真供養。</p>
</div>
<div class='div-other'><a id='mulu588' />
<p class='h2'>玄上人募片地結茅疏</p><p>踏遍江山，草鞋錢浪費不少。橫拈楖栗，泥團漢勘破幾多？而今老倦知休，何妨覓箇住處？一丘一壑，竹籬茅舍足生涯；或坐或眠，紙帳梅花消客夢。所賴通人出隻手，就中共了此良緣。</p>
</div>
<div class='div-other'><a id='mulu589' />
<p class='h2'>漢上人施茶疏</p><p>暑氣蒸人，道路往來不易；薰風匝地，庵亭憩茇猶多。擬為止渴結良緣，特借煎茶明大意。但積薪之費，獨力恐以難支，雪蕊之供，誠衷必先普告。隨豐寡，從本有中拈出毗耶藏；庫無虧，歷晨昏向方便裏施行。趙老家，常仍舊，箇箇舌頭原在口，喫著應知。看看白汗忽通身慶快，何幸？即此是謂真功德，安用別求廣福田。</p>
</div>
<div class='div-other'><a id='mulu590' />
<p class='h2'>化油麥疏</p><p>山寺燈不點，雖然千古意分明，砂盆醬也無，未免一堂風冷淡。兩重公案欲了，眾姓檀門宜依就味調成，豈讓馬大師年年獨富？和瓶掇起，方知老投子滴滴皆真，勝事既逢，歸恩有地。</p>
</div>
<div class='div-other'><a id='mulu591' />
<p class='h2'>齋單引</p><p>山堆海積，淨名本有家風；虎驟龍驤，衲子尋常意氣。欲向桶籮邊現成受用，須憑庫藏內盡底掀翻，大餬餅信手拈來，鐵饅頭和盤托出，直教橫吞豎咬，自然飽足知恩。設或東倒西歪，猶較嬾融百步。</p>
</div>
<div class='div-other'><a id='mulu592' />
<p class='h2'>蓮峰修造疏</p><p>為樑為棟，最初要幾許苦心；迺奧迺堂，到底有無窮受用。敢云雨灑不入，果然露逗太多，黃面老面孔加泥，碧眼胡眼睛打濕，若諳箇中端的，卻請是處重新片片蓋將來。雙柏階前彰麗采，頭頭撐得住；一蓮峰頂壯光風，恩大難酬。祉臻曷既。</p>
</div>
<div class='div-other'><a id='mulu593' />
<p class='h2'>齋單引</p><p>千家托缽以遊，腳跟未穩；百鳥銜華無路，墻塹太牢。爭似我？雲水飽參，一任夫人天送供，日日盂中兩度濕作舞，莫問金牛；時時毛孔十分馨踢床，何須普化？謾道不諳盧陵米價，敢云已了檀信飯錢。勝事如斯見，食輪、法輪之嘗轉良緣有在，知他寶、自寶之足珍。</p>
</div>
<div class='div-other'><a id='mulu594' />
<p class='h2'>因事諭眾引</p><p>法昌搬羅漢開爐，門庭不曾寂寞，遠公依葉縣掛搭，氣骨何等孤勍？昔有其人，今期仰止，所以太平乍住，日用喜得隨緣；毳侶相親，庶事各宜體貼。麤羹淡飯與麼過，枯守勿嫌；冷語閒言且暫銷，道交為重。如是，心專翼久，自然化熟風行。倘或逐妄馳求，圖他屋裏柴堆燄，寧可攜囊別去，任我堂前蔓草深。</p>
</div>
<div class='div-other'><a id='mulu595' />
<p class='h2'>指宗遙至，同募萬人，緣造橫雲山靜室疏。</p><p>綠葉鋪陰，此地距城十八里，橫雲入幕，小椽僅架兩三問。也知鷦寄可以容身，但恐象遊未堪駐足，向鬧市推開施藏，誰敢問楊州萬貫之纏？就空山補出軒廊，只廣求檀度百文之賜，眾緣滿矣，禪火暗隨漁火動，揚眉豎指，不外吾宗一會儼然，月光遙映泖光寒，酌水獻花，願成汝佛。</p>
</div>
<div class='div-other'><a id='mulu596' />
<p class='h2'>化鍋引</p><p>飯是米做、鍋是鐵鑄，衲僧家若箇不會，及乎要米做飯、要鐵鑄鍋，十箇有五雙無下手處。然雖如是，毗耶城裏老維摩筆尖上卻解點鐵，不妨小心問著，自然鑄就將來也。并說偈曰：南泉打破風流甚，長慶風流鍋也無，欲得風流時徹底，圓成一句是良圖。</p>
</div>
<div class='div-other'><a id='mulu597' />
<p class='h2'>修長慶疏</p><p>唯茲長慶禪寺，實古稜祖道場，山色深蒼，宛似錦屏，列映湖光，淡蕩依然，玉鏡平鋪，獨惜運替僧殘，所有盡已沉淪矣，更慮年深殿朽，過者疑將傾壓焉，欲成法席以鼎新，須仗淨檀而普護，捐金倒廩，想胸懷不讓給孤，走棟飛簷，看氣象比嚴舍衛，共祝無疆聖壽，同證正等菩提。</p>
</div>
<div class='div-other'><a id='mulu598' />
<p class='h2'>請某禪師住長慶疏</p><p>山號小金，竹松交翠。寺名長慶，鐘鼓猶存。為先賢肇跡之區，實不肖棲身之地，豈期業風吹出，致使列壑爭嘲，蕙帳無人，雲關誰主？某人標姿本色，聲價逸群，久依廣慧，法門弗起異志，甫續天童嫡泒，慰我同寅，擬欲移錫往他方，竊願攀轅臨此土，化螺池畔再垂灑潤之恩，淘米嶺頭重施霹靂之手，幸捐謙柄，勿履巽床。</p>
</div>
<div class='div-other'><a id='mulu599' />
<p class='h2'>能仁寺募書本藏經疏</p><p>黃面老四十九年口勞舌沸，末後拈提只一花，歷代祖千七百則短葛長藤，究竟渾無元字腳。久參上士未舉先知，直下打翻，全超露布，豈在披文逐句靡靡然以當生平也乎？雖然，若欲博古窮今，亦須時稽歲覽，所以琅函玉軸漲學海之波瀾，異藻奇葩增祖庭之秀麗，誰道貪淹黑豆漢？到頭總屬自家珍。茲有某上座者戒珠淨朗，德寶溫醇，始發夫廣大心願，行此殊勝事，伏冀英賢垂隻手，於一毫端示現三車，直教衲子豁雙睛，坐微塵裏嘗轉萬卷，皇恩仰報，佛法流傳，古柏枝頭撐出無私新日月，能仁寺內別開有象小乾坤，功不唐捐，福莫可量矣。敬書側理，代懇檀那。</p>
</div>
<div class='div-other'><a id='mulu600' />
<p class='h2'>雲上人募靜室疏</p><p>短策橫拖，幸然雲遊萬里，芒鞋踏破，幾乎擔閣半生。擬憑片瓦以蓋頭，爭奈卓錐而無地？仰天長嘯，知眾毛之必成毬，挾疏希干，隨大力之獨肩荷。山色溪光明祖意，放身倒睡始自今朝，鳥啼花落悟機緣，異世他因終期報德。</p>
</div>
<div class='div-other'><a id='mulu601' />
<p class='h2'>募塑出山相引</p><p>餓眼生花猶可事，嘴頭賣俏豈堪論？從茲擺手下山去，攪得三千海嶽昏。既然如此，又要裝塑他作甚麼？不見道？珊瑚枕上雙行淚，半是思君半恨君。</p>
</div>
<div class='div-other'><a id='mulu602' />
<p class='h2'>金粟志寺引</p><p>十方通暢，毗離丈室露真風；八字打開，舍衛講堂懸慧日。澹澹秋光欲滴，明明春色無私，固知肯構之緣不從偶爾，深信主持之道端的在人。夫豈曰法席初興，徒誇一時壯麗，抑亦望箕裘繼起，毋墮千載具瞻云爾。</p>
</div>
<div class='div-other'><a id='mulu603' />
<p class='h2'>僧引</p><p>有寺以居僧，一榻青松儘多佳趣；有僧以主寺，千年紺殿不掛俗塵。或顯異他方而開迷破暗，或豎幢此地而演教弘宗，名上達乎紫垣，德遍及於寰宇，盡道密雲彌布，豈徒然哉？僉曰佛日重光，誠確論耳，故錄出以為圓顱者鑑，庶相沿可，無菜腹之譏。</p>
</div>
<div class='div-other'><a id='mulu604' />
<p class='h2'>法引</p><p>古鑑當臺，從本纖埃，不立靈珠，在握分明。觸處皆真，良由諸人向外以奔馳，故致先聖垂慈而應藥，驀頭便棒，家風已漏逗，十分片語相提旨要，寔玲瓏八面都教汗衫脫卻，看他漆桶光生，灑灑瀟瀟，翠竹黃花彰大意，孤孤迥迥，雲堆草畔任橫身。</p>
</div>
<div class='div-other'><a id='mulu605' />
<p class='h2'>文引</p><p>字挾風霜，於今豈無燕許？篇連月露，誰家肯讓蘇黃？而況寓物舒懷，緣時紀事，歲遷代往，藉以存真，碑斷苔深，因茲覈實甚矣。文之關係鉅也，迺稽餘什，爰彙成編，丹篆橫吞，敢卜斯文未泯，青錢屢選，願資寶剎長新。</p>
</div>
<div class='div-other'><a id='mulu606' />
<p class='h2'>知浴疏</p><p>無位真人乾屎橛，清淨法身滴爛膿，臭氣薰天誰與掃？狼狼籍籍起腥風。金粟便與麼休去，大似眼不見為淨，事弗獲已。且分付化士於毗耶城中，隨機叩募，倘得公案圓成，任他乾屎橛、滴爛膿，亦可一一屏除去矣。有力英檀試向這裏共出隻手看。</p>
</div>
<div class='div-other'><a id='mulu607' />
<p class='h2'>募石砌大殿前月臺引</p><p>把住牢關已是草深三尺，放開線道何妨石砌滿庭？冀長者之多仁，成無窮之勝利，入門便見，非惟古佛家風太煞，分明坐地思量，且喜衲僧鼻孔有處曬朗。</p>
</div>
<div class='div-other'><a id='mulu608' />
<p class='h2'>重修佛殿疏</p><p>丹霞燒佛，德山折殿，機用全彰，古今罕見。金粟膽小無能，只要翻新局面，畫棟雕甍光彩多，白鷗灘上看靈變。阿呵呵，給孤長者代不乏人，夫何妨一其心、行其善，而與象子麟兒並力法戰者乎？</p>
</div>
<div class='div-other'><a id='mulu609' />
<p class='h2'>徑山齋單引</p><p>峰奇水秀，千百餘秋之氣運亙古常新；鳳舞龍翔，八十七代之宗風於今再振。磨盤邊數堆雲鎖缽盂內，徹底冰清，若要毛孔生香，須藉淨名翁傾箱倒橐，果肯筆尖打發，隨他菩薩子直裹橫挑，暮扣焉？朝參焉？喫飯忽然咬著砂，敢報君以多福。船來也，陸去也，相逢不用束條篾，知義出乎豐年。</p>
</div>
<div class='div-other'><a id='mulu610' />
<p class='h2'>募長生田引</p><p>大仰種畬，百丈開田，先德風規，竊願效之。但山前片地四至界總屬他人，而舊閣券書中心樹僅存在我，故與其閒閒而坐守，孰若款款以希求？勝事共成，膏腴有賴，則常住無罄懸之患，衲子識稼穡之艱，檀信滋福田之果，舉一明三，因三見一，是乃名為長生者矣。若曰化不易、施不易，喫者亦不易，非予所知。</p>
</div>
<div class='div-other'><a id='mulu611' />
<p class='h2'>重修明發疏</p><p>明發院到處，知名彥深翁，開荒肇建，一灣春渚已露舌上廣長，兩岸綠楊堪比身中清淨。時逢鼎革，事有轍更，香積衰而野蘿覆地，苾芻尟而丈室堆塵，予於去夏居此間，放下蒲團，暫成舖席，詎奈人心猶不足，拋來瓦礫未當奇珍，欲期舊棟增輝，且看布金檀護，入寶山莫使空手，斜涇之鐘磬常聞，為巨廈必得工。師濟北之禪燈弗替，箇箇同培般若種，家家樂享太平年。</p>
</div></div>
<p class='juan'><span class='note-inline'>(二十三卷終)</span></p>
</div><!-- end of div[@id='body'] -->
</body></html>