<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu33' />
<p class='juan'>百癡禪師語錄卷第十三</p><p class="byline">嗣法門人超宣等編</p>
<div class='div-other'><a id='mulu34' />
<p class='h1'>福建興化蓮山國懽崇福禪寺語錄</p><p>順治辛丑冬，師在黃檗山受請，於十一月初二日入院。</p>
<p>指山門，云：「百千法門，只此一門而入。信腳行、信口道，有什麼隔礙？披蓑月下垂綸線忍，待擎頭戴角人。」</p>
<p>佛殿。云：「西方大聖人原來即是汝，聚眾口饒譫，覺華生碓嘴。」良久，云：「何如？得<span class='corr'>已</span>而<span class='corr'>已</span>。」</p>
<p>伽藍堂。「行船看把舵，使牛賴扶犁，今日船牛俱到，汝推我不得，我也推汝不得。」</p>
<p>祖師堂。「竿木隨身，逢場作戲，一齣曲調，被者隊漢攙先演唱了也。新國懽未免改換徽聲，重翻板拍。何故？近日華樣不同。」</p>
<p>方丈。「十笏橫縱，容萬千獅子座；一弓高架，射半箇克家兒。從上以來具大作用底，車載斗量難以盡數，山僧此際豈少也耶？烹佛烹祖惡鉗鎚，拈提八面自光輝。」卓拄杖，據坐。</p>
<p>拈請啟。「此是黃姓檀樾主筆尖上放出無盡底寶光，光光交羅，逼塞面門，直得手眼通身，一時回避弗及。且道：其中意作麼生？好事大家知，煩維那對眾朗誦合山疏。祖禰不了，累及兒孫；兒孫不了，殃及祖禰。要明箇裏端倪，再請從頭讀過。」</p>
<p>指法座。「坐斷毘盧頂，不禮須彌燈，只可聞名，未曾見面。諸人要見面麼？看山僧步步登高去也。」</p>
<p>拈香。「這瓣香端為今上皇帝，祝延萬壽，伏願巍巍聖德乾坤大，永永皇圖日月長。</p>
<p>「這瓣香奉為闔郡尊官、本山檀護，伏願以義以仁，為民父母，不偏不易，佐我金湯。</p>
<p>「這瓣香早知將錯就錯，便爾隨流入流，次第八回拈出，耑為嘉興福嚴堂上本師費隱容先和尚，使穿過鼻孔底衲僧知木有本、水有源，報德酬恩，理合如是。」</p>
<p>上首白槌，云：「法筵龍象眾，當觀第一義。」師云：「第一義、第二義，正眼觀來都不是，莫有善觀底向未白槌以前通箇消息者麼？」</p>
<p>僧問：「如何是三界內人？」師云：「山僧亦在其數。」進云：「雖然如是，某甲終不作女人。」拜繞師三匝，師云：「汝畢竟作麼生？」僧便喝，師云：「今日且放過。」</p>
<p>乃云：「梁唐盛剎，矩老道場，歷代雲仍，薪傳不斷，古樹陰森藏白鷺，滿園香撒荔枝紅，擅千載之<span class='corr'>佳</span>名，成一方之勝境。往歲山僧曾駐足，禮樂雍雍；今朝倚杖又重臨，主賓穆穆。高懸慧日，人人頓悟，本來人剔起心燈，法法相通無別法，同闡單傳之旨，共登崇福之基，蓮苑流芳，靈山會儼然未散，獅王現瑞，涅槃路八字打開。政當此際，闔國懽喜則不無，汝且道：山僧額下眉毛還在麼？」</p>
<p>良久，云：「慚愧老年沒意智，逢人猶自強支吾。」</p>
<p>復舉後唐莊宗皇帝問興化獎遠祖云：「朕收中原得一寶，未曾有人酬價。」化云：「請陛下寶看。」帝以兩手舒襆頭腳，化云：「君王之寶，誰敢酬價？」</p>
<p>師云：「龍蟠鳳翥，大用全彰，海晏河清，天威不犯。好手二俱好手，作家始終作家，敢問諸人：還知此寶落處麼？若也未知，試聽一頌：君王之寶價難酬，凜凜威風蓋九州，覿面若無宗正眼，爭知此老足機籌？」喝一喝，下座。</p>
<p>開爐，林杜則居士請上堂。師云：「當爐不避火，久戰作家；冷灶解添柴，知音勝士。若要融通互見，何妨出眾舉揚？」僧問：「龍行雨至，水到渠成是如何？」師云：「山僧到院纔五日。」</p>
<p>乃云：「欲為世間第一等人，須為世間第一等事；欲明出世間第一等事，須待出世間第一等人。而今第一等人總在這裏，且第一等事作麼生？鉗鎚在握，烈燄騰空，鈍鐵精金悉從煆鍊。煆得過底，隨他禿毫半寸，可作百萬甲兵；煆不過底，縱使退步三千，亦解衝圍直入。雖然，此猶是方便對機之談，更須識有一條活路始得。大眾！還識這一條活路麼？如未，山僧不吝腕頭力，為汝等開荒去也。」便拈拄杖，下座，打散。</p>
<p>請蓮峰、無依二首座，秉拂，上堂。僧問：「龍驤虎踞是如何？」師云：「驚殺闍黎。」進云：「只如臨濟兩堂首座同時下喝，又作麼生？」師云：「有耳者辨取。」進云：「恁麼則一條拄杖兩人扶。」師打云：「汝且喫一頓著。」進云：「謝師指示。」師云：「還要那？」</p>
<p>問：「未出方丈，<span class='corr'>已</span>登寶座，覿面相呈，有何言句？」師云：「綠樹重陰蓋四鄰。」進云：「當機覿面提，覿面當機疾。」師打云：「是什麼意旨？」進云：「杲日當空照。」師云：「蹉過也。」</p>
<p>乃云：「瞎驢種草天然別，潦倒山翁驀鼻牽，大地踏翻無寸土，歸來仍臥綠苔前。於斯時也，直得涵江水碧，壺嶠霞蒸，不必灶產青蓮，處處顯無窮瑞應，一任眉懸寶劍，人人露本有風光。輔弼叢林，發揮祖道則固是，只如正法眼藏因甚瞎驢邊滅卻？諸仁若要辨根由，問取堂中二首座。」</p>
<p>舉昱權、千指、月川、非光為西堂，偉庵為後堂，上堂。「舉一不得舉二，放過一著落在第二，國懽門下卻又不然，一二三四五，歷歷從頭舉，大施法門開，清風來未已。織成古錦，含有象之乾坤；放下藤條，奏無生之律呂。所以道：譬如琴、瑟、箜篌、琵琶，雖有妙音，若無妙指終不能發。阿呵呵，年老心孤予自笑，衝樓手段看施呈。」遂左右顧視，云：「諸人還首肯也無？」卓拄杖，下座。</p>
<p>南山重眉禪師、黃檗慧門禪師請上堂。僧問：「門內有君子，門外君子至，今日君子已至，和尚如何相為？」師云：「一曲風前合調吹。」進云：「等閒突出超方眼，磕著南山動北山。」師云：「人前一任舉似。」</p>
<p>問：「兩鏡相照時如何？」師云：「瞞汝不得。」進云：「恁麼則耀古騰今去也。」師打云：「且打破來相見。」</p>
<p>問：「如何是主中主？」師云：「大坐當軒誰敢禦？」「如何是賓中賓？」師云：「緊束艸鞋跟。」「如何是主中賓？」師云：「合水和泥笑殺人。」「如何是賓中主？」師云：「拄杖自看取。」進云：「賓主分明蒙指示，如何是靈光獨耀？」師便打。</p>
<p>問：「一大藏教秪說這箇，且道：這箇是什麼？」師舉拂子。進云：「只如洞山道箇『之』字作麼生？」師云：「莫被他謾好。」進云：「信受奉行去也。」師云：「難得。」</p>
<p>乃云：「黃檗坐願公之席賣弄風騷，南山攛鱉鼻之蛇全彰意氣，這幾箇漢雖則扶豎宗乘，縱奪可觀，簡點將來未免有是有非、有利有害。</p>
<p>「今日蒙二法姪入寺設供，山僧且不望如是施張，只要主賓一致，物我雙忘，猶子情深，法門誼重，唱雲間之妙曲，彈格外之清絃，使霞漳水與九龍淵比流，紫薇峰與懽喜山對峙，如斯體裁方為盡善盡美。</p>
<p>「所以道：一番相見一番親，總是凌霄會上人，海國搖光紅日近，灶華仍產舊枝春。敢問：眾中莫有知音擊節者麼？」以拂子敲香爐，下座。</p>
<p>紫霄、無依法姪同諸信官請上堂。僧問：「古人三十年前為什麼射得半箇聖人？」師云：「只為用力太遲。」進云：「三十年後如何射得？」師云：「不干闍黎事。」進云：「不是苦心人不知。」師打云：「看箭。」進云：「從前汗馬無人識，只要重論蓋代功。」師云：「速退，速退。」</p>
<p>乃云：「法席虛懸千載載，而今正令又重新，經文緯武無他事，秪要當人契本人。本人既契也，則步步踏佛階梯，頭頭入祖信位，有時同向紫霄峰頂撐動石航而不異和泥合水，有時同向涵江水底撈摝明月而不礙壁立千尋。</p>
<p>「壁立千尋時，雖示人不得近傍，要且不相違背；和泥合水處，雖示人不相違背，要且不得近傍。忽然拄杖子突出頭來，呵呵大笑，云：『和尚恁麼舉揚，可謂橫該豎抹，爭奈離我這裏不得。』山僧直得寂默無言，懡㦬而退。何故？將軍自有嘉聲在。然雖如是，還識仁者壽麼？」卓拄杖，下座。</p>
<p>彌陀生日，彌陀巖、念華等請上堂。僧問：「彌陀主人禮彌陀，設齋一句是如何？」師云：「諸上善人俱會一處。」進云：「雖然如是，何不向自<span class='corr'>己</span>彌陀？」師云：「汝且自<span class='corr'>己</span>會取好。」</p>
<p>問：「既是無量壽佛，因甚今日降誕？」師云：「藏他不得。」</p>
<p>乃云：「西方去此不遠，彌陀就在目前。汝若執心狂覓，迢迢十萬八千，且如何是目前不遠底意？」</p>
<p>豎拂，云：「彌陀來也，在山僧拂子頭上現光明雲，出廣長舌，為諸人普示念佛法門，還見麼？還聞麼？若也見得精詳、聞得透脫，彌陀今日生辰即汝生辰，彌陀所住國土即汝國土。禽魚艸樹，無一物不揚解脫之音；池沼樓臺，無一境不露真嘗之相，分甚穢邦淨界？更何苦樂差殊？政當此際，諸上善人俱會一處則不問，只如古者道：『念佛一聲，漱口三日。』又作麼生消釋？」</p>
<p>擊拂子，云：「古路動容不墮悄，下語須憑念法華。」</p>
<p>曹山、千指、西堂等請上堂。僧問：「世尊不說，迦葉不聞，不聞不說，意旨如何？」師云：「聾人應得知。」進云：「既然如是，因甚正法眼藏向瞎驢邊滅卻？」師云：「大家吹滅暗中行。」</p>
<p>進云：「今日西堂師請法一句又作麼生？」師云：「大眾證明了也。」進云：「一段無腔曲，聲高調轉新。」師云：「子期原是舊相識。」</p>
<p>問：「獅子窟中無異獸，如何是獅子窟？」師云：「逼塞乾坤。」進云：「象王行處絕狐蹤，如何是象王行？」師打云：「還識伊鼻孔麼？」</p>
<p>僧繞一匝，歸位，師乃云：「廬陵米釀曹山酒，解飲寧辭八九斗，十字街頭顛倒顛，逢人便作金獅吼。金獅乍吼，逼塞乾坤，群獸潛蹤，千差坐斷，於其中間略通一線路，便有許多隨機示現，就位拈提，多寡全該，高低普應，譬如春回大地，月印千江，自然物物上明、頭頭上顯。敢問大眾：前恁麼為人是？後恁麼為人是？」</p>
<p>良久，云：「但得此中無滯礙，縱橫何處不風光？」</p>
<p>雙峰、月川、西堂同信官賀傑菴等請上堂。菴問：「如何是佛法大意？」師云：「兩叢荔樹當階立。」「如何是佛法的的事？」師云：「八字眉毛覿面橫。」「如何是我我者？」師舉拂，云：「見麼？」進云：「這箇是我我者，師我何在？」師放下拂子，菴禮退。</p>
<p>問：「面前過者，知他是凡？是聖？」師云：「與他一頓棒。」進云：「背後過者作麼生驗？」師云：「亦與他一頓棒。」進云：「不入驚人浪，爭逢稱意魚？」師云：「汝猶嫌少那？」</p>
<p>乃云：「化鯉成龍易，陶凡作聖難，難易兩關都打透，高名千古重如山。孔夫子云：『吾道一以貫之。』世尊云：『惟此一事實，餘二則非真。』老子云：『聖人抱一為天下式。』敢問大眾：喚什麼作一？抑三教聖人所言之一，是同耶？不同耶？若謂是同，為甚門戶各別？若謂不同，為甚語無兩般？自非堂堂傑出，毫髮不受人瞞底漢，到這裏未免滯殼迷封，互相陵援。且道：誰是不受瞞者？還委悉麼？月照雙峰景色清，主中主也意分明，回思張拙當年話，凡聖都來共路行。」揮拂子，下座。</p>
<p>楚僧、良素請上堂。僧問：「如何是百千諸佛？」師云：「頭頂天。」「如何是無心道人？」師云：「腳踏地。」進云：「既然如是，因甚供養百千諸佛不如供養一無心道人？」師云：「逢人切莫錯舉。」</p>
<p>問：「放下屠刀，立地成佛是如何？」師云：「須是鐵漢始得。」</p>
<p>乃云：「支笻踏訪舊山家，屋角梅鋪三五華，借問箇中誰辨我？石人閒立口吧吧。還見麼？還聞麼？汝若不見不聞，卻成辜負汝。若總見總聞，且道：他說箇甚麼？汝若道無見之見、無聞之聞，猶是座主奴見解。汝若道見而無見、聞而無聞，二十棒一棒也少不得。英靈漢子、俊俏禪和，必須打破牢籠，揭開正眼，如象王擺脫金鎖，直撞橫行，獰龍奮迅九霄，興雲布霧，方能於法自在，拔萃超群。政當恁麼時，千里同風一句如何話會？」</p>
<p>卓拄杖，云：「黃鶴樓經崔顥題，天下何人不相識？」</p>
<p>西明寺若海法孫請上堂。「一大藏教浪湧潮翻，千百葛藤溪分澗積，源從何起？各宜疏通，得其指歸，異流不溷。所以山僧三十年來竭盡胼胝之勞，打開一條水路，迨至於今，鈍钁尚忙未忍釋，偶逢點滴也興波。雖然，此猶是對家裏人說家裏話，只如東鄰石塔夜半撞倒虛空，被門前金剛神喝退，卻走入蟭螟眼睫上躲跟，畢竟明什麼邊事？」</p>
<p>良久，云：「長愛閩南風景暖，臘初華放玉蘭香。」</p>
<p>鏡庵、自曇請上堂。僧問：「隔壁聞釵聲是名破戒，且道：過在什麼處？」師云：「只為隔壁聞釵聲。」進云：「破戒比丘不入地獄意旨如何？」師云：「得風流處且風流。」進云：「只如高沙彌不受戒又作麼生？」師云：「出頭天外看，誰是恁般人？」問：「二六時中分晝夜，無陰無陽處如何？」師云：「築著磕著。」</p>
<p>柯氏妙恩問：「趙州如何勘破婆子？」師云：「賊是小人。」進云：「婆子如何勘破趙州？」師云：「智過君子。」恩禮拜，師舉拂，云：「汝還勘破這箇麼？」恩云：「不會。」師云：「勘破了也。」</p>
<p>乃云：「圓通門大啟，桔槔累刻不停聲；寶鏡照無私，壺嶠終朝相對面。何必拈槌豎拂，恢張本地風光，鼓舌搖唇，展演衲僧巴鼻？但能一了一切了，一明一切明，歷劫至今常坦然，普請歸家安穩坐。便恁麼去，向國懽手中黑漆拄杖還甘麼？吽吽，相逢莫喜無危路，須信雖平更陷人。」</p>
<p>復舉僧問趙州：「狗子還有佛性也無？」州云：「無。」又，僧問：「狗子還有佛性也無？」州云：「有。」</p>
<p>師云：「且道：無底是？有底是？說無、說有，畢竟意在於何？這裏覷透，機關七百二十甲子，老趙州正好喚來洗腳。」</p>
<p>妙圓請上堂。「治世語言與汝不相干，拋開紫陌紅塵外；佛法奧妙與汝沒交涉，拶出落花流水邊。行住坐臥、喫飯穿衣，且要識取無位真人嘗在面門出入，只如今閒談抵對，歷歷孤明，莫便是無位真人麼？咄！此正是無量劫來生死根本，切忌錯認好。且畢竟那裏是無位真人？還識得麼？推戶偶驚玄鶴夢，一輪羲馭印天心。」</p>
<p>九座蓮峰公同鄉紳柯濟谷、文學柯士賓等請上堂。「百千法門、無量妙義，逼塞虛空，滿眼滿耳。就滿眼滿耳處討箇出身路頭，㘞地一聲豁然開悟，不妨施機發用，與奪自由，扶豎綱宗，摧伏魔外，然後知玉屏銀管固有家風，焦尾青萍現成公案，歌樓舞榭無非清淨講堂，薤葉鱗紋總屬寶華王座。</p>
<p>「龐居士云：『十方同聚會，箇箇學無為，此是選佛場，心空及第歸。』今日諸大護法入山亦須恁麼一回始得，山僧忍俊不禁，更與一頌：及第心空，心空及第，獨步群中，聲光弗替。無孔笛拈雲外吹，老龐千古遙相繼。且如何是相繼底事？」</p>
<p>擊拂子，云：「問取座山舊主人。」</p>
<p>臘八，尼法乘請上堂。僧問：「瞿曇失卻眼睛時，雪裏梅華只一枝，即今千枝萬枝，且道：是同？是別？」師揮拂，云：「總向這裏會取。」進云：「還許看華人略展攀華手麼？」師云：「又且何妨？」僧作禮，云：「不費纖毫力，拈將錦上鋪。」師云：「大眾見汝。」</p>
<p>禮拜，乃云：「一星契旨，迷悟齊蠲；一句當風，聖凡普印。功圓果滿，道大德全，世、出世間，誰能過者？山僧今日向瞿曇頂[寧*頁]上驀露鋒鋩，要使人人知有。」</p>
<p>以拂子○，召大眾，云：「還委悉麼？錯腳踏翻泥水路，樓閣門開爛熳紅。」</p>
<p>復舉古雲巖問一尼云：「汝爺在否？」尼云：「在。」巖云：「年多少？」尼云：「年八十。」巖云：「汝有一爺，年不八十，汝還知否？」尼云：「莫是恁麼來者麼？」巖云：「猶是兒孫。」</p>
<p>師頌云：「猶是兒孫不是爺，雲巖老漢太周遮，當時好與攔腮摑，也兔叢林亂似麻。」</p>
<p>居士林賓王翼王為令尊六觀翁及諸親眷任中保安，請上堂。「始從鹿野苑，終至跋提河，於是二中間，未嘗談一字。既未嘗談一字，五千餘卷甚處得來？今日乃伊最初成道之辰，山僧略借拄杖子發揮一上。」</p>
<p>遂拈拄杖，卓云：「是五千餘卷耶？是一字都無耶？這裏諦當分明，方知權實頓漸，著著全該，大小偏圓，頭頭互攝，三世諸佛如是出世、如是成道、如是說法、如是度生，又見一切人當此時節各發菩提心，乘此因緣各達佛性義，似饑逢膳、似跌得扶、似渡遇舟、似子就父，不萌枝結團圞果，優缽華開劫外春。」</p>
<p>復卓一卓，云：「拄杖子騰涌虛空現十八神變去也。言前契領，已落二機；句後摶量，早遲八刻。事弗獲<span class='corr'>已</span>，曲順人情，亦要大家合掌佐助。還會麼？出身容易轉奚難，仗佛光祈仕路寬，且待九天垂雨潤，憑君傳語報平安。」</p>
<p>戒子請上堂。僧問：「比丘依四念處住，大闡提人依甚麼處住？」師云：「酒肆茶坊任意遊。」進云：「未審和尚如何接待？」師云：「一棒遣出。」僧喝，師云：「汝不是恁麼人。」</p>
<p>乃云：「菩薩之道無所不包，菩薩之光無所不燭，菩薩之戒無所不圓，菩薩之願無所不備，菩薩之行無所不彰，菩薩之心無所不普。汝等今日發菩薩心、圓菩薩戒，還能一一信受奉行也未？</p>
<p>「忽有箇大闡提人出來道：『衲僧家佛且不為，何菩薩之有？』山僧癢處被他搔著，只得倚杖微微而笑。何以故？鬚髮懶除貌似癡，原無佛法可傳持，山堂夜靜蒲團冷，衲帔蒙頭各自知。」拽拄杖，下座。</p>
<p>春日，上堂。「一年始有一年，幽意自隨流水，任他黃鳥共啼，萬紫千紅總是。是甚麼？此去府城不遠，人馬雜遝，鑼鼓鬧喧喧地，汝且看：昨日粉裝底如何面孔？今朝棒打底如何模樣？急轉身，來方丈裏通箇消息，三盞清茶聊止渴，莫言禮數不慇懃。」</p>
<p>歲旦，上堂。僧問：「天得一以清，地得一以寧，和尚得一正令當行，正令當行則且置，安邦定國事如何？」師云：「四海樂無虞。」進云：「闔國懽呼無量壽，普天樂唱太平年。」師云：「現成句子任重拈。」</p>
<p>乃云：「長安雖鬧，我國晏然，夜深被煖，正好打眠。誰管地？誰管天？伸腳起來行一遍，山童報我賀新年。且新年有什麼可賀？莫是汝我添歲麼？莫是風和日麗，堪娛物華麼？莫是五穀<span class='corr'>豐</span>登，皇恩廣潤麼？是則固是，於我衲僧門下事總不恁麼。如何是衲僧門下事？」</p>
<p>擊拂子，云：「腦蓋掇翻開正眼，千差萬別盡融通。」</p>
<p>石竺知客請上堂。僧纔禮拜，師打云：「向這裏道一句看。」僧喝，師又打，云：「再與汝一棒又作麼生？」僧擬議，師云：「只得一跳。」</p>
<p>乃云：「禮數叢林貴整齊，南方不用碧玻璃，客來但喚喫茶去，一著當機覿面提。覿面提則不無，忽若遇韓大伯與汝商量趙州柏樹子又且如何？大丈夫漢眼裏有筋，豈可恁地甘休聽人區處？石中玉解連鎚擊，炯炯神光透竺西。」</p>
<p>復舉南院顒示眾，云：「赤肉團上壁立千仞。」時有僧出，云：「赤肉團上壁立千仞，豈不是和尚道？」院云：「是。」僧掀倒禪床，院云：「這瞎驢亂做。」僧擬議，院便打趁。</p>
<p>師云：「南院坐籌據令，旁若無人，這僧不合強出頭，到招一場屈辱。雖然，在今時中也難得。莫有為這僧作主，與南院相見者麼？」拈拄杖，卓一卓，喝一喝。</p>
<p>信女林明智請上堂。「如何是如來禪？白鷺下田。如何是祖師意？黃鸝上樹。是即是，往往人多作境會。</p>
<p>「如何是如來禪？撥向一邊。如何是祖師意？置著一處。是即是，往往人多作無事會。</p>
<p>「所以，山僧擬開口則礙卻舌頭，出他圈繢不得；擬不開口則塞卻唇吻，亦出他圈繢不得。到這裏，還有轉身路也無？」</p>
<p>擊拂子，云：「九年面壁老臊胡，別無毫髮可傳授。」</p>
<p>朗如同信官張廷貴等請上堂。「腰懸寶劍，卷舒格外乾坤；肘佩靈符，展拓寰中日月。風行草偃，水到渠成，勘驗衲僧，保安家國，佛祖為之擁護，外魔弗敢當鋒。大眾！也須是箇中人始得。</p>
<p>「豈不見？昔日朱行軍入寺，齋僧執手爐行香，云：『直下是，直下是。』時有僧云：『直下是什麼？』軍便喝，僧云：『行軍是佛法中人，惡發作什麼？』軍云：『汝作惡發會。』那僧便喝，軍亦喝，云：『鉤在不疑之地據。』</p>
<p>「這兩箇作家氣宇衝天，韜略蓋世，誠為千古希有。今日朗上座同眾尊客入寺齋僧，香<span class='corr'>已</span>行過了也，汝且道：直下是箇什麼？有人道得，慶讚事畢；其或未能，山僧圓卻此話去。龍驤虎驟迥非常。直下分明共舉揚。」</p>
<p>卓拄杖，云：「一句無私歌景福，年年滿酌太平觴。」下座。</p>
<p>吼菴藏主請上堂。「一大藏教，偏圓頓漸，好事不如無；直指人心，見性成佛，好事不如無；三玄四喝，十智五位，好事不如無。吼菴公領眾設齋，元長老擊鼓陞座，且道：是好事？不是好事？」</p>
<p>以拂子打圓相，云：「摩尼珠，人不識，如來藏裏親收得。」</p>
<p>摵一摵，云：「百雜碎了也，直得光明所被，上而天宮，下而地獄，於其中間情與無情悉皆煥然等現，未審諸人如何委悉？」</p>
<p>良久，云：「解行莫問前和後，吼動空山冠古今。」</p>
<p>鄉紳黃改菴、黃十華同諸文學請上堂。「春風入戶青霜老，世事催人白髮多，惟有當陽一著子，歷劫長存不受磨。只此當陽一著不在別處，就在尋常起居動靜中，乃至居官執政、定國安家、教子款賓、呼奴使婢，頭頭顯露，物物該通，但能直下承當，便見無窮受用。</p>
<p>「且受用底句作麼生？眉懸瑞彩，全彰殊勝莊嚴；頂放祥光，證入本來壽量。逢清時以自樂，處濁世而靡驚，為九有之津梁，作聖賢之依怙，從上以來得恁麼受用者，夫豈少哉？</p>
<p>「馮給事云：『公事之餘喜坐禪，未曾將脅倒床眠，雖然現出宰官相，長老之名四海傳。』又，張拙秀才云：『光明寂照遍河沙，凡聖含靈共我家，一念不生全體現，六根纔動被雲遮。斷除煩惱重增病，趨向真如亦是邪，隨順世緣無罣礙，涅槃生死等空華。』山僧此者略舉一二以為證驗，畢竟意在於何？」</p>
<p>良久，云：「法輪撥轉靈山會，須待堯天日月人。」</p>
<p>放生會，紳衿林煇章、林士表等請上堂。僧問：「如何是國懽境？」師云：「殿依河洛數，山似碧蓮心。」「如何是境中人？」師云：「眉毛雖不異，頭角自崚嶒。」進云：「人境已蒙師指示，放生一句是如何？」師云：「鳶飛魚躍。」</p>
<p>乃云：「仁恕之道，賢聖共由，福業相隨，報償不昧。是以放生化廣，萬數叨恩，大喜門開，千祥集會，雀銜珠而謝德，龜渡水以扶危，古今典籍所載豈誣也哉？只如南泉斬貓、歸宗鋤蛇又作麼生理論？若是越格丈夫有移山塞海底手段，到這裏自然得知古人用處，知得古人用處亦須知山僧用處。且如何是山僧用處？」</p>
<p>舉起拄杖，云：「南竿砍盡竹重栽，釣了魚兒復放去，從他鼓鬣與揚鬐，一天繚亂桃華雨。」</p>
<p>智鏡、德芬請上堂。僧問：「古人道『三十年前見山只是山，見水只是水』時如何？」師云：「山僧亦曾恁麼來。」進云：「『三十年後見山不是山，見水不是水』時如何？」師云：「山僧亦曾恁麼去。」僧禮拜，師云：「即今上座作麼生？」進云：「見山是山，見水是水。」師云：「只恐不是玉，是玉也大奇。」</p>
<p>乃云：「古人道『三十年前見山只是山，見水只是水』，瞎漢好與一頓痛棒。『三十年後見山不是山，見水不是水』，瞎漢亦好與一頓痛棒。『而今見山依舊是山，見水依舊是水』，瞎漢更好與一頓痛棒。此三頓痛棒著著有箇落處，汝若簡點得出，便見古人不先、山僧不後，不先不後，一場漏逗，乾旋坤轉兮非可測量，電閃風馳兮那容吞吐？籬雀啾啾徒爾為，摩霄俊鶻自千古。」</p>
<p>喝一喝，云：「明眼衲僧切莫莽鹵。」</p>
<p>上元日，未發西堂請上堂。僧問：「東海有聖人焉，此心此理同也；西海有聖人焉，此心此理同也。東海、西海則不問，如何是此心此理？」師云：「明歷歷，露堂堂。」進云：「只如支那人與扶桑國鬥富，還有優劣也無？」師云：「一箇鼻尖，兩孔出氣。」進云：「恁麼則一毫頭上輕拈出，百億須彌日月燈。」師云：「任汝踏翻。」</p>
<p>乃云：「一枝箭過扶桑國，半載隨流放復回，今日蓮山重接手，燈華月彩競時開。要識這一枝箭麼？未發<span class='corr'>已</span>前親薦取，聲光浩浩響如雷。」</p>
<p>解制，辭眾，上堂。「布袋解開，眉毛拆散，君住莆陽，我行浙岸，都緣熟處難忘，要了未了公案，這公案如何斷？斷不來，各自看，春到山華匝地紅，上元定是正月半。」下座。</p>
<p>師過福城金雞山，朗元院主請上堂。僧問：「一粟長銜飽十方，乾坤唱徹露鋒芒，天然獨宿孤峰內，佛祖都來沒處藏。孤峰獨宿則不問，玄沙不出嶺意旨如何？」師云：「腳頭磕痛也。」進云：「汾陽遍參又作麼生？」師云：「賣弄草鞋錢。」進云：「今日有人嶺不出、方亦不參，和尚還肯他否？」師打云：「正好喫棒。」僧喝云：「男兒自有沖天志，不向他人行處行。」師云：「也離不得這窠窟。」</p>
<p>僧拂袖歸眾，師乃云：「金雞早唱，萬戶齊開，紅日東昇，千江互映。頭頭絕滲漏，歷歷不囊藏，可中有箇聞聲悟道、見色明心，也許伊把手高高山頂上迎風坐，賞福城春。是即是，只如金雞未唱之先，諸人作麼生聞？紅日未昇以前，諸人向甚處見？事弗獲已，平展去也。</p>
<p>「金雞未唱之先，無聞而聞；紅日未昇以前，無見而見。無見而見是為真見，真見而無所不見；無聞而聞是為真聞，真聞而無所不聞。無所不聞則與一切人同聞，無所不見則與一切人同見，雖然恁麼說話，於唱教門中猶較些子，若是衲僧，正令未可在。且如何是衲僧正令？」</p>
<p>卓拄杖，云：「等閒插起摩霄翅，管取軒昂自在飛。」</p>
<p>福嚴老和尚忌，拈香。「先師此日死猶生，說箇猶生亦不增，一瓣香銷千古恨，愧無轉語賽巴陵。」</p>
<p>迴院聖念請上堂。「踏遍千山萬山，歸來亦忙亦閒，佛法分毫無有，堂前笑語般般。念公請我陞座，相對依稀舊顏，好把一枝玉笛隨風吹過蘆灣。」</p>
<p>以拂子作吹笛勢，云：「還識笛中曲麼？悠悠不入落梅調，能令行人盡放頑。」</p>
<p>復舉僧問雲蓋本云：「知師久蘊囊中寶，今日當場略借看。」本云：「適纔恰被人借去。」</p>
<p>師云：「大小雲蓋可惜太慳生，若是本分宗師，自然不辜來意。這僧棄卻自家珍而貪人之所寶，也好與笑三十年。」<span class='note-inline'>(終)</span>。</p>
</div>
</div><!-- end of div[@id='body'] -->
</body></html>