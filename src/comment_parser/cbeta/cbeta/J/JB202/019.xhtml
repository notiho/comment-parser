<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu96' />
<p class='juan'>百癡禪師語錄卷第十九</p><p class="byline">嗣法門人超宣等編</p>
<div class='div-other'><a id='mulu97' />
<p class='h1'>法語下</p>
<div class='div-other'><a id='mulu98' />
<p class='h2'>示友荃孫居士</p><p>何物高於天？何物厚於地？何物逼塞於虛空？何物養育於群類？從上名公鉅儒，如裴、張、白、趙、蘇、黃輩皆不離富貴功名荷擔此事，只恐人不自覺，未免受他籠罩，無繇出頭耳。</p>
<p>果能痛念迅速光陰，時時著緊，照破世間緣境同一空花，然後將省要話頭提之又提，日用應酬、迎賓待客都是下手得力處，忽朝藩籬剖破，全體現前，回顧裴、張、白、趙、蘇、黃輩原來鼻孔亦秪在面上，丈夫氣骨豈肯讓人？選佛選官莫輕蹉過，惟冀力行之、深造之。</p>
</div>
<div class='div-other'><a id='mulu99' />
<p class='h2'>示石軒侍者</p><p>國師三喚，活曜臨門，鳥窠一吹，羅睺入命。趙州鬥劣不鬥勝，弄假肖真；鹽官扇破索犀牛，拋鉤擲釣。山僧尋常待汝總無如是體裁，但有事即喚，無事便休，布毛自<span class='corr'>己</span>抖擻，扇子自<span class='corr'>己</span>簸搖，誰勝？誰劣？各人分內事各人照管而已。</p>
<p>大根器、大力量底漢，不消絮絮叨叨，直下一踏到底，管取烜天赫地。若只半進半退，欲圖速效以軼先賢，將恐後來打入骨董隊裏，不可救藥也。</p>
<p>章侍者相從數載，深得予心，予故書其所以然而又示其所當然者，誠能依而行之，則吾宗端有賴矣。</p>
</div>
<div class='div-other'><a id='mulu100' />
<p class='h2'>示一葦藏主</p><p>以字不成，八字不是，未審是什麼字？一大藏教是箇切腳，畢竟切那箇字？汝既為吾藏主，還識這箇字麼？華亭澤畔鶴唳鶯啼，明發門前水流風動，點畫時時顯露，絕無亥豕差訛。直下便透，藏有餘輝；設或疑矇，主不勝藏矣。</p>
<p>昔有僧問藏主字，主良久，若道伊不識字，爭奈是藏主？何若道伊已識字良久，如何便喚作字耶？山僧更為汝頌出。</p>
<p>頌曰：信腳踏翻華藏海，輕移一葦度前溪，瞿曇面孔曾親見，箇字調音總不迷。</p>
</div>
<div class='div-other'><a id='mulu101' />
<p class='h2'>示西孟唐居士</p><p>吾無隱乎爾？先輩名儒講之甚熟，為什麼黃山谷被晦堂一拶卻茫然不知落處？此豈有玄妙道理？綜錯其間，秪為伊向玄妙中求，所以轉求轉遠也。</p>
<p>後侍堂山行巖，桂盛開，堂曰：「聞木樨花香麼？」谷曰：「聞。」堂曰：「吾無隱乎爾？」可見解說話人不在多言，只消輕輕點撥，尼山骨髓、佛祖面門悉已當前顯露。山谷頓領深旨，時至理彰之語信矣。</p>
<p>山僧今亦有箇無隱頌奉送居士：歲晚何妨醉？春來尚擬遊，玉梅三兩樹，觸著便心休。但恁麼會去，晦堂、山谷眼睛都在居士腳板下。</p>
</div>
<div class='div-other'><a id='mulu102' />
<p class='h2'>示始安禪人</p><p>情濤洶涌，識浪動搖，萬惑交參，翳昏日甚，吾知其不能安也。若要能安，須究本始，所以先聖不忍坐視帶水拖泥，多設方便，教人看話頭，去妄就真，至于大休大歇田地而後已。</p>
<p>夫大休大歇非安乎？八境之風吹而不動，二障之塵蒙而不昏，十方廓爾，一性圓彰，佛祖聖賢弗外是矣。</p>
<p>嗟乎！流光易邁，時不待人，世間虛名浮利，一切境緣總屬夢幻，汝當知之、策之，著寔用工便是安身得力處也。</p>
</div>
<div class='div-other'><a id='mulu103' />
<p class='h2'>示針工孫華芝</p><p>一大藏教，貼肉汗衫；千七葛藤，禦寒破襖。倘非具性燥漢向赤條條處直下承當，未免返被牽纏，無由解脫，更或執此裁長補短，打領剜襟，要與本來面目相應，遠之遠矣。</p>
<p>雖然，從上也有箇方便樣子可以取則，今試為汝舉看：僧問趙州：「萬法歸一，一歸何處？」州云：「我在青州做一領布衫，重七斤。」果能二六時中捏定拳頭，咬定牙關，單把這則公案密密覷捕，忽地猛然覷著，當知一大藏教、千七葛藤，猶如蜀錦吳綾，迴龍舞鳳，倒用橫拈，總是自家活計，豈不謂之了事丈夫而出類拔萃者乎？</p>
<p>萃芝居士持白紙一幅求示，予嘉其志向而乃為是嘵嘵也，離此別覓名言，請以問之東村學究。</p>
</div>
<div class='div-other'><a id='mulu104' />
<p class='h2'>示闇然馬居士</p><p>英特俊流掉得源頭入手，便能覷透從上老禿奴殺活人底大手段，如龍戲水、似虎靠山，草偃風行，萬化千變，著著非泛常者比。</p>
<p>蓋其靈光廓徹，眼目精明，一路生機初無倚傍，龐蘊公一口吸西江、張拙秀才一念不生全體現、無垢老春天月夜一聲蛙、李彌遜天津橋上忽躍馬，是其人也，苟非其人處。</p>
<p>紅塵鬧市中，佛法、世法未免打作兩截，生死關終不可破，尚復望施機應物與從上老禿奴相肖乎？</p>
<p>昺道人一條脊梁硬似鐵，其蘊成佛作祖氣概匪伊朝夕矣，茲來明發納原本契書，山僧遂與親僉花押，去後隨緣飲啄，善自保任，切莫置之冷地而辜負予也。</p>
</div>
<div class='div-other'><a id='mulu105' />
<p class='h2'>示冰梵上人</p><p>撫養出自父母人情之常，撫養出自外祖人情之變，處變而能安居，常而不殆，則外祖撫養之恩較之父母尤不可不報也。</p>
<p>然欲報恩，當先究這報恩一念畢竟從何而起？就裏勇猛提撕，時刻靡有間斷，忽地夢眼豁開，便見自<span class='corr'>己</span>安身落處與外祖同在，光明藏中把手並行，歷劫不相違背，更說什麼報不報？又何待索予言而能為報乎？</p>
<p>梵上人來，說及外祖撫養緣由，乞數語以展孝思，予故示之如此。復勉一偈云：孝為入道基，信是修行本，修行聖可登，入道恩無損。君子貴溫溫，謙人思蹇蹇，一顆明珠掌上擎，寒光洞爍千華苑。</p>
</div>
<div class='div-other'><a id='mulu106' />
<p class='h2'>示傅超舜</p><p>這一條潑天大路，坦坦平平，無有荊棘，不論老少男女皆可依而行之，但行貴有準，過疾則易疲、過徐則易弱，不徐不疾，不計程途，步步踏前，到家可卜矣。</p>
<p>只如最初一步畢竟向甚麼處下腳？僧問趙州：「狗子還有佛性也無？」州云：「無。」破草鞋脫與汝了也，居士要行這條大路，似此等破草鞋穿著亦免不得。</p>
</div>
<div class='div-other'><a id='mulu107' />
<p class='h2'>示竺先田居士</p><p>上根利智入此門來不用摘葉尋枝，只消就根蒂下一刀兩段，生平積滯瓦解冰消。譬夫逸驥追風，瞬息千里，雖有長鞭，靡所用之。</p>
<p>得到與麼田地，便解呵佛罵祖，撥月敲雲，或淺水灘邊與牧豎漁夫同唱和、或寶華座畔與銅頭鐵額結冤讎，妙用神通、品格意氣總無過此。</p>
<p>邇來假雞惡種分布諸方者甚多，若非眼目精明，洞破真偽，未免茫然失宰，枉受熱瞞。故曰：「參學須帶眼，眼正則所參所學俱正矣。」</p>
<p>昨居士、明發相見，欲求數語為究竟，遂并書及，政當此時，忽有問居士：「刀在什麼處？」又且如何抵對？不可辜負來機作恁般休去也。</p>
</div>
<div class='div-other'><a id='mulu108' />
<p class='h2'>示玉宇善友</p><p>「凡欲殺生者，當作自身觀，自身不可殺，物命無兩般」，此古德垂示語也。然正當殺生時，能作自身觀者寧有幾箇？嗚呼！殺愈多而罪愈重，死死生生隨業受報，互相酬償，又何足怪乎？</p>
<p>玉宇丁公入丈室中乞戒殺文為警策，以懺悔前罪，予應之曰：「汝若能懺悔前罪，則殺業當下冰消矣，閒文安用耶？」</p>
<p>古廣額旃陀羅日殺千羊，一日放下屠刀，云：「我是千佛一數。」看他恁麼做次，何等直捷？何等氣概？居士腳在肚下，豈肯讓伊？是則是也，須踏著寔地始得。</p>
</div>
<div class='div-other'><a id='mulu109' />
<p class='h2'>示子還姚居士</p><p>孔經國史、諸子外篇，居士家尋常茶飯，然而語言浩瀚，章釋紜繁，箇中喫緊處向何處下手耶？惟是當人本來一著，如天普蓋、似地普擎，圓陀陀沒塞礙，光爍爍絕囊藏，就裏搆著毫芒，便見佛祖與<span class='corr'>己</span>無二、<span class='corr'>己</span>與佛祖不別，應用隨機，頭頭始覺得力耳。</p>
<p>居士齒德俱優，兒孫滿座，晝夜六時無甚閒事牽擾、無甚餘念繫戀，不此之務而更誰務乎？只如最初下手處畢竟作麼生？僧問雲門：「不起一念，還有過也無？」門云：「須彌山但恁麼看。」</p>
</div>
<div class='div-other'><a id='mulu110' />
<p class='h2'>示印先優婆夷</p><p>森羅及萬象，一法之所印，汝且道：這一法在森羅萬象內耶？在森羅萬象外耶？離卻森羅萬象，汝又喚甚麼作一法耶？機先薦取，差之毫釐；句後尋思，失之千里。雖然，吾今試放汝過，待汝尋思得著時，然後為汝一印印定也未遲。</p>
</div>
<div class='div-other'><a id='mulu111' />
<p class='h2'>示定安禪人</p><p>心王不妄動，六國一時通，罷拈三尺劍，休弄一張弓，此古人定安大概也。若夫情緣躁擾，意識紛馳，內主弗寧，顛倒迷昧，欲求其定與安也，詎可得乎？後學初機倍加惕勵，則旦夕無虛棄之工，心性易明，德業日進矣。捨此而別求定安方法，吾未之前聞也。</p>
</div>
<div class='div-other'><a id='mulu112' />
<p class='h2'>示佛覺禪人</p><p>汝既做晦珠長老侍者，又是伊剃度之徒，須不忘最初本志，勤苦修持，造到乃佛乃祖田地而後已。若或央央庠庠，墮在今時邪蔓惡種窩裏，則無騰躍時分，埋沒一生矣。</p>
<p>況爾師曾有偈示云：「聖箭今朝已入手，尋常孰敢犯當鋒？異時拈向人前放，射透陽城第幾重？」只此數語，汝之生平事業都在裏許。會，則終身受用；不會，則世諦流布。汝切莫作等閒得、容易看，空懸冷地供養便當了局。</p>
<p>今汝師去世已兩年矣，離師太早，不無中道拗折之虞，更宜親依老宿，再歷爐鎚，庶幾一枝聖箭收放自由，而可為汝師出一口氣者也。然山僧恁麼說話，雖是徹底婆心，旁觀者未免咬齒，汝其知之勉之。</p>
</div>
<div class='div-other'><a id='mulu113' />
<p class='h2'>示守空上座</p><p>佛真法身猶若虛空，證得虛空時，汝身與佛同，頭頭無滯礙，處處絕羅籠。我今為汝保任，此事終不虛也。一枝華信足春風，空翠庵中越樣紅，雖然如是，山僧已合喫三十拄杖。何故？不宜誤陷平人。</p>
</div>
<div class='div-other'><a id='mulu114' />
<p class='h2'>示爾邁秦居士</p><p>不思善、不思惡，政恁麼時，如何是居士本來面目？不思善、不思惡，政恁麼時，灼然是居士本來面目。具逸群氣概丈夫，纔聞舉著，如良驥顧鞭影而行，又如關雲長提百二十斤刀入萬軍中取顏良，不見有退怯之相，方與此事相應。</p>
<p>然道無難易，難易在人，苟或機思遲鈍，仍不妨把此話頭日日提撕、日日研究，歌樓舞榭、鬧市空齋……、乃至簫鼓齊鳴、車騎互發盡是觸著磕著透露風光底時節。既到與麼時節，說有、說無，說非、說是，說權、說實，說妙、說玄，殺活縱橫無不在我。所謂：得底人，恁麼、不恁麼總得也。</p>
<p>爾邁居士不離世緣仕路而能研究此宗，其真實蘊藉誠亦火裏蓮花，世所希覯。茲欲別入京都，因書數語以為途中警策，倘異日者踢翻佛祖臼窠，摸著衲僧巴鼻，六祖明上座自當望塵趨拜，豈待馬首歸來，山僧助喜已哉？</p>
</div>
<div class='div-other'><a id='mulu115' />
<p class='h2'>示新剃度此實</p><p>世間有三種累，累殺多少人。三種累者何？身口累、妻子眷屬累、財物家火累。世人迷蒙弗醒，被這三種累起了許多貪嗔、受了許多煩惱、造了許多惡業，業報輪迴，生死苦海中頭出頭沒，不得解脫。</p>
<p>殊不知，這三種累都是虛幻底。四大色身食息強健，一口氣不來時，還由汝躲避麼？現前妻子眷屬恩愛難捨，一口氣不來時，還許汝替代麼？財物家火尋常受用，一口氣不來時，還容汝擔帶麼？</p>
<p>既然不由躲避、不許替代、不容擔帶，則此三種累果是累人，切勿妄認戀著，執為<span class='corr'>己</span>有，直須勘破放鬆，隨緣任運，向生死事上發大勇猛精進心，參透本來面目，與佛祖同坐、同行、同修、同證，是乃稱世出世間大丈夫也。古聖有言：「毀形守志節，割愛辭所親，出家弘聖道，誓度一切人。」非此之謂乎？</p>
<p>元甫居士年五十六，忽然勘破這三種累，逐件安頓得宜，遂持齋削髮，披緇受戒，其力量擔當大有過人者，予為取名曰「超幻」，號曰「此實」，蓋直許其能超幻緣而重勉以實參此事也。</p>
<p>且此事如何實參得透去？聽取一偈：節屆中秋月正圓，善人圓頂亦如然，從今力掃迷雲障，萬里神光耀碧天。</p>
</div>
<div class='div-other'><a id='mulu116' />
<p class='h2'>示天昂、續庵二上座</p><p>荷續此事寔非容易，譬如負千鈞重擔向獨木橋上過，寧不戰慄寒心者哉？汝今既闖入這保社，去後亦宜昂藏保慎，不可草草匆匆，貪圖穩，便學一等庸販之夫沽名鬻利，了生平事業也。囑囑。</p>
</div>
<div class='div-other'><a id='mulu117' />
<p class='h2'>示雪上人</p><p>世尊雪嶺修行，二祖雪庭斷臂，真心卓見，雖富貴、憂患當前，灼然不得而移奪，所以末後光明烜天赫地，孫孫子子紹續靡窮，豈似而今底徒？弄三寸鼠光，巡門傍戶全無主張，見人道好從而好之、見人道惡從而惡之，殊可憐憫。</p>
<p>衲僧家箇箇具挺特氣概，既出頭來，當直截荷負，以真修為急務，莫只面前背後言行差殊，如蚯蚓化龍，逗到下稍依舊喫泥喫土。</p>
<p>僧問古德云：「上無攀仰，下絕<span class='corr'>己</span>躬時如何？」德云：「放下著。」汝且道：上無攀仰，下絕<span class='corr'>己</span>躬，又放下箇甚麼？此去倘遇明眼人，一任舉似。</p>
</div>
<div class='div-other'><a id='mulu118' />
<p class='h2'>示一嘯藏主</p><p>真正道流踏著向上一脈，不在輕舉躁動，急於人知，須是二六時中硬剝剝地、孤迥迥地，無絲毫偏黨、無絲毫倚靠，因緣湊合，自然水到渠成。反是而欲勉強出頭，譬彼春風桃李，非不可觀，但穠郁欠久長耳。若乃蒼松翠柏，勁節高標，縱遇雪凍冰侵，堅貞益見。</p>
<p>儒者有云：「先立乎其大者，則其小者不能奪也。」又云：「欲速則不達，見小利則大事不成，何況為人天師範而可欲速見小乎？」此等話端，係上座終身樹品邊事，故山僧嘵嘵及之，至於全體作用，縱奪施為，看汝手段活脫，山僧不敢捏定一邊，教印板上依模打將去也。</p>
</div>
<div class='div-other'><a id='mulu119' />
<p class='h2'>示玄池香燈</p><p>汝以白紙一幅求我寫，畢竟求我寫箇甚麼？若要詩與偈，此時工絕律者固有其人。若要法語與文章，我肚皮裏那有許多絡索？若要隨意寫幾行持去供養，我真書不會、草訣未能，塗污了這幅白紙，也似可惜。</p>
<p>數日冗忙，同汝輩搬泥墾土，钁頭邊作活計，且亦無這等閒工夫，不如就汝本經上夜夜點火焚香、朝朝折花換水，驀忽火光爍破眼睛，堂內聖僧自為汝證據也。況綠楊鎖岸、新竹搖風、曲蟺低笙、田蛙怒鼓，是一首好詩偈、是一篇新法語、是一部大文章，汝不仔細推窮，返來覓我死句奚裨乎？雖然死句，也解活人，只恐汝當前蹉過。</p>
</div>
<div class='div-other'><a id='mulu120' />
<p class='h2'>示卓庵西堂</p><p>少室宗風單傳直指，無甚花言巧語與人作道理摶量，唯許英特之士向根蒂下打將出來，自然掀天括地，動眾驚群，謂之烈燄聚、謂之摩尼珠、謂之奮迅獅兒、謂之金剛寶劍，盡世、出世間法靡有能過之者。</p>
<p>德山未離蜀時，眼空四海，及至龍潭，於吹滅紙燭處豁然大悟，便將生平疏鈔擲之丙丁。水潦和尚於馬祖踏下呵呵大笑，云：「百千法門、無量妙義，只向一毫頭上識得根源。」跂步大方，無如二老性躁，直是俊鷂快鷹也趁他不著，豈近日引蔓牽枝，七叉八篆，倚聲附勢，煽是攻非者所能擬測其纖釐哉？</p>
<p>是故，我輩道流根源既正，則發諸語言、見諸行事亦無不正。然而不正者，容或有之。閒居獨處、得座披衣，凡此時中，急宜黽勉操持以無負所舉也。</p>
</div>
<div class='div-other'><a id='mulu121' />
<p class='h2'>示道存禪人</p><p>入叢林親輔知識，莫問院之大小、眾之多寡、錢穀之厚薄，十年、二十年，衝寒冒暑，捨逸就勞，汲汲孜孜，打罵弗退，纔是真正道念參學作家。然而親輔非止一端己也，有以道德親輔者、有以識見親輔者、有以材學親輔者、有以身命力行親輔者，寸長尺短，各任所能，要不失親輔之大體耳。</p>
<p>上人親輔隱野公甚久，如上所言躬自歷過，但不知三喚汝曾三應否？東司頭，汝曾聽說佛法否？扇子既破，汝曾還犀牛兒否？家肥生孝子，國霸出謀臣，忽地猛省一番也無難事。山僧重宣數語以為懸記、親輔多年已有因，萬般施設契天真，更須培養和平福，方羨叢林無礙人。</p>
</div>
<div class='div-other'><a id='mulu122' />
<p class='h2'>示獨明堂主</p><p>裂青衿而披壞服，拋鄉井而適吳邦，此箇志尚未入明發門已知之矣，獨惜明發門下無物與人，不會與汝作冤家，亦不會與汝打藤葛，只有一所放牛場，水足草足，非窄非寬，戴角擎頭也由汝、眠雲踏雪也由汝，而今且喜養得純熟，又要捩轉鼻孔，別尋去向。呵呵，何處非祖翁田地？但犁耙上肩時較難耳。古德云：「寧為其難，莫為其易。」兢持謹守，厥後自有一段好風光也。</p>
</div>
<div class='div-other'><a id='mulu123' />
<p class='h2'>示西目維那</p><p>西目奕公丁酉春受羅漢囑矣，秋攜囊入，超果相伴，結冬復隨至明發，經春度夏，蓋不以得少為足，而期躋閫奧，力挽末學之頹風也。</p>
<p>偶一日因事告歸，并倩楮先生求書數語，山僧笑曰：「予惡乎書哉？透徹從前向上機，當陽拈出電光飛，羅漢冬瓜印子已劄破面門了也，驀然坐斷孤峰頂，白棒掀天振祖基，汝何不信受奉行好？」</p>
<p>就這裏信得及、行得去，則孤峰頂上即是十字街頭、十字街頭即是孤峰頂上，釋迦、彌勒拱手歸降，臨濟、韶陽吞聲飲氣。以之振祖基，無基不振；以之酬師德，無德不酬。正法眼藉此流通、惡邪見由茲寢息，是則今日共住之心多年，猶子之誼而不勝遙望拳拳者也。</p>
<p>倘或言行相違、意識相左，雖境緣潑天潑地，秪成箇昧本漢，有甚交涉乎？古聖方冊紀載昭然，時流履歷亦足殷鑑。慎之，慎之，幸勿掩聰而出，轉笑予之多言也。</p>
</div>
<div class='div-other'><a id='mulu124' />
<p class='h2'>示錢門超恂劉氏</p><p>身局閨閣中，纔二八年時便能發大信心，皈依三寶，雖家居薰習使然，亦係夙根培植所致，二者固缺一不可也。</p>
<p>信心既發，諸佛現前，所以經云：「信為道元功德母，信能必到如來地。」又，祖師云：「即心是佛，心外無佛。」</p>
<p>若然，則信心豈容易發哉？幽閒無事試將此心朝夕推究，驀忽徹去，方知行住坐臥、穿衣喫飯、呼奴使婢……、以及語言喜怒等處盡是佛心、盡是佛法、盡是自<span class='corr'>己</span>無窮寶藏，而與古昔鄭十三娘作用不移易一毫釐也。</p>
</div>
<div class='div-other'><a id='mulu125' />
<p class='h2'>示月川維那</p><p>宗風纔舉，萬里雲收，法令若行，千峰寒色，從上作家匠首皆具這箇眼目、這箇機用，所以驚天動地，峻峭孤巍，湊泊他不得、捫摸他不著。</p>
<p>臨濟遠祖云：「我二十年前在黃檗先師處三度問佛法的的大意，三度被打，如蒿枝拂相似，如今更思一頓，誰為下手？」時有僧出云：「某甲下手。」濟度與拄杖，僧擬接，濟便打。</p>
<p>蓋其平生徹證超出過量，不與時輩合水和泥者比，<span class='corr'>比</span>便是正脈、便是源流、便是耀古騰今大人境界也。後代兒孫碁分星布，未免刀刀彷彿，魚魯參差，參學人到此若善甄別，則涇渭妍醜自分耳。</p>
<p>然山僧恁麼道，非惟凌辱先宗，是汝覿體承當，切忌喚鐘作甕。</p>
</div>
<div class='div-other'><a id='mulu126' />
<p class='h2'>示印明書記</p><p>顯示當人頂[寧*頁]，一著子不在多言，只消輕輕撥動，便已飛沙走石，瞎卻人眼了也。若於世間文字上搜尋，粧點許多，花柳枝葉雖茂，根本枯矣。</p>
<p>是故，有志衲子出入叢林，要與一切佛祖結冤雪屈、一切眾生釋縛去粘，須是直截單提，脫離窠臼，方契合老胡深旨。</p>
<p>羅山云：「我這裏秪有一口劍，劍下有分身之意，亦有出身之路。」快哉斯言，知音者少，隨氀[毯-炎+叟]趁，大隊漢烏足以語此哉。</p>
</div>
<div class='div-other'><a id='mulu127' />
<p class='h2'>示超奇善友</p><p>人非生知，貴在力學，學而計之時日、積之歲月，未有不成者。設或一暴十寒，吾知其不能進矣。參禪亦然，時而鞭策，日而揣摩，歲月無虛度之功，終身有實證之驗。祖翁田地，四至契書，一一分明、一一了當，名為絕學，無為閒道人也。雖然無為無事人，猶是金鎖難，且道：節角在什麼處？試下一轉語看。</p>
</div>
<div class='div-other'><a id='mulu128' />
<p class='h2'>示超慧陳氏夫人</p><p>一切眾生具有如來智慧德相，但以妄想執著而不證得，此是黃面瞿曇初證初得時大開口縫，為今古人立箇定案也。</p>
<p>何名智慧德相？即當人一點常光，照天照地，最微最妙，至虛至靈，不可思議境界是也。</p>
<p>何名妄想執著？即當人日用之中隨聲逐色，恣縱虛妄，胡思亂想，不可遏滅境界是也。</p>
<p>妄想無暫停、執著無暫解，智慧德相如何得現前透露乎？所以善知識見人問著，不論是男、是女，便與劈頭拈出，宿有靈根底直下知歸，更不在絮絮忉忉。</p>
<p>其或未能領略「父母未生前，如何是我本來面目」，且將這箇話端向行住坐臥處密密提撕，刻刻窮究，無絲毫間斷、無絲毫起倒，自然妄想不生、執著融化，忽地築著磕著，智慧德相覿體現前，寶藏豁開，受用靡盡，方信黃面瞿曇眉毛亦只在眼上也。</p>
<p>譬如明鏡被塵垢所翳，須假磨治之功，鏡光始現。未有磨治，日久而塵垢日積者，良由當人弗肯用力耳。</p>
<p>武原張門夫人知有此事而欲參證了悟，遂因其所請，書數語示之，并贈號曰「智幢」，蓋冀其智慧如幢，光明特出，為今古人立箇標幟也。政當恁麼時，喚作智慧德相早已描畫虛空，喚作妄想執著大似塗污自<span class='corr'>己</span>，明眼人前足發一笑。</p>
</div>
<div class='div-other'><a id='mulu129' />
<p class='h2'>示駿卿馬居士</p><p>做成佛祖底人，無一念要做佛祖，若有一念要做佛祖，便是馳求妄想、不療之疾，只就自<span class='corr'>己</span>生死事上打得透徹，佛祖自然而至也。</p>
<p>近代禪流不曾參究自<span class='corr'>己</span>事，先要做成佛祖，殊不知，佛祖是什麼面孔？是什麼長短？如何做得？如何成得？即此要做佛祖一念從何而起？且於佛祖分中還容得著麼？</p>
<p>然與麼語話猶滯一邊，未免後人據款翻案，今乃再為說曰：做成佛祖底人，須念念要做佛祖；若念念要做佛祖，則勇猛精進，直踏向前，不到佛祖地位不肯休歇。譬如官人發意到京城幹旋要緊事業，中道而還，無是理也。</p>
<p>駿翁居士初不信有佛祖，并不信有做成佛祖底人，偶一回頭便欲學做佛祖，與做成佛祖底人眉毛廝結、鼻孔廝拄，非具大血性、大力量，安能瞬息千里，騰霧逸群乎？</p>
<p>即此學做佛祖一念，試問居士：又從何而起？而於山僧前後兩說，孰可？孰否？一一辨之，鵰弓隼旟、畫戟霜刀，拈來皆佛祖機、皆自<span class='corr'>己</span>受用物也。所謂：入得此門，千足萬足。再經作家爐鞴，殺佛滅祖亦不難矣。</p>
</div>
<div class='div-other'><a id='mulu130' />
<p class='h2'>示玨峰上人</p><p>不負最初行腳志，盡此身命，靠著明眼宗師，十載八載，忽地遭他毒手，所有伎倆瓦解冰消，全體活鱍鱍，無礙無拘，便可隨處作主，顯揚佛祖拈不出底生機，為一切人抽釘拔楔、打鎖敲枷，謂之教外別傳，向上關捩，趙州茶、雲門餅、德山棒、臨濟喝，總無出此也。</p>
<p>其或東泊西飄、南尋北覓，非惟虛費草鞋錢，抑且雜毒入心，結成痼疾，不可醫治矣。</p>
<p>玨上人從鷲公法侄甚久，真實操履，誠弗易得，嘉平前袖紙求書，予故略陳其大概，以助喜云。</p>
<p>萬庵曰：「比見衲子好執偏見，不通物情，輕信難迴，愛人佞<span class='corr'>己</span>，順之則美、逆之則疏，縱有一知半解，返被此等惡習所蔽，至白首而無成者多矣。」嗚呼！古人吐句發言，赤心片片，汝宜痛念戒懲，倍加堅固，他時異日別當有好消息來也。</p>
</div>
<div class='div-other'><a id='mulu131' />
<p class='h2'>示體空上座</p><p>大圓鏡體，本自空寂，妍醜諸像，隨至而彰，吾人心體空寂亦復如是，是故名為體空也。三世如來證此體空成正等覺，十方菩薩依此體空圓修聖道，無邊眾生迷此體空沉沒生死。</p>
<p>生死沉沒，轉入轉深，積劫輪迴，靡由解脫，豈不大可怖畏乎？於是諸佛菩薩發大慈心、行大悲行，出諸語言、徵諸事跡，種種方便、種種哀憐，無非救一切人去妄明真，達此體空之理耳。</p>
<p>能達其理，則不離世法而即佛法、不斷煩惱而證菩提，將見諸佛菩薩與汝覿體無二、汝與諸佛菩薩覿體不別也。</p>
<p>體空上座老年出家，實修為眾，非泛泛負空名者，比因乞語，遂就本號書以勗之，庶幾無負此體空云。</p>
</div>
<div class='div-other'><a id='mulu132' />
<p class='h2'>示南玄董居士</p><p>參禪學道先從信心而發，信心約有三種：第一、須信自<span class='corr'>己</span>與諸佛祖本體不異，第二、須信佛祖留一言半句開示人，灼然有箇悟處，第三、須信世間幻緣皆障道之本，不可貪戀執著。</p>
<p>苟具如是正信，將「不得喚作拳頭，畢竟喚作甚麼」一句子時時提撕，默默參究，一切妄境妄想搖撼弗動，管取日用得力，常光現前，萬別千差，銷釋立盡也。</p>
<p>若或半信半疑、前前後後，話頭提不起、工夫做不上，譬諸行路十步九歇，豈能容易到家乎？</p>
<p>居士正信已具，又肯入我門中求指點工夫下手處，但依此說，篤而行之、實而證之，他日相見，便解呵呵大笑，笑山僧潦倒，無能錯向筆尖下註腳也。</p>
</div>
<div class='div-other'><a id='mulu133' />
<p class='h2'>示沈慎齋居士</p><p>慎齋家居亭林鎮，為人謹厚，奉佛精勤，嘗攜諸同輩運載資糧，入名山設供，參禮知識，深求大法，風霜雨暘往還弗倦，亦可謂夙有緣種，濁世津梁者矣。</p>
<p>予領超果院事時曾來聚晤兩次，過此以後杳不相聞也，今日沒興重逢，宛似隔生面孔。</p>
<p>惜乎！山僧這裏無大法可深求、無知識可參禮，不過杜門守靜，與數十閒漢做箇穿衣喫飯僧耳。</p>
<p>汝真要參禮知識、深求大法，須向七佛已前威音那畔一踏到底，如虛空具含萬像，於諸境界無所分別，又如虛空普遍一切，於諸國土平等隨入，塵塵剎剎是箇解脫門，方稱了手。否則，秪是住相布施，隨流起倒，雖齋百千萬億眾，皆有為功德邊事，於大法尚隔無數層也。</p>
<p>昔有僧問甘贄行者云：「行者接待不易。」贄云：「譬如餵驢餵馬。」汝且道：甘行者與麼抵對，還明得大法也未？思之，思之。</p>
</div>
<div class='div-other'><a id='mulu134' />
<p class='h2'>示照明禪人</p><p>汝求法語，要我寫七八句，我云：「法語有何定準？多則千句萬句也有，少則一字半字也無。汝若向少處商量，就中卻有千句萬句，恒河沙劫談不盡；汝若向多處理會，就中實無一字半字，蟭螟眼裏著不盈。除非自<span class='corr'>己</span>一旦知非，漆桶子墮，未能覷破源底也。今且寫七八句與汝：本有靈明，不分老少，坐臥經行，迴光返照。正眼豁開，通身奧妙，達磨瞿曇，只堪一笑。正恁麼時，畢竟喚什麼作正眼？咄！」</p>
</div>
<div class='div-other'><a id='mulu135' />
<p class='h2'>示天衢李居士</p><p>栗棘蓬吞得下，金剛圈跳得過，殊不知，自<span class='corr'>己</span>是箇栗棘蓬，更教誰吞？自<span class='corr'>己</span>是個金剛圈，更教誰跳？大小楊岐，飛沙走石，瞎人眼睛，好與三十棒。這裏見得，通天衢路任汝往來，沒孔霜柯共我吹唱，反是未免局守一隅，隨浩浩塵中消磨歲月矣。初心之謂，何而肯以自負耶？</p>
</div>
<div class='div-other'><a id='mulu136' />
<p class='h2'>示日本逸然禪德</p><p>逸公長老閩產也，居扶桑日久，風俗語音籌之甚熟。嘗念古印原、夢窗諸禪宿入中國問道，而徑山虛堂老人曾在此方闡化，迄今語錄昭布，若素若緇悉知有宗門向上事。</p>
<p>我黃檗琦法兄應長崎之請，三四年來道法隆崇，尊卑膜拜者爭額曰活佛。嗚呼！逸公首倡之誼、羽翼之功，豈少也哉？一日遠寄書儀，求福嚴本師法語并囑及索予數言附艫而去，是不思大海汪洋之水而欲嘗希微一滴之味，顧予又何敢向若以售耶？</p>
<p>雖然，大海水也，一滴亦水也；嘗一滴之味，大海之水無不同也。夫法海無邊，覺源浩渺，佛祖眾生平等受用，只因有迷、有悟，有妄、有真，遂有生死海、解脫海，別路、岐途，種種名相。</p>
<p>若是利根逸群之士，自能一吸吸盡，如神龍巨鯤衝激變化，散為雨露、發為波濤，直得佛祖退避無門、眾生瞻仰有分，茱萸之涓滴弗存、雲巖之碧湛湛地、道吾之白浪滔天，總不外是矣。</p>
<p>果到與麼地位，不妨大家舀水傾潑，一滴也由汝、大海也由汝，收大海歸一滴也由汝、點一滴成大海也由汝，奚須覿面？萬千里外早與予相見了也。</p>
<p>末季參徒郵視叢林不肯自信，即日與之談大海水，茫然莫測其淺深，日與之嘗一滴味，泛然莫辨其底，止或淹沉死水、或叫渴河邊，或望洋以驚、或持杯以酌，源頭混濁，支泒乾枯，霄壤懸殊，理無足怪。</p>
<p>茲扶桑佛日重明，人人堅固善根，必無此等流弊，旁通密護，作楫濟川，予料逸公壯志殆未能已已。</p>
</div>
<div class='div-other'><a id='mulu137' />
<p class='h2'>示儀生邵居士</p><p>素位而行，不願乎外，此二語，世、出世間人立身應世大概盡之矣。</p>
<p>如素富貴必行乎富貴所當行之道，所謂：事君保國，愛民及物是也。若於富貴上起貪心侈想，便是願外，非素位而行矣。</p>
<p>素貧賤必行乎貧賤所當行之道，所謂：隨緣安分，不怨不尤是也。若於貧賤上形諂辭乞態，便是願外，非素位而行矣。</p>
<p>嗟見今人解說者未解行、解行者未解實，且久每遇富貴貧賤境界輒悲喜交集，得失縈懷，尚安望所入自得而暇，折節相從，以咨參證悟為究竟耶？</p>
<p>居士夙稟英聰，朋游杜絕，但肯生死念頭痛切，不患不明斯事，帶水可舟，慎勿吝棹，綠楊滿路，修竹成林，富貴歟？貧賤歟？到我門時自能一一委悉。</p>
</div>
<div class='div-other'><a id='mulu138' />
<p class='h2'>示　　　上座</p><p>臨濟一宗盛行天下，迺子迺孫面稟親承，咸轟轟烈烈，具超群越格、縛虎拏龍大手段，故無論慈明楊岐、汾陽大慧，鉗錘惡辣搆他不上，即慧溫妙道、資壽法燈，雖係女流機鋒，亦難湊泊。汝既有意為吾家種草，當善操持，俾令薰天炙地，彼夫儼鬚眉而甘巾幗者真矣。</p>
</div>
<div class='div-other'><a id='mulu139' />
<p class='h2'>示隱野首座</p><p>匡徒領眾，世不乏人，求其具佛祖肝腸、品格超卓者，十無一二，此無他，人我勢利之心勝耳。故善師者必師古，而今時不足法也。</p>
<p>佛鑒曰：「佛眼弟子唯高菴勁挺，不近人情，為人無嗜好，作事無黨援，清嚴恭謹，始終以名節自立，衲子罕有倫比普應惺。」</p>
<p>公受囑已久，偶求書法語，特舉此則因緣似之，至夫操縱予奪，諒汝當機自能主裁，山僧不用瘡瘢重著艾也。</p>
</div>
<div class='div-other'><a id='mulu140' />
<p class='h2'>示鍾山維那</p><p>轉天關，迴地軸，就銀山鐵壁裏點開達磨眼睛，石火電光中爍破瞿曇面孔，苟非其人，安明其事？然亦有是其人而明其事者，往往龍頭蛇尾，墮落今時窠臼，此不可不審也。青松之下，茅屋半間，芋火自煨，孤孤迥迥，似恁麼纔見些衲僧氣息，龍天首肯、不首肯，何暇計哉？</p>
</div>
<div class='div-other'><a id='mulu141' />
<p class='h2'>示石竺上座</p><p>佛祖大道如日麗空，初非詭異險怪之事，但能直心直行，無許多人我是非、邪妄諂曲……、種種過患，自然得入無住心體，與佛祖大道冥合為一也。</p>
<p>邇來禪流惡習專務輕狂，雖綴浮華，終凋元氣，較之直心直行者，受用奚啻天淵之隔？故曰：「佛法盛莫盛於此日，衰莫衰於比時。」斯言有由來矣。</p>
<p>石公上座親予未久，鍛煉猶疏，予何敢以折腳鐺兒遽煩提上挈下？然見其直心直行，古樸可風，佛祖大道不甚相遠，他時異日靜養密修，擴而充之，夫豈退落人後？</p>
<p>予有遠行，聚晤難，必迺先委以重任，令其自鞭自逼，無負予懷。是汝當知，切勿看作等閒而忽略也。</p>
</div>
<div class='div-other'><a id='mulu142' />
<p class='h2'>示杜則林居士</p><p>不離富貴功名而能荷擔箇事，自古迨今往往有之，然此人慧性皆從累劫中修來，所以一出頭便具大氣概、大力量，機先領略，句外承當，眼蓋乾坤、口吞佛祖，即或參隨未久、工力欠純，忽於不知不覺中輕輕受人點撥，亦解肆語狂言，發明直指之道。若此者，雖有頓漸之殊，究其到家則總歸一致耳。</p>
<p>杜翁居士天資秀拔，筆力精雄，視富貴如秕糠，等功名如甕蓋，獨於向上一著夜不倒眠、日不求飽，孜孜汲汲，以咨參見人為急務。山僧受蓮山之請，嘗與盤桓來往，知其氣概力量大有過人者，遂不敢以待數十人之禮進退之，而抑其十年前望見之誠也。</p>
<p>居士曾有語云：「聖人傳道，示人以不易至而其道始尊，又示人以不難至而其道始大。」山僧今日據款結案，是易耶？難耶？尊耶？大耶？如魚飲水，冷煖自知，要且彼此不相辜負足矣，更書一偈以盡之。</p>
<p>偈曰：全身廓落無藏處，信手掀開不二門，如意指揮山月上，穀城華雨任繽紛。</p>
</div>
<div class='div-other'><a id='mulu143' />
<p class='h2'>示止言柯居士</p><p>佛祖言教巧設多端，不過方便垂慈，應病與藥，要諸人退步，就<span class='corr'>己</span>向夢幻殼子上啐地一番，識得自家主人公而<span class='corr'>已</span>。初非別有一法，實綴於人而可私相授受也。</p>
<p>所以古者道：「我宗無語句，亦無一法與人。」又云：「向三界十方世間，若有一塵一法可得與汝，盡落天魔外道。」若然者，山僧又何法之能、何語之寫，而嘮嘮葛藤，引人生異見哉？</p>
<p>止言翁由儒入佛，素行足徵，偶持白絹一幅求書法語，以為究竟，山僧云：「汝但把生平肚皮裏諸子百家文字寘在一邊，單看自家主人公在什麼處，忽朝桶底打脫，自然海印發光，而諸子百家文字亦著著可據，信手拈來不為分外矣。」山僧與麼舉揚，是有語句？無語句？是有法與人？無法與人？居士試力行深造之，便知山僧、佛祖與汝相去不多也。</p>
</div>
<div class='div-other'><a id='mulu144' />
<p class='h2'>示守緣上座</p><p>北直守公親近雪峰亙老人有年，料理常住鉅細靡不關心，更於老人患難之際又能挺身竭力，弗避艱險而求以保全之。</p>
<p>老人遷化，人皆勸公承嗣，公終不自肯，蓋恐蹈近時之覆轍，為少年所效尤也。</p>
<p>一日與山僧談及此事，公甚有難色，予調師資授受非可苟然，須正大光明，然後事成言順，倘勉強而曲從之，非惟辜負雪峰，且亦埋沒自<span class='corr'>己</span>矣。</p>
<p>公唯唯，出平日所有供招一一呈上，山僧即與一一按過，他年解拈瓣香薰予鼻孔，山僧與亙老人鼻孔歷劫通同，汝之不辜負予者即不辜負雪峰也。囑囑。</p>
</div>
<div class='div-other'><a id='mulu145' />
<p class='h2'>示苞吉戴居士</p><p>苞吉居士出入佛門<span class='corr'>已</span>久，而技藝尤精奇，一日持所製五色綵華兩樹拱予，并索數語為迺翁蕃林老人七旬壽。予見其華枝絢爛，生意宛然，是真有巧奪造化之手，而非世工所能彷彿幾及也，乃笑而言曰：「汝能製世間之華而未能製出世間之華，汝能製四時不謝之華而未能製歷劫不遷之華。」</p>
<p>蓋此一華，枝葉繁茂，遍覆大千，根本堅牢，滋培佛祖，狀不得、名不得，五彩描摹不得、方所趨向不得，唯許汝穩穩當當，勇猛精進，實契實悟，如剪一握絲，一剪一切斷，又如十字街頭撞著親爺相似快活，不徹不待，問人知其是否方有少分相應也。</p>
<p>誠能如是，則何親而不報？何恩而不酬？何福壽而不日增乎？更書一偈以助孝道之誠：鶴髮童顏仁者壽，華堂拜祝古稀年，西桃南柏般般在，受用還憑地上僊。</p>
</div></div>
<div class='div-w'><p class="pre"><span class='note-inline'>(海寧縣比丘尼通定同徙超聞<br/>助刻，祈慧根永固，壽命延長者。)</span></p>
</div>
<p class='juan'>百癡禪師語錄卷第十九終</p>
</div><!-- end of div[@id='body'] -->
</body></html>