<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu897' />
<p class='juan'>百癡禪師語錄卷第二十九</p><p class="byline">嗣法門人超宣等編</p>
<div class='div-other'><a id='mulu898' />
<p class='h1'>行實</p><p>眾請說行實，師云：「山僧自來不曾參歷諸方，無甚行實可說，秪是與我本師相見，一二機緣人共知之，亦無庸說也。」</p>
<p>眾固請不已，師乃云：「據山僧生緣是福建漳州漳浦縣蔡氏子，父從誠，字紫海，母鄭氏。幼習儒，怙恃繼失，依次兄明吾居住。</p>
<p>「年二十，功名不就，每思世累拘牽，便有超然欲脫之意。</p>
<p>「癸酉五月間，因事逃出，憩同安邑，邸夜夢有人呼曰：『時至矣，速回去。』即晨起身，未數里，雷雨大作，走向古廟躲避，遇真戒師同念果翁亦來避雨，見其言行純篤，遂偕入長泰縣石獅巖禮求薙髮。就今想之，此雨不是等閒，乃山僧出世緣起也，設若頃刻蹉過，飄泊無休日矣。</p>
<p>「居月餘，師令詣泉州報親寺禮亙信關主，主具大眼目，一見甚為珍賞，山僧於念誦作務之暇嘗披閱禪關策進，有『萬法歸一，一歸何處』話亦覺默默地自忖自疑，然只在語句上鑽研、意解裏卜度，即有傳本師開堂錄至者言及棒喝接人，山僧尚未肯信。</p>
<p>「甲戌春，主指往福州黃檗參本師，時年二十四矣。進堂數日，問：『松陰連古岫，鳥語徹飛泉，如何是山中境？』本師云：『這裏是黃檗。』山僧云：『翠竹風敲簾不捲，任他龍象自縱橫，如何是境中人？』本師打一棒，云：『會麼？』山僧云：『人境雙忘，安身立命在什麼處？』本師連棒打出。</p>
<p>「次日呈偈，本師閱畢，豎拳，云：『向這裏道看。』山僧無語，本師復連棒打出，自此把『一歸何處』底話頭置在一邊，單看這連棒打出時畢竟是什麼意旨。踰兩月，越加猛銳，本師上堂，山僧亦出眾致問；本師入堂，亦嘗舉話驗山僧。其零碎機緣頗多，總於自<span class='corr'>己</span>分上如隔靴搔癢也。</p>
<p>「冬開爐，隨眾入室，本師云：『動絃別曲，葉落知秋，汝作麼生會？』山僧呈坐具。本師云：『是什麼時節作如此去就？』山僧擬開口，本師連棒打出，歸堂躍然有省，直下如山崩海裂，涌出一輪紅日相似。</p>
<p>「乙亥春，解制，本師命掌書記一日問：『庭前柏樹子意旨如何？』山僧豎指。本師云：『離了此又作麼生？』山僧云：『和尚將謂別有在。』</p>
<p>「亙信關主出關，參本師，一日同侍，次本師問主云：『如何是佛？』主抵對，本師復顧山僧，云：『汝作麼生道？』山僧云：『破米篩。』本師頷之。</p>
<p>「冬主為西堂，山僧入方丈為記錄侍者。明年春，本師退院，山僧相隨，住建寧蓮峰及溫州法通寺。一日，小參，豎拳，云：『只者箇，描也描不成、畫也畫不就，汝等作麼生會？』眾呈偈，山僧亦書，進云：『分明這箇畫描難，壁立千尋突眼看，不惜眉毛通一線，卻教少室髑髏寒。』本師問：『如何是通一線？』山僧豎拳，本師休去。</p>
<p>「戊寅七月，本師受海鹽金粟請，立山僧期內領西堂職。一日侍，次本師云：『寂然不動，感而遂通，汝作麼生會？』山僧珍重便出。又一日，本師云：『如何是逆水之波？』山僧進前作掀倒禪床勢，本師拈拄杖，山僧亦出。又一日，本師云：『我看汝這幾時恰似傷弓之鳥，如何是金翅鳥直取龍吞？』山僧亦進前作掀倒禪床勢而出。</p>
<p>「解制後，付拂回閩，即在蓮峰住靜，迨辛<span class='corr'>巳</span>冬蒙眾檀護敦請就院開堂，亦自量才力弗及，勉強一期而<span class='corr'>已</span>。誰知我本師婆心更熱到底，不容躲避，乃于臘月中囑不昧，師齎書云：『汝既出頭擔箇擔子，日用行持須是鄭重，亦要直操到底，不可比山僧在學地浪費精神，未至老年先言告倦，源流一幅法衣、一頂付汝，與後學表信。』云云。故山僧於壬午二月間又擔箇擔子到寶峰百山，窮精極神，未敢歇手。</p>
<p>「甲申春，到浙江金粟省覲本師，舉為首座，秉拂。秋，海寧榜眼陳公同諸紳衿請住皇崗太平寺。</p>
<p>「乙酉夏，國變，仍歸金粟。</p>
<p>「丙戌秋，移入杭之長慶，蓋為避亂計也。</p>
<p>「丁亥冬，本師天童結制，招山僧再居金粟首座寮，秉拂。</p>
<p>「戊子四月，本師以金粟無主，不得兩頭照管，乃回山料理，而護法紳衿鳴鐘集眾，卜之韋天得吉，遂請主金粟焉。閏四月初八，入方丈數載，柴荒米貴，所有微貲悉充常住。</p>
<p>「癸<span class='corr'>巳</span>秋，覲周居士率眾檀送藏經入山。次日，辭眾退院，寓居梵勝。</p>
<p>「甲午五月，住松江明發。</p>
<p>「丁酉夏，赴超果寺，請冬戒，期圓即回。</p>
<p>「此半生行略大概也。諸上座！光陰可惜，時不待人，各須努力，精勤認取轉身活路。若以予為容易得而欲依樣畫葫蘆，非惟誤賺將來，抑山僧罪過不知重多少矣。」</p>
</div>
<div class='div-other'><a id='mulu899' />
<p class='h1'>賦</p>
<div class='div-other'><a id='mulu900' />
<p class='h2'>狂風賦</p><p style="margin-left:1em">丁酉六月十九日，天風大作，群木摧折，及晚稍息，予登一覽樓上，四望寂寥，惻然有感，乃為賦曰。</p>
<p style="text-indent:0em" class="lg-abnormal"><div class='lg-row'>維大塊之噫氣來，嫋嫋兮涼生車砲，雲兮忽起，天色變而翳明，似奔濤之怒捲，若雷鼓之震驚，旋飛沙以拔木，翻杜屋而茅傾，鳥叫號以失怙，魚亂穴其不寧爾？乃封姨罷戰，水光浮面，草樹停酸，心怡目眴，陟一覽之危樓，對鴛鴦之寶殿，窗四啟而寂寥，望九峰而未見，因思風性險且凶，人性凶險與風同，風凶險而易息，人凶險其難窮，隨情波以涌激，背慧日之煦融，安得太和元象盎然在？萬物熙熙兮共坐春宮。</div>
</p></div>
<div class='div-other'><a id='mulu901' />
<p class='h2'>學道賦</p><p style="text-indent:0em" class="lg-abnormal"><div class='lg-row'>大道淵然，極妙極玄，既離義路，那涉言詮？大道不二，最簡最易，凡聖同元，惟乃至。譬猶良禾在畦必假鋤犁，美玉藏璞必需剖鑿。匪剖鑿，無以獲希世之珍；匪鋤犁，無以收盈車之穀。靈雲見桃花、太原聞畫角、長慶坐破蒲團、盧公腰石自縛，皆志道以先驅而孜孜乎力學，其視利養也輕如微塵，其尊知識也重如所親，歎隙駒之疾邁，痛生死之沉淪，任百千艱阻而不干其慮，歷造次顛沛而不撓其神，夫是之謂學道也。故曰：「人患學之弗精，不患道之弗明。」苟學精而明乎道，何佛祖之不可成？少不學道，有目而盲；壯不學道，業識紛更；老不學道，抵死無能；富與貴而不學道，墮陷火坑；貧與賤而不學道，牛馬縱橫。然則學可少也哉？勉之勉之，為規為則，未有天生之釋迦、自然之彌勒，幸毋曰今之人不及古之人，而暴棄浮游，喪身於聲色貨利之城。</div>
</p></div>
<div class='div-other'><a id='mulu902' />
<p class='h2'>墓梅賦</p><p style="text-indent:0em" class="lg-abnormal"><div class='lg-row'>黑帝司權，萬木凍，惟汝孤貞，喚回春夢，疏影橫斜，暗香浮動，胡不徙倚于山之陽水之涘，鑒賞遊人而乃點綴乎？殘碑下，荒草傍，比鄰翁仲，謂時弗可為耶？曾見野樹欣欣而向榮，謂勢莫之，何耶？也有女蘿緣高而簸弄。嗟！彼雪骨冰姿，隴頭客兮斷送，若其占百華之魁，雖居冷寂而名愈馨，任鼎和之職者，舍汝而復誰與用？</div>
</p></div>
<div class='div-other'><a id='mulu903' />
<p class='h2'>漁笛賦</p><p style="text-indent:0em" class="lg-abnormal"><div class='lg-row'>天高雲淨，月冷江空，何處漁父？繫舟浦東。橫短玉兮嗚咽，奏落梅兮驚鴻，添孤客之離恨，感故鄉之靄矇。予乃起而問曰：「子其有情思耶？間斷續而寫怨，似秋雨之滴疏桐。」彼囅然笑曰：「予惡乎情思哉？一蓑一笠，我樂無窮，得魚酤酒，樂在其中，各隨心所觸發，夫奚閞一笛之風。」遂鼓枻前去，茫茫兮不知其終。</div>
</p></div>
<div class='div-other'><a id='mulu904' />
<p class='h2'>雞鳴賦</p><p style="text-indent:0em" class="lg-abnormal"><div class='lg-row'>物不得其平則鳴，雞亦有不平歟？胡乃昂頭鼓翅，喔喔咿咿，警幽窗之睡夢際，風雨而弗辭意者。人而無文，汝頂華冠以示麗；人而無勇，汝對勁敵以前驅；人而無仁，汝見飲啄相呼喚；人而無信，汝能守夜自知幾。是故，逖公聞而起舞、佛果聽而悟道、渻子養而德全、處宗談而學到，合韻節之淒清、通妙義之閫奧。若夫假聲脫難、繫火奔羌，斯皆狡詐之謀，取勝一時，又何足關予之懷抱？</div>
</p></div></div>
<div class='div-xu'><a id='mulu905' />
<p class='h1'>序</p>
<div class='div-xu'><a id='mulu906' />
<p class='h2'>親恩必報序</p><p>寒雲四起，六花繚亂，捲簾凝睇，忽興罔極之思，油油然不自遏也。大枯上人至，倒身三拜，出袖中手卷求序，欲回故里以殯雙親，其殆先得我心，不約而同者乎？予應之曰：「嗟嗟！子真痛念父母哉，離鄉十餘載未能以抔土覆親骸，貧也，非罪也。偶爾言歸，不遠數千里，仰藉於友朋檀度，情也，非貪也。麥舟助葬，古風猶存，脫驂賻人先聖所重，寂寂此行，知必有以相信矣。」枯東魯某氏于賦性剛直，不妄攀緣，蓋親近予有年也，予嘉其孝行之誠，故疾呵凍硯泚筆而為之序。</p>
</div>
<div class='div-other'><a id='mulu907' />
<p class='h2'>壽王氏夫人六十序</p><p>有賢母而後有賢子，是賢子之實，非賢母弗成也；有賢子而後有賢母，是賢母之名，由賢子益著也。然則賢母世所甚難，而賢母之子又豈可少乎？</p>
<p>姚江得魯邵公為其母太夫人王氏六秩求文於予，予不知文，亦不能文也。雖然，竊心慕焉，夫勤操秉志，機杼不忘，太夫人所以修<span class='corr'>己</span>也；儉約經營，井然有法，太夫人所以治家也；下榻留賢，壺觴芬潔，太夫人所以享賓也；義方訓重，勉爾攻書，太夫人所以教子也。至若親異子婦，一體垂慈，太夫人恤眾之心無畦畛也；晨夕課經，折華獻果，太夫人奉佛之念無少衰也；能以<span class='corr'>己</span>意發明內典，太夫人之智識通敏足嘉也；不以兩耳側聆人過，太夫人之德量渾融可尚也。何況天資精巧，理傭工而纖悉中程，手藝奇超，製膏羶而邇遐合轍？閨中麟鳳耶？女中丈夫耶？</p>
<p>徛歟休哉，雖古之賢母蔑以加矣。予聞之「德厚者，天必假以年；養深者，神必錫以福」，天而假之以年，何患乎年之不永也？神而錫之以福，何慮乎福之不崇也？福崇年永，出於自然，苟欲取片語增飾之亦猶之乎，棄本而尋枝、向河而售水也。</p>
<p>但邵公之言曰：「天下未有無至性之人，抑豈有無至性之文者？」夫予也具至性人也，倘其言之有當於性，則雖不知文、不能文，無不可為文用也。言而無不可用，則試用之以壽，夫至性之人并以質之求至性之文者，又斷斷乎其可也？</p>
<p>時方酷旱，田龜河涸，適雷電交馳，甘霖聿降，農者謳於野、士者慶於庭、商者悅於市，予亦喜甚，因出門倚杖而為之歌。歌曰：久旱得雨，水淙淙兮枯苗勃長，人心通兮天道好生，歲云豐兮修德樹德，利用洪兮吾以此為太夫人壽，壽無窮兮。</p>
</div>
<div class='div-xu'><a id='mulu908' />
<p class='h2'>壽華宇六十序</p><p>昭陽大荒落之歲，葭月既望，華翁朱老居士六旬初度日也。南極流輝，東華註算，良賓輻集，玉樹森庭，瞻斯景者得無意乎？</p>
<p>予素非深知翁也，而曷敢以壽翁？然嘗聞之翁兮行<span class='corr'>已</span>是篤是恭、翁兮守法無疚無慵、翁兮奉親甘旨克孝、翁兮恤里和睦有容、翁治內兮夫道足則、翁訓子兮嚴愛可風、翁之果輕財兮捨地建剎、翁之勤事佛兮慕教歸宗，如是者，皆為造壽之基、入壽之奧，又何必以函關圖畫，羨聃老之遺蹤？今請質之華翁，其以予言為何如耶？翁雖笑而不言，予固<span class='corr'>已</span>深知之矣。</p>
<p>復為歌曰：六十花年一週<span class='corr'>已</span>，明歲從頭再算起，算到期頤上壽時，霜天夜靜月如水。此真修，非偶爾，聃老何曾說姓李？更須返照本來人，大千晃耀無倫比。</p>
</div>
<div class='div-xu'><a id='mulu909' />
<p class='h2'>季寅居士自紀篇序</p><p>姚季翁生平無所嗜好，每於風亭月塢攜二三親朋以耕詩釣酒為樂，蓋其賦性仁厚簡易使然也。嗚呼噫嘻，此亦天下之快人矣。</p>
<p>順治乙未夏，出自紀篇示予，予思夫天下之窮人者不多得，天下之窮而觭觭而幸者尤不多得也。何也？觭而益窮，天所以處家傑之道；窮而益觭，人所以答上帝之心。天與人合，心與道俱，危必假安，何幸之有？</p>
<p>雖然，不可謂不幸也。今天下之佩玉垂魚，富且貴者比比，富貴而固守、守而獲存者十無二三。以翁之篤於孝友，世居閥閱家而能以善自牧、以窮自勵，較之若人，相去奚翅雲泥乎？我故曰：「天下之窮人、觭人、幸人，乃天下之快人也。」嗚呼噫嘻，我其知翁？翁其諒我矣，敬為序。</p>
</div>
<div class='div-xu'><a id='mulu910' />
<p class='h2'>送道洵禪德住庵序</p><p>處世無別法，要在修身以行道耳。道之所在，一人可也、千百人可也，千百人共聚高堂大廈不為榮，一人獨宿竹窗茅舍不為寂。道之所不在，於<span class='corr'>己</span>且無所補，尚復望率眾為人哉？所以古風穴單丁十載，老汾陽影不出山，乃至列剎相望，象舞龍騰者，班班皆是，是豈避喧樂靜之流、販利圖名之輩所能蠡測其萬一乎？</p>
<p>道洵公堯峰久住，為眾之念，廣而彌殷。丙申冬，擬欲移錫於常州碧澤藥師庵，蓋近日新結茆處也。庵距城五十里，川樹如帶，可以棲遲，誠能推其道而行之，則予言亦當有後驗矣。</p>
</div>
<div class='div-xu'><a id='mulu911' />
<p class='h2'>金粟志山圖序</p><p>山居兌位，寺向震方，川岫繞圍，竹松掩映，蓋自康僧闡化名始著赤烏之天，沿至宋代宏新時復榮，御墨之賜，殿閣崇而華幢動，苾芻聚而梵唄清，廣濟橋邊招青舸以繫纜，舍暉堂內約黃絹以題辭，元豐之藏紙炳如設之毫光示現，若夫鯨音夜吼，魚柝晝鳴，岸柳垂煙，峰蘿擺月，在在超聲而越色，人人就路可還家，況值國運昌明，濟宗再振，慈雲密布，不異鷲嶺？</p>
<p>當年法雨普霑盡歸曹源一滴，象龍伏而野犴逃奔，枝幹繁而本根永固，所以按今稽古知興廢之有期，列勝紀遊識傑靈之重，圖畫儼然在目，匪僅曰壯麗是瞻，彙輯偶爾成文，敢質諸大賢共鑒，因忘固陋，用弁簡端。</p>
</div>
<div class='div-xu'><a id='mulu912' />
<p class='h2'>景雲二會語序</p><p>楓山靜和尚與予為莫逆交往，秦川者數載，永公法侄時在座下，譬如精金美璞，善自韞藏，然而光彩逼人，蚤已覘其品詣不凡矣。某年秋，偶閱開堂二會，語言鋒，秀利絕，去支離，機用縱橫，悉合本據，且喜且歎，曰：「是錄也，後輩同班未有能出其右也。」</p>
<p>我楓山和尚以歷劫堅剛之心，歷盡煙波，費盡鉤餌，不意此巨尾錦鱗被渠活捉仍放之，九龍淵上打雨衝風，誠可為楓山法門慶也。予材涼德，薄言曷足重？但因師而愛其徒，亦因子而尊其父，姑筆片詞，玷諸編首，具眼高賢試珍讀下文，當以予言為不謬。</p>
</div>
<div class='div-xu'><a id='mulu913' />
<p class='h2'>送祖庚上座回鸚湖薦母序</p><p>生事死葬，世禮之常，然亦有禮盡而心未盡者、有心盡而禮未盡者，此不可以一概論也。予幼失怙恃，生無以為事，死無以為葬，心禮俱廢，敢言常耶？風松雨柏，寒蛩夜砧，笙鼓悲歌，慘焉心動，嗚呼噫嘻，悔奚及矣。</p>
<p>丁酉孟秋之五日，苾芻尼行慧三週忌辰，子登公人預書緣起，入丈室拜求數言，并出萍廬詠冷堂二帙，予見其字字血淚，句句痛腸，所謂遙望白雲歸夢杳，幾回惆悵對青巒者，令人不忍極目矣，迺書以慰之曰：「子欲乞言以薦母，太贅哉。居家慕道，費產飯僧，母已自薦也；念佛勤誠，病危弗替，母已自薦也；索浴焚香，驗知時至，母已自薦也；結跏西向，佛裏收音，母已自薦也了。復贅一言以為薦，不亦贅中之贅乎？雖然，求薦者，子之心也。心有所不忍，薦之可也。侍龕兩載，持缽資身，以至負骨隨行，如禮供奉，總是不忍之心所流旋焉，不容遏者也。心與禮俱盡，回視予之讀蓼莪而空寫恨，感風樹而徒興懷者，又何啻天淵也耶？子往矣，鸚湖水滿，鴈翮秋飛。本有現娘，堂堂露現，慧果曇花真受用，天宮佛國舊家鄉。母瞞子不得、子瞞母不得，其有向不得中道得得者，請再贅一轉語。」</p>
</div>
<div class='div-xu'><a id='mulu914' />
<p class='h2'>送妙上座偕兄回里序</p><p>夫以立志慕道之士而能隨所親以外遊，則乾坤之曠蕩、山川之秀麗、人物之奇偉、風俗之富贍，誠足豁見聞而增意趣。如是，其為遊也，不大資裨乎？間或有苟於遊、濫於遊，匪儔黨與雜學擠坑，以至終其身無出脫者，何也？立志不篤，慕道不堅也。</p>
<p>獨玄上座偕胞兄心公背閩鄉，尋知識，自鴈宕、而天台、而新昌、杭之靈隱、天竺湖之道場報恩、蘇之靈巖瑞光，腳尖所歷，將幾處景況收拾入缽囊中矣，最後來松江明發聚首三載，互相羽翼，更不起纖毫異見，其篤於立志、堅於慕道，為何如哉？一日秋風颯颯，篛笠欲飛，心公拜辭，伊亦偕往，予乃為誦棠棣之章、曰棠棣之華，鄂不韡韡，凡今之人莫如兄弟，況法門情義倍加一層乎？</p>
<p>此去隨緣飲啄，安分而居，骨肉相扶，老病相恤，勝幢相助，毋聽傍言而少懈，毋縱<span class='corr'>己</span>性而輕離，是則予所殷殷致囑者也。憶予志學年前父母喪亡，弟昆散處，至今鬢髮斑然，求一面而不可得，汝有幸對床共被之規、同氣連枝之理，諒已籌之甚熟，必不效山僧潦倒，自誤生平，空作世、出世間一薄情負義人也。</p>
</div>
<div class='div-xu'><a id='mulu915' />
<p class='h2'>一擊序</p><p>悟上人舊號守靜，今乞易為一擊，而并索予序。予曰：「昔香嚴擊竹作聲，豁然大悟，因有頌云：『一擊忘所知，更不假修持，動容揚古路，不墮悄然機。』此一擊之義所由傳也。</p>
<p>「汝能於一擊中親切承當，諦寔領荷，則與香嚴老子覿體混融，無分毫隔礙，而碧眼黃頭亦嘗在其間，弗敢相瞞昧矣。然後，知一言、一指、一拈、一境皆一擊也，一棒、一喝、一挨、一拶皆一擊也，風厲雷奔、鳥啼花落……、以至翻騰海嶽、鼓撼乾坤皆一擊也。苟或迷雲翳其光、世音雜其耳，雖琅玕萬本，東擊西敲，徒付之等閒，奚悟焉？</p>
<p>葛藤未了，并說三偈以盡之。當陽一擊，千聖軌則，大小香嚴捉敗這賊。半天紅日啟晴檐，倏忽之時都黯黑，當陽一擊超聲超色，堪笑香嚴枉勞氣力也。有仰山，不肯伊，剛言夙習記持得，汝號一擊勿妄猜，工夫原自靜中來，豁然大悟，全機用活，把香嚴碎作灰。」</p>
</div>
<div class='div-xu'><a id='mulu916' />
<p class='h2'>毛開石松泉畫軸序</p><p>山之泉固多，而求其瀑布飛流者常少；山之松無數，而求其懸崖偃蓋者實難。是故，白虹下飲澗，寒劍倚天立，范希文摹其形勢之高也；錯落千丈松，虯龍盤古根、李謫仙狀其枝幹之巧也；至夫黃檗詠之、臨濟栽之、趙州指之、价老悟之，皆於吾道有深入，而非僅曰泉與松<span class='corr'>已</span>也。</p>
<p>開石毛公大都王輞川後身也，庚子夏，手繪一軸持來贈予，予張之虛堂素壁，波光勃勃欲動，耳畔如聞風濤蕭颯聲，依稀乎神遊匡廬之上、泰岱之間，以與往聖今賢相晤對，而不知其歲月之易邁，桑海之變更矣。毛公曰：「吾借此為師壽。」予笑曰：「謂為予壽是增一壽者相也，且莫爾爾也。」遂囑筆而序，庶幾良賓韻士還就此中別具隻眼云。</p>
</div>
<div class='div-xu'><a id='mulu917' />
<p class='h2'>鵲巢序</p><p>斜涇予暫隱處也，有綠楊數株焉。春日晴和，鵲啣木巢，其上雛未脫㲉，鴝鵒小鳥相與呼群而擾奪之，不久亦飛去。嗚呼！天道之變遷、人情之械巧、物類之紛更，於茲見矣。當其呼群擾奪之時，或喧、或止，如鬥、如爭，夫豈不欲生而又生，安而且久乎？得之未幾失之，隨後回思向之，聚族而謀者恃奚為耶？</p>
<p>所以古德云：「人不可有恃，恃勢則心日傲、恃權則心日暴、恃福則心日驕、恃才則心日慢、恃智則心日枝、恃術則心日詐、恃貨則心日貪、恃力則心日狠。」人猶如是，矧於物乎？然則今之恃才勢以謀叢席，而無大小之分者，亦猶奪巢之鴝鵒也。偶獨輪上人來，有感而為之序。</p>
</div>
<div class='div-xu'><a id='mulu918' />
<p class='h2'>闇然居士乞塑母像序</p><p>昺道人欲塑母像，奉祀於圖澤之庵，而來請問予。</p>
<p>予曰：「人孰無母？汝以像設祀，之後效者不幾多乎？」道人曰：「吾母所以可祀者，有三生而持戒禮經，勤孜不怠，死而知時，削髮、鼻注、垂胸，即他人之母不過望子立業榮家以享富貴，而吾母甘守淡泊，能隨子專心入道，崇重法門。今日之舉非思報劬勞之萬一，乃以啟後效者之信心也。」</p>
<p>予曰：「若是，則像設未立，清名<span class='corr'>已</span>播人間矣。然以要言之盡道，而行全在子也。苟摩耶之聖，而悉達不能操堅牢願力，為大法王，佛母之名安寄？縱有賢如孟母，而子軻不能繼志述事，以恢前業，賢母之名又誰傳乎？」道人躍然起曰：「謹受教。」</p>
<p>予因援筆，就其所言序之，并為歌曰：「立像祀親，有取爾兮母子俱賢，疇相禦兮以道自強，吾尤望達人俊乂共成此舉兮。」</p>
</div>
<div class='div-xu'><a id='mulu919' />
<p class='h2'>黃檗時默公七十三歲序</p><p>甲<span class='corr'>戌</span>春，予入檗山參先師，即知有默公耆宿之德與名矣。厥後分手二十餘年，閩浙各天，無由親炙，而默公耆宿之德與名尚依依在胸中，不忍少釋也。</p>
<p>辛丑秋，扶先師靈龕歸葬檗山，默公出道來迎，觀其容貌光滋，舉止矍鑠，是非所積者厚而所養者深乎。</p>
<p>一日焚香煮茗，懸壽章四幅於堂之左右，請予往讀，皆諸大禪師為伊七旬初度祝語也。予乃笑而言曰：「公年少出家慕道，嚴守毘尼，眾所知也；龍藏下頒，公偕同列輔弼山門，晨夕弗倦，眾所知也；歷請五世住持闡揚斷際宗旨，公謙虛自若，毫無畔岸，眾所知也；敦睦弟昆，課督孫子，公縱遇頑悍，不假辭色而人自悅服，亦眾所知也。若是者，又何以壽章為？豈壽章能有益於公乎？抑公之德與名必藉壽章以傳乎？吾謂壽章雖不能有益於公，而公之壽愈高也；公之德與名雖不藉壽章以傳，而公之德與名愈顯也。一代中間能有幾人？然則予今日之詞又烏容<span class='corr'>已</span>哉？」</p>
<p>於是援筆而為歌曰：「時兮默兮，至人原不泥乎跡。默兮時兮，君子能與物推移。惟公之德與名兮原弗易其毫絲，譬如金烏射戶兮四壁光陸離，亦如迅雷吼谷兮萬馬爭奔馳。公之壽莫可量兮，十二峰高曷足奇？以其勵風化而繩佛祖兮，公之德與名也，夫誰敢而湮沒之？」</p>
</div></div>
<div class='div-other'><a id='mulu920' />
<p class='h1'>祭文</p>
<div class='div-other'><a id='mulu921' />
<p class='h2'>祭父母文</p><p>維順治十五年歲，在著雍閹茂桐月哉生，明日寓華亭出家，不肖男某謹以蘩蘋之供致祭于先考某君、先妣鄭氏之靈，曰：「生我者父，鞠我者母，深恩罔極，曷日忘之？憶自齠齔之年，抱詩書而就傅，期終身以恃怙，勵學業於有成，未幾歲月駥奔，父母相繼而逝。嗚呼！父母其竟棄我也耶？不肖此時淚眼悲零，愁魂索寞，嘆音容之杳邈，思欲覯而無由。然而，何所裨也？成人在即，族謝貲殘，千里孤遊，家鄉夢斷，四時八節無以為祀，片紙寸香無以為酬。嗚呼！人子之待父母，果如是乎？厥後危裏偷安，死中得活，僧倫濫廁，法服更披，苦骨勞筋而堅以入道，輸肝瀝膽而切乎為人，屈指<span class='corr'>已</span>閱三旬，歷年將及半百，兵戈塞路，又不能匍匐以掃墳塋，風木關懷徒悵，望白雲而空灑涕。嗚呼！父母之所以育子者，其果願如是也耶？雖然，此正父母之願，而吾願<span class='corr'>已</span>至也；吾願<span class='corr'>已</span>至，而吾之所以報答父母者亦<span class='corr'>已</span>至也。春花陰陰，春水沉沉，獻花酌水，聊表吾心，靈其有知，來格來歆。」</p>
</div>
<div class='div-other'><a id='mulu922' />
<p class='h2'>祭福嚴費和尚文</p><p>佛法寢衰兮人心日漓，捨真趨偽兮茫乎未有<span class='corr'>已</span>時。誰為作中流砥柱兮？當茲世而僅見吾師。師紹滹沱正派兮垂機發用，如電卷與星馳，歷坐十大名藍兮羅龍鞭鳳，慣施妙密之鉗鎚，出金錍以刮諸方翳膜兮言言見諦，九鼎不移，斥狂謬而著嚴統兮禪門千載為鑑為龜，況復事上以孝兮待下以慈？處眾有道兮應物無私，變荊榛而琳宮紺殿兮使往來賢聖皆得其倚毗。予方恃終身矜式兮庶蹈履少，補而弗虧，豈期慧燈遽滅，大廈傾危？乾坤黯黑，草樹凄悲，<span class='corr'>己</span>闍維而舍利駢疊兮，獨予後至慚罪，譴之難推，拜瞻影堂而捧靈骨兮，捫膺自咎，咿咿似失哺之嬰兒，爰酌語溪之水，爰陳泣血之詞，師靈不昧，尚其鑒之。吁嗟乎，既不能代師殞亡以酬報萬一，縱淚枯腸斷兮奚禪。</p>
<p class="head2">又</p>
<p>師道大行如日如星，獅絃振響如雷如霆，迷者以悟、醉者以醒、盲者以矚、病者以寧，多士濟濟，武緯文經，名通帝座，化達重溟。夫何法運之竟替，迺使我等而伶俜酸心兮慘惻，血淚兮飄零？願師再來於此，母戀兜率之廷庶，魔孽不敢復作，而祗林有賴永存萬古之儀刑。</p>
</div>
<div class='div-other'><a id='mulu923' />
<p class='h2'>入塔祭文</p><p>嗚呼！師生於萬曆癸巳之年，而終於順治之辛丑，春秋六十有九，不可謂不高也。鉗鎚後學，徹困婆心，大闡宗風，名喧畿甸，師之法道不可謂不行也。一樹垂雲，干枝普蔭，列剎相望，各自稱雄，師之子子孫孫不可謂不多也。</p>
<p>嗚呼！師事畢矣，師願遂矣，然而我等猶不能<span class='corr'>已已</span>者，以師之骨石未獲歸土也。是故，仲秋月朔，執紼登途，霞嶺崎嶇，雖兵戈弗避也。浦南路轉，黯淡灘危，舟楫驚顛，雖艱苦弗辭也。及乎到玉融，入檗岫，青蔥溢目，殿閣凌空，禮窣堵之靈神，唱還鄉之曲調，我等微忱其庶幾乎賴以少慰也。</p>
<p>茲當孟冬吉旦，迺師就葬之期，撮土焚香，請師安置。獅翻鳳舞，坐看十二峰頭，諒師不以為閒也；地久天長，時來九龍潭畔，諒師不以為寂也；祖燈發燄，人人履萬福之堂，叢席無虞，箇箇契全彰之旨，諒師不以為迂也。</p>
<p>若是者，師在常寂光中其必默許我也。師默許我，而今而後我等微忱其庶幾乎無愧，而可以謝諸仁人也，嗚呼。</p>
</div>
<div class='div-other'><a id='mulu924' />
<p class='h2'>祭雪峰亙信和尚文</p><p>滹沱之道不墜兮得密祖崛起而再昌，我老人續芳踵於後兮歷三十餘祀而大有光。兄其為老人入室真子兮曾契機乎黃檗、萬福之山堂，踞數名剎，以鞭笞龍象兮兒孫氣宇箇箇如王，予雖忝同門出入兮昔優沐恩義而未敢忘。</p>
<p>自丁丑夏蓮峰分手兮浙水閩鄉，天各一方，迨今庚子春暮兮望猶未見而徒懷憂傷，不謂訃音遐降兮使我驚惶，拜讀遺編兮愁淚滿眶，嗟梁摧而木壞兮慟叢社之凄涼。</p>
<p>願兄去而復來兮力扶末運，於垂亡載矢斯詞，載熏斯香，俎白雲明月為供兮徙倚璜溪之傍。誰謂兄不予饗兮？予其證兄法身之常在，而無隔乎夕陽野樹之微茫。</p>
</div>
<div class='div-other'><a id='mulu925' />
<p class='h2'>祭兄明吾居士文</p><p>同根骨肉，如壎如箎，念予孤幼，惟兄是依。予及長大，厥際流離，零丁艱苦，寤寐含悲，兄日遠覓，何處見之？謂予歿矣，號天淚垂。天不我棄，路遇明師，指引世出，似病得醫，磨裙擦褲，以悟為期，灰頭土面，數載於斯。建州憩，錫信寄兄，知兄攜梓，弟弗憚憂危，間關萬里，一會無疑。春初往浙，兄屆相違，過此以往，桑海變奇，沉魚杳鴈，夢遘猶希。昨接鄉翰傳兄逝，遺二兒孱稚，老嫂在帷，潸然出涕，自信命衰，水長天闊，行蹤莫追，煮茗以奠，尚冀鑑茲。嗚呼噫嘻！哀兄者誰？</p>
</div>
<div class='div-other'><a id='mulu926' />
<p class='h2'>祭韻峰首座文</p><p>嗟乎！公從予有年矣，相尚以道，相印以心，區區世禮何足論也？公操鈯斧於景星峰頂，誅茅種粟，恬澹自安，復移破笠於長慶堂前，密鍊潛鞭，與眾共守。蓋其生平敦重木訥，有踰於吾，而吾之所以日夕望公者，此中不能<span class='corr'>已已</span>也。胡為乎天嗇其緣而奪其志，一入迴龍，遽爾永訣，寒猿叫月，落葉悲霜，羽翼無群，水雲失怙。公固知去來之有數，予亦信聚散以隨時，然而，猶對閩南太息者，良由此中不能<span class='corr'>已已</span>也。嗟乎！</p>
</div>
<div class='div-other'><a id='mulu927' />
<p class='h2'>祭晦珠光西堂無文印藏主文</p><p>印也，東甌。光也，金浦。結伴參方，誼同甘苦，下太白玲瓏之巖，撾鷗灘獨桑之鼓，一語投機，繩予繼祖。盡謂英年可畏，如日初暉，佇看大用現前，活擒兕虎，胡造物之忌盈，迺瞬息而千古，驪珠晦彩兮赤水無光，鐵印拋空兮篆文失譜<span class='corr'>已</span>矣乎？昔亦聞尼父之悼喪，予痛矣哉，今且假招魅而歌些楚，于以罄生死未忘之交情，于以悵醇醨朴散之莫補。</p>
</div>
<div class='div-other'><a id='mulu928' />
<p class='h2'>祭二姊文</p><p>汝於予，女兄也，少而吁喁，長焉笄適，予時稚弱，不諳生離之苦，及父母俱亡，汝亦奄然死別矣。蒼天！蒼天！夫何使我至此極也？汝有夫，不得其主。汝無兒，誰與為祀？風朝雨夜，月落烏啼，慘慘凄凄，遊魂奚託。撫膺痛慟，淚灑千行，山海路遙，荊榛莫問此。予今日所為酌奠而望汝之來也，嗟乎，修短弗齊，同歸於盡，死其可免耶？惟冀了生達死，捨妄還真，悟身世之漚花，駕慈航於彼岸，是則予殷殷而寄情於梵唄者，汝知之乎知哉？</p>
</div>
<div class='div-other'><a id='mulu929' />
<p class='h2'>祭獨露馮道人文</p><p>公生閥閱之家而配武原劉君為耦，劉君早喪，公貞淨自持，履不踰閫，此公婦德之足稽也。公茹素戒殺，屏去環鈿，又能佩服中峰大慧之言而磋磨匪懈，此公夙根之有據也。</p>
<p>乙酉國變，家私遭劫蕩空，公苦守荒塋，參究彌篤，此公患難之不渝也。予住鷗灘，公入眾乞授菩薩儀範，一機默契，祖印荷擔，予為公字獨露而名超凌，此公淵源之所自出也。</p>
<p>未幾，公長往矣，予不復見公矣。公其現女身，與七賢女共處耶？抑捨是身而更現他身，於諸法界作佛事耶？予懷無盡，予思無窮，果摘園內，香燃鼎中，公其有靈來享兮？于以見方外道情善終而且善始。公其有靈不享兮？亦以見方外遺意全始而且全終。</p>
</div></div>
<div class='div-w'><p class="pre"><span class='note-inline'>(會稽弟子明璵捐資助刻，<br/>祈智慧聰達，壽命延長者。)</span></p>
</div>
<p class='juan'>百癡禪師語錄卷第二十九終</p>
</div><!-- end of div[@id='body'] -->
</body></html>