<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu31' />
<p class='juan'>百癡禪師語錄卷第十二</p><p class="byline">嗣法門人超宣等編</p>
<div class='div-other'><a id='mulu32' />
<p class='h1'>松江明發禪院語錄</p><p>佛誕，上堂。僧問：「汙染即不得，修證則不無，既汙染不得，何用修證？」師云：「逢人不得錯舉。」進云：「恁麼則還他肌骨好，不塗紅粉也風流。」師云：「逢人不得錯舉。」</p>
<p>乃云：「天上天下，惟我獨尊，攔頭一語，逼塞乾坤，攪亂三千大千世界，若男、若女，若長、若幼，上天無路，入地無門，韶陽拈棒打殺，琅琊知恩報恩，總在箇裏隨波逐浪，移動腳跟，山彌高而海彌昏，直至於今，誰能見本源？要見伊本源端的處麼？娘胎未入以前事，月浸冰壺夜不痕。」</p>
<p>寶嚴送紅衣，請上堂。「裁蜀錦，剪吳綾，一片霞光紅簇簇。間黃金，環白玉，通身富貴艷重重。從法王寶座上拈來，實渠儂信心中流出。元辰初度，我若添籌汝也添；龍象改觀，幾回抖擻幾回快。快則且置，只如大庾嶺頭提不起時，與今日因緣還有異同也無？把手莫將容易得，惟人自肯乃方親。」</p>
<p>居士李修林同孺人王氏禱嗣，請上堂。僧問：「佛身充滿於法界，普現一切群生前，求男女者得男女、求富貴者得富貴，今日齋主虔誠，如何垂示？」師云：「半夜石麟天上至。」進云：「慈氏、善財無門不現，祥麟、瑞鳳是處皆棲時如何？」師云：「不須摩頂試啼聲。」進云：「懷胎石女風前舞，協夢神珠掌上擎。」師云：「任汝重說偈言。」</p>
<p>乃云：「馬大師出八十四員善知識，箇箇如鳳如龍，可謂多多益善也。船子和尚三十年華亭垂釣，始遇夾山眾。角雖多，一夔足矣。從上求法嗣者，有難易多寡之不同，大概如此。今之求子嗣者，不猶是乎？只要當人仁慈為心、寬厚為本，時時勤禱祝、在在積良因，便見多子塔前象獅蹴踏，黃梅室內燈鏡交輝，可以丕紹先猷、可以克昌後裔，可以享無窮之寶藏、可以圓不了之勝緣。政當此際，大家贊慶一句作麼生道？半夜石麟天上至，何須摩頂試啼聲？」</p>
<p>宗明請上堂。「我若廣說世諦，汝便向世諦處相見，要且山僧不住在世諦處；我若別談玄妙，汝便向玄妙處揣摩，要且山僧不住在玄妙處；我若神出鬼沒、七縱八橫，汝便向神出鬼沒處摸索，要且山僧不住在神出鬼沒處。既總不與麼，畢竟向甚處與山僧相見？」</p>
<p>驀豎拂，云：「世諦通也，玄妙透也，神出鬼沒一齊打迸也。有利、無利，不離行市，放過一著，落在第二。」下座。</p>
<p>謝明覺長老齋，上堂。僧問：「海會龍吟，一泒黃河清徹底；璜林獅吼，千齡華嶽秀連天。為復是法乳恩深？為復是子承父蔭？」師云：「任汝鑽龜打瓦。」進云：「樂天者保天下，畏天者保其國。」以坐具打圓相，云：「這箇如何慶讚？」師云：「此心心外更無心。」進云：「如是，則法隨法行、法幢隨處建立。」師云：「與汝何干？」僧喝，師便打。</p>
<p>乃云：「國清才子貴，家富小兒嬌，大家出隻手，彼此不相饒。如何是出隻手底意？海會寺設齋，明發院打鼓，黧奴白牯俱登堂，飯桶缽匙齊起舞。」</p>
<p>良久，云：「阿呵呵，舉頭天外看，誰是我般人？」便下座。</p>
<p>本鎮眾居士請上堂。「這漢如何少福緣？瞞人瞞地復瞞天，五旬徒自疲心力，說向檀那不值錢。既不值錢，祝他何用？然雖如是，我錯伊不錯。」</p>
<p>良久，云：「錯與不錯，一總拈卻，華樹重重，水雲漠漠，夜半鯨鐘吼似雷，騃兒疑是彈星落。」喝一喝。</p>
<p>復舉真淨和尚云：「洞山門下，要行便行、要坐便坐，缽盂裏屙屎、淨瓶裏吐唾，執法修行如牛拽磨。」</p>
<p>師云：「明發門下，要行不許行、要坐不許坐，缽盂裏不許屙屎、淨瓶裏不許吐唾，執法修行如水推磨。忽有箇漢云：『真淨接上上機，和尚曲為中下。』咄！是什麼所在，容汝恁麼說？」以拄杖約云：「速退，速退。」便下座。</p>
<p>盛顯卿等請上堂。「落花千點隨流水，啼鳥一聲送夕陽，碧眼胡僧無計較，九年面壁暗思量。汝且道：思量箇甚麼？莫是梁廷不契機麼？莫是單傳直指之道未行麼？莫是此土信根未熟，紹隆不得其人麼？似即總似，是則未是。這裏見得分明，般若多羅正印任汝東搭西拋；其或未然，要見碧眼老胡僧，何止迢迢十萬里？」</p>
<p>自慧、行富請上堂。僧問：「壽筵洞啟鳳，舞羽以呈祥，彤氣環流龜，負圖而益算，只如南極老人到來，與無量壽佛作麼生相見？」師云：「莫遞相塗污好。」進云：「恁麼則人人眉宇<span class='corr'>已</span>增新彩色，慈容猶展舊風流。」師云：「更須抖擻眼中塵。」</p>
<p>乃云：「文宣王五十而知天命，蘧大夫五十而知四十九年之非，山僧到這裏又且如何？伎倆沒星兒，鬢毛蓋耳朵，只貪歲月閒，不願私合夥，知非、知命兩茫然，薄粥療饑自可可。君不聞？淡中滋味長，酸梨那換頻婆果？」</p>
<p>上堂。舉趙州示眾云：「『佛』之一字，吾不喜聞。」幻庵覺云：「諸人切忌恁麼會。既不恁麼會，合作麼生會？」乃頌云：「佛之一字不喜聞，去年依舊今年春，今年春間降大雪，陸墓烏盆變白盆。」</p>
<p>師云：「山僧則不然，『佛』之一字，吾不喜聞，諸人直須恁麼會，若不恁麼會，又向甚處見趙州？試聽一頌：佛之一字不喜聞，滿天星斗亂紛紛，趙州老有安邦策，手握金鞭賀聖君。」</p>
<p>生日，馬闇然同眾請上堂。淵首座問：「椿庭日永，佇看南極流輝；壽域天開，仰聽東華注算。今之大誕，敢祝遐齡，未審師意若何？」師云：「通身是，遍身是。」進云：「優曇花現三千歲，此日優曇喜見開。」師云：「直饒恁麼來，也是無端特地。」進云：「大哉無量壽，慈示九峰前。」師云：「速禮三拜。」進云：「不是渠儂恣賣弄，乾坤總屬我家春。」師云：「又是一重公案。」進云：「沒絃琴奏長生曲，引得仙雛下九霄。」師云：「要汝大家齊出手。」</p>
<p>問：「梁峰九十九尖，尖尖插漢，與師壽量孰高？」師云：「也不爭多。」進云：「鹿溪九十九曲，曲曲朝宗，與師壽量孰遠？」師云：「也不爭多。」進云：「只如虛空為口、須彌為舌底人，許伊慶讚也無？」師云：「又且何妨？」進云：「慶讚已竟，大眾證明。」便禮拜，師云：「投桃報李，理之必然。」遂與一棒。</p>
<p>乃云：「祝壽不用他說，只就拂子頭上輕輕點出，便見瀰漫天地，照耀古今，凡聖同源，我人一致。青巒舉首，年年發不盡之春；白鳥啣花，物物顯無私之用。所以道：滴水福滄海，微塵壽泰山，豁開正法眼，萬古剎那間。敢問大眾：拂子有何神力得與麼優游自在？會麼？幾度賣來誰著價？且憑倒卓挂繩床。」</p>
<p>復云：「眾角雖多，不如一麟；眾翼雖多，不如一鳳。若是駕險淩空，奔踶敵勝，還他天馬始得。今者鳳麟畢集，天馬又來，山僧權將目前一坐具地分作四大部洲，令其跳躍奔騰，各各神閒意適，中間所有草木叢林、蠉飛蠕動、燈籠露柱、羅漢、夜乂、或修不盡善因、或造無邊惡業悉皆消融，不相妨礙。政當此際，下水船一曲如何演唱？」</p>
<p>良久，云：「五祖道底。」</p>
<p>解制，上堂。僧問：「薰風自南來，殿閣生微涼，明箇什麼邊事？」師云：「脫體了無依。」進云：「學人今日小出大遇也。」師云：「只得一半。」</p>
<p>進云：「據虎頭、收虎尾不無，和尚卷舒覿露機鋒，如同電拂，又作麼生？」師云：「與汝三十棒。」進云：「出群須是英靈漢，敵勝還他天馬駒。」師云：「大眾識汝。」</p>
<p>僧一喝，歸眾，師乃云：「日長饑有餘，夜短睡不足，熱汗急淋淋，蚊虫相齧鏃。大家搖扇取風涼，何用無繩而自縛？所以諸方此日結制安居，明發這裏解開布袋，雖則時節偶然，要且手腳便快。便快則不無，只如適纔藏主恁麼問，山僧恁麼荅，畢竟明箇什麼邊事？驢腮馬腳重重露，引得傍觀笑語高。」</p>
<p>因換架樑，舉隱野首座，上堂。「鋤雲種月，還他赤手生涯；脫柱換梁，須讓作家匠首。閒居獨善、處眾為人，總不外此風光，隨時施設，規繩合轍，綱領均條，吾道藉以增輝，法門得其倚賴。且道：是阿誰分上事？」舉拂子，云：「撥開野岸腥臊起，隱隱峰頭露黑斑。」</p>
<p>尼瑩潤法孫請上堂。「祖禰不了，殃及兒孫，阿難倒迦葉門前剎竿，黃檗大師聞舉一喝耳聾而吐舌，這兩箇漢，青天白日著鬼迷，有什麼限？明發幸然無星子事，且喜撐門拄戶，代代各有其人。何以見得？人從角直來，依舊角直去。」</p>
<p>度僧，上堂。「三界無安，猶如火宅，眾苦充滿，甚可怖畏，迷戀不<span class='corr'>已</span>，永劫遭焚，驀忽夢回，千生解脫。所以仰齋朱居士就最難割捨處起怖畏心、於無可迷戀中求解脫地，當堂鏟草，融三毒而唱三皈；入座披衣，淨五塵而修五戒。蓋善根之薰習已久故，信向之正念彌堅，然雖如是，莫謂此行事盡頭，須知事乃從頭起。從頭起。」呈拄杖，云：「且看這個是什麼道理？」復卓一卓，下座。</p>
<p>上堂。「金蕊叢叢帶露新，采采烹茗賞佳辰，浮杯何必須宜酒？但有清香自醉人。開福云：『白雲老人大似巧媳婦做出無麵餺飥，惜乎知味者少。』開福效顰，亦有一偈：『重陽黃菊未成花，落帽無勞憶孟嘉，但得青山長在眼，不妨流水去無涯。』明發此者不敢效顰，只要應箇時節，菊迎重九滿籬金，恰值諸檀入鷲林，香飯擎來供一飽，誰云隔地少知音？」</p>
<p>上堂。「大雄白額虎，南山鱉鼻蛇，禪和如撞著，似抵惡冤家。一腳踏長尾，雙拳拔利牙，進前輕擬議，性命委泥沙。」</p>
<p>度亦悟為僧，上堂。「在家不若出家好，幾箇肯脩好到老？老到頭來能自脩，聲聲悔不出家早。然出家何事？所慕出家者何心？直須擺脫一切塵勞業網，打辦一副久遠肝腸，抖擻舊精神，奮發新志願，向佛祖行說不到處踏著本地風光，於我衲僧門下方有少分相應。所以道：一不做，二不休。一拳拳倒黃鶴樓，一踢踢翻鸚鵡洲，有意氣時添意氣，不風流處亦風流。」喝一喝。</p>
<p>舉呂巖真人因黃龍機禪師詰問云：「半升鐺內煮山川則不問，如何是一粒粟中藏世界？」呂於言下契悟，作偈云：「棄卻瓢囊摵碎琴，如今不戀汞中金，自從一見黃龍後，始覺從前錯用心。」</p>
<p>師云：「飛劍脅黃龍，何等丈夫氣概？及乎輕輕一拶，生平伎倆便爾瓦解冰消，呂翁可謂大根大器，英特過人者矣。公美夏居士感夢示，而此日為僧，其良緣固有在也。政當此際，如何是一粒粟中藏世界？是汝亦就這裡悟去，要見二大老漢也不難。」</p>
<p>歲旦，上堂。僧問：「玉曆已頒新歲月，春風不改舊山河，如何是祝聖一句？」師云：「殿上風雲會，壺中日月長。」進云：「恁麼則垂裳致治尊堯典，野老謳歌樂太平。」師云：「大家共罄此時心。」</p>
<p>問：「海底泥牛銜月走，早<span class='corr'>已</span>坐斷木人機，因甚鏡清道新年頭佛法有？」師云：「莫錯聽鏡清好。」進云：「經行及坐臥，常在於其中，因甚明教道新年頭佛法無？」師云：「亦莫錯聽明教好。」</p>
<p>進云：「和尚即今是有佛法？無佛法？」師云：「任汝摸索。」進云：「恁麼則機輪轉處，作者方知也。」師云：「逢人但恁麼舉。」</p>
<p>乃云：「新年頭，佛法有，烏鴉亂噪籬邊柳。新年頭，佛法無，懶買朱砂畫咒符。亦不無，亦不有，切忌隨人語脈走。無中有，有中無，截海還他大丈夫。山僧今日擊鼓陞堂，這些絡索置之一邊，且畢竟說箇甚麼即得？」</p>
<p>良久，云：「孟春猶寒，伏惟首座、大眾尊體萬福。」</p>
<p>梅友竹請上堂。「一<span class='corr'>年</span>十二箇月，月月有箇初八，今朝迺其最初，霜風依舊凜冽。居士請我陞堂，臨時打點不徹，未免喚六作三，兼且隨圓補缺。大眾！還知山僧為人處麼？兩樹玉梅自主張，數聲啼鳥關情切，只如伊耳順之期又將何以慶頌？屋後琅玕意可人，青青長抱歲寒節。」卓拄杖，下座。</p>
<p>上堂。「視之不見名曰夷，聽之不聞名曰希，若是山僧手中拂子，提起便見、擊著便聞，名曰拂子得麼？名曰拂子則觸，不名曰拂子則背。</p>
<p>「李伯陽先生騎青牛入汝鼻孔，又走出僧堂前為汝報謝，曰：『春日融和，春色明媚，諸人起居，各各輕利。』即心上座打供結緣燈，後欲往燕都去，路無艱危，身無險畏，更有一雲上座和其光、同其塵，互相佐助。</p>
<p>「山僧隨例得些漿水錢，聞得此言喜而不寐。然雖如是，要且無祖師意。如何是祖師意？桃花雨過亂飛紅，夾岸馬蹄何處避？」</p>
<p>擲下拂子，云：「具眼禪流，一任窺覷。」</p>
<p>蓮根等請上堂。僧問：「佛法紀綱，優曇花應時輒現；人天號令，吹毛劍遇物即揮。政當緇素瞻依，和尚如何相為？」師云：「今晨好雨。」進云：「只此一句，時人知有，腦後新機，請師更資一路。」師云：「六耳不同謀。」僧喝，師云：「再喝看。」進云：「不勞再勘。」師打云：「放過未可在。」</p>
<p>乃云：「銀花爛炤長春地，玉鏡飛撐不夜天，來往紛紛歌且舞，誰人肯惜繫腰錢？大眾！似恁般快樂時候，美則美矣，忽若遇今晨風飄雨灑，月暗燈收，又作麼生消遣？所以道：天上月有圓缺，世間燈有晦明，相逢幾許不如意，兩道眉毛愁霧生。山僧此者淨潔，打疊去也。」</p>
<p>以拂子○云：「只此月是心月，心月原不屬圓缺。」</p>
<p>復以拂子[(中-口+○)-│+卜]云：「只此燈是心燈，心燈原不隔晦明。大千普耀無藏覆，凡聖同由一路行。一路行，孰與爭？如龍得水添意氣，爪牙頭角自崢嶸。」</p>
<p>上堂。僧問：「截鐵斬釘，埋他先聖；和泥合水，恐負後昆。去此二端，如何施設？」師云：「寰中天子敕。」進云：「恁麼則不但安貼家邦，亦乃把定世界。」師云：「塞外將軍令。」進云：「若不得，流水多應過別山。」師打云：「汝且喫棒。」</p>
<p>僧一喝，禮拜，師乃云：「荷教扶宗須具金剛眼目，立身應世全憑生鐵骨頭。有生鐵骨頭，平地上不被紙褁麻纏，聽人處分；具金剛眼目，棘林中一任橫來豎去，盡力踏翻。山僧因竹菴法孫到山，未免借便風使帆，普令眾人知有。何以故？綠園種竹抽長筍，贏得新梢節節高。」</p>
<p>因雪上堂。「但參活句，莫參死句。雲門餬餅趙州無是死句、楊岐驢子溈山牛也是死句，且作麼生是活句？」以拄杖指云：「雰雰春雪潑天來，璚樹瑤花繚亂開，衲子怕寒休外走，燒罏各自展茶杯。」</p>
<p>俞瑞林請上堂。僧問：「昔日臨濟問龍光云：『不展鋒鋩如何得勝？』龍光據坐，意旨如何？」師云：「覿面相呈無向背。」進云：「臨濟道：『大善知識豈無方便？』龍光瞪目，又作麼生？」師云；「逐浪隨風。」進云；「恁麼則鳥棲無影樹，花發不萌枝也。」師云；「汝分上作麼生？」僧擬議，師便喝。</p>
<p>乃云；「望州亭相見了也、烏石嶺相見了也，發揮空劫以前事無如此語著明，自是當人蹉過，山僧此者更資一路。」卓拄杖，云：「處士橋邊雲冉冉，牧童橫笛倒丁吹。」</p>
<p>覲周徐孝廉，預慶八旬，請上堂。僧問：「璜溪靄靄祥雲起，台旆光臨繞法筵，政當此時，如何是永祝遐齡一句？」師云：「瑤池桃競熟，海屋又籌添。」進云：「但喜優曇時一現，吉人應慶固無涯。」師云：「人人共知。」</p>
<p>進云：「只如覲翁居士，佛教、儒宗全身負荷，未審和尚如何相接？」師云：「兩眼對兩眼。」進云：「可謂一曲鈞天雲外奏，知音格外盡瞻聞。」師云：「賴汝流傳。」</p>
<p>乃云：「佛法通世法，應用多方活潑潑；護法兼嗣法，杖藜獨步乾坤闊。是凡是聖進前來，驀面一拳都打殺，到這裏，釋迦、彌勒也立下風，臨濟、德山退身有分，說箇消災懺罪可如片雪擲爐中，要見得壽延生已是千華鋪錦上。</p>
<p>「山僧此者無別指陳，記得昔日郭功甫居士得法白雲，後到五祖，請陞座，拈香，云：『這一瓣香供養我堂頭法兄禪師，伏願於方廣座上擘開面門，放出先師形相，與他諸人描邈。』何以如此？白雲巖畔舊相逢，往日今朝事不同，夜靜水寒魚不食，一罏香散白蓮峰。功甫是箇當代名儒，略觸些少腥臊，便解恁麼賣弄。試問覲翁居士：還肯與麼出手也無？出手且置，看看山僧放出老人形相與諸人描邈去也。」</p>
<p>舉拂子，云：「委悉麼？法乳均霑無異味，兄呼弟應古今傳。復有一偈少伸贊祝：黃鐘律應慶芳辰，氣象年來分外新，偕老堂前人不老，五倫位上各全倫。移舟匪憶松鱸味，入座還憑鷲嶺春，為報蒼頭燃寶篆，仰祈眉壽碧嶙峋。」</p>
<p>一音法姪仝徒皓月請上堂。「鐵磨參溈山，不循禮法俱胝逢，實際大挫英風。明發門下鎗旗別展，任是佛來祖來，無伊措足之地。音公法姪敢領眾衝突重圍，雖然正眼圓明，亦有許多膽大，且今年花甲方週如何稱賞？」</p>
<p>卓拄杖，云：「擊碎蟠桃核，處處皆仁。」</p>
<p>揮拂子，云：「捋斷驪龍鬚，頭頭是寶。呼<span class='corr'>豐</span>干寒拾，為灶下之奴；拈丈六金身，作一莖之草。壽山崱屴如皓月以當空，珊瑚樹林映紅日而杲杲。紅杲杲，汝若輕安我也好。」</p>
<p>佛誕，陸茂生、謝九源等請上堂。「迦文降誕，藥因救病出金瓶；偃老垂機，劍為不平離寶匣。簡點則彼此敗闕，放過則二俱作家，只如陸、謝二居士助鏡臺張翁入山受戒，是救病藥耶？是離匣劍耶？」</p>
<p>良久，云：「蓮生火裏花開茂，信在洞源好弟兄。」</p>
<p>復云：「如何是佛？泥塑木雕。如何是佛？乾屎橛。如何是佛？三腳驢子弄蹄行。這箇說話，汝道那一句是？若道前一句是，後一句作麼生？若道後一句是，中一句作麼生？明發還有為人處也無？」</p>
<p>卓拄杖，云：「婆斯私吒落水中，畢竟心肝掛樹上。」</p>
<p>為福嚴老和尚舉哀，云：「口吞佛祖，眼蓋諸方，摧邪覈正，氣宇堂皇。我先師和尚三十餘年烈烈轟轟，慣行此令，逗到末後一著，依舊輝天鑑地。叢席有光如是，則先師雖示寂滅相而實未嘗寂滅。既未嘗寂滅，今日文世諦流布作甚麼？豈不見道？恩深德厚難酬報，刻骨鏤肝寧敢忘？」</p>
<p>良久，云：「是汝諸人還見先師也無？」遂燒香。</p>
<p>空如生日請上堂。僧問：「麗日中天映，福波而彌溢；喬松卓地聳，壽嶽以嶙峋。此是當人本有瑞徵，如何是和尚更祝一句？」師云：「闍黎滿口道了也，教山僧更祝箇甚麼？」進云：「將花錦上添，不妨重增彩。」師云：「又太多生。」進云：「莫怪相逢多意氣，只緣曾謁聖明君。」師云：「自<span class='corr'>己</span>腳跟下聻。」</p>
<p>僧一喝，歸位，師乃云：「六十年前一句子道過了也，六十年後一句子且緩緩著，政當今年六十，夜暗晝明，春歸夏至，啼禽驚午夢，垂柳繫長堤，這一句子何嘗有覆藏？何嘗有隔礙？所貴當人時時返照、念念迴光，忽若頂[寧*頁]眼開，自然七通八達。山僧舉揚<span class='corr'>已</span>竟，可稱得壽意麼？」</p>
<p>揮拂子，云：「谷水秦峰爭拱萃，滿頭白雪愈崚嶒。」</p>
<p>亦悟薦祖請上堂。「見聞覺知俱為生死之因，見聞覺知正是解脫之本。鐘鳴鼓響，風動雲行，玉皇塘與斜涇比鄰，處士橋與山門相對，諸人在這裏上來下去，總見、總聞，總覺、總知，為復是生死因耶？為復是解脫本耶？還有人辨得麼？若也辨得，長連床上展缽開單；若辨不得，且分付與夏門亡過三位尊靈當前薦取。只如薦取後如何？繞亂天華飛不盡，十方佛國任奔騰。」</p>
<p>師生日，龍門浜金耀南祈子，請上堂。僧問：「花明柳媚，當師慈納筭之辰；麟現鳳來，迺居士胤祥之際。政恁麼時，如何是功位全彰一句？」師云：「雲從龍，風從虎。」進云：「一點水墨，兩處成龍去也。」師云：「寒山附掌，拾得呵呵。」進云：「好事大家知。」師云：「知底事作麼生？」進云：「古幹春回抽玉葉，金鱗任運躍龍門。」師打云：「賞汝說好話。」僧喝，師云：「只得一喝。」</p>
<p>乃云：「作家手眼最希奇，收放雙行不易知，若是龍生金鳳子，自然衝破碧琉璃。所以百丈鼻梁搊得痛，人前解笑笑啼啼；臨濟棒頭喫得頑，歸來便轟轟烈烈。厥後師資授受，代代相承，蕃衍東南，門庭烜耀，其為利益可勝言哉？且施主禱嗣一句如何敷演？脩德果能無滲漏？長庚入夢莫嫌遲。」</p>
<p>復舉大梅常禪師因僧問：「和尚見馬祖得箇甚便住此山？」常云：「即心即佛。」僧云：「馬祖近日佛法別，又道非心非佛。」常云：「這老漢惑亂天下人未有了日，任他非心非佛，我秪管即心即佛。」僧歸，舉似馬祖，祖云：「梅子熟也。」</p>
<p>師云：「馬祖機輪互轉，爭奈大梅中心樹子不動。諸人要見梅子熟麼？」</p>
<p>良久，呈拂子，云：「青青垂彈一枝枝，記取今年四月時。」</p>
<p>普賢請上堂。僧問：「如何是壽者相？」師云：「荷衣侵嶽色。」進云：「此乃現成。如何是壽者相？」師云：「竹杖染溪雲。」進云：「錦上添花去也。」師云：「切莫世諦流布。」</p>
<p>問：「虛空還有壽祝也無？」師云：「莫向虛空邊覓。」進云：「恁麼則法王壽量等虛空，更勝千年不老松。」師云：「猶是邊覓虛空在。」進云：「當陽一句無私祝，大地山河盡點頭。」師便打。進云：「機前進語非容易，棒下翻身更不難。」師云：「猶嫌少那？」</p>
<p>乃云：「梅杏梢頭半染黃，繰車聲急水車忙，生前一句留今古，不用頭陀為舉揚。到這裡，說個有壽可慶，大似好肉剜瘡；更說箇無壽可慶，未免業識茫茫。何如？坐綠楊下，倚短籬傍，有、無兩不立，隨分度時光，任他城南城北天華墜，我只道：『也是平常。』既是平常，今日又特地作甚麼？」</p>
<p>良久，云：「多謝武原湛上座卻於雪上復加霜。」</p>
<p>禱雨，上座。僧問：「火雲瀲灩，赫日長經，南州北縣，鼓響鑼鳴，未審哀求何物？」師以拂子作灑雨勢。進云：「忽遇倒嶽傾湫又作麼生？」師云：「農者歌，士者舞。」進云：「恁麼則慈雲普覆三千界，法雨均霑億萬州。」師云：「<span class='corr'>已</span>後莫相辜負。」</p>
<p>乃云：「萬里無片雲，青天也須喫棒好。這一棒，不妨應節應時，若據今日看來，自是同人業緣所感，更說什麼喫棒、不喫棒耶？佛言：『但有國土欲祈雨者，應供養三寶，誦持神咒，天不降雨，無有是處。』政當此際，大家竭誠禱祝一句如何話會？」</p>
<p>擊拂子，云：「娑囉娑囉，悉唎悉唎，願將倒瀉銀河水，慰解望霓四海民。」擲拂子、下座。</p>
<p>宗明生日，請上堂。師適有病，乃勉強陞座，云：「山僧數日方丈內寒一上、熱一上，求生不得、求不生不得，直至如今未見寧息，似恁麼自救尚且不了，敢飾虛言為人壽耶？然而本來壽量當人該具，不須外覓遠求，立地返觀便是。」</p>
<p>呈拄杖，云：「這個是汝本來底壽量，汝若返觀得去，五十年前空明水碧，五十年後水碧空明，政當今年五十，見性無別，自在騰騰，福源如涌溢，壽嶽亦彌增。」</p>
<p>卓一卓，云：「更須就裏翻身轉，拶透宗門最上層。」</p>
<p>居士錢江聲同室劉氏懺經，請上堂。「依經解義，三世佛冤；離經一字，即同魔說。明發門下不解義、不離經，只分付諸人預先誦去，誦到五千四十八，文文不漏、卷卷圓成，十二藥叉同聲護衛、八大菩薩合掌贊揚，直教今日設齋施主無災無害而病障消鎔，且壽且康而福慧具足。此何以故？藥師琉璃光如來本願功德原如是也。政當此際，續命燈旛畢竟懸在何處？」</p>
<p>舉拂子，云：「剔起四山齊晃耀，勝於七七演陀羅。」</p>
<p>孝子黃廷輔薦親，請上堂。「佛身充法界，何處更有眾生？罪性如虛空，何地更容懺悔？到這裏，釋迦、彌勒飲氣吞聲，文殊、普賢藏頭縮手，敢問：過去含可黃公與吳氏孺人還信得及麼？若也信得及去，不妨倒跨齊雲山，吸乾三[邱-丘+汐]水，直上兜率陀宮，與諸仁者指白牯為婆伽，荷葉團團團似鏡；配黧奴為露柱，菱角尖尖尖似錐。混融物我以無遺，超越去來而無作，歷劫冤親當前解脫，多生罪垢直下消除。是事且置，只如茲者節屆中元，梁皇懺啟，燈旛羅列，玉軸橫披，又作麼生說個脩薦底道理？」</p>
<p>卓拄杖，云：「玉宇秋高雲外望，寶華座現古優曇。」</p>
<p>荊山薦友，請上堂。「生為金陵僧，雲遊法忍寺，忽朝發毒瘡，三日便歸去。去去去，無尋處，六年道友弗忘情，請我終齋說本據。且如何是本據？面門出入露通紅，拶著渾身滴爛膿，端的箇中清淨意，令人長憶謝家翁。還識謝家翁麼？」</p>
<p>呈拄杖，云：「直下來也，回首望笙歌，原在畫橋東。」</p>
</div>
<div class='div-w'><p class="pre"><span class='note-inline'>(海鹽縣比丘尼超弘捐貲助刻，所生<br/>生世世菩提心不退，般若智長明者。)</span></p>
</div>
<p class='juan'>百癡禪師語錄卷第十二終</p>
</div><!-- end of div[@id='body'] -->
</body></html>