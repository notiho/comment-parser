<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu35' />
<p class='juan'>百癡禪師語錄卷第十四</p><p class="byline">嗣法門人超宣等編</p>
<div class='div-other'><a id='mulu36' />
<p class='h1'>示眾</p><p>師住蓮峰，於崇禎庚辰冬就院，示眾，云：「建法幢，立宗旨，奮大用，施大機，翻佛祖臼窠，截邪外羅網，要須頂門亞三隻底漢子，尋常刀砍不入，硬剝剝地方有少分相應。所以德山凡見僧來便棒、臨濟凡見僧來便喝，乃至天下老和尚為一切人解黏去縛，覿面提持，莫不具此風光。欽此作略，而豈庸庸碌碌、隈鎗避箭之徒所能彷彿其庶幾哉？既然如此，即今山僧示眾之初，斬新條令一句作麼生道？」</p>
<p>驀拈拄杖，卓一卓，云：「或聖或凡劈脊[利-禾+婁]，丈夫氣宇峻於王。」</p>
<p>示眾。「地不在廣，無礙即居；眾不在多，相安即住。清茶四五盞，薄粥兩三餐，拄杖子有時生風起草，掉月敲雲，亦欲箇箇點頭，自許知鼻孔端，然只在面上，閒來擺手空庭外，笑對幽岑幾樹華？」</p>
<p>示眾。「釋迦已滅，彌勒未生，現前一片光輝總在山僧眉毛罅裏，有不受人瞞底出來道箇通方句，山僧自合：知機侵占他星兒，不得共或荊棘路，萋萋煙嵐望轉迷，切忌寒猿午夜啼。」</p>
<p>復舉趙州訪茱萸，至法堂上，從東過西，從西過東，萸云：「作甚麼？」州云：「探水。」萸云：「我這裏一滴也無，探箇甚麼？」州以拄杖靠壁而出。</p>
<p>師云：「趙州固善探水，賴遇茱萸暫不揚波。當時若與倒嶽傾湫，何處更有趙州也？雖然，秪如末後以拄杖靠壁便出，為復是定伊淺深耶？為復是截流而過耶？試請斷看。」</p>
<p>冬至，示眾。「混濛未剖，宇宙未分，當是時也，不見有群陰剝盡，一陽復來，更說甚小人道消，君子道長？瞥爾爆動，生剋互推，人盛物蕃，世移俗變，致令慈明潦倒，無端堂前賣俏，洞山家門失睦，果桌郎當據理勘評，這一隊老古錐都好與三十棒。即今莫有向混濛未剖，宇宙未分已前道得一句者麼？」</p>
<p>良久，云：「直饒道得十分，現成亦只是左之右之。」</p>
<p>示眾。「昨日三十，今朝初一，數目甚分明，循環無間息。無間息，與他覿體不相隔。」遂高聲召大眾，云：「且道他是阿誰？」</p>
<p>臘八，示眾。「黃面老子夜半睹明星悟道，已是乾茆地上無端著把火了也，後來人不善撲滅，更與扇颺，以至炎炎者亙天焦逼，無如之奈，蓮峰既丁此末運，亦要就烈燄中出手，大發威光，是汝諸人擬向什麼處迴避？」喝一喝。</p>
<p>示眾。舉臨濟問僧：「甚處來？」僧云：「定州來。」濟拈棒，僧擬議，濟便打，僧不肯，濟云：「汝已後遇明眼人去在。」僧後到三聖，遂舉前話，聖拈棒，僧擬議，聖亦打。</p>
<p>師云：「這僧決不從定州來，若端的是定州僧，何至臨濟散宅破家又累及其子乎？」</p>
<p>驀拈拄杖，云：「看看：山僧今日更為拖累去也。」</p>
<p>復卓一卓，云：「明眼人前不得錯舉。」</p>
<p>春日，示眾。「亦奇哉，亦奇哉，頭頭顯露，物物全該，春色滿園關不住，一枝紅杏出墻來。」</p>
<p>呈拄杖，云：「紅杏出墻也，還見麼？若也見得，可謂已帶看花眼，天時人事不相辜負；其或未然，東君未必長留意，又遣紛紛點翠苔。」遂擲下拄杖。</p>
<p>歲旦，示眾。「元正初一，萬事大吉，麈尾休拈，藤條靠壁，相見相邀笑語多，趙州茶兮請君喫。趙州茶且止，只如中間底畢竟是什麼果子？若真欲滋味分明，切莫向山僧借口好。」</p>
<p>元宵，示眾。「畫鼓連天震，歡聲動地流，林間無事客。」以拄杖○云：「隨例掛燈毬。燈毬已掛，大家急須著眼，設若遲疑，一陣卒風暴雨來也。」便打散，歸方丈。</p>
<p>因事示眾。「坐深井者，不識太虛之寬廓；局偏見者，安明正法之圓融？設或遇一箇半箇略辨緇素，未免又被風吹別調。蓮峰到這裏，可謂雪裏梅花霧裏山，看時容易畫時難，早知不入時流眼，多買臙脂畫牡丹。然雖如是，三十年後大有人空瓶渡水。」</p>
<p>採茶歸，示眾。「雲乍捲，雨初晴，山前山後，茗萼舒青。藏不得兮瞿曇面孔，摘不盡兮達磨眼睛，可怪無端杜鵑子獨在枝頭上喚人歸去一聲聲。」</p>
<p>復舉溈山採茶，次謂仰山云：「終日採茶，只聞子聲，不見子形。」仰撼茶樹，溈云：「子只得其用，不得其體。」仰云：「未審和尚如何？」溈良久，仰云：「和尚只得其體，不得其用。」溈云：「放子三十棒。」</p>
<p>師云：「二老宿捺來拶去，微露風規，可謂父父子子各盡其道者也。若是體用一致，敢保未夢見在。秪如今日大家採茶回來亦無如是問答，且作麼生說箇體用一致底意？」</p>
<p>舉起拄杖，云：「會麼？有時卓向千峰頂，劃斷飛雲不放高。」</p>
<p>浴佛，示眾。「四月八日，天下叢林皆浴佛，且道：蓮峰還有佛也無？若言有，汝作麼生浴？若言無，汝又浴箇甚麼？直得有不管、無亦不拘，拗折洞山秤、鞭起楊岐三腳驢，方信趙州殿裏底一道圓光爍太虛。」喝一喝。</p>
<p>示眾。纔坐定，左右顧視，云：「劍去久矣，山僧不可作刻舟人也。」便歸方丈。</p>
<p>端午，示眾。「蓮峰頂上，白浪滔天，不用一篙，鐵船可渡。誰勝？誰負？孰拙？孰工？看取標頭，自生活計。所以古龍牙云：『學道先須有悟由，還如曾鬥快龍舟，雖然舊閣閒田地，一度贏來方始休。』」良久，云：「諸上座！休也未？」</p>
<p>示眾。「說妙說玄，清時奸細；行棒行喝，亂世英雄。英雄、奸細，向蓮峰門下俱要納款供招，忽有傍不甘底高聲道：『和尚亦是普州人。』只得退身三步。何故？具眼者難瞞。」</p>
<p>七夕，示眾。「一年一度喜相逢，鵲駕銀河兩路通，誘盡世間人乞巧，多情只在數盤中。乞巧且置，秪如牛女相逢之際合談何事？」拍膝，云：「竟日思君君不見，見時仍是別時容。」</p>
<p>示眾。「萬庵以小參普說當供，蓮峰恰逢冷淡，且不妨攀例，用表殷勤。」遂展兩手，云：「和盤托出了也，好大眾莫嫌滋味薄，相得後頭長。」</p>
<p>拈法衣，示眾。「此是大庾嶺頭提不起底，如今從信心施主送將來，雖則滿目光生，亦覺事難逃避。且道：有甚麼事？」乃就肩披云：「一片彤霞飛曳曳，令人千古憶風流。」</p>
<p>示眾。「驢頭馬額，鳥嘴魚腮，尋之不可得，有時還自來。忽然來時，如何青天白日起殷雷？」</p>
<p>復舉僧問趙州：「如何是祖師西來意？」州云：「庭前柏樹子。」</p>
<p>師云：「庭前柏樹子，歷歷為君舉，勘破老趙州，全身在裏許。今日或有問山僧：『如何是祖師西來意？』亦向伊道：『庭前柏樹子。』且道：與趙州相去多少？」</p>
<p>示眾。「一向和泥合水者也，周繇盡世界白牯黧奴，滿口讚揚有分。設於機思不及處、言語未彰時據令而行，奚翅橫屍千里萬里。豈不見？南泉因兩堂爭貓兒，次泉提起云：『道得則不斬。』眾無對，泉便斬。諸人！到這裏，畢竟如何即得？得與不得且置，還知自<span class='corr'>己</span>是南泉麼？」拈拄杖，卓一卓，喝一喝。</p>
<p>示眾。「萬法歸一，一歸何處？」良久，豎起拂子，云：「秪在這裏。在這裏，卻相親，相親猶似不相識，屋角桃花也笑人。」</p>
<p>歲旦，示眾。「佛法無和有，年頭俱不論，只將木上座卓出定乾坤。乾坤既定也，則放馬歸牛，兵器銷為農器用，時清物阜，萬人恭祝一人春，我衲僧家三腳驢、水牯牛，且道：歸放何處？」拍膝，云：「總是國王田地上，隨緣隨分納些些。」</p>
<p>佛誕，示眾。「世尊初生，龍得水時添意氣；雲門打殺，虎逢山勢長威獰。這兩箇漢，雖則分疆勍敵，旁若無人，據今日看來，鼻孔總在山僧手裏。既然如是，山僧不妨曲陪笑面，請出相見，與他做箇解交也，免得千古之下遭人簡責。」</p>
<p>遂呈拄杖，召大眾，云：「要識世尊麼？者裏是。」</p>
<p>卓一卓，云：「要識雲門麼？者裏是。而今而後，世尊不必稱尊，雲門不用打殺，各自照顧鼻孔，和氣輥成一團。爭奈這兩箇漢氣宇如王，弗肯低頭聽人處分，莫怪山僧性躁，翻轉臉皮，掃蹤滅跡去好。」拽拄杖，打散，歸方丈。</p>
<p>示眾。舉傅大士一日披衲頂，冠靸履，朝見梁武帝。帝問：「是僧耶？」士以手指冠。帝云：「是道耶？」士以手指靸履。帝云：「是俗耶？」士以手指衲衣。</p>
<p>師云：「善慧捏怪多般，梁主眼中著刺，當時見伊恁麼來，但喚侍臣趁出也，免得大梁界內誘陷平民。」</p>
<p>城中回，示眾。「山僧昨日入城，見一隊樂人管絃雜奏，聽者接踵摩肩。復至街東，見一家慟哭凄零，過者知而弗問。因思眾生貪樂，不知樂是苦因，自信遇苦常惺，方識苦為樂本。今朝舉似禪客，切莫隨境逐愛憎，且向七尺單前試究此心從何起，忽然究得透時，再與汝說箇苦樂大根由亦未遲。」</p>
<p>秋日，示眾。「白豆花開候，金梧葉墜時，寥寥思不禁，倩筆寫新詩。」呈拂子，云：「山僧寫了也，且道：是長篇？是短句？」良久，云：「逢人切莫錯舉。」</p>
<p>重陽，示眾。「登山須到頂，若不到頂，爭知宇宙之寬？百山山頂一座好山，直饒汝登到頂也，頂上猶有山在。且如何是頂上之山？崔巍頓落千峰勢，幽邃全消萬泒聲。」</p>
<p>發化主示眾。舉古有僧半夜大叫，云：「我悟也。」旁僧把住，云：「汝悟箇甚麼？」僧云：「師姑原是女人做。」真淨文拈云：「善則甚善，賺殺多少人？卻須知有賺人處。洞山亦有箇悟處，且道：悟箇甚麼？化主原是徒弟做。美則甚美，笑殺多少人？卻須知有笑人處。賺人、笑人，兩語雙陳，飽參衲子，孰辨疏親？」</p>
<p>師云：「山僧這裏無箇悟處，亦無箇賺人笑人處。何故？要做便做，要化便化，毒象、獰龍，一齊擒下，明珠販得滿船歸，留與叢林作話杷。」</p>
<p>冬至，示眾。「冬至月頭賣被買牛，冬至月尾賣牛買被，今年冬至十八，還是賣被買牛耶？還是賣牛買被耶？試請斷看。如無，山僧自斷去也。被不賣，牛不買，夜寒留在腳邊擺；被不買，牛不賣，天明牽出日頭曬。放放收收得自由，木人石女咸稱快，為甚如此？且喜頂門陽復生，孤根償盡群陰債。」喝一喝。</p>
<p>臘八，示眾。「靈雲見桃、香嚴擊竹、太原聞畫角、佛果聽雞鳴，這一夥賊漢，其中有正賊、有草賊，好與三十棒。然而賊無種相，鼓籠禍端之起都緣釋迦老子夜半睹明星，亦好與三十棒。山僧今日於此座上，據款結案，處置分明，這三十棒卻少不得，且道：是阿誰下手？眾中莫有下得手者麼？」良久。「也直饒有也，三十棒緩緩地還汝，自領出去。」遂擲拄杖，起身。</p>
<p>示眾。「那畔寒梅鬥雪開，暗香浮動這邊來，鼻端觸著生機發，誰憚支笻走一回？雖然如是，忽若猛虎當途踞又作麼生？」喝一喝，云：「大丈夫漢不可向者裏便去不得也。」</p>
<p>示眾。「問來答去涉多端，鑿壁偷光秪自瞞，若是英靈皮有血，機先已透萬重關。」</p>
<p>示眾。「禪，禪，低頭見地，仰面見天。禪，禪，饑來喫飯，倦時打眠。禪，禪，眉毛分八字，耳朵列兩邊。若能如是會，佛祖在目前。忽有箇漢云：『和尚與麼說禪，三歲孩童也解說。』山僧只向他道：『恰是。』何故？彼此分上易他絲毫不得。」</p>
<p>種竹，示眾。「分得鄰齋竹數竿，和雲和雨插西巒，他年直遂凌霄志，引鳳來棲也不難。」</p>
<p>栽松，示眾。「臨濟栽松，半為叢林作境致；山僧栽松，愛他堅節耐歲寒。立意固自不同，究竟原無兩用，只如將鋤打地，黃檗云：『吾宗到汝，大興於世。』又作麼生？盡道憐兒不覺醜，誰知平水起波濤？」</p>
<p>雨中，化主回，示眾。「連日雨水泥濘，化主歸來見面，就中雖然不多，卻也事事成辦。是汝諸人照管匙箸則且置，設若山灣嶺凸，被人攔奪布袋又且如何？阿呵呵，當機一拶莫饒他。」</p>
<p>示眾。「僧堂內、佛殿前，中有一寶，不方不圓，是汝諸人既在這裏來來往往，還曾收得也未？若收得的去，非惟自<span class='corr'>己</span>潑天富貴，受用無窮，亦可以信手拈來，普濟貧乏；其或未然，須是猛著精彩，退步摸索一番，切莫東走西奔，到處被人瞞好。」</p>
<p>示眾。「睦州唆臨濟，三度喫棒，已是徹底婆心，爭奈這漢搭不回頭，未免翻成鈍置。末後於大愚處輕輕一撥，便弄出許多鬼怪，殃累後昆。咄！當時若早與麼地，討甚睦州耶？即今莫有向睦州未唆以前一咬便斷者麼？」良久，云：「知恩者少，負恩者多。」</p>
</div>
<div class='div-other'><a id='mulu37' />
<p class='h1'>金粟首座寮秉拂</p><p>眾請秉拂。師云：「河邊賣水，取笑傍觀；沙底壓油，徒勞腕力。事弗獲已，且借方丈老人威光展演一上，莫有出來敲磕者麼？」</p>
<p>僧問：「雨洗淡紅桃萼嫩，風搖淺碧柳絲輕，山堂兀坐無思算，連擊虛空作梵聲，既是虛空，因甚麼有聲？」師云：「汝但恁麼舉。」進云：「識得箇中端的意，一毫頭上現乾坤。」師云：「放過一著。」</p>
<p>問：「如何是奪人不奪境？」師云：「金剛寶劍當頭截。」「如何是奪境不奪人？」師云：「眉尖趯倒須彌山。」「如何是人境兩俱奪？」師云：「掀翻海嶽無知<span class='corr'>己</span>。」「如何是人境俱不奪？」師云：「不動干戈見太平。」進云：「料揀已蒙師指示，覿面相呈事若何？」師便打。</p>
<p>僧禮拜，師乃豎起拂子，云：「箇事全提，那有回互？截斷葛藤，掀翻露布。丈夫猛利便擔當，自可寰中誇獨步，若於心性上駐腳、意解裏摶量，往往撞著惡聱頭，未免轉身無路。今日分明為舉揚，莫教趙婆又酤醋。」</p>
<p>復云：「茲蒙方丈老人命，特為陞座，自愧機思遲鈍，戰汗不勝，惟冀兩序頭首大眾慈悲包荒，更有一偈亦與拈出：滿目英靈勝舊時，疏才何可強離披？秪緣業債無藏處，故逐東風繚亂吹。久立，珍重。」</p>
<p>吳稚僊請秉拂。「碧紗窗內，風光本有絕遮藏；黃卷堆頭，正眼洞然無向背。何須越離庭戶，跳出澉城？來金粟山中，看娑羅寶樹嫩榦抽芽，望九九奇巒飛雲疊翠，自家境界弗隔，諸佛妙義全彰，一回舉起一回新，一度思量一度快。</p>
<p>「此何以故？皆由他靈根夙稟，合乎天然，所以不假強為，立地成現。政當恁麼時，直饒打翻獨桑鼓，驚起老康僧，與秉拂上座同登此曲彔床，瀉傾河之辯，施掣電之機，也動他星兒不得。且因齋慶讚一句作麼生道？萬福千祥如霧集，團圞願證地行僊。」</p>
<p>金門超俞請秉拂。僧問：「如何是金粟境？」師云：「一枝松在主山頂。」進云：「如何是金粟僧？」師云：「魚腮馬面得人憎。」</p>
<p>乃云：「故園三月春將暮，桃花李花飛無數，杜宇聲聲苦勸歸，不知歸去果何處？欲知處，住住住，綠蓑衣底放毫光，青玉案前敲活句。且作麼生是活句？亡過椿萱登九品，現存夫婦享遐齡。」</p>
<p>復舉金陵俞道婆市油餈為業，一日聞丐者唱蓮花落云：「不因柳毅傳書信，何緣得到洞庭湖？」忽大悟，以餈盤投地，夫傍睨云：「汝顛耶？」婆掌云：「非汝境界。」</p>
<p>師云：「俞婆投盤雖則風流徹底，其夫傍睨未免觸犯鋒芒。何似耕而食，鑿而飲，渾家不管興亡事，衲帔蒙頭晴晝長？」</p>
<p>良久，云：「也須是箇漢始得。」</p>
<p>秉拂。僧問：「獅子一吼，眾獸咸伏。如何是獅子吼？」師云：「闍黎腦門裂了也。」僧擬議，師云：「死活也不知。」</p>
<p>乃云：「欲為祖師門下客，須一一有騎賊馬、奪賊鎗、殺入賊隊底手段始得，不然秪是箇穿窬草賊，無益於事。</p>
<p>「如臨濟一日侍立德山，次山顧謂云：『老僧今日困。』濟云：『這老漢寐語作麼？』山擬拈棒，濟便掀倒禪床，恁麼方為正賊也。</p>
<p>「眾兄弟！此去人家不遠，忽有忿不甘底來這裏捉賊，又作麼生？秉拂、上座，自有計較，且作麼生計較？不見道？大膽駕頭衝突過，小膽哀鳴告所繇。」</p>
<p>祈壽嗣，請秉拂。「『百病消鎔笑臉開，此行不用著疑猜。壽山一座翠千古，更有旗鈴入夢來』，這四句語已盡情為蔡老居士酬謝了也、慶讚了也，便與麼信受去，何須萬貫腰纏？一任家堂穩坐，筆尖倒卓，起學海之波瀾，慧鏡圓明，增祖燈之熾燄，乃至迎賓待客、喚婢呼奴、琴瑟和諧、手足舞蹈，無一刻不得受用、無一處不具真常。雖然如是，猶未有人證明在。」</p>
<p>良久，驀豎拂，云：「孔夫子已在這裏證明也，說道：『二三子以我為隱乎？吾無隱乎爾。』還見麼？還聞麼？即此見聞非見聞，無餘聲色可呈君，當年山谷翻身處，桂子花開撲鼻芬。」復敲香<span class='corr'>几</span>，下座。</p>
<p>秉拂。「一切聲是佛聲，尋常鵲噪鴉鳴，諸人為什麼不作佛聲聽？一切色是佛色，殿前狗子尾巴搖，諸人為什麼不作佛色觀？設或觀聽分明，頭頭合轍，於我衲僧門下事，要且天淵懸隔在。</p>
<p>「豈不見？臨濟禪師因睦州教問佛法大意，三度喫黃檗手中痛棒灼然，恁麼似金翅劈海，直取龍吞，獅子王奮迅呀吒，壁立萬仞，到這裏，還容說得聲麼？還容說得色麼？還容得擬議商量麼？</p>
<p>「所以，靈利底漢不用如何若何，自有透脫一路，掀翻佛祖窠窟，迸出向上爪牙，縱使牛頭馬面驀地相逢，也須退步休機，力在轉處。且道：元上座如斯告報，畢竟意在於何？曾經汗馬邊庭苦，殊愛勳高蓋代人。」</p>
<p>開爐。秉拂，云：「當爐避火，懦怯之夫；見義勇為，衲僧氣概。有麼？有麼？試出來與秉拂上座相見。」</p>
<p>僧問：「諸佛皆從此經出，如何是此經一句？」師云：「香煙繞寶座。」進云：「吾師不遠百里而來，今日陞座意旨如何？」師云：「有眼者見，有耳者聞。」進云：「知恩禮謝去也。」師云：「放汝三十棒。」</p>
<p>乃云：「丹霞燒木佛，寒乞兒；百丈挾灰星，小架子；趙州把火叫喚，土白拈；龍潭吹滅紙燈，惡心行。這一隊老凍儂，今日看來都用不著。何故？廣慧堂前有隻現成大火爐，煖烘烘地，不必費柴費炭、萬扇千颺，秪憑箇無根樹輕輕安著其中，便可與諸兄弟同行同坐、同住同臥，隨時取足，任性逍遙，直令見者、聞者人人頂眼洞明，箇箇心華發現。既然如是，無根樹即今在什麼處？」</p>
<p>驀呈拄杖，左右顧視，云：「莫是這箇麼？」</p>
<p>良久，云：「且莫錯認。」便下座。</p>
<p>秉拂。「下喝、敲床、拈槌、豎拂，覿面相呈更無別物，耳聞眼見甚分明，因甚行說俱弗得？倘能向這裏信腳行去，如獰龍戲水，信口說去，似猛虎嘯風，自然根境雙融，縱橫無礙，有時白鷗灘上玉笛橫吹、有時角里山頭倚笻踞坐、有時康僧橋畔投石打破水中天、有時娑羅樹前擺手吐出驚人句，此皆已得受用三昧，不比尋常，學解將來。</p>
<p>「若猶是恍惚依稀、半前半後，今日挑囊到這裏、明朝負缽往那邊，見人豎拳也豎拳、見人下喝也下喝、見人著語做偈也著語做偈，及至腳跟下輕輕一拶，又覺業識茫茫，恁麼參禪，赤土塗牛妳，只可誑汝爺娘，有什麼用處？</p>
<p>「古德有言：『參須實參，悟須實悟，閻羅大王不怕多語。』所以元上座於起初結制時，每垂一言半句誘激初機，總要汝實參實悟，踏著本地風光。爭奈土曠人稀，相逢者少，今日逼不得已，口漉漉地，雖則眉毛落盡，鼻孔仍自昂藏。</p>
<p>「眾中新發心兄弟有識得元上座鼻孔落處，不妨出來扭捏一上；其或未然，衣裏單頭，三七日內，各自仔細看取。且畢竟看取箇什麼？」以拂子擊一擊，下座。</p>
<p>請秉拂。「清霜地，玉梅天，饑餐渴飲，晏坐困眠，頭頭無罣礙，處處足生緣，三關緊密如能透，便是人間不老仙。」</p>
<p>復舉鄭十三娘隨師姑到大溈，次纔禮拜起，溈便問：「這箇師姑甚處住？」姑云：「南臺江口住。」溈喝出。又問：「背後老婆甚處住？」十三娘放身近前，叉手而立。</p>
<p>師云：「十三娘兜弓搭箭，百藝隨身，若不是這師姑暗藏射垛，爭顯他汗馬功高？茲者俞師姑領信女入山設齋，秉拂上座已識得伊住處，亦不用問、不用喝，但合掌稱謝，云：『端坐受供養，施主常安樂。』且道：與大溈相去多少？」</p>
<p>冬至，秉拂。僧問：「牛頭未見四祖時如何？」師云：「富貴太多。」「見後如何？」師云：「貧窮徹骨。」</p>
<p>乃云：「丁丁卓卓，灑灑落落，妙用神鋒，菸菟戴角，德山、臨濟拈過一邊，外道、天魔實難摸索，說箇混濛剖判、陰陽消長，盡屬黃葉止兒啼，更說箇冰河發燄、葭管飛灰，卻又千差萬錯。</p>
<p>「若是頂門眼正、肘後符靈底出來，掀倒禪床，喝散大眾，橫身當宇宙，一句定綱宗。秉拂上座有口，秪宜壁上閣。然事無一向，隨時應節，要且何妨？不免趁大家和氣，唱幾句村歌，濫充高聽去也。」</p>
<p>遂拍掌，云：「山重重，雲漠漠，一線露陽春，嶺頭梅破萼。象骨毬，普化鐸，信手拋兮信手搖，箇裏風流也不惡。果不惡，非寂寞，常憶東村大姐嬌，清音嘹喨動寥廓。」復拍一拍，下座。</p>
<p>尼慧真請秉拂。「『學道須是鐵漢，著手心頭便判，直趣無上菩提，一切是非莫管』，古人恁麼道，秪得一半。元上座則不然，學道須是鐵漢，弗用前思後算，直下決烈承當，便與一刀兩段，建不建之規模、了未了之公案。</p>
<p>「豈不見？當年實際尼氣魁岸，不下笠子勘俱胝，至今聲名猶顯煥。又不見？當年老灌溪眼睛卻被末山換，三載親承半杓恩，瓣香拈出從人看。從人看，箇箇同條亦共貫。」</p>
<p>喝一喝，云：「莫謂來時別有春，等閒蹉過紅爐鍜。</p>
<p>臘八，秉拂。僧問：「昔日世尊出母胎，恁麼捏怪，為甚又觀星悟道，平地起風波？」師云：「不是一番寒徹骨，爭得梅花撲鼻香？」進云：「學人拈得雲門棒，打殺與狗子喫，貴圖太平去也。」師云：「古廟石獅子。」</p>
<p>乃云：「六載饑寒，贏得形銷骨立；一星燦爛，累他眼破皮穿。漢語胡言積如山嶽，捏妖造怪誰解勦除？勦除既無其人，腥臊便乃遍地，尿床鬼子觸著則為電為雷，曲鱔盲龜乘時也衝風激浪。政當此際，秉拂上座向什麼處著到？」</p>
<p>擊拂子，云：「當初只道將勤補，誰信今朝弄巧成？」</p>
<p>復舉古德云：「臘八喫雞羹，纔疑禍便生，溪邊楊柳影，不礙釣舟行。」後傑峰和尚拈云：「古德與麼道，大悟不拘於小節，未免與賊張梯，引邪入正。興國則不然，臘八喫紅糟，叢林意氣豪，酣酣沉醉倒，更不惹風騷。」</p>
<p>師云：「一箇半斤，一箇八兩，若要循途守轍，驅邪皈正，須還秉拂上座始得。臘八喫香麋，禪和樂有餘，渾身都煖熱，不怕雪風吹。」</p>
<p>戒子請秉拂。僧問：「受戒是學定，坐禪是學慧，吾師舉唱宗風是定慧雙忘，學人昏鈍未明，求師當陽指出。」師云：「三十棒自領出去。」進云：「恁麼則釋迦老子在拄杖頭上現身了也。」師云：「莫帶累釋迦老子好。」</p>
<p>乃云：「應現男女身得度者，即現男女身而為說法；應以菩薩身得度者，即現菩薩身而為說法。而今此身已現，且作麼生是說底法？」</p>
<p>遂拈拄杖，卓一卓，云：「南無佛陀，南無達摩，南無僧伽，總在這裏放大寶光。其光從口出，非青、黃、赤、白，是汝諸人還見也無？若也見得，可謂心珠日朗，性海波澄，一念圓明，十方普照，寒梅綴玉無非盧舍家風，翠竹篩金盡屬能仁境界，乃至諸天拱手、外道歸降，一切波羅提木叉相貌皆收攝汝不得。</p>
<p>「須知：此收攝不得處便是金剛不壞之寶戒，便是生佛清淨之本源。過去菩薩所證證此、現在菩薩所修修此、未來菩薩所學學此，又何必說持、說犯，說有、說無，自縛自纏，然後為受戒哉？雖然，秪如恁麼人來與恁麼人相見，又且如何？橫行直撞無拘束，一曲琵琶對月彈。」</p>
<p>尼見修等請秉拂。「擊鼓敲鐘，日日陞座，但恐大家不耐聽。不愁自<span class='corr'>己</span>舌尖破，還識渠儂舌尖麼？風鈴鳴，風旛動，更非別物；乾屎橛，麻三斤，總是這箇。只要當人向未開口以前退步就<span class='corr'>己</span>，一踏踏得㘞，元來師姑是個女人做。</p>
<p>「既到恁麼田地，任汝高揖釋迦，說甚親逢達磨？直饒鶻眼與龍睛，正好攔胸驀面唾。雖然如是，爭奈元上座手中辣藜未肯放過。且道：元上座畢竟有什麼長處？無念無修見亦無，單單鼻孔下頭大。」</p>
<p>印化士回，請秉拂。「毗盧寶印，文彩燦然，提得便行，了無窒礙。或孤峰絕頂，閒閒嘯月棲霞；或垂手長街，步步拖泥帶水。珠璣運滿載，誰道從門入者不是家珍？</p>
<p>「缽盂口向天，憑他豎嚼橫吞，飽齁齁地，我衲僧家尋常百事不管、米價不聞，到這裏也合識伊來處。且作麼生是伊來處？委悉麼？黃龍昔日曾親指，猶有眉間掛劍人。」</p>
<p>復舉雲門因僧問：「如何是雲門一曲？」云：「臘月二十五。」</p>
<p>師云：「雲門臘月二十五，曲高不落宮商譜，爭似今朝十五時？等閒唱出超千古。玉波騰，金山舞，露柱燈籠齊聽取，更問其中意若何？枝頭惱亂風和雨。」下座。</p>
<p>歲旦，秉拂。僧問：「鳳曆初頒日，鴻鈞乍轉時，舊年佛法則不問，如何是新年頭佛法？」師云：「鏡清道底。」進云：「恁麼則太平新氣象，共睹樂欣欣。」師云：「恰似恁麼。」</p>
<p>乃云：「龍躔易朔，鳳曆頒新，拈卻諸方舊話，放出無位真人。太成現，莫巡逡，箇箇欣添一歲春，閒探墅梅呵手折，膽瓶橫亞碧如銀。」</p>
<p>薦嚴，請秉拂。僧問：「紅輪決定沉西去，未審靈魂往那方？」師云：「瞻之仰之。」進云：「孝子聞此語，因甚哭哀哀？」師云：「淚出痛腸。」進云：「今日所薦啟吾居士又在什麼處安身立命？」師云：「照顧前話。」進云：「恁麼則一句無私語，萬古覺昏迷。」師云：「兒郎說多謝。」</p>
<p>問：「請師登座，追薦先親，若念茲可在茲否？」師云：「恰。」進云：「覿面無消息，臨機耀古今。」師便打。</p>
<p>乃云：「三十年前生而死，一道靈光沒彼此；三十年後死而生，無拘腳下任騰騰。地獄蓮宮都踏碎，人間天上繫何能？政當恁麼時，還識伊面目麼？透脫頂門眼一隻，霜華映水碧稜層。」</p>
<p>復舉盤山寶積禪師因出門見人舁喪，歌郎振鈴，云：「紅輪決定沉西去，未審靈魂往那方？」幕下孝子哭云：「哀哀。」山聞之，忽然大悟。</p>
<p>師云：「歌郎振鈴，言中有響；孝子哀哭，淚出痛腸。無端帶累老盤山，十字街頭死郎罷，正所謂：愁人莫向愁人說，說向愁人愁殺人。愁即且置，只如盤山當時死底與元上座今朝薦底，是同？是別？於此倜儻分明，無恩不報；若猶未也，蒲團靜倚無餘事，請自回光返照看。」</p>
<p>解制，秉拂。僧問：「九旬已滿，本分未明，還有究竟相應也無？」師云：「春風開竹戶，夜雨滴花心。」進云：「學人從此無疑，禮謝去也。」師云：「未信汝在。」</p>
<p>乃云：「一畝之地，三蛇九鼠，鼻孔通同，眉毛結聚，逗到而今，已值散制時節也，風和凍解，柳綠花紅，眼角忽生春，腳尖都活動，南州北縣任意翱翔，狐穴獅林隨機踏倒。然雖如是。」</p>
<p>以拂子打圓相，云：「究竟何曾離這裏？所以道：盡十方是沙門一隻眼，見見無差；盡十方是沙門一隻腳，行行不二。行既不二，說甚去去來來？見既無差，分甚前前後後？且各歸本位一句如何話會？九九峰巒呈瑞彩，萬年圍護法王家。」</p>
<p>入塔，秉拂。「生如寄，死如歸，赤體條條絕所依，可笑杜鵑啼夜血，天明亂逐李花飛。生住庵，死入塔，隨處安身隨處合，一把柳絲孰解收？玉欄干上和煙搭。元上座恁麼道，卻將如禪德三百六十骨節、八萬四千毛孔盡情撒向諸人面前了也，莫有識機宜底漢試出來通箇消息看。」一僧喝，拂袖而出，師云：「直饒恁麼翻身去，猶隔渠儂半月程。」</p>
<p>薦室人難亡，請秉拂。「同心帶結錦鴛鴦，忽地榴紅染碧裳，粉瘦胭消今已矣，郎懷耿耿未能忘。既未能忘，則設齋求薦，理所必然。元上座更不用別吐尖新，多方曲引。</p>
<p>「記得古佛偈云：『假借四大以為身，心本無生因境有，前境若無心亦無，罪福如幻起亦滅。』已故朱氏就向這裏會去，便知生也是幻、死也是幻，生也唱隨不離是幻、死也白刃橫身亦是幻，乃至死死生生，遍一切處苦樂因仍總無非是幻。從上諸聖盡在此幻海中頭出頭沒，互相激揚；六道四生盡在此幻海中流轉輪迴，無有休息。然雖如是，且畢竟向什麼處與朱氏的的相見？」</p>
<p>呈拄杖，云：「還見麼？萬疊雲山藏不得，覺華斜露一枝春。」</p>
<p>秉拂。「生死事大，迅速無常，一息不來，便同灰壤。所以汝我出家兒須趁色力康健參究此事，莫只貪圖快樂，蹉過時光。</p>
<p>「況今兵燹相仍，人民離苦，柴荒米貴，處處皆然，而我輩猶得賴佛祖餘庥，遵安居舊範，高堂巨廈、坐臥經行、粥飯茶湯現成受用，若不知慚識愧，信施何以能消？是用著實加鞭，方見初心無負。但此事不必別求，秪在當人四大六根裏靈靈弗昧，了了常知，三世諸佛歷代祖師、天下老和尚不敢正眼覷著，惟許當人直下承當，自然透頂透底。</p>
<p>「眾中有直下承當者，試出來通一機、轉一語，與他古人命脈相契，元上座望風展拜有分；設或未然，莫怪壓良為賤，更下一箇註腳：世事茫茫沒了期，自家活計猛提撕，忽然提到無提處，咄！這一句子要汝自道，元上座今日有口，終不肯為說破。」便起身。</p>
<p>保子請秉拂。「腦後圓光萬丈高，誰人分上減絲毫？秪因弗信長拋卻，致使雲煙結轉牢。」以拂子拂一拂，云：「元上座盡力拂開了也，直得純清絕點，如明鏡以含空，照燭無私，似紅輪而印水，可以安家樂業、可以集祉消殃，可以種未來勝因、可以維正法眼藏，父慈子孝，各歸本然，日用行持，了無異念。且本然一句如何道？須知義重恩深處，利刃剛刀割不開。」</p>
<p>明經朱季充請秉拂。「歲序星馳急，人情波底忙，千門無壽藥，一鏡有秋霜。若欲志心求解脫，除非參叩大覺王，且大覺王在什麼處？頭長三尺，不是趙州殿裏底；項短二寸，豈干荊叟爛冬瓜？如是知、如是見、如是信解，管取當前顯露，觸目現成，般若智圓，金剛體固，壽算重重數不盡，福資歲歲集無涯。</p>
<p>「忽有箇漢出來道：『今日舉唱，將謂有驚群邁俗之談，原來如三家村裏王長老念誦相似。』元上座心不負人，面無慚色，秪輕輕向他道：『恰是。』何以如此？還錢就貨當行家，種穀幾曾生豆麻？」</p>
</div>
<div class='div-w'><p class="pre"><span class='note-inline'>(海鹽縣馬門顧氏，法名超輝，捐貲助刻，祈保<br/>先夫承溪公往生淨土，并自身壽命延長者。)</span></p>
</div>
<p class='juan'>百癡禪師語錄卷第十四終</p>
</div><!-- end of div[@id='body'] -->
</body></html>