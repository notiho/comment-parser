<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百癡禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>百癡禪師語錄卷第十一</p><p class="byline">嗣法門人超宣等編</p>
<div class='div-other'><a id='mulu30' />
<p class='h1'>再住松江明發禪院語錄</p><p>上堂。「舌頭在我口裏，隨我說將來；拄杖在我手中，隨我打將去。打去則棒棒無差，不論是佛、是魔，是女、是男，都與按過；說來則言言見諦，不拘魯墳竺典、醫經外史，盡底掀翻。衲僧家箇箇眼有筋、皮有血，闖入這般行戶，帶水拖泥抵償舊債，也免不得舊債償矣。今日倚棹言旋，同諸君逍遙自在一句如何話會？寒梅漏洩先春信，瘦策輕移任意看。」</p>
<p>歲旦，上堂。「三百六旬之始，二十四氣之初，金雞唱早啟重扉，銀燭搖紅通曙色。萬姓稱觴慶賀，諸侯執玉，來朝相逢盡握手，揚眉共坐，各吟詩刻賦。於斯時也，政所謂：天得一以清，地得一以寧，君王得一而天下平，衲僧得一而事事現成。忽有箇漢出問云：『如何是一？』山僧也不管汝新年頭，驀頭便打。何以如此？諦觀法王法，法王法如是。」</p>
<p>出關，請上堂。僧問：「把住則真金失色，放行則瓦礫生光，猶未是衲僧行履處，如何是衲僧行履處？」師云：「真金失色，瓦礫生光。」進云：「將謂雲生碧嶂，原來月落寒潭。」師云：「識得末後句未？」進云：「為眾竭力，禍出私門。」師打云：「果然。」</p>
<p>僧禮拜，師乃云：「昔年別我把關封，今日功圓脫蓋籠，百里重來呈舊面，桃花仍自笑春風。春風起處，萬井熙怡，燕語鶯吟，山青水碧。政當此際，腳下無拘一句則不問，只如福如上座所出底關是是非關耶？佛祖關耶？生死關耶？假饒道得一一分明，我這裏還有向上關在。且作麼生是向上關？」</p>
<p>良久，云：「嶮。」便下座。</p>
<p>上堂。「人世榮枯猶如幻夢，半生心事付彼流川，何用挈挈波波，忍效墦間之乞？且自溫溫重重，甘攜陋巷之簞。君不見？兒童鬥百草，遍處去尋討，鬥罷各歸家，狼籍誰與掃？又不見？兒童放紙鳶，乘風直戾天，忽朝線索斷，攧地有誰憐？阿呵呵，恁麼淡話，我說得、汝也說得，只是跛腳阿師能說不能行。」喝一喝。</p>
<p>龔耀泉請上堂。僧問：「如何是祝壽一句？」師云：「秦峰高，泖水闊。」進云：「劫外乾坤古，壺中日月長。」師云：「時來天地皆同力。」進云：「春風共演無生曲，總入吾門化育中」。師云：「不須舉酒問崆峒。」僧作禮，云：「謝師答話。」師云：「交。」</p>
<p>乃云：「閒似忙蝴蝶，飛飛過短墻；忙似閒白鷺，思魚立小灘。坡老為人真好笑，口頭三昧水瀰漫，且不閒不忙一句作麼生道？搭起層臺著戲襖，蟠桃拓出任君攀。」</p>
<p>復舉僧問三角印和尚云：「如何是三寶？」印云：「禾麥豆。」僧云：「學人不會。」印云：「大眾欣然奉持。」</p>
<p>師云：「印和尚眼觀東南，意在西北。今日或有問明發：『如何是三寶？』但云：『福壽春。』他若云：『學人不會。』但云：『居士欣然奉持。』是汝諸人切莫道明發依他作解，俗氣不除好。」</p>
<p>生日，馬駿卿請上堂。僧問：「萬仞波濤駕鐵艟，巍巍直入柳堤中，手持百步穿楊箭，用祝吾師算莫窮，如何是穿楊箭？」師云：「中。」進云：「學人代禮拜去。」師云：「穿過髑髏也不知。」進云：「風前接得秦符命，月下騰騰信腳歸。」師云：「閒閒語。」</p>
<p>問：「四眾臨筵，如何是祝讚第一句？」師云：「燕語一簾日，鶯吟兩岸風。」進云：「海屋添籌數，人間幾萬春，如何是第二句？」師云：「八句也有。」僧喝，師便打。</p>
<p>乃云：「青青翠竹盡是真如，喚真如作翠竹得麼？鬱鬱黃花無非般若，喚般若作黃花得麼？故善言言者不以辭害意、善知知者不以理廢事，辭意<span class='corr'>脗</span>合，事理融通，世、出世間打成一片，或茸城垂釣引出赤尾長腮、或松下科頭還我嘲風弄月，富貴不能驕、貧賤不能困、患難不能移，當此之際，且道：山僧本命元辰落在何處？」</p>
<p>舉拂子，云：「流行坎止隨渠妙，莫認生緣坐亥宮。」</p>
<p>端午，刈麥，上堂。「雨過來麰匝地黃，亂蛙聲裏報端陽，風蒲可愛無心剪，雲衲相隨且力忙。提起穫鐮兵已辟，解開芒縷命尤長，輸贏世路呼誰醒？忍學村農自在方。」</p>
<p>上堂。「世尊有密語，迦葉不覆藏，往往盡道拈花微笑是密語、是不覆藏，若與麼會，則謂世尊不覆藏，迦葉有密語亦何不可？還委悉麼？花發雞冠媚早秋，誰人能染紫絲頭？有時風動頻相倚，似向階前鬥不休。」</p>
<p>拍禪床，云：「世尊、迦葉來也，切忌錯下名言。」便下座。</p>
<p>劉門超鳳請上堂。「盡十方剎海微塵，同一箇太平日月，遍世界女男凡聖，共一箇無位真人。覿面相呈，色聲不到，當陽拓起，背觸俱非，惟許具夙根利智底機先領旨，言外超宗，徹見鋒芒，拈來便用，自然風飛雷厲，迥異常流，鳳髻拖光，萱幃耀彩。且道：山僧與麼說，還當得馬氏延生句也無？」</p>
<p>卓拄杖，云：「三萬六千朝又暮，壽山高出碧雲層。」</p>
<p>上堂。「麻三斤、乾屎橛，趙州喫茶、玄沙未徹，這般說話，諸方喚作餿飯殘羹，殊不知百味珍饈無踰於此，是汝今日亦須仔細嘗過始得。且嘗過後如何？麒麟閣上閒名字，不博生前一笑歡。」</p>
<p>請上堂。僧問：「秋風颯颯，吹來遍地黃金；寒水潺潺，粧成長流玉帶。今日張門夫人請陞座，未審祈箇甚麼？」師云：「一串數珠談不盡。」進云：「恁麼則紫綬傳金谷，青氈起舊家。」師云：「有勞重說偈言。」</p>
<p>問：「如何是世尊不說說？」師良久。「如何是迦葉不聞聞？」師云：「上座耳聾。」進云：「寶華座上家風轉，四眾齊霑雨露恩。」師云：「恁麼那。」</p>
<p>僧拂袖歸眾，師乃云：「籬外芙蓉關映水，庭前桂子馥篩風，老胡萬里迢迢信，只此分明意莫窮。會得兮，笑山僧指鹿為馬；會不得兮，罵山僧喚甕作鐘。會與不會一總拈卻，也是濕紙將來裹大虫，遍身眼活，觸處途通，佛祖心胸都剖露，海門夜半日頭紅。」</p>
<p>復舉宋時張天覺公及第後，因入僧寺，見藏經梵夾金字整飾乃怫然歸書院，夜坐長吟，向氏夫人呼云：「官人！夜深何不睡去？」公云：「正此著無佛論。」向應聲云：「既是無佛，何論之有？當著有佛論始得。」公疑其言，後訪一同列，見佛龕前《維摩經》，借歸閱，次向問：「看何經？」公云：「《維摩經》。」向云：「可熟讀此經，然後著無佛論。」公異之，由是深信佛乘。</p>
<p>師云：「天覺公著無佛論，若非向氏夫人輕輕點撥，幾乎勞而無功。所謂妻賢夫必正，省力已多時。武原張門夫人陳氏與侗翁大檀護同心同德，屏翰禪林遐邇聞名，人天贊頌，今又同太夫人顧氏遠來璜溪設供，較之向氏夫人軒輊何啻十倍？且山僧酬謝底句畢竟作麼生展演？世世生生徵壽考，衣冠常立帝王傍。」</p>
<p>海會書至，上堂。「萬善殿中闡祖機，清風襲襲播坤維，龍顏大悅親垂手，榮賜伽黎策杖歸。大眾！我憨公首座一時際遇亦足觀光，正眼看來猶少衲僧一籌在。然雖如是，也不得屈抑他。何故？叢林在處皆寥落，輔聖深心此道先。」</p>
<p>湯仁侯同室馬氏保嗣，上堂。「心地生諸種，因事復生理，果滿菩提圓，花開世界起。大小般若多羅，說因說果則不無，若是應時及節底句則未在，且作麼生是應時及節底句？諸人還知落處麼？」</p>
<p>呈拂，云：「玉燕投懷，惟仁是輔，明珠入掌，於湯有光。勤禱祝，勿遺忘，舉心動念即道場，佇看他日岐嶷也，克振家聲賽馬良。」</p>
<p>冬至，上堂。「群陰互戰寒風惡，葉盡千村乾索索，律管忽然丁倒吹，陽隨至日動寥廓。動寥廓，石筍抽條梅破萼，漏洩能仁意旨多，衲僧一任共酬酢。」</p>
<p>臘八，靈瑞請上堂。「不畏身中冷，常憂世上寒，踰城而夜遯，穩坐雪山看。看箇甚麼？一點明星當午現，神頭鬼臉許多般。」喝一喝。</p>
<p>復舉古者云：「忍忍，三世如來從此盡；饒饒，萬禍千殃從此消；默默，無上菩提從此得。」慈受深云：「會得此三種語，好箇不快活漢。」愚庵及云：「老慈受錯下名言，會得此三種語，好箇沒量大人。」</p>
<p>師云：「山僧則不然，會得此三種語，好箇披枷帶鎖漢。何故？莫將無事為無事，往往事從無事生。」</p>
<p>歲旦，上堂。「新年新月不用說新佛法，只可說箇好話，壯人見聞。且如何是好話？弓櫜矢戢，四海慶太平之春；雨順風時，萬民獲安養之利。叢林因而富足，僧眾賴以和融。活潑潑，無礙無拘；步騰騰，自由自在。是則固是，忽若山僧轉一語云：『福不可屢倖，安不可久居，得福而慮患則其福必臻，處安而思危則其安可保。』敢問諸人：是好話耶？非好話耶？」</p>
<p>良久，云：「懵懂之流猶沉醉夢，英靈漢子自合知機。」便下座。</p>
<p>張順橋請上堂。「五燈、千燈，從一燈起。」</p>
<p>呈拄杖，云：「只這一燈從甚麼起？十歲、百歲，從一歲生。」</p>
<p>卓拄杖，云：「只這一歲從甚處生？識得這一燈、五燈、千燈，燈燈不異；識得這一歲、十歲、百歲，歲歲無差。所以道：聖賢者後天地生而知天地之始，先天地老而知天地之終，知終知始，隨處作主，正體圓明，超宗越祖。今日當堂舉似君，切莫悠悠自莽鹵。」</p>
<p>復云：「此數日以來，雨多晴少，屋壁角一堆佛法幾乎浸爛，若非鹽官齋主到山，因風簸颺，好不困悶。簸颺已竟，東去西去作麼生？行不得也，哥哥。泥滑滑也，奈何。」</p>
<p>印光請上堂。僧問：「處處霜風凜冽，箇箇寒毛卓豎，政與麼時，還許學人問話否？」師云：「也不消得。」進云：「為什麼不消得？」師云：「自<span class='corr'>己</span>領會好。」進云：「恁麼則竹影掃階塵不動，月穿潭底水無痕去也。」師云：「人前一任舉似。」</p>
<p>僧喝，師云：「卻有些須氣息。」進云：「今日親見和尚。」師噓一噓。</p>
<p>乃云：「移花種竹，做成頭緒便是好經綸；豢鳥餵魚，稱我生機無非窮快活。何待高揮杖拂，說箇祖意西來？更或捨此別求，未免鄉關萬里。是汝今日還委悉麼？」</p>
<p>良久，云：「野鶴自騰雲外去，獃郎徒向樹邊蹲。」</p>
<p>復舉古陸游居士問松源云：「心傳之學可得聞乎？」源云：「既是心傳，豈從聞得？」士領解，獻偈云：「幾度驅車入帝城，逢僧一例眼雙青，今朝始覺禪家別，說有談空要眼聽。」</p>
<p>師云：「雖則因緣契合，逞俊一時，簡點將來，猶欠悟在。山僧若作松源棒折，也未肯放過；如其不然，心傳之學掃地盡矣。」卓拄杖，下座。</p>
<p>久雨，上堂。「連旬陰雨潑春寒，庭院花飛不耐看。」擊拂子，云：「陽石急鞭雲霧散，晴光浮映玉欄干。」</p>
<p>劉扆宣保子明慧，請上堂。「善釣者，出魚於千仞之下，餌香也；善弋者，下鳥乎百仞之上，弓良也；善用者，收拾鳳麟於深山大澤之外，拄杖子長也。汝且道：拄杖子長多少？有人道得，兩手分付；如無，一枝芳艷先春信，垂蔭還他自養培。」</p>
<p>復舉文慧禪師生而穎異，參天衣懷，遇眾請益，次豁然大悟。懷印可云：「此吾家千里駒也。」後出世僧問：「如何是禪？」慧云：「入籠入檻。」僧拊掌，慧云：「跳得出是好手。」僧擬議，慧云：「了。」</p>
<p>師云：「千里良駒，無勞鞭影；伯樂一顧，凡馬群空。後有僧恁麼問，果然按轡長驅也，趁伊弗及。趁得及，亦希奇，不因間世英童出，爭顯中庭有白眉？」</p>
<p>子美、三省、子覃、鍔須四檀護請上堂。「世路欹嶔相逢，誰現大人相？荒村僻冷，逆料門疏長者車，不謂序屬三春，碧桃風動，文星入座，蓽戶增輝，山僧愧無一法可表殷勤，且借手中拂子露箇題目去也。」</p>
<p>遂豎起拂子，云：「題目露也，是什麼章句？就中有能坐斷要津，別通消息，如金毛出窟，返擲自由；似香象渡河，截流而過。全理全事，即色即心，然後知燕語鶯啼咸宣妙義，霞光水影悉闡真機，自<span class='corr'>己</span>與古聖今賢覿體混融不二，古聖今賢與自<span class='corr'>己</span>隨緣應化無差，保國安家也在裏許、榮前裕後也在裏許……、乃至植福延齡也在裏許。政當此際，大眾！異口同音又如何贊頌？」</p>
<p>擊拂子，云：「突兀九峰環拱翠，華堂戲彩老萊多。」</p>
<p>盛愛湖、張鏡巖、李天衢請上堂。「有佛處不得住，寶鏡高懸；無佛處急走過，莫邪橫按。摘楊花，摘楊花，人從鵡湖來，接得江西信，報道廬山有香爐峰，瀑布泉景況可愛，李謫仙騎驢遊遍，忍俊弗禁，拍手而歌曰：『日照香爐生紫煙，遙看瀑布挂長川，飛流直下三千丈，疑是銀河落九天。』</p>
<p>「好大眾！恁麼詞章如何當作宗乘？且江西鵡湖相去幾千里，為甚傳聞恁麼近？李謫仙去此千餘年，為甚麼騎驢尚在這裏見得？方知山僧與眾居士久歷遠劫，同在光明藏中並行，不相違悖；其或未能，張公自喫酒，李四自還錢，山僧提籃盛水賣河邊，總不干諸人些子事。」喝一喝。</p>
<p>上堂。「以世諦法接人去，落在世諦法中；以佛祖機接人去，落在佛祖機中；以向上拈提接人去，落在向上拈提中。山僧佛祖機不會、世諦法不通、向上拈提也無有，且作麼生招接？」</p>
<p>良久，拍膝一下，云：「閒持經卷倚松立，笑問客從何處來。」</p>
<p>請上堂。「一切甚深廣大義，如來一句能演說，且作麼生是如來一句？琅函滿藏，蕃衍空文，畢缽重科，沉埋奧旨，總未見如來一句在。若論如來一句，似天普蓋、似地普擎、似風普吹、似日普照，透聲透色，非寂默可通；離相離名，非語言可造。</p>
<p>「山僧今日借此一句為嘉禾淩門朱老孺人六旬壽，使其身安意泰，食息無虞，寶婺星垂，籌添海屋，不亦盡美盡善矣乎？雖然，只此一句畢竟作麼生道？」</p>
<p>良久，豎起拂，云：「看看：山僧道去也。」擊香几一下。</p>
<p>復舉趙州問僧：「一日看多少經？」僧云：「或七、八、或十卷。」州云：「闍黎不會看經。」僧云：「和尚一日看多少？」州云：「老僧一日秪看一字。」</p>
<p>師云：「十卷、八卷，不多不少；一日一字，不少不多。大小趙州瞞這僧即得，瞞山僧則不得。爭如朱老孺人？自家屋裏看一藏、兩藏，又倩人看一藏、兩藏，藏藏圓滿，字字分明，其功德寧有既耶？是汝諸人還知伊收因結果處麼？菩提子遍三千界，般若花開萬古春。」</p>
<p>普賢為師預慶，請上堂。僧問：「向上一著，千聖不傳，豎拂拈槌，當說何法？」師云：「日暖梨花白，天寒鳥語低。」進云：「應以比丘身得度者，即現比丘身而為說法，今日比丘尼身，和尚作麼生說？」師云：「領取前話。」進云：「一種沒絃琴，惟師彈得妙。」師云：「贈汝三文買草鞋。」</p>
<p>乃云：「運龜毛筆，磨無煙墨，展玄沙白紙三張，長書傅大士偈云：『有物先天地，無形本寂寥，能為萬象主，不逐四時凋。』普賢菩薩騎六牙白象，空中唱言：『善哉，善哉，此偈不惟壽<span class='corr'>己</span>而且壽人，不惟壽今生而且壽曠劫。』直得鐘山獻瑞，樹頭挂絢爛之霞，浦水騰波，河伯效恒升之慶。叵耐木上座氣憤不過，出來扯碎，擲之堂前，然後山自山、水自水、大士自大士、普賢自普賢，各不相涉，依位而住去也。何以如此？人生相識貴知音，水入水兮金博金。」</p>
<p>劉門超鳳請上堂。「本有風光，非男女相，外覓遠求，自生迷障。我今不假繁詞，為汝全提壽量。」</p>
<p>呈拄杖，云：「就裏驀地透穿，便如碧落無雲，十虛通暢，方知道剪有剪形、刀有刀樣，釣魚船上謝三郎原是玄沙老和尚。」</p>
<p>復舉雲門云：「若說真如解脫、菩提涅槃，是燒楓香供養汝；若說佛、說祖，是燒黃熟香供養汝；若說超佛越祖之談，是燒餅香供養汝。皈依佛、法、僧，下去。」愚庵及云：「雲門氣宇如王，卻作座主見解。」普慈道：「若說真如解脫、菩提涅槃，是將黑荳換汝眼睛；若說佛，說祖，是將木患子換汝眼睛；若說超佛越祖之談，是將魚目換汝眼睛。皈依佛、法、僧，下去。」</p>
<p>師云：「二尊宿隨機演唱，各有所長。山僧不敢妄分優劣，未免與伊平出：若說真如解脫、菩提涅槃，是將白飯與汝喫；若說佛說祖，是將餬餅與汝喫；若說超佛越祖之談，是將栗棘蓬與汝喫。皈依佛、法、僧，下去。然雖如是，三十年後有人簡點山僧去在。」</p>
<p>上堂。「簾捲竹風清，窗開花月異，不來還憶君，相見又無事。」</p>
<p>遂呵呵大笑，云：「事生了也，繡幢影裏分賓主，玉磬聲中闡要玄。」</p>
<p>復云：「世間所有妙音聲，無有能比如來音。水流風動、鳥語虫吟是世間音，長絃短笛、玉磬金鐘是世間音，且作麼生是如來音？有人道得，是名親見如來；其或未能，善護庵打坐，弄珠樓揚波，我一音法侄日與森羅萬象宣演如來妙音，諸人也須眼裏聞聲始得。」擊拂子，下座。</p>
<p>舉蓮峰素首座，上堂。「皇崗別我渡江去，心緒離離難盡訴，屈指於今二八秋，道交情誼猶如故。梅花百韻，風月全彰，玉麈一枝，綱宗透露。孤山室內展佛祖橫縱爪牙，九座峰頭植人天清涼大樹，斯皆機契昔日，正眼無差。所以，法演將來，轉身有路。諸仁者！要見伊正眼及契機處麼？山僧事忙，不暇指陳，且向堂中問首座素。」</p>
<p>俞悅卿生日，請上堂。僧問：「如何是文彩未兆以前底消息？」師云：「向文彩未兆以前薦取。」進云：「惟此一事實，餘二則非真。」師云：「<span class='corr'>已</span>是落二落三。」</p>
<p>進云：「理隨事變，物應機投，居士初度臨筵，和尚有何指示？」師云：「杖頭拓出小須彌。」進云：「面目千年舊，甲子一週新。」師云：「好語原多同。」</p>
<p>進云：「因齋慶讚，禮之常然，應時納祐，又且如何？」師云：「道過了也。」進云：「日出曉雲呈瑞氣，花開晚節有餘香。」師云：「任汝添彩。」</p>
<p>乃云：「六十歲以前，眉毛列兩邊；六十歲以後，舌頭原在口。政當今年六十歲，入凡、入聖，不減、不增，佛祖與眾生為一、煩惱與菩提為一、乃至鬧市之中四民浩浩、并及水流風動、鵲噪鴉鳴皆與自<span class='corr'>己</span>為一。</p>
<p>「譬如明鏡當臺，妍媸自現，不假計較，觸處現成。山僧到這裏，只得因齋慶讚去也。居士施財、山僧施法，財、法二施等無差別。常光赫奕兮<span class='corr'>已</span>報母氏之劬勞，瑞氣蒸騰兮能延自<span class='corr'>己</span>之歲月，靈山一會儼然存，誰道本源猶未徹？</p>
<p>「忽有箇漢云：『這老和尚尋常口頭硬似鐵，為什麼輕輕打濕嘴唇便爾軟拖拖地？』只向他云：『喫人美食，談人美事。』敢問大眾：還首肯麼？」喝一喝，下座。</p>
<p>知浴悟空楊沖懷請上堂。「結制開爐，路從平處險；參禪打坐，人向靜中忙。就中勉強相為，看來似乎不必。</p>
<p>「雪峰云：『三世諸佛在火燄上轉大法輪。』他是泉州子，善說泉州話。雲門云：『火燄與三世諸佛說法，三世諸佛立地聽。』隨邪逐惡。應庵云：『三世諸佛與火燄說法，火燄燒殺三世諸佛。』自<span class='corr'>己</span>眉毛還在麼？</p>
<p>「明發這裏火冷煙銷，三世諸佛也無著處，只有一橛爛柴頭，待汝黑地自吹，忽然吹得火發，方知道說箇爐中無火時，一團冷燄正騰輝，深深撥出星兒現，未免翻成節外枝。」卓拄杖，下座。</p>
<p>冬至，上堂。「群陰剝盡，一陽復亨，枯幹花開，寒水燄發，汝且道：無根樹子一株，還解開花也無？叫不應山一所，還會發燄也無？無陰陽地一片，還有剝復消長也無？若人識此三般物，非惟憍尸迦通身富貴，抑亦七賢女滿目光輝；其或未能，往往時移節換，年年髮白牙疏，大司寇塋前兩箇戴石襆頭底開口笑汝諸人，莫言不道。」</p>
<p>復舉《法華經》偈云：「止止不須說，我法妙難思，諸增上慢者，聞必不敬信。」</p>
<p>師云：「如來在世，諸上慢比丘尚且若此，矧末季乎？然則山僧今日說說何謂也？藥出金瓶因救病，劍離寶匣息囂爭。」</p>
<p>金山衛俞震宇生日，請上堂。「天寒日短樓誰倚？樹瘦江空人未回，幸有俞翁修妙供，團圞淨侶笑顏開。笑顏既開，如何贊祝？</p>
<p>「今且以金山為父，衛城為母，滄海長流為弟昆，萬象森羅為眷屬，拄杖子就中默誦真言，倒推花甲，不管汝七十三、八十四，直教耳順心通，證入本來壽量，然後滋之以雨露、震之以風雷、凝之以雪霜、照之以日月，使宇內物物各遂其生、各安其性，胎蕃育茂，果熟枝榮，此般贊祝還契得尊意麼？」</p>
<p>良久，云：「翻身磕破虛空額，萬別千差盡坦平。」</p>
<p>自賢請上堂。僧問：「法鼓如雷，人天普集，當陽一句，請師舉唱。」師云：「梅花初破臘。」進云：「泥牛吼處天關轉，木馬嘶時地軸搖。」師云：「也好箇消息。」</p>
<p>進云：「只如古人道：『清淨行者不入涅槃。』是何意旨？」師云：「千差俱坐斷。」進云：「『破戒比丘不入地獄』又作麼生？」師云：「渠儂得自由。」</p>
<p>進云：「謝師荅話。」師噓一噓，乃云：「難難難，目前隔箇須彌山。」</p>
<p>卓拄杖，云：「推倒了也。易易易，信口道來無不是。」</p>
<p>喝一喝，云：「汝且道：是箇甚麼？山僧非是貶駁古人，只要大家知有難中易、易中難始得。所以道：難，難，莫道難，信手推倒須彌山；易，易，莫道易，信口道來卻不是。除非直下透根源，未免隨人亂倒起，且根源作麼生透去？」復卓拄杖，喝一喝，下座。</p>
<p>佛成道日，上堂。「四門遊駕，作瓶化病老之軀；半夜踰城，桓因捧揵陟之足。這一隊漢引誘人家男女向窮崖雪窖中忍凍耐饑，不知圖箇甚麼？及乎臘八觀星，打失鼻孔，雖則死地能活千載，一時簡點將來翻成禍事。山僧與麼批判，自信彌天過患，合墮拔舌犁耕，是汝諸人若云：『將此深心奉塵剎，是則名為報佛恩。』也只救得一半。」</p>
<p>歲旦，上堂。問：「文物鼎新，海日高輝光祖道；乾坤有慶，太平端拱樂無為。蕩蕩仁風，請師說法。」師揮拂子。進云：「無邊剎境歸王化，一曲陽春賀聖明。」師云：「人人喜願。」進云：「歷然喝下分賓主，啐啄機先越祖翁。」師云：「今日且放過。」</p>
<p>問：「寒曆已除，曉角吹來新氣象；歲華不改，萬民齊樂舊乾坤。如何是應時一句？」師云：「汝也添年我也添。」進云：「梅破春風早，竿頭消息真。」師云：「看汝進步。」</p>
<p>進云：「只如三聖道：『我逢人則出，出則不為人。』意作麼生？」師云：「切。」進云：「興化道：『我逢人則不出，出則便為人。』又且如何？」師云：「露。」進云：「和尚即今還有為人處也無？」師云：「一任卜度。」進云：「一堂風冷淡，千古意分明。」師云：「了。」</p>
<p>乃云：「大哉乾元，萬物資始；至哉坤元，萬物資生。帝王乘乾履坤，尊賢重道，俾萬物各資始而資生，其大與至也。夫孰能名之？茲者，三朝肇建，五漏頻催，火城分道，擁旌旗玉珮齊趨，鳴殿閣一團和氣，老幼交參，無盡恩光，叢林有賴。敢問諸仁：且作麼生道箇祝聖底句？」</p>
<p>遂豎起拂子，云：「委悉麼？美此英莖，爰採爰獻，聖容映之，永壽於萬。」下座。</p>
<p>祈子，請上堂。舉西天尊者般若多羅讖云：「震旦雖闊無別路，要假兒孫腳下行，金雞解啣一粒粟，供養十方羅漢僧。」</p>
<p>師云：「般若多羅與麼道，為是如虫禦木耶？為是見在幾先耶？姑置勿論，今日省泉鄒居士寄粟飯僧，要祈求兒孫以續後祀，畢竟有何證驗？」</p>
<p>良久，云：「二株嫩桂久昌昌，不須跨水復逢羊。」下座。</p>
<p>解制，張君榮請上堂。僧問：「結時風霜匝地，解時石迸泉飛，四海皆春無向背，請師酬唱祖師機。」師以拂子作吹笛勢。進云：「鳥啼花笑人皆委，獅子遊行侶不求。」師云：「未是知音者。」</p>
<p>進云：「只如獅子未出窟時如何？」師云：「驚天動地。」進云：「出窟後如何？」師云：「動地驚天。」進云：「出與未出時如何？」師云：「照顧性命著。」</p>
<p>進云：「獅子吼時芳草綠，象王行處落花紅。」師打云：「向汝道不信。」僧一喝，師云：「遲了八刻。」</p>
<p>乃云：「如何是結？把定咽喉，無處出氣。如何是解？放開線道，任汝優遊。如何是結中解？坐斷千差路，分身百草頭。如何是解中結？百花叢裏輥，一葉不沾身。</p>
<p>「這箇說話，莫道久參上士口似紡車，就使後學初機也解屙漉漉地，山僧此者平展去也。天回泰運，節過元宵，家家月影尚婆娑，樹樹銀花猶燦爛，主賓讚慶，共登春福之堂，士女謳歌，默契單傳之道，萬古真燈不昧，一會靈山儼然，是汝攜囊東去西去，不如且住在這裏。何故？佛法無多予自笑？久長難得耐心人。」</p>
<p>高鳳林同室張氏請上堂。「向上一路，千聖不傳，學者勞形，何處摸索？事弗獲<span class='corr'>已</span>，向別峰與汝相見，便有機、有境，立主、立賓，費盡唇皮，通身泥水，說箇春到野華隨岸發，秋來黃葉滿空飛，其實無他，只要當人直下瞥地去、返本還源去、踏破化城去、歸家穩坐去，且政當此際，居士花甲年週又如何贊頌？鳩杖不扶老益健，團圞高踞鳳凰林。」</p>
<p>結春期，守靜知浴同何念常等請上堂。「爭先角勇鬧紛紛，解了冬期又結春，但信是心原是佛，更將何法付何人？碧桃醉日鋪干錦，弱柳隨風吐萬綸，卻恐客來認作境，極相親處不相親。」喝一喝。</p>
<p>復舉龐居士頌云：「十方同聚會，箇箇學無為，此是選佛場，心空及第歸。」</p>
<p>師云：「鰲頭獨占，紅雪飄香，選佛場中，還他龐老居士。明發此者，十方聚會，春試場開。」呈拂子，云：「山僧先拈箇題目，與汝擎展。汝能如是見、如是去，及第心空也不難；其或未然，解名盡處是孫山，吾兄猶在孫山外。」</p>
<p>雪峰亙和尚訃音至，上堂。僧問：「法身無相，示現有去來；法眼無瑕，光明照寂滅。敢問：雪峰和尚遷化向甚麼處去？」師云：「今古分明。」</p>
<p>進云：「東家作牛，西家作馬，風流固有知音。南頭賣貴，北頭賣賤，行業阿誰著價？」師云：「大眾證見。」進云：「滿地白雲關不住，石前流出落花香。」師云：「哀哀。」</p>
<p>進云：「只如和尚今日舉哀設供，還得不辜同條也無？」師云：「任汝看取。」進云：「象骨峰高常積翠，螺江雲月悉光輝。」師云：「禮拜去。」</p>
<p>僧一喝，歸眾，師乃云：「德厚心慈，量寬行廣，開人天之眼目，作衲子之紀綱，在今時中惟我雪峰和尚法兄一人而<span class='corr'>已</span>。山僧昔出其門，自念深恩未報，刻銘五內，朝夕弗忘，不謂去秋法幢遽隕，慧日掩光，偶接訃音，籲天躄地。</p>
<p>「諸仁者！汝且道：雪峰和尚安身在什麼處？若道伊不生不滅、無去無來，那箇不知？若道伊此方緣盡，他方顯化，阿誰不會？若道只此不知不會便是雪峰和尚安身處，轉覺沒交涉。還委悉麼？」下座，煩兩序大眾同到靈前設奠燒香，普禮三拜。</p>
<p>師五旬，聖念請上堂。「夢眼纔開，挨過浮生半百；腳跟有據，踏翻剎海三千。活潑潑，圓陀陀，八風吹而不動；峭巍巍，孤迥迥，劫火燒以長存。入佛、入魔，可凡、可聖，且道：是何人分上事？」</p>
<p>以拄杖作撫琴勢，云：「高山流水許誰知？知音獨憶鍾子期。」</p>
<p>上堂。僧問：「天上碧桃和露種，日邊紅杏倚雲栽，還許攀折也無？」師云：「汝試攀折看。」進云：「西望瑤池降王母，東來紫氣滿函關。」師云：「閑言長語，這裏用不著。」進云：「今日與師親祝壽，橫吹鐵笛，賀太平去也。」師云：「笑汝者多。」</p>
<p>問：「高陞寶座，四眾臨筵，佛法當陽，如何施設？」師云：「昨日雨，今日晴。」進云：「當機覿面提，覿面當機疾，不犯好手，更請一接。」師默然。僧喝，師云：「鼓粥飯氣。」</p>
<p>進云：「請接則且置，喻如師遠來慶誕，未審和尚還受慶也無？」師云：「山僧不受慶。」進云：「恁麼則似庭前柏樹子去也。」師云：「靈利衲僧。」僧禮拜，云：「作家宗師，天然有在。」師便打。</p>
<p>乃云：「寫盡千張紙，徒煩心手勞，人情如太華，爭似道情高？演祖與麼道，山僧不與麼道。何故？寫盡千張紙，敢辭心手勞，人情不周匝，爭見道情高？諸仁者！要見道情高麼？春雨綿空，落紅滿徑，巖法侄不避水泥，自武原城來為山僧壽，各各赴堂，照管匙箸，莫輕觸翻，被伊冷地笑去在。」便下座。</p>
<p>一雲、即心等請上堂。問：「春風陣陣花狼籍，祖意西來句若何？」師云：「一家有事百家忙。」進云：「威音以前無量壽，未審那箇是同年？」師云：「拄杖子。」進云：「恁麼則壽比須彌高萬仞，福如東海納百川。」師云：「俗氣不除。」進云：「學人借花獻佛去也。」師云：「不干汝事。」</p>
<p>乃云：「有物混成，先天地生，當陽覷破，直下分明。處士橋邊弄碧波，一棹兩棹；宋梅樹畔聽黃鳥，四聲五聲。通身灑落，舉體輕盈，說什麼往日來歲？戊癸甲庚就透過，數年更無數年後，也只風光依舊，鼻直眉橫。且今朝諸山禪德入院設供，利<span class='corr'>己</span>利人，一句如何話會？」</p>
<p>呈拂子，云：「三泖綠，九峰青，煙景寥寥孰與爭？枯向大家培壽算，心源湧動覺華萌。」擊香几，下座。</p>
<p>舉古門汶石首座，上堂。「有千里之馬可以追風，有徑寸之珠可以照乘，碎淺薄邪流窠臼，疏從上正脈淵源，須是恁麼人方稱恁麼舉。今日善政、馬峰二長老到來，豈可等閒放過？霜蹄蹀躞，佇看冀北群空，月影清輝，能使崑池價重，不是憐兒不覺醜，都緣好事大家知。忽有傍弗甘云：『醜<span class='corr'>已</span>露也，說什麼好事？』也許伊是半箇衲僧。」</p>
<p>月空請上堂。「達磨面壁九年，雪後始知松柏橾；可祖中庭斷臂，事難方見丈夫心。這兩箇漢，為師、為弟，有武、有文，明發者裏不必恁般榜樣，但只遇飯喫飯、遇茶喫茶，也惹得同門出入，夙世冤家，玉笛橫吹楊樹下，春來還撒舊時花。」</p>
<p>復舉《楞嚴經》云：「過去諸如來，斯門<span class='corr'>已</span>成就；現在諸菩薩，今各入圓明；未來脩學人，當依如是法。」古德云：「過去諸如來，且居門外；現在諸菩薩，更莫躊躇；未來脩學人，快走始得。」</p>
<p>師云：「山僧則不然，過去諸如來，好與三十棒；現在諸菩薩，好與三十棒；未來修學人，亦好與三十棒。為甚如此？一朝權在手，看取令行時。」卓拄杖，下座。</p>
<p>慧光請上堂。僧問：「承師有言：『過、現、未來人，好與三十棒。』未審過在甚麼處？」師打云：「汝還不知那。」僧喝，師又打。</p>
<p>進云：「劍為不平離寶匣，藥因救病出金瓶。」師云：「須領這一頓始得。」僧連喝，歸眾。</p>
<p>問：「孔聖五十而知天命，和尚五十知箇什麼邊事？」師云：「楊花落盡子規啼。」進云：「五十年前鼻孔安在何處？」師云：「我寄愁心與明月。」進云：「因甚麼今日被某甲穿卻？」師云：「闍黎好手。」進云：「是何言歟？」師云：「退去。」進云：「拽去牽來是如何？」師便打。進云：「老老大大，一牽便動。」師又打。僧喝，師云：「多此一喝。」</p>
<p>乃云：「即心即佛，名為誑法；非心非佛，名為謗法。不是心、不是佛、不是物，坐斷天下人舌頭，誑之與謗莫甚于此。且道：其中還有不涉謗誑者麼？」</p>
<p>驀呈拂子，云：「頂有異峰雲冉冉。」</p>
<p>拂一拂，云：「源無別泒水泠泠。」</p>
<p>良久，擊香几，云：「遊山未到山窮處，終被青山礙眼睛。」擲拂子，下座。</p>
<p>福如請上堂。「牛是一頭、犬是一隻，尋常話端，各有來歷。同田為富，分貝為貧，思量字義，亦甚可人。山僧今日不打諸方鼓笛，且拈出幾箇猜謎，與汝等卜度去也。有一字唯我獨尊，有一字千尋壁立，有一字紅粉蛾眉，汝若卜度得出，許汝明發門下暗合孫吳；其或鹵莽依稀，要到恁麼時大遠在。敢問諸人：畢竟是什麼字？」良久，云：「玉篇裏看取。」</p>
</div>
<div class='div-w'><p class="pre"><span class='note-inline'>(海鹽縣比丘尼超弘捐貲助刻，祈生<br/>生世世菩提心不退，般若智長明者。)</span></p>
</div>
<p class='juan'>百癡禪師語錄卷第十一終</p>
</div><!-- end of div[@id='body'] -->
</body></html>