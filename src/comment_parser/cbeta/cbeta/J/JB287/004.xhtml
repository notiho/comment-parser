<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>自閒覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>自閒覺禪師語錄卷第四</p><p class="byline">住荊溪芙蓉寺嗣法門人　住古堯乾明寺嗣法門人洪暹　編</p>
<div class='div-other'><a id='mulu12' />
<p class='h1'>示眾</p><p>示眾第一句薦得堪與佛祖為師第二句薦得堪與人天為師第三句薦得自救不了且道者三句中還是向那一句薦得若向第一句薦得白雲萬里若向第二句薦得接竹點天若向第三句薦得隔靴抓癢喝一喝云且道是第幾句文殊匣裏青蛇吼驚起毘盧出故園。</p>
<p>示眾道無南北寧分彼此說是說非未達其理所以道我為法王於法自在且喚甚麼作法林木池沼宣演妙音水月松風發明祖意若向者裏著倒何必南天台北五臺橫擔拄杖緊峭草鞋其或耳隨聲嚮眼逐青黃且向長連床上打個噴嚏。</p>
<p>示眾佛未出世祖未西來人人鼻孔遼天神光斷臂南嶽磨磚個個頂門卓豎超三邁五底冰稜走馬劍刃橫身拋家失業底葛藤滿地荊棘渾身直饒坐斷兩頭猶是依草附木漢直須向情未起處念未生時驀地錐劄始有相應分豈不見首山和尚雖在風穴會中日持法華為己任一聞提唱遂爾知歸解道動容揚古路不墮悄然機師拈拄杖云還有不墮悄然機者麼遂一齊打散歸方丈。</p>
<p>清明示眾舉僧問葉縣省獅子吼時無異路文殊仗劍意如何省云一送荒郊裏千峰永不回進云恁麼則大眾齊合掌一時念彌陀省云不因寒食節餘日定難來師云起死回生輸他葉縣若論衲僧巴鼻未夢見在今日或有人問龍淵獅子吼時無異路文殊仗劍意如何直向他道血濺梵天更云恁麼則大眾齊合掌一時念彌陀人面不知何處去桃花依舊笑春風且道與古人是同是別更聽一頌死中得活活中死全主全賓絕依倚臥龍直下解翻身昂藏頭角撐寰宇。</p>
<p>示眾舉高峰和尚云海底泥牛啣月走巖前石虎抱兒眠鐵蛇鑽入金剛眼崑崙騎象鷺絲牽此四句內有一句能殺能活能縱能奪若人簡點得出許你參學事畢師云山僧亦有一偈雖無過人處要且不在高峰之下饑餐黃米飯渴飲龍淵水手中黑漆杖嚇殺閒神鬼此四句內有一句能殺能活能縱能奪若人簡點得出正好喫棒何故不見道龍淵門下。</p>
<p>示眾舉雪峰玅湛禪師云一切法無差雲門糊餅趙州茶黃鶴樓中吹玉笛江城五月落梅花慚愧太原孚上座五更聞鼓角天曉弄琵琶徑山語風大師云一切法無差鵓鴣對老鴉生臺爭飯喫打得亂如麻有約不來過夜半閑敲碁子落燈花慚愧西湖保叔塔六橋煙雨夕陽斜師云龍淵又且不然一切法無差電光石火迅雷撾天垂六幕千峰外何處清風不我家善財參遍處黑荳未生芽慚愧西余端獅子慣向人前弄爪牙。</p>
<p>示眾踢倒淨瓶贏得大溈山子普請刈茆帶累三百祖師人人鼻孔撩天個個腳跟點地朗月當空正好別峰相見流芳五葉未免賊入空房無面目漢腳瘦草鞋寬雪點紅爐鷂子過新羅兩頭坐斷中道不安賓中主主中賓言端語端猶未是諸人衣缽下事何故曙色未分人盡望及乎天曉也尋常。</p>
<p>示眾佛不見身知是佛若實有知別無佛智者能知罪性空坦然不怖於生死罪性既空喚甚麼作生死者裏轉得身吐得氣一雙孤雁撲地高飛其或未然驀拈拄杖云你有拄杖子我與你拄杖子你無拄杖子我奪卻你底拄杖子你有拄杖子我與你拄杖子增一些不得你無拄杖子我奪卻你底拄杖子減一些不得增不得減不得即且止喚甚麼作拄杖子卓一卓云撐天拄地憑收放殺活縱橫得自由。</p>
<p>示眾舉古德云我有一隻箭曾經九磨煉射時遍十方落處無人見風穴和尚云我有一隻箭未嘗經磨煉射不遍十方要且無人見師云二大老雖善潛蹤遯跡未免徐六擔板龍淵即不然我有一隻箭何須經磨煉早已遍十方鋒鋩許誰見。</p>
<p>病目示眾舉如意尊者常好打睡世尊呵云咄咄何為睡螺螄蚌蛤類一睡一千年不聞佛名字如意七晝夜目不交睫兩眼失明世尊授他金剛照明三昧乃觀三千大千世界如掌中菴摩羅果師云如意將一雙金彈換得兩隻泥丸殊不知被者老子熱謾到處大驚小怪山僧病目二七餘日晝夜打睡固無金剛照明三昧可得昨夜三更憨憨熟睡起來打箇噴嚏兩眼如常要且三千大千世界毫不增減遂召眾云且道山僧見處是如意見處是還有緇素得出底麼良久云福城紙貴一狀領過。</p>
</div>
<div class='div-other'><a id='mulu13' />
<p class='h1'>小參</p><p>結冬小參諸方結制事事豐饒羅漢開爐件件不足雖然卻也有箇好處豈不見風穴和尚道若立一塵家國興盛野老顰蹙不立一塵家國喪亡野老安帖於此薦得可謂富不有餘貧無不足今此一眾且非晚進初機俱是久參宿學人人抱風雲之志箇箇蘊特達之懷可以繼祖追宗亦可挽今復古山僧恁麼告報早是抱贓叫屈取辱宗乘更有一事不敢道破且道是甚麼事良久云黃溪紙貴一狀領過。</p>
<p>對靈小參生為死之本死為生之基生死本同輪如環轉不息驀拈拄杖云生死且止且道顓封居士令先君即今在甚麼處復舉起云看看即今在山僧拄杖頭上現最勝身說最勝法顯示諸人了也還見麼擲下云人面不知何處去青山依舊白雲中。</p>
<p>小參結夏今朝七日<span class='corr'>已</span>過腳跟下事又如何倘得摸著孃生鼻好向人前唱哩囉所以參學之士打頭須遇本色人若不遇本色人秪成箇掠虛漢諸仁者要識掠虛漢麼便是未得謂得未證謂證粧點胸襟妄執<span class='corr'>己</span>見不知好惡不近上流更逞我山到處取勝此輩名為真可憐愍者是也若是本色人參須實參悟須實悟始可口吞佛祖眼蓋乾坤過橋拆橋得路塞路尋常拈機示境如太阿鋒能傷眾物而太阿不被物觸不見洞山初參雲門門云近離甚處山云查渡門云夏在甚處山云湖南報慈門云幾時離彼山云八月二十五門云放汝三頓棒山不肯黎明上方丈云昨蒙和尚賜棒不知有過無過門云飯袋子江西湖南便與麼去山於言下大悟雲門可謂善秉太阿之鋒洞山瞥爾悟去未免平地喫交若知洞山平地喫交處便知雲門為人處若知雲門為人處便與三世諸佛把手共行歷代祖師同一鼻孔其或涇渭不分更聽一頌上門上戶別無求只為心頭事未休及至雲門三頓棒始知葉落海天秋。</p>
<p>除夜小參年盡月窮日周時畢未審諸人參學事畢也未畢未畢且置喚甚麼作參學事莫是入一叢林出一保社向禪床上老禿口邊覓些涎唾為參學事麼莫是者邊經冬那邊過夏學得機鋒轉語快便為參學事麼莫是遊山翫水嘯月吟風推敲尖新詩句點綴四六文章為參學事麼莫是結箇茆庵住箇巖穴守繫驢橛如魂不散底死人為參學事麼若恁麼參學別離鄉井割愛辭親有何所益山僧乍住此間承諸道流同心合德共守寂寞真可謂出塵上士豪傑丈夫但在己躬下事應須猛著精彩徹底掀翻千了百當始不枉參學一回即今臘月三十日也是汝諸人如何合殺爆竹聲高知臘去梅花枝上見春來。</p>
<p>小參一為無量無量為一此箇門中無固無必既不容默照邪禪烏用吟詩作偈緊緊抱住話頭念念欲明祖意一期荳爆冷灰始證第一義諦二時板響過堂盡是神通遊戲缽盂跳上三十三天觸犯帝釋瞌睡震動三界二十五有處處離宮失位勞他杖頭麈尾百計千方調治雖得各歸寶所未免遞相鈍置驀豎拂子召眾云還有不被鈍置者麼遂喝一喝擲下拂子。</p>
<p>小參頂門一著貴在力參所以學道如鑽火逢煙切莫休直待金星現歸家始到頭果若恁麼一回則昨夜非非想天幾人退位今朝寧城府堂上排衙一點也瞞他不得設使記問無根獵人涎唾冷地被人拶著未免胡說亂說秪如此間一坐具地乃布袋和尚遺蹤樓臺殿閣廚庫三門竹木田園各成局段界置甚是分明因甚人人到此排身不入還會麼打麵還他州土麥唱歌須是帝鄉人。</p>
<p>林老和尚小祥拈香者位尊慈毒心太甚一生氣壓諸方並無一人可意愛從痛處鍼錐慣向冷地著楔任是俏鶻俊鷹俱被一網收拾將謂獨脫自由又誰知今日被不肖之子牽扯一上且道知恩報恩一句如何舉揚香爇一爐茶斟三奠。</p>
<p>小參法不孤起仗境方生道不虛行遇緣即應且作麼生說個應底道理若有心應不可以智知不可以識識若無心應善能分別諸法相於第一義而不動者裏透得一機撥得一竅便可高揖釋迦不拜彌勒其或縛情纏識山僧卻有箇現成句子非惟截斷天下人舌頭且要諸人向後各有生涯且道是甚麼句久立眾慈伏惟珍重。</p>
<p>大士成道日小參年來無事不精神坐愛長汀把要津戴角擎頭須按過橫拈豎抹一枝藤洞明向上因緣處處縱橫自在虛堂靜生無非本地風光鬧市橫身盡是當人面目到者裏何須峨眉老子三度華亭達磨大師九年面壁尋聲救苦當面顢頇蛤蜊現身小家伎倆須知師姑原是女人做嫂嫂畢竟大哥妻正當恁麼時且獨脫一句作麼生道豎拂子云手執夜明符幾個知天曉。</p>
<p>乾侍者薦嚴請小參木有本水有源劬勞萬德養育千恩心耿耿以懷風木念拳拳而報雙親推乾就濕乳哺辛勤粉骨碎身難酬罔極此則乾子報親之誠也又因先妹昔年英烈節行無雙雖然視死如歸究竟難忘手足茲者節<span class='corr'>屆</span>中元效目連救母之方請山僧舉揚斯旨不見道一塵飛而翳天一芥墮而覆地塵塵盡是當人面剎剎無非自己身到者裏不惟雙親手足盡入玄門直饒多生父母歷劫親緣遠近亡靈俱超極樂且道不涉功勳一句又作麼生豎拂云百年三萬六千朝返覆元來是者漢。</p>
<p>除夕小參病骨難堪話祖機終朝伏枕懶如泥諸公何必循常例但顧娘生鐵面皮且此一眾盡是他鄉之子父母不供甘旨六親固以棄離如不以本分直截提持則今夕擺茶筵交歡知識明日遊山水羈絆情緣有乖道體恥它上流驀拈拄杖云龍淵不是閒相識白棒臨頭悔是遲。</p>
</div>
<div class='div-other'><a id='mulu14' />
<p class='h1'>晚參</p><p>晚參此事譬如人之出外數年心思歸家即收拾行囊將歸忽遇里人為云汝家中桑田<span class='corr'>已</span>變滄海人境盡已遷更其人胸中甚是疑忽不安即緊峭草鞋五里一村十里一舖轉彎抹角漸漸將近抬頭一望不覺到家父母妻子團圞一笑頓釋前疑衲僧家得到這箇田地回觀向來境況依舊青山水綠毫無異昔則腳跟到處再不被人惑亂矣忽有個漢出來將山僧震威一喝云和尚休要說夢山僧但與劈頭一棒云不入虎穴焉得虎子。</p>
<p>晚參舉古人道他人住處我不住他人行處我不行不是與人難共住大都緇素要分明古人恁麼道失卻一隻眼羅漢即不然住則與人同住行則與人同行既同住又同行拈拄杖云何處不分明秪如同生同死一句又作麼生道擲下云打刀須是邠州鐵。</p>
<p>晚參舉五祖豎拳云若喚作拳頭一似不曾行腳若不喚作拳頭對面相瞞除此之外也少一拳不得師云五祖道即太煞道要且只是泥裏洗土塊羅漢則不然今晚也出一隻手是汝諸人只是不得隨語生解遂豎拳云這箇但喚作拳頭瞎漢參堂去。</p>
<p>燈節晚參東風初解凍柳眼乍舒眉冷地燈花爆清光徹四維處處搥鑼打鼓家家社舞村歌不用聞聲悟道何須見色明心紅塵鬧市眼蓋乾坤坐斷情塵意想天上天下唯吾獨尊獨尊則不無因甚觀世音菩薩將錢買餬餅放下手卻是饅頭慣從五鳳樓前過手握金鞭賀太平。</p>
<p>晚參舉趙州云此事如明珠在掌胡來胡現漢來漢現老僧拈一莖艸作丈六金身用將丈六金身作一莖艸用何故煩惱即佛佛即煩惱師云趙州老漢脫空不少岳林即不然驀拈拄杖云山僧拈拄杖只作拄杖用更說甚麼丈六金身一莖艸煩惱即佛佛即煩惱遂卓一卓云參退喫茶去。</p>
<p>晚參舉僧參翠巖值巖不在遂看主事事云參見和尚也未僧云未事指狗子云上人要見和尚但禮拜者狗子僧無語巖歸聞云作麼生免得與麼無語大慧和尚云我若作者僧但禮狗子一拜師云大小大慧只具一隻眼岳林若作者僧但禮主事一拜。</p>
<p>中夏晚參面赤不如語直語直不如面赤薰風自南來殿閣生微涼因甚山門前金剛頭上汗出道得也是徐六擔板道不得也是徐六擔板驀拈拄杖云你這一隊徐六擔板眾競喝師擲下云了。</p>
</div>
<div class='div-other'><a id='mulu15' />
<p class='h1'>法語</p>
<div class='div-other'><a id='mulu16' />
<p class='h2'>貽漢關首座</p><p>憶昔老僧初居禹航廣化子從天童來一見已知其為克家真子矣彼時雖未明露秋光早已暗藏春色吾眼不錯也不意先師移錫棲真老僧充第二座子二番來雖未經獰拳辣掌其再參之緣不異百丈侍馬祖故缽袋子益知可託吾眼不錯也迨老僧開法羅漢門風初闢子從磬山來三入吾室因而拳踢相應轉身有路遂煩堂司信知將來必起吾宗恰值老僧四句上堂親付衣拂知吾眼之不錯也時老僧赴崇川慈濟舉子為第一座激揚個事標表人天機用不在古德之下後因先師主天童命吾同往從此西秦東魯客秋子遣專使到芙蓉發書並讀白雲開堂之語知子為吾燒香始知老僧驗人之眼若是之不錯也今夏杖過淳溪子卸白雲院事退守曇華冷眼別吾十年機用另有一番生色昔慈明含恥忍垢放浪荊楚與子曇華舍中炙燈掃地換水添香可稱一彩兩賽遂述從前相見因緣隨書先師所付手卷之後將來可作人天眼目但老僧有一喫緊事未免當面道破漢首座漢首座一不做二不休。</p>
</div>
<div class='div-other'><a id='mulu17' />
<p class='h2'>示釋鑑吼副寺</p><p>世尊拈花迦葉微笑乃云吾有正法眼藏涅槃妙心付囑與汝傳化將來毋令斷絕自後一人傳虛萬人傳實以至西天四七唐土二三個個口吞佛祖人人眼蓋乾坤初祖達磨應纖而來冷坐少林九年面壁神光大師立雪齊腰猶是輕心求無上道及至斷臂安心始能當下知歸看他古德如斯憤發掉其源頭到手撩起便行一言一行自是出人頭地非泛泛者可同日而語也吼副寺孤蹤獨立纖面端莊冬夏麻衣逆順自適始於岳林曾充此職獰拳辣掌互換針鋒彼時缽袋子雖未覿面分付信知將來介立一方利<span class='corr'>己</span>利人之心刻刻在念今既荷百二十斤擔子固時時在肩更宜水邊林下晦跡韜光萬仞峰頭呵佛罵祖庶不負從前行腳割愛辭親他日龍天推出大座當軒咳嗽掉臂無非祖師西來意也山僧更有一轉語切不可丟在無事甲裏還委悉麼佛法無多子久長難得人。</p>
</div></div>
<div class='div-other'><a id='mulu18' />
<p class='h1'>問答</p><p>僧問四十九年後則不問四十九年前事如何師云雪山夜夜寒僧擬議師云還記得話頭麼進云不因師舉幾乎忘卻師打云且莫詐明頭。</p>
<p>僧問兩頭不著畢竟在甚麼處師打云這裏容你不得僧喝師云聖僧笑你。</p>
<p>僧問前塗未去如何是到家消息師打云莫妄想僧喝師云客作漢亂喝作麼。</p>
<p>僧問胸中放不下且道如何得消殞去師伸手云將你放不下的與我看僧罔措師便掌。</p>
<p>僧問如何是覿面事師云鼻孔大頭垂。</p>
<p>僧問未離兜率<span class='corr'>已</span>降皇宮未出母胎度人<span class='corr'>已</span>畢此意如何師云不是苦心人不知進云為復神通妙用法爾如然師云天上天下唯我獨尊僧云金雞啄破璃琉殼玉兔挨開碧海門師云非公境界僧云秪如彌勒真彌勒分身千百億時時示時人時人自不識且道彌勒在甚麼處師湧身云道甚麼僧云可謂頭頭垂示處仔細好生觀師云閒言語。</p>
<p>僧問大開爐韝即不問轉凡成聖事如何師云紅爐爆出鐵烏龜僧擬議師便掌。</p>
<p>師泥壁次僧問和尚自泥壁師云我若不泥誰為我泥進云某甲則不然師云你見歸宗泥壁底話麼進云見師云猶欠伶俐在。</p>
<p>九一居士問德山托缽意旨如何師云秦時[車*度]轢鑽頭尖士云巖頭密啟其意又作麼生師云古今榜樣士云因甚只得三年活師云鐵壁銀山又一重士云今日捉敗者老賊師云那裏是你捉敗處士無語師便打。</p>
<p>僧問人從橋上過橋流水不流意旨如何師云一任[跳-兆+孛]跳進云畢竟如何師云賺殺闍黎。</p>
<p>問盡大地是沙門一隻眼意旨如何師豎拳云者個喚作拳頭進云畢竟如何師展手云五個指頭四個了進云學人不會師連掌云怎怪得山僧。</p>
<p>普請次偶見一蜈蚣眾訝之師云道得即不踏殺道不得即踏殺眾無語師便踏殺一僧云阿彌陀佛師復踏云猶有者個在僧擬議師連踏云與你一個勦絕。</p>
<p>僧參師云甚處來僧云江西師拈竹篦云江西還有者個麼僧云和尚莫惑亂人好師高聲云者瞎漢話頭也不識僧茫然師打云脫空妄語漢。</p>
<p>師問一僧黃葉飄飄高駕何來僧云五臺師云上座腰包時文殊向你道甚麼僧擬議師云你不從五臺來僧云不敢欺瞞和尚師云文殊向你道甚麼僧進前問訊師云文殊來也僧罔措師打云念汝遠來。</p>
<p>僧問不是心不是佛不是物是個甚麼師搊住云不是心不是佛不是物速道速道僧罔措師掌云者念言語漢。</p>
<p>僧參師問那裏來僧云龍池師云還見龍麼僧無語師打云當面錯過獅峰吼別云闍黎來時不易。</p>
<p>僧乞進堂師云高掛缽囊且止且道聖僧年多少道得恰好許你進堂僧云禮拜和尚師云未在更道僧罔措師云聖僧腳跟尚摸不著進堂作甚麼僧仍罔措師云且向別處安排。</p>
<p>問文殊與維摩對譚何事師云六耳不同謀。</p>
</div>
<div class='div-other'><a id='mulu19' />
<p class='h1'>室中勘辨</p><p>師問鷲侍者牛過窗櫺因甚尾巴過不得者云無毛鷂子撲天飛師云恁麼道又怎得者云且喜老漢領話師頷之又問一喝不作一喝用你作甚麼用者擬議師便掌者大笑而出。</p>
<p>師問喻維那正法眼破砂盆意旨如何那云爺有娘有不如自有師云幸我沒有那拍膝而出師然之。</p>
<p>師問天目書記一九與二九相見不出手尋常將甚麼拈椎豎拂記豎拳師云著忙做甚麼進云得出手時須出手師云是何言語進云話頭也不識師云山僧住持事繁記便喝師便休。</p>
<p>師問端維那向在那裏那云金粟師云金雞解啣一粒粟供養十方羅漢僧你還將得粟來麼進云道甚麼師云耳聾作麼進云話頭也不識師云自領出去那擬議師便打。</p>
<p>師問默侍者人人有箇生緣你底生緣在甚麼處者云黃連出在蜀中師云意旨如何者云地頭貨也不識師掌云且道賞你罰你進云從來不受人塗汙師云不識好惡者便禮拜。</p>
<p>師問起剛侍者父母未生前道一句看者云拆東籬補西壁師豎拳云者箇將甚麼補進云好與和尚一掌師引頸進云敗將不斬師云是你敗是我敗進云再犯不容師便打。</p>
<p>師問遜菴書記魚行水濁鳥飛毛落亮座主一入西山因甚杳無消息記云嘗憶江南三月裏鷓鴣啼處百花香師頷之一日又問云心不是佛智不是道意旨如何記云適纔禮拜和尚了也師云莫向者裏躲根進云和尚作躲根會那師云你作甚麼會記便喝師休去又一日問云既是赤體條條將甚麼重振家風記豎拳師云正要你出隻手記禮拜。</p>
<p>師一日室中舉南泉欽山歸宗見虎話問雪厂書記云你道畢竟那箇是記云小出大遇師云未在更道記便打侍者一掌師呵呵大笑記拂袖便出。</p>
<p>釋鑑副寺參師問云發足何來鑑云龍池師云龍池風範何似此間鑑提起坐具云某甲坐具只得與麼長師云也來這裏亂做鑑云和尚幸是大人師休去一日眾參次師云埋兵調戰則不問便請單鎗直入眾退師復顧鑑云埋兵調戰則不問便請單鎗直入你又作麼生鑑以坐具驀頭便摵師云者黃面浙子又來這裏亂做鑑便禮拜又一日侍次師舉僧問一尊宿拈太白峰塞卻師口時如何宿無語師問鑑云拈太白峰塞卻獅子口時如何鑑云有煩和尚道用師頷之。</p>
<p>師問靜維那欲行千里一步為初如何是最初一步那云看腳下師云放汝三十棒那云也不消得師便打又一日到禪堂拈起竹篦云維那你向這裏道一句看那云頭上安頭師云馬祖多少鹽醬被汝打翻了也那云草賊大敗師便歸方丈獅峰吼著云將錯就錯。</p>
<p>師問源知藏你那裏來藏云新莊來師云近日聞你被賊偷了藏云賊<span class='corr'>已</span>捉住也師云在甚麼處藏與傍僧一掌云放過即不可師云這宜興蠻子藏拂袖便出又一日問弘揚臨濟宗須是過量人始得如何是過量人藏云眼親手辨師云驅耕奪食時如何藏云不犯鋒鋩師然之。</p>
<p>師問破峰知客儘力道不得的句如何道峰云合取狗口師云學來的峰云某甲終不敢自謾師云何不更道峰云蒼天蒼天一日又問云一口氣不來向甚麼處安身立命峰云大鐵圍山小鐵圍山師云四山相逼時如何峰便喝師云你喝大鐵圍山小鐵圍山峰復喝師打之峰一日在磨房內牽麵次師在磨房前過峰喝牛一聲師聞之問云喝牛喝馬峰云只要和尚知音師云老僧在你腳底又作麼生峰打牛云這畜生連累我師大笑而去獅峰吼著云先師何不與本分艸料。</p>
<p>岷岳知客再參次師問錢塘江難渡上座如何得到這裏岳云竹密不妨流水過山高豈礙白雲飛師便打又入室次師問家裏人說家裏話如何是家裏話岳云某甲不是客作漢師喜之。</p>
<p>圍爐次因火爆燒衣師問一愚知客適來火爆為何燒卻你衣愚云夜夢不祥師便掌愚云應破大吉師連掌打出獅峰吼云這僧失處天下人固是不知惜乎先師令行一半雖然養子之緣。</p>
<p>師因文耀副寺呈牧牛頌師把住云頌即且止牛在甚麼處耀便禮拜師驀頭一踏耀起身作舞而出師云又恁麼去也獅峰吼著云何不喚回痛與一頓。</p>
<p>師一日喚翠峰侍者者應諾師云與我取鏡子來峰以手作圓相跪呈師掌云聽事不真喚鐘作甕峰起身云賺殺天下人師呵呵獅峰吼別云將謂我孤負汝。</p>
<p>師拈木如意問履侍者喚作甚麼者云柏樹根師云頭上安頭者云和尚喚作甚麼師云柏樹根者云頭上安頭師云驢前馬後漢獅峰代云當時但禮三拜師因忠侍者呈頌次師云這是明窗淨几邊事文彩未彰已前道一句看進云舌頭不出口師云猶是文彩已彰的事進云和尚莫瞞人好師云這瞎漢作恁麼語話者擬議師云鈍置殺人。</p>
<p>師問師則侍者一喝不作一喝用你作什麼用者云寧可截舌不犯國諱師便喝者掩耳而出師頷之。</p>
<p>師因數僧辭師問諸上座往那裏去一僧云普陀師云近日大士不在普陀進云在那裏師云在上座鼻孔裏進云錯師云拋卻甜桃樹沿山摘醋梨僧茫然師云鈍置煞人。</p>
<p>二僧參師問二上座從甚處來一僧云龍門來師云幾時到彼進云五月師云禹門三汲浪有幾多具頭角者僧罔措師云後面個師僧秪對看僧亦茫然師云同坑無異土。</p>
<p>師問沈居士大家團圞頭共說無生話如何是無生話士云有口難言師云為甚有口難言士無語師捋士鬚云莫被這些礙卻。</p>
<p>師經行撫一僧背僧回首師伸手云乞我一文錢僧喝師云我要一文錢亂喝作麼僧禮拜師云者個也當不得進云作麼當得師便掌又撫一僧背僧回首師云是甚麼進云正要和尚疑著師云疑個甚麼僧喝師便掌又撫一僧背僧回首師云是甚麼僧亦云是甚麼師亦掌。</p>
<p>師問侍者萬法歸一即不問如何是一歸何處者云野菜連根煮師云者是山家底事畢竟一歸何處進云春來滿院香師云學語之流。</p>
<p>師問僧從甚麼處來僧云靈隱師云聞飛來峰近日又飛去是否僧茫然師便打獅峰吼云這僧既親從靈隱來因甚不委其中事且道過在甚麼處。</p>
<p>師問來之居士你在家做甚麼士云訓蒙九一居士云張居士久留心底師云孔子道吾道一以貫之如何是一士無語師指九一居士云你替他下涅盤堂始得士罔措師微笑。</p>
<p>二僧參師云那裏來一僧云普陀師云曾見觀音大士麼僧云見師云是何面目僧云與和尚一般師拈拄杖云者個聻僧無語師云脫空妄語漢獅峰吼代僧云再道恐不及。</p>
<p>僧參師問那裏來僧云廣潤師云廣潤與此間風景如何進云不別師云又到者裏作麼進云借路經過師便打進云某甲通身是病乞師一接師復打。</p>
</div>
<p class='juan'>自閒覺禪師語錄卷第四<span class='note-inline'>(終)</span></p>
</div><!-- end of div[@id='body'] -->
</body></html>