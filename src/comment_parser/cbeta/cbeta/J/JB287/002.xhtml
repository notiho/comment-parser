<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>自閒覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>自閒覺禪師語錄卷第二</p><p class="byline">住荊溪芙蓉寺嗣法門人　住古堯乾明寺嗣法門人洪暹　編</p>
<div class='div-other'><a id='mulu7' />
<p class='h1'>住明州奉川嶽林禪寺語錄</p><p>上堂問江山千里目舉意便知有秪如未舉意前請師端的師云袖裏金槌當面擲如何是奪人不奪境師云七擒孟獲如何是奪境不奪人師云九伐中原如何是人境兩俱奪師云高登建章殿八表盡歸降如何是人境俱不奪師云漁歌滿清浦樵語出幽林進云但見皇風成一片不知何處有封疆師云水聲常在耳山色不離門進云料揀已蒙指示未審彌勒彈指樓閣門開善財見百千萬億文殊且道那箇是真底師云大家在這裏問牛頭未見四祖時百鳥啣花獻意旨如何師云山堆嶽積進云見後如何師云地久天長進云金風吹玉管那箇是知音師云料掉沒交涉問彌勒古剎和尚重興號令人天即且止彌勒家風事若何師云雲開山勢聳風靜日華新進云千峰勢到嶽邊止萬派聲歸海上消師云誰不景仰乃云古殿洞明溪光散彩崇樓聳翠嶽色增輝打開本有家風撥轉從前意氣是處是慈氏無門無善財同門出入一天風月朗獨自逍遙高枕缽盂眠橫拖布袋在市盈市在村滿村狸奴白牯同唱無生之曲蝦蟆蚯蚓共轉根本之輪水到渠成山堆嶽積則且止報國裕民一句又作麼生道四明山月朗三佛地風清復舉開山第一世布袋和尚偈曰彌勒真彌勒分身千百億時時示時人時人自不識師云者老漢最初弄盡神通末後一場敗闕然雖如是汝等還知落處麼驀拈拂子云布袋和尚來也急著眼覷下座。</p>
<p>冬至夏邑侯范總戎入山請上堂冬節月初頭石人跨銕牛倒騎橋上過橋流水不流寒冰結於萬壑微陽起於群陰剝盡霜風敲回明月且承諸護法高車遠顧泉石增輝一言相契於崇寧閣中萬機截斷於吹毛劍上人我兩忘始終一致且道儒禪同歸一句又作麼生顧左右云相逢自有知音知何必清風動天地。</p>
<p>臘八上堂良久召眾云諸仁者秪這箇若道是睹明星而證入底未免埋沒悉達太子若道非睹明星而證入底亦未免孤負釋迦文佛且畢竟如何咄咄咄力<span class='corr'>囗</span>希禪子牙姜眉垂千年桃核裏黑狗爛銀啼喝一喝下座。</p>
<p>元旦上堂一年三百六十日今朝為始萬象森羅無分彼此言無展事語不投機承言者喪滯句者迷山僧今日開方便門示真實相驀拈拄杖云方便門開也卓一卓云真實相示也復卓杖一卓喝一喝復舉。</p>
<p>僧問鏡清新年頭還有佛法也無清云有僧云如何是新年頭佛法清云元正啟祚萬物咸新僧云謝師荅話清云鏡清今日失利又僧問明教新年頭還有佛法也無教云無僧云年年是好年日日是好日因甚卻無教云張公喫酒李公醉僧云老老大大龍頭蛇尾教云明教今日失利師云二大老與麼荅話可謂明修棧道暗度陳倉于應化門中即得若作臨濟兒孫猶未可在且道臨濟門下有什長處以杖卓一卓云使八極頂目者不自爭衡見斯人兮駕馭昂櫱復卓一卓下座。</p>
<p>上元上堂問雲生玉鼎日照金沙選佛場開請師直指師云龍生金鳳子衝破碧琉璃進云入眼滄桑千劫曠放懷天地一身孤師云莫將三寸燭擬比太陽輝進云恬澹無人見年年常自青師云看腳下進云日月拄杖頭乾坤布袋裏師云且緩緩乃云普天之下莫非王土率土之賓莫非王臣凡有血氣者莫不同知凡有知者莫不同體今日無論貴賤男女僧俗長幼盡教他向山僧拂子頭上灑灑落落去何故不見雲門道聞聲悟道見色明心舉拂子云見麼擊禪床云聞麼作此[○@│]云於此見煙知火不妨聲色堆頭全彰意氣笙歌叢裏盡是生涯其或取舍情存山僧未免直截剖判遂擲拂云切忌貪觀天上月到頭失卻室中燈。</p>
<p>上堂石人舞街頭海底泥牛吼鐵鷂勢摩空烏龜騎鱉走猴愁摟搜頭狗走抖擻口南山鱉鼻蛇咬殺子湖狗大唐國裏無禪師福城東際有老叟半是思君半恨君大丈夫兒誰不有顧左右云生拔驪龍角醉飲曹山酒。</p>
<p>上堂舉傅大士云夜夜抱佛眠朝朝還共起起坐鎮相隨語默同俱止分毫不相離如身影相似欲識佛去處秪者語聲是玄沙云大小傅大士只認得箇昭昭靈靈洞山云且道衲僧家日裏還曾睡麼保寧頌云要眠時即眠要起時即起水洗面皮光啜茶打溼嘴大海紅塵生平地波濤起呵呵阿呵呵囉哩哩囉哩師云者四員尊宿一人有體無用一人有用無體一人體用俱無一人體用俱有若人檢點得出許你具衲僧眼其或玉石未分岳林亦有一頌丁丁當當鏗鏗鏘鏘明明歷歷巍巍堂堂來來去去安安詳詳分明舉似切忌承當喝一喝。</p>
<p>上堂舉僧問大龍色身敗壞如何是堅固法身龍云山花開似錦澗水湛如藍徑山杲云若以此兩句明堅固法身生身入地獄師云且道大慧恁麼道是醍醐句是毒藥句腦後見腮莫與往來。</p>
<p>上堂舉南泉和尚問一座主講得甚麼經主云彌勒下生經泉云彌勒幾時下生主云現在天宮未來泉云天上無彌勒地下無彌勒師云天上無彌勒地下無彌勒即今牙齒敲磕牽筋動骨底又是阿誰若道現在天宮拋卻甜桃樹沿山摘醋梨更問彌勒幾時下生向他道金沙灘上呵呵笑崇閣樓中高枕眠。</p>
</div>
<div class='div-other'><a id='mulu8' />
<p class='h1'>住嘉興龍淵三塔禪寺語錄</p><p>陞座問未陞座以前喚作岳林長老陞座以後喚作龍淵住持龍淵岳林即不問四眾臨筵事若何師云一彩兩賽進云恁麼則處處綠楊堪繫馬家家有路透長安師云須知遠煙浪別有好商量僧喝師云好喝僧禮拜師云貓兒喫斷麻乃云雲間三泖古篆分明秀水鴛湖印文不露煙雨樓前千頃浪九峰頂上萬家春處處綠楊堪繫馬家家有路透長安驀拈拄杖云須知者木上座兩頭坐斷中道不安孤孤迥迥峭峭巍巍天上人間優游自適無端被幾個無面目漢把住去路不容走作只得按下雲頭聽其所止應物現形即且止轉功就位時如何以杖架肩云絲綸收拾竿頭上且向龍淵釣錦鱗下座。</p>
<p>據室橫按杖云大凡坐者曲彔床子須具三種要門始能與人解黏去縛一要殺佛殺祖不留朕跡二要破和合僧縱橫無礙三要聲色堆頭行住坐臥驀豎拄杖云山僧今日親行此令還有共相建立底麼卓一卓云六隻骰子滿盤紅大都只要看頭彩。</p>
<p>上堂問砥柱中流即不問如何是龍淵境師云二八捧九進云如何是境中人師云三頭六臂進云人境已蒙師指示向上一句事如何師云清光射碧天問龍淵潭裏錦鱗多未審有幾個吞餌師云待你擺脫金鉤來向你道進云老老大大作者個見解師云切忌再遭點額問金風體露即不問葉落歸根事若何師云珊瑚枝枝撐著月進云謝師指示師云接竹點天乃云龍淵古剎景德禪林閣聳青霄殿含春色三塔風高雲影靜坐斷十方鴛湖水碧月華新迥超今古迎眸玉浪千堆入戶水天一色學繡塔全主全賓西麗橋度驢度馬幾片錦帆歸古越一條直路透長安各適其適各安其安景物交加全機展演且到家一句作麼生道金鞭玉馬閒終日明月清風足一生復舉南泉因僧問師歸丈室未審將何法示人泉云昨夜三更失卻牛天明起來失卻火師云南泉雖則十方無壁四面無門卻將三百六十骨節八萬四千毛竅一時撒出面前惜乎者僧如蚊子上銕牛無處入作今日龍淵則不然或有人問師歸丈室未審將何法示人直向他道法幢今<span class='corr'>已</span>豎龍淵渴飲饑餐事事便果是吾門真種草不妨共賞戴堯天下座。</p>
<p>請維那知藏知事上堂拈拂子云綱維保社澤被人天秪憑者一著子打開寶藏運出家珍何須別尋蹊徑門頭戶底巨細關心賓主相逢歷然應現頭頭展上古家風在在示當人妙用共掇破沙盆流通正法眼不須入水見長人看看一著高一著且道超三邁五一句又作麼生揮拂云打麵還他州土麥唱歌須是帝鄉人。</p>
<p>爾思禪德薦孫心傳請上堂問喚作如如早是變了也即今變也如何是不動尊師云風吹石臼念摩訶進云相識滿天下知心能幾人師云茅山土地進云末後一句又作麼生師震威一喝乃云霜風撲面寒霜葉砌龍淵霜竹堅清節霜松傲晚煙霜鐘發清韻霜月照山川舉拂子云若于此會得則無心可了無法可傳師恩祖德無後無先心光寂靜良馬窺鞭生既脫略死亦瀟然歸元無二量等三千放身命處如箭離弦且道一超直入一句如何指陳梅腮香馥郁蓮漏果生春。</p>
<p>冬至請上堂問德山入門便棒臨濟入門便喝未審龍淵入門將何接待師云料你不是個喫棒漢僧無語師云布袋裏老鴉乃云冰河發焰煖回寒谷石筍抽條梅腮破玉萬物資始一陽來復贏得住山人嘴邊生白醭且喜旭日新添一線長光陰切忌浪輕忽休輕忽六六原來三十六轉功就位即且止一九與二九相去多少石磬聲聲驚鐵馬凍雲片片入鴛湖梵受靜聞等請上堂霜輪當午炤心印自如如一了一切了何用意躊躕所以道心隨萬境轉轉處實能幽隨流認得性無喜亦無憂驀拈拄杖云者木上座一向隨流入流恒居三界出入眾緣且道性在甚麼處莫是庭前柏樹子雲門乾矢橛莫是青青翠竹鬱鬱黃花麼莫是惟此一事實餘二則非真麼莫是吾無隱乎爾麼莫是惟精惟一允執厥中麼莫是藏山於澤藏舟於壑麼莫是百性日用而不知麼遂攛拄杖云分明月在梅花上看到梅花早<span class='corr'>已</span>遲。</p>
<p>歲朝上堂鐘鳴鼓響鵲噪鴉鳴入理深談太煞親切若論元正啟祚萬物咸新不必山僧重下註腳何故狼煙盡作祥雲蓋兵氣銷為日月光。</p>
<p>越州師則薙染請上堂草鏟堂前只貴臨機互換鬧市等人須假出格英靈鞭影未動<span class='corr'>已</span>涉千途曲木纔窺高飛雲漢羅籠不住呼喚不回變大地作黃金攪長河為酥酪高高處聲和響順低低處形直影端不涉見聞緣迥超凡聖路且道高超物表時如何三衣纔挂體萬象莫能該。</p>
<p>定遠大將軍世子遣官二員請上堂拈香此瓣香叫不應山長就無陰陽地拈來爇向爐中上祝當今聖主萬福駢臻合國采僚文經武緯惟願山海靜而野老謳歌天下平而干戈寢息次拈云此瓣香為祥為瑞為翰為屏爇向爐中奉為大弘護大金湯大將軍王殿下惟願祿位崇高千秋永鎮權衡在手萬古徽猷乃敷座融書記問探得驪龍頷下珠輝天鑑地奪來猛虎口中食動眾驚群秪如王膳<span class='corr'>已</span>施阿誰有分師云開心碗子盛將來無底缽盂合將去進云漫言聲色文章裏出格還須讓作家師云好音到耳人皆聳進云誰知別有通霄路大海何曾止浪流師云太平本是將軍定進云大眾何不秪對師云不勞重舉乃云改換門庭直入華屋大座當軒始成一局<span class='note-inline'>(時新改堂門)</span>幸值王師南下遠近無不擁簇唯我林下道人安坐依然如故不期駕過龍淵荷蒙遣使下顧信知無上大寶亦非自求多福自慚涼德人奚敢當厚祿陞座感斯遇良會寧非夙願各悟無生共證金仙覺金仙覺人天目龍舟截斷五湖煙鸞鳳原來是鸑鷟復舉趙州和尚因燕趙二王來州端坐不起燕王問云人王尊耶法王尊耶州云若在人王人王中尊若在法王法王中尊二王歡服而去師云趙州端坐不起可謂赤心片片二王歡服而去亦乃今古絕倫今日龍淵則不然或有人問趙州端坐不起龍淵因甚開門迎接只向它道順是菩提下座。</p>
<p>師誕兩序請上堂問指天指地迷向背於八極撒土拋沙驗當機於現前既是傍若無人因甚末後拈花師云只知開口笑不覺舌頭長進云龍袖拂開全體現象王行處又如何師震威一喝乃云山僧昨因虔禱秋霖隨眾持經轉咒精神疲極偶爾打睡夢升率陀天宮與彌勒大士堆堆坐地話舊談新適三界天主統領一切天眾及主空神主風神主山神主河神主海神左右圍繞時叨利天主向前拜云今值彌勒大士誕日又幸和尚象駕光臨惟不吝慈悲轉大法輪令我得入山僧欣然云生而無生鏡裏之形滅而不滅水中之月若道大士今日生不見道彌勒真彌勒分身千百億不必釘樁搖櫓若道大士不是今日生時時示時人時人自不識因甚當面顢頇聲未絕大士合掌云善哉和尚善說法要山僧喝云老老大大作者個見解腳跟下好與三十拄杖於是一切天眾及一切神眾各各作禮一時而退山僧醒覺起來卻原是鐘鼓交參即見大眾擁擁簇簇請山僧陞座倉卒打點不及又不能孤負來機今日只得和盤托出去也遂豎拂子云彩雲影裏神仙現手把紅羅扇遮面直須著眼看仙人莫看仙人手中扇擲拂下座。</p>
<p>南澗箬和尚訃音至上堂萬木深秋葉落黃西風打雨月無光雲開霽色霜輪皎遍界明明不覆藏鐵輪轉處五座道場祖印高提風規廿載重開竹林法窟呵佛罵祖再豎磬室剎竿起死回生纔遭塗毒斷送命根觸著棒頭通身手眼全體恁麼來全體恁麼去即且止如如不動時如何坐對西湖千頃浪眉橫山岳結青霜。</p>
<p>進比丘戒兼祈嗣請上堂問摩竭三翻個個頂門開正眼戒圓三聚人人頭上散天花凡聖交參即不問霜風拂面意如何師云庭前古柏榦凌嶒進云恁麼則個個徹骨徹髓去也師云知音者少進云龍袖拂開全體現象王行處絕狐蹤師便喝迺云風搖景寂雲鎖千峰臘盡春回森羅應現梅含腮而放萼戒月圓明松積翠以摩霄熊羆協兆聲和響順形直影端璋瓦分明子歸就父何須多生頭角別立生涯一隻祥麟起家萬世只如血脈相承一句作麼生道豎拂云雲藏無縫襖花發不崩枝。</p>
<p>除夕上堂爆竹聲中一歲除春風送暖入屠蘇千門萬戶曈曈日總把新桃換舊符驀拈拄杖云唯有者個口吞佛祖眼蓋乾坤歷歷孤明全超格則任他東弗于逮南閻浮提西瞿耶尼北鬱單越與他當頭一一按定不敢絲毫移易走作直得持國天王增長天王廣目天王多聞天王大梵天王忍俊不禁手舞足蹈向十字街頭揚聲大叫云悔不慎初應當護末卓拄杖下座。</p>
<p>歲朝上堂問春風八律柳眼舒金祝延聖壽請師敷揚師云鑼聲雜鼓聲進云恁麼則天長地久日月齊明師云上座腳跟在甚麼處僧喝師云好喝僧禮拜師云賣私鹽漢乃拈拄杖云歲朝把筆事事迪吉萬象森羅劃一劃云各得其一秪如瓦缶煮清泉陽春和玉律海晏河清諸緣順適即且止元正啟祚萬物咸新一句如何指示南國一枝花正開吹徹少林無孔笛。</p>
<p>乍城慈雲尼請上堂問釋迦昨日降生和尚今朝陞座既然際會風雲自合聲和響順不傷物義請師道看師云鐵牛愛喫無根草進云恁麼則海闊從魚躍天空任鳥飛師云汝試飛飛看僧喝師云好喝僧禮拜師云不消一拶乃云乍城風月別是一天大海不揚波清聲常在耳何似龍淵江上煙雨萬家麥浪堆中黃花滿目苟能直下承當這邊那畔不行而至說甚高高山頂立深深海底行驀以拂子打圓相云山僧今日變大地作黃金攪長河為酥酪使海水揚波黃花滿目一一消歸自<span class='corr'>己</span>還委悉麼婆子臺山親指路獻珠龍女坐蓮花。</p>
<p>端午上堂以拂子打圓相云此箇角黍大如斗喫著通身都是口艾虎桃符過一邊喝一喝云平地一聲獅子吼。</p>
<p>放生請上堂心佛眾生三無差別本體如如常自寂滅威音那畔不立一塵今世門頭不拾一法所以道凡有血氣者必同知凡有知者必同體如是則鱗甲羽毛同登覺地麤身細智悉稟威光轉凡成聖即不無乘時展演一句作麼生道竹影掃階塵不動月穿潭底水無痕。</p>
<p>孝子彥彪薦親請陞座舉拂子云大圓覺海無去無來無向背心光獨耀絕凡絕聖絕羅籠超聲色於鬧市堆頭透情塵於見聞邊際剜心割股發明本地風光換水燒香盡是當人面目一塵不立四相皆空本體如如常光寂寂七賢聖女髑髏敲醒悟無生手捧寶珠八歲龍女頓成佛任是男形女相無非遊戲神通生滅去來頓入無生三昧且作麼生道個返本還源句以拂子擊香几云撲破鏡臺全體現高超物表妙嚴身。</p>
<p>師誕請上堂問蟾宮昨夜傳消息今日蟠桃特獻來未審和尚如何相接師舉拂子云見麼進云龍淵浪打錦鱗起敢乞吾師下一鉤師云一鉤便上進云某甲禮拜去也師云一任[跳-兆+孛]跳乃云白雲出岫坐對鴛湖千頃月丹桂飄香行吟三塔數重雲翠煙舞棹底菱歌碧嶂和秋江野曲崖前石虎潭底蒼龍聲聲喚醒鐵牛機處處重彰華藏海坐斷千岐即不問汝諸人如何是獨脫自繇邊事金風拂拂可甦神黃葉枝頭露本真意地了無諸所見一番提起一番新。</p>
</div>
<p class='juan'>自閒覺禪師語錄卷第二<span class='note-inline'>(終)</span></p>
</div><!-- end of div[@id='body'] -->
</body></html>