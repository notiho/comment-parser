<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>自閒覺禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>自閒覺禪師語錄卷第三</p><p class="byline">住荊溪芙蓉寺嗣法門人　住古堯乾明寺嗣法門人洪暹　編</p>
<div class='div-other'><a id='mulu10' />
<p class='h1'>住常州荊溪芙蓉禪寺</p><p style="margin-left:0em;text-indent:1em">受請陞座雪書記問高高銅嶺使符來似嚴霜闊闊鴛湖把斷要津同鐵限住則匪易卻之固難不傷物義請師道看師云一對鴛鴦分鶴浦數行白鷺入深雲進云有水皆含秋月去無山不帶巧雲回師云一般清意味料得少人知記顧左右云新舊檀那何不向者裏著一隻眼師云原款分明進云恁麼則楖栗橫肩不顧人直入千峰萬峰去也師云伶俐衲僧問一曲鴛湖興未窮攜笻踏月過銅峰秋鴻有意傳書信綠水青山迥不同錦上添花即且止直上芙蓉意若何師云千峰勢到嶽邊萬派聲歸海上進云恁麼則祖花開滿地荊水起波瀾師云不勞重舉乃云冷店久開孔道翔麟逸鳳齊來多是獰牙利爪且無馬嘴驢腮有時全賓全主全提正令豎抹橫該有時全主全賓綱維祖道不假安排所喜赤心檀護併諸道舊良哉固宜運籌帷幄重恢將墜宗猷何期天外佳音至招我歸山副此懷直得收綸掣釣大家同上高臺乘時展演則且止符到奉行如何舉示以拄杖橫肩云大鵬欲展摩霄翅那顧崩騰六合雲。</p>
<p>入院上堂拈香云此瓣香描畫不就父子難傳爇向爐中上祝乾坤之內宇宙之間一人端拱無為萬物各得其所次拈香云此瓣香在聖不增處凡不減爇向爐中奉為文經武緯直諒多聞暨今晨請主隱顯護法紳衿居士諸山耆宿現前大眾惟願智仁勇匡扶聖化戒定慧丕讚宗猷再拈香云此瓣香大沒來繇極有根據十年受盡鉗鎚一旦親蒙印可此第六回拈出爇在爐中供養前住通玄後住天童傳臨濟正宗第三十一世先師林野奇老和尚一任有鼻孔者從教炙地薰天敷座白椎竟師云銕輪未轉徹地轟天略露風規白雲萬里還有寒毛卓豎者麼出眾相見問芙蓉一向無人應今日方知有主人主人既至請師作用師震威一喝進云可謂正脈氣通欣此日大悲松啟昔愁眉師云一彩兩賽進云銀蟾出海誰不瞻光師云茅山土地問祖印高提十方坐斷入門一句請師直指師云水深魚聚進云格外提持萬人瞻仰如何是芙蓉境師云入門一路大悲松進云當頭一句截銕斬釘如何是境中人師云獨坐孤峰遶萬峰進云人境<span class='corr'>已</span>蒙師指示向上一句又如何師云拄杖長七尺乃云銅峰疊翠十里松陰雲渡橋邊龍吟虎嘯來來亭畔鳳翥麟翔不問船來陸來那管獅兒象兒踏著祖翁田地遂能丕振宗猷始可起毓祖千年之舊案大龐公三到之遺蹤不須法堂探水室內安盆自然象鼻峰從茲通氣大悲松得以揚眉情與無情煥然等現堪報不報之恩共助無為之化雖然騰今耀古即不無作麼生道箇玉轉珠回底句會麼一輪明月來峰頂照徹支那百億洲復舉龐居士云十方同聚會金不博金箇箇學無為不從人得此是選佛場看腳下心空及第歸白雲萬里驀豎拄杖云龐居士在山僧拄杖頭上口喃喃道者廝兒切忌畫蛇添足擲拄杖云識甚好惡下座。</p>
<p>復位岳融領諸山請上堂弘揚法化銕蒺藜未許安閒重建法幢具眼者大家出手起數年鼓寂鐘沉之鄉振今時電掣雷轟之令直得天花散彩瓦礫生光銅峰起舞冷灶生煙非假神通全承渠力不負初心冀垂朗鑒下座。</p>
<p>到船子請上堂問同源一會不無上古風規分座儼然重整今時宗範直入千峰即不問腳踏雲間事若何師云霜風撲面寒進云芙蓉江上月萬古照乾坤師云裂破腦門僧喝師云著忙作麼進云也須勘過師云石人撫掌乃云罷釣龍淵逐野情橫肩楖栗入深雲此回為訪西林老又出雲來到水濆諸公還委悉麼華亭孤月千載遺風門外剎竿斬新條令呈橈舞棹家聲異釣盡江波得錦鱗山僧雖然唱拍相隨要且鼻孔各自出氣今日到此主賓互敬一句作麼生道知心不在千盃酒一盞清茶也醉人擊拂子下座。</p>
<p>元旦上堂白雲堆裏機先露萬仞巖前撒手閒但得孤光恒不昧管教一鏃破三關聲色堆頭和盤托出笙歌叢裏覿體全彰不昧見聞緣迴超凡聖路覺海澄清諸緣寢寂冀諸兩序大眾各各起居多福。</p>
<p>顧居士七旬請上堂年近古稀心意快時逢燈節壽難量劫前一段真消息覿體明明不覆藏靈苗聳秀岳色增光鳥啼春樹匝地生香爆竹聲聲呈面目梅花朵朵衍群芳舉揚法藏偈演金剛喜同人而引意獻佳頌以瓊漿說甚華封三祝管教雲鶴呈祥一念萬年即且止壽山高聳事如何春色無遐邇花枝任短長。</p>
<p>上堂今朝正值仲春朔血染桃花新吐萼萬山深處白雲多寄興嵩山破灶墮破灶墮須斟酌雨後青山如黛潑。</p>
<p>佛誕上堂僧問未離兜率已降皇宮未出母胎度人已畢因甚又有六道四生師云猢猻倒上樹乃舉僧問九峰禪師承聞和尚有言諸聖間出秪是箇傳語人是否峰云是進云世尊初生一手指天一手指地為甚麼喚作傳語人峰云秖為一手指天一手指地喚作傳語人師云者僧問固孤危九峰荅亦險峻簡點將來二俱不了且如何是他不了處一片白雲橫谷口幾多歸鳥自迷巢。</p>
<p>越州陶太史入山兼五旬請上堂雪西堂問當年三到龐居士今日重來陶翰林今古不殊銅嶺月願將一句祝遐齡師云蟬聲吟竹戶鳥語度松關進云千峰添瑞色古寺起嘉聲師云日輪當午赫進云恁麼則從今佳話傳千古夾道松陰笑點頭師云掬水月在手弄花香滿衣迺云孤峰迥立標劫外靈根性海圓融溢碧天朗潤光吞萬有氣壓群機獨步芙蓉翻身銅嶺直使寶華王座恭祝知命之年玉鼎焚香共展懸弧之令遂豎拂子云大眾會麼慧花一朵燦天開別有風光壓眾才挺秀久經寒暑操清香遠遠透雲臺復以拂擊禪床下座。</p>
<p>開爐上堂結則普天匝地一時結萬里長空一條銕禪堂寮舍榜新規爐韝初開紅似血以拄杖劃一劃云上至諸佛聖人下至蠢動含識從教盡在此中不容絲毫走作豈假顢頇脫空頑銅鈍銕當下銷鎔意想紛飛立時安帖復以拄杖劃一劃云全提正令天下芙蓉喝一喝下座。</p>
<p>師誕上堂寶鑑當臺妍醜俱照劫前消息秋光明露桂子月中落天香雲外飄直得天台南嶽齊喝彩云若人欲識佛境界當淨其意如虛空於時銅棺山聞此踊躍歡喜左手把天台右手把南嶽一齊邀至金色紫磨宮中各坐其獅子之座語兩山云我等愛幸自威音王那畔住斯<span class='corr'>已</span>來只見嶺梅開又落是時都不記春秋毫無奇特因緣殊勝佛事且喜天童老和尚按臨于此情與無情喚然等現我等始得心空及第聲未絕拄杖子忍俊不禁踴身向前云你這幾個無面目漢在此浩浩商量箇甚麼於時三山一齊起身合掌鞠躬向拄杖子云輕輕躡足龍門過惹得天香匝地來驀以拄杖卓兩卓下座。</p>
<p>龍池萬老和尚訃音至上堂舉訃音云高踞禹門峰頂一十五載喝醒石頭虎子五十餘員其間鳳翥鱗騰不知其幾今者化緣<span class='corr'>已</span>畢葉落歸根大定無方圓機普應直得山林空生悲寂人天有失依歸三頭六臂難挽去世之心紺宇重樓處處隨身宮殿顧左右云且道者老子即今面目何在良久云一條界破青山色今古常如白練飛。</p>
<p>冬至上堂銕樹花開石女慣拋金彈寒巖抽筍泥牛愛喫霜根堯天朗潤於孤明舜日齊霑於慧海塵塵剎剎普現珠璣戶戶門門光添一線直得君子道長小人道消白鼠與銀臺群陰重剝換林間衲子高枕無虞方外閒人十方坐斷且道無陰陽地上又成得個甚麼邊事豎拂云手執夜明符幾箇知天曉。</p>
<p>汾陽憨予長老遣專使請上堂遜西堂問高擎寶鑑照萬象以歸源密運金刀剪諸見而返本濟祖綱宗請師提唱師云倒退三千里進云月到天心風來水面如何是先照後用師云一句合頭語萬劫繫驢橛進云群陰剝盡一陽來復如何是先用後照師云頭破七分進云水到渠成風行艸偃如何是照用同時師云金剛腦後三斤鐵進云日射雲衢風平海嶠如何是照用不同時師云舌頭無骨進云若然則萬靈景仰無門也師云石人撫掌乃云隔牆見角<span class='corr'>已</span>知是牛隔山見煙早知是火設使無煙無角且道是牛耶是火耶畫蛇不必重添足矢上何勞更著尖復云憶昔山僧把釣龍淵拄杖頭撥著一箇透網金鱗無端搖頭擺尾向三千里外吐霧興雲直得見者聞者畏愛兼抱顧左右云山僧恁麼舉三十年後未免遭人簡點作麼生是遭人簡點處擲拂子云西河獅子尾吒沙。</p>
<p>臘八周基伯請上堂昨日普請挑鹽今朝陞座說法未出方丈<span class='corr'>已</span>前個個七通八達燈籠笑得嘴歪露柱驀地錐劄三界二十五有森羅萬象禁押人與非人聚首龍象互相蹴踏大心居士進山時節何期正恰阿難迦葉合掌文殊普賢心豁十八高人默然大家慶賞臘八無端釋迦老子雙睛一時打瞎賺他凡聖交參處處諠諠雜雜山僧隨例起倒杖頭麈尾潑撒一眾眼眼相視末後如何合煞呵呵呵雨聲滑霜風遍界是刀鎗化作祥雲從地發。</p>
<p>元宵上堂普賢願海片片銀花布地圓通面目家家室內生光根源只在毛端智鑑迥超物表機先悟旨象外明宗不立見聞迥超凡聖既是一塵含法界遍界絕遮攔因甚香嚴擊竹以明心佛眼撥火而悟道水向石邊流出冷風從花裏過來香。</p>
<p>資聖破顏和尚訃至上堂要做溈山水牯必假頭角完全隨處水草現成解得虎項金鈴須是眼親手快始不傷鋒犯手從古至今眼親手快頭角完全者鮮有其人如我資聖和尚慣架空中樓閣善捺水面葫蘆正好揮起家之刃豎<span class='corr'>已</span>墜之幢何期撒手長行掉頭不顧固是逞俊一時未免鼻孔繩索被山僧牽扯一上顧左右云還有為渠出氣者麼豎拂云打麵還他州土麥唱歌須是帝鄉人。</p>
<p>解制上堂九旬禁足功圓滿三月安居驗蠟人試問蠟人真面目請續後句眾答不恰復拈拂子云倘能面目現在韻腳完全不惟分半院與伊直將手中拂子當面分付其或未然瓶盂仍挂禪床角好向窗前惜寸陰。</p>
<p>結制請上堂問衲僧巴鼻無奇特只貴當陽一句親百千法門無量妙義未審那一句親師豎起拂子進云一毛飛不過遍地是刀鎗師云霜風寒徹骨進云而今而後滴水滴凍去也師打兩棒乃云機先悟旨踏著稱錘硬似鐵象外明宗燈籠露柱唱玄機有時照用同時一掌一握血有時照用不同時一棒一條痕舉了便會底猶是點即不到說得行不得那堪露布人前到者裏須是出群獅子格外英靈始能金剛圈栗棘蓬全身擔荷殺人刀活人劍不犯鋒鋩又何必通紅爐韝惡辣鉗錘山僧恁麼告報早是矢上加尖空中釘橛了也正恁麼時還有不假一椎者麼便下座。</p>
<p>清芝韋居士請上堂問適纔記得一轉語及至出來復忘卻也師云山僧亦忘卻了僧便喝師打云因甚又記得進云人天眾前何不尊重師云下坡不走快便難逢又打乃云即心即佛鐵蛇橫古路非心非佛鈍烏逆風飛有功者賞無功者罰你有十尺量你一丈你有八兩稱你半斤從來緇素分明決不將長作短這裏承當得去打三打七何異撮摩虛空說性說心固是煮沙成飯吾今為汝保任此事終不虛也遂顧左右云車不橫推理無屈斷。</p>
<p>上堂拈拄杖云昨宵忽地起狂風吹折門前一株松直至天明峰頂望不知何處有形蹤豎起拄杖召眾云看看是甚麼眾纔舉首師便歸方丈。</p>
<p>上堂一喝分賓主照用一時行喝一喝云且道是賓是主者裏緇素得出一踏鴻門兩扇開其或未然前頭大有事在。</p>
<p>元朝上堂問昨日寒梅催舊蠟今朝爆竹接新年即且止不涉新舊一句請師指示師云千山盡是去年雪進云恁麼則東風消白玉枯木長萌芽師云莫向者裏躲跟僧喝師云不信道問元正啟祚萬物咸新如何是新年祝聖句師云春到梅花五葉芳進云可謂一人有慶常安樂萬國咸寧賀太平師云闍黎分上又作麼生僧喝師云亂喝乃云雪積山阿不必烹牛除歲梅抽寒谷何須爆竹迎春榾柮火烈燄騰天雙澗水一派長流正恁麼時條令斬新則且止祝延聖壽時如何驀豎拂子云大哉乾元萬物資始。</p>
<p>解制開先書記請上堂問銅官峰頂浪滔天毓祖家聲百世傳逸鳳翔麟從此得不知少室有何宣師云天高群象正海闊百川朝進云<span class='corr'>已</span>見宗風彌宇宙此間消息幾人知師云驚群須是英靈漢敵勝還他獅子兒進云若非高踏毘盧頂誰信男兒是丈夫師云翻腳著芒鞋乃云露柱燈籠眉毛撕結黧奴白牯漆桶相揩個個見義勇為著著當仁不讓贏得木上座運籌帷幄策舉無遺何必更呈格外之機弗用提持摩訶衍法自能脫略古今見聞不昧足稱出群獅子越格英靈始可左之右之不然鼻孔仍在山僧手裏且正恁麼時放行一句如何道以拂子左右拂云勿謂銅官山勢嶮前頭更有最高峰。</p>
<p>師五旬合邑檀護請上堂僧問年臻天命時屬中秋四眾殷勤請師垂示師云金風吹桂子玉露滴芙蓉進云秪如五十未至時又將何法示人師云且領前話進云惟將一句無私語仰祝遐齡貫古今師云重說偈言乃云天命茲來五十秋拖犁拽耙住山丘何暇更說西來意獨指西山水牯牛諸仁者還識溈山牛麼良久云此席十年灰冷三載漸成寶坊苟非諸山道舊遐邇檀那道誼殷勤曷能臻此時值金風入戶桂魄生香各秉初心光臨泉石兼以揮金辦供仍今陞座為祝馬齒之年驀拈拄杖云山僧只得借木上座威光於第二義門展些子神通應個時節卓一卓云山明水秀全彰古佛之心月白風清共睹羲皇之世毓祖家聲墜而仍振龐公舊跡萎而復芳知有上士標致斯增初學禪流固宜著忖如能因指見月㘞地一聲始知道原來只是舊時人但改舊時行履處以此祝吾壽可謂至矣是則固是只如遺桃報壁一句又作麼生呈拄杖云愷悌君子伏惟台鑒便下座。</p>
<p>結冬知浴請上堂拈拄杖云此事猶韞玉於荊山未經良匠剖而彫琢雖有極美之資與石胡異即如衲僧遊逸叢林十年二十年不從辣手爐韝多方煆煉縱負眼空佛祖氣蓋乾坤之志與夫未琢之玉曾無二致欲求其精彩奪目標表人天驢年未在山僧今日不惜手腳極力相為去也連卓拄杖云會麼是玉須經爐裏煆非珠徒向水中求。</p>
<p>請船子謐和尚上堂引座同葉同條同根同蒂同氣相求難兄難弟同聲相應如由如賜二桂流芳哲人所記惟有洙涇出一頭地垂顧銅峰林泉臻翠三到亭如如鞠躬聲聲道願聞先師末後句仰煩頭首大眾宜各傾心懷香恭詣座下肅聆開示。</p>
<p>五旬請就顯親寺上堂法菩提場心光湛寂普光明殿性海圓融一切處履佛階梯一切處作殊勝事百城煙水腳頭踢出文殊樓閣門開眼裏親逢彌勒方知人人衣內有明珠個個頂門具正眼以此祝壽何用華封以此隆心功臻願海俾夫見者聞者共證阿字法門只如阿字法門作麼生證以拂子作○相云在座英賢幸希朗鑑。</p>
<p>元旦上堂玉曆初頒陣陣堯風彌宇宙金輪再轉團團舜日滿乾坤直使銅峰頂上虎嘯龍吟三到亭前麟翔鳳集林下道人無別奇特昨夜歲事已除於火爐頭吟得一首山偈舉似大眾良久云爆竹聲中唱哩囉山家活計也無多青嶂外白雲窠橫吹鐵笛出山坡雲渡橋頭雙澗水來來亭畔虎頻過鈯斧子伐松柯銅官峰頂翠煙蘿珍重尋聲逐色者莫將歲月自蹉跎擊拂子下座。</p>
<p>解制知浴領眾請上堂問把斷要津即不問放行一線事如何師云贈君腳下一程風進云恁麼則踢開金鎖玄關一任紅塵鬧市師云未必心頭似口頭進云途中家舍無拘束踏爛春光意氣濃師云不可強作主宰乃云十八孩兒鬥百草不分勝負假雞聲韻十分真難過此關直饒透得關頭不涉負勝老僧將手向伊面前橫一橫依舊目瞪口啞似者般底棒折未肯放伊在設有三搭不回匙挑不上者將一束紙錢送過他方世界何故自有一雙無相手不曾容易接閒人卓拄杖下座。</p>
<p>元旦上堂問萬物維新即不問元旦啟祚時如何師云處處和風偏野人人喜氣盈眸進云未審無位真人還增氣色也無師云笤帚柄聊與三十進云靈山受記未至如是師云三門書大吉乃云四載除年燒爆竹昨宵爆竹雪風摧無端吹上銅峰頂散作人問臘底梅不假雨露豈用栽培孤榦芬芳圓機穎脫眼眼相對原是舊時人耳耳相聞盡是新年曲轉凡成聖教有明文見色明心當人自有至鑒若論簡曆頒春衲僧家一筆句下和光混俗英靈漢革故鼎新山僧雖是錦上鋪花諸人也須騎聲蓋色且道春王化育一句如何指陳豎拂子云人間嘉運從斯起幾樹梅花雪裏開。</p>
<p>福嚴費老和尚訃至上堂主張濟宗秉吹毛劍綱維正脈奮獅子威以怒罵為機用將辣手當慈悲觸其棒者頂門眼開被其機者腳踏實地惟我法伯老和尚一人而已正賴弘範五宗提持後學何期一旦法幢摧法眼滅法舟傾法海竭乾坤失色日月無光嗚呼哀哉哲人逝矣憑誰取則乃起身云仰煩大眾同到座前焚香展拜。</p>
<p>結冬米山一愚二知浴領眾請上堂活火爐頭烹煆頑銅鈍鐵獰拳惡掌獨勘俊鶻英才三年不飛飛沖天三年不鳴鳴驚人大功不宰大智若愚水銀撲落地大小盡皆圓諸人冷地一聲㘞看破從前親面目庶不負老僧扶病上堂知浴檀那殷勤伸請努力今生須了卻莫教累劫受餘殃眾中還有性燥漢麼以拂子打圓相云下坡不走快便難逢。</p>
</div>
<p class='juan'>自閒覺禪師語錄卷第三<span class='note-inline'>(終)</span></p>
</div><!-- end of div[@id='body'] -->
</body></html>