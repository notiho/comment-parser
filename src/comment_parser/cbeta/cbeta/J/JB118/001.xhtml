<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密藏開禪師遺稿</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>密藏開禪師遺編序</p><p>法界乃法界人自心共成之法界，原不限人于聖凡同異人不以法界為心，不以法界為事，則彼人自異于法界，非法界拒彼人也。人能以法界為心，能成法界之事，則法界是此人自能為主，亦非此人別主心外之法界也。予初讀普賢行願品，于諸供養中，以法供養為最，乃至常隨佛學。毘盧遮那如來，從初發心，精進不退，以不可說身命而為布施，剝皮為紙，析骨為筆，<span class='corr'>刺</span>血為墨，書寫經典，積如須彌，為重法故，以至與十方法界同證菩提，猶念念不捨。予乃大驚曰：此正以法界為身，以法慧為命，而為十方法界之主中主者也。因發願作植聖草，中有刻經著述章，皆以法為續佛慧命。後讀徑山，刻方冊藏緣起，諸公極稱達觀大師與密藏開公能創發此大事，且引昔有老尼以刻藏之緣，自斷其臂，誓開此板。至沒身未完，其徒小尼善繼師志，亦斷臂而終其事。予又訝曰：此二尼豈海藏龍女能轉身為大丈夫，而成無垢界正覺，乃今復有達密二師資，而乘遮那如來夙願成此法藏之始終果海者乎？此予所謂有能以法界為心，法界為事者，又誰于心外能同異之哉？更有最異而可疑者。密公既從達師創刻藏因緣于五臺，又議遷此板于雙徑楞嚴，事將成而隱去，郤不能如彼尼子以終其前志，而更遺憂于其師者，何哉？蓋天下美事造物，不與人全密公知此舉將成，不若讓功與同門者併力為之，使此板有終。又或藉此自退以幾諫達大師處亢于無悔，此非泰伯與夷齊，以忠孝為仁讓者，何能若是乎？今秋，予倚杖，皋亭，門人。樞子游雙徑，值王祉叔居士談及往事，因囑按指上人持其先祖密大師親書發願刻藏文卷及其遺編，屬予為敘。及讀之，乃知密公真不出予意之所逆也。願文中以萬曆壬午于紹興見古寺殘碑載勝國時會稽郡大藏板凡七副，因感泣刻板之在一郡者。且爾，其流通天下者，當何如哉？況我明僅南北兩板，法道陵夷，莫此為甚。遂願畢此生身命，募刻方冊板，廣作流通。尋入檇李，得覲達觀老師，兼晤馮開之諸公業<span class='corr'>已</span>先發是願，即共訂盟從事。予于此乃見二師真夙願再來，不謀而合也。至閱遺編，雖是為刻藏因緣，與妙峰、憨山諸大尊宿，及陸五臺、馮開之諸大老書劄，其中多自敘參學及就事隨機激揚啟發，非忠君愛國之微，即本分生死之事。或拈提向上機關，或指點今時利害，刀刀見血，殺活有神。誰謂此公非了手人，非登壇士其語，非說法拈頌為不可，視如今時雜出之語錄乎？因果不昧，乃今六十年後，有腳下兒孫如按指者，搜出此卷編能使我輩贊成，以公後世不獨大藏因緣，愈見達大師能不惜身命，為法界主盟及諸名公之願力有光，而此如來藏性種子更當熏發此五分法身也。予方在長干命門人松影麟子，與諸護法共修大藏梵冊板，又得此證盟。今日之願與有法界為心者，益不設自懈而成此主中主之大事云。</p>
<p style="margin-left:1em">戊<span class='corr'>戌</span>秋日，浪杖人道盛題于崇光之雙桂閣。</p>
</div>
<div class='div-xu'><a id='mulu3' />
<p class='h2'>密藏禪師遺稿序</p><p>密藏開禪師遺稿法孫按指上人所收輯也，藏師英偉，雄駿千仞，璧立為紫柏尊者，上首法筵，海眾所至。雲涌定中，知本師將有王難，<span class='corr'>刺</span>血上書，一夕隱去，師資閟現，群龍無首，諸天鬼神猶不能測知而況於凡心凡眼乎？遺稿多所與群公書問，諈諉勸勉，以扶正法，刻大藏為責任。其為人仕者教忠，顯者教退，亢者教隱，競者教恬，根器濡弱者，醒之以月愛情塵軟煖者觸之以冷雲。筆舌聰明，自負宗眼者，必勦其扳援，搜其負墮，俾命根刳斷而後<span class='corr'>已</span>。智眼分明，慈心諄複，熱血痛淚，至今凌出於紙墨之上，以方袍世外之人，省邊略憂國計，當貢場款塞之日，抱靖康左衽之虞，人謂其杈衣遠遁，蓋<span class='corr'>已</span>懸鏡，今日非偶然也。國朝自楚石、泐潭<span class='corr'>已</span>後，師絃絕響，崛起為紫柏、海印二大師，而藏師為紫柏之嫡子。龍樹言那伽，或言龍，或言象，水行中龍力大，陸行中象力大。此三人者，豈非龍象乎？難陀、跋陀二龍王護持正法，修羅將戰二龍王身繞須彌山，動雲布以尾打水，大海浪冠須彌。忉利天始知修羅欲戰，而嚴攻伐古來尊宿大師，現身出世，蹴踏天下，自然有如此氣象。其不然者，則螣蛇爾，蜥蜴爾。種性既劣，威神無幾，顧亦欲噓雲歙霧激海水而冠須彌，焉，可誣哉？藏師此文，皆叢殘不經意之作，方諸二老，如流星之奔彴，芒焰驟作，有聲曳其後，而殷殷於天漢之間，其它皆蚌珠爝火，流照咫尺，誰得而並之？二百年來，豪傑閒作，法運通塞，文不在茲。或者猶欲以餘分閏位，竊竊然議其統系。佛言：譬如窮人，妄號帝王，自取誅滅。孔子曰：小人不知天命而不畏也。可不懼哉！往在武林，與天界覺浪和尚明燈夜談，相對嘆息，其為藏師稿序，亦出少分而浪老又順世去矣，撫卷摩娑，泫然流涕者久之。</p>
<p>上章困敦之，歲辜月長。至後二日，海印弟子虞山錢謙益謹敘。</p>
</div>
<div class='div-xu'><a id='mulu4' />
<p class='h2'>密藏禪師遺稿序</p><p>眾生證佛，原以光明，若度世非真，則無生亦妄。佛於歷劫後，種種世界之事，無所不知，而善知識於數千里外數十年後之事，未有能一語中之者，雖終日談空說，妙求豪傑，不退菩提心不可得也。予生平未嘗究心內典，而先君遊於紫柏尊者之門，以密藏禪師為畏友。每言尊者門墻高峻，而師穎悟，絕人於書，無所不讀。先得長生久視之道，自謂當世莫之與京。初見尊者對坐，引古今論性命，尊者不答，至三晝夜，尊者知其機鋒<span class='corr'>已</span>盡，始語之曰：吾以汝為奇男子乃含沸矢噴人耶？師大驚悟，伏地叩頭，流汗透體，從此追隨杖履幾二十年。師立志刻書板，大藏流傳於世，而尊者與馮太史輩<span class='corr'>已</span>有同心。萬曆丙<span class='corr'>戌</span>，師弟同入京師慈聖皇太后知有刻藏之舉，欲發帑金，命刻尊者，謂宜令率土沾恩。師願以一身任事，遂撰文廣募，隨立規條。始於五臺之清涼，後移於雙徑之寂。照師多方拮据，親自較讎，一時遺書諸名公大率為此尊者再入京師，將了圜中自在之偈，師知必及於禍，遂<span class='corr'>刺</span>血上書遁去。尊者覽書墮淚曰：吾尚有一副鉗鎚，斯人去無所用之矣。師不欲以文章自見，故多散失，且無刻本。今師之五世法孫，按指上人欲竟，師刻藏之志，攜師遺稿，來自徑山索序言於予將付之梓。予捧誦之，不覺掩卷，歎曰：嗟乎！以命世之才逃入禪林，無怪乎世事之莫辦也。予不知佛法，不敢強作禪語，但能言吾所明不言吾所疑：吾所明者，未必是佛菩薩。吾所疑者的是地獄、餓鬼、畜生則有一語，普告緇素藏師，當日談世事，痛哭流涕，如老成憂國，每及陸沈愚者以為狂言，即智者亦以為過慮至今其言<span class='corr'>已</span>孚於卜筮，談佛法，亦痛哭流涕，如佛祖慈悲，蓮生舌上，不特大眾懽喜讚嘆，得未曾有，即紫柏尊者尚視之，若摩尼珠，若獅子吼，豈其了生死，反不能如燈取影耶？</p>
<p style="margin-left:3em">金壇後學于元凱題於雲林之墨光亭</p>
</div>
<div class='div-xu'><a id='mulu5' />
<p class='h2'>密藏禪師遺稿序</p><p>丈室之內，床書連屋，桐蔭拂階，予顧樂之，欣與影謀。於時秋也，幽煙冥緬，空林綿濛。素月炤閒，庭芙蓉映衰柳。為誦秋水，伊人之句。童子舁籬菊數本置几案間，因燒燭看壁間影窗影靜影，傲影竹月遙答影類禪機明妙，渾脫瀏灕，致足悟也。夫俗世常戀予素勿歡顧，獨耽本業，偃息萬卷中比又涉禪鑽義，義格捨義義，牽鐵牛背虱，苦無入處，乃心獨好之謂有情水泮空境，秋澄眾生，總是佛身大地，罔非淨土也。夫古德舒拳，貴空能所，真如弘覺，務活慧根。是以青蓮喻法，重開劫外之花；寶月麗空，一洗區中之霧。使道體淺薄，徒墮聲聞，牙瀋口腥，陳因相續，庭檜何香？西來何意？此燈不傳久矣。至若德契勝蘭，聲追安遠，探鷲峰之秘旨，襲龍樹之芳猷，意珠其性月同明，戒香與覺花齊馥，固<span class='corr'>已</span>機鋒如箭，抑且義學如淵，則予于密藏禪師有深慕焉。乃時遷世遠，法語，沉湮厥五世孫。按指穎公，欲紹刻藏之願，蒐搆遺編，竟得于耆舊之手，而手澤箋疏，復出之荒院之間。雖禪師之慧覺長存乎，亦穎公之善述也。予友丹山，吳山人為穎公倡以壽之，梓索弁于予。予讀之，見其或矢願于度生，或銳志于弘法，或踵會元而直入，或精彼岸而誕登，或慷慨于家國天下之間，或預識夫成敗興亡之際，其克肩鴻鉅，露之于重刻，方冊大藏及興復楞嚴禪寺，乃終蕭然絕塵蟬蛻世羈之外。何也？要知海水非音，鬥蛇非字，池艸奚關，詩句江峰，寧涉禪心，然解者得之，則陋彼槿榮，珍斯天性。故祖家欲燒故紙，文家欲空萬，卷軫雖殊，道則一也。所以涼雲杳壑，津寄惟深，琅函寶疊，總成活句。讀是編抑，深予秋水，伊人之思矣！霜氣肅林，月光透紙，予將參密師于蕭疏菊影間，密師其許我否？</p>
<p style="margin-left:2em">戊<span class='corr'>戌</span>季秋，止庵居士王祺題於溪上之松浮舫。</p>
</div></div>
<div class='div-other'><a id='mulu6' />
<div class='div-other'><a id='mulu7' />
<p class='h2'>刻大藏願文</p><p>手卷存之。徑山另錄：此筴留吳江周季華居士處，俟藏事告成，附刻藏緣起後，願力深廣，定有繼起。肩荷者，無慮其不克終也。道開，謹書為左<span class='corr'>券</span>本師和尚同開之　仲淳兩居士證明。</p>
<p style="margin-left:2em"><span class='note-inline'>(密祖願文刻於戊<span class='corr'>戌</span>冬　諸大士願文并<span class='corr'>券</span>語。辛丑五月，壽光法姓從　吳自周安石居上處得來，亦時節因緣，珠還合浦之意，因全刻於。時辛丑重九契，穎述)</span>。</p>
</div>
<div class='div-other'><a id='mulu8' /><p>凡世間創一物，建一事，垂一語，立一言，必精誠兼到，故垂久而不沒，即沒之而後有，以慕思精感者必獲焉。按指公，幼為沙彌時，忽得密藏大師墨跡，刻藏願文，如親授受，而悲喜珍重。後二十年，又得同時諸明公同日發願文。今知密大師以書帙龍藏，流通天下，後世雖功不與焉，而不知彼時垂一語，一言皆精誠，般若之流，出今五世孫。按公又得輯而梓之，衍得而觀之，能無慨繫數語，以誌緣偶云爾。</p>
<p>鏡花頭陀中衍，謹書於古梅蘭若。</p>
</div>
<div class='div-other'><a id='mulu9' />
<p class='h2'>刻大藏願文</p><p>道開既薙染即知作佛子，當報佛恩，蚤夜矢心顧不知，報佛恩事當何出？萬曆壬午，從補怛天台詣武林，於紹興道中忽見古寺殘碑載勝國時，會稽郡大藏板凡七副，因感泣思惟板刻之在一郡者且爾，其卷軸流通在天下者，當何如哉？迺我　明僅南北兩板，法道陵夷，莫此為甚。遂願畢此生身命，募刻方冊板，廣作流通。尋入檇李得侍　達觀老師兼晤馮開之居士輩，則老師暨諸居士業<span class='corr'>已</span>先發，是願即共訂盟從事，遑遑三載，莫得其緒。丙<span class='corr'>戌</span>春，走長安籌之傅金沙居士輩反覆思究，審知善建事者必先植本，本植則枝幹卉葉，自然叢成，乃定以善信十人，歲各捐貲為唱緣。又一人則各勸三人為助緣。蓋分之既易為施，易為勸而合之，則其貲甚裕，又其功為有繼。至於捐助之廣，勸發之多，不可思議格量，固自有　諸佛威光臨之，諸善信願力持之，照創事之初，則不得不以是為定則也。居士等因一一發心，且各疏其願盟之　諸佛，并歸道開，以為他日經成之<span class='corr'>券</span>。道開藉十大士深心弘願，得畢竟是事，以報佛恩，即碎頭目髓腦作栴檀香，充遍法界，以供十大士，猶為未盡，願與十大士共證之。</p>
<p>萬曆丁亥春正月望比丘道開焚香謹書</p>
</div>
<div class='div-other'><a id='mulu10' />
<p class='h2'>刻大藏願文</p><p>密藏大師唱化國中，刻全藏以廣流通，此東土一大因緣也。青原人曾乾亨一聞發歡喜心，深惟下劣，自聞佛乘以來，日用四威儀中，恍然別是一世界。每誦內典一句一偈，便覺靈根滋長。矧此全藏，如大雲雨克遍大地，叢林卉木靡不沾潤。欲報佛恩，舍此流通奚先哉？乃矢心自服官，以至歸山俸貲，隨分捐助，轉相化導，效此涓埃。無始以來，漏業消殞，速徹無生，及四恩三有微塵眾生，同此願力，同滅罪垢，同悟菩提，飲一滴慧水即泛。妙莊嚴海出萬劫，沉輪立証毘盧法身。十方虛空尚有量，我此宏誓永無邊。</p>
<p style="margin-left:10em">弟子曾乾亨百拜謹書</p>
</div>
<div class='div-other'><a id='mulu11' />
<p class='h2'>刻大藏願文</p><p>宅自小年，每每眾聲宣揚佛號，則悲淚不能自止。後讀　大阿彌陀經，於吳縣齋中方及半，而痛哭流涕，襟袖沾濕。亦自信夙緣非偶，　佛恩難報。但未知所以報耳。及讀楞嚴有云。將此深心奉塵剎。是則名為報佛恩。乃知欲大報　佛恩。莫若廣揚　佛教。即自今生今世。以至萬劫千生。虛空有盡我報無窮。是以聞密藏上人流通大藏之議。而欣然樂為謀始。且約諸名德共為助緣。在官則有俸可捐。去官亦隨力為施。更復轉相勸化，資益無方。惟願　諸佛菩薩共作証盟。旗場起處，工用咸來。法鼓鳴時眾聲寧寂。放大光明。於無量世界布大利益。於無量眾生。人身有生老病死。善念常存。世界有成住壞空正法恒在宅。願將頭目髓腦髮膚爪齒。一一碎為微塵。隨風飄揚。分向各各世界各各眾生前贊此功德。便使此一一微塵身代一切微塵地獄諸苦有大歡喜矣。宅有兒爾庚甫八歲似有種性者，甚惟達觀老師及藏兄所憐。今以身師事　達觀老師，而以兒事藏兄助緣隨化父子共之云。</p>
<p style="margin-left:8em">弟子傅光宅薰沐和南謹書</p>
</div>
<div class='div-other'><a id='mulu12' />
<p class='h2'>刻大藏願文</p><p>我佛菩薩視眾生沉沒苦流，不啻身受其苦，欲拯之覺岸，乃竭其慈力，因病授藥，巧譬曲喻，慇懃反覆，誘掖眾生，故有是一大藏稷。自髫歲則喜讀其言：今年<span class='corr'>已</span>四十，顧根器凡狹，菩提涅槃，尚在遙遠。然歷諸患苦，患苦恬謐，歷諸險阻，險阻坦夷，仰荷慈力，深遠難量。旋視九界眾生，其患苦險，阻如稷者，過於稷者，殆不可勝計。念是而不贊　佛，弘化則真斷　佛種性之忍人慈值密藏師兄欲梓方冊全藏以廣流通，欣然契心，遂尾諸淨侶，長跽佛前，而說誓曰：　願畢我形壽，力荷此法藏，苟可效我力，靡所不自竭。念昔　佛菩薩，以此法藏故，剝皮以為紙，析骨以為筆。書寫此經卷，積如須彌山，今此真丹國，陟釐瑩於玉。無事以我皮，充此法藏用，使我皮可用，剝所不敢辭。域有蒙氏筆，無事析我骨，使我骨可用，析所不敢辭。我今雖食貧，檀貲當勉具，歷仕及歸農，隨緣力為辦。不直此一生，願盡未來際，常以此法藏，普度諸眾生。</p>
<p style="margin-left:5em">那羅延窟學人瞿汝稷盥沐槃談書</p>
</div>
<div class='div-other'><a id='mulu13' />
<p class='h2'>刻大藏願文</p><p>文獻溷，風塵久，且根器鈍劣，無能窺大道。頃歲從達觀大師密藏禪師稍聞緒論，始知佛恩最大，欲報無繇，中夜思之，可勝慚赧。會藏師兄倡刻全藏諸同志捐貲助之間，以語文獻文獻。竊惟古之開士，或以半偈捨身，隻語析骨文獻，悲夫哉！乃敢遜於前茅，而令大教流通，法霖普被，所以上報四恩下讖，種種罪業，孰逾於此？遂欣然願豫斯盟，籍斯願力，或得早證菩提，不致沉淪永劫云爾。</p>
<p style="margin-left:1em">丁亥春正月榖旦學人。唐文獻。</p>
</div>
<div class='div-other'><a id='mulu14' />
<p class='h2'>刻大藏願文</p><p>往在吳中，聞達觀、密藏兩大師欲刊大藏因緣，私竊喜之，恨不旦夕就不自意，復從傅金沙諸君子畢是願也。歲丁亥，上元　密藏師約赴龍華道場，各發願言：成就是事。鳳儀稽首向佛而說願言曰：</p>
<p>山河大地本清淨，云何世尊出世間？四十九年所說法？胡為在在咸欽仰？良由眾生夙業重，非此莫能成解脫。試觀末世諸苦楚，何者不由貪嗔癡，使得一聞半句偈，豈不回心證所有？奈何經義久寂寥，縱能持誦不自解，儻使大藏遍十方，十方應有發心者。開今既<span class='corr'>已</span>作是念，我等寧無贊嘆心？願輸生平俸所得，積日累年證斯果。更為廣約諸同好，隨所布施報佛恩，唯願諸神咸擁護，務俾佛法廣流傳。凡我同盟諸君子，生生世世為眷屬，三世諸佛作証盟，當知所願必成就。</p>
<p style="margin-left:7em">南嶽居士曾鳳儀薰沐拜手書</p>
</div>
<div class='div-other'><a id='mulu15' />
<p class='h2'>刻大藏願文</p><p>佛弟子琰少事血氣去書學劍，適志[丰/(衣-〦+一)]，馬凡所為泥犁種子，事心快稱勝，自與友人繆。仲淳氏，周叔宗氏遊，委曲導引，痛恨前非及。壬午，籍仲淳侍達觀老師得為佛弟子，乃翻然一洗舊習，始知千生罪業半偈，能銷生死大事，彈指可畢，自非諸佛眾生苦惱，無有了期。因知佛恩，當報顧思，報佛深恩，莫若闡揚佛化，廣利群生。啣之<span class='corr'>已</span>久，未會其緣，比以世澤來自都門，濫竊冠裳，虛糜廩祿，國恩日重，慚愧日深。適吾　法兄密藏募刻大藏為書冊，揚法利生，莫過於此。遂發願捐歲俸，唱斯勝緣。此經成日，願盡大地眾生見者聞者，一言半句，觸著磕著，頓徹圓明，直取無上菩提。惟此功德，琰籍之報，　佛恩報　國，恩銷罪業。又或朝市不久留，當如歲俸，與大藏終始願王不動諸佛證盟。</p>
<p>萬曆丁亥正月望日佛弟子徐琰和南謹書</p>
</div>
<div class='div-other'><a id='mulu16' />
<p class='h2'>刻大藏願文</p><p>玉立始生徵，母氏夢知先世從僧伽來，既壯，獲承事達觀老師稱弟子始歸成法道，十方三世佛事，願一肩荷之。摩頂至踵，致之法王。凡有一涓，滴一毛髮，可以報佛恩，奉揚　師訓者，即蹈鑊湯爐炭，令此身碎為微塵立歡喜奮決。蓋虛空可隕，此願不可移也。萬曆癸未，緣父母，少所訓習詩書，濫廁科名，承乏郎署，服官以來，虛糜廩祿，無有尺樹寸效，仰酬國恩，早夜慚懼。會吾　法兄密藏募刻大藏，遂發願捐，每歲俸貲為唱緣即去，官亦捐資如俸以終始，其事諦知建不世之勳庸，不如為國家廣一滴菩提水且立既暫作王臣，便當作王臣中佛事。此功德願我聖明，發菩提心，大揚慈化，停毒蒼生。又願此經刻成盡大地有情見者聞者豁開智眼，永息苦輪，徹証無生，等躋覺位。又願此經於佛法滅後，放大光明，照耀一切，願王不動，諸佛證盟。</p>
<p style="margin-left:1em">萬曆丁亥正月望日佛弟子于玉立和南謹書</p>
</div>
<div class='div-other'><a id='mulu17' />
<p class='h2'>刻大藏願文</p><p>惟明世染堅凝，智種涼薄，向惟有志翰墨及壯，尚不曉身心，性命為何物，釋典為何書？萬曆甲申夏，友人繆仲淳氏。自真州招余過義興之善卷得侍達觀，師稱弟子，始知窺向，然終以障蔽深重，每展卷即昏沉瞌睡。先是明將發義興夢入大伽藍，見鑄巨鍾火光蔽天日以語師，師謂此法音吼擊法炬光明之兆。今諸名卿開士，欲別梓藏典廣流通爾。其或有緣于此藏中，弘明集實文字般若前茅，宜先就梓啟世聾瞶爾，亦可籍是蕩滌情染，發榮慧種。明遂從事，如師命丙<span class='corr'>戌</span>冬刻，就緒以他務入燕都會藏兄盟諸大士，唱舉斯事，明遂願與盟或自力，或籍他力，願歲捐百金，與斯舉相終始。儻賴諸佛菩薩冥加得溢于盟要之外，尤至願也。惟此願王遍入塵剎，即劫窮，一切法藏殞滅盡。而我輩此刻，如金剛牟尼不毀不變，於一切有情，摧諸邪見，照諸昏暗，滿足諸伶俜困苦，直至彌勒下生，遞續不乏，惟三世佛陀，証知我願。</p>
<p style="margin-left:1em">萬曆丁亥四月六日弟子吳惟明稽首和南</p>
</div>
<div class='div-other'><a id='mulu18' />
<p class='h2'>刻藏發願文<span class='note-inline'>(袁了凡居士親書手卷真蹟現存，古梅菴比丘契穎摹梓。)</span></p><p>我聞如是，釋迦牟尼佛從周昭王甲寅年四月初八白降生，至周定王癸酉年二月十五日入涅槃正法住世五百年。始于周定王甲<span class='corr'>戌</span>年終于周貞，定王癸<span class='corr'>巳</span>年像法住世一千年。始貞定王甲午年終，梁元帝癸酉末法住世一萬年，始于甲<span class='corr'>戌</span>至大明，嘉靖癸<span class='corr'>巳</span>歷九百七十年，弟子袁黃於臘月十一日建生，後去九千三十年癸丑滿一萬年月光菩薩出此方說法度眾生，滿五十二年入涅槃。首楞嚴經、般舟三昧經，先滅不現，餘經次第，滅無量壽經。後百年滅，至大惡世，南嶽思大禪師發願，誓求神丹大藥，得長壽五通，修習禪定，次求六神通，具足一切法門，成無上道，度諸眾生，持令經教，永永不滅。修習苦行，具足佛道功德，面見彌勒佛。我今亦發願，先求神丹大藥，誓造全部藏經書板，普遍流通，永世不滅。稽首歸命十方諸佛稽首歸命十二部經，稽首歸命諸大菩薩四十二地諸賢聖僧，稽首歸命一切緣覺、聲聞、學、無學眾。又復稽首釋梵四王天龍八部冥空、善神護法。大將袁黃自惟無始以來，迷失真性，福緣淺薄，上不得值釋迦出世下，不得蒙正法像法。諸祖師提撕了性，用是沉淪六道，枉受輪迴。今幸生末法人道中，誠心懺悔，破戒障道，重罪勤修種種善道，睹諸眾生現溺苦海，不願生天，獨受樂趣，睹諸眾生，昏迷顛倒，不願聲聞緣覺，自超三界，睹諸眾生未成佛，不願先取泥洹。但願諸佛憐我賢聖助我，即賜神丹，或逢仙艸，證五通仙果，住五濁惡世，救度眾生，將此深心，永奉塵剎，面見月光菩薩，助揚聖教。復同南嶽思大禪師，齊見彌勒，親蒙授記，所刻藏經，時將廢壞，即出修補，力持大法，永不息滅。又願得六神通，智慧頓開，辯才無量，一切法門，靡不精達。世間眾藝，高擅古今，使外道闡提，垂首折伏。又願祿位偕崇，才德並茂，凡所施為，皆有實際。播種希稷，河渠效禹，敷教同契，制作侔姬旦刪述齊孔丘，種種勳烈，萬世永賴，馮籍寵靈，護持正法，禁塞邪途，闡明正教，使朝廷設科取士，皆由釋典。眾生從髫年受學，即聞佛誨所刻藏經，人人樂檢，世世勤持，法布無窮，不可思議。非貪年壽，非慕名聞，非耽富貴利達為護法故不辭塵世，特假勳名，作如來之金湯，護正法于無盡。懇求滿願，日誦佛母準提咒，惟願準提菩薩摩訶薩慈悲攝授。自于萬曆癸酉，余偕幻余禪師習靜于武塘塔院，時髦勝友昕夕扣門，注往束縛于世儒之說，頻興疑難，予謂眾言淆亂，折諸聖佛教入中國時，堯舜周孔<span class='corr'>已</span>沒，聖人不作，孰與折衷傅奕、韓愈之徒挾其勝心，騁其淺見而妄訾之。宋儒遂祖之而布之訓詁，令後世學者為童蒙時，輒已入其說而蔽其正見，未嘗測其廣大之境，即已疑其虛無，未嘗窺其堅固之門，即已疑其寂滅。間有一二豪傑，能卓然自信者，則皆誦其書而知其言者也。因與幻余私議，謂釋迦雖往，法藏猶存，特以梵筴重大，流傳未廣，誠得易以書板梓而行之，使處處流通，人人誦習，孰邪孰正？人自能辯之，而正法將大振矣。逾十年癸未，達觀大師寄跡于汾湖之敝廬，余復與商確，謂利益甚大。又明年甲申，遇密藏師兄于嘉禾之楞巖，相與籌畫，頗有次第，即命余草募緣父而請益于吾師五臺先生，厥後具區洞觀、健參、宇泰，諸兄弟相竭力謀之事，遂大集。余則株守渠陽，不得與奔走。<span class='corr'>己</span>丑秋幻，余挾卷至官舍，索余願父書于首，此事倘諧，此願不虛發矣。</p>
<p style="margin-left:9em">弟子袁黃百拜謹書</p>
</div>
<div class='div-other'><a id='mulu19' />
<p class='h2'>幻余大師發願文</p><p class="byline">古梅菴法孫契穎手摹梓</p><p>法本自惟根器下劣，識習昏柔，幸賴宿緣，得為佛子。更蒙達觀和尚獎掖，再奮泥途，始知有三藐菩提，所當修證。萬曆癸酉，自金陵參雲谷和尚，歸<span class='corr'>錫</span>武塘，遂搆禪室于本所受業蘭若，中朝夕禪誦時項，東源袁了凡兩居士日過，我為法喜遊，不以庸譾，多諸啟迪，智慈方便，再世<span class='corr'>淨</span>名，雖象服攸殊，金蘭雅契。一日了凡居士與本矢言，欲將梵典翻為方冊，俾家傳人誦，拔邪見稠林歸薩婆若海。柰何弘願雖發，而實行不加法本竟滯寂山林居士亦羈迷世綱，光陰駒邁，良可惜哉！歲丙<span class='corr'>戌</span>，豫章密藏開兄，迺持是願乞檀燕都，蓋念未來眾生，沉沒苦海，預布津梁，其志若願視法本，倍增宏遠，允哉月光思大之用心乎？一見語及心光照合。時達觀和尚挂<span class='corr'>錫</span>燕都，遂囑同事以謝。初心法本銜命歸清涼，開兄寓燕都盟諸居士各發願以襄盛舉繼幸卜吉清涼，而無邊老宿，且捨菴建期筮事矣。顧遊行海，必假願王為之前驅，而法本從事于茲已二年所，乃未嘗傾誠三寶以吐寸衷。今盥手焚香，一心五體，投地皈命，盡虛空遍法界。十方三世佛陀耶達摩耶僧伽耶千華臺上百寶光中本師釋迦牟尼佛、大智文殊師利菩薩、大行普賢菩薩、十方三世一切權實護法諸菩薩，而說偈言：</p>
<p style="margin-left:1em">粵稽微妙典，觸處恒熾然，本非十二部，及言語文字，由有不覺者，覺者出現世，乘慈智悲願，轉一切法輪，令諸有情者，開示與悟入，念茲劫末時，法海漸以涸，法本不自揣，願揚其波瀾，于未來世中，潤一切枯稿，螳螂竭股力，以拒轍康莊，自身及與命，咸所不顧惜。假使務日繁，勝入刀鎗林，我以法藏故，似飲甘露味。假使魔為賊，由茲加害我，我以法藏故，終不生退心。假有別三昧，疾得證菩提，我以法藏故，寧沉滯塵劫，假生樂寂心，而欣處獨靜，即嚴焦芽戒，奉此以周旋。假我形壽短，此生不了辦，再出為男子，當畢竟是事。願以流通力，洞解三乘法，在處為開演，覺悟諸含識。願以此因緣，現世作醫王，病者聞見我，頓令苦消滅。願無盡眾生，悉蒙我化導，無一不成佛，我方證菩提。惟此大願王，念念不捨離，記憶及受持，盡諸未來際。</p>
<p>萬曆<span class='corr'>己</span>丑冬十月二十四日比丘法本稽首書</p>
</div></div>
<div class='div-other'><a id='mulu20' />
<p class='h1'>念雲勤上人接管寂照刻場緣起實紀</p><p>刻藏大緣，實始於　藏。公稟　本師之旨，以續　佛祖慧命者也。不圖藏公匿跡，遠引　幻予師代總其事，無何亦復遷化。後之權茲役者，相繼迭遷，軌則不一，雖云因果無差，終於事功有誤。　本師念藏公與幻予師勤勞在昔，而其法嗣　勤上人，夙稟忠實，志存法門，特作偈表信付囑南來，專理刻場。諸務上人，不遠數百里，訪予金沙，就予商確規繩。予以此緣，經始之日，竊嘗與聞。迨遷南之舉，予復有言贊成誼不敢默，迺偕上人暨諸法侶定，約允刻場向來檀施資財，自萬曆二十八年<span class='corr'>已</span>前，事經數載，人歷存亡，交單固存，勢難清理，乃今定於二十九年勤上人接管為始。每歲四方檀信一應所施刻場錢糧，施主隨施多寡，一一手登此卷，刻完之日，計共施貲若干，茲已刻字若干，報命施主年終累筭查銷，歲以為常，設有臾代，便立交單，并支銷細數，一一交明，庶事體畫，一收放清，楚人心服，而遠近向風矣，未必非叢林之一助也。卷名實紀者，蓋取真實不虛，果因不昧之義云。</p>
<p>萬曆辛丑二月朔，覺休居士繆希雍手題，</p>
</div>
<div class='div-other'><a id='mulu21' />
<p class='h1'>刻大藏願文</p><p>財法二施俱圓，為檀度第一，無如刻藏。世世信心者，於有為功德，亦能捐施，而獨於此。惜錙銖如愛頭目。何哉？業重故緣薄也。始　藏公與余言宰官與緣者四十人，人百金以為主，而其它輔之，不十年可完，余亦踊躍翹企。無何四十人者，漸與時迕存歾半而登　朝食祿者無一焉。獨吾金壇兩緣不絕如線。自戊子迄今十三年矣，而於全藏不能以半，則豈獨業重緣薄，造物者亦若靳之默？丈夫要自闢宇宙，何可為造物所囿，為業緣所縛，宜各發勇猛心，捨慳貪心，種莫大之因，為龍華前茅。不然，浩浩長劫，有法時無幾，何時是出苦日耶？念及於此，骨竦毛豎不孝，雖貪願歲捐，十金至藏完而止，衣食可缺，此不可缺。當更始之時，感仲淳之言，走筆志之，因以勗同志者同日。</p>
<p>念西居士王肯堂書</p>
<p style="margin-left:3em">己亥菊秋新安世德后裔孫萬里錄刻</p>
</div>
<div class='div-other'><a id='mulu22' />
<p class='h1'>密藏禪師定制校訛書法</p>
<ul class="">
<li><p><span class="corr"/>北南舊三藏校對之時，一章一句，一字一畫，及提頭行款，但有差殊，無論彼此是非一概標出北藏之上，并註艸本。</p>
</li>

<li><p><span class="corr"/>北藏是南舊非，則捨南舊而從北。</p>
<p>假如般若波羅蜜多心經波北作波南作坡，或舊作沒，但從波而<span class="corr">已</span>卷末校訛款，下則不必書</p>
</li>

<li><p><span class="corr"/>南舊藏是北藏，非則從南舊改正。</p>
<p>假如觀自在菩薩，自南舊俱作自北作目竟改從自卷末校訛款下宜書<span class="note-inline">(幾葉幾行)</span>自<span class="note-inline">(誤作目從南改正)</span>。</p>
</li>

<li><p><span class="corr"/>三藏文雖同，而義俱錯，則出<span class="corr">己</span>意於校訛款下。</p>
<p>假如行深般若波羅蜜多時，深三藏俱作探據文通義當作深則，卷末校訛款下宜書<span class="note-inline">(幾葉幾行)</span>、探<span class="note-inline">(當作深)</span>有少疑未決則書<span class="note-inline">(幾葉幾行)</span>、探<span class="note-inline">(疑當作深)</span>，其文義竟莫可曉則書<span class="note-inline">(幾葉幾行)</span>、探<span class="note-inline">(疑有誤)</span>。</p>
</li>

<li><p><span class="corr"/>三藏文異而義俱，錯則互存，而更出<span class="corr">己</span>意於校訛款下。</p>
<p>假如照見，五蘊皆空，五北作互南作王，或舊作丑，據文通義，當作五則，卷末校訛，款下宜書<span class="note-inline">(幾葉幾行)</span>互<span class="note-inline">(南作王舊作丑，疑當作五)</span>。或文義莫可參，擬則書<span class="note-inline">(幾葉幾行)</span>互<span class="note-inline">(南作王舊作丑，疑有誤)</span>。</p>
</li>

<li><p><span class="corr"/>三藏文雖異，而義俱通，則互存之。</p>
<p>假如度一切苦厄，一切北作一切南舊作無量文義俱通，則卷末校訛款下宜書<span class="note-inline">(幾葉幾行)</span>一切<span class="note-inline">(南舊作無量)</span>，或南作無量，舊作諸則書<span class="note-inline">(幾葉幾行)</span>一切<span class="note-inline">(南作無量舊作諸)</span>。</p>
</li>
</ul><p style="margin-left:2em">此字送去　周季華居士，但凡送經與人校義，即宜依此謄一幅與之，更須與講說明白。若止對字，止須以檢經會約與之，一本，不必與此　樂。子晉居士誓願與貧納清校經藏，凡有經欲校義付刻，可共商之。</p>
<p style="margin-left:2em">丙<span class='corr'>戌</span>二月初五日藏筆</p>
</div>
<div class='div-other'><a id='mulu23' /><a id='mulu24' />
<p class='juan'>密藏開禪師遺稿卷上</p><p class="byline">苕上後學弟子王祺校閱</p><p class="byline">紫柏第六世孫契穎壽梓</p>
<div class='div-other'><a id='mulu25' />
<p class='h2'>上慈聖皇太后</p><p>恭惟聖母老娘娘，夙培福種，久植慧因，今現摩耶之身，權作人天之眼，傾心三寶，憫念群生，建塔造寺，施藏齋僧，凡有功勳，靡不畢備。山僧兀坐寒巖，獲沾慈惠，不勝讚頌，豈盡詶揚。茲以山林所藏觀音大士一軸，乃鄣郡丁雲鵬所畫，古今絕筆，丹青上乘，誠希有之珍也。又羅漢膏一瓶，乃方山所出。唐李長者造華嚴合論於此山，二虎引路，天女侍瓶。今其山所有香草，煎膏服之，甚有靈應，此乃舊年所蓄，尤可貴也。又新刻藏經起信論疏一部一冊筆削記一部五冊續原教論一部一冊，謹進上慈覽。儻有一言半偈，開般若之門，植菩提之種，則不惟山僧藉以報三寶之恩，而刻經檀信，亦功不唐捐矣。謹奏以聞。</p>
</div>
<div class='div-other'><a id='mulu26' />
<p class='h2'>募刻大藏文</p><p>眾生非佛法，則冥迷長夜，流浪三塗，而佛法非流通，則玄言靡宣，妙義將隱。故眾生非佛法，不能自度，佛法非眾生，不能自弘。凡為佛之弟子，必切度生。既有願於度生，必事弘法。法之所被，見者聞者，皆植般若之緣；觸者攖者，盡對菩提之果。如來正遍知由荷法而成惡道，那落迦由遠法而入，苦流無涘，非法不濟，覺苑無階，非法不臻。世出世之福，以法而成就；為無為之業，以法而解脫。人有弘焉者，如羲和御日，四海必被其光明；娑竭為霖，諸方悉承其潤澤。所以臚傅句語，能空琰魔之獄；蟻浥灌瀝，爰昇提婆之宮。況復琅函羅七千之富寶疊具三藏之文哉？鎔冶三賢，埏埴十聖，拯溺三界，導迷九類，莫不由茲矣。是以群聖幽讚，列代咸推，屬我熙朝，尤尊勝典。太祖高皇帝既刻全藏于金陵，太宗文皇帝復鏤善梓于北平。蓋聖人弘法之願，惟期於普，故大藏行世之刻，不厭於再也。後浙之武林，仰承德風，更造方冊，歷歲既久，其刻遂湮。今宇內所行，惟南北兩藏，北藏既在法宮，請施非易。南藏雖行諸郡，印造猶艱，僻壤幽巖，何以取辦？苾芻蒲塞，每自興嗟。開等濫被田衣，稍窺海墨，嘗以宋刻，校茲二藏，魯魚之訛互有，潦鶴之舛遞彰。因思法雲以遍覆為功，寶筏以畢渡為德。教有多門，道惟一致，時雖異代，聖無兩心。觀文皇再刻大藏之心，即如來悉度眾生之願也。今我聖天子，凡大藏未收疏論，皆收梓于藏中，印施於海內，豈不欲家握摩尼之珠，人入栴檀之林，群生歸善，四海蒙休哉？顧武林之刻，既以久而毀，則更梓之謀，逮于今為急，請以三藏並校，參之英賢，正其訛謬，仍易梵帙，以從方冊。所費既約，其行必普，是體紫宸之仁心，而續如來之慧命也。昔之人有以半偈而捨身，有以四句而析骨遐討於幾萬里之外，不辭流沙熱風冥搜於數十年之遙，無憚狻猊虎豹，誠不忍永劫之沉昏，故寧勞於一世，深愍諸有之交喪，故甘瘁其四體耳。今唱化雖勤，無流沙熱風之擾；剛強難化，非虎豹狻猊之倫。捐橐易于捨身，而所得不止于半偈；鋟梓殊於析骨，而所傳有踰于四句。集彼眾檀，成茲全藏，俾日城廣燭，雷音遠流，不亦善歟！一時居士若大司空、五臺陸公光、祖少、司寇雨亭、陳公瓚、太史具區、馮公夢禎等，皆聞而悅之。力讚開等，負笈九州，乞金七眾，闢無上之因田，布希有之聖種云。</p>
</div>
<div class='div-other'><a id='mulu27' />
<p class='h2'>刻大藏願文<span class='note-inline'>(親書手卷徑山古梅菴珍藏)</span></p><p>道開既薙染即知作佛子，當報佛恩，蚤夜矢心顧不知，報佛恩事當何出？萬曆壬午，從補怛天台詣武林，於紹興道中忽見古寺殘碑載勝國時，會稽郡大藏板凡七副，因感泣思惟板刻之在一郡者且爾，其卷軸流通在天下者，當何如哉？迺我明僅南北兩板，法道陵夷，莫此為甚。遂願畢此生身命，募刻方冊板，廣作流通。尋入檇李得侍達觀老師兼晤馮開之居士輩，則老師暨諸居士業<span class='corr'>已</span>先發，是願即共訂盟從事，遑遑三載，莫得其緒。丙<span class='corr'>戌</span>春，走長安籌之傅金沙居士輩反覆思究，審知善建事者必先植本，本植則枝榦卉葉，自然叢成，乃定以善信十人，歲各捐貲為唱緣。又一人則各勸三人為助緣。蓋分之既易為施，易為勸而合之，則其資甚裕，又其功為有繼。至於捐助之廣，勸發之多，不可思議格量，固自有諸佛威光臨之，諸善信願力持之，照創事之初，則不得不以是為定則也。居士等因一一發心，且各疏其願盟之諸佛，并歸道開，以為他日經成之券。道開藉十大士深心弘願，得畢竟是事，以報佛恩，即碎頭目髓腦作栴檀香，充遍法界，以供十大士，猶為未盡，願與十大士共證之。</p>
</div>
<div class='div-other'><a id='mulu28' />
<p class='h2'><span class='corr'>刺</span>血書經願文<span class='note-inline'>(親筆血書現存徑山古某庵，馮祭酒夢禎血書一通文同。)</span></p><p>真實願王佛比丘，弟子道開謹瀝血，投誠於　十方，常住三寶　本師釋迦　護法韋馱、天龍等眾，及　楞嚴寺護伽藍神道開，為求無上菩提。同居士馮夢禎，發心倡因，<span class='corr'>刺</span>血書寫　大藏聖教，夢禎書大小乘經律論各一卷，道開書唐譯華嚴經一部，普願見者聞者，各各如是，發心書寫一卷多卷一部多部，乃至一字一句，滿足　大藏，永充供養，不許出山。仗此真實願力，　韋馱尊天，護持神力，自今日至彌勒下生，一函一卷，一句一字，不令散失。中間若有起心盜竊，及作障惱者，　韋馱尊天現大威力，碎其腦為微塵，一切國王、一切宰官、一切大力鬼神，下至四生、六道，一切含血眾生，觸我願風，無不踊躍，歡喜同心護持，如自眼目，如自心髓。若遇　佛法，有難國土，眾生有難，我此　寶藏，即時放光現瑞，轉禍為祥。一切眾生睹此希奇，轉轉讚歎，傳布十方，俱發阿耨多羅三藐三菩提心。如我願不真，始勤終怠，退失一切眾生善根，亦願　諸佛諸天降罪於我，生遭惡疾，死墮泥犁，以為欺誑　三寶之戒。</p>
<p>明萬曆乙酉元日比丘弟子道開謹疏</p>
<p>和尚真可證盟</p>
</div>
<div class='div-other'><a id='mulu29' />
<p class='h2'>與憨山老師</p><p>開至不肖，根最下劣，習最濃重，而拘<span class='corr'>縛</span>方隘之疾，尤在膏肓。本師居恒慮開，終非道器，每加錐劄，呵斥而開，亦良自痛苦，且奈之何。昨與老師遇數日間，見師於諸事法一一揮霍自在，而又委悉精明，真有百花叢裡過一葉不沾裳氣象，令人私心歸仰，反覆思惟，是果從何處得來。沿途奮激觀念忽爾神染習移，一切緣務，亦稍覺寬鬆活潑。始知此事不從外來。向來只因有我，以有我故，自將一段門面遮蔽在前，不得自在。如靠墻壁，翻筋斗相似，前後隔閡。今賴身光照爍，破我幽暗，如暖氣花開，春風凍解。信知不借功勳，又不在蒲團紙墨上討尋，而在自心一轉移頃也。向疑善財於諸善知識一參見之際，不越剎那，即證入無量三昧無數解脫門，何其神速若此？今固知其猶鏡中現像，空中荅響耳。邇來本師謂開有少分，如師氣度，且囑無忘師恩德，若恩若怨，狗馬不昧，即無此囑，能忘之乎？開自今以往，儻有寸進，願將此深心奉塵剎，以報老師也。八月初十日離即墨，十五日宿濟南真空師處。二十二日至都城，本師居西關地藏數日即避紛潭柘不肖，寓龍華勾當求文事業。龍華老師處業，<span class='corr'>已</span>如所付囑，密啟其意。彼且轉致，末那公柰此公疾未痊可，尚未得白之阿賴耶。第幸末那，公肯留意少分，其可其否？一得阿賴耶真實口風，當再報師無盡燈意。佛像至城，即圖寫款式尺寸備語龍華老師謂：不爾，則勝事無成不肖謂此事尚可舒徐數月，無草急以傷大體也。龍華老師後亦深以為然。此必得師命，乃可舉行。有便乞示下檢經會，約并校草格板，新求文字俱俟十月初顓人問候附去。自然師大林師大義師暨堂內外諸耆宿，乞叱名，致聲巨嚴。師居雜華菴否，張君輔業舉<span class='corr'>已</span>屬言于比部，令誨之，比部亦承荷得，今冬至長安斯妙耳。天節師一見覺其人誠篤有志，其嚮德風久矣，近且有閱藏之念，故奔海上師。其納之那羅延窟脩完否，費資幾何，乞詢以示餘統此再佈不悉。九月十八日。</p>
</div>
<div class='div-other'><a id='mulu30' />
<p class='h2'>與妙峰老師</p><p>春間一得，接足瞻顏，遂蒙老師不棄末學，直吐肝膽，不隔絲毫。信法道有緣而不肖開，雖粉骨未足酬，老師恩德萬一矣。蓋事之成否，固未可必。而老師深心弘願，荷擔如來，則<span class='corr'>已</span>於一參禮之頃，徹見底源，不肖開，每對諸佛菩薩像前，及諸法侶無論緇素，未嘗不讚揚稱頌，而諸法侶亦多望風顒顒，思欲得一承指誨也。老師歸山，想共孤雲幽石，野草巖花，譚笑無生，與山相忘。寧計人間世有，朝夕想念如子憶母者耶？不肖開四月一日至都城，五月廿一日，旋南發詣彭城，復東登牢山，與憨老師晤言：旬日八月廿一歸，長安掛搭龍華荷。龍華老師甚相知愛，第刻經之事，尚無毫髮頭緒，不知此段機緣，畢竟何如耳。蚤夜營懷，痛肝裂膽，願老師於所相知前垂一語，策發之。是望本師寓潭柘時，念老師冬盡春初，或得西遊，再承言音笑貌，於茂林豐草間也，不盡種種欲言。</p>
</div>
<div class='div-other'><a id='mulu31' />
<p class='h2'>與陸五臺少宰</p><p>別門下忽焉五月，世間情念固知不作，然現宰官身，行菩薩道，斯則貧衲所引領，而深有望於門下者。蓋門下平日處心積慮，未嘗不欲荷擔斯道，潤澤眾生。信知門下在朝廷一日，則朝廷一日之福，在天下一日，則天下一日之倚。其於處<span class='corr'>已</span>率物之際，當無容貧衲致喙矣。迺近得邸報，屢見臺省銓曹交相排論，雖臺臣數攻張氏，并其黨與欲無嚼類，有類於擊死蟒者，所為至欲。比之趙文華等，窮凶極惡，奸邪之人，似亦為過，人言嘖嘖，殆有厥由。兼聞北來傳言，謂此疏草筆，自門下相距，千里未識果否。門下意豈不以江陵之惡，其罰<span class='corr'>已</span>極，治之不休，仁者不忍？又豈不以言事者多少年不經事之人徒嘵嘵，以傷國家終始大臣之義，此門下所以憤激而不平也。貧衲竊有說焉。夫三代以還，極治之朝，未嘗不由言路通達。諫官得職，亂亡之朝，未嘗不由言路壅塞，諫官失職。今縱其人，未必皆賢，其言未必皆當，亦當優容嘉納，以作其久屈之氣。此誠以天下為重，張氏為輕，寧恤其他。況其言類多抗，實恐千載而下，必有公道在且休休有容，乃居尊之體，謙卑自牧，虛懷平氣，以率庶僚。大臣以之不宜，有所偏僻於其間，激成乖隔，以損平明之化。矧一涉意氣雖正，亦過此心之靈，物我同體，我感既<span class='corr'>已</span>不中，彼應自然，不和且平矣。是又可獨咎言事者之失耶？宰執九卿與諫官各樹其黨，互相牴牾，尤二百年來所未有事，聞之甚可驚愕。此隙一開，禍寧有極？為今日計急，宜委曲調停。大臣則少，引咎歸<span class='corr'>己</span>，而諫官之外，補者當召，則召還之事，猶可及止。不然，則將貽後憂，做成老來，敗闕遺下，百世話杷矣。以分言之，顧山林人，豈宜妄及廟堂之事？然不外世法而成覺道，對宰官機，說宰官法，且恃知愛，又有不得不千里露肝腸者，惟當局者詳察之。</p>
</div>
<div class='div-other'><a id='mulu32' />
<p class='h2'>上本師和尚</p><p>八月朔，自金山北渡九月中旬至山幻予兄以買秋事，追之，燕都<span class='corr'>已</span>越兩月矣。叢林事宜年來，悉從寬惠，人情玩弛，近者稍加約束，人情即難之，大都久弊，不可頓除，信然也。幻予兄謁寶坻，今回山得少物，即用為買秋之費矣。寶坻亦既發願，歲施一分，南來禪眾慧空，兄<span class='corr'>已</span>入寂場，開至真定，聞其訃深為傷痛校藏堂中，正伊人是賴，而天固奪之。信人力無如天何，而老師之言有以也。海音以下八人，今俱在堂校，對華嚴合論，寫刻者相繼從事，飲食衣服俱亦安適。然人情不難於暫難於久，未知畢竟何狀？叢林規法，自不能人人悅之，況刱始之初得失自是常事，惟先其大綱俟久而自定耳。老師在南開實，念念懸繫不安，蓋俗舍不比祗桓，而侍從之眾，又尟深心正見，誠恐老師少有動念，即于眾生福田，不無虧損，即老師圓智深慈，自多方便而開實於此不能忘念耳。今冬幻予兄<span class='corr'>已</span>往，真保諸處覓求梨板來春始得歸山，開于來春，擬入都城一吊，龍華老方丈并一晤諸居士，以廣刻經緣事傅居士竟相左于濟寧道中凡百俱未及與語渠姪云：傳有江南之後，想必得參見老師矣。馮開之雅，有入山興，但伯俊先期而北，恐開之興不能孤起，惟老師錫音北振時，不吝一投手，令得附驥千里可也。曇生甚傾心妙德，其才略亦足以有為誠。維妙德之楨榦幻，予兄邇以讒感稍疑貳之，即開之言亦不信，謂開有偏比于曇生也。此誠幻予兄之不聰，致過而曇生于此，亦不無少動其念，來見老師，幸有以慰示之。曇生病在量，不足成功，欲速而遇事太察，善走者必蹄齧，此亦難以求全。矧渠能諦信老師，或終當有進益之地耳。大行一到山，便歸平陽起文尚未及山蘆芽至人送藏雞足。九月二十三日，自慈壽長發矣。臺山諸叢林無異宿昔惟舊路嶺檀那殷勝師子窩，雪峰能乞緣燕宗，明年安一百二十單修習大都近世俗，接待門頭，所為空印。上座業既相安，從事無復他議矣。法門垂秋高明者希覯柰何。柰何開輩，識習昏庸，若非日就提警，亦易于流浪。惟老師俯念蚤賁林泉，與曼殊大士交光攝受，則豈惟開之幸。</p>
</div>
<div class='div-other'><a id='mulu33' />
<p class='h2'>復陸五臺大司空</p><p>數日坐病蒲褥，多諸夢想。深自悲切。生死未了。忽接來教。欲閉關百日。誓將累劫無明一交打徹。令人無任驚悚合掌讚歎。方今聰明緇素。號稱參學。類將生滅心向佛祖機緣言境中會得些意思。又或靜坐默參。反觀自照得少光景。便謂入頭。便自神僵鬼怪。邪氣觸人。便口中活轆轆地。某經旨長某經旨短。某因緣是某因緣。非某祖師徹。某祖師未徹。又或緘口培灌意。圖老成受用。不知此輩如魑幻附身。自迷正倒。又如數他寶。自無半錢分。又如偷飯鬼。終不得飽。忽然猛虎踞項飛劍臨頭。或藕絲愛牽。鼎沸熱惱。及與一切夢寐境界。竟成兩橛。覺得來時。翻成三個。如是即一期生死。未知下落。況千生萬劫大事因緣。諺云。種麻端的不生禾。經云。金既出礦。不復重礦。未有生滅心及反觀默照會得的佛法。而可以了生死證真常。未有佛法。既有入頭。悟而復出頭。迷者不觀香嚴擊竹靈雲。見桃夾山之於船子。臨濟之於大愚。皆金出礦種禾得禾樣子也。又今參學功夫。大都謂持某則因緣恁麼參。恁麼起疑。如此說來。正如按牛頭喫水。又如無愁強哭是。又不得種禾法則終不得禾。今有人於此云。我念佛。念某佛。我看經看某經。我修觀法。修某觀法。都無不可。第云。我欲參禪參何禪好禪。作麼生參。作麼生起疑。告之者曰。參某因緣。好恁麼參。恁麼起疑。不得向意根卜度。不得向舉處承當。不得放無事甲裏是大可笑。蓋孝子之於親也一聞其命終渾身是躄踊。渾身是哭泣。豈復問人。如何躄踊。如何哭泣是好渴。牛之於水也一望而奔。豈復左右顧盻。生死未明人。渾身是參疑。觸處皆話頭。豈復問人。參何因緣如何參。如何疑是好。豈復有卜度承當。種種等過。患可防看來。只是生死心。不切世相情重。<span class='corr'>逢</span>人問著。不了決處。便將聰明知解蓋去。不知痛痒不自面熱。耳聾亦無惡辣。師資糢糊度日。若肯辦一箇真實。要了生死心。日夜痛苦決定。一見古人一言半句不了。決處。或被人輕輕敲著。便向意根圖摸。或信口信手亂統。不合古人符轍。自然知愧。自然渾身不放。如服一丸毒藥入肚昏悶之極。亦不自知是毒非毒。不死不<span class='corr'>已</span>。此與臨濟三年不解一問。佛法纔開口便含。一肚毒氣。死向大愚。何異哉。貧衲深思。近來參學牛毛了悟兔角。其過在此。茲荷慈召。相與百日。如古人爆地粉碎一場實深懷至願奈禁足有期。不敢出格取誑諸佛菩薩及現在大眾。謹布區區。願一掃世緣。將要了生死心。無剎那間斷。蚤暮悲哀。自然舉得高跌得碎。百日定不空負也。貧衲昏迷。全資指燭。是望是望。</p>
</div>
<div class='div-other'><a id='mulu34' />
<p class='h2'>與龍泉兩堂上中下座諸師</p><p>昔溈仰父子有南山刈茅之語，而天童頌之曰：是須記取南山語，鏤骨銘肌共報恩。恭泰聽圭峰演華嚴，疏鈔斷臂，以酬法乳。今諸師于龍泉法席，三載而皇皇焉，以仰荅為心，誠所謂知恩圖報者矣。雖寂子泰公復作，豈多讓耶？矧茲末劫，重生輕法，沿習成風，而諸師乃能爾爾。是又貧世之寶，後夜之燈也，殊愧巖阿長物，野朴疏陋，無能為諸師表暴萬一，聊呵凍捉筆，以塞諸師之命。嘉平月十二日漏下，且二鼓門外，雪深數尺矣。</p>
</div>
<div class='div-other'><a id='mulu35' />
<p class='h2'>復空印法師</p><p>詩曰：率土之濱，莫非王臣。而或者固執謂舜為天子瞽瞍，亦北面而朝之。釋之者曰：周餘黎民，靡有孑遺，是誠周民靡有孑遺乎哉？善說詩者，不以文害辭，不以辭害意可也。肇師物不遷論，以愚意觀之，大都直以法法不相到法，法住本位為宗。其引般若等經論，及昔有今無不滅不來之說，廣借曲譬，蓋不出此。竊觀吾師所駁，固以昔有今無，為斷常遷滅之見，是則是矣，恐亦未免瞽瞍北面，而朝周民無孑遺之過也。故曰人之所謂去，我則言其住，人之所謂住，我則言其去。又曰：正言似反，誰當信者？良亦自苦矣。且如來說法，亦有偏圓大小之殊，故鹿苑<span class='note-inline'>(雞園)</span>演唱局跡因緣，般若敷陳，蕩除有執，因病發藥，初無定方，豈得逐言逐句，而盡以華嚴、法華圓頓之旨繩之駁中，常住不遷二義：一、性空；二、真實。愚謂肇師不遷，正屬真實義，即其引用性空等文為證，似皆借意，非其本宗。若不爾者，則肇師何人而顧反背，支離一至此耶？不肖素于教乘，未嘗深究，比來忙冗即駁草，亦未暇細尋，容再搜研，以請印法正心論序簡略，草率誠無當乎作者，當為歸趙，俟其來山，再作商理因明判宗破相，及以中道實相釋正理殊為謬局。誠有如師所云第菩薩智證之言，似無大過，唯泥執則成過耳。何也？苟非真現真比，何能真立真破以開示諸有問者，圭峰謂達磨禪為六度之一，誠未夢見達磨面孔在來教云云。雅愜鄙意，天台判華嚴別、圓先哲業<span class='corr'>已</span>論之，茲復奚贅？若夫初住入聖，增無明為四十二分法身品數亦如之。又以四十二字配四十二位等，乃至謂染惡即是緣、了二因，為眾生本有等，誠不知其有何的，據無容強辨第性惡之說。竊謂不然，蓋性不可言，善不可言，惡不可言，無善無惡，不可言亦善亦惡。若言善惡，則諸佛眾生皆有自性，當無庸修證矣。若言無善無惡，則十界染淨從何處來？謂從緣起，必真如隨緣故；不爾，則心外有法矣。是故性善性惡性，善惡混性，無善無不善，皆見網中語，非我師大沙門說也。永嘉集解容校訂棗柏論竟，細讀一過，然後請教昏擾中草，復不盡欲言。</p>
</div>
<div class='div-other'><a id='mulu36' />
<p class='h2'>與沈恒川居士</p><p>夫一念不覺，永劫沉淪，于永劫中，萬死千生，得生人道，如滾芥投針，盲龜值木不<span class='corr'>已</span>，難乎得生人道矣。而又聰明饒裕，為尤難得聰明饒裕矣，而又知近事三寶尤難之難者也。居士輩具此三難，善根非淺。然自今以往，所貴善自保護，務斂華歸實，去巧反拙，實實發心，實實放下諦觀三界，其猶火宅萬有，無異空華，胡為乎于火宅空華中，競安競榮，依稀歲月，鬢<span class='corr'>已</span>二毛？及今不圖後，將何恃脫？報緣謝去，求此身即不可得，況聰明饒裕，又況聞三寶名而近事之乎？一報五千劫出頭寔難勉力撐持，惟在今日。居士輩其勉之刻藏緣事，初未嘗有望于嘉興，乃梅村居士并居士輩竭力唱和，幸亦就緒。然支那眾生，以財為命，欲其脩習檀度，最為逆情，即<span class='corr'>已</span>定未定之緣，亦當方便隨順，無以此法苦剉人情。儻因此而退失善根，增長謗詈，則尤所得小，所失大過，將誰諉也？惟居士輩，善為調燮。不爾，則無上勝緣，翻成法道。荊棘豈區區舉事之心乎？王佛子南回，無以為訊，聊草八行，直心道場，逆耳奚卹？東源先生，今歲于二，令郎習業，想能終始其事。計此時尚在同居，故不別啟乞為致聲。二令郎亦須責其習，尚敦朴以介福壽。彼功名則身外物也，得失何有于我哉？</p>
</div>
<div class='div-other'><a id='mulu37' />
<p class='h2'>與王宇泰董玄宰兩居士</p><p>經云：發心畢竟二不別，惟是二心先心難。此不惟出世法為然。即世法亦爾，故志學而後從心知止而後得止是因，心果覺毫不<span class='corr'>僭</span>差，未有表影曲直，相為乖角者。合而言之，亦未有世道少或背馳，而于出世法門名為得入者。兩居士厚賴三尊冥力，及以諸緣所資致身清要，則果終遠大，似有可期。然因地發心，實在今日，乃有三事為兩居士言之，一無徼惠于人，即人有以惠徼我者，吾寧冰蘗自持，無或輕徇。一介取與，惟道義是從。不然，則他日未有，不隨緣欺。假以君國殉人，償所得者，苟或緣不我假，心不欲欺，則他生他劫，當必改頭換面，以身償之矣。何也？有其投之靡不責報，剛欲難乎兩全我物，展哉一喪，諺云：貪他一粒米，失<span class='corr'>卻</span>半年糧。可不懼。夫二、一切飲食服，乘子女僕從，乃至器用田宅，色色仍舊，無學流俗，輒自張皇，即惡食縕袍，恬以自處，蓋國典養，廉惟此時為甚菲舍，此即上下交際，乃至賦役供輸，有辜科贖，皆有典則存焉，毫非我有，脫為越取，皆屬盜因。不肖恒謂當今之世，有志德業者，非三十年不改，窮措家風不可矧澹泊廉靜，足養身心，亦志道者所不去也。三一切寵辱得喪，毀譽是非，乃至名位利祿諸有種子，由今以迄歸老，絕無粘帶一粒半粒，投之八識田中，令其發榮條達，喪我嘉苗。蓋吾本有靈種，淨妙虛明，了無一物，良由一念瞥起，遂致轉現相因，六用交錯。如蝸牛兩角，蜀路千岐，令諸有情奔逐無歸，伶俜孤露。可哀之甚！夫千生億劫，幸得此人身，而又聰慧超倫，與聞阿耨多羅三藐三菩提名教誠所謂盲龜值木，滾芥投針，安可一旦失其所有？事永嘉云：心與空相應，則讚譏毀譽，何憂何喜？身與空相應，則刀割香塗，何苦何樂？依報與空相應，則施與劫奪，何得何失？心與空不空相應，則愛見都忘，慈悲普救；身與空不空相應，則內同枯木，外現威儀；依報與空不空相應，則永絕貪求，貲財給濟。心與空不空非空非不空相應，則實相初明，開佛知見，身與空不空非空非不空相應，則一塵入正受，諸塵三昧起；依報與空不空非空非不空相應，則香臺寶閣，嚴土化生。如是法門，幸兩居士于車塵馬跡中，常令現前，無或間斷。儻得一念相應，即千古吻合。雖身處長安，吾國晏然，景星慶雲，行布虛空，令人可仰而不可即。又如淤滓中牟尼寶珠，光明獨耀，又如火中蓮華，色愈妍麗。如是真不愧親見作家，紹隆真種，稟受如來家業也。既爾，即從事世間功業，亦何異甕外運甕，幻人出幻，無煩力作勤勞。如其不然，吾知未免身入甕中，且為幻轉矣。之三者信皆兩居士素所明了，第恐當局之迷，故為喋喋。又且千里長途，托始跬步。苟發軔訛謬，駟馬莫追。矧敗轅佚駕于前途者歷歷有之，故又不設自外，知<span class='corr'>己</span>而靳，此因心中一言也。兩居士其勉之。</p>
</div>
<div class='div-other'><a id='mulu38' />
<p class='h2'>與都門檀越</p><p>嘉興，楞嚴寺宋長水璿法師疏，楞嚴經處也。師疏經時天雨花，慶雲合事聞于朝，賜額楞嚴寺，入我明為三吳名剎。嘉靖間佛殿災，遂為豪右力侵其基而別業之。易蘭若為燕樂之場，化禪誦為歌舞之地，有識者慨焉。<span class='corr'>已</span>而按院王公下議巡道轉行府縣歸復之一，時人心稱快。今聖母慈聖皇太后遣近臣御馬監太監陳公齎送藏典詣彼，兼經營殿宇，有事焚修，為今上及皇長孫祈福壽，誠一時勝舉也。撫按守巡及郡邑長，不可不借，重其尊銜立石，而天津至滸墅，河道關津，諸使君不可不疏其阻滯，藉其衛護。且五臺新刻經板，皆在臨清登舟，而臨清鈔關，尤不可不通白之也。儻於其中有可下一轉語作佛事者，幸隨緣成就之無吝焉。念六日早發，不及面別，謹俟徽音。</p>
<p class="head3">又</p>
<p>貧道竊謂五臺為畿輔右臂所恃，以林木為藩屏，其中多設名藍大剎，是又以三寶為城塹，不獨稱勝境也。無柰久為奸商大猾，擅為利藪，每每赤手砍伐，圖獲鉅萬之利。而寺院盡為牛圈，僧徒皆為奴隸，且各處流民，潛住在山，以砍樹為生計，以開墾為窠巢，木假抽印為重，地藉納糧為名，斧斤行於前，一火縱於後。往往利歸民家，禍貽僧寺，邊防由是而壞，僧寺由是而廢，此從來之害所不能解者。萬曆六年間，曾經胡雁平揭帖高撫臺題，請為邊防重計，設禁甚嚴，山林漸茂。未幾又以墾荒之例，開此釁端，其害入骨。萬曆十七年，本山都綱司具申按院蒙批道轉行府縣查勘，<span class='corr'>已</span>經回申，本道未蒙轉詳。昨因陸太宰遊山適呂撫臺，親歷其地，目視其事，遂毅然為邊防長計，作名山護法。此蓋文殊有靈，所以冥資大權，發如是心耳，極為慶幸。愚謂臺山復興，藩屏復固，在此一舉，但行繁峙。縣查議只緣據目前將本山師子窩鳳林寺等處二三山僧坐砍伐開墾擬遣招詳，特蒙寬其既往，概行釋放，兼給告示禁約亦云念事非一朝，罪非一人，以前罪端姑免究治此深見撫臺護法至意。既而該縣重前申究誠未洞察奸商巨蠱，政欲借此為口實因而<span class='note-inline'>(乘風)</span>夤緣駕禍於僧，以此為影身草耳。愚謂若必罪其山僧，而實中其奸計，今後即有禁治，而又罪歸於僧，利歸於民，此則愈禁而愈不能禁矣。蓋僧人修造，百不過一，而商民伐木賣板<span class='note-inline'>(開墾十居八九，今獨禁僧而置商民於度外，誠所謂放飯流歠，而問無齒決也。其害在彼不在此，為今之鎖鎖不)</span>能盡述。但乞查萬曆六年前院題請事例九年免糧案卷及十七年，都綱司申文，則洞見毫微。然須姑免山僧之罪，嚴禁附近奸商之家，不許砍伐，斷夤緣之路，收開墾之令，免徵糧之役，嚴令有司防範，僧徒守護。此後一木不許出山尺地，不許開墾，此則一斷永斷，邊防不待整而自固，僧寺不待保而自安。此所謂灸膏肓之病，而正得其窾竅耳。但此情不能上達，誠恐有負呂撫臺，此番盛心，願借重鼎言，一轉致之。惟此不獨為名山功德，而實為國家長城萬世之利也。伏惟慈鑒幸甚。</p>
</div>
<div class='div-other'><a id='mulu39' />
<p class='h2'>與桂峰師</p><p>震旦佛法獨痿癖於齊魯間，賴老師深慈久念潛回而默起之而[(((雪-雨)/月)*殳)/心]老師忽復贊助神功，大完元氣信又可支百年喘息矣。此非乘大願輪，秉大慧炬，受靈山記莂而來者，安能有此不肖開生也？不辰何幸有東海之遊，又何幸而親炙[(((雪-雨)/月)*殳)/心]師，光明之盛若此也，固自慶更為齊魯含識慶，且也躬承老師種種攝受種種言音，種種笑貌，令人別來旬月常恍惚在光儀左右，雖夢寐有，然古人道：靈山一會儼然未散。信夫校藏之期[(((雪-雨)/月)*殳)/心]師之意全，賴老師主張此實報佛恩德第一公幹也，願留神萬分餘。俟十月，顓人問候，再佈不悉。</p>
</div>
<div class='div-other'><a id='mulu40' />
<p class='h2'>與稚菴師</p><p>牢山之遊厚，賴賢師徒，殷勤款接，更藉杖履追陪，以故盡諸幽勝，靡不賞識。信乎五百商眾，得登寶所，實化城導師之功，不可誣也。關王廟為牢山，化城賢師，徒為遊牢山者導師。其功德利益，甚非眇小，惟深大願，堅勇不退，或權或實，或低或昂，互相鼓激，務俾震旦。有情盡睹，海印光明，不獨為區區齊魯，作大津梁，斯完吾願耳。於賢師徒有厚望焉，餘不悉。</p>
</div>
<div class='div-other'><a id='mulu41' />
<p class='h2'>與東禪月亭老師</p><p>開二月去檇李時，老師杖履在天台，未得一瞻禮，稱辭為歉，開入都城，佛事人情頗皆順適，第為時不久，但可植因，未委結果當在何日。爾老師今在東禪四大調和，少病少惱，一切境緣隨順否，老師年未及六旬，而形容憔悴似過之。此皆佛法上留神苦，多更日過，慮田園衣食之資，無人料理，致令老師獨疲於精力也。不肖開願老師，自今以往，凡期席可卻者漸卻之。凡田園瑣瑣，緣務可休息者，漸休息之。俾法幢多樹於世一日，則眾生多受一日之賜。且老師數十年，以法乳餔養末學，而末學中竟無一二蚤晚侍奉巾瓶，并仰體耕鋤之慮，其過安在？蓋由老師平日即錙銖勺合之微，不能信託於人故耳。然以此之故，人多疑謗，人多怨望，人多竊掠。我知老師臨命終時，未及眼光落地以前，且無塵渧，為老師所有。詩曰：殷鑒不遠在夏后之世，老師其法舟，月溪二老是鑒乎言及於此，淚瀝肝腸不肖開情知老師左右，無以此言進誠，以江南數十年法道全賴老師力挽迴瀾，寧忍復以此聲施身後，此不肖開區區狗馬之念，所以欲隱忍而不能也。苟此念毫有未真，或他有所囑，及屬輕狂好事，甘墮拔舌泥犁，諸佛菩薩且為我證知矣。老師其謂我何哉？楞嚴時風波願老師時垂照燭梅村居士實老師貼體金湯，願開心相與，終受其益。更願於一切法大都圓活一分，免他日掛衣之累也。人行促草草，統惟慈亮十月二十日。</p>
</div>
<div class='div-other'><a id='mulu42' />
<p class='h2'>與平廓師</p><p>春盡入都城，會我本師至自牛山，而妙峰老師且未去蘆芽并在京諸耆宿咸得歡晤。一時賢士大夫尤顒顒嚮風，本師刻經因緣，雖未見華苞果實，而般若種子則<span class='corr'>已</span>廣布緇素八識田中矣。無何而繆，仲淳忽有母氏之變，時未出都門，<span class='corr'>已</span>哀殞幾盡，不忍其哭死。道傍因以法藥扶之，至彭城始別去。旋自彭城取道莒父即墨東遊牢盛訪[(((雪-雨)/月)*殳)/心]山，老師牢盛，故為釋氏。道場載華嚴疏鈔，元丘長春力廢之，其山水妙絕寰宇而[(((雪-雨)/月)*殳)/心]老師尤越量大人，因相與馮陵島嶼撫掬滄溟恣質<span class='corr'>已</span>，疑商評法道瞬息之間，竟移旬月，而亦不自知山水病狂，復沉湎之久也。八月盡歸錫燕都，今冬或無他往來，春復有清涼蘆芽秦晉之遊大都，以刻藏復楞嚴二事因緣出現於世，第不知畢竟有幾利根獲蒙授記耳。老師錫今何在四大調和及少病惱否？奉訊雖疏，而此身此心常恍惚。在光儀左右想老師，亦必時鑒區區狗馬之念於杖麈間也。千里雖遙，此心不隔，不肖固自諒，且諒老師楞嚴時有外障，願老師不吝慈光，恒垂炤燭不肖知此道場，終不落落山中經閣，想<span class='corr'>已</span>落成，見如居士近來何狀？蓋今人要了生死，須是大破常格。要了生死人相處，須是大破世間門面常情。苟以情順情，如玉磨玉交相掩護擔閣前程他劫他生築頭磕腦，未免愧心愧色也。老師以為何如心弦居士途中一偶因追逐風塵，彼此忙促未及少致溫款至今為歉幸老師，為我叱意人行促草草，不盡欲言。</p>
</div>
<div class='div-other'><a id='mulu43' />
<p class='h2'>與幻居師</p><p>別來道業何似居山中既無俗染營心，又有松風竹月助行，則他日相晤，當必有大可刮目者在也。不委山中向來四事之供，仲淳亦頗用心否？儻有闕乏，須遣人告之，蓋彼俗事為繁，或不無忘念耳。本師冬在妙德，幾百日日惟一食食，且糠餅小米粥而精力，猶王神意甚適，信至人日用直下，便是不間絲毫，有非情粘識滯者所可思議也不盡。</p>
</div>
<div class='div-other'><a id='mulu44' />
<p class='h2'>與仰崖座主</p><p>菩提達磨以鷲嶺一花東來，震旦六傳而為曹溪、曹溪嫡嗣，則有南嶽讓、青原思青原再傳則石頭遷也。讓遷二祖皆出世衡之南嶽。今五宗子孫皆其所出子孫遍天下，而委祖宗之地于寂寥，草莽漠然若罔聞者，其忘本之罪，當何如哉？以故老師特繪二祖道影，將送歸福嚴石頭，以示天下，知祖宗所在，其用心亦良苦矣。竊念今上聖母年來所造金襴僧伽黎，以供十方師僧，不下千百，孰若發心嚴造二襲，隨二祖道影，永克供養，即以此為皇孫祈福，壽其所得不既多乎？二祖像今幻余師請去京都寫傳并裱軸，吾師當詣茶菴一瞻禮之，或即請進內庭，一瞻禮以啟發，其信心亦可也。師不遠有南嶽之行，此衣此像即欽命座下，齎送亦可。又聞南嶽<span class='corr'>已</span>有大藏，或即隨藏齎送亦可，但行時必得不肖一經理之，斯盡善耳。此舉實報佛祖深恩，惟座下留心無忽造衣，當不比尋常，須得龍錦作無上莊嚴可也。大藏必須藏之方廣寺此事向與妙峰師言之矣，今未卜何如座下并須著意。此時都城莫非為一<span class='corr'>己</span>一寺圖者，獨座下實心實行，尚可與言，故不惜瑣瑣，惟為法是囑。</p>
</div>
<div class='div-other'><a id='mulu45' />
<p class='h2'>與汪伯玉居士</p><p>竊惟居士棲神法道，聲振一世，貧衲未薙，染時<span class='corr'>已</span>知，黃山白嶽下有現居士身作師子吼者矣。第恨東西路岐無緣，覿面眷懷，有道惟遲，後期邇者。貧衲業有微志，欲翻刻大藏，廣為流通，因緣會合，時節似偶，然贊襄緣起，端屬名賢念，居士為當代宰官耆宿，可無片言敘述，以繫此方之望耶？弇山老人與居士以道業文章相許，可為世宗匠。今弇山屬意茲舉，獨有深心，合集居士便成雙璧。居士乘宿願輪，挺生明盛，於佛事門，不捨一法。矧事可報佛恩續慧命意者，居士當更不惜苦心也。世外人惟一誠相向，不敢作尋常虛語，以瀆尊聽，統祈慈原，幸甚。</p>
</div>
<div class='div-other'><a id='mulu46' />
<p class='h2'>與汪仲淹居士</p><p>楞嚴目擊，雅識道存，違離<span class='corr'>已</span>來，時復馳注。頃以刻經因緣，自五臺反三吳，始知居士抱病，經年益增。懷念不知居士於病苦中，能以正智照了，不為所轉否？古德云：太末蟲處處能泊，不能泊于火燄之上。當知一切病染，何異太末蟲？而正智則猶夫火燄，居士聞熏力久，般若緣深，當必默然丈室，無容致喙，然重以叔宗行，又無能終默勒布區區，亦不自揣量者也，惟格外亮之。</p>
</div>
<div class='div-other'><a id='mulu47' />
<p class='h2'>與王弇州居士</p><p>側聞居士棲心玄遠，冥與道會，貧道雖山林野人，亦知傾注。比因緣會合得奉，周旋和風，慶雲儼然。仁者自非宿植德本，何以有此願益？熏修作護吾宗開發同事，令出情之法，頹而復振，茲非居士最勝因地歟！外承居士許撰刻藏緣起，顧念居士久向此宗，<span class='corr'>博</span>通教旨，又勝論雄文，匠心獨妙。方今海內學士大夫以文章名世，而復留神法道者，惟居士與新都汪公為赤幟耳。今居士<span class='corr'>已</span>自慨然，獨不得司馬公片言為此舉前旄尚屬闕典，貧道不久還清涼，且不欲以山野干王公惟居士念之。歲序<span class='corr'>已</span>更願道念與日俱新，勿使毗耶，獨擅往跡，是所望於居士也。不宣。</p>
</div>
<div class='div-other'><a id='mulu48' />
<p class='h2'>與周鳴宇居士</p><p>左右襟期曠遠，神明朗然，雖日垂紳朝堂，時復潛思物表。故於割絕塵氛之人，亦自雅有冥契。迨憲節東建貧，衲正兀坐，龍華無由，以法水潤屬車之塵，辱致拳拳，徒懷高操。貧衲比欲再刻大藏，播之震旦，為緣既普，沾潤亦周。當代名公，咸有敘述，豈以門下辭吐珠玉，照耀一世，顧獨無贊歎之語耶？以故願托雄文，舒光四表，俾般若以之流通，慧業由是成就，其於利澤，不亦偉哉！願門下深心圖之。國學弟子吳惟明，與貧道為法，喜游其人，上士大雅之赤幟，吾宗之白眉，聞其將過淮東，敬屬致一辭以通精，誠惟門下晉而與之，當見芝蘭之在側也。奉去刻藏，緣起一冊。</p>
</div>
<div class='div-other'><a id='mulu49' />
<p class='h2'>與馮開之居士</p><p>別來兩易寒暑信光陰易度人命無常，不委足下邇者，作何面目？夫三界種子，不越瞋愛二芽，然荊棘法身戕滅慧命，則愛纏視瞋毒。其功能輕重大小，又不啻百倍。故古德于愛見，有以腦後箭喻之者蓋覿面者易見，腦後者難知，易見者可回，難知者必犯也。青山白雲足發幽想，聲色貨利多滋俗情不佞，謂居士于城市山林，當分時而處，若也沈湎市井，久<span class='corr'>卻</span>林泉，無乃不可乎？幻居兄飛錫南還，意在雙徑雙徑，去武林密邇。足下儻能以肩輿時相過從，則松風竹月之下，罏香碗茗之間，可以滌煩襟而袪俗慮，澄性宇而湛心田也。矧楞嚴纂註，方待參評，惟足下圖之。刻經期場，南北終始。業<span class='corr'>已</span>言之，仲淳雙徑之圖，似不可緩，足下與仲淳，其密留意焉。務使彼輩懽欣樂成事乃可久，且于化風無損也不盡。</p>
</div>
<div class='div-other'><a id='mulu50' />
<p class='h2'>與松谷老師</p><p>久違良導，益涉狂途，深嗟歲月之飄流，無奈菩提之遙遠，是誠有孤如來之遺訓，知識之指南也。匪獨佛憐，良亦自苦。近聞老師法席森嚴，學流整束，此不惟模範端，則器易以成實，抑風氣靡，而時不可徇。非老師之仰承先覺，俛念後來寶鐸堅鳴金鎞，曲施霈霜，露于陽和之後，使萬寶告成，投參苓于薑桂之餘，俾四病皆起，何以有此哉？開也，執侍末由，翹勤有素，偶因風便，聊附訊言，俟入都門，載參杖麈，以承謦欬，兼吐私懷寶舫。及空古淵三子者，心地平夷，志行醇篤。今夏在山，對讎大藏，亦頗用心。茲詣都城，期探講肆，儻其可教，惟進而與之，亦見慈悲拯拔之念也。不悉。</p>
</div>
<div class='div-other'><a id='mulu51' />
<p class='h2'>復曾舜徵居士</p><p>來諭謂夢者夢，知夢者未始夢，此未免將夢者與，知夢者判為兩箇。過在心外有法，法外有心，又云當其夢時，孰為不夢者？此未免將夢與不夢分為兩橛。過在撥冰覓水，舍器求金，離此二途，脫將夢者，與知夢者、夢者，與不夢者，融通互攝，非一非二有。如永嘉所謂實性即佛性，空身即法身，亦未免認賊為子，喚奴作郎。審既爾，畢竟作麼生話會？居士若向這裡不眨眼佇思，定奪得出，如在大火聚中將夯得一莖眉毛來，則暫許居士作箇同參。雖然如此，亦只是教乘極則禪門下，若向上事未夢見在，蓋能同條生，不能同條死也。其或未然，切須猛著精彩，極力覷破，要知此事不比尋常，非是筆舌聰明境界，須是一番寒徹一番覿面始得。居士其自勘之。</p>
</div>
<div class='div-other'><a id='mulu52' />
<p class='h2'>與于中甫居士</p><p>本師居北園，機緣非偶，此實眾生福田損益攸關，不肖繫念于此，未嘗少輟。所貴足下時在左右，無令疏失，斯為得耳。不肖以九月上旬至山叢林，規範漸就調停。南來之眾，皆<span class='corr'>已</span>入堂校，對華嚴合論寫刻者，亦相繼從事矣。合論訛舛頗多，即南方新刻八卷，其校訂出馮先生樂子晉手然亦弗就妥。今山中寫刻俱善，有非南方諸刻所可及，若全藏得如是終始，誠至願也。宇泰及足下兩緣皆當刻意完全，與曇生來賀氏緣事，只須足下作字，并不肖書封去取來，就金壇發付可也。如必欲曇生親往，亦無不可。但曇生親往，須仲淳與俱，乃善惟足下與仲淳計之。仲淳精神，疲頓<span class='corr'>已</span>極，陽地陰地皆當隨緣，即使得地而不有其軀，亦世出世兩失之矣。仲淳內子止可移就，<span class='corr'>認</span>卿同住，若買妾，則可依介伯，更須一相知親屬同之可也。介伯心直而粗恐，亦不能照灼奸佞，須仲淳與足下補其不足，更得潤甫留心，為當荊南產業，在賢昆圖之，儘無不可。若仲淳，則不可多營田宅，以孱弱微軀，形影相吊，朝莫不保，但得子息以謝先人，便當作長林豐草間物，寧復鼠竊狗偷，以營營世網乎？以有限精神奔馳，非分事業，誠非計之得也。若果雄習未盡，則宇內不爭之功，若名若利不少，豈區區事？此此不肖，所以踽踽涼涼，惟正是守，即為法門事，亦不敢他有所圖，以自雜耳。來諭東土之事，意者，即仲淳所言常熟邊海，耕種商賈之業乎？若爾，決不可為，蓋諸君皆非終于世路，而文卿亦不足以主張此事，舍文卿則更無人矣。<span class='corr'>已</span>之<span class='corr'>已</span>之，今而後，一切世事但在收<span class='corr'>斂</span>，無為開闊，況仲淳尤不宜涉此也。祝祝文，卿止是少有，苟安氣象，亦無苛責之過，翻成有損，無益此文，卿亦不自知，足下以為何如？劉戶部、吳尚卿俱明春入京圖晤文，卿信當以太僕告歸，亦俟來春與之語。本師在關中上下飲食，須是調適，廚灶必在內，乃能妥本師出開後，方可作貴谿之行，事有大小，慎無倒置。陸臺老聞有志求見本師不肖，謂尚非時節因緣，此須仲淳及足下維持之，但使其繫念不忘可耳。列祖畫像，隨緣多寡，無強人以不堪善卷祖堂之舉，亦宜從容。季倫明年，必得與足下同朝夕乃可足下須出情量以成就之。傅居士南行，必參見老師，馮先生頗有意。清涼第傅居士先期北返，恐緣不能孤起，仲淳須方便成就之，不肖同眾，由清源步行入山精神俱強王至今無病患，幸無念。仲冬十三日，釋某和南中甫足下仲淳潤甫均，此不另啟天池期場，東禪義倉仲淳俱當留念護持之。</p>
</div>
<div class='div-other'><a id='mulu53' />
<p class='h2'>與繆仲淳居士</p><p>曇生歸山，得手書<span class='corr'>已</span>備悉南中事，體然要之，一切境緣本無好醜，亦無違順，良由吾人不能照燭，徒以情識承當，故觸處坎坷，隨緣荊棘，愛媒怨賊，劫戮家珍。此誠學人所當蚤夜痛心，以自剋責消殞，而況敢復于坎坷荊棘之上，因成待續，增培灌溉，以齎法身慧命耶？且足下生平染習，感激獨多，苟非善自和平，則來報，豈辭瞋類？幻人夢事，陽燄空華，智者于斯，詎生實解。即世故縈縈，交情擾擾，但得親齎就土，孺東<span class='corr'>已</span>吊，孰若暫作清涼遊，以遠塵樊？況青山白雲，足生幽想，高人逸士，可滌煩襟。儻遂斯行，誠計之得。又且清涼一遊，竊恐足下終未可免。時節因緣，亦在今日，過此似難舉策矣，惟足下圖之。刻經期場，南北終始業<span class='corr'>已</span>獨為足下言之，雙徑之圖，于今似未可緩。茲幻居兄南還，當送其挂錫，彼所潛為啟發，然後足下與開之，先生因之往反以，便宜取事，俾彼輩無所猜忌，傾心樂成，斯為得也。惟足下與開之先生密留意焉。</p>
</div>
<div class='div-other'><a id='mulu54' />
<p class='h2'>與太原王龍池居士</p><p>蘭軒居士輩，凌冰雪履巉巖，以詣妙德，而神氣狀貌，乃沖容可掬，是固曼室慈光有其攝之，而居士襟宇飄廓，蓋亦可見。第其頂門一眼，徹底瞢然，愧自力不強，金鎞莫展。經云：應以宰官身得度者，現宰官身而為說法。是所願望于龍池老人也。老人其念之刻藏貲戊子年所寄惟東白，止付一兩，餘皆符合。此必東白一時空乏貸用，不以相告耳。惟居士稽覈之，蓋出世因果，錙銖塵渧，未容混淆故也。</p>
</div>
<div class='div-other'><a id='mulu55' />
<p class='h2'>與傅伯俊侍御</p><p>自入山來，冰雪萬叢，高賢四座，相與趺坐普光明殿，共方山長者入無相無願三昧，深譚四無礙法界法門，迺不覺一念瞥起，轉現相依。夢與居士聯舟，夜泊其地，儼震澤之胥口。忽有匈者三人詣居士強有所需，居士叱之，遂虜居士及內君似子載而去。蓋綠林豪客現匈者身也。不佞聞驚推蓬居士得脫賊匍匐，水涯不佞，援之登舟蓬跣袒裸殊惡狀。然神氣則沖然粹然不變也。因相與慰言把手遠矚風濤灝渺不瞬睫間，而賊艇<span class='corr'>已</span>相距，十里而遙，殆不可追矣。覺而胸中若有所觸者久之，乃自念：此何祥哉？動我心王若此。次日果有僧來自四明為報維摩，臥疾于毘耶，誠為機感之相通有如符合者。諗諸左右，既不堪詣彼問訊，復何吝妙德！一言居士志山水懷名勝，亦既有年，一旦俶裝前途即遭困折。不審于此，何以為情？夫心境二邊，不過得失，逆順兩種得之得孰與失之得之為至順之順，孰與逆之，順之為大。故曰貧賤豪戚庸玉，汝于成信矣。夫失且逆，所以造吾至得將吾大順也。然此猶在人天路上行履得失逆順圈圚裏蹲坐，苟出此圈圚超此路徑，又奚至大之足言況也。獵者不避虎兕，漁者不擇波濤，清修之士，不厭煙霞。泉石癖在勢利者，不恥寒酸。跼蹐婢膝奴顏壯士，不辭馬革裹屍貞女不讓朱顏瘞土，豈懷道德者，而顧以境緣夷險二其心哉！吾知居士久<span class='corr'>已</span>掉臂此關然法侶妄情不能自遣，故復作此剩語居士。其照之本師挂錫金沙，想得參侍開之。仲淳中甫叔宗諸居士，必獲周旋。凡所接納及所遊履，所得益當無吝，一一示我，以慰遠懷。華嚴合論校刻，頗精卷尾，顯名意旨，不委于尊堂內君嗣子及先亡，有欲及之者，并乞示下以便後刻北上，當在何時清涼之遊，得果所欲否？曾與開之輩，有所期約否，令似當嚴督，其課業無或惰之斲大木調良驥，非姑卹俗情所能爾也。居士其念之。</p>
</div>
<div class='div-other'><a id='mulu56' />
<p class='h2'>又與馮開之居士</p><p>苕溪別袂返楞嚴，未幾，即詣金沙躬侍本師旬月始北發。九月至山山，中事宜粗為條析。南來之眾俱入堂校，對華嚴合論，寫刻頗精，不亞弘明諸書大藏終始盡得如斯，誠所願也。合論即吳江新刻八卷，亦甚潦草訛落。至若去經存論，亦有未妥。蓋志寧合論時，<span class='corr'>已</span>失長者故物，而慧研刪釐合論，則又失之。以故子晉筆削大都于長者血脈，無從聯續，而志寧慧研，私增科判，亦未敢輕削。是不惟無補長者，反增重其迷誤，不若存舊，猶間有得失，可指議也。本師寓金沙久之，居士曾往參謁否？夫末法眾生，易于懈退，非善知識無由策進，學人知見，易于淆訛，非善知識無由揀辯，故曰水中乳惟鵝王能擇之。又曰：大唐國不是無弟子，只是無師有師矣。而又慢于請決，則報緣一謝，束手長往，業海茫茫，出頭無期。伊誰之過也，身世匪堅，光陰迅疾，惟居士勉力自強，古人三日刮目，吾輩三年之別，各猶故，吾則襁褓中兒，不可久違慈母信矣。傅伯俊，久遲居士同了清涼之願，昨過聊城，聞<span class='corr'>已</span>南遊。此時想曲盡江南，諸勝兼得本師為之指南。所謂捷足者，先之伯俊之謂矣。仲淳精神疲極，良可哀憫。儻其親<span class='corr'>已</span>葬，孺東<span class='corr'>已</span>吊，居士當攜之同入清涼少事將息可也。</p>
</div>
<div class='div-other'><a id='mulu57' />
<p class='h2'>與松江康孟脩居士</p><p>蚤秋去吳門，詣金沙侍本，師旬月始北發，九月至山山中事宜一一條析南來之眾，俱<span class='corr'>已</span>入堂校，對華嚴合論寫刻者，亦相繼從事，寫刻頗精，不下弘明，諸刻大藏，終始盡得如斯，斯愜鄙願耳。茸城檀貲想<span class='corr'>已</span>合集，乞付沈<span class='corr'>認</span>卿氏，轉發來山山中，自後遣力蚤暮，蓋無定期。江南緣事，則惟各所主盟者，不違時失候收付，<span class='corr'>認</span>卿氏<span class='corr'>已</span>耳。施者姓名，除銀封內填註，須更以別紙開揭緘附，可也。身世匪堅，光陰迅疾，願諸居士各努力焉！參須實參，悟須實悟無為光景門頭擔閣自<span class='corr'>己</span>，喚甚麼作光景？古德云：若人識得心，大地無寸土。果識得心，則大地無寸土。其或未然，則不惟世間種種得失榮辱，愛憎取舍，名為光景，即寂靜山林，逍遙物外，乃至菩提涅槃，及有法過于菩提、涅槃，皆光景也。雖然水中乳，惟鵝王擇之；光景中心，惟善知識辨之。諸居士既游身于功名聲色之外，豈一無所以圖決擇可也。此啟孟儒、仲醇、孟脩中復四居士足下他相識，均此致意。</p>
</div>
<div class='div-other'><a id='mulu58' />
<p class='h2'>與吳江周仲大沈及菴吳孚泉三居士</p><p>江城言別，隨詣金壇侍本師旬月始北發，九月至山，叢林事宜一一條析南來之眾，皆<span class='corr'>已</span>入堂校，對華嚴合論寫刻者，亦相繼從事矣。江城所刻八卷，近入校對其訛舛，視東禪本尤甚，山中新刻，幸得多本校讎，過或差少，然校書如掃葉，自古難之第寫刻頗工，緻不下，弘明諸書，大藏終始，果得如斯，誠至願也。江城檀貲，想<span class='corr'>已</span>雲集，乞付<span class='corr'>認</span>卿季華檢發來山，自後每歲所供惟在三大士不違時失候收付<span class='corr'>認</span>卿季華兩居士，以候山中人遲蚤詣彼，索之山中遣役，或遲或蚤，蓋無定期也。汪仲淹寄我佛像，手<span class='corr'>掐</span>俱在叔宗處乞并發訒，卿付來小白，毫筆隨緣惠我二三十枝。</p>
</div>
<div class='div-other'><a id='mulu59' />
<p class='h2'>與吳康虞居士</p><p>計不才去金沙不久，足下輩且相繼至，恨未能少遲一話別，并悉種種為怏，刻工始末。叔宗處寄言，何魚鴻杳然也？邇接手札<span class='corr'>已</span>備悉其事。徽人勤儉，雅稱山居，信有如足下。所云舍徽人，則江西福建，亦庶幾其近之。吳人信未可獨任第。此時寫刻所尚，皆弘明集家法非吳人，則雖各有所長，而獨短于此。矧拳刀筆法，尤于板字不宜。近有歙工、吳應芝者來山以言乎帖意軟字，無或居其右，獨此則視眾工瞠乎其後遠途跋涉，進退為難，良自苦矣。黃守言者，其手筆絕倫，固于墨譜見之第，恐其于板字，亦非素習山間。此時選擇頗精，不亞弘明，少有差池，難乎情庇，此事未可遙度。惟足下以實告之，令其自作行止，儻支給路費，令之入山，即莫可進退非策也。北方定價字，每百工食銀四分，彼輩誠能改拳刀刻板字，固所願耳。南羽所繪經首佛像，須覓此人鏤刻乃善。刻<span class='corr'>已</span>可寄楞嚴屬首座忠菴師，尋便轉致歸山。卜居義興，頗有法侶相親近世出世法俱便，宜宜從之。足下以孱弱之軀，道業世業，兩無頭緒，南羽亦流浪無歸。智者觀之，深為二居士憐卹，人生朝露，住世幾何，即于幻夢中造幻夢，亦當隨分隨緣時防時檢，不可剎那無出身路在也。</p>
</div>
<div class='div-other'><a id='mulu60' />
<p class='h2'>與瞿元立居士</p><p>慧空師于校對場中，方藉其為眾表率，而天固奪之，不才至寧。晉聞其訃，深致感傷，蓋悲人命之無常，而悼叢林之失賴也。山中道場，頗闃靜南來之眾業，<span class='corr'>已</span>結期校，對華嚴合論寫刻者，亦相繼從事寫刻頗精美大藏，終始盡得如斯，斯所願耳。別來面目何似？果仍舊時抑新有所改換，日用畢竟作何消遣不才每念足下精神疲劣，色命尪羸，而復驅馳世路。儻大事未明，遂致淹沒，以負生平，良亦可哀。此足下亦曾自念及之否？且足下習氣，雖似孤冷，其實多情，兼之勝解紛紜，本光粘滯。古人所謂事障易遣，理障難除，其足下之謂夫不才年來，南北奔馳，事椿碌碌，雖于<span class='corr'>己</span>分上志，有所用然，念多作輟猶然，故吾言及于茲，不覺汗顙呵凍不盡欲言。</p>
</div>
<div class='div-other'><a id='mulu61' />
<p class='h2'>與賀知機伯仲</p><p>古德云：太末蟲處處能泊，不能泊于火焰之上；眾生心處處能緣，不能緣于般若之上。何也？般若如大火聚，有其緣之，則能令本光孤燦，習漏隕亡，器宇含宏，襟懷高卓，恢諧萬有，甄毓群靈，江漢秋陽，不足為喻。故曰天上天下，惟吾獨尊。般若有如是功能，信非夙植，德本緣之，豈易易乎哉？惟居士伯仲芝蘭孕秀，金玉含章萃美，一堂於世，諦亦燁乎可觀矣。乃知三界火宅，萬彙空華，能於此留神而求出離不佞，耳聞且久，目擊<span class='corr'>已</span>存，謂居士伯仲不于一佛二佛三四五佛而種善根不可也。第此之一事，不難于發心而難于究竟，不難于一時而難于永劫，不難于安常處，順而難于造次顛沛，誠欲易此三難，必也晨夕起居之際，左右屏几之間，不捨般若，言詮半部，使其機感合熏，優游自得有得，即請印決于大知識門墻，揀其真偽。如是即古德所謂不能緣者，我能之矣，矧于三難乎何有？惟居士伯仲勉之刻經貲費，乞即集之，中甫轉發。無羈去後，曇生師以武胄出家心真行實，亦發心相與從事，刻藏因緣者也。南方緣事，悉以屬之。居士伯仲所施，或竟付渠亦可。其施者姓名，須一一揭示。</p>
</div>
<div class='div-other'><a id='mulu62' />
<p class='h2'>與徐孺東尚寶</p><p>燕山別面忽焉，三易寒暑，雖形聲邈絕，乃心神嚮往。矧聞性天順適，台履安和，兼之臥穩東山，心勤淨域，實為慶慰無量焉。夫聖賢豪傑之生斯世也，不偶其出處，亦不偶生也，以時其出處亦以時。故歷山莘野之耕，富春渭水之釣，檻車之囚，首陽之餓，皆不能為時能，不失時<span class='corr'>已</span>耳。其既也，訟獄歸阿衡任飛熊載伏龍出，乃至一匡底績者有之，終身羊裘餓死者有之，皆不能為時能不失時<span class='corr'>已</span>耳。斯時也，矰繳上機，網罟下張，即飛千仞，走叢薄，懼猶不免，況兩絆其足，而求致千里哉？昔人有言：靜漠恬淡，所以養性和愉虛無所以養德；外不滑，內則性得其宜；性不動和，則德安其位，養生以經世，抱德以終年。惟先生以之，乃若出世第一義諦，尤自有時節因緣，貧道諦觀先生，其于佛法時節，似宜更遲之歲載為先生今日計，但當以數息靜慮法門，澄<span class='corr'>斂</span>昏掉念頭，以楞嚴、圓覺兩經熏灌般若種子，久之動止昏明，靈根漸茂，則於千生億劫久睽頭面，當必有正眼覷破時節在耳。此又出世豪雄，實貧道所深，有望於先生者也。臨江盧晉明居士名大壯，為李見羅先生，上足性宇開朗，心地瑩潔，兼之聲律身度真後學楷模聞幼令郎年可入小學，就外傅當得此君為之依歸。第其家貧而孝恐不能舍親作遠遊，先生力能移其家致之左右，則豈惟令郎蒙養攸賴，即先生他日林泉燕寂，亦法侶得人矣。先生其圖之，刻藏道場，業<span class='corr'>已</span>卜吉。五臺山檀越亦既捨內而就外緣，約四十分，期訂十年。今盟集亦庶幾十有五六第，念世運乖和，三災兆祥，不知終作何狀？此雖繫之眾生，福業輕重。然今日宰官居士曾面承靈山付囑而出現者，寧能忘情於此乎哉？於先生是望於先生是望。</p>
</div>
<div class='div-other'><a id='mulu63' />
<p class='h2'>與顧襟宇少參</p><p>明公以粹美之資，布寬恤之政，使境內之事，百廢聿脩。時貧衲正挂錫福城，所幸機氣冥召，遂令千載名藍墜而復舉向非明公願輪有在，何以得此？嗣後貧衲曳杖北游，謂當與明公會于長安。至則憲節<span class='corr'>已</span>詣江州矣，徒有悵惘日惟與瞿元立曾于健于中甫三居士為法喜游。宴寂之暇，時復同元立輩商確，刻藏緣事，始定長緣四十分，分歲百金，自一人以至多人，惟信心堅久者許與之。近過江南，因游貴邑，貴邑檀信，不請而集，輒舉二分。餘乃知向傳常熟多善人信不虛矣。榮轉東還，必遇無辱想，無辱亦必能道。其詳寺僧念明公為功德主，乞貧衲一言迎于道左。時方炎熱，願明公以法水灑潤，意地令常得清涼，為法道光，此野人之祝也。惟明公少留意焉。</p>
</div>
<div class='div-other'><a id='mulu64' />
<p class='h2'>復王元美居士</p><p>是月十九日拜領刻大藏敘捧誦之餘鏗然金玉，非夙具深心，其何以有此？且寄汪司馬公翰札不獨丐其以穎光三昧作大佛事，而兼屬以檀波羅蜜為助緣，又非具大悲心者，何以有此耶？貧道每自慚，德微尟，願力綿脆，顧欲負九鼎，圖適千里，誠莫知所終。乃今幸賴諸明公光嚴照策，或可恃不至顛蹶而寶所也。方遠歸清涼，無暇作新都行輿議。周叔宗代往叔宗，與貧道獨形骸異耳，兼藉寵靈意者，司馬公當亦無吝乎此也。</p>
</div>
<div class='div-other'><a id='mulu65' />
<p class='h2'>楞嚴問荅機緣</p><p>師在楞嚴問康居士：黧奴白牯是恁麼受用。居士曰：但一味平懷，不管他黧奴白牯。師云：恁麼則居士當憎愛關頭，作麼生？平懷居士無語。師云：丈夫家出言吐氣，須有來由，無自欺誑，須有針線，且莫作繡鴛鴦會去也。</p>
</div>
<div class='div-other'><a id='mulu66' />
<p class='h2'>與王龍池方伯<span class='note-inline'>(<span class='corr'>已</span>下四編，<span class='corr'>己</span>亥年酉月望，從忍可師伯處得來。)</span></p><p>德音睽絕，奄忽兩載，心光相燭，猶夫一日地藏，這塊石在心內，心外話未委，此時得其安放否？惟此一實，餘二非真。古德云：參須實參，悟須實悟，才落思惟，便成剩法。每念話言之難，再益傷歲月之云遷。千知百解，盡屬偷心，鋸窮木斷，斯為了義。願居士圖之刻藏因緣，歲集檀越，四十分分百金，期十年終事。江南善信，頗發肯心，而北地則罕有應之者，以故緣尚闕，如楞嚴、圓覺、維摩經各一部，僧寶傳一部，緣起一冊，附充法供。蓋眾生以法為命，法緣涼薄，慧命希微，世流日深，覺途愈遠，苟非頓了，寧舍薰漸？此又知解之門，固知居士未甘點首，然破裘百衲，足備嚴冬，要亦未容輕擲也。何如何如？</p>
</div>
<div class='div-other'><a id='mulu67' />
<p class='h2'>與徐文卿居士</p><p>大疏嚴挺可畏，而旨意云云。國是可知，使賈生在今日當不止，痛哭流涕<span class='corr'>已</span>也。足下此去差所決，當稱疾得請，便以此官堅臥東山，無復走跡長安，斯為勝策。成就世俗之功，名蔭資且有定局。上縻國恩，下損家業，疲精力以浪光，陰豈丈夫所為？況自<span class='corr'>己</span>千生萬劫，頭面了無下落，尤當切骨痛心，親依師友，蚤莫提撕，以求迸徹，寧復有此閑長工夫，共馬蹄逐逐浮沉塵浪中耶？倘以不肖之言為然，則就差即遷轉，內不過府部屬官外，不過郡州正佐，皆未若今職閑散，無諸統屬。如未肯心，則歸江南以區區。此意決之仲淳中甫，然後具請亦可也。吾知兩居士當必為我點首刻經因緣，大都北方，緣差勝期場十有八九，定在北方，擬刻成則移就南方，以流通之計，得四十人為緣首，每人歲助百金，與刻工相終。始燕、趙、齊、魯大約有二十人，江南如金壇之于丹陽之賀，吳、江、松江諸處擬求十人，外十人則求之徽州、蒲州。二處夏間，必走江南，訂集因緣，秋冬歸北，以起期場。光陰迅疾，敢復怠緩松江，必以足下與康孟脩為緣首，聚貲即自今年始。足下此去其圖之。唐元徵當在松江列中，渠每年量力，或十金、二十金，足下行時，亦當與訂定，令其歲有額助以入龍華，而松江會中亦歲為其登數。吳江必以周仲大為緣首而沈。及菴顧元玉、周季華，則左右之足下過江城，亦當預為白意。趙居士凡百輒通內，甚損光明，諸公舉動決當謹慎刻藏因緣，未必就賴渠力。足下亦不必過為委曲，此意亟宜致之。曾司馬恐僧輩無遠見謀近利，不知護惜，傷其體面。昨聞有佛像等物遺諸公，此甚不雅而一如師，竟不為制止。何也？可恨可恨！大都諸公于此輩，非有不肖在為之持衡方便，絕不應往來交際。弘明集南方，每部價銀八錢，北方加三二錢，此康虞書至云云。蓋此書價至一兩，不可復上矣。孝甫既不肯發，足下竟為帶銀託康虞印之，每部亦只可定價一兩印，則必須全部初議七本頭，以當時刻未完工故也。三千部之命，今不必拘泥若孝甫允從一兩一部，儘其所有為成之餘銀帶付康虞印補可也。袁微之請藏事，必經不肖手，乃可都城光棍，非足下所能料治，慎無為左右人所中。昔馮開之所請，既有有司為之督促而開之于此，且甚諳鍊，然其中包藏重沓破爛不可勝數，昨年不肖，才為補完。今足下若為舉事，必不完美，令我受托不終，況餘銀皆不肖用費，無復存之龍華者，此事必不肖至京，乃能勾當。足下當<span class='corr'>己</span>之借用銀竟送付龍華可也。潘匠所制，鐵缽甚<span class='corr'>佳</span>，足下當謀之。孟脩再為不肖，製一件大小樣式，悉得如本師者，斯善矣。內君近來無病否，保郎何狀凍筆不及餘？</p>
</div>
<div class='div-other'><a id='mulu68' />
<p class='h2'>與傅侍御</p><p>別至清涼，于其最幽深處丈室杜口謝緣，即玅峰、憨山二師舊棲隱地，雪覆千嶂，人跡絕至，出戶便穴，冰雪為竇，僅一山童充巾瓶，侍者甚古拙，不解他事，日相與煨榾柮煮燕麥，以款饑寒。此外則燒柏子跏趺靜慮時，證入空、無相、無願三昧遺身心忘旦暮足快生平，兼之髮長寸許貌枯羸，若病狀，獨精神，則清王可掬。想雪山老比丘，當年光景，殆亦不過。如是間從三昧起，念諸法侶馬蹄，逐逐風塵，欲剎那際入此三昧，一相覿面受用少分，豈可驟得？惟門下其庶幾，身雖入廛而心恒過我不離當處遍踏峰巒。此又不動一念遠相鑒知足下為我點首否？五臺因緣向云云甚草率不足，據昨歸山備採之深幸本山都綱司額有申文撫按司道事例省平地起風波，動世驚疑。又幸撫按司道，即批申告示，皆超情破格，尤便踵行。因擇其切要四事私為屬草，先請命繼且出，以示該司，令其具申。儻其如所云云批發，則千載名山之幸，豈惟現前聖凡大眾萬口頌恩，即曼殊老師亦當于金色界中合掌加額，題請云云。非時世不敢望第，借，以速有司奉行耳。立碑最為切要，即題請亦一時故事，立碑則千年標幟也。其戒婬一節初意欲重懲二三，以警什伯<span class='corr'>已</span>復念之晴空霹靂，則其人必推原所自。今僧司既申劾有司，而批詞末復末復，則彼此當有鷸蚌相持之勢，此時乘而利之。乘此以清外障乘彼以蕩內魔，兩無姑惜，兩有顯對，各心死無憾，此又在漁人運用之玅耳。雁門兵臬，大有吏才，墾荒蓄賑，皆其政也。幸善導之，令作名山護五臺令，亦篤實忠謹幸提獎之。其遊山一節業既有批申之舉，則未可如向所云云。恣其遊覽，以壞世相，兼重煩有司，而致其猜疑。但登遊五頂及菩薩頂，顯通圓照塔院，三五大伽藍斯，<span class='corr'>已</span>若高僧，則概不可請謁因緣皆有日在也聞慈壽主人為塔院住持，有所請求慈壽，非高明塔院最愚俗，或未免以一<span class='corr'>己</span>之私累足下之，公當察之。無輕聽玅峰老師居蘆芽，當得善巧，放一光以照臨之。近奉　敕賜大藏有敕諭及御製序相府讚文，因此為其立石，可乎？或更別有方便在也。蘆芽為邊山，亦不可過情犯世，忌來物議，刻經期場，向<span class='corr'>已</span>十八九，決策靈巖。昨歸清涼，有僧告以此地信名勝，第與黃巢故址，比鄰其遺風流俗，猶有存者。迄今四山多豪客竊發業于鹵劫，不以為怪，雖有司莫可奈何，不獨四山，即靈巖禿民大多其種族，謂此山凡行人欲入泥水，試堅利，化驍頑則可，藉欲舉緣，事集檀越則不可。此僧曾居彼三年，且老成練達，其言有足信者。因作思惟，此期場非眇小所有一切因緣，大小美惡，始終彼此。惟諸佛如來悉知悉見，終非隔礙凡愚所能測識。趨避至元旦，遂以清涼雙徑，牢盛靈巖四名山，求鬮于釋迦如來、文殊、遍吉兩大士及諸護法善神以決狐疑，迺三舉三得清涼，今則有不得不遵如來敕命矣。清涼山水渾厚，盤旋足下，一入遊觀，當亦肯心自許此去聊城道僅倍靈巖亦不甚遠，法門最近肉骨亦惟足下，足下當不以東西而異視之。顯通寺為清涼首，唱其風水，亦甲諸剎。唐觀國師造華嚴疏鈔即其地。其規模猶唐之舊，欲舉事當就此，但禮聞來學，不聞往教。此時山門甚凋謝，得門下垂一語，囑都綱住持云：此山門恁麼陵替，何不請高僧為興隆之間？或又問達觀老師父密藏師曾到此否？則此輩當自有來學之心矣。不著色相無盡藏玅用，不屬穎君不肖二月盡出足過蘆芽一訪玅師復由燕都牢盛走江南，唱諸法侶，結集因緣，期秋冬歸山，流光幾何，敢復念緩。計此時門下科場事畢，或復命或請告，當亦聚首。聞太原有王、龍泉、方伯、蒲州有山陰宗藩，皆久馳法道，刻經因緣，門下能為先通否？晉中善信，有可以宰官身得度者，併乞留念。</p>
</div>
<div class='div-other'><a id='mulu69' />
<p class='h2'>與某</p><p>往客隆興辱不鄙日三四，過謁皇皇道途。其不知者，以為奔走直指豔豪，貴其知者，以為偉哉！陳生乃迫迫一鄙，賤衲僧爾。爾時鄙人竊覘足下，不倦勞，不武俗，不羞眾議，而中外恬然，遂為勒之心印，至今尚文彩熠熠炫露也。昔魏公子無忌執轡侯生侯生益驕，公子益下，觀望益眾，公子益恭謹稱訾者沓臨，而侯生公子益相安不為意，以故公子卒。賴侯生竊符椎晉鄙以解圍邯鄲而聲震諸侯，稱雄四君而鄙人于四君，亦竊獨豪美公子鄙人，非夷門侯生而能為足下方。外侯生不獨鄙人天下之為侯生者不少也。願足下于此一段氣分極力，擴充擴充之盡。又且日以信陵因緣默自薰發，久之必能掀翻大事，徹悟無生，與淨名龐蘊把臂菩提解脫場，作豪雄丈夫，即于世法為上為下，亦自剛毅軒烈有鬚眉氣象。彼晉唐風流，宋儒理學，皆區區臭腐，非所望于足下。向示今秋，欲肄業燕都北城龍華寺方丈有月清上人雅能敬慕賢人君子必能為足下得善，所慎無借。居內宦莊園一與此輩從事，即無能進脩<span class='corr'>己</span>業矣。祝祝月清，乃祖瑞菴老師為都城，緇林中孤松老柏足下當禮重之，餘不悉<span class='note-inline'>(卷終)</span>。</p>
</div>
<div class='div-other'><a id='mulu70' />
<p class='h2'>與真實居士<span class='note-inline'>(<span class='corr'>已</span>下七編，辛丑年正月，虞山錢牧翁發來刻入。)</span></p><p>世路崎嶇，人情冷煖，自古記之，而今日之長安尤非昔比，奚忍見聞？足下宦情輕重厚薄<span class='corr'>已</span>，不待今日印知。縱鳥投魚樂，應無極第法道秋涼非有力，莫能匡護。此又為佛子者，不能不為足下動心世道，危險憸宵，得以傾戕善類。此又豪俠知<span class='corr'>己</span>不能不為足下含聲憤恨憤恨也。大事未明，臭汗未出。古尊宿機緣語句纖毫未透，誠今日所當急切用心。不爾，則足下之可憐，又不在一生之得失短長，而在千生萬劫之沉淪苦楚，即具一知半解，一場熱病，盡付徒然，竟何實義？來諭謂病在雜用心，此標也，非本也。本在生死，心不切耳。生死心若切縱敺之<span class='corr'>雜</span>用，其孰能之？師友遠離，互失鞭策，彼此病同念同，但以法門種種，無能粉骨析骸，博一定奪，雲分萍散，無時是<span class='corr'>已</span>，奈何奈何！老師每屈指法門根器，并長松明月之下，念及江南法侶獨注，情足下居多，即近日世諦因緣，亦有足下千生萬劫不能酬其德。念者苟非真實奮猛，各自努力相負實多老師二月間往清涼夏畢之峨嵋不肖不遠，亦且往清涼。俟老師行時，或隨其杖錫西遊秦晉乃返或竟歸燕都，或密走江南江北，定刻經場所。此皆至清涼始決之刻。經因緣肯，苟就無勞，旦夕即大，舉就不難，第不肖意不欲居北，又兼此時緣有所當諱避者，即失一時之近利，存法門之大體，吾寧也。此其大概亦既與仲淳籌之，且詳傅金沙居士，大有信心，深念春間，集諸法侶，矢志捐俸為唱緣。此因甚正不肖近計欲法。此求四十人，每人或自力，或藉他力，歲出百金，每歲可得四千金，不十年，足竟是事。而三吳及燕、晉、齊魯，亦可覓四十人，歲有退失，即歲覓增補之常令不減此數，此計行而應避之緣及僧家分募之緣，可竟謝之，而法門終無他慮矣。此意足下與仲淳熟計之，以為何如？仲淳實我輩生死肉骨，其居憂也，哀傷決重。惟足下時親密之寬慰之務全，其必死之生數千里外，懸懸寸赤，他無所屬矣。廬山徹空老師，為江南大善知識，其徒心悟者不遠，萬里奔逐，為求塔銘。老師謂此段光明，必從足下筆端流出，始能照耀匡廬永久，健齋居士與不肖等，僉以為然，遂令悟上人往返牢盛求行實南往健齋。居士業<span class='corr'>已</span>通其懇懇，不肖所徼惠足下者，有速成而<span class='corr'>已</span>。蓋黃龍潭，近有慈聖皇太后新頒大藏且至，悟上人急欲得此文，先往更理治接，藏事宜耳。足下蚤就艸一日則不肖，多受惠一分。祝祝悟上人為健齋居士舊交，其候足下於武林幸一安，其包笠天台萬年，寺亦有賜。藏乃龍華明因二主人齎往二師實都城名德，敢希寵一顧禮之并命一，便庇其關渡之擾，補藏附往屬歸之楞嚴矣。止欠一函并闕卷繼圖之金山楞嚴賴力護感荷可勝言。緣起緒言各一冊，諸公願文謄錄者一紙附去緒言，得翻刻江南為妙樂子，晉近狀何如？二令郎善訓誨之。</p>
<p class="head3">又</p>
<p>數日太勞身體，恐欲作疾，奈何二上人，其力亦頗能立塔，此段因緣，決當今日了之。不爾，儻足下他日有正冗或遺亡，則咎將誰歸此貧衲終不忍默默於足下者，聞足下事繁，即生厭惱，此甚不可。何也？一厭惱，即自苦身心。從上參學人，不能於事外得心，從上修行人不能於事外證果。古德有言：但於事上通無事，見色聞聲不用聾。又云：日用事無別，唯吾自偶諧。臨事儻自<span class='corr'>己</span>正分光明不到，或瞥起處，不能隨處冰消。雪渙即當以此頌言，轉念少助自<span class='corr'>己</span>，苟於事為關頭，不得自在，恐自今日窮未來際，無有無事時處承教，不忍貧衲為求見足下者作傳，置邇來果瑣瑣足下，誠自慚愧，第來者尚不止此，所報者知係足下必不可<span class='corr'>已</span>事。要之實，貧衲受累，視足下增倍耳。願足下耐煩，將佛門事與俗家事等，視之即無難也，非貧衲非足下，不進此言，願足下聽之。鳳老回書，決當作過。此老極尚清虛懶於人事，足下簡末之言無異，以水灌水，且啟其慢僧之失，非天子不能賞罰人，非智眼太清，不能揀辨僧行得失。今足下以此言簡鳳老，得無與之而不得其人則<span class='corr'>僭</span>耶？從此貧衲決當體諒，足下繁劇，足下亦當諒貧衲不得<span class='corr'>已</span>而非有他腸也。有暇過坐，半日何如？</p>
<p class="head3">又</p>
<p>本師度夏滁陽，因夢中見貧衲病狀，使慈航回視有書，致門下附上備訊其接納諸公曲折若湯海若鄒南、皋丁、勺源，皆信向老師之極。南皋至滁陽，尚追趨之焦從，吾亦信之。篤獨勺源根鈍，且世間情重雖信愛，不能趣入雅自恨之深耳。南皋前與門下書聞其筆底甚多，雌黃豈豪傑丈夫而有背面耶？其書願即檢來一看，旋送上兵諫之諍，南皋亦甚護持，楞嚴近來搬運石料日日震喊兵尊處，似不可緩其通苟事敗救之晚矣。早晚尚期入城，委悉滁陽事體，因上人去平湖儻轉檇李貧衲當款理之第緣事無善策以應王老先之念，奈何奈何！此貧衲與足下所共苦者，古尊宿語錄開卷，不覺神情奮武莫自禁躍，如態狀真奇貨也。留此校對完，方可送去。</p>
<p class="head3">又</p>
<p>仲淳攜足下手，書至展讀，不覺哽結。末世有情大多誑曲成習求真心，直心自急，急人者絕少足下，赤心片片甚足爍我中懷，故為動念。貧衲此行，蓋為事有不可思慮所測識者，且光陰箭，疾恐到老，猶然話杷無實，究竟不得不急。大都事在南方，斯為定議。第足下亦當早晚，切切心願共期成辦地事。烏陵萬萬無議，赤山太陰星，但無甚縈結之土，地卻真正開穴，若得淡白之土，上少有沙穴，中亦無即可厝耳。無太為榮辱所惑，空延歲月至祝至，祝聞子晉病楚，貧衲寒竦毛骨幸足下善調護之，蓋貧衲法門一左臂也。</p>
<p class="head3">又</p>
<p>彭城別去仲淳，旋奉老師，東走牢山，謁憨山師，共計法門大事，驅涉道途旬月乃至而憨山師先期入都城，令人悵恨，幸我輩願力頗堅，真恰於出山之日，而彼杖錫至矣，相見不移頃，盡傾肝膽。此師氣宇軒豪，心地光朗，且具正知正見，而熱肚腸又蒸蒸可掬真世間奇男子出世壯丈夫足下昔日舉揚，實未盡之校藏之事，<span class='corr'>已</span>訂計牢山，近有欽賜北藏南藏，未有茲就印造。凡裝潢買紙，俱願足下維持之紙。張得如善卷斯美，或得了虛師指麾一二尤美，足下其圖之。新刻經書，憨師一一願見併留意牢山山水稱絕震旦，不可不與仲淳圖共登賞此山，故為佛氏道場。元丘長春刻意毀之。今銅鐵佛羅漢像首堆之巖畔，殊可寒念。儻此山復興，則齊魯眾生，寥寥數百，不耳佛名者，盡入大光明中矣，何幸如之！</p>
<p class="head3">又</p>
<p>居士為兒女婚嫁所迫。仲淳居士恒切切念之，但道人行事一切處，只得隨家豐儉，不獨婚嫁，夫人諒吾與否，亦自聽之。不爾，則我本有靈光，<span class='corr'>未</span>免受其蔽塞瓶寶法主化去意者，又貧衲夢中五齒之一乎！人命無常，良可驚惕建塔。天台居士主張誠是塔銘，須就實而作，毋徇人情。季居士中軍，非謂居士有意禍之第，恐不知誤，為人所中，故蚤達之耳。老師解夏或有雙徑天目之遊，居士當掃緣，以追隨杖錫老師如大海水。我輩多近一日多受一日之潤，惟居士念之。</p>
<p class="head3">又</p>
<p>刻藏因緣，科臣有言，幸宗伯題覆無恙。此以世眼觀之，似屬魔嬈，以道眼觀之，實所以增法海之潤，助天鼓之音也。今且聞者益眾而受浸潤者益廣矣。矧未事之先<span class='corr'>已</span>逆睹有此，茲何尤焉？足下之補實出輿情，而臺翁特從中從臾之，其未來節次業<span class='corr'>已</span>有成議或不至久稽外職惟<span class='note-inline'>(足下)</span>無守舊見，濡滯林泉。丈夫出處，當自有時節因緣，不以人情暌合世境，依違而作。進退足下今日固當出之時，此實世外人以便眼從中諦察，即足下亦弗自知。若徒以見私揣量於人，情世境上決擇依違，非道人之護念也。昔古德有為知<span class='corr'>己</span>舉住持弗應後自往，索之知<span class='corr'>己</span>，詰其終始，所以異曰：偶欲之耳。此真孤光獨露，照世法幢，所謂師子無伴，大象不拘者也。惟足下以之臺老護法心真切，其知足下尤非群情所可及，當更無以一時人情，而作親疏，想祝祝知<span class='corr'>己</span>之言，肝膈寸寸，幸直下當之。</p>

<p class='juan'><span class='note-inline'>(終)</span></p></div></div>
</div><!-- end of div[@id='body'] -->
</body></html>