<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密藏開禪師遺稿</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu71' /><a id='mulu72' />
<p class='juan'>密藏開禪師遺稿卷下</p><p class="byline">苕上後學弟子王祺校閱</p><p class="byline">紫柏第六世孫契穎壽梓</p>
<div class='div-other'><a id='mulu73' />
<p class='h2'>上本師和尚</p><p>夏秋以來，法音靈響，杳爾無聞，兀坐寒巖，時切縣注，興勤歸山，備悉起居，兼知應供金壇，且於十月望筮期書經良用為慰。蓋時當末季，按劍者多，夜光難授，玻璃器鮮，師乳艱投，矧左右之間，內外侍護，兩無其人，即老師智應無方，自能群機圓攝而開也。一念管窺之見于此，終不能旦，莫釋去耳。即如開守空林，所與不過緇流。衲輩若但恁麼去，則鮮不懽欣，踊躍而來。若不恁麼去，則未有不攢眉蹙頞。而往佛少魔多、子希賊眾，智遺識合，比比皆然。每念及茲，涕淚中隕，雖<span class='corr'>己</span>之貢高，我慢褊急，庸常種種染習濃厚，不能真心雅量，以納四來，誠當自懺自損，若欲婆情婦態，盡悅眾心自揣，非菩提薩埵有不能也。至於刻藏公案，亦但鞠躬盡瘁，死而後<span class='corr'>已</span>，成敗利鈍，悉付因緣，豈能逆睹苟當緩急危難之際，每想及老師潭柘塔院法門為重刻經，次之刻經，但隨緣法門不可壞之語，良足以為軌持矣。臺山鐵鋪村，<span class='corr'>已</span>改作新民店，蓋有司欲自庇，因而庇及僧民。此固曼殊大士慈力冥加，或未可知，第其中究竟終有不可必者，在也。向欲詣都城，一則以鐵鋪未寧，一則以刻工未調，故爾遲遲。此去臘底或可行耳。即今寇洮州，住劄兩月餘，擄掠日甚欽差。大臣袖手求和而不可得及上疏，則又自以為石畫奇謀，有非李郭韓范諸名公所可及也者。朝廷弱甚，則曰威嚴情驕甚，則曰依附上下欺蔽，其何所底極乎？近且遼薊松蟠，又報警矣。國家事勢，日削日孤，而內外臣工，交相頌美，一有針砭，輒生忌諱，恐不釀成靖康之禍不<span class='corr'>已</span>也。以此觀之，凡我釋子，大都宜休隱林泉爐香碗水冥為祝釐國士筵中，豈其所宜？是故雖入都門，亦或未容久留矣。山中期場，終始未卜何狀？每當朔望稱禮曼殊祈禱！老師杖履來山，作我眼目，然終未有以搖動老師心王，此豈非開之念力有未真耶？良自痛恨，良自痛恨。曇生師行顓此問訊若開也，誠駑駘負重圖，適千里[蹎*頁]蹶，誠多惟老師時放慈光，哀憐照策之，握筆悲淚，不盡欲言。</p>
</div>
<div class='div-other'><a id='mulu74' />
<p class='h2'>與徐海觀居士</p><p>大師前以四大推身為問，與圓覺四大分離，今者妄身當在何處，是同是別？又以四蘊推心為問，與達磨將心來與汝安，是同是別？海觀直截，會得到不別而同，必須盡情吐卻，抖擻精神，另道一句來看，更冰水之喻，與兩箇三箇之說，於智識上極要體貼，親切瑩徹，<span class='corr'>毋</span>作戲辭泛論。不然，則纖毫翳滯，便為見處乖離，便為生死窠窟。古云毫釐有差，天地懸隔。邇來士大夫政為聰明所累，或於耳目根頭少有入處，便自執認將去，便自安穩將去，甚非生死分中真實究竟者，況像末魔眷尤隆。有云：我今四大身中能見能聞者，即我自性四大有壞，自性不壞，不知此政四蘊之心認賊為子。有云：空此四大，併此見聞，現今寂然不動者，即我自性。不知此政根本無明，喚奴作郎，目不自見，月不自照，雲翳黯然，徒勞向空中揣摩，身中指舉。若雲翳既除，眼自見眼，月自照月，無有是處。何以故？絕盡凡情，別無聖解，若作聖解，即受群邪。如此畢竟喚甚麼作自性海觀？試自道看海觀念生死事大，便請今日黜其紛飛浮習，辦我真實肯心向揮毫染。翰時與他日為上，為下時，崖柴將去，如針磁相翕，不暫放捨，討取箇清白下落，斯不枉大丈夫出世一番。如欲先了世緣，然後向生死上究竟亦希存。此為他時軫藥之一。助海觀于佛祖言句上，研味既久，而貧衲以婆心太切，撮拾餘涎，剩唾贅疊如斯，亦何異陳藜羹於珍羞之側，獻野褐於文繡之前也？笑笑。</p>
</div>
<div class='div-other'><a id='mulu75' />
<p class='h2'>與曹林師兄</p><p>昔黃龍南公住歸宗時，以寺災逮獄、見訊獄者，必盡得其情而後<span class='corr'>已</span>。情弗盡，弗<span class='corr'>已</span>也，情逾多，則刑逾倍之矣。不獨此，即黃蘗之于臨濟，睦州之于雲門，船子之于夾山，汾陽之于石霜，亦率多爾爾蓋弗爾，其何以斬截情關煆煉凡聖乎？開不肖，每于老和尚鉗鎚之下，輒欲盡情放下，覿體承當，如臨濟從大愚歸黃檗相似，俾老和尚無處下手足報。其恩柰何？習氣濃厚，偷情滋多，正眨眼定動，遂<span class='corr'>已</span>違時失候，甘受沈埋，辜負恩德。由是因循待續，愈出愈奇，致令法令日繁，情弊日生。違背既久，則反恩為怨者有之，狐疑鬼猜者有之，欲進欲退者有之，開不肖。正當恁麼時，則庶幾能猛急掀翻，自怨自艾，知恩感泣此念，雖如一髮千鈞，則他日終賴以報恩有在也。昨于賀氏舟中，別師兄睹其言辭志概，大都退屈居多不委師兄平素嘵嘵豪氣千丈，今何為若此？果以了大事，更別有法門在耶？抑甘心以此未了因緣，自累塵劫耶？抑謂藥汞銀未堪，真火欲自飛去也。善知識！家風從來，變幻靡測，所貴學人無以情識，當之以情識當之，則何異卻步求前，愈行愈背？即弟居妙德，可謂深心極力調持，然上下百餘人，求其能以心相照者尟矣。況善知識作略，豈愚昧情執所能龜灼哉？願吾兄于百尺竿頭，正是放身捨命，時節無向此寸尺肉團上，剎那光景中，妄自卜度，甘沈永劫也。祝祝性曉，既從兄剃落，亦非小緣弟每念其識慮既非高朗，脩習又無把捉，或不無情順智、逆順進逆退之病，惟吾兄亦當以此紙示之，令其時庸佩服，脫當進退兩難之際，則自有出身之路也。閒情種種，盡屬枝末不悉。</p>
</div>
<div class='div-other'><a id='mulu76' />
<p class='h2'>與曙天師弟</p><p>大都脩行不得力，只為不識心。古德云：若人識得心，大地無寸土。近來相見，吾弟似覺，煩惱轉多，習氣不減。煩惱即心所，煩惱即境。境不自境，因心故境。心不自心，因境故心。心境相因，各無自性。智者了達，猶若交蘆，謂煩惱及煩惱境為實有，而被其所轉者，眾生之見也。煩惱及境俱非實有，則盡十方三世更有何法足當吾情？故曰大地無寸土。夫盡大地皆土，而曰無寸土，何也？若盡大地有寸土，則心外便有煩惱可得。又圓覺經云：隨順覺性，吾弟今後觸境<span class='corr'>逢</span>緣，少有纖毫憎愛情生。即當以此四字口念心想，入其三昧，入<span class='corr'>已</span>，即隨順覺性，便不隨順愛憎無明矣。何以故？全體覺性，更覓愛憎，無明了不可得故。覺性如虛空，了無隔礙，有諸隔礙，諸境自礙，虛空無隔礙故。覺性如牟尼寶珠，清淨瑩徹，了無色相；有諸青黃，境自影現，摩尼非青黃故。此又古人所謂以諸譬喻而能悟入者也，吾弟其勉之。</p>
</div>
<div class='div-other'><a id='mulu77' />
<p class='h2'>與李次公居士</p><p>善知識難事，蓋其變幻若雷龍鬼神，不可測其瞋喜，其蘊藉若須彌娑竭，不可測其高深。其拄杖拂子若虛空，摩尼不可測其方圓橫直。苟英才利器，不須彈指謦欬，便奪其符命。掉臂入關，直擣其閫奧，承其家業，綜衡而受用之。其或未然，使非朝熏夕陶，月漸歲染，惡能管窺其萬一，而不以驢鞍橋認作阿爺下頷也。故龐公之于石頭，馬祖蘇長，公之于參寥張，無垢之于妙喜，皆盡命稟決，沒世諮參，豈漫然哉？且也世諦父子，必以滴血入骨取驗，矧欲作法王子，祈紹佛種，而可冒濫，依稀得之。今次公之于本師，朝親暮攜十寒一暴，又安怪夫理不透徹，事不相應也。惟次公自審之。曇生師行速燈下，草草以復，不盡欲言。</p>
</div>
<div class='div-other'><a id='mulu78' />
<p class='h2'>又與曙天師弟</p><p>華嚴經跋時在心曲，無奈叢林上下皆欲調持，刻經脩營，皆自總理，乃無暇刻一及于此，即有少間。又或經行林壑，兀坐蒲團，以恣昏散，以故厚負吾弟之懇，良自愧焉。計此去都城途中甚為閒適，當為吾弟勾當之，即覓便寄之而南。儻大經業就裝潢，但于第八十卷尾多存白箋數紙可也。楞嚴聞頗安適甚，用為慰忠菴師老成果決凡百議論規誨，吾弟與法空，須稟從之，無相人我，以取物議。興照來寺，須與之言，金壇檀施，若<span class='corr'>已</span>取足，惟除南京支付外，其餘悉付曇生師買辦貨物，來山興照，只取留五兩買辦糧食安置。其母外取二兩作盤費來山，或領朱仰峰，工作來山亦可，金壇若未支取完足，其餘聽曇生取之可也。別面如昨，律候載遷，一失此身，便屬來世，升沉未卜，苦樂無期，六時之中，須知自辦。若一切緣事，無甚攀攬，貪他一粒米，失卻半年糧，況汝元非涉緣之人，猛省猛省。</p>
</div>
<div class='div-other'><a id='mulu79' />
<p class='h2'>與忠菴師</p><p>聞楞嚴叢林，近頗安適，二時鹽醬亦自不少。此蓋吾師真心實行所感，良用為慰。不肖居山叢林，上下百責萃身，自朝至暮，略無暇刻。兼之經典款則，一一經心，工匠胡亂，一一調制，所幸得於萬火叢中煆煉身心所有無量劫來，自由自在，自高自慢，自局自狹，種種惡習，因之消去萬一耳。古德云：金由火煉，心由境煉。信矣夫幻菴、賁菴二兄，既寓嘉興，或至楞嚴，至則但當挂搭堂中，以十方客禮待之。當時有事楞嚴曾于老和尚前盟言：胸中初無一指甲土，昨塔先師靈骨于楞嚴，雖屬權宜，而老師尚譴責不貸，況吾同師兄弟，身有寸土，其能免于諸佛如來諸大知識之罰乎？惟師憐念于我，不以情識假借執實行之楞嚴百事，惟此為重諒二兄亦有以照亮我也。梅村居士，老成練達凡百事，請過商確雲濱、明卿翌文、季玉諸居士，俱不及一一致書，均乞道意。東園先生子山長者儻至楞嚴，并乞致聲堂內外諸師無遑，一一稱名問訊，統惟吾師普及一言，餘瑣瑣不悉。</p>
</div>
<div class='div-other'><a id='mulu80' />
<p class='h2'>與沈及菴吳孚泉周仲大周季華四居士</p><p>興勤歸山常熟庚寅二，緣松江<span class='corr'>己</span>丑一緣丹陽庚寅，一緣俱<span class='corr'>已</span>如各細單檢到第，訒卿補償松江緣內一封三十兩成色甚為低下，此則訒卿家人之過也。江南諸緣訒卿既<span class='corr'>已</span>來北，想諸居士中，無有能隨方總理之者，若待送至，反成擔閣，姑令俱付曇生。師親收業，且屬曇生師，一一身往理會之矣。儻其中有不能速集者，則屬之送季華處，俟陸續，令人取之。曇生師歸山時，季華須索其欠，單以便作書，不時令人督促江城。庚寅年分貲想<span class='corr'>已</span>合集，幸開細數付曇生師。<span class='corr'>己</span>丑年，檀越姓氏，<span class='corr'>已</span>刻完者，俱印刷以往，其未完者不過數卷，繼此完報。蓋始事之初，刻工來遲，兼之曇生，師以腳力之便，又發之太速，故不能盡如所願耳。徐文卿庚寅年分，儻訒卿<span class='corr'>已</span>有區分，則季華當於金澤索付曇生師如訒卿，未有所祝，即俟不才，取之都城<span class='corr'>已</span>耳。許水利、王房仲二緣原在十數之外，儻其無自肯心，不必強之以難。蓋佛事門中，凡有所建立，一惟時節因緣，時節因緣，若及，則能令人增長菩提心，時節因緣未及，則能令人退失菩提心，令人退失菩提心，伊誰之咎？矧江南歲計仍凶，而欲令諸長者居士脩舉檀度，誠為大難，安忍強之乎？九蓮居士寄我觀音像，謹拜受，幸為我謝之。康孟脩索書盂蘭盆經，亦呵凍塞責江城諸長者居士不能一一致書，惟此一音普申問訊。新刻楚石諸典，各以一部歸之江城，作法供養，惟照納之。</p>
</div>
<div class='div-other'><a id='mulu81' />
<p class='h2'>與朱濟川樂子晉二居士</p><p>妙德！在清涼最幽深，處清涼為震旦大菩提場，刻藏因緣，卜吉於茲，信非人力。南北雲集，僧伽百餘，或團圞坐冰雪堆中安般希微兀若枯木或勇健，向昏散場內，身心踊躍，氣奪三軍，或架榾柮燒品字，則本光盎然；或持籤軸剔蠹魚，則義天廓爾，兼之二三。知<span class='corr'>己</span>東語西話，提唱無生，瓊樹琪葩，萬壑千林，宣揚玄妙。斯時若更得子晉把筆題詩，濟川敲冰煮茗，信當今絕勝人世，希<span class='corr'>逢</span>由是卻觀長安。車塵馬，跡中人，腰背寒酸，眉眼高下，傴僂踧踖，孤露伶俜，即欲聞斯勝事，不啻盲龜值木，滾芥投針，何況得見且身親證入耶？兩居士幻寓，燕都甚非，有堅固利名，為之轡靮，發心特易，到岸非遙，詎終能恝然於此而無意也？</p>
</div>
<div class='div-other'><a id='mulu82' />
<p class='h2'>復董玄宰太史鏡喻辨</p><p>明鏡當臺，胡來胡現，漢來漢現，佛來佛現，祖來祖現，天人脩羅，及以鬼畜，隨所來現，無毫髮爽。明鏡初未嘗自云：我是鏡，我將明照物，物像何狀？亦未嘗自云：我不知我是鏡，不知我是明照物非明照物，亦不知物像何狀？即傍觀者曰：此鏡此鏡之明，此明中之像何狀？此鏡外之物何狀亦是剩語。蓋人能著語媸妍，過去久矣。貧衲謂非鏡明將安寄？非明鏡安能當臺照物？又謂鏡能照物，物能照鏡，若物不能照鏡，則鏡亦不能照物。又謂鏡不能照物，物不能照鏡。若鏡能照物，謂銅能照耶？明能照耶？謂銅能照，則一切銅器何不照物？謂明能照。此明為生於銅為生磨琢為從外來，謂生於銅。一切銅器何不生明？為生磨琢磨琢木石何不生明？為從外來，來從何所？鏡之壞也，明復何去？若物能照鏡則盡大，地皆物則皆照，皆照則皆應名鏡，安得物物異名？又物物皆照，則諸世界豈成安立？古人有問：兩鏡相對時如何？云：打破鏡來與汝相見。請玄宰不眨眼，佇思信口荅話，吻合古人符契，然後可論鏡喻之說。若剎那擬議，話會再急，性三十年參去，尚不得一半，那討閑工夫論長論短，爭是爭非？雖然，自法自犯，絡索一上來。教謂鏡猶性也，鏡中之像即緣慮也，鏡外之物即六塵也。諸佛猶如空鏡，凡夫猶如對像之鏡。或曰：豈聖人心不能應物如鏡，必不照物乎？玄宰又謂：鏡雖不照，物自具能照之用。若照一物，即有所不照。但空鏡，則無所不照。或曰：物在鏡外而鏡不照，是聖人拒物而不應乎？玄宰又謂：聖人之鏡，決非照物；凡夫之鏡，除卻色像，即是明鏡。或曰：像由外物，豈留鏡中？鏡？不受塵，何妨照物？玄宰又謂：聖人有世流布想，而無著想，如一空鏡，秪照於空。世流布想者，照空也；著想者，照塵也。貧衲看兩家問荅，如三家村小兒戲陳，安望其輪刀見血，大決雌雄，又如鄉丞亭長之聽獄也。安望其鞠盡偷心，據案結款，而民服無辭耶？蓋諸佛之鏡，大圓明淨者也。聲聞乃至菩薩之鏡自昏，以至明自小以近大者也。凡夫之鏡，昏而小者也，盡十方三世，猶一幅畫，諸佛之鏡，量與齊等。普展則普現，分展則分現，青黃紅紫種種形像，毫無所遺。第對鏡，眾生不能眼同。佛鏡次第看去，就自眼量。謂佛鏡照一物，即有不照耳。方畫之展色，像之現也；鏡之明，猶故也。及畫之收色，像之亡也，鏡之明，猶故也。聲聞乃至菩薩，則有照有不照即照，不無昏明大小之不齊。然其既復之明，則亦不因照與不照而有加損也。凡夫則自隘其量，塵翳其明，於諸色像顛倒媸妍，照青為黃，照紅為紫，隨其所現，妄生分別，是知大圓明鏡性也。鏡大圓明，照一切物，現一切像，而無所留礙，無所動搖，無所增損，性之用也。諸佛乃至一切眾生皆證圓覺者，此也。翳鏡之塵緣慮也，鏡外之物，五陰六入，乃至四諦、十二因緣等也。鏡中之像在諸佛菩薩，則色色、形形、莊嚴妙境；在凡夫，則昏迷妄執，畫彩三途，故欲鏡之明，不必與外物作仇讎去翳塵而<span class='corr'>已</span>。欲眾生之佛，不必與外境作仇讎去緣慮而<span class='corr'>已</span>，故曰絕盡凡情，別無聖解。玄宰以鏡喻性，則可謂像即緣慮，則不可謂佛鏡具能照之用，則可謂秪具能照之用；決不照物，則不可謂大圓鏡智；照無所照，則可謂照一物；即有所不照，則不可謂逐物逐照；非佛鏡則可，謂空鏡；照空為佛鏡，則不可謂除卻緣心，即是真心，則可謂除卻色像，即是明鏡則不可。蓋惟其照物，故名明鏡；自覺覺他，故名為佛。非照物鏡，將安用？非照眾生，佛何得名？故經曰照五蘊空。又曰照十八界、十二因緣、四諦等空，故曰照空；非秪照空，故曰照空。又謂世流布想者，照空也；著想者，照塵也，尤為背戾。蓋世流布想者，照一切物也。無著想者，不留礙也。又謂夢中事可令覺者應乎？豈不以聖人之鏡，決不照眾生，在迷之物，不知有等幻術？以藥鑄鏡，能照諸鏡不照之相，如照幽鬼及人腑臟及隔壁隔宿之事。又如羅漢飛空透礙，乃至十八神變，非隔礙凡夫所識，覺人能見。彼睡人夢中種種物相，則又如來如幻藥鏡，無礙神通，非諸常鏡，常人可比，擬思議，其萬一也。故曰惟佛與佛乃能究盡，當無以未至之見，不齊之喻苦為法障。若必用覺夢喻，當就一人分上以覺喻佛。夢喻眾生豈有既覺人而不了夢中事？若不了夢，猶在夢中，決非覺者。玄宰比來論議，得無於緣起無生及背觸俱非話頭中契領有未的當耶？或契領時，不無預先將生滅心，眼眨眨地，擬向承當，故所契仍落鬼家窠窟耶？玄宰又謂：於古尊宿種種言句，確然無疑，恐所舉中妙明體盡，知傷觸句，決然未曉，一句未曉，多句即曉，恐亦未真。現世士林中切切，以<span class='corr'>己</span>事留心者不少。然貧衲所往來惟玄宰為鸞鳳，願於此七八分所在再加急鞭，快艣一上，不到古人田地，不休是望是望，賤體<span class='corr'>已</span>平，復深勞遠念并謝。</p>
</div>
<div class='div-other'><a id='mulu83' />
<p class='h2'>與孫仲來王宇靖于中甫三居士</p><p>善知識難事，佛法難聞，始吾于斯語也。視若尋常俗，諺弗以為然。逮觀我釋迦如來乍離兜率，始降王宮，目顧四方，周行七步，遂曰：天上天下，惟吾獨尊。當是時也，賞音者誰？逮及雲門，猶然謗詈，載睹明星，自稱悟道，雙垂兩象，演唱雜華，諸大聲聞，盡皆聾啞。下此而臨濟之于黃蘗，猶以打行，慈明之于汾陽，且作罵會，則信夫難事難聞之語，不我欺哉！近知本師應供金壇，書寫經典，此誠難事，難聞之秋。惟諸居士各各努力前驅，以圖報恩弗爾，則未有不聾啞，未有不謗詈，未有不作打罵會耳。雖然，要且夢見雲門、臨濟、慈明鼻孔向上麼？勉之！勉之！刻經檀貲<span class='corr'>己</span>丑年分俱<span class='corr'>已</span>檢到第以刻工來遲未盡登木茲，以<span class='corr'>已</span>完者先馳往；其未完者陸續完報。蓋刱始之初，事難卒備，而曇生師南發，又未可遲遲故爾。繼此以往，或可歲清，一歲不至，如是堆塌耳。庚寅年分，昨<span class='corr'>已</span>遣王道至金壇，想<span class='corr'>已</span>支應，儻有未全，其餘即付曇生師亦可。但金陵眾工之物，須一一付足王道，以勾當其事。檀越姓氏亦須一一明白，揭示諸檀越不及，一一具訊，惟此一音普作供養，惟三大士轉致之。</p>
</div>
<div class='div-other'><a id='mulu84' />
<p class='h2'>與徐孟孺康孟脩陸中復三居士</p><p>佛事門中，大都有所建立，一惟時節因緣，不可違失。江南歲計仍凶，而欲長者居士於其中脩舉檀度不<span class='corr'>已</span>，難乎所貴二三居士深心調攝，俾各願王，無或動搖，斯為至行。蓋吾人于無量劫來發一念菩提心，是何異優缽羅華一現？苟為急之，而使其暴損緩之而使其退墮，皆非善為調攝，善觀時節因緣者也。惟二三居士厚留意焉。<span class='corr'>己</span>丑年分一十二人，所施俱<span class='corr'>已</span>，如數檢到，其有定緣未付者，幸更集之。并庚寅繞緣俱發，曇生師歸山，儻未能旦暮速就，且令他往，約其再至領發。又不爾，則孟脩居士親為送至周季華可也。<span class='corr'>己</span>丑，檀越姓氏，以貲施入山，未旬日，盡未登木楚石。語錄寶訓、水懺、因明論、禪門口訣諸新刻，雖非雲間檀施，亦各以一部奉之，隨喜作法供養，令普生法喜，惟照收之。顧仲脩居士欲獨刻一部，既屬最初發心，自不得不從之矣。孟脩屬書盂蘭盆經，呵凍染卷，殊為草率。且山林人于書法原不通曉第，取其未動筆以前一點為老堂，作冥資福利<span class='corr'>已</span>耳，諸檀越不能一一致書，惟此一音普申問訊。</p>
</div>
<div class='div-other'><a id='mulu85' />
<p class='h2'>與公錫居士</p><p>別歸清涼至阜平，聞本師和尚飛錫彭城，將西去蘆芽，遂迎之。清涼今尚挂錫，清涼不遠，隨侍和尚杖錫結夏清涼矣。刻經因緣部劄實為根本，于大宗伯果得所請否？此事不委此時，可一言之。李宗伯老師以成此勝緣否？時節因緣或不可失，況祠部文劄，俱<span class='corr'>已</span>現成。李老師肯一言以及祠部，或無難事，惟足下共文卿居士圖之。李老師并祠部，或更得文，卿求臺翁勸發之亦可也。張公事體究竟何狀？幸一一示之。</p>
</div>
<div class='div-other'><a id='mulu86' />
<p class='h2'>與幻居師兄</p><p>師兄別去長途安否？此時挂錫何所向？所云云須秘密和緩無強人以不欲蓋我法中，凡有所建立，當觀時節因緣、時節、因緣及盡，則諸佛菩薩自然哀憐，天龍善神自然呵護。弗爾即醫得眼前瘡，未免剜卻心頭肉矣。以此較彼得失，奚啻徑庭哉？統惟師兄，善自調策，時光迅速，人命無常，法道荒涼，願共勉力！</p>
</div>
<div class='div-other'><a id='mulu87' />
<p class='h2'>與傅伯俊居士</p><p>人生夢幻百年瞬息進退行藏可無定謨不肖。雖處巖穴中，每從定起，未嘗不于廟堂諸相知一照燭也。大都縉紳人既與聞出世法在五十以前，則當鞠躬盡瘁，以報君上，以展生平，以了世緣。在五十以後，則當解組林泉，以順性真，以求出世。此則所當截然判斷，無復優游虛度，當進則務適偷安，當退則畔援欣<span class='corr'>羨</span>，事與年違，兩無成立，非丈夫也。周詩有言：殷鑒不遠在夏后之世，以今觀于立朝，諸老白首龐眉足趑趄而口囁嚅，尚復羈縻不捨，此豈非在昔偷安務適者哉？不佞謂足下今日正匪躬報主時也。何得以閒情野性，久曠忠貞？惟足下圖之。</p>
</div>
<div class='div-other'><a id='mulu88' />
<p class='h2'>與汪仲淹居士</p><p>月五日，得接長公所譔，刻大藏序，手捧誦之，鏗然金玉，真可謂匠心獨妙，舌相廣長者矣。念貧衲以末法窮兒，妄意荷擔長者家業，誠，何異負九鼎圖適千里，識者鮮不難之。然肯心自許，莫之或禁。今厚賴諸賢豪長者光嚴照策，儻不至敗轅佚駕，以終厥事，則他日頂爇栴檀，用荅檀謢，恩寧過分哉？惟諸仁者更屬意焉，不日發清涼卒且未能詣丈室，問疾可否？夫疾不從四大生，以地、水、火、風各無我故，亦不從四蘊生，以受、想、行、識亦各無我，故四大無我，四蘊無我，膚之不存，毛將安寄？信斯疾也。來無所從，去無所至，則謂居士實有如是病者，眚目空花也。願居士于十二時中入此三昧，以自受用宋繡佛像并紫檀手，<span class='corr'>掐</span>俟叔宗將至，當為居士瞻禮持念不忘。</p>
</div>
<div class='div-other'><a id='mulu89' />
<p class='h2'>與曾舜徵居士</p><p>經云：發心畢竟二不別，惟是二心初心難。蓋因地不真，果招迂曲，因心靡獲，果覺無階，即有事脩持，盡名癡行，故曰但貴子眼正，不貴子踐履。又雲門大師云：光不透脫，有兩般病：一切處不明，面前有物是一；透得一切法空，隱隱地似有箇物相似，亦是光不透脫。又法身亦有兩般病：得到法身，為法執不忘，<span class='corr'>己</span>見猶存，墮在法身邊是一；直饒透得，放過即不可，子細點檢將來，有甚麼氣息亦是病。向觀居士見處，大都在雲門四種病中蹲坐出入，別來面目，不委復作何狀？為復仍舊？為有新得？幸將此語自診自候，務在眼得其正，斯向一切處行履，自無墮坑落塹之患矣。信菴老師得參謁于吳門云：不久將入燕都家老師由峨眉反，南嶽挂錫，未久即發金陵，其留心南嶽甚惓切，且有結菴之願也。尊翁老先生及晉明居士皆未及面，蓋以老師行速故耳，呵凍不盡。</p>
</div>
<div class='div-other'><a id='mulu90' />
<p class='h2'>與馮開之居士</p><p>別來如昨律候載遷，信人命無常，浮生能幾？吾輩于法門中，自稱雄傑，而復優游退墮，無異尋常，虛浪沈埋，甘為塗炭，生無所建立，死無所指歸，誠何以仰追先哲，取信後昆，而免嘵嘵拔舌之苦乎？且眾生從無量劫來，能一念發菩提心，奚啻優缽羅華一現？此而損失，後得何期？爐炭鑊湯，蛆蟲蚊蠓，剎那萬狀，寧復終窮？言及于茲，涕淚中隕，願共居士勉之刻藏因緣雖<span class='corr'>已</span>就緒然，期場南北未卜終，始此方撰述校讎。端屬名賢，幸無忘念。新刻楚石語錄諸典各一部，遠充法供。幻居兄挂錫徑山否，護持之責舍足下其誰并乞留意？</p>
</div>
<div class='div-other'><a id='mulu91' />
<p class='h2'>與賀知機伯仲</p><p>先覺有言：一句染神，咸資彼岸。彼岸到梵語，波羅密釋之者，曰：涅槃果覺也。夫吾人自春徂秋，從幼至壯，所聞所見，乃至所攖，且觸者奚啻一句而猶然此岸何耶？則未有以染神故也。蓋眾生自一念悖覺以來，色心諸法，皆以八識三分為其根種因緣故根境相偶，善惡諸緣，必假前五招來六識分別，末那傳送以持種于含藏之中，使非含藏持種，則今日云為明日，且遺忘之盡矣，矧老壯而猶記憶童稚之事耶？故吾人于含藏識中，顧所以染種何如耳。染之以五常，五戒則具足人相染之以十善；禪定則生天染之以好勝，猜忌則居脩羅染之以四諦法，則成聲聞染之以十二因緣，則證緣覺染之以四誓。六度則脩菩薩行，染之以一乘，寂滅三德圓明之道，則取涅槃。乃若染之以殺貪婬則報畜生；染之以慳偷；狹劣則墮餓鬼染之以五逆，十惡則投地獄，是所染殊塗而升沈異轍染之義亦大矣，可不懼？夫學人誠能于日用之間，與嘉言令訓，晨夕相對。仁師賢友，晨夕相親，則一言半指自足以動我心。王心王既動，則含藏識中染種自摧。染種既摧，淨種自茂。淨種既茂，則凡菩提緣感，一有染觸，則自能萌蘗發榮，枝榦條達，華果圓成，而于涅槃果覺也。何有反是？則未有不淨種摧滅，穢種滋強，外緣所熏，惟強自合，如是而欲免夫三塗六道之果也。得乎賢伯仲既于身心性命中少知回頭轉腦，幸于善惡熏染之機，貴知所以決擇去取可也。人生轉燭，世相空華，一失此身，便屬後有，惟賢伯仲勉之。庚寅年，分刻經檀貲<span class='corr'>已</span>一一檢到行，且旦莫登木矣。第<span class='corr'>己</span>丑年分貲物，雖至而無細單，不知孰為多少，檀越姓氏未便入梓有，便幸詳示之。</p>
</div>
<div class='div-other'><a id='mulu92' />
<p class='h2'>與大司空陸五臺</p><p>門下四大調和，不想諸天龍，當為護法者，護無庸鄙，念第生死事，早莫難期。門下于世間，法亦庶幾矣。願速作歸計，共青山、白雲參究一會，免得臨命終時，手忙腳亂。此實丈夫家，千生萬劫，未了一最大因緣，莫只擬議卜度，過了平生。古人有言：若非徹證，即解會入微，但可鬧熱眼前，一場魔病及一段憎愛境緣現前，便爾忘卻，省得起來，受傷多矣。況生死關，如急水灘頭，纔眨眼佇思，便喪身失命。何以故？擬議解會，屬生滅心，故生滅因豈能證不生滅果？門下素馮陵法道中貧衲亦嘵嘵坐，此願同門下大死。一番不然，恐累法門不淺，貧衲前歲唯恐門下不出非他，為眾生故，今唯恐門下不歸，非他為門下，故為門下，亦所以為眾生門下以為何如？</p>
</div>
<div class='div-other'><a id='mulu93' />
<p class='h2'>與張梅村居士</p><p>別來曾不一瞬時序，忽<span class='corr'>已</span>迭更，人生幾何？光陰迅疾，想居士信根深厚，慧燄高朗，晨夕之間，端能以出世為懷，固無事山僧之喋喋也。<span class='corr'>己</span>丑年刻經檀施俱<span class='corr'>已</span>檢到第，以刻工來遲，未盡登木。茲將刻過姓名先呈覽，閱其未完者，陸續完報。蓋筮創之初，事難卒備，而曇生師南發，又未可遲遲，故有是事。繼此以往，自當歲完一歲，或可不至如是堆塌耳。庚寅年分，未審集否，如其<span class='corr'>已</span>集，乞即檢付曇生師，仍須一一揭示姓名，以便入梓。明卿居士暨諸檀越，俱不能一一具訊統，惟致聲楚石語錄，皆嘉興之刻水懺。寶訓諸典雖非嘉興所刻，并以奉覽助法喜也，傳諸檀越，一過目<span class='corr'>已</span>，即存之楞嚴，可乎？楞嚴近作何狀？惟時過護，持之了空師居山頗順，適無庸尊念。</p>
</div>
<div class='div-other'><a id='mulu94' />
<p class='h2'>與陸五臺大司寇</p><p>前所云云昨聞滇南警報且踵至此，意者造物為不辜之人導之生路乎？夫緬人今日所以圖報孟養者，不過欲雪殺大朗長逐散奪之恥。然孟養昔日聽蠻莫之說，明同蠻莫卻緬以歸款　天朝者誰則尸之？觀緬人今日之報仇，則邊臣昔日之奏功可知。觀孟養今日之喪地，則邊臣昔日之拓地可知。且蠻莫迤西歸，緬<span class='corr'>已</span>久而款貢，則自丙<span class='corr'>戌</span>丁亥始，此果誰之力也？其功奇，其禍亦奇，其忠大，其罪亦大，實李兵憲之謂矣。是雖信而見疑，忠而受戮，自古有之即兵憲，亦或能以此自安。第緬人仇視蠻莫迤西，自丙<span class='corr'>戌</span>至今亦既數載，而今日始為興兵掠地謀者，豈不以昔日撫聯蠻，莫迤西而討我者李兵憲乎？今且繫之獄中矣，寧復有應援蠻莫迤西而為兵憲之續者耶？即有之，抑豈能盡如兵憲之奇，謀石畫耶？緬人素奸穎詭察，計必出此，此一舉也。信不惟唇亡迤西，而蠻莫諸司，且齒寒矣。審既爾，則國家邊疆之患又豈獨北，　而緬蠻之咆哮猖突，又豈出　　下哉？識者謂為國家今日西南之計信莫如，仍以李兵憲帶罪立功，則其輕車熟路，展布無難。且也使過尤君人之盛德，而所以上培聖德，下拯沉怨，其時節因緣，惟在今日，舍此則無復可圖矣。然此非大司馬真心實力以主持于其中，而宰執九工為之上下，左右極力方便，以贊成之不可也。惟門下以無緣之慈，施不報之恩，深心成就，則不獨軍國，解西南之急，而山林野人亦藉以酬水土之恩矣。幸留意焉，幸留意焉。</p>
</div>
<div class='div-other'><a id='mulu95' />
<p class='h2'>荅岳石帆居士時，石帆以時事上疏候旨，長安門以八行報不佞。有云：偶逐有為元非住相業，且將臭皮囊俟廷杖云云。</p><p>法無有為無為，亦無有相無相，但眾生不了，目前見法，遂有如是等藥病之言，脫能脫體玲瓏，眼光爍破四天下，則大火聚中可能將夯得一莖眉毛出麼？如是即大用繁興，了無一物，刀山劍樹，坦爾平夷，故清素謂兜率悅公子但堪入佛，不堪入魔，今入魔時節因緣也。願足下，努力因明解，敘離六根空五蘊，亦良由足下，此時第一觀門須時時覿面。</p>
</div>
<div class='div-other'><a id='mulu96' />
<p class='h2'>與黃貞父居士</p><p>別後未審令師因緣竟作何歸，結此中縣切可言。司寇公既轉銓曹，其于恤審事<span class='corr'>已</span>得究，竟不于此，則公案果終始實心相的當否？彭生冤纏，抑亦果遂解脫否幸一一裁示，令師為一代人豪而罹此咎，此豈善惡因果所宜有哉？然先德有言：欲知先世因，今生受者是；欲知後世果，今生作者是。世固有善人君子而獲困窮，頑夫憸人而享利達，而遂謂善惡爽報，因果非實，而不知通之以三世之說，則因果截然，無毫髮爽，而趨善避惡，當益自力，肯以現世之困，窮利達之爽，厥報也而動念哉！雖君子脩身，固非求報，菩薩利世，初非有為，然標影曲直，亦自不泯通乎此，然後君子之歷困窮利達也。始能無入不得，隨寓皆安，太虛浮雲，空無朕跡，不然，寧免礙膺之物哉？令師高明信此為剩語。然敗鼓之皮，良醫不讓，故及之。</p>
</div>
<div class='div-other'><a id='mulu97' />
<p class='h2'>與文卿居士</p><p>向歸清涼至王快接老師法旨，知其北來，遂逆至清源，乃老師杖錫，尚在彭城，復至彭城，不謂老師又南去淮揚矣不肖，恐山中有故，蹤跡太遼，絕無能援應，遂卻歸清源彌陀寺候之。計旬日，當必隨奉老師入山度夏，或齎送老師所書法華楞嚴，西去蘆芽，未可知也。老師書經之願，蓋三十年矣。曾于武塘瓶山關室中一語及不肖，今老師得完，所願且作圓滿道場。江南僧俗皆得幸霑法潤，獨不肖，未得效涓滴與法緣。誠自恨夙業障重，根莖薄劣耳。慈航師兄為老師所遣，不知其入都城所營何事，聞其挂錫順城，門外千佛菴中足下當請至衙齋齋之并訊其事。儻彼業<span class='corr'>已</span>完所事，上山須留之，候得種種回書，并向所托足下事體，及今書中所事，一一附報，不肖向禮部，復疏不委都察院曾行五城，并在撫按否？儻五城有告示，乞抄以寄我，再刻經劄付。此時或可舉行，當請王公錫商之，或求臺老一言，以致宗伯祠部。或但公錫懇之，李棠軒宗伯時節因緣不可失，況文劄祠部，俱<span class='corr'>已</span>現成，而祠部令兄且轉銓屬，則臺老一言及之易易耳，足下其圖之，此為一則，切要公案，無忽無忽。張梅村居士老成練達向同臺老商議，請來長安，且將為五臺之遊也。今臺老轉銓部，則此約孤矣。梅村公想寓臺老衙中足下須請過齋中一敘，更須時時往反，以請教義倉之事。此公即東禪義倉主人也。龍華慈壽碧雲、諸名藍大剎，須更得足下陪之一遊，禮可乎？樂子晉南行否，諸記文皆就草否。淨因龍泉二記，曾達之臺老否？如其忙冗，姑且遲遲。臺老于恤審之事<span class='corr'>已</span>究竟否？李見羅公畢竟得與蒙欽恤否，諸百幸一一裁寄慈航兄以報我劄付事上官。若舉行，亦須令人請錢先生一面，令其見祠。祭司僧道科寫劄，須要全云申文及後要云：右劄付妙德菴某人。准此無劄，付都綱司，此得錢先生圖之足矣。</p>
</div>
<div class='div-other'><a id='mulu98' />
<p class='h2'>與盧晉明居士</p><p>形聲暌絕，忽焉三載，心光昭緝。猶夫一日居士，學術有源，坐忘無怠，想于道也，其庶幾乎不委何時，得覿面恣陳，共質水乳。徐孺東先生，為吾都賢豪長者，有幼郎年可出就外傅苦無可為之因。親貧道重，以法道知<span class='corr'>己</span>，敢為告之居士孺東先生之于郎君，蓋不獨以兩聯四比，望其勢耀，家聲<span class='corr'>已</span>耳。居士不輕幼學，慨然就之行，且為孔釋兩門植一嘉種，是未可知。矧孺東先生人品學術，亦吾輩所當同心斷金以白首者也。惟居士念之，儻遠遊未便，即挈家以赴，尤孺東先生至願也。</p>
</div>
<div class='div-other'><a id='mulu99' />
<p class='h2'>與瑯琊空不空居士</p><p>貧衲暫寓檇，李楞嚴偶松陵方，幼輿自五茸康孟脩家過我攜居士所批史纂左編及拈頌佛祖偈語在篋因發視之，不謂斯世既無釋迦、馬祖，而有淨名龐蘊者出，是真所謂豪傑之士無文王猶興也。<span class='corr'>羨</span><span class='corr'>羨</span>第云：欲刻此流布，竊為居士不可。蓋居士纔吞一口，毒氣入肚，手舞足蹈，命尚未盡，安可即纂墓誌碑銘又如世嬰孩，語尚未正，安得記之？左史古人道：潛行密用，如愚若魯。又云：相續也大難。今居士雖具此見解，尚不無可商略處在。又且二六時中果能相續否？於塵境中果無異，醒時受用否？忽然猛虎踞<span class='corr'>頂</span>，飛劍臨頭，果不眨，眼定動否？即能如是，去佛尚遙；其或未然，且自保任。古人有言：參學不可不急性，出世不可不持重。大都先德出處，必不違時節因緣有以哉！大師臨別，示偈附上，願過一目潛行密，用道階梯纔露，聰明早自欺，醒處未能違。現行夢中，安得不昏迷？</p>
</div>
<div class='div-other'><a id='mulu100' />
<p class='h2'>與吳康虞居士</p><p>海內仍凶，而臺山數年，獨兆豐慶，始刱道場，良為一助且厚，賴文殊菩薩慈光照攝，叢林海眾亦頗安居。未審居士年來，蹤跡何在？治生產業，何如<span class='corr'>己</span>躬？下事少，分親切否？人身難得，中國難生，善知識，難事事善，知識苟非敺情，刳識未有不作。打罵會者，惟脫體當前；赤心片片，則自足以擔荷。承受諦觀，足下似以夙因，信根少具，而又聰穎優閑，第于野樸真醇，則獨居其劣，惟足下損其所重，益其所輕，熟其所無，生其所有，則于事善知識何有，豈曰事之云乎？行且與之，同一鼻孔，出氣同一眼睛，觀色同一舌根，談論非分外也，而況復於種種贊歎怒罵、廣作分別，而問有過無過耶？惟居士勉之。</p>
</div>
<div class='div-other'><a id='mulu101' />
<p class='h2'>與威縣尹默齋居士</p><p>水月交光，針石相引，機感以之，此不惟世間萬有，即欲成就阿耨多羅三藐三菩提法，亦未有不由機感資熏而然者。近以陳明府舊識，策杖貴邑，因不欲以納縷奔謁薦紳長者，類世之要，求者所為，且累明府，以故親稟靈山付屬為法金湯如居士者，概亦未得覿面一傾雅抱，此誠機感之未通者也。乃鳴川上人入山報言，居士業<span class='corr'>已</span>于刻藏因緣，雅有深心，是又格外相薦，有不履機感蹊徑在者。古人傾蓋擊目，千載之下，豔口不窮，今跡未接，而神<span class='corr'>已</span>交。所謂叔世古道，良一見之。居士乎！塵途汩擾，火宅瀰漫，青山白雲，足生幽想。不委居士，亦曾策念，杖履煙霞，共幽人逸士，汲泉煮茗，坐石談玄，以暢生平否也。泥塗逸翮，火宅芙蕖，此又貧道所深，有願望于居士，唯居士念之楞嚴圓覺、維摩三法寶附供清玩。</p>
</div>
<div class='div-other'><a id='mulu102' />
<p class='h2'>與曲陽鮑明府</p><p>惟門下妙稟休明，繽纕蘭芷，負豪傑之才，蒞紏紛之會。平明之頌業<span class='corr'>已</span>于道路，口碑載之而不佞開。猥以刻藏之舉，投錫巖阿，升沈異轍，竟末由一挹荊州丰采。然春風施暢，德潤宣流，即幽壑枯殘，亦蒙霑拂，且知向榮生色矣。古德謂本光昭緝，固不在形，聲暌即間而傾，蓋擊目猶為滯礙。有旨哉！其言之乎！乃先得此心之同然者也。康虞尺一，乃春間走力江南時附至者，沈滯魚鴻，不無罪戾。第以山林廊廟，卒無便郵，而康虞寄言不佞，亦且有無妨蚤，莫投之之語也。謹馳上兼勒，此以請疏慢之失。</p>
</div>
<div class='div-other'><a id='mulu103' />
<p class='h2'>與包澹然居士</p><p>別來如昨時序，忽<span class='corr'>已</span>逾周，信世相空華，人生能幾。想門下信根深厚，慧力堅強，晨夕之間，端能以出世為懷，固非世夢塵樊所能昏繫者也。刻藏之舉，建期五臺，幸賴諸佛菩薩慈光照攝，及諸長者居士願力護持，雖海內仍凶，而五臺左右迭見豐稔，第恐貧衲，福德綿微，行業輕鮮，不足以戴斯恩眷耳。此貧衲蚤莫是懼。門下有福人肯時垂一念，以策及林泉，否乎？刻工數十輩，日事鋟梓。嘉興<span class='corr'>己</span>丑檀貲，其登木者十八九業<span class='corr'>已</span>刷樣齎送覽矣。楞嚴道場，近作何狀？蓋必軒節常臨，則諸天魔自無其便，以故靈山付囑，厥有攸存。惟門下念之。曇生師行附此，并候起居，不悉瑣瑣。</p>
</div>
<div class='div-other'><a id='mulu104' />
<p class='h2'>與盧思齋總戎</p><p>貧衲方外人當無情見，然每憶念門下握手別時，悽然顏色，至今尚不忘肉骨。愛我門下。文武丈夫，今古豪傑，而當路中竟無知<span class='corr'>己</span>者，海濱數載，寥寥可裂，肝膽貧衲，於縉紳先生相知者，雖嘗嘖嘖口吻，舉揚門下操履，及所以真慈愛物，亦竟無有以報我者，世道若此，不重可太息耶？雖然，位高者身危，外重者內輕，貧衲又為門下有慶，幸者在也。古德有言：既做世間第一等人，又當做出世間第一等人門，下起布衣爵位。若是聲譽，若是子女，玉帛若是，蓋所願亦足矣。而生死事正當究念，不然，恐他日不能挾爵位聲譽子女玉帛，敵無常業也。門下：高識素念及此，敢吐心膽，儻能於急流中勇退，又豈不傑然出世大丈夫哉！是望。</p>
</div>
<div class='div-other'><a id='mulu105' />
<p class='h2'>與包瑞溪學憲</p><p>連日冗迫，無暇一走領教誨聞門下近日受侮，群小乃固欲與之校白貧衲。竊謂大都事不惟其跡，惟其心不求在人求在我使在我者，果昭然無媿。此中則彼之來也，浮雲太虛，而我之受也，太虛浮雲太虛，安與浮雲質顯晦哉！使在我者，果有所委，曲於其間，則以方便心行方便事而是侮也，固我所甘心焉者，夫復何校一校，則成吾過矣。且堪忍界內末法世中正少陵長賤挾貴弱制強時也。苟非願力大士入類隨流，幾何不行荊棘而坐針氈。諦審思惟，但當勇雄奮迅，捩轉鼻孔，早急回頭，脫此熱惱，趣彼清涼，又安可與此瑣瑣輩校，是非論長短而造業中業也。門下年登半百，世味甜苦亦既備。嘗啐地掀翻，惟在今日。門下多交游，恐未有以此逆情語告者。貧衲託愛，諒口欲含，而復吐惟重負，門下愛諒是懼。儻出格垂采，則不負之功，實門下之賜矣。</p>
</div>
<div class='div-other'><a id='mulu106' />
<p class='h2'>覲西如師索書六不齋自責語敘</p><p>不佞，以刻藏因緣，幻寓五臺之妙。德菴<span class='corr'>己</span>丑春，覲西如師，至自武林，幻予本兄留之度夏。師以故習善岐黃，術既挂搭，遂以藥王之心，運普賢之行，尊卑一視，疏戚等觀，于諸疾病親為調煮見呻吟楚痛者，恨不以身識代受，即寒暑蚤莫急遽頻繁無倦，色無惰情。蓋誠意在藥先，慈流物表，以故有不投投之必應而沉痾者，且十起八九，故雖工商傭賃輩，少有違和，亦靡不引領而呼瞻顏而泣。雖孩提父母，大旱雲霓，未足為喻也。庚寅秋，將飛錫南還，乃索六不齋，自責語為別不佞，因謂之曰：藥不必參苓芪朮，適病者良。此不佞榮衛俱虛，膏肓積痼，法身潦倒，慧命希微，故爾金石寒溫、甘辛燥濕，合劑而用意者，其未必有當乎？吾師且也，吾師妙稟休明，元辰獨王，大強精進，實腹虛心，或亦無事乎此也。雖然，五大封區，四蘊宅處，忽焉念起，六道顛迷，瞥爾情生，萬劫瞑眩，違時失候，夫孰無之？今以不佞，診視吾師，大都識慮殷懃，意言周悉，隨方觸處，悅可人情。所謂一鄉皆好之者，非耶？吾懼。夫外密者中離人，全者天喪辟之表，實裏必虛肉，肥脈必病也。吾師其知所以自藥乎哉？師曰：聞命矣，非仁者，其孰能藥我至此？此誠所謂急治其標，敢復諱忌，第恐標差，而根本隨之，則六不齋。所以代為眾生發藥者，尤未可緩也。幸仁者無厚吝焉。不佞無復辭，遂走筆如左。</p>
</div>
<div class='div-other'><a id='mulu107' />
<p class='h2'>與陳代州居士</p><p>本山都綱，歷任未久，其為人亦頗廉謹。近聞有訟之開府者，業<span class='corr'>已</span>批發該縣，誠所謂雀無角而穿屋，鼠無牙而穿墉，不委門下肯過，聽不佞垂一語以救援之否？諸君子素能出長技以傾危上之人，脫當事者不察墮其術中，則此咥噬之凶，將不止于都綱，一人<span class='corr'>已</span>耳。惟門下念之，察之。</p>
</div>
<div class='div-other'><a id='mulu108' />
<p class='h2'>復稽將軍</p><p>伏惟門下自專閫以來，貧道以株，坐寒巖蠹剔龍藏，以故未得詣轅門而請益，望軒節以論心。歉也何如？眷言孔棘，向投木李，聊獻野私，反辱嘉蔬，靡殊天味，展也。缽羅之實允焉，香積之需謹用，登嘉未敢稱謝普濟橋碑記義，弗可辭容。禪悅之暇，捉筆以塞，尊命不既。</p>
</div>
<div class='div-other'><a id='mulu109' />
<p class='h2'>復罕峰道者貽蘋果</p><p>此果惟長安豪貴，家有之龍門去妙德，更在山之深處，何從得此物來？正所謂仁義盡從貧處斷，世情偏向有錢家徹空師，十九日歸故廬。吾師當一至，以送其行亦佛事。人情兩宜曲盡，幸無以跋涉為勞。</p>
</div>
<div class='div-other'><a id='mulu110' />
<p class='h2'>與馮把總</p><p>惟門下文武天畀，忠勇性成，迺天王聖明特為推轂，俾門下得以專制一方，攄籌九鄙。且也方今騎馮陵于西壤，山鬼跳梁于巖阿，吾知門下斯行是，不惟大展生平，長驅直擣，使寒心，群小褫魄，上國安堵，中原無恙，足以仰荅分閫之恩。而佛菩薩千百年勝道場，亦且賴之，若泰山磐石而開也。厚受海內諸薦紳長者之託株守寒巖校鐫龍藏尤，藉以躬<span class='corr'>逢</span>節鉞之盛，親炙山斗之光矣，何幸如之？不日飛錫燕山，取道龍泉，端擬拜瞻顏範面請教益，不盡欲言。</p>
</div>
<div class='div-other'><a id='mulu111' />
<p class='h2'>與于中甫潤甫伯仲</p><p>善知識難遇，亦難承事，故曰遇善知識，如盲龜值木，滾芥投針，事善知識，則凡百剉千磨，益精益利，或呵或罵，即以全身擔荷，猶恐力有不及，況生心分別耶？苟但將吾美匡吾惡，潤吾情習，非善知識也。不肖每於老師熱呵，痛棒之際，類皆當面錯過，及後思量，徒增愧汗。古德云：出家乃大丈夫事，非將相所能為，豈欺我哉？山間寫刻人幾<span class='note-inline'>(五十)</span>輩歲得二千金支費，檀力未充，誠為促迫，即欲刪去，以當所入。然筮事之初，聞風而至，且皆不遠數千里，褁糧跋涉，不得不優容嘉納，以招徠之也。足下出處，此去作何狀？近來邊鄙頗多事大，都馬市之開病逮膏肓，即岐黃復起，久必難療。蓋元精既竭，無復可支，此有識者，不待今日而龜卜之矣。仲淳親喪既入土，孺東既吊，大當休息，一番世緣子似皆有宿因，非可強勉。所貴男子丈夫，正宜于此。看得破無量劫來一段光明，初無得失冤親，照天耀地，法爾熾然，無因一粒米損卻半年糧也。近得渠寄札觀之，大都襟懷惡惱，法友眷屬，宜相援拯，無坐視之潤甫。比來道念何如時藝亦多精進否？丈夫家于世出世法中安身立命，皆當圖其遠者大者須是勁挺孤露，令人可仰而不可親，始得彼庸庸步屈，無足蹈襲耳。叢林百務，勞身積几，經書困志，正當昏擾，而興照告行，艸艸不知所云。</p>
</div>
<div class='div-other'><a id='mulu112' />
<p class='h2'>與嘉禾諸文學</p><p>僧道開白衲暗劣，望越北轅苦，為諸大方所羈碌碌茲土者，越歲崖岸遼絕，不得奉諸先生教邇聞諸先生以本寺池塘有閡貴學及縣治連名數十位，具揭在縣夫池開，自嘉靖辛酉壬戌間，於寺無與萬曆七年崔太尊斷案，可稽貴郡老少貴賤，一一可指示衲一手不能掩其耳目也。自壬戌甲子以來，邑大夫喬遷者，相望諸賢掇巍科，取上第者，相望視昔，蓋較隆焉，謂隆於昔而獨損於今，必不然矣。說者謂此池係貴學，乾方過脈。既爾，則此池之東從駱家，橋稍西而北，鑿斷數十丈，於學尤近，比本寺池塘又甚捨，其近且甚者，而察察於方丈之陂塘，是貴教所謂放飯流歠，而問無齒決也。衲雖鄙，而本師設教，且專利濟，何敢背祖教以毒諸先生？諸先生縱大壑，當必為吾法護，有如佛所付囑，而先有礙諸先生，是自礙也。嗟嗟！衲土偶人也，雨則歸之土耳。諸先生俱良玉抱不世才值此清霽時，且將涵養幽潛，完滿福德，圖不世業，而顧肯造此臃腫事耶？衲亦竊諒非諸先生意而為媒孽者所中也。謹此獻白，惟煌照是幸。</p>
</div>
<div class='div-other'><a id='mulu113' />
<p class='h2'>與馮開之居士<span class='note-inline'>(<span class='corr'>已</span>下一十八編，<span class='corr'>己</span>亥年酉月望，從忍可師伯處得來。)</span></p><p>大乘止觀序，海瀛居士想屬筆矣，足下入苕，當領之付梓人氏。脫有萬一未妥，更當共討論之，務使海瀛居士筆頭上光明，足以熏照未來將必有一人兩人焉。於此光明中發大信心，入此止觀門，然後斯文為不徒作，不爾，則徒文非我教所貴矣。成唯識論，三月間可完刻，亦不可無序。昨文卿中甫寄貧衲，尺一甚言，武林虞德園居士欲與貧衲一見，不知貧衲與居士從曠劫來，初無間隔，亦無背面可得，乃今欲面者形骸耳。既是法脈中人，必有覿面時節，敢乞足下代為合掌，求其先撰論序，以作後日相見香儀聞居士刻意西方，此亦堪作往生助行居士文，名遍寰宇，況法門著作，諒其不怠。張星嶽居士，頗有助緣刻經意，足下當乘其熱念，如包瑞老故事為定奪之。逐年捐貲，既不苦而積以十年，則功勛且多矣。舟次草草，餘圖便再悉。</p>
</div>
<div class='div-other'><a id='mulu114' />
<p class='h2'>與項東源居士</p><p>常憶貧衲與先生。始晤時以至今日。儼一夢頃是光陰。迅疾電火奚喻由。今日以至此生命終。乃至窮劫窮劫盡未來際。大約爾爾貧衲固為習使。隨順無明忙忙虛度。應無出息。不知先生於此光陰如何過去。若生平未曾有個入頭。有些下落於目前眨眼頃。剎那際不動絲毫曾無蹉過。即諸佛諸祖五千卷七百則皆是剩語。何有貧衲喋喋。若目前是非憎愛。紛然熾然。乃至靜鬧閑忙非昏。即掉子果。無明相續生滅曾無間斷。則臨命終時決難解脫。今生不了。來生。又不知是橫是豎。一墮即千劫萬劫能不自傷。貧衲肆筆至此不覺悲哽。信知此事終難自期。還須自勘先生年幾半百。而一切窮通得喪想。看破<span class='corr'>已</span>久。獨<span class='corr'>己</span>分上脫無下落。則他生後劫。未免如蠅沾唾。依舊汩沒。向此窠窟裏有在。惟先生自勉向自松城返棹取道平湖。故未得晤言。令郎昨於周氏園中一面觀其氣質。學問大都退墮多矣。奈何貧衲此行於檀越。概不敢奉別。亦不敢告期。故於先生亦恝然矣。惟亮之。</p>
</div>
<div class='div-other'><a id='mulu115' />
<p class='h2'>與張大心居士</p><p>世有釋迦、馬祖，即有維摩龐蘊者出。今震旦，道脈獨痿癖於齊、魯間，而桂師、憨師起而振之。居士乃不惜頭目髓腦，深心肯願為之佐理，此豈於一佛二佛、三四五佛而種善根者耶？願居士厚自奉重，無自負也。那羅延窟想<span class='corr'>已</span>脩完，貲費幾許，當以示我令郎業舉事，<span class='corr'>已</span>屬言于比部，令誨之，渠<span class='corr'>已</span>荷諾。但貧衲行止靡定，而令郎得早至長安，受貧衲覿面安置，為尤妥耳。巨巖師居雜華菴，否棲禪窟，團瓢幸留意餘繼此圖佈不悉。</p>
</div>
<div class='div-other'><a id='mulu116' />
<p class='h2'>與王龍池方伯</p><p>頃者兩居士兩比丘良夜幽談真濁世奇事，迄今想像猶清光泠然洗人心目也。古德有言：靈山一會，儼然未散。信矣，此非山僧之耽戀光景。蓋欲一翻提起，一翻新令，話頭不忘耳。不日飛錫臨安，擬投骸雙徑天目間。江河渺邈，會晤何期？社稷老成，惟為國珍。重食時，五觀附上。</p>
<p class="head3">又</p>
<p>憶昔白下清夜，促膝長談，私謂毘耶不二以來，固不多見，豈非夙緣所追耶？別後以投跡清涼，音問寥闊。今春辱使者之命，遠至寒山，且承毳衣之惠。是時貧道以刻經因緣，牽遊人間，竟虛法愛之深。既而聞之，令人慚愧無<span class='corr'>已</span>。貧道自念山林朽物，何敢荷長者之勤？如此感謝，無量茲新。刻經成者數種，謹各具一部計若于冊奉塵慧目，願機務之餘，試一披覽。倘或有當于心，可以藉慈雲，而大施甘澤，庶幾徼惠蒼生非小也。來都門<span class='corr'>已</span>旬月，未敢以山野溷高明，茲當飛錫，草率無狀，惟以道鑒，諒幸甚。</p>
</div>
<div class='div-other'><a id='mulu117' />
<p class='h2'>與傳伯俊居士</p><p>都城大寺房號之供，凡得有力檀越，略為噓拂，概獲蠲除。龍華有房號三間，敢乞作一轉語于北城。直指使者，以無緣之慈，施不費之惠，則視布金買樹，其功德更十倍矣。直指曾遊賞龍華，有其言之想，亦懽喜無吝。足下即因緣不熟，難乎親授，其記當不惜三轉法輪可也。</p>
</div>
<div class='div-other'><a id='mulu118' />
<p class='h2'>與徐太僕</p><p>近致書山中知門下：銓衡明允，人情向服，斯不獨門下之幸實法道之幸也。山林人良，用為慰矣。王方老之起，非有為國之忠，見賢之明，超常之識者不能也。迺聞其有引年之疏家老師，深為籌之，使其此一出也。老成見用，君國利賴，即法門亦有補焉，則出之可也。如其但當以高節危行風勵末世，則不出亦可也。持兩可而猶豫久之，遂焚香禱于文殊大士前，決其可否，乃鬮得出字。如是則菩薩智光洞燭于將來者，信非常情所可測識，而家老師舉之，門下門下舉之，朝廷亦必有不可思議者在也。惟門下不吝八行，速其早出，斯無負于今日。且其精力強王，不減少壯者，時節因緣有不可失，幸留神焉。雁平道知門下，<span class='corr'>已</span>屬意矣。卜人之事家老師，以大方便轉為攝化之方，一鄉之人群然歸向，即有司薄示懲警，亦心服焉。政所謂先以定動，後以智拔者也。願為道珍重相晤在，即不盡所懷。</p>
</div>
<div class='div-other'><a id='mulu119' />
<p class='h2'>與王龍池方伯</p><p>陸太宰倉卒登山時，山僧亦從涿鹿石經山追至，是以未得走一介為報。既與太宰議，遣力請會于山中，太宰復以老病不任寒，不能久淹，終止讀來諭，悵然自失。此作異世緣之語，直令人毛骨凜然。蓋光陰輪疾，身世靡常，緣合緣離，固皆幻夢。苟非陰宇廓徹，常光現前，遂于此幻夢漫，不為之驚心，豈有佛性者哉？太宰去山亦悵悵謂過此會晤何期三復久焉，不能自釋也。刻經期以北地緣簿而費倍遷歸于南山。僧自陪太宰出山，留京師累月。今且奉經板南下，亦竟不及振錫晉陽為曹溪一宿之緣，其為念當何如耶？四方騷動，天步多艱，秦晉、燕、趙尤為近輔門下，謂此際欲削髮入山付理，亂于不聞，免如釜魚幕燕，豈可得也？其有見之言哉！江南信多佳山水，而兩浙尤甚。門下肯以扁舟自渡，北略震澤，東觀補陀，南望天台，雁宕西極，雙徑天目，訪嚴陵之舊勝，探寒拾之幽奇，則視與繩今日清涼之得也，豈不十倍哉？門下：少與繩陸太宰十餘歲，或不難於此。吾知江南緇素忻然為門下掃石烹雲者，又非清涼地主可同年語也。門下：其信之否，嗣君宰房山上方石經，皆蒞其治內，而受其金湯之賜；京師諸薦紳長者，亦多以此賢嗣君。然賢之者，未必皆樞要，不知亦可藉此為嗣君之地乎？否也。傳曰：德不望報，公不徼私嗣，君亦務其德，職其公而已，何有于此？然山僧于門下有道義私雅故，及之經板，業<span class='corr'>已</span>刻十之二，皆未得就裝潢呈覽，以山中得紙之難故也。此去江南，則繭楮所自出，當為門下圖之。清涼近多魔障，幸門下不忘付囑，善自護持，他無所屬望矣。</p>
</div>
<div class='div-other'><a id='mulu120' />
<p class='h2'>與曾舜徵居士</p><p>山西呂撫臺于初夏，巡閱五臺山，見林木砍伐之甚，赫然斯怒，下令繁峙。縣查將師子窩鳳林寺等處，擬遣師子窩坐砍伐營造鳳林寺等處坐砍伐，開墾招詳，蒙批概行免釋，蓋謂<span class='corr'>已</span>往，姑不究也。兼給告示禁。約中亦云：念事非一朝，罪非一人。以前罪端，姑免究治。是此老禁令雖嚴而存心則恕，奈何邇者繁峙，復為左右近習所中，申請重究，而撫臺復批雁平道何　再虛心研審招解行東路管糧通判白，　轉行繁峙，縣遂仍前擬招申通府通府擬抄招呈道矣。夫五臺砍伐之禁，實不肖素心，然撫臺業<span class='corr'>已</span>赦除既往，而群狡獨欲，藉此以傾陷師子鳳林二三名藍，是小人道長，君子道消，法門興廢，實此關焉。惟門下向撫臺，或雁平道，作一轉語，以斡旋之。仍原既往，但禁將來，斯不墮小人計綱中矣。倘于二公素非識荊，即求之他相知可也。妙德與師子鳳林唇齒叢林，故不得不汲汲。且五臺砍伐之害，在各寺脩造有限，而商民販賣，板木無窮。今獨禁僧，而置商民于度外，誠所謂放飯流歠，而問無齒決也。此又群狡神通廣大，情蔽深扃，而院之所未察者也。儻屬筆當更以此為首辭，事在然眉，幸即留念。</p>
</div>
<div class='div-other'><a id='mulu121' />
<p class='h2'>與王宇泰居士</p><p>本師書經之願，蓋三十年矣。昔掩關武塘之瓶山，曾一語及意，他日從事不肖，當左右匡弼，以承厥志。不謂昨冬於貴邑于氏園亭畢是願，而江南緇素咸得周旋奔走以奉勝緣，獨不肖羈縻，北方未得將滴水點墨之命，則宿業深重，現行乖違所致也。其有負本師不既多乎？經既成特命果清師兄齎送蘆芽藏之鐵塔中，今詣都城鑄造銅函，足下當速往平賊門外茶菴中瞻禮之相知者，或拉之同往，以廣其孝思，以拓本師錫類之願可也。本師<span class='corr'>已</span>飛錫鎮州，不日欲登覺山，繼此或可入清涼矣。足下與中甫迷繩為蛇，依他遍計，一念瞥起，萬念紛紜，遂于一光中互相背觸，如眼妒眼，如指疾指是，豈惟出世法中無如是事，即世法中一非賢人君子之用心，矧兩足下同師而有是行徑，直欲使盡大地人謗佛法無靈驗，謗僧無家法，如是謗三寶之罪，誠恐兩足下且為大地人受之，則豈獨兩足下互相蛇蝎<span class='corr'>已</span>哉？昨在龍華業<span class='corr'>已</span>洞，悉足下之情似少見，及乎此，而顧有念釋之中甫此誠無間鑊湯中一滴清涼。蓋誠能動物，先人格言，一念真精，六種震動。吾知中甫當必悟繩非蛇，了依他遍計，而圓成固有，但在足下貴精誠以待，倘其才有一念回光，便須迎機一接，令不至更相離合，斯得之矣，惟足下勉之。長安風景，易以溺人，身世匪堅，一靈扃閉。使非此生少有回頭轉腦處，則冥迷長夜，馳逐三途，寧有既耶？草草不盡瑣瑣。</p>
</div>
<div class='div-other'><a id='mulu122' />
<p class='h2'>跋某卷</p><p>死生患難，于人亦大矣。不知覺範得何三昧？而能于鞭笞束<span class='corr'>縛</span>中飲食談笑，縱橫自在。又不知強仲得何三昧，而能于眾情唾？聞諱見之時，獨繭足三千里，而毫無避忌。授持此卷者，當自得之。若向本序中摸索，盡是指蹤畫餅。</p>
</div>
<div class='div-other'><a id='mulu123' />
<p class='h2'>與傳侍御</p><p>貴治小西天有石經山，乃北齊慧思尊者及隋靜琬尊者，刻經于石藏之，此山山因以名焉。山之東西峪各有寺寺，皆名雲居，故有東西雲居之稱史，乘載之詳矣。邇來僧無正見，魔有巧圖，東雲居乃改名觀音，西雲居乃改名天寶，頃登此山，詢得斯事，良為錯愕，豈有千餘年所寺額一無所稟承，而輒擅改之乎？然姑念改之，人既徂化而繼之者，又愚昧無知，事難究而情可。原特為改書，仍舊額，敢徼寵門下，并藉尊銜，同為立石。既徵且尊，則斯善也，殆信從之者眾矣。兩寺更祈各給告示一紙，以飭僧行，以禁邪教，庶魔佛分而邪正辨，斯不獨金湯佛道，實陰翊王化之一機也。惟門下念之。</p>
</div>
<div class='div-other'><a id='mulu124' />
<p class='h2'>與房山王明府</p><p>惟門下：玅稟休明，繽纕蘭芷，惠風披渥，人意消。野人雖未識荊然幸于尊公拓方外之雅數載論心意言攸愜，故于門下心光昭緝，識地趣承，亦且數載，信矣。夫道合神交，千載符契，固不在形跡疏比間也。野人枯坐五臺，久逃塵俗，邇者偶同二三薦紳中貴奉本師達觀尊者來，探小西天，上方諸勝，睹小西天石，經山雷音洞，地面殘缺，因布金令住持脩補之。忽于地中得石函函面有大隋大業年間，字刻中藏佛舍利三粒，靈骨附焉。中貴歸，奏慈聖皇太后，旋遣中使迎入供養。本師謂此舍利，乃名山奇瑞也。特命不佞偕往，密為完壁。計茲同使臣過貴治，敢勒八行報左右。儻不以世俗為障，一至瞻禮，他日報之，尊公亦足以見不佞以法供養之念矣。且我佛于金河，顧命大般涅槃火浴，得舍利八萬有奇，其流傳震旦者十有九粒。此其三也。自隋迄今，千有餘歲，而靈光特耀，豈非門下仁心善政，和風甘雨，有以感之耶？不爾，非百川澄湛，月不現也。矧石經山為國家大福地北齊慧思尊者刻藏于石，以壽佛慧命，隋靜琬繼之，至元慧月終焉。歷歲久如初，未嘗蒞兵燹之厄。此固神物呵衛而要之，宰是邦者，亦多受靈山付囑而來，其檀護之功，不可誣也。然則今日為名山作金湯，為國家祈福澤，寧不于門下有厚望哉？草率具陳，不盡欲吐。</p>
</div>
<div class='div-other'><a id='mulu125' />
<p class='h2'>與某</p><p>足下豪爽，揮斤于渚，詩酒文章，風流富貴。一切世味，亦既備嘗。即蕭、韓、石范盡是鏡象空花，海漚陽燄，瞬息不存，徒增結業，人間樂促，地獄苦長，願足下圖之。此亦信知鼓瑟齊門，然終不敢舍瑟而從人所好也。至若惡業有十，而口居其四，足下大都，犯之繼此，猶當重戒，傅大士何時西去，去後有音耗相聞否？足下業<span class='corr'>已</span>移家，至聊城否，晤言有期，呵凍不既所欲。</p>
</div>
<div class='div-other'><a id='mulu126' />
<p class='h2'>與傳侍御</p><p>正月十五日，附書于中甫致門下。廿一日接中甫八行云：十一日<span class='corr'>已</span>出都門，凡不肖與門下往來音問，皆屬曾司馬為之轉移書至都城，想曾司馬當為致之矣。中甫使至，兼以門下兩尺牘見示，始知門下疏<span class='corr'>已</span>及都門，甚為懽喜。大丈夫既不能展其所學，為斯世斯民免饑溺出水火，則笑談山水，揮斤煙霞以遂其高，亦人生樂事。況垂老之親所當奉懽菽水，窮劫之我所，當究竟頭面，而可不于此時決去就乎？第聞竟告休致，則恐又拂人情而來物議，此何時也？功名富貴，不啻若蛾燈蠶繭，寧喪其軀，無寧捨離，安有御史而告休致者？小年不及大年，亦無怪。其然疏草及旨，意皆未得入目，不委云何？但據不肖，妄意揣度，此時舉動大都非陳情，則稱疾斯合，世調之二者，而稱疾為尤順也。門下其裁之五臺因緣，他盡可緩，獨申文一節，必得批行立石，斯為至要。全美即門下歸速，不及立石而有。按院批申立案，該道府州縣，亦足以為後日張本也。近者告開墾陞糧者，紛紛為害甚切肌骨，過此則蔓難圖矣。張兵臬甚仁，慈敏慧第，其有屯荒蓄賑之令，而下官多奉行太過，亦難可辨察。苟有以通其情，及示以禁山不可概，開僧地既有額，免不應為豪民所中而輒陞其糧，則此公必豁然大悟，而名山受福多矣。儻有司有所，紏劾于僧，或貪或婬，有實跡可據者，亦應盡法，不必姑惜治吏胥商民以護名山，治穢惡僧，人以服有司斯法公情允人，無得而議矣。華嚴合論之刻門下，既有歸志，宜暫停止。吳、甘二老皆非歸信法門，一時人情強勉，終非美事。我教以自發肯心為殊勝善緣無強況門下今日行事，尤宜慎約世態雲雨，自古然矣。萬一二老有心念及，則當報以此書刻于五臺，聚貲于曾司馬而貯之龍華，蓋不肖。此去住跡京都時少事，非可委之他人，故未可刻之。都城至，云：委之地方官則尤萬無是理。二老若不念及，只合舍此而圖大事，蓋此緣當日獨為二老唱故也。聞憨師有書，致門下料必及五臺蘆芽。師去山<span class='corr'>已</span>久，恐有所籌慮，或未必時宜，凡百當以不肖。所云為準，彼不足馮也。況玅、憨二師皆注念塔院寺，而不知此時塔院大非昔比護之，恐反損光明耳。近知老師過冬蘆芽，或不無所囑累，亦當觀其時節因緣以為行止。蓋老師佛祖肚腸，而眾生巧于投抵，且左右無明眼護惜，凡百在門下主張，必期世出世法，兩無傷損，若虧其一，必喪其兩，一時之情，不必盡徇。我輩于老師處，當大家愛護，縱一時少有違拂而要之，到結角處，終自光明透露矣。不肖二月盡出足，三月猶往來，五臺蘆芽兩山間，尚可蹤跡。門下。儻以此時東歸，當于便地相期一晤，過此則不肖，由燕都牢盛，復過東昌一敘，乃去江南亦可也。又不然，則自江南歸錫，五臺取道，東昌一晤亦可也。大都門下行期必于何時，以不肖愚慮，似惟早一日為得矣。聞官舍無內典，謹以圓覺經、起信論、永嘉集宗門武庫成道記各一冊，附往幸於宗門武庫永嘉集二書，更宜多著精彩。古人有一生坐臥經藉邊未嘗得一字一義受用。偶因謫竄海島，于破寺蓊虀堆頭，拾得半部楞嚴，遂得大受用證，入首楞嚴三昧，因著論辟之富家兒，終日靠米囤，而不得餐享米味。何以故？飽雜味故。窮漢得升合便事，炊煮恣情享納，飽齁齁地去也。門下：此時正窮乏饑，餓中米，至須趁時，恣意一飽。望望。</p>
<p class="head3">又</p>
<p>即日曾司馬使者報言：不肖，正月十五日寄門下書業，<span class='corr'>已</span>託甘直指轉上不肖甚危之。此書得從承差人附往即無慮。儻官封發舖，而門下又不投文，此必類收憲司，且將投之新院矣。書中所云五臺因緣甚絡索，兼有申草在內，脫投之新院，奈何不肖<span class='corr'>已</span>趣使都城訊其事圖止之，復顓人白之門下，乞留意查之。凡甘關院公文至，得盡收拆乃可，不然，則狼藉不少矣。大都中甫出都門，便有如許淆訛也。五臺事節正月廿四日寄書，雖復云及，即不詳矣。正月十五日書，并重錄申草呈上，幸委悉之，他餘皆在緩急間，獨申文一節，僧司業<span class='corr'>已</span>候之門墻，萬一可行乞批發，以了彼我一番心願，而名山有幸，萬萬不可，幸垂一語，微示去役，令其歸山去役，依不肖最久，頗伶俐能領會也。從甘使者寄書，儻<span class='corr'>已</span>達彼岸，幸慰我報音。</p>
</div>
<div class='div-other'><a id='mulu127' />
<p class='h2'>代張中貴作戒文</p><p>弟子張進自思根器下劣，習染卑庸，雖得人身，而宮闈是近；雖生中國，而佛法緣疏。是以境日侵而染逾深，性日迷而情益熾，驕奢縱恣，弱懦愚癡，不知苦之將長，自謂樂之無極。萬曆丁亥春，幸得瞻禮，達觀尊者于明因寺片言開示，即戒葷酒，甫及三年，一朝破毀，業重障深，魔強正弱。今幸尊者飛錫潭柘山，重復警策，惶愧無地，痛淚悲泣。因自思惟，五戒不持，人天路絕，縱不能全受，敢不分持。是以發心重戒，酒肉誓盡，今生決無毀犯。又思殺生，乃飲酒食肉根本，本之不除，枝葉寧瘁？是以發心戒殺生靈誓盡，今生永無故犯惟此二戒，實蒙尊者哀憐提拔，實亦自發肯心命根，可斷此戒不毀。惟願釋迦如來、觀世音菩薩并韋馱天將護戒善神潭柘山一切護法靈聰加被于我，護念于我，使我戒力如須彌山王，永無搖動。弟子張進不勝哀懇，惟願證盟。</p>
</div>
<div class='div-other'><a id='mulu128' />
<p class='h2'>重脩稽古寺記</p><p>完邑西北去治二十里，而遙為陳候。村村有寺建，自唐開元間，始名寄骨。迄我明景泰中檀越靳君馬君，再三舉廢墜，易名稽古，而世俗則亦有仍村名，而以陳候呼者。然義各有攸據，碑幢舊志載之詳矣。寺近復頹蠹蘭宇，僧伽一時為之消索，而中巖居師受業，其地乃矢，力事脩葺。天王伽藍、祖師三殿，業告成功<span class='corr'>已</span>，復集緇素檀物詣京師，印造大藏六百七十八函事聞聖天子特賜敕護持之。茲且從事佛殿兼創閣以庇法藏。會余由燕山入清涼，取道謁師，師因屬一言，徼惠檀越。余曰：檀之義大矣哉！雜華經載初地菩薩脩檀度證入二地，其曰：菩薩以種種所有，乃至頭目髓腦、國城眷屬，不見有施者、受者及所施物，是名三輪空寂，名脩檀波羅密。由是觀之，則金剛經所稱七寶，滿三千大千世界，持用布施，不如受持金剛經四句偈等所得福德多殆與此意互相發明。何也？必能受持金剛經四句偈等，而後謂之三輪空，必能脩三輪空檀，而後謂之善受持金剛經四句偈等，蓋金剛經非揀布施揀住相布施也。住相布施，即七寶滿三千大千世界，非雜華輪空檀，其得福之寡也。固宜不住相布施，即布施，非布施，是名布施。斯雜華義也，此一舉也。吾知吾師行將導完之善信，由斯檀度，了知一切行度，乃至盡十方三世萬有諸法，悉皆令入薩婆若海，而大莊嚴之，豈獨為一區區？稽古云乎哉？完之善信，固自各各具有如來智慧福相者，又奚俟？夫！余言：</p>
</div>
<div class='div-other'><a id='mulu129' />
<p class='h2'>與真實居士<span class='note-inline'>(<span class='corr'>已</span>下八編，辛丑年正月，虞山錢牧翁發來刻入。)</span></p><p>金山道場向非靜圓師幾復艸莽矣。磨涅始見堅白霜雪，始信松筠。足下當更護持之，顯親鄰巨室，必得柔和戒德者居之。此地始為三寶有不然，以苕人之刁，強強孰勝之？以苕人之吹，求疵孰掩之？不惟失其道場，辱及僧類，即足下護法之名，亦從此掃地矣。大都作事宜公不得私所好江南之廣，豈遽無僧？願足下語之靜師期無相負。</p>
<p class="head3">又</p>
<p>光陰轉眼<span class='corr'>己</span>分上事，可有多少下落否？日用可覺，日有光明否？學途中日，有進益無？謂未得一跌粉碎，遂甘心醉，夢過了現前光陰也。仲淳可得共朝夕否？世出世法，幸相與有成子晉病恙何如？便當報我靜圓。師在金山，有無緩急，乞留念。</p>
<p class="head3">又</p>
<p>潤州鶴林寺為玄素禪師道場有蓮池竹院，皆為人所侵。陸太宰力復之有田，亦為千兵人家所有。前丹徒令馬君斷歸寺近千兵，假以軍衛具告屯院批高二府，反斷與侵者。而僧亦復具告江院批張明府冬底不肖，在當湖乞太宰書與張明府。明府業<span class='corr'>已</span>領略，不謂張君近復有更調消息，漫不視事，敢乞足下一言以促之，使其完結此事，新令為汶上人，或未必有益于僧，即難為通情耳。高二府儻素相識，并乞一言以弁，其偏執之情，如不相知，乞發數字，懇工部崔君一書，乃妙崔君與高至親故也。太宰前與張書中亦云同足下作鶴林檀越，其中委悉須細訊之，鶴林寺僧有得之矣。</p>
</div>
<div class='div-other'><a id='mulu130' />
<p class='h2'>與某</p><p>汪、陳兩居士，每以舌相牴，牾然舌心使也。余甚不樂兩居士有此鄙人，兩以善言，私相攝規，又以惡口警折之，然終不能革其流習，亦曾示之傅直、指直指為兩君掩惡直指。既宦遊此一段因緣，足下當默致調燮，必使和美適人，口頰乃可，此但與足下道也。覽既屬之火光三昧。</p>
</div>
<div class='div-other'><a id='mulu131' />
<p class='h2'>與某</p><p>別至清涼，於最幽深處禁足禁語冰雪封埋人鳥，絕跡移步，即當穴冰雪為竇日煨榾柮煮燕麥，或焚柏子<span class='corr'>瞑</span>目跏趺時忽身世都遺證入三昧，甚之忘失。旦莫者十恒八九間，遙念諸君子輪蹄逐逐風塵，雖欲於此三昧中受用，剎那光景輒不易得矣。</p>
</div>
<div class='div-other'><a id='mulu132' />
<p class='h2'>與陸太宰</p><p>切惟名山藏幽，合抱爭秀，高士嘉遯，寒穴流和。邇來五峰競禿，萬木空聞，釋子逋逃，徵糧荒瘠。於是輒申蟣虱之痛，剖狗馬之情，敢乞曲賜弘慈，委成眾妙。片言之下，轉凍為春。枯杌重榮，亡僧知返。俾又金地，庶使文殊。不乏靈花之圃，均提仍備；慧水之儔雲外來賓林間得。主張相國，振頹風於趙宋陸太宰，啟法運於明朝。一舉玄謨，千秋芳響。此而不計，餘則奚圖？且地鄰紫塞，　　跳梁林木，崢嶸風鳴葉吼　賊以為兵仗巖藪，幹舞枝搖，訝認戈矛，既進施退，是以苻堅敗績艸木皆為晉兵，豈八公之神巧驚勍敵哉？實乃茂林助險，絕壑資危故也。山野本方，外之曹與世，澹然無接，尚慮及此。況明公原國家宰輔先朝老成此而弗憂，信非丹悃山野不揣暗短無狀獻言，伏惟赦其狂狷，憫其為法，俯察微誠，不勝感激之至。</p>
</div>
<div class='div-other'><a id='mulu133' />
<p class='h2'>跋持準提陀羅尼福用解</p><p>客有疑持準提陀羅尼福聚神用無徵者，瞿元立氏乃為之解，蓋有法爾報合之辨。以夫人昧法爾，則滯福用而狂求，昧報合，則撥福用而妄作。而不知自佛以至眾生，自佛界以至眾生界，孰非此陀羅尼為之總持？又孰非此陀羅尼為之出生？故受持者知法爾，則心、佛、眾生三無差別，而謦欬彈指、風動水流，皆<span class='corr'>已</span>具足。福用孰謂其無徵？知報合，則心佛眾生森然萬狀，而報之勝劣，實持之純駁為之，殆無毫爽，孰謂其無？徵知法爾，報合則不移跬步，遍歷道場，知報合法爾則萬德炳巖，了無一法，又孰謂其無徵也？嗟乎！是解出則凡欲由一切陀羅尼門趣無上等覺者，信猶執指南，適殊方而無泣。岐不獨一準提陀羅尼爾<span class='corr'>已</span>。萬曆丙<span class='corr'>戌</span>春，余杖錫至燕都，元立氏持是解質余，余讀之，躍然肯首。明年秋，元立氏捐俸梓，成佛心要，集於龍華方丈。戊子春，告成工會，余復至自清涼，遂從臾之附刻，以嘉惠末學，誠有因是解而信受此陀羅尼，直截相應，了無疑礙，則豈惟元立氏所解殿公所集，即釋迦所說，乃至一切若顯若密，皆長語矣。五臺山古師子窩釋道開跋，</p>
</div>
<div class='div-other'><a id='mulu134' />
<p class='h2'>明優婆夷薛氏塔銘</p><p>此優婆夷薛氏塔也。是塔之建，亦既平地起骨堆，而余復銘之，又何異缽盂安柄？雖然無奈呼馬呼牛，未免將錯就錯。銘曰：</p>
<p style="text-indent:0em" class="lg-abnormal"><div class='lg-row'>天目之山，有靈物焉。東奔入海，波湧雲駢。苕霅兩軍，善能柔敵。直截剛強，頹然兀立。聳若圍城，人因以名。有菴清涼，儲釋之英。有女丈夫，跏趺示寂。遺命五子，龕之禪室。鑊湯甘露，火宅青蓮。香風周匝，熏拂人天。吳山師子，千年絕響。此日其誰？嚬呻相望。寒潭空影，幽谷希聲。斯塔斯菴，其永勿崩。</div>
</p></div>
<div class='div-other'><a id='mulu135' />
<p class='h2'>示寂先師楞嚴寺住持了然和尚行狀</p><p>先師法諱能弘，字了然。一字休休，嘉興縣王店鎮欣氏子。父某，母某氏，以嘉靖癸卯十月十日舉先師，年十三四，即不樂處。俗里有菴為杭州靈隱寺下院有僧居之。先師見，輒喜數往焉。尋乞身父母，詣菴披薙二十人講席，習經論以資弗逮人殫心竭思功，視人恒有倍。由是講業日精，學輩就質疑義者日益眾。先師亦誨人徹，旦夕無倦。隆慶辛未夏月，溪座主赴金陵天界寺講期，先師為副講，值歲凶饘粥不能繼，迺倡眾日乞食。都城夜則尋討經義，天暑弱軀，遂困憊成疾，忽自歎曰：文字語言，終非了義。因謁棲霞雲谷和尚，參趙州無字話間有所發明，輒疑不自肯，然教乘則日益精徹。每至叢林，提一經一論，為四眾開演，直截明快，有非尋常講者所能及。雲谷和尚晚年歸錫武塘大雲寺，先師居首座寮，身心勞悴，病益進，由是始決策終老泉石間矣。萬曆戊寅，掩關武林高亭山。壬午，移關于嘉興之東塔。癸未不肖，以達觀老師命有事楞嚴，亦駐錫東塔。一日，達觀老師至，茶話及德山托缽因緣，先師未暢。達觀老師以偈進之曰：托缽因緣不甚難，耳邊密啟即幽關。先師疑益甚。乙酉，楞嚴復郡邑大夫議檄，先師住持請于按院，范公兵道曹公咸報可，先師強起應命。居無何，復掩關東靜室。丙<span class='corr'>戌</span>春，不肖，遊燕京。明年冬，登臺山，禁足龍翻石期百日。甫越月，一夕，夢落五齒吐掌上，血蹟宛然。越日先師書至，諄諄誨言，無以<span class='corr'>己</span>見為通方塵勞為妙用。且自通其所得于托缽因緣者，併致書達觀老師請印決。時達觀老師飛錫蘆芽蘆芽，距五臺五百里，卒無便郵可寄不肖，仰據先師所見，遂先報書，蓋當仁不敢讓也。又明年八月不肖，自五臺南來至聊城，見吳康虞居士寄曹林師兄尺一，附言楞嚴了然關主，<span class='corr'>已</span>于四月二十一日化去。嗚呼痛哉！先師傾心教海，而不受其沉溺，乃于大事因緣，方期此生取辦，奈何天遽奪之，使其抱志以沒。嗚呼痛哉！先是萬曆辛巳秋不肖，自高亭披剃，<span class='corr'>已</span>從先師結冬大雪，偶達觀老師過大雲才，一瞻禮而不肖，平生惡知見，悉于其眉睫間消鑠殆盡。自是不肖日親稟達觀老師，而先師輒私喜，謂不肖曰：達觀師真善知識，若得親事之，誠幸矣。奈何！我以疾病暫阻咨參，然不肖每自達觀老師所來，必備訊所聞而後<span class='corr'>已</span>。是先師于達觀老師跡雖友而心實師之，故臨終呼達觀師，其垂光攝受我乎？如是者三四。時達觀老師結夏靈巖，一夕，夢二幢離崩，一倒于南，一倒于北，次日不肖，遂以五臺山無邊老師并先師訃告蓋無邊。于是年閏六月化時亦以不獲，盡曲折于達觀老師為懷。噫！諸老宿一念感通，千里靡間，真有如水月相為映射者，獨恨不肖于先師。既缺巾瓶，侍奉于平時，而臨沒又不及請一言，為終身佩披薙之恩，其何為報？今同法兄仁慶等，謹奉靈骨塔于楞嚴方丈。後因摭其生平大略，具狀仁者乞垂一語，勒之貞石為末世叢林，光幸無恪焉不肖不勝哀懇之至。</p>

<p class='juan'><span class='note-inline'>(終)</span></p></div></div>
<div class='div-w'><a id='mulu136' />
<p class='h1'>密藏禪師遺稿後跋</p><p>我　紫柏尊者，有徒七人焉：一密藏祖；二、幻予祖；三、寒灰祖；四、幻居祖；五、澹居祖；六、洞聞祖；七、慈音祖。其擔荷翻刻大藏經者，惟密祖與幻，予祖也。恢復化城中興刻藏者，乃澹祖也。幻居寒灰二祖者，贊襄、刻藏者也。洞祖不預焉，慈祖無聞也。密祖有徒焉，乃念雲翁也。念翁纘祖父之志，續刻未刻之經司，掌經坊、吳江開建禪林，接待往來雲水二時茶飯精嚴，天下禪流稱頌，此真誠實行菩薩人也，念翁有徒焉。今我香菴叔也，香叔生平，無喜怒色，無世情態，具慈忍心，體佛祖意，持蓮華經數千餘部，寒暑不歇，老病堅持，此是靈山會中曾受佛記弟子者也。香叔有徒焉，乃明一兄也。明兄蚤厭世途，長臥而逝，明兄有徒焉。今吾按指穎姪是也。維其傑出緇倫，注心道法，慨祖宗之公案未完，收輯密祖遺言，廣布擔願，了完全藏，不謂第六世而有斯人，願來繩繩而無盡。我本樵採之人，愧無文字可贈，但直敘其枝分源派而<span class='corr'>已</span>，以示將來。法屬咸知刻藏相承之脈，若一微塵內流出大千經卷半，滿科中現起無位真人，則在讀是書者，當機領略云爾。</p>
<p>順治<span class='corr'>己</span>亥季春望日紫柏五世法嗣解印敬述</p>
</div>
<div class='div-w'><a id='mulu137' />
<p class='h1'>遺稿始末略言</p><p style="margin-left:0em;text-indent:1em">契穎嘗讀古傳記，授受中間未有冥通，如密祖之與穎之緣奇也。穎年十六，幸嗣祖派。知祖矢，刻書冊，藏板流通，而功未竣，飄然往矣。惜其遺稿諸篇，湮沒無傳，心甚悲之。丁丑歲杪，謁巾石師座側見祖親書誓，刻大藏願文一手卷，固請至，再乃得歸焉。然亦僅得其一聞遺稿，向為介生翁祕笥中後介翁卓錫凌霄，歲戊寅，往謁之，叩示跪讀，具見吾祖之矢願宏深，裨益大法，豈細也哉？穎因固請珍祕，不與許穎祝髮後力能勝此，斯不虛所授，求之不獲，鬱鬱而歸。庚辛兩歲薦饑，介翁拽笻去矣。後聞奄謝吳門，故物散佚，耿懷彌切。壬辰冬，走虞山，與澄如法兄促膝論心，情甚歡洽，語及遺稿，不復再睹。為悵澄曰：無憂介嘗授我今以授爾可乎？穎之驚喜，出自意外，拜受而歸。噫！是非祖願神護，何以隱而復現？俾穎既得其一，復得其一也。又得牙篆一方，乃祖諱章也，亦名手所鐫，捧持秘重，時癸巳、中秋日也。若楞嚴寺規約并禪堂規制，俱出祖心裁製，復從徹微老宿處得之。斯真祖靈有屬大願欲成故種種法言，萃于一時，每於無意中作有意之合，於難得間，啟必得之緣，不知造物與之歟，抑精誠合之歟？固不憚炎霜，將所得文言，敬壽諸梓，以廣其傳。惟諸高賢覽是刻者，知穎之志，願之誠，特符祖意之神護，不沒也。</p>
<p>時順治戊<span class='corr'>戌</span>菊月望日五世孫契穎謹識</p>
</div>
<div class='div-w'><a id='mulu138' />
<div class='div-w'><a id='mulu139' />
<p class='h2'>楞嚴寺規制敘</p><p>密藏大師鴻飛冥冥，<span class='corr'>已</span>七十夏星白矣。法門有想望其風采者，不知無位真人出沒於何剎海。忽今秋徑山璉珠菴五世孫，按指穎上人於故老處得其祖之法門遺編，復於老僧處，得其祖之楞嚴規制。因丹山居士屬余一言以刻行之，先既序其遺編，茲應序其規制，庶使此希世神奇以成拱壁天下後世共得親見大師生面，敦教育於春風化日中，凜鍵鎚於迅雷激電下，法乳之施，不廣遠乎？或曰：此規但於楞嚴尚未可盡行，而何足以曲盡諸方之叢社乎？余笑曰：此一曲之見也。此規又何必楞嚴之能，行不能行，推此大法，為公之關捩子，於種種堂規，凡例即參於百丈清規，與尊正規鑒，中又何加損之有哉？凡有叢林無叢林，但是單丁住山，曠蕩行腳，有此一冊，隨身自律，便足以律眾於人天也。此豈法門之小補哉？乃為之序云。</p>
<p style="margin-left:4em">戊<span class='corr'>戌</span>季秋望日臬亭浪杖人道盛題</p>
</div>
<div class='div-w'><a id='mulu140' />
<p class='h2'>密藏禪師定制楞嚴寺規約</p><p class="byline">五世孫契穎較梓</p><p>楞嚴寺建，自宋嘉祐間，為浙西名剎，禪講高流多駐錫焉。入國朝，尤與精嚴諸名藍，比肩稱盛。迄嘉靖辛酉，廢為巨室別業。萬曆<span class='corr'>己</span>卯，郡守金谿黃公以寺居郡治之，乾邑治之。艮寺廢則乾艮頹陷，迺力請于按院，淄川王公兵道無錫，張公議復之。越四載。癸未復有規取其地者，郡守龔公嘉興、顧侯秀水、陳侯堅持不可，遂復上之。按院范公兵道曹公而鄉達，大司空五臺陸公學憲瑞溪包公鄉進士袁公、坤儀太史馮公開之，相與捐貲協力，始得盡歸故地，此豈非伽藍神之默護，而一時宰官居士乘運挺生，共興佛事哉？大司空以殿宇工繁，未易卒舉，因買施廳堂房屋六十餘間，先造方丈禪堂。屬道開督理，工役道開，不自揣，勉承諸公之命。始事于甲申秋七月，迄今年春二月，禪堂齋廚等室告成，方且有事。方丈太史謂：禪堂既創粗可安，僧宜緩方丈而急。佛殿夏四月，遂命僧乞施郡中甫三月隱隱有響應之機矣。會秀水陳侯不祿，乃不逞輩，藉以興讒，中止工役，此寔道開德臘淺薄，願力輕微所致。不然，何能舉二十餘年之廢墮，而遂成功于一旦也？道開罪戾，誠無以自解。敬謝檀越，乞食他方，殿宇大功，俟諸來哲。然叢林新設，庶事草創，非有成規，曷能垂遠？今定立寺規十條錄成一樣十四本方丈禪堂并十二庵，各付一本，後之居斯地者，願共遵守，無作虛文。</p>

<ul class="">
<li><p><span class="corr"/>分授基地</p>
<p style="margin-left:1em">古藂林百千萬指群居共學法，固不得自私粒米滴水，況有分居析爨如俗諦者哉？慨自世降風微，法衰道蠹，有不居伽藍，而恣惰神祠鬼墓旗布星羅，以蠶食檀信者矣。有雖居伽藍，而割井離煙，孳畜烹宰，有甚于俗民者矣。有雖居禪室，而務多藏厚，積畜子養孫，無異于酒肉僧者矣。嗟乎！狂瀾倒海撮土，其何以迴之？碎膽裂肝，強順流習。今將本寺基地公私分作一十五分，正對城隍廟，一分作佛殿天王殿三門雨花閣及東西兩廊基，共闊一十六丈，深三十四丈殿正東而北，一分作方丈及金湯、別室、般若、堂基、般若堂、藏郡守龔公所書、金剛經、石刻及各經板，共闊十四丈，深二十五丈殿正西而北，一分作禪堂、休夏堂及庫司、廚司、齋堂，旦過堂基，共闊十四丈，深二十五丈。<span class="corr">已</span>上皆公所也。殿東南方丈前，一分作一庵基，名妙覺殿。西南禪堂前一分作一庵基，名等覺，各闊十四丈，深九丈。禪堂西為街街，西共地九畝，零南界，寺墻西北俱至城腳街，均分作四庵，自東而西。第一名法雲庵，第二名善慧庵，南北各闊十二弓，第三名不動庵，南北闊二十二弓，第四名遠行庵，南北闊二十四弓，有奇佛殿。禪堂後濱北共地十三畝。東北俱界寺墻西至城腳街，均分作六庵，自東而西。第一名現前庵，第二名難勝庵，第三名燄慧庵，第四名發光庵，南俱闊十一弓三尺，北十一弓一尺五寸，第五名離垢庵，南闊十一弓四尺，北十一弓二尺，第六名歡喜庵，南十二弓，北十一弓三尺，而池西岸地一帶屬之<span class="corr">已</span>上皆私室也。其法雲善慧庵後，池南弦上地一帶，及禪堂後，燄慧發光庵前地一帶，俱屬禪堂，作菜園，亦公所也。查方丈禪堂及十二庵亡僧，俱無葵骨地，合將現前，或難勝庵基、動支、禪堂錢糧，照叢林舊規，造普同塔一座、塔院三間，聽禪堂撥僧守之。其內隙地悉禪堂種菜辦糧，各庵不得規取寸尺首僧雜役，亦應除免，不得攀累。此雖私亦公也。再照十二庵基內有未造者，禪堂暫管辦糧，俟有戒德高流，會議與之，慎毋徇私。比之匪人，尤不得借與俗諦中人豎一椽一瓦，以啟他釁，違此言者，永劫沉墮。</p>
</li>

<li><p><span class="corr"/>均派糧差</p>
<p style="margin-left:1em">觀夫南北叢林中，方丈禪堂，必有德者居之，未有納糧當差者。今本寺佛殿方丈禪堂及十二庵，共基地四十一畝，一分五釐四毫議除方丈禪堂外止應十二庵照，依精嚴故事，無論本庵地之多寡，均派糧差，每庵三畝，四分五釐，各自辦納，但永不得分戶，及將地畝割寄俗戶，以貽後患。違者眾當協力救正，甚則告官懲處，不得隱忍。其遇造冊及糧里幫貼使用，亦十二庵均派。儻有大德地主，矜憐曲護，得蠲免佛殿方丈，禪堂公占，如他名剎，尤幸事也。余日望之。</p>
</li>

<li><p><span class="corr"/>朔望祝延</p>
<p style="margin-left:1em">我釋子不耕而食，不織而衣，粒米寸絲，恩有所自，苟非大事，究竟如之，何其坐受之故。祝延一事實報恩重務也，每月朔望應照各大剎上殿，稱祝方丈，禪堂僧畢集。十二庵各以首僧一人至違者罰香、十束油，十觔供佛，二次罰銀一兩，作修造之費。二次則會眾擯出其庵，另請僧居之所，有祝延香燭，并眾僧清茶、一杯十二庵，逐月輪供。今佛殿未造，暫在禪堂，祈祝各庵免至。</p>
</li>

<li><p><span class="corr"/>官府支應</p>
<p style="margin-left:1em">昔法道盛時，龍象傑出，王臣每敬禮之，恐後今也糧差正供外，追呼征索，下同胥吏，此豈盡王臣之過哉？實我輩不修梵行，自入卑賤致之也。凡迎接祈禱，一應雜役本寺諒亦不免除塔院係禪堂管理辦糧雜役，應免外議十一庵輪年或輪月，充首僧支理。今庵居未經造完，<span class="corr">已</span>造者先儘輪充，永不得干涉方丈禪堂。</p>
</li>

<li><p><span class="corr"/>方丈住持</p>
<p style="margin-left:1em">奧，稽我釋迦如來之住持五印土也，四十九年三百餘會，邈乎不可尚<span class="corr">己</span>。嗣是達磨東來，住持震旦九年熊耳五葉芬芳。智者之天台觀師之清涼繼嗣，亦各有人。庶幾皆無忝住持之義。于是叢林之興在禪曰方丈在講曰法堂住持者。在禪曰堂頭。在講曰座主曰上堂曰陞座。此又禪講說法之所由分也。考之六朝。唐宋盛時。逮我太祖成祖。以至弘正間。凡住持者。皆有司致敬敦請相與表裏匡扶化道嘉隆以來。各寺類以本山酒肉僧輪充住持。且指實行禪者本色道人。及諸方參遊衲子為野和尚。嗟乎為佛子者。寧甘心若所為家和尚哉。昔也敦請而至。今則牒劄而驅昔也。捧喝上堂。今則杯酒入院。昔也利生陞座。今則自利赴期。又何怪乎有司之驅使而奴隸之也。本寺方丈之攝。雖不能迴波泝流。上法古昔。亦當少匡時獘。冀振玄風。凡請住持。必咨訪他山名德瓢笠高流。或能以正知正見開悟一切。或能精持靜念鎮攝一切。或能堅持淨戒。風礪一切。無論齒臘高下皆議請之。訪議既定。禪堂首座維那并本堂主僧<span class="note-inline">(即監寺)</span>各庵首僧，隨力辦具香信，兼求金湯書<span class="corr">刺</span>擇日請迎。至日禪堂設齋禮送入院。如地遠者。止令禪堂主僧當年首僧齎具眾僧名柬及金湯書<span class="corr">刺</span>往迎，不得赴官給帖。不得設齋慶賀住持。亦不得設齋款眾。如無名德，堪以應請，不妨闕席。慎無以師子蟲魚貫輪充自食身肉。入院之後，每月朔望先晚。禪堂設茶千栴檀林首座監寺等，執香詣方丈恭請茶話茶畢，或隨意舉唱，或參決心疑，或咨請經旨。或商略常住事務，各庵首僧必至。其餘有志參請者聽住持。如欲退院禪堂上中下座及本堂主僧各庵首僧再四懇留不可。然後于禪堂備齋禮送出院首座有為眾所推仰。及前院舉代亦堪補席。蓋古有其事也。方丈立住持題名碑一座，使後之人得指而賢否之。此昭勸戒其住持闕席方丈堂舍聽禪堂撥僧守之不許各庵令僧安居，以致侵沒常住。</p>
</li>

<li><p><span class="corr"/>茶參坐次</p>
<p style="margin-left:1em">自昔禪林參堂入室，惟立受而<span class="corr">已</span>。初無坐禮，況敢與主法者抗使道法不尊。今設茶坐次惟住持一人正坐于上，餘皆列坐兩旁自北而南。先本堂上中下座，次各庵首僧本堂監寺知賓化主。又次各庵散眾及本堂、典座等一切行人，即本堂四首座。有耆宿與住持年相，若道相似，或曾同參共學于此亦當折節贊揚。故一佛出世，十方諸佛同集道場，先輩祖師亦類多隱顯上下，互相鼓激，無他念也。其或未至無學地位，更當虛心參學，毋自慢高，儻缺住持，則第一座舉揚參請坐。次則堂中四首座上位各庵首僧本堂監寺知賓下位餘盡兩旁序坐。</p>
</li>

<li><p><span class="corr"/>叢林賞罰</p>
<p style="margin-left:1em">佛律視刑，書其詳密，不啻萬倍。故俗諦中人，干冒國憲，無或深怪。如僧行少虧，即不逾時遍人口耳。是僧家犯佛律，為王章所不科，議者最多，故持佛律，以整肅僧輩，實住持之職也。本寺凡各庵有事當白當年首僧轉白禪堂，首座赴住持聽理。如禪堂有事，則首座知會、首僧赴住持聽理，住持缺，則首座代理，首座并缺，則當年首僧鳴板集、禪堂監寺等及各庵首僧，共赴方丈議處。若事情重大，即住持首座不缺，亦當集眾共議方丈設立二簿註記，合寺僧功過，有不服公議者，連名具呈僧綱司轉聞官府懲治。</p>
</li>

<li><p><span class="corr"/>禪堂規則</p>
<p style="margin-left:1em">古叢林有明眼者主其席，又有第一座贊其化，由是諸方參學，龍象雲奔，霧湧相聚，一堂拼命，鉗鎚不至，發明<span class="corr">己</span>事不<span class="corr">已</span>充其心，即死于凍餓，吾寧焉何法道衰而叢林敝，祖意微而僧行虧。主法者惟利養是圖，而號稱粥飯主者，亦往往據禪堂為壟斷借長連曲彔木床為利媒，依期論價，賈集庸材，以為奇貨，而鑄鬻之期畢，則競少爭多，作散場公案。嗚呼！此可為痛哭流涕長太息者也。舍是則能持福緣，供接往來者，為大善知識矣。初不知叢林之設為何事，又或一瓢一衲，萬水千山，與先聖賢遺跡作仇讎，償路債者，為參方之士矣。初不知古人三到九上與八十，猶行腳者為何事？又或有因營修寺院建立、講經、諷經、坐禪念佛期場，自謂得方便募化之道，殊不知解說為闡明法要，讀誦為借熏，鈍根參禪，為究明心地念佛，為求生淨土。若營修，則自有本分善緣，顧可因瑣瑣有為功德，而倒行逆施若此也。今本寺禪堂，永宜痛戒前非，務在延請正知正見戒德精嚴者為第一座，實心實行勤勞為眾者為主僧每年立二長期，四月初一日結夏，至八月終解期，十月初一日結冬至明年二月終解期。蓋古惟坐夏，今兼結冬者，以近來叢林習便故也。舊規上期不過百二十日。今百五十日者，以近來真參實學，每苦根鈍期速，功廢半途故也。歲闕三月九月者，以其時便宜澣葺冬夏衣服故也。堂中當遵古法立床曆簿一扇，每三月初一日、九月初一日出付書記，無論他方此界，但能真實甘淡泊為生死者，即與登簿進堂期內，除疾病外，決不許起單及告假暫出其修持之法，或參禪，或念佛，或持經咒，或習教觀，各從其便，惟四時止靜二時課佛，或課經則眾共之。苟有不謀道而謀食，不務實而務名冒進此堂，即宜擯出，即堂內草深一丈，應無所徇。其禁戒言、笑戲爭等項聽。第一座隨期立規，便宜賞罰。堂中飲食，惟隨庫司豐儉而致隆殺，不應為利養故諂曲求施門。庫司蓄有冬夏衣，布于立夏前三日，合堂內外均給散之。禪堂一應銀錢米貯庫司主僧惟董理提調，不得擅自私蓄。凡主僧不守禪規，或徇私謀為及容留不肖僧眾許眾白第一座，以理勸戒不改，則知會首僧共白方丈，更宜擯出，不得互相姑息，致墜叢林。</p>
</li>

<li><p><span class="corr"/>各庵規則</p>
<p style="margin-left:1em">僧俗之分，不徒以其跡，蓋有實存焉。乃今住寺分房，豈獨盡亡其實，抑且并去其跡所存，惟薙染而<span class="corr">已</span>。本寺分居十二所，不曰房而曰庵，宜取名十地二覺者，屬望之意，實深且重。所願各庵悉照，禪堂規約，精進修持，冀挽頹習，不爾，亦當無虧，戒律無毀，規儀不缺，二時課程自辦一生事業，庶無忝居名藍為佛子，至若栽蔥種韭蠶桑孳畜，尤本寺昔日傾廢之因，切宜重戒。</p>
</li>

<li><p><span class="corr"/>常住修造</p>
<p style="margin-left:1em">修寺建塔，世疇不以有為功德稱之，然亦顧主修者，何如人耳。若為自求人天福報，稱之曰有為固宜。苟念一切眾生慳貪執重，藉此而銷，亡其執習。又念一切眾生處大火宅中，熱惱無告，藉此令得寄滴水于佛海，作他劫清涼之源。又念時當末季，像教漸微，藉此而扶十二于千百，令未來諸眾生見一剎聞，一剎入一塔廟，一瞻禮一指，顧一低頭，皆成佛道。如是而可，謂之有為乎哉？故在凡夫，則終日靜坐，徒增我習；在菩薩則一止一作，無非妙用。奈何今之修造者，不惟尟普賢願行而求報人天者，且寡矣。故佛亭旗鼓，歌舞街衢者有之，廣求書<span class="corr">刺</span>，遍叩豪門者有之。入一郡邑，至一聚落，多方探訪，專求善施者有之舍是則或建講經、坐禪之期，或開念佛誦經之會，千奇萬怪，簧鼓檀那，倒行逆施，毀佛規式，要之盡非修造本分行門也。今本寺置立緣簿四副，每副四冊，自一分至九分為一冊，自一錢至九錢為一冊，自一兩至九兩為一冊，自十兩以上為一冊，內將一副存本寺收支櫃上立二櫃主掌之，有來寺隨喜者，隨緣乞施，將三副擇請真實戒行僧，分布城邑，隨緣乞施，無貧富，無貴賤，無多寡，必施而後<span class="corr">已</span>有慳結者，當為三懇化之無倦，即農樵負販，發心喜捨，少至一錢，一縷一粒，亦當生恭敬尊重心以受之。蓋貧人一錢與百千萬貫等也。如是募緣，其得雖寡，而緣則溥，其時雖久，而功則堅。所收之銀，惟貯櫃中，不得入方丈禪堂及各庵櫃上，別立收支二簿。凡收支銀兩櫃，主會同禪堂監寺及管工僧三面眼同稱兌登註明白。除木石磚瓦灰釘工匠外分，毫不得他費，亦不得彼此支借，以昧因果，自沉苦趣。其殿宇式樣基址界分俱有定規，無擅更易。方丈禪堂并各庵不得私自取用寸木片瓦及私役匠作做造家火。如有此等管工僧白眾，罰銀一兩，公用仍罰賠所費工料叮寧。告戒之後，有故犯者伽藍，神其殛之。</p>
</li>
</ul><p>皇明萬曆乙酉冬十一月望日沙門道開識</p>
<p class="pre">　<span class='note-inline'>(本寺<br/>　欽蒙<br/>慈聖宣文明肅皇太后<br/>賜畫像觀音大士一軸，紫衣一襲，每年十一月十九<br/>　日恭遇<br/>皇太后聖節及<br/>今上聖節冬節年節住持，當遵奉<br/>　南京禮部劄付及，<br/>　本府帖文內事理陳像披衣祝<br/>賀尋常務要，珍藏保護，不許披展玩褻，如住持闕則<br/>　禪堂首座代披行禮，首座并缺，則監寺代披行禮。<br/>　凡住持首座，監寺重換，須交收明白。至囑。<br/>　時<br/>皇明萬曆<span class='corr'>己</span>丑五月朔旦道開續筆)</span></p>
</div></div>
<div class='div-w'><a id='mulu141' />
<p class='h1'>密藏禪師楞嚴寺禪堂規約</p><p class="byline">徑山五世孫契穎較梓</p><p>昔如來應世作大醫王，救療眾生，良非一味，故四十九年惓惓善誘，而防非止惡律部獨詳焉。迨夫世降風微，僧行譾劣，由是百丈大師，大不獲<span class='corr'>已</span>，曲施俯徇，建立清規，此又貫高田光之用心也。然其周折進退，經曲威儀，猶有足觀宋程伯子有言：三代禮樂在是矣。何今也日趨日下，愈流愈遠，比丘家率以詩文字畫爐香杯茗，相高習成，逸豫燕安，背馳本教，而世之所以貴方外交者，亦惟此輩而<span class='corr'>已</span>。如是而欲其持佛律奉祖規，為七眾瞻依，得乎興言及此，誠可痛悲。略示堂規，幸相持守。</p>

<ul class="">
<li><span class="corr"/>近世修行，類曰參禪念佛，然參禪念佛，非有定時定處，一日之間，自子至亥，皆參禪念佛時也。靜鬧閒忙，皆參禪念佛處也。故溈山典座、雪峰飯頭、黃梅腰石、力春白雲，身親磨職，皆莫不洞徹心宗，作後模範，凡我同居，起居食息，俯仰周旋，慎毋虛度。光陰各顧本參本念先德云：一息不在，如同死人。勉哉。</li>

<li><span class="corr"/>二時功課，乃叢林舊規一聞報鐘，內外盡合隨堂禮誦，違者罰跪香一炷，惟廚庫各留看守一人及茶頭應免有疾，及有公務者亦免。</li>

<li><span class="corr"/>叢林飯食，粒米滴水，義重同餐，除打板過。堂外有私自飲食及私與者，各罰跪香一炷，惟客至，并有常住公事，先出後歸，及戒過午，食者病者不論。</li>

<li><span class="corr"/>酒戒律中甚嚴，凡號稱比丘佛子。若飲酒者，跪香一炷，再犯擯出，有病服藥及工僱人不論。</li>

<li><span class="corr"/>叢林之建，為眾參學之地，非曰美觀，亦非戲謔鬧鬨場也。凡有閒談雜論者，跪香一炷嬉笑及攀肩搭背，損失威儀者，跪香二炷再犯罰油一觔，三犯擯出。其罵詈諍鬥者，無論是非，各跪香二炷，罰油一觔，再犯擯出。</li>

<li><span class="corr"/>戒赴請念經，夫佛說一切法，本欲眾生，聞而思，思而修，修而證，若讀若誦，亦不過使劣根人出口入耳，文熟義解，迺今藉以<span class="corr">博</span>身口受用，甚至杜撰偈讚，歌舞悅人，且用角技矜能恬不為恥，豈不大悖佛祖意哉？即如瑜伽一教，彼固自有儀軌真言，初未嘗令人念何經，亦未嘗令禪者為之。古有撥僧應供，齋畢轉經，亦不過因齋轉經，非因經賈利也。弊至于今，誠可痛憫。凡居此堂者，決不許赴俗誦經，以圖利養，違者罰油十觔。</li>

<li><span class="corr"/>戒接待女，眾夫婦女入寺禮佛，固其善心。然民風不古，謗讟易興，而我教往往，受斯玷累，不可不戒。今縱不能嚴拒其來，亦當漸為杜絕之計。凡我同居，不許以一茶一飯款延婦女，及接言談違者，即時擯出。</li>

<li><span class="corr"/>禪堂內外，各不許私收徒弟，及披薙違者，師徒俱擯。倘有在家善人及在寺行人，欲請法名者，監寺為白首座命之。</li>

<li><span class="corr"/>禪堂內外，非為常住公務，不許私出。違者每一宿罰，跪香一炷五日以上者，擯其有公務及省師省親訊友者，須白首座，允可立限水牌方出違限者，每一日罰跪香一炷十日以上者擯。</li>

<li><span class="corr"/>近時海內叢林衰落大都，皆以住持，不得其人，而禪堂內外，又賓主太相懸絕在堂內者，意不過曰：藉衣食以資熏脩<span class="corr">己</span>耳。叢林得失，漠不介懷，故一飲一食，百謝千酬，宛然恩出，主僧受之分外在堂外者，則賴此以便私圖。聲價既售，利養既歸，鮮不畜子，養孫親疏，爾我其究也，不至盡逐高賢不<span class="corr">已</span>，情深業重，伽藍神且厭薄之，而叢林之廢可日待，不知檀那滴水，慘劇洋銅，而叢林內外，實關一體。譬之一夫，身心不可岐而二焉者也。且今所稱主僧及俗，呼當家蓋古監寺職耳。首座、監寺相與表裏，冀贊住持，以弘化道，分自有差，詎容倒置本寺？倘缺住持，則堂內外事無大小。必監寺白首座裁之，庶幾其猶心臂指之相使而得免。夫內輕外重，借公營私之弊乎。</li>

<li><span class="corr"/>禪堂立床曆執事二簿，凡欲入堂及領執事者，必白首座訊其名號鄉族及無忤逆逃叛緣事在官等由然後錄艸簿登水牌，令之安單就職。閱旬月，察其人果心無外慕，與眾和同，然後入堂者登床曆簿領執事者登執事簿，有不白首座徇私擅留者，罰跪香一炷，所留人擯去。其由堂外執事入堂及堂內出就外職者，不必登艸簿水牌。</li>

<li><span class="corr"/>禪堂立記過簿一扇，凡僧行有過，每日晚課畢堂內聽維那糾舉堂外，聽監寺糾舉，俱首座酌量輕重，論罰罰畢，登註記過簿臨罰抗辯，不服者加罰香一炷，再不服者擯。</li>

<li><span class="corr"/>堂外執事，除犯清規，立擯外凡，無過欲起單者，須半月前預白，請人替職，如滿半月，即無人交替，聽從起單。</li>

<li><span class="corr"/>禪堂立交割題名簿一扇，佛像經書器物簿二扇，凡交割家，務須舊管者，或點茶，或備齋，請住持及堂內外各庵首僧切近檀越眼，同將常住佛像經書、器物照簿，逐一查點，交收明白，然後題交者收者，名于交割簿。方丈以下，皆書名花押證盟。如有缺少，須責賠償，蓋常住，物寧有增？無寧有損也。倘下手無正職，收領聽住持，或首座命僧署管署管人，亦須題名交割簿，常住物不可令一日失守。其佛像經書器物簿二扇一存，欽賜匣內，以立根本。一存首座寮，以時稽查，如有檀越，增施佛像經書，及賢能主僧新置器物，即須添記二簿，以聽交割。</li>

<li><span class="corr"/>禪堂立經書器物，暫時出入簿一扇。凡有公事，取本堂常住物出外應用，及借他寺院物來堂應用，即旦夕亦宜登簿，以便日逐查銷。蓋人命無常，呼吸代謝，前後失告，罪業誰歸？其欽賜匣內物，尤必首座面眾，親手檢查出入，不許他人，私自啟閉。匣上鎖匙，須收庫司。至祝！至祝！</li>

<li><span class="corr"/>禪堂立，亡僧抄劄簿一扇，凡堂內外有僧亡化首座，即時集眾，抄劄登簿，所有衣缽除量，與看病行人外，盡須估唱，為買棺木及點茶，或備齋請眾，誦經稱佛，津送茶毘，以資冥薦。如無衣缽者，須常住量力津送，亦須記其名號鄉族及化時年月日時，此叢林重規不可忽也。</li>

<li><span class="corr"/>禪堂雖戒，應付誦經，倘有檀越，就詣本堂禮誦，則無可辭之理。堂內合輪次撥僧以應如所應撥之僧于檀越所欲誦之，經稍不閑，熟聽首座另撥，即抵下次，應撥之數也。又或檀越意有專指，則亦委曲從之。其經資無論多寡，悉照常規，合堂內外，三等均分，不得私收入<span class="corr">己</span>，違者罰油五觔。</li>

<li><span class="corr"/>禪堂錢糧，雖貯庫司而收支簿，則堂內書記掌之。凡檀那粒米寸絲，必入堂白眾登記；庫司日逐支用銀錢，須錄水牌。每日晚課畢，送書記謄入簿內，半月筭結一通，即暫時賒借，亦須白堂登賒，借收支簿，以便查銷。</li>
</ul><p>皇明萬曆<span class='corr'>己</span>丑仲夏朔道開謹白</p>
</div>
<div class='div-w'><a id='mulu142' />
<p class='h1'>明吳江接待寺監寺前徑山寂照庵司藏念雲勤公塔銘<span class='note-inline'>(并序)</span></p><p>維我達觀大師遺讖，有怪來雙徑為雙樹，貝葉如雲，日自屯之句。故闍維而建窣堵波，則歸骨於鵬摶峰方冊以行脩多羅則貯板於寂照庵。蓋一遵先訓云：而大師生緣，實在吳江、吳江之接待寺，尤其所常駐錫地念雲勤公於大師為法孫於雙徑經房吳江接眾，皆嘗為主者葬處在徑山黃沙灘左。余於兩處皆忝稱外護，不能無片言以誌其方墳。乃序而銘之。公諱興，勤念雲者，其字也，俗姓張氏，河南之禹州人。少失怙，恃十六，即入清涼山，勤行苦行，幻余本公，見而器之，曲為成就。既一，再往還京師得事密藏，開師命，今名為弟子，然猶未為薙染。開師乃大師之得法上首。諸法門弘護事，皆親承付囑，一力擔荷。大師欲易梵筴為方筴，以流通大藏，開本二公，實為領袖。時方設刻場於五臺，取施貲於吳越金錢，出納之在南方者，余友周季華氏司之，而齎持道路者，惟公一人，蓋為開師所托重如此。又以其間隨大師遍謁諸大名山，公充前驅。先至後息汲泉掃室，以息大師之道，從其勞瘁，亦倍於他人。開師隱遁，公於大師前落<span class='corr'>䰂</span>禮別，尋師繩橋，鳥道無險，不經終。南峨嵋匡廬衡嶽，無幽不歷，迄不得師消息。蓋行逾萬里，期越三年而始返就大師於潭柘，俾充都管裨益為多。公長身偉貌，熱腸直口，事所當言，即大師室中眾皆屏息者，亦陳白無所畏讓。既以北地苦寒，遷五臺經板於雙徑立為定法山之寂照主收藏禾之楞嚴主流行，推公領其事。余友周子介氏，與共為經紀，事事咸理吾邑接待寺地處，南北之衝雲水來遊肩摩踵，接無邊海。公主此禪院願王深廣道行，高嚴十方，粥飯主人稱為第一。萬曆庚<span class='corr'>戌</span>，海公遷化，難乎其繼邑諸檀越我沈周兩氏為之倡余家僉憲憲、副兩兄輩特禮致公，以據其席。公缽無異飯，篋無餘衲，一心為眾，千指稟仰。叢林之盛視昔有加邑諸宰官，若前趙中丞、周冏卿，及今呂李兩司馬孫方伯始吳侍御沈儀部輩，無不終信嚮之檀施所積。凡置常稔田三頃，計每日可以一畝之餘粒供眾歲，所求者惟果蔬薪炭雜需。公亦時或以施資假貸於往來，善信取息，佐其缺乏，或以好利諷之。公毅然曰：吾不爾者，齋廚諸費何來？固知公不避殖貨之嫌者，正其飯僧深切處也。又增置養老堂以居退，休則與其法友念光通公協力成之。公往執侍大師左右，嘗令熟讀永嘉集等，未來接待。時曾當寒熱交作，中夢作諸經頌，其頌法華一首云：悟佛三乘坐信車，利生道行辨龍蛇。如獐獨跳蕉芽種，蓮葉波心不染沙。醒以告人，聞者異之。及領堂事寒宵暑夜課誦，必以身先迄老不怠，有關常住，細務畢親，夙有威望，見者自皆畏而服之。暮年屢病屢起，終不肯以衰憊自佚。崇禎戊辰十月二日，遂爾長逝。世壽七十有一，法臘三十有五。公素不畜徒，晚見一僧朴誠，他日可奉香火為命名隆徑，而字以香菴立為<span class='corr'>己</span>嗣。黃沙灘有山四十畝，售自天然房者，俾作塔院恒產。今來乞銘者，即隆徑是也。公歿既從茶毘庚午歸葬山中，而碑碣尚虛。余從子君善常寄跡禪寮稔公行履為詳。余得撮其梗概，作為銘詩。銘曰：</p>
<p style="text-indent:0em" class="lg-abnormal"><div class='lg-row'>紫柏垂芳，奕葉有光。勤公挺出，厥貌堂堂。心奉塵剎，氣作金湯。飯出香廚，經藏寶坊。淵神篤護，歿而不忘。孫枝祖蔭，趾頂相望。敢告山靈，環護是鄉。彌天法雨，永作津梁。</div>
</p><p>皇明崇禎六年歲次癸酉中秋之吉　　　　弟子隆徑立石</p>
<p>賜進士第通奉大夫巡撫山東提督軍務兼理河道營田都察院右副都御史前山東等處承宣布政司左布政加正二品，服俸　　　　沈　珣撰</p>
<p>賜進士出身文林郎四川道監察御史欽差提督省直援遼餉務前奉命巡按<span class='corr'>陝</span>西，兼攝三鎮地方　　　　吳　煥書丹</p>
<p>賜進士第中奉大夫浙江等處承宣布政使司右布政使　　　　孫枝芳篆額</p>
</div>
<div class='div-w'><a id='mulu143' />
<p class='h1'>附刻徑山請書</p><p>徑山興聖寺，天下選佛場，始而國一，欽把牛鼻繩，逮於佛日，杲作師子吼，信為麟鳳飛遊之苑允矣。龍象蹴踏之區，既去聖遠而邪法興，遂當人藏而正宗墜，豈期法堂前草深一丈，安得寶座上舌覆大千？<span class='note-inline'>(昭)</span>等幸忝僧倫，深慚勝剎，思以身而徇道，特為法而求人。然重提佛祖<span class='corr'>已</span>墜之綱，宜得慧行絕倫之士。顧日月照臨而眚盲莫睹，雷霆震烈，而聾聵無聞。爰自辛卯之歲二月望日，本寺方舉千人，佛會畢舉洪鐘。有師自方外趨來，登堂禮佛，略徘徊乎祖塔，遂振錫而遄征<span class='note-inline'>(昭)</span>等目珠光而自失，瞻寶月而踟躇，念一去之何追？憺中心以忽若。迺告　幻居界師，師驚曰：此尊者也。日之云暮，相與追于雙溪。執炬以行剝，啄窮于列戶。天與之逢，果得其處。時且丙夜，境方在瞑，夢綠袍之拜跪，覺緇衣以皈依。尊者問先古之遺蹤，索志書之全帙。星言夙駕，扳仰無由，明發告辭，犬馬中結。忽念本山伽藍衣綠者眾，迺驚神靈為法，擁衛有歸，蒐彼志書，用將以獻。尊者辱賜徑山之歌，重浚放生之沼，增我山之光鑒，啟列祖之緒端<span class='note-inline'>(昭)</span>等非人知，恩知德。當今之世，舍此其誰？八十人中載來，果是幻居界師曉諭<span class='note-inline'>(昭)</span>曰：尊者道在天下，跡遍四方，道合則千里命駕，義乖而一飯拂衣。迅雷不測其機用，神龍難窺其躍潛。或有銜仰終年，不獲半面。蓋是門風之峻絕，非存情者之可疏親耳。吾為子計，尊者上足二人。幻予本禪師　密藏開禪師，並親承棒喝久侍巾瓶，尊者法道，庶幾在茲。一則春風和氣，大眾瞻依，一則枯雪嚴霜，魔眷銷伏。真如左右手，不分兄弟身。既而見之，大江以南。士大夫之好法者，咸舉芳名。淨比丘之飽參者，盡揚道譽。于是　界師為紹諸名公勸言<span class='note-inline'>(昭)</span>等躬即五臺山妙德菴、稽首二師座下，將以不腆，用致我詞。恭惟幻余本禪師密藏開禪師，悟有生鴆毒，乘出世舟航，號稱飽參，寔宗門之爪牙，卓有實行，蓋法窟之頭角。平生刻苦，於道諸方，咸服其誠，誓將把手牽一切人，同入涅槃場。豈得掉臂向五臺山，獨居清涼地？秋月行空，非厭污而匿照；春雷震物，將隨地而發聲。況三千樓閣雖墟，而十萬松杉未老，山花野草，微風動搖，猶堪永日，暮鼓晨鐘，清規隱映，未錯用心。謂於棒頭喝下，可見彼八十一人，勿言寺老僧殘，曾安我千百七眾。紺目金容，期重臨於鳥道；慈雲法雨，且忽湧於龍宮。斯雖諸祖莊嚴，此山之宿願待人而行，實尊者賜。歌浚沼之公案，得師以了。感因緣之殊勝，知諸佛之冥加。爰遍盟於諸檀，特專祈於法座。螻螘微誠，冀慈嚴之易動；巖龕久寂，睹佛日之重輝。幸賜哀憐，均垂允諾。謹疏。</p>
<p>萬曆壬辰正月元日</p>
<p class="pre">　　徑山興聖寺弟子圓昭　圓輝<br/>　　　　　　　　　海舟　古曇<br/>　　　　　　　　　性正　如昇<br/>　　　　　　　　　如昪　如旻<br/>　　　　　　　　　淨霖　真月<br/>　　　　　　　　　圓曉　圓奎等仝稽首頂禮</p>
</div>
<div class='div-w'><a id='mulu144' />
<p class='h1'>尊者與藏大師書</p><p>大都法化之柄，所以抑揚聖凡之椎輪也。苟非見地高古，脫略窠臼，不動思惟，神情開朗者，誰敢妄襲之哉？邇來庸鄙設與言，此未有不縮首駭而唾舌者也。苟不立志，則臭虫勿若矣。予又何言哉？徑山諸僧，遠來不易，須委曲成就，凡一應事體，當與幻予幻居議之可通者，但憑汝決之，無煩老漢介意至，囑開郎目之。</p>
</div>
</div><!-- end of div[@id='body'] -->
</body></html>