<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南海寶象林慧弓詗禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>南海寶象林慧弓詗禪師語錄卷一</p><p class="byline">書記傳一錄</p>
<div class='div-other'><a id='mulu2' /><p>壬子元正老和尚示眾首座出問機緣相契即以衣拂付之座禮謝老和尚竟侍者將衣拂與大眾送至首座寮座接衣捧示云此衣大庾嶺下提不起雞足峰前覆不全詗上座今日承老和尚傳來雙手接到不難不易一肩披上無欠無餘且道與佛祖機緣是同是別若道是同為什麼兩段淆訛無能端的若道是別又何謂遞相傳持一模鑄出若於此道得箇轉語不唯佛祖一場納缺即詗上座亦無處躲身倘或不然詗上座今日且握新權屈諸大眾齊列下風去也遂披起紫伽黎執白拂子顧左右云大眾正當恁麼時還容思議麼推爺向裏今晨事灌頂方登八面傅。</p>
<p>次早大眾至首座寮禮拜老和尚復命煌侍者將柱杖傳授者云此箇拄杖子是堂頭老和尚三十年前所用底今日分付大師以驗天下龍蛇座接拄杖卓一下云大眾還知麼我老和尚三十年前行腳時曾參見數員作家尊宿一一皆親遭惡辣鉗鎚首則頂湖栖翁次則瀛山雪翁又次則金仙永覺東山爾密寶壽石雨愚菴三宜等此諸大老皆稱一代宗匠然尚有不唧溜處被我老和尚把一條斷井索一串穿回高挂壁上向來未有人搔著如今忽然變作南山鱉鼻毒氣爞爞欲作光怪卻又被詗上座覷見信手拈來要尋箇冤對手略展些子威光遂卓拄杖云詗上座即今全提正令去也眾中莫有不顧危亡敢便嬰鋒者麼出來與拄杖子相見僧出問云大師拄杖子喚則觸不喚則背畢竟喚作甚麼師云一棒兩無痕進云果然好手師云再犯難容僧禮拜歸眾僧問云棒喝是濟下家常如何是大師新令師云拄杖適在手念你是新降進云謝師好棒師云識取鉤頭意莫錯認盤星僧無語師乃舉芭蕉慧清禪師云你有拄杖子我與你拄杖子你無拄杖子我奪卻你拄杖子古人一期方便可謂曲盡婆心秪如詗上座即今又作麼生若道有拄杖子好與三十棒若道無拄杖子好與三十棒何故道有道無終屬謗不如閒著東頭西。</p>
<p>次日老和尚命師為緇素大眾秉拂。</p>
<p>師至法座前指云者棚子是箇定盤星從上佛祖出世利生一毫總錯不得詗上座今日雖非出世且向這定盤星上翻卻佛祖陳年公案遂就座以拂子打圓相云三世諸佛歷代祖師一時向詗上座拂子上放大光明轉大法輪了也遂舉拂子召大眾云還見麼復擊拂子云還聞麼若見光非青黃赤白色你作麼生見若聞法離文字音聲相你作麼生聞若言不見便被眼睛礙卻若言不聞又被耳朵塞卻向這裏翻得身轉佛祖也須齊立下風如或不然今日被詗上座當面鈍置維那出問云如何是第一義諦師云金口宣不出大地絕知音進云今日龍天大眾咸聞所未聞也師云誹謗不異讚揚溈副院問云<span class='corr'>誕</span>生寶位師今據請施方便闡宗猷師云馬上相逢無紙筆憑君傳語報平安進云今日小出大遇也師云莫作清風吟進云三要玄關即未問五位君臣為指南師云侍立貴知時進云如何是正中偏師云井底蝦蟆抱月眠進云如何是偏中正師云把火向陽迷舊徑進云如何是正中來師云解把琪花石上栽進云如何是兼中至師云旋嵐劫火中游戲進云如何是兼中到師云聖魅不容真破灶進云五位君臣蒙師指向上端的又如何師云崑崙吹玉笛鐵鋸舞三臺螭上座問云如何是真性師云無眉休話尾螭擬議師云覿面如不薦特地隔千山僧問云象林銀河水深多少師云沒卻你鼻孔進云既稱寶象林寶象在什麼處師將拂子一搖良久舉雲巖老祖云承當箇事大須審細且道作麼生是審細莫不是揀擇明白是審細麼且喜沒交涉畢竟如何機絲不犯梭頭事文彩縱橫意自殊。</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>正月初三彌勒佛<span class='corr'>誕</span>小參</p><p>今日正月初三世傳彌勒尊佛寶<span class='corr'>誕</span>芳晨此事有意氣者便應疑著何故彌勒當來未曾來彌勒現在今何在若言在兜率<span class='corr'>誕</span>生便虛傳即從在內院且問諸大眾還曾親見內院麼若不曾親見豈非夢裏話封侯秪空笑破木人口直饒彌勒真<span class='corr'>誕</span>生詗上座若見時也要學雲門一棒便打殺作麼聻柱杖子不曾眼花雖然到如今也且隨因齋慶讚條例舉一則語供養伊箇當來老大人及今現在諸大眾昔梁朝傳翕大士尊號玄風乃當來慈氏如來為化有緣故現肉身說法常有偈云夜夜抱佛眠朝朝還共起起坐鎮相隨語默同居止殲毫不相離如身影相似欲識佛去處秪這語聲是大士恁麼提唱可謂剖盡婆心也然但撿點將來不無話作兩橛我當時若在便拽住問他能抱者是誰所抱者何佛又云欲識佛去處秪者語聲是不見教中云佛身充滿于法界若然充滿則盡法界是箇佛身又更擬去箇什麼處所眾中莫有為大士作主者麼試請出來顯手眼看如或不然詗上座將黑豆換諸大眾眼睛去也聽取一偈夜自眠朝自起語默動定全一體休將一體分兩途捉影尋聲迷至理伶利人急荐取若於當下不能明直饒當來龍華樹下正相逢認著依然還不是良久云會麼分明秪在梨花上隔斷東風何處尋。</p>
</div>
<div class='div-other'><a id='mulu5' />
<p class='h2'>上元燈節頂湖副寺暨職事大眾設齋請小參</p><p>師云今月今晨正月半賞燈慶節人間慣燈火輝人絲竹堂鑼鼓喧天酒肉案錦綺彰而咬互難支歌笑豪而應接不辦醉醺醺老少縱橫鬧嘈嘈女男劇玩衲僧家隨豐澹雖無剪綵花一棚也有好春光一段琉璃光燦爛兮眼面相覷鐘鼓聲高低兮髑髏穿貫僧堂前撞頭磕額風清佛殿裏遮眸撲鼻香散混而不雜托來露缾花碟茶盞類之弗齊撐起桌圍幢幡帳幔正恁麼時文殊普賢作生觀音彌勒為旦共一拍而唱和互四人為主伴咦且道善財童子在甚麼處高著眼良久云會麼以拄杖打圓相云看看十方剎海一枝燈照破人人生鼻管聞副寺出禮云香雲靄靄金猊現花雨霏霏寶象回光裕門風即不問提唱新腔事若何師云遍拍三臺催處舞解針一曲和難齊進云一音纔普被萬彙盡知歸師云多馳千里想覿面幾人逢燭知客出禮云佛祖成道各有奇祥大師徹證三門外梅樹花開過後又發花青萼復變成紫萼信知不是一翻寒徹骨怎得梅花獻瑞來獻瑞呈祥即且置作麼生是寒徹骨意旨師云家貧遭劫進云畢竟如何師云脫體光生進云恁麼則大地群萌咸沾春力也師云須知有不承恩露者進云不承恩露是什麼人師云枯椿進云便恁麼去時如何師云不坐白雲進云非師不證師云莫贓誣人好遂禮拜歸眾越書記問云不落時人窠請師分五位師云要頭從截去爭敢議朝儀進云如何是正中偏師云漆盤覆著大光錢進云如何是偏中正師云玉樓臺鎖崑崙頂進云如何是正中來師云解返秦庭重壁回進云如何是兼中至師云探花須信巧游蜂不損色香得其味進云如何是兼中到師云密室無人雙罷照進云向上更有事也無師云婆娑無影樹不秀有情春進云五位<span class='corr'>已</span>商確五功更請聞師云誰有閑口舌更與論玄勛進云如何是向師云精忠貫日進云如何是奉師云步步踏玄途進云如何是功師云坦然無事事憂喜不干他進云如何是共功師云坐斷千峰秀休眠異草青進云如何是功功師云歸家鄉夢息月隱夜鐘沉進云勛位<span class='corr'>已</span>承答賓主更須分師一喝進云如何是賓中賓師云秖知除糞掃孤負屋頭珍進云如何是賓中主師云莫貪水面好桃花須識仙翁源裏住進云如何是主中賓師云玉堂夜月透簾新進云如何是主中主師云太上皇居誰敢睹進云勿謂空探影真期激大音師云自知慚絕韻因見子期情僧出禮拜以目相視即復禮拜歸眾師云得即得猶欠一著在僧問如何是真佛師云不從彫畫得休斷色聲求進云如何是真法師云教理不能詮萬象空饒舌進云如何是真僧師云佛祖混無似群生類豈齊僧問如何是祖師西來意師云埋藏不得進云意旨如何師云春來艸自青僧問云萬法歸一一歸何處師云二八一丈六進云意旨如何師云匝地清風僧問如何是一印印空師云夜半鐘聲進云如何是一印印水師云如井覷驢進云如何是一印印泥師云牛騰馬踏僧禮拜歸眾師良久云今日承副寺諸頭首職事緇素大眾設齋請小參詗上座自惟福輕慧淺好生慚愧何故聻若論此事詗上座未出本寮早應吃棒何況更向諸兄弟說緇道黃堪作甚麼雖然如是也要大家著眼直須是箇英明漢單刀直入不得搜求玄路展演詞鋒當下便須了當即如僧問清平令遵禪師如何是小乘曰錢貫如何是大乘曰井索如何是有漏曰箍篱如何是無漏曰木杓恁麼語話可謂剿截不循枝葉伶利者便應頓忘知解迥脫根塵然在詗上座者裏論量將來未免又成一向秪今莫別有好商量麼不妨拈出供諸兄弟明鑒如何是小乘答云將謂贏渠多省力不知頭角<span class='corr'>已</span>輸人如何是大乘答云無論聖凡渾普載到頭不共汝同盤如何是有漏答云虛室何曾白疏櫳偏礙風如何是無漏答云撲碎玻璃盞虛空血淋淋且道與清平是同是別若能緇黃得出可有透關底眼如或倜儻不明今日詗上座便恁麼瞞過諸兄弟還會麼回文織就人人見誰識縱橫不亂絲。</p>
</div>
<div class='div-other'><a id='mulu6' />
<p class='h2'>鼎湖佛<span class='corr'>誕</span>說戒監寺朗上座居士李淨業王鼎符王安伯周覺三馬子開等暨合山緇素大眾請小參</p><p>師登座云諸佛出世為欲開悟一切眾生釋迦世尊剛要款曲賣弄不知纔降王宮早<span class='corr'>已</span>敗缺了也為甚麼聻一切眾生本來具足如來智慧德相既然本來具足又開悟箇甚麼若有開悟則是頭上安頭所以雲門和尚云我當時若見一棒打殺與狗子喫卻貴圖天下太平雲門恁麼道雖則血心片片撿點將來未免猶被黃面小孩兒惑亂致自生驚怪雲門既腳跟不穩也好與一棒打殺則且置且道詗上座又作麼生我當時若見但呵呵大笑令者小孩兒立地冰消瓦解欲開大口開不得欲舉好手舉不得欲步四方無著足處何故識破做不成維那出問云十方同聚會箇箇學無為此是選佛場心空及第歸如何是十方同聚會師云現前不荐更待何時進云恁麼則靈山鼎湖兩彩一賽也師云閒言語那禮拜歸眾僧大千間云平洋大海普納三千如何是平洋大海師云者裏不宿死屍進云除卻者裏又如何師云饒你一棒去師良久乃云諸仁者此事人人本具箇箇不無既到者裏為甚麼不肯承當以致自家鼻孔落在他人手裏秪為自甘下劣妄認根塵識影子以當平生受用不知者箇影子正是生死根源若不當下照破輪迴未有了期所以從上佛祖為憫一切眾生生死相續故不辭勞倦入出<span class='corr'>母</span>胎鼓搖唇舌宣示種種差別法門正為對除凡夫種種顛倒妄想然此顛倒妄想雖復千萬殊途總不出現前一念若能了此現前一念即無生死可得不見古人道狂心未歇歇即菩提雖然如此若待狂心歇方即菩提又<span class='corr'>已</span>落在第二灘下諸仁者秪如詗上座即今恁麼論量且道是狂心是菩提若于此著得隻眼許你親見釋迦老子今日降生處即是涅槃涅槃處即是降生如或不然休問普陀岩上客鶯聲啼隔一溪雲遂卓拄杖下座。</p>
</div>
<div class='div-other'><a id='mulu7' />
<p class='h2'>佛<span class='corr'>誕</span>浴佛法語</p><p>秪浴得者箇不浴得那箇古人先<span class='corr'>已</span>說破浴得者箇即浴得那箇詗上座今日欣逢慶節也特來親澆一杓遂浴。</p>
</div></div>
<div class='div-other'><a id='mulu8' />
<p class='h1'>上堂</p><p class="byline">書記傳一錄</p>
<div class='div-other'><a id='mulu9' />
<p class='h2'>師於康熙癸丑年正月朔日從南海寶象林瑞塔禪院首座寮受玉蕖陳山主暨諸紳士緇素大眾承老和尚命請上堂</p><p>師至法堂前指法座云者是老和尚三十餘年來當堂不坐底正位詗上座亦二十餘年來空侍立者即今為何便卻來登還會曲為今時者麼三春元日金輪秀萬國歌謠賀聖明遂登座拈香云此一瓣香無根得有當處即空普薰沙界不艷芳叢熱向爐中伏願皇王珠簾垂拱榮賤<span class='corr'>賡</span>有道之風百辟金鼎和調中外樂無為之化檀那揭露光明藏同倫頓了涅槃心此一瓣香妙體虛圓人莫測欲覓從來不可得芬芳遍界絕覆藏不可得中秪麼得熱向爐中秪為博嶠瀛山不了殃及詗上座墮落雙眉如今不顧羞慚秪得傚伊雲中石女也來東抹西粧。</p>
<p>此一瓣香自從一花開五葉二株發嫩桂以來諸方宗匠出世為人俱要拈出者些子即今艸堂老和尚現證詗上座實瞞諸仁者不得也遂炷香云任教數點窮海墨秪要波瀾溯洞源維那白椎云法筵龍象眾當觀第一義師云一元啟旦海門吐匝地紅光千福肇初山林占無畔春色明明兼帶消息逗漏草頭邊密密敷宣端的全付花叢底沒絃琴按指韻迥青霄無孔笛吹唇響回煖律塵塵合轍在在通津建法幢振法運祝國泰民安揭宗眼揚宗風報親恩師德雖然如是者箇猶是建化門頭邊事秪如舊臘去新春來覓去來處了無蹤跡則且置敢問諸仁者<span class='corr'>己</span>躬下一著子還涉去來動定也無者裡相委得便見樊籠鳩去休論歲枯木花開不犯春僧出問云坐斷三世十方吞盡聖凡佛祖知是大師未陞座前尋常行履請問曲為今時一句又作麼生道師云太陽正照不當門進云恁麼則斬新條令格外風規去也師云直得詗上座口似磉盤進云作家宗師大展三拜師云一般稱古錦春色不同觀六如上座出問云如何是首座為人一句師云兔角杖打石人頭進云十智同真請師剖決師云問者閒家具作麼進云如何是一同一質師云密室不張燈進云如何是二同大事師云鹽盡炭無特地愁進云如何是三總同參師云寒巖古木翠竹黃花進云如何是四同真智師云體妙窮玄落二三進云如何是五同遍普師云葉葉枝枝春透露進云如何是六同具足師云減他一著又爭得進云如何是七同得失師云見之不取思之千里進云如何是八同生殺師云救得也是死漢進云如何是九同音吼師云松濤澗水互呈音進云如何是十同得入師云寶鏡當軒媸妍自辨進云與什麼人同得入師云三門頭坐四金剛進云與誰同音吼師云木馬嘶風泥牛笑月進云作麼生同生殺師云撾塗毒鼓進云何物同得失師云千人逐一鹿進云那箇同具足師云宴鼠飲河進云是甚麼同遍普師云寒暑到來無處避進云孰與總同參師云功德天黑暗女進云那箇同大事師云石人衫子破大地沒人縫進云何物同一質師云鷺隱蘆花不見蹤進云十智同真面目全其中一智是根源且問如何是那一智師以拂子擊香桌云者一智進云向上還有事也無師云詗上座要惜眉毛僧問大師說法普利人天又將箇甚麼供養老和尚師云今日<span class='corr'>已</span>賴上座證明僧問云盡大地是火坑得何三昧而不燒卻師云無池不受月有樹卻招風進云意旨如何師云三三僧問云銕壁銀山作麼生透師云恰好箇入路進云如何是水底泥牛啣月走師云者畜生行不踏步在進云如何是巖前石虎抱兒眠師云天曉不知明進云泥牛石虎蒙師示語未畢師作虎聲陳而上居士問云如何是無佛處稱尊師云詗上座不入者保社陳志昆居士問云大師說法如藥囊金針善能針百病又如何針一師云居士無量壽師良久舉云昔曹山慧霞禪師因僧問佛未出世時如何山曰曹山不如出世後如何山曰不如曹山古人恁麼道且道還可商量也無若詗上座見佛與曹山出世不出世雖則主賓互換偏正宛全撿點將來總是箇花前弄影醉後添杯何故一切眾生本來成佛出世為阿誰不出有何事雖然如是詗上座今日又作麼生與佛相見玉兔不知通晝曉金烏爭解徹宵明維那結椎云應觀法王法法王法如是。</p>
</div>
<div class='div-other'><a id='mulu10' />
<p class='h2'>上元淨業李宮詹暨眾檀越緇素法侶設供請上堂</p><p>師云如是我聞一時日月燈明佛然燈佛藥師琉璃光佛須彌燈王佛俱會一處同坐虛空寶華光王座眉毛撕結鼻孔膠貼放大光明而告木上座曰善哉智者吾有涅槃妙心正法眼藏久埋在時節因緣今當付囑於汝汝應普為一切人天大眾分明剖示爾時木上座從奮迅三昧起遂卓柱杖云告諸大眾今時何時三五一十五東家鑼西家鼓蝦蟆也趁師子舞蓮花不向水泥開火樹饒從人屋數笙歌綵戲互紛紛阿誰眼耳不聞睹單單一箇破燈籠滿腔有理不能訴且道不能訴箇什麼聻一片涅槃心冷地無人顧僧出問云上元<span class='corr'>佳</span>節燈月交輝且問應時及節一句作麼生道師云還聞外面聲麼進云村前鑼鼓響師云迷<span class='corr'>己</span>逐物進云父母未生前那箇是我某甲本來面目師舉柱杖示之云莫向這裡會僧問云如何是賓中賓師云拋家飄泊轉迷津進云如何是賓中主師云沿途客作忽逢父進云如何是主中賓師云暫藏珍御問農人進云如何是主中主師云金輪不動敢誰忤進云賓主<span class='corr'>已</span>蒙師指示撥開賓主又如何師云樹頭無影挂春風進云如何是正令當行師驀打一棒僧問如何是第一玄師云威音未曉前進云如何是第二玄師云心慮豈能緣進云如何是第三玄師云森羅覿面全進云如何是第一要師云目前無法青山峭進云如何是第二要師云坐卻白雲遭怪笑進云如何是第三要師云月落潭空齊罷照進云三玄三要外端的又如何師云柱杖不打無慚人僧出問如何是關中主師云不禮拜更待何時僧便禮拜師云隨人語轉僧問如何是最初句師云未問<span class='corr'>已</span>前作麼生進云如何是與人句師云父母所生口終不為君通進云如何是末後句師卓柱杖一下僧問云佛祖出世人競歸大師出世幾人肯師云遍界無一人進云為甚麼如此師云為他人人眼裏有佛祖進云恁麼則禮絕班行去也師云外方誰敢論量李淨業居士問云師唱誰家曲宗風嗣阿誰師云聲前一調宮商別不落時人眼耳聞進云怎麼則洪音凝博嶠異響振雲巖也師云寧可就門饒罵詈莫須惡水潑平人師乃云昔日世尊於靈山會上以無上大法付囑天龍八部國王大臣宰官居士長者檀越須同併力護持俾是無上大法常住在世普為三界群生而作苦海舟航復以涅槃妙心正法眼藏付授尊者大迦葉使遞代傳持無令斷絕普為一切人天而作歸源眼目今日眾檀越乃爾慇懃可謂不忘靈山付囑但我詗上座智無先聖大人之明德欠前賢密地之實拊臆捫襟好生慚愧然而曲就今時不免拈一則語公諸大眾同結般若良緣如鏡清道怤禪師因僧問如何是新年頭佛法答云元正啟祚萬物咸新鏡清恁麼提唱可謂真語者實語者不誑語者如今詗上座者裡若論新年頭佛法也有一句子且又作麼生道昨日新雷發今朝細雨飛莫道草木無情一時頓放芳菲好箇真消息當人休自迷諸仁者還委悉也麼良久云知音今日豈無人秪是不如孔夫子何故吾無隱乎爾遂卓柱杖下座。</p>
</div>
<div class='div-other'><a id='mulu11' />
<p class='h2'>老和尚<span class='corr'>誕</span>辰山主眾居士暨合院大眾請上堂</p><p>師云據令而行三世諸佛無處藏身放一線道歷代祖師競來饒舌所以堂頭老和尚六十三年前也曾恁麼來但未免隨波逐浪雖然如是要且佛眼覷不得如今六十三年後秪是截斷眾流不通凡聖雖然如是要且鳥道常通眾中莫有舉棹知源動絃別曲者麼鑑維那間云世尊未出母胎度生<span class='corr'>已</span>畢大師未出本寮說法<span class='corr'>已</span>竟因甚又陞座作麼師云生鐵秤鎚浮古井進云須彌為筆大海為墨為老和尚慶祝遐齡又作麼生道師云如來壽量品第一那舉拳云未審這箇還受慶祝也無師云七九六十三見侍者問世尊降<span class='corr'>誕</span>瑞靄衝天和尚生辰井泉異色四眾稱揚則不問五位王子請師宣師云玉蕊偏開劫外春進云如何是<span class='corr'>誕</span>生王子師云今日恰值和尚懸弧進云如何是朝生王子師云許你大展拜進云如何是末生王子師云闍黎報恩有分進云如何是化生王子師云願將無量壽上祝聖明君進云如何是內生王子師云詗上座今日特因和尚慶節上堂進云恁麼則洞上綱宗掀轉處瀛山法脈又重新遂禮拜師云讚事即得進云也不為分外師云放過一棒良久師乃舉傅大士云有物先天地無形本寂寥能為萬象主不逐四時凋好箇補處慈尊七穿八穴去也為什麼聻既然有物是什麼物見無形者是什麼人若秪恁麼說秪解指蹤話跡又何曾直指於人況下文半橛撿點將來轉覺不堪何故不見道唯一堅密身一切塵中現若然如是則盡大地山河無有一絲毫而非堅密身又何容更待能為萬象主不逐四時凋而不打成百雜碎乎噓雖然如此也要知大士竭盡婆心始得詗上座如今當人天眾前且分取不逐四時凋一句供養堂上老和尚且道老和尚還受供養也無若受則醮彩繪虛空若不受又爭奈詗上座<span class='corr'>已</span>推門落臼大眾還委悉麼欲知親透法身處三尺拄杖攪黃河遂下座。</p>
</div>
<div class='div-other'><a id='mulu12' />
<p class='h2'>平南王七旬大<span class='corr'>誕</span>鼎湖慶雲寺修禮大悲圓滿道場世子公都統暨諸昆玉等至山設供老和尚命師上堂</p><p>師陞座拈香云此一瓣香不藉五行鍾秀寧假兩曜儲精熱向爐中端為今上皇帝祝延聖躬萬歲伏願四海永拜金輪八埏長歌玉燭此一瓣香靈根挺自威音劫前妙果成于釋迦會上熱向爐中端為恭祝平南王殿下華慶千秋王妃康齡百祀嶺海同稟威光緇素咸叨德庇法幢藉而宏鎮佛日賴以常明此一辦香彙二嚴為妙蓋集五分作祥雲熱向爐中恭為平藩世子公都統暨諸昆玉　文武宰官等祿秩高居德風遐扇調羹有道補袞無為常作覺苑金湯永為法門屏翰<span class='corr'>斂</span>衣就座維那白椎云法筵龍象眾當觀第一義師云若是第一義諸方知識皆道向未白此槌以前薦得方有少分相應詗上座則不然遂舉拄杖云會麼從前汗馬無人識秪要重論蓋代功朗監寺出問云　平藩今日慶誕特來設供修因果因交徹則不問慶生一句請師宣師云白日遶須彌進云恁麼則法門胥幸也師云拄杖子不向上座[跳-兆+孛]跳進云畢竟如何施設師云大悲千手眼進云還假神力也無師云一滴楊枝萬里春禮拜歸位僧問云大師提唱宗風為　平藩祝壽請問如何是祝壽一句師云大椿以一萬六千年為春拜進云秪如今日是平藩七旬慶<span class='corr'>誕</span>且道與七旬前是同是別師云拄杖子忍俊不禁進云昔浮山遠禪師常以九帶示徒即今九帶且不問如何是那一帶師卓拄杖一下僧問如何是即心即佛師云既言即心何須更問進云如何是非心非佛師舉拄杖示云會麼進云秪如去此二途時如何師云也須吃棒僧問云大千世界七寶布施請問誰是得者師拈拄杖云莫是遮箇麼進云大師是僧如何是佛師云不合向你道唯我獨尊進云一切眾生皆有佛性為甚麼不識師云怪得阿誰僧問云　平藩寶<span class='corr'>誕</span>作麼生祝師云緘口即報　皇恩僧禮拜良久師舉云圓滿大悲者乃觀世音菩薩芳稱也菩薩乃西方無量壽如來補處法王子妙德為千聖中尊乘大願輪遍入十方微塵國土攝化四生有緣含識於一身心現千手眼所謂平等照護不令失時違候雖然如是秪如空劫以前未有眾生時又照護箇甚麼於此通得箇消息便見觀世音菩薩千變萬化不曾動著一絲毫於一絲毫上出現千變萬化如或於此未能頓了詗上座今日不惜眉毛更為大眾分明剖示即如今　平南王殿下身居百僚之上運自神力佐世祖章皇帝綏定南荒蕩除海孽此之功業自應萬古流芳孔子云大德者必得其位必得其祿必得其名必得其壽然而平南王位至極而思退祿至厚而欲辭名至貴而不驕壽至高而不著但于隨緣通變處每興揚佛事而不自伐其功善誘群生陰裨　皇化而不自矜其德應知如是深密行處即是菩薩圓滿大悲菩薩圓大悲即是　平南王深密行處大眾還知者兩大士不思議境界麼說法隨機頻應現當場誰識自由身卓拄杖下座維那結椎云諦觀法王法法王法如是。</p>
</div>
<div class='div-other'><a id='mulu13' />
<p class='h2'>寶象林臘八戒期然燈禮塔緇素大眾請就塔院上堂</p><p>師陞座僧出問云世尊今日成道作麼生是成道師云空拳誑小兒僧擬議師云擬不著僧禮拜起進云請師速道一句師云燈光貫髑髏肯沙彌問云丹霞掩耳脫體風流投子放頑宛然尊貴且問禪作麼生參戒作麼生受師云天左旋地右轉進云未審無位真人還受戒參禪也無師一喝進云恁麼則千聖不傳無底缽象林今日又重新師云喜得拄杖子不在聊且放過彌禮拜歸眾良久師遂舉云昔世尊于今夜坐菩提樹下睹明星出現時豁然大悟乃云吾與一切眾生本來成佛既與眾生本來成佛云何說梵網經又道我是<span class='corr'>已</span>成佛汝是當成佛常作如是信戒品<span class='corr'>已</span>具足審如是爭怪得後來人慚愧世尊面赤不如語直詗上座即今要與大眾落艸盤桓一有多種二無兩般又作麼生商量會麼神機不向千差定泥跡徒勞杓卜聲。</p>
</div>
<div class='div-other'><a id='mulu14' />
<p class='h2'>六月十九日大士得道值師四十一初度眾請上堂</p><p>師陞座云諸法從緣起如來說是因云何名為從緣起諸法所謂無明行業四大五蘊以至山河大地萬象森羅如是諸法莫不皆從緣起者所以如來即之而開示人天千聖悟此而位登解脫雖然如是只如未有無明身心世界時且道如來又向甚麼處說得箇因字有能代瞿曇老子插得一嘴堪報不報之恩大眾還會麼詗上座恁麼說早是龜毛長三尺僧問云未離兜率<span class='corr'>已</span>降王宮未出母胎度生<span class='corr'>已</span>畢意旨如何師云溪流夜夜月鳥囀朝朝春進云恁麼則昔日靈山今時瑞塔也師云莫謗山僧好僧禮拜歸眾僧問云空色且不問法身長幾許師云晝夜一百八僧問云如何是大師未生前面目師云石人不賃屋大地絕遮藏僧問云師登不惑年眉毛長幾丈師云雷從地起僧問云未有無明身心世界時著不得箇因字固然即今大士成道大師出世未審是因非因師云幾成錯過進云不因此問真成錯過師噓一聲僧問云諸法從何而生師云為你有此一問良久師乃云驢唇先生無端指熱為夏惱亂毛道凡夫補陀大士不合隨真順俗云成妙覺菩提詗上座四十一年前在母胎中聞此二事理見不平今日特為大眾拈出且道作麼生判斷若謂熱原非夏道本無成未免孤他先聖若然熱便是夏道即可成又未免冤屈自<span class='corr'>己</span>就者淆訛處能定當得許伊有語話分如或不然詗上座替大眾吃拄杖去也畢竟如何坐斷二邊中不立一時趁起駭雞犀。</p>
</div></div>
<div class='div-other'><a id='mulu15' />
<p class='h1'>答問</p><p>僧舉棲賢覞禪師問答求別語師許之僧遂依原僧舉問云久聞大師得大機大用如何是大機師云猛虎跳不出進云如何是大用師云雄象入花池進云某甲終日迎賓送客作揖打恭還當得大機大用麼師云莫將鶴唳誤作鶯啼。</p>
<p>問云古人提唱麻三斤猶是曲為今時今日新大師特地又作麼生師云鞭起泥牛耕皓月喚教石女織流黃進云恁麼則新豐曲子今日親聞也師云作何音調僧無對師云掠虛頭漢。</p>
<p>問云一句當機八萬門生死永絕如何是一句師云聞思不及。</p>
<p>問云久知大師定作人天鑪鉗請先露箇消息師云泥牛遍界恣騰踏頭角分明總不彰進云得意氣時添意氣遇風流處且風流師云一任傍觀并撫掌卷舒一線未容覷。</p>
<p>問云雲從龍風從虎相逢覿面時如何師云直得五年分疏不下進云恁麼則霧啟便是龍吟風生知是虎笑師云異類豈堪同瓜角藏身誰更<span class='corr'>羨</span>蹤由僧禮拜云紫羅帳裏君臣合金殿重重顯至尊師云華封雖頌祝帝自不知聞。</p>
<p>問云臨濟大師云有一人常在途中不離家舍如何是不離家舍一句師云池中撈白月進云如何是常在家舍不離途中師云夢裏度黃河進云竹影掃階塵不動月穿潭底水無痕師云莫把鴛鴦誇巧繡須知胡蝶正莊周。</p>
<p>問云此事如明鏡當臺妍來妍現媸來媸現秪如鏡破臺亡妍媸不來又作麼生師云灼然無諱僧一喝師云猶守瓦礫在進云也要大師知道師云堪憐客作漢難與論家珍。</p>
<p>問云兔角龜毛火裏栽鐵山當面勢崔嵬如何是龜毛兔角師云不容把捉進云如何是銕山當面師云鑽仰徒然僧禮拜云深承法旨足照迷方師云須明參學眼莫秪墮偏枯時傍有僧進云某甲欲就中重申一問未審大師還不吝慈悲否師云<span class='corr'>已</span>絡索不少也進云如何是常在途中不離家舍師云蝸牛上壁進云如何是常在家舍不離途中師云盲龜拽磨進云如何是龜毛兔角師云薰風水繡紋進云如何是鐵山當面師云賺殺闍黎僧禮拜云不因此問幾成錯過師云切忌妄承當。</p>
<p>壬子秋日師駐寶安金繩僧舉麗中禪師語錄答學人三問請益師隨問置答。</p>
<p>問云如何是父母未生前面目師云古鏡深埋。</p>
<p>問云未有此身前向甚麼處行履師云不借陰陽地飄然獨任真進云便恁麼時如何師云千年桃核。</p>
<p>問云天地未分時這箇在什麼處答云不坐萬年床進云還假承當也無師云闍黎近前來向你道僧纔近前師云去你欠伶利。</p>
<p>藩下田生輝居士問頃因石蓮禪師上堂某甲曾問二語不契今日<span class='corr'>已</span>承老和尚慈悲垂示便祈首座更下一轉語師云試理問看問云竿木隨身事若何師云度水登山得渠力進云逢場作戲又作麼生師云放開則法輪大轉握住則佛祖難容。</p>
</div>
</div><!-- end of div[@id='body'] -->
</body></html>