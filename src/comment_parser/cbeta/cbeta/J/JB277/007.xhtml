<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲棲法彙</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu101' />
<div class='div-other'><a id='mulu102' />
<p class='h1'>僧訓日紀</p><p class="byline">古杭雲棲寺沙門<span class='corr'>袾</span>宏輯</p>
<div class='div-other'><a id='mulu103' />
<p class='h2'>法師省<span class='corr'>己</span>之訓</p><p>法炬陀羅尼法師品云夫法師者常應慈憫愛語謙下若懷嫉妒心存勝負獲大重罪慈心說法成大功德能消世間種種供養假以高大師子寶座無價名衣奉<span class='corr'>上</span>法師未足報恩而彼法師雖受斯事應深慚愧勿起貪著不得我慢。</p>
</div>
<div class='div-other'><a id='mulu104' />
<p class='h2'>為利養出家之訓</p><p>大寶積經云彌樓揵馱佛滅後諸大弟子皆亦隨佛入於涅槃諸大弟子滅度之後多有眾生皆作是念沙門法中安隱快樂我等何不各共出家出家之後唯行三事一常周旋往來白衣舍二唯貪著利養自活三長養肌肥無有福慧行是三事不修餘業頭陀細行妙法多皆廢捨復不讀誦時國王子名陀摩尸利聞天神指示乃辭父母剃除鬚髮問諸比丘彌樓揵馱佛云何說法教諸弟子我得聞<span class='corr'>已</span>當如說修行諸比丘言我等不聞佛所說法但隨和尚諸師所行汝今亦應行如是法爾時陀摩尸利比丘荅諸比丘言汝等必從貧賤出家是故今者但貴衣食所行如是白衣無異汝等今應與我共求佛深淨法時諸比丘以偈荅言我等所為者是事皆<span class='corr'>已</span>得衣食極豐足免離王使役安隱甚快樂無敢輕慢者白衣時苦惱今皆無復有是即名涅槃第一快安樂過是事以外我皆不復用爾時陀摩尸利比丘聞此偈<span class='corr'>已</span>心則悲惱涕零啼泣即便捨離此諸比丘獨入山林幽遠之處精誠一心欲求深法先時彌樓揵馱佛有大弟子名為堅牢修空閑行獨住深山少欲知足心樂遠離所作<span class='corr'>已</span>辦六通三明大阿羅漢所住深山石窟壁上書此偈言生死不斷絕貪欲嗜味故養怨入丘塚唐受諸辛苦身臭如死屍九孔流不淨如廁虫樂糞愚貪身無異憶想妄分別則是五欲本智者不分別五欲則斷滅邪念生貪著貪著生煩惱正念無貪著餘煩惱亦盡陀摩尸利比丘經歷深山見此偈<span class='corr'>已</span>讀誦思惟其義未久之間得五神通。</p>
</div>
<div class='div-other'><a id='mulu105' />
<p class='h2'>慈心功德之訓</p><p>般舟三昧經云慈心比丘終不中毒終不中兵火不能燒入水不死帝王不能得其便。</p>
</div>
<div class='div-other'><a id='mulu106' />
<p class='h2'>為勿憂衣食之訓</p><p>佛藏經云若有一心行道比丘千億天神願共供養但能一心行道終亦不念衣食所須如來白毫相中百千億分光明其中一分供諸弟子假使一切世間人皆出家隨順法行毫相百千億分不盡其一。</p>
</div>
<div class='div-other'><a id='mulu107' />
<p class='h2'>檢心待女人之訓</p><p>長阿含經第四卷云阿難白佛言佛滅度後諸女人輩來受誨者當如之何佛告阿難莫與相見阿難又白設相見者當如之何佛言莫與共語阿難又白設與語者當如之何佛言當自檢心。</p>
</div>
<div class='div-other'><a id='mulu108' />
<p class='h2'>八退八進之訓</p><p>長阿含經第九卷云云何八退法懈怠比丘乞食不得便作是念我於今日乞食不得身體疲極不能堪任坐禪經行即便臥息得食既足復作是念我朝乞食得食過足身體沉重不能堪任坐禪經行即便臥息設或執事便作是念我今執事身體疲極不能堪任坐禪經行即便臥息設欲執事便作是念明當執事必有疲極今日不得坐禪經行即便臥息設少行來便作是念我朝行來身體疲極不能堪任坐禪經行即便臥息設欲少行便作是念我明當行必有疲極今者不得坐禪經行即便臥息設遇小患便作是念我得重病困篤<span class='corr'>羸</span>瘦不能堪任坐禪經行即便臥息所患<span class='corr'>已</span>瘥復作是念我瘥未久身體<span class='corr'>羸</span>瘦不能堪任坐禪經行即便臥息云何八精進乞食不得即作是念我身體輕便少欲睡眠宜可精進坐禪經行乞食得足便作是念我今食飽氣力充足宜勤精進設有執事便作是念我向執事廢我行道今宜精進設應執事便作是念明當執事廢我行道今宜精進設有行來便作是念我朝行來廢我行道今宜精進設欲行來便作是念我明當行廢我行道今宜精進設遇患時便作是念我得重病或能命終今宜精進患得小瘥復作是念我病初瘥或更增動廢我行道今宜精進。</p>
</div>
<div class='div-other'><a id='mulu109' />
<p class='h2'>不捨頭陀苦行之訓</p><p>增一阿含經第九卷云世尊告迦葉汝今年高朽弊可捨乞食乃至諸頭陀行亦可受諸長者請并受衣裳迦葉對曰我今不從如來教世尊告曰善哉善哉迦葉多所饒益度人無量所以然者此頭陀行在世者我法亦當久在於世是故諸比丘所學皆當如迦葉所習。</p>
<p class="head3">△十二頭陀行</p>

<ul class="">
<li>一阿蘭若<span class="note-inline">(今居蘭若華言寂靜宜顧名思義)</span></li>

<li>二常乞食<span class="note-inline">(今安坐檀越送食宜知慚愧)</span></li>

<li>三次第乞<span class="note-inline">(今送食須貧富等觀)</span></li>

<li>四一食<span class="note-inline">(今三時粥飯宜知慚愧)</span></li>

<li>五節量食<span class="note-inline">(今獨飽宜分與禽獸)</span></li>

<li>六過中不飲漿<span class="note-inline">(今晚食宜知慚愧夜分加倍精進)</span></li>

<li>七糞掃衣<span class="note-inline">(今好衣宜知慚愧)</span></li>

<li>八但三衣<span class="note-inline">(今多衣宜知慚愧)</span></li>

<li>九塚間坐<span class="note-inline">(今住好屋宜知慚愧)</span></li>

<li>十樹下坐<span class="note-inline">(今住好屋宜知慚愧)</span></li>

<li>十一露地坐<span class="note-inline">(今住好屋宜知慚愧)</span></li>

<li>十二但坐不臥<span class="note-inline">(今開夜放睡宜知慚愧)</span></li>
</ul></div>
<div class='div-other'><a id='mulu110' />
<p class='h2'>不教弟子之訓</p><p>菩薩善戒經第四卷云旃陀羅等及以屠兒雖行惡業不能破壞如來正法不必定墮三惡道中為師不能教呵弟子則破佛法必定當墮地獄之中為名譽故聚畜徒眾是名邪見名魔弟子。</p>
</div>
<div class='div-other'><a id='mulu111' />
<p class='h2'>供養父母之訓</p><p>彌沙塞部五分律第二十卷云畢陵伽婆蹉父母貧窮欲以衣供養而不敢以是白佛佛告諸比丘若人百年之中右肩擔父左肩擔母極世珍奇衣食供養猶不能報須臾之恩從今聽諸比丘盡心盡壽供養父母若不供養得重罪。</p>
</div>
<div class='div-other'><a id='mulu112' />
<p class='h2'>互相輕毀之訓</p><p>薩婆多毘尼毘婆沙第三卷云學事比丘輕毀坐禪佐事比丘坐禪比丘亦輕毀學問佐事比丘佐事比丘亦輕毀坐禪學問比丘是故陀羅驃以坐禪力常現光明兼知臥具勸佐眾事滅相輕毀勝負心故。</p>
</div>
<div class='div-other'><a id='mulu113' />
<p class='h2'>攝養徒眾之訓</p><p>毘尼母經第六卷云養徒眾一法事攝二衣食攝常應方便教授眷屬莫令多求攝令坐禪誦經修福於此三業中應教復應觀徒眾樂多言否樂多眠否樂在家否樂聚集調戲否復應觀誰行如法誰行不如法若如法者應加衣食乃至法味數數教授若不如法者應語令去後時改悔者還聽在眾從無臘乃至九臘是名下座從十臘至十九臘是名中座從二十臘至四十九臘是名上座五十臘以上國王長者出家人所重是名耆舊長宿。</p>
</div>
<div class='div-other'><a id='mulu114' />
<p class='h2'>偷盜僧物之訓</p><p>法苑珠林第七十四卷云方等經云菩薩言五逆十惡我所能救盜僧物者我不能救。</p>
</div>
<div class='div-other'><a id='mulu115' />
<p class='h2'>多得利養之訓</p><p>法苑珠林第九十二卷云雜寶藏經云阿闍世王為提婆達多日送五百釜飯多得利養諸比丘白佛佛言莫<span class='corr'>羨</span>提婆得利養而說偈言芭蕉生實枯蘆葦亦復然駏驢懷妊死騾驢亦復然愚貪利養苦智者所嗤笑。</p>
</div>
<div class='div-other'><a id='mulu116' />
<p class='h2'>五僧冥報之訓</p><p>洛陽伽藍　記云後魏崇真寺僧慧嶷死七日活云與五比丘次第於閻羅王所閱過一是寶明寺僧智聰云生來苦行坐禪為業得昇天堂二是般若寺僧道品云誦涅槃經亦昇天堂三是融覺寺僧曇最云講華嚴涅槃領眾千人王言講經眾僧我慢貢高心懷彼我比丘之中第一麤行即言付司青衣十人送入黑門四是禪林寺僧道弘云教化四眾檀越造一切經像王言沙門之體必須攝心道場志念禪誦不預世事致化求財貪心即起亦送黑門五是靈覺寺寶真云原作太守捨家資造寺休官入道雖不禪誦禮拜不缺王言卿作太守枉法取財假作此寺非卿之力何勞說此亦送黑門慧嶷以錯召放還白胡太后后遣黃門訪問五寺並云有此五僧死來七日生時業行如嶷所論不差。</p>
</div>
<div class='div-other'><a id='mulu117' />
<p class='h2'>不修禪定之訓</p><p>無諍三昧云勝定經言茲復有人不修禪定身不證法散心讀誦十二部經乃至恒河沙劫講說是經不如一念思惟入定但使發心願坐禪者<span class='corr'>已</span>勝十方一切論師何況得禪定者論師白佛言我等多聞總持講說無礙十六大部敬我如佛世尊何故不讚我等獨讚禪定佛告諸論師汝等心亂假使多聞何所益也汝欲與禪定角力如盲眼人欲睹眾色如無手足欲抱須彌如折翅鳥欲飛虛空如蚊子翅欲遮日月如無舡舫欲渡大海無有是處汝等論師亦復如是復次毘婆沙中說若有比丘不肯坐禪身不證法散心讀誦講說文字辨說為能不知詐言智不能詐言能高心輕坐禪人如是論師死入地獄吞熱鐵丸出為豬羊雞狗等身。</p>
</div>
<div class='div-other'><a id='mulu118' />
<p class='h2'>聲名無益之訓</p><p>摩訶止觀云昔鄴洛禪師道播河海住則四方雲仰去則千百成群隱隱轟轟亦有何益臨終皆悔修行至此審自斟酌智力強盛須<span class='corr'>廣</span>利益如其不然且當安忍深修三昧行成力著為化未晚。</p>
</div>
<div class='div-other'><a id='mulu119' />
<p class='h2'>念思二字之訓</p><p>一善見毘婆沙律第四卷云念想者何於觀處初置心是名念以心置觀處中心徘徊觀處是名思譬如鍾聲初大後微初大聲者如念後微者如思如鳥翔初動如念後定如思如蜂採花初至如念後選擇如思。</p>
</div>
<div class='div-other'><a id='mulu120' />
<p class='h2'>菩薩精進之訓</p><p>大寶積經云彼二菩薩行精進時於千歲中未曾起念欲臥未曾起念欲坐未曾一返屈身蹲踞未曾再食未曾起念稱量飲食鹹淡甘苦辛酢美惡每乞食時未曾觀彼授食人面為丈夫耶為婦人耶乃至童男童女皆不瞻視居止樹下未曾仰面觀於樹相所著衣服未曾再易未曾一念起於欲覺恚覺害覺未曾起緣親里若父若母兄弟姊妹及諸眷屬未曾起念仰觀虛空日月星宿雲霞等色未曾起念從陰影處至光景處從炎熱處至清涼處於嚴寒時未曾起念覆厚煖衣而<span class='corr'>取</span>溫適未曾起念論說世間無益之語是二菩薩行如是等堅固精進。</p>
<p style="margin-left:1em">評曰於千歲中未曾起念欲臥下每事有於千歲中四字此大菩薩事非凡夫所及特表而出之者使人知菩薩千歲中無念而我等一歲中一月中一日中乃至一時中尚不能行寧不愧哉更不勉力而行少分亦難矣。</p>
</div>
<div class='div-other'><a id='mulu121' />
<p class='h2'>誡勉出家之訓</p><p>慈恩法師出家箴云捨家出家何所以稽首空王求出離三師七證定初機剃髮染衣發弘誓去貪嗔除鄙吝十二時中常謹慎鍊磨真性若虛空自然戰退魔軍陣勤學習尋師匠說與同人堪倚仗莫教心地亂如麻百歲光陰等閑喪踵前賢學先聖盡假聞思修得證行住坐臥要精專念念無差始相應佛真經十二部縱橫指示菩提路不習不聽不依行問君何日心開悟速須究似頭然莫待明年與後年一息不來即後世誰人保得此身堅不蠶衣不田食織女耕夫汗血力為成道業施將來道業未成爭消得哀哀父哀哀母嚥苦吐甘大辛苦就濕回乾養育成要襲門風繼先祖一旦辭親求剃落八十九十無依托若不超凡越聖流向此因循全大錯福田衣降龍缽受用一生求解脫若因小利繫心懷彼岸涅槃爭得達善男子汝須知遭逢難得似今時既遇出家披縷褐猶如浮木值盲龜大丈夫須猛利緊束身心莫容易倘能行願力相扶決定龍華親授記。</p>
</div>
<div class='div-other'><a id='mulu122' />
<p class='h2'>垂戒實修之訓</p><p>永明壽禪師垂誡云學道之門別無奇特只要洗滌根塵下無量劫來業識種子汝等但能消除情念斷絕妄緣對世間一切愛欲境界心如木石相似直饒未明道眼自然成就淨身若逢真正導師切須勤心親近假使參而未徹學而未成歷在耳根永為道種世世不落惡趣生生不失人身纔出頭來一聞千悟須信道真善知識為人中最大因緣能化眾生得見佛性深嗟末世誑說一禪只學虛頭全無實解步步行有口口談空自不責業力所牽更教人撥無因果便說飲酒食肉不礙菩提行盜行婬無妨般若生遭王法死陷阿鼻受得地獄業消又入畜生餓鬼百劫萬劫無有出期除非一念回光立即翻邪為正若不自懺自悔自度自修諸佛出來也無救你處若割心肝如木石相似便可食肉若喫酒如喫屎尿相似便可飲酒若見端正男女如死屍相似便可行婬若見<span class='corr'>己</span>財他財如糞土相似便可侵盜饒你鍊得到此田地亦未可順汝意在直待證無量聖身始可行世間逆順事古聖施設豈有他心只為末法僧尼少持禁戒恐賺他向善俗子多退道心所以廣行遮護千經所說萬論所陳若不去婬斷一切清淨種若不去酒斷一切智慧種若不去盜斷一切福德種若不去肉斷一切慈悲種三世諸佛同口敷宣天下禪宗一音演暢如何後學略不聽從自毀正因反行魔說只為宿熏業種生遇邪師善力易消惡根難拔豈不見古聖道見一魔事如萬箭攢心聞一魔聲如千錐劄耳速須遠離不可見聞各自究心慎莫容易。</p>
</div>
<div class='div-other'><a id='mulu123' />
<p class='h2'>一心念道之訓</p><p>趙州云老僧除二時粥飯是雜用心處又云若一生不離叢林不語十年五載<span class='corr'>已</span>後佛也不柰你何。</p>
<p>○仰山偉禪師律身甚嚴宴坐忘夜旦居一室謝絕交遊有過偉者虛<span class='corr'>己</span>坐以延之躬起炷香叉手而立南公聞之以為太絕物對曰道業未辦歲月如流大根器如雲門趙州猶曰我二時粥飯是雜用心又曰我豈有工夫閒處用偉何敢囿世情事清談乎。</p>
<p>○蔣山元禪師云岑樓之木本於毫末滔天之水始於濫觴清淨心中無故動念危乎岌哉。</p>
<p>○正法念處經云一切迷惑由多言語是故應當空閑曠野寂靜之處獨無餘人在一處坐一心正念壞煩惱魔一切親舊知識兄弟來去相見語言皆離。</p>
<p>○佛本行集經云若在少年若在中年或復老年但須速求應所辦者早令得辦莫使淹遲宜速疾作。</p>
<p>○根本薩婆多部云假令登定暫得無憂不能斷煩惱若見諦理煩惱斷除。</p>
<p>○盤山語錄修行人大忌說人長短是非乃至一切世事非干<span class='corr'>己</span>者口不可說心不可思但口說心思便是昧了自<span class='corr'>己</span>若專鍊心常搜<span class='corr'>己</span>過那得工夫管他家屋裏事粉骨碎身唯心莫動收拾自心如一尊木雕聖像坐在堂中終日無人亦如此旛蓋簇擁香花供養亦如此讚歎亦如此毀謗亦如此修行人常常心上無事時時刻刻體究自<span class='corr'>己</span>本命元辰端的處。</p>
<p>○古德云真正辦道人無剪爪之工。</p>
<p>○又云暫時不在猶如死人。</p>
<p>○中峰警策歌云行也做坐也做尺寸光陰休放過。</p>
<p>○趙清獻公藥欄壞不修人問之曰安可以此事動吾一念乎。</p>
</div>
<div class='div-other'><a id='mulu124' />
<p class='h2'>雜記解惑之訓</p><p>經云禪有極妙內樂眾生捨之而求外不得內心之離欲而於色欲中求樂。</p>
<p>○諸天有七寶自娛後墮沸屎地獄人中多聞世智辨聰後墮豬羊禽獸之類無所別知。</p>
<p>○眾生無恩於菩薩而菩薩常欲利益眾生眾生奪菩薩命割截身體而菩薩以第一佛樂慧命與諸眾生。</p>
<p>○諸欲難可解何以能釋之觀身得實相則不為所轉智論云實相者所謂畢竟空。</p>
</div>
<p class='juan'>僧訓日紀<span class='note-inline'>(終)</span></p></div>
</div><!-- end of div[@id='body'] -->
</body></html>