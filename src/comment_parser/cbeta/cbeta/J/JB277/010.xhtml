<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲棲法彙</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu143' />
<div class='div-other'><a id='mulu144' />
<p class='h1'>放生儀</p><p style="margin-left:1em">按四明禮法師舊文。稍為參酌。使簡便易行。後增代彼求願往生。又增華嚴迴向品文結之。意取先生阿彌陀佛極樂世界。後入毘盧遮那華藏玄門也。又暑天。初次生到。照此式念誦。即放。後續至者續放。但念大悲咒一遍。往生咒三遍。稱念阿彌陀佛放之。不必等齊。久久遲延。以致損壞生命。後更有續至者。亦復如是○於放生處。鋪設香案。楊枝淨水。眾等以慈眼視諸眾生。念其沉淪。深生哀憫。復念三寶有大威力。能救拔之。作是觀<span class='corr'>已</span>。手執水盂。默念想云。一心奉請　十方慈父廣大靈感觀世音菩薩。降臨道場。加持此水。具大功勳。洒霑異類。令彼身心清淨。堪聞妙法。即誦大悲神咒一遍。再三洒之。然後執手爐白云。</p>
<p style="margin-left:1em">仰白。</p>
<p>十方三寶。釋迦本師。彌陀慈父。寶勝如來。觀音菩薩。流水長者子。天台永明。諸大士等。唯願慈悲。證知護念。</p>
<p>今有飛空水陸。諸眾生等。為他網捕。將入死門<span class='note-inline'>(比丘某甲信士某甲)</span>。等。於是修菩薩行。發慈悲心。作長壽因。行放生業。贖其身命。放使逍遙。仍順大乘方等經典。授與三皈。稱揚十號。復為宣說十二因緣。但以此類眾生。罪障深重。神識昏迷。仰乞三寶。威德冥加。哀憐攝受。</p>
<p style="margin-left:1em">白云。</p>
<p>現前異類諸眾生等。皈依佛。皈依法。皈依僧<span class='note-inline'>(三說)</span>。</p>
<p>現前異類諸眾生等。皈依佛竟。皈依法竟。皈依僧竟<span class='note-inline'>(三說)</span>。</p>
<p>從今<span class='corr'>已往</span>。稱佛為師。更不皈依。邪魔外道<span class='note-inline'>(三說)</span>。</p>
<p>諸佛子等。皈依三寶<span class='corr'>已</span>。今當為汝稱揚寶勝如來十號功德。令汝得聞。如彼十千遊魚。即得生天。等無有異。</p>
<p>南無寶勝如來。應供。正遍知。<span class='corr'>明</span>行足。善逝。世間解。無上士。調御丈夫。天人師。佛。世尊<span class='note-inline'>(三說)</span>。</p>
<p>諸佛子。我今更為說十二因緣生相滅相。令汝了知生滅之法。悟不生滅。同於諸佛。證大涅槃。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。</p>
<p>所謂無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。</p>
<p>諸佛子。我今依大乘經。授汝三歸十號十二因緣<span class='corr'>已</span>竟。今當為汝對三寶前。發露罪愆。求哀懺悔。願汝罪業。一念消除。得生善處。近佛授記。汝當至心。隨我懺悔。</p>

<div class="lg regular"><div class='lg-row'>我昔所造諸惡業　皆由無始貪嗔癡</div>
<div class='lg-row'>從身語意之所生　一切我今皆懺悔<span class='note-inline'>(三說)</span></div>
</div><p>清涼地菩薩摩訶薩<span class='note-inline'>(三說)</span>。</p>
<p>唯願。放生以後。永不遭遇惡魔。吞噉網捕。優游自在。獲盡天年。命終之後。乘三寶力。寶勝如來。本願慈力。或生忉利。或生人間。持戒修行。不復造惡。信心念佛。隨願往生。更冀放生弟子<span class='note-inline'>(某甲)</span>等。從今日後。菩提行願。念念增明。救苦眾生。當如<span class='corr'>己</span>想。以是因緣。得生安養。見阿彌陀佛。及諸聖眾。證無生忍。分身塵剎。廣度有情。俱成正覺。現前大眾。齊聲誦念。華嚴回向妙章。往生淨土神咒。</p>
<p>大方廣佛華嚴經十回向品隨順堅固一切善根回向。</p>
<p>佛子。菩薩摩訶薩。作大國王。於法自在。普行教命。令除殺業。閻浮提內。城邑聚落。一切屠殺。皆令禁斷。無足。二足。四足。多足。種種生類。普施無畏。無欲奪心。廣修一切菩薩諸行。仁慈蒞物。不行侵惱。發妙寶心。安隱眾生。於諸佛所。立深志樂。常自安住三種淨戒。亦令眾生。如是安住。菩薩摩訶薩。令諸眾生。住於五戒。永斷殺業。以此善根。如是回向。所謂願一切眾生。發菩提心。具足智慧。永保壽命。無有終盡。願一切眾生。住無量劫。供一切佛。恭敬勤修。更增壽命。願一切眾生。具足修行。離老死法。一切災毒。不害其命。願一切眾生。具足成就無病惱身。壽命自在。能隨意住。願一切眾生。得無盡命。窮未來劫。住菩薩行。教化調伏一切眾生。願一切眾生。為壽命門。十力善根。於中增長。願一切眾生。善根具足。得無盡命。成滿大願。願一切眾生。悉見諸佛。供養承事。住無盡壽。修習善根。願一切眾生。於如來處。善學所學。得聖法喜。無盡壽命。願一切眾生。得不老不病。常住命根。勇猛精進。入佛智慧。是為菩薩摩訶薩。住三聚淨戒。永斷殺業。善根回向。為令眾生。得佛十力圓滿智故。</p>
<p style="margin-left:2em"><span class='note-inline'>(次誦往生咒三遍　誦畢白言)</span>。</p>
<p>上來放生功德。四恩普報。三有均資。法界眾生。同圓種智。十方三世一切佛。一切菩薩摩訶薩。摩訶般若波羅蜜。</p>

<p class='juan'>放生儀<span class='note-inline'>(終)</span></p></div>
</div><!-- end of div[@id='body'] -->
</body></html>