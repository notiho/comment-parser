<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲棲法彙</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu94' />
<div class='div-other'><a id='mulu95' />
<p class='h1'>半月誦戒儀式</p><p class="byline">菩薩戒弟子雲棲寺沙門<span class='corr'>袾</span>宏輯</p>
<div class='div-other'><a id='mulu96' />
<p class='h2'>△五戒</p><p style="margin-left:1em">五戒眾等諦聽。</p>

<ul class="">
<li>一不殺生</li>

<li>二不偷盜</li>

<li>三不邪婬</li>

<li>四不妄語</li>

<li>五不飲酒</li>
</ul><p>是諸眾等。犯根本戒。首罪起單。如有小過。出眾懺悔。</p>
</div>
<div class='div-other'><a id='mulu97' />
<p class='h2'>△十戒</p><p style="margin-left:1em">十戒眾等諦聽。</p>

<ul class="">
<li>一曰。不殺</li>

<li>二曰。不盜</li>

<li>三曰。不婬</li>

<li>四曰。不妄語</li>

<li>五曰。不飲酒</li>

<li>六曰。不著香華鬘。不香塗身</li>

<li>七曰。不歌舞倡伎。不往觀聽</li>

<li>八曰。不坐高廣大床</li>

<li>九曰。不非時食</li>

<li>十曰。不捉持生像金銀寶物</li>
</ul><p>是諸眾等。犯根本戒。首罪起單。如有小過。出眾懺悔。</p>
</div>
<div class='div-other'><a id='mulu98' />
<p class='h2'>△具戒</p><p>南無本師釋迦牟尼佛<span class='note-inline'>(三稱)</span>。</p>

<div class="lg regular"><div class='lg-row'>無上甚深微妙法　百千萬億劫難遇</div>
<div class='lg-row'>我今見聞得受持　願解如來真實義</div>
</div><p style="margin-left:1em">比丘戒眾等諦聽。</p>
<p class="head3">四分戒本</p>

<div class="lg regular"><div class='lg-row'>稽首禮諸佛　及法比丘僧　今演毘尼法</div>
<div class='lg-row'>令正法久住　戒如海無涯　如寶求無厭</div>
<div class='lg-row'>欲護聖法財　眾集聽我說　欲除四棄法</div>
<div class='lg-row'>及滅僧殘法　障三十捨墮　眾集聽我說</div>
<div class='lg-row'>毘婆尸式棄　毘舍拘留孫　拘那含牟尼</div>
<div class='lg-row'>迦葉釋迦文　諸世尊大德　為我說是事</div>
<div class='lg-row'>我今欲善說　諸賢咸共聽　譬如人毀足</div>
<div class='lg-row'>不堪有所涉　毀戒亦如是　不得生天人</div>
<div class='lg-row'>欲得生天上　若生人中者　常當護戒足</div>
<div class='lg-row'>勿令有毀損　如御入險道　失轄折軸憂</div>
<div class='lg-row'>毀戒亦如是　死時懷恐懼　如人自照鏡</div>
<div class='lg-row'>好醜生欣慼　說戒亦如是　全毀生憂喜</div>
<div class='lg-row'>如兩陣共戰　勇怯有進退　說戒亦如是</div>
<div class='lg-row'>淨穢生安畏　世間王為最　眾流海為最</div>
<div class='lg-row'>眾星月為最　眾聖佛為最　一切眾律中</div>
<div class='lg-row'>戒經為上最　如來立禁戒　半月半月說</div>
</div><p>僧集否<span class='note-inline'>(答云僧<span class='corr'>已</span>集)</span>。和合否<span class='note-inline'>(答云和合)</span>。</p>
<p>未受具戒者出<span class='note-inline'>(若有即遣出。答云未受具戒者出。若無即云此眾無未受具戒者)</span>。</p>
<p>不來諸比丘說欲及清淨<span class='note-inline'>(若有人說欲。即云說欲及清淨<span class='corr'>已</span>。若無人說欲。即云此眾無說欲及清淨者)</span>。</p>
<p>誰遣比丘尼來請教誡<span class='note-inline'>(答云。此眾無尼來請教誡)</span>。</p>
<p>僧今和合。何所作為<span class='note-inline'>(答云。說戒羯磨)</span>。</p>
<p>大德僧聽。今<span class='note-inline'>(白黑)</span>月十五日<span class='note-inline'>(或十四日。不定)</span>。眾僧說戒。若僧時到。僧忍聽和合。說戒白如是…。</p>
<p>諸大德。我今欲說波羅提木叉。諸比丘。共集在一處。當應諦聽。善思念之。若有犯者。應懺悔。無犯者默然。默然故。知諸大德清淨。若有他問者。即應如實答。如是諸比丘。在於眾中。乃至三問。憶念有罪。不發露者。得故妄語罪。佛說故妄語是障道法。彼比丘。自憶知有罪。欲求清淨者。當懺悔。懺悔則安樂…。</p>
<p>諸大德。我<span class='corr'>已</span>說戒經序。今問諸大德。是中清淨否。是中清淨否。是中清淨否。</p>
<p>諸大德。是中清淨默然故。是事如是持…。</p>
<p>諸大德。是四波羅夷法。半月半月說。戒經中來。</p>
<p>若比丘。共戒。同戒。不捨戒。戒羸不自悔犯不淨行。乃至共畜生。是比丘波羅夷不共住…。</p>
<p>若比丘。在村落中。若閑靜處。不與物。盜心取。隨不與取法。若為王。及大臣所捉。若縛。若驅出國。若殺。汝是賊。汝癡。汝無所知。是比丘波羅夷不共住…。</p>
<p>若比丘。故斷人命。持刀與人。歎譽死。快勸死。咄。男子。用此惡活為。寧死不生。作如是思惟。種種方便。歎譽死。快勸死。是比丘波羅夷不共住…。</p>
<p>若比丘。實無所知。自稱言。我得上人法。我<span class='corr'>已</span>入聖智勝法。我知是。我見是。彼於異時。若問。若不問。欲自清淨。故作是說。我實不知不見。言知言見。虛誑妄語。除增上慢。是比丘波羅夷不共住…。</p>
<p>諸大德。我<span class='corr'>已</span>說四波羅夷法。若比丘犯一一法。不得與諸比丘共住。如前後犯亦爾。是比丘得波羅夷罪。不應共住。今問諸大德。是中清淨否。是中清淨否。是中清淨否…。</p>
<p><span class='note-inline'>(白)</span>婬盜殺妄。四根本戒。比丘犯者。永棄佛海邊外。不得與清眾同居。有則首罪起單。無則默然。</p>
<p>諸大德。是中清淨默然故。是事如是持…。</p>
<p>十三僧伽婆尸沙法。清淨否。</p>
<p>二不定法。清淨否。</p>
<p>三十尼薩耆波逸提法。清淨否。</p>
<p>九十波逸提法。清淨否。</p>
<p>四<span class='corr'>悔</span>過法。清淨否。</p>
<p>一百應當學法。清淨否。</p>
<p>七滅諍法。清淨否。</p>
</div>
<div class='div-other'><a id='mulu99' />
<p class='h2'>△出罪式</p><p style="margin-left:1em">大德僧聽。比丘<span class='note-inline'>(某甲)</span>犯僧伽婆尸沙。行禮拜。准六夜摩那埵<span class='corr'>已</span>竟。今於二十僧中出罪。僧忍者默然。誰不忍者說…。</p>
<p style="margin-left:1em">僧忍默然故。是事如是持。</p>
</div>
<div class='div-other'><a id='mulu100' />
<p class='h2'>△菩薩戒</p><p>南無梵網教主盧舍那佛<span class='note-inline'>(三稱)</span>。</p>

<div class="lg regular"><div class='lg-row'>無上甚深微妙法　百千萬億劫難遇</div>
<div class='lg-row'>我今見聞得受持　願解如來真實義</div>
</div><p style="margin-left:2em"><span class='note-inline'>(誦戒師升座白眾云)</span>。</p>
<p style="margin-left:1em">菩薩戒眾等諦聽<span class='note-inline'>(某甲)</span>稽首和南敬白大眾。僧差誦戒。恐有錯誤。願同誦者。慈悲指示。</p>
<p>諸佛子等。合掌至心聽。我今欲說諸佛大戒序。眾集默然聽。自知有罪。當懺悔。懺悔即安樂。不懺悔。罪益深。無罪者默然。默然故。當知眾清淨。</p>
<p>諸大德優婆塞優婆夷等諦聽。佛滅度後。於像法中。應當尊敬波羅提木叉。波羅提木叉者。即是此戒。持此戒時。如闇遇明。如貧人得寶。如病者得差。如囚繫出獄。如遠行者得歸。當知此則是眾等大師。若佛住世。無異此也。怖心難生。善心難發。故經云。勿輕小罪。以為無殃。水滴雖微。漸盈大器。剎那造罪。殃墮無間。一失人身。萬劫不復。壯色不停。猶如奔馬。人命無常。過於山水。今日雖存。明亦難保。眾等。各各一心。勤求精進。慎勿懈怠懶惰。睡眠縱意。夜即攝心。存念三寶。莫以空過。徒設疲勞。後代深悔。眾等。各各一心。謹依此戒。如法修行。應當學…。</p>

<div class="lg regular"><div class='lg-row'>皈命盧舍那　十方金剛佛　亦禮前論主</div>
<div class='lg-row'>當覺慈氏尊　今說三聚戒　菩薩咸共聽</div>
<div class='lg-row'>戒如大明燈　能消長夜闇　戒如真寶鏡</div>
<div class='lg-row'>照法盡無遺　戒如摩尼珠　雨物濟貧窮</div>
<div class='lg-row'>離世速成佛　唯此法為最　是故諸菩薩</div>
<div class='lg-row'>應當勤護持</div>
</div><p>諸大德。春分四月日為一時<span class='note-inline'>(此依西域一年分三時。一時有四月。從臘月十六至四月十五為春分。四月十六至八月十五為夏分。從八月十六至臘月十五為冬分。今日標春分。應隨三時改之)</span>。半月日<span class='corr'>已</span>過<span class='note-inline'>(臘月盡。為半月。至正月十五為一月。正月盡為一月半。一月一五為兩月。二月盡為兩月半。三月十五為三月。三月盡為三月半。四月十五為四月。餘夏秋冬準此改之)</span>。少一夜。餘有一夜。三月半在<span class='note-inline'>(三月日在。兩月半在。兩月日在。一月半在。一月日在。半月日在)</span>。老死至近。佛法欲滅。諸大德優婆塞優婆夷。為得道故。一心勤求精進。所以者何。諸佛一心勤求精進。故得阿耨多羅三藐三菩提。何況餘善道法。各聞強健時。努力勤修善。如何不求道。安可須待老。欲何樂乎。是日<span class='corr'>已</span>過。命亦隨減。如少水魚。斯有何樂…。</p>
<p>僧集否<span class='note-inline'>(答僧<span class='corr'>已</span>集)</span>。和合否<span class='note-inline'>(答云和合)</span>。</p>
<p>僧集和合。何所作為<span class='note-inline'>(答云。說戒布薩)</span>。</p>
<p>此中未受菩薩戒。及不清淨者出否<span class='note-inline'>(此有二類。一未受菩薩戒人。二是曾受而犯未懺悔者。此二類不應共作布薩。有者遣出。無者答無)</span>。</p>
<p>不來囑受菩薩。有幾人說欲及清淨<span class='note-inline'>(謂眾中或有為三寶父母疾病等緣。不能來者。當囑知事人。或同伴。於上座處說欲及清淨。言說欲者。受囑者云。有某甲。欲來布薩。有某事緣不能親來。令某代說。言清淨者。彼某甲。如法僧事。無見聞疑罪)</span>。</p>
<p>諸大德。今某月<span class='note-inline'>(白黑)</span>月十五日。作布薩說菩薩戒。眾當一心善聽。有罪者發露。無罪者默然。默然故。當知諸大德清淨。堪說菩薩戒。<span class='corr'>已</span>說菩薩戒序竟<span class='note-inline'>(向下問罪。有者懺悔。無者默然)</span>。今問諸大德。是中清淨否。是中清淨否是中清淨否<span class='note-inline'>(末句三問三答)</span>。</p>
<p>諸大德。是中清淨默然故。是事如是持。</p>
<p><span class='note-inline'>(白云)</span>十重波羅提木叉。今當說。</p>

<ul class="">
<li><p>第一殺戒。</p>
<p>佛言。佛子。若自殺。教人殺。方便殺。讚歎殺。見作隨喜。乃至咒殺。殺因。殺緣。殺法。殺業。乃至一切有命者。不得故殺。是菩薩。應起常住慈悲心。孝順心。方便救護一切眾生。而反自恣心快意殺生者。是菩薩波羅夷罪。</p>
</li>

<li><p>第二盜戒。</p>
<p>若佛子。自盜。教人盜。方便盜。咒盜。盜因。盜緣。盜法。盜業。乃至鬼神有主劫賊物。一切財物。一針一草。不得故盜。而菩薩應生佛性孝順心。慈悲心。常助一切人生福生樂。而反更盜人財物者。是菩薩波羅夷罪。</p>
</li>

<li><p>第三婬戒。</p>
<p>若佛子。自婬。教人婬。乃至一切女人。不得故婬。婬因。婬緣。婬法。婬業。乃至畜生女。諸天鬼神女。及非道行婬。而菩薩應生孝順心。救度一切眾生。淨法與人。而反更起一切人婬。不擇畜生。乃至母女姊妹。六親行婬。無慈悲心者。是菩薩波羅夷罪。</p>
</li>

<li><p>第四妄語戒。</p>
<p>若佛子。自妄語。教人妄語。方便妄語。妄語因。妄語緣。妄語法。妄語業。乃至不見言見。見言不見。身心妄語。而菩薩常生正語正見。亦生一切眾生正語正見。而反更起一切眾生邪語邪見邪業者。是菩薩波羅夷罪。</p>
</li>

<li><p>第五酤酒戒。</p>
<p>若佛子。自酤酒。教人酤酒。酤酒因。酤酒緣。酤酒法。酤酒業。一切酒。不得酤。是酒起罪因緣。而菩薩應生一切眾生明達之慧。而反更生一切眾生顛倒之心者。是菩薩波羅夷罪。</p>
</li>

<li><p>第六說四眾過戒。</p>
</li>

<li><p>第七自讚毀他戒。</p>
</li>

<li><p>第八慳惜加毀戒。</p>
</li>

<li><p>第九嗔心不受悔戒。</p>
</li>

<li><p>第十謗三寶戒…。</p>
</li>
</ul><p>白云。</p>
<p>諸佛子聽。十重波羅夷法。若有犯者。不得與諸菩薩同居。有則首罪起單。無則默然。</p>
<p><span class='note-inline'>(白云)</span>四十八輕。今當說。</p>

<ul class="">
<li><p>第一。不敬師友戒。</p>
</li>

<li><p>第二。飲酒戒。</p>
</li>

<li><p>第三。食肉戒。</p>
</li>

<li><p>第四。食五辛戒。</p>
</li>

<li><p>第五。不教悔罪戒。</p>
</li>

<li><p>第六。不供給請法戒。</p>
</li>

<li><p>第七。懈怠不聽法戒。</p>
</li>

<li><p>第八。背大向小戒。</p>
</li>

<li><p>第九。不看病戒。</p>
</li>

<li><p>第十。畜殺眾生具戒…。</p>
</li>

<li><p>第十一。國使戒。</p>
</li>

<li><p>第十二。販賣戒。</p>
</li>

<li><p>第十三。謗毀戒。</p>
</li>

<li><p>第十四。放火焚燒戒。</p>
</li>

<li><p>第十五。僻教戒。</p>
</li>

<li><p>第十六。為利倒說戒。</p>
</li>

<li><p>第十七。恃勢乞求戒。</p>
</li>

<li><p>第十八。無解作師戒。</p>
</li>

<li><p>第十九。兩舌戒。</p>
</li>

<li><p>第二十。不行放救戒…。</p>
</li>

<li><p>第二十一。瞋打報仇戒。</p>
</li>

<li><p>第二十二。憍慢不請法戒。</p>
</li>

<li><p>第二十三。憍慢僻說戒。</p>
</li>

<li><p>第二十四。不習學佛戒。</p>
</li>

<li><p>第二十五。不善知眾戒。</p>
</li>

<li><p>第二十六。獨受利養戒。</p>
</li>

<li><p>第二十七。受別請戒。</p>
</li>

<li><p>第二十八。別請僧戒。</p>
</li>

<li><p>第二十九。邪命自活戒。</p>
</li>

<li><p>第三十。不敬好時戒…。</p>
</li>

<li><p>第三十一。不行救贖戒。</p>
</li>

<li><p>第三十二。損害眾生戒。</p>
</li>

<li><p>第三十三。邪業覺觀戒。</p>
</li>

<li><p>第三十四。暫念小乘戒。</p>
</li>

<li><p>第三十五。不發願戒。</p>
</li>

<li><p>第三十六。不發誓戒。</p>
</li>

<li><p>第三十七。冒難遊行戒。</p>
</li>

<li><p>第三十八。乖尊卑次序戒。</p>
</li>

<li><p>第三十九。不修福慧戒…。</p>
</li>

<li><p>第四十。揀擇受戒戒。</p>
</li>

<li><p>第四十一。為利作師戒。</p>
</li>

<li><p>第四十二。為惡人說戒戒。</p>
</li>

<li><p>第四十三。無慚受施戒。</p>
</li>

<li><p>第四十四。不供養經典戒。</p>
</li>

<li><p>第四十五。不化眾生戒。</p>
</li>

<li><p>第四十六。說法不如法戒。</p>
</li>

<li><p>第四十七。非法制限戒。</p>
</li>

<li><p>第四十八。破法戒…。</p>
</li>
</ul><p style="margin-left:2em"><span class='note-inline'>(誦畢下座謝眾云)</span>。</p>
<p style="margin-left:1em">敬謝大眾。僧差誦戒。三業不勤。戒文生澀。坐久遲延。令眾生惱。望眾慈悲。布施歡喜。</p>
</div>
<div class='div-w'><p class="pre">　<span class='note-inline'>(古秀州弟子大勝孫洪基捐資共五兩六錢<br/>　　助鋟<br/>雲棲大師法彙輯古中具戒便蒙沙彌要略誦戒<br/>　式三種少報<br/>佛祖拯度之垂恩并誌<br/>大師維世之遺範末法良猷與願無斁<br/>崇禎庚辰歲孟夏八日佛誕日謹識<br/>大清雍正甲寅年比丘與川補刊)</span></p>
</div>
<p class='juan'>半月誦戒儀式<span class='note-inline'>(終)</span></p></div>
</div><!-- end of div[@id='body'] -->
</body></html>