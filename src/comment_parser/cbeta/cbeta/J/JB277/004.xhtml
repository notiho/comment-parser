<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲棲法彙</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu81' />
<div class='div-other'><a id='mulu82' />
<p class='h1'>沙彌律儀要略</p><p class="byline">菩薩戒弟子雲棲寺沙門<span class='corr'>袾</span>宏輯</p>
<div class='div-other'><a id='mulu83' /><p>梵語沙彌。此云息慈。謂息惡行慈。息世染而慈濟眾生也。亦云勤策。亦云求寂。律儀者。十戒律諸威儀也。</p>
</div>
<div class='div-other'><a id='mulu84' />
<p class='h2'>上篇</p>
<div class='div-other'><a id='mulu85' />
<p class='h3'>戒律門</p><p style="margin-left:1em">佛制出家者。五夏以前。專精戒律。五夏以後。方乃聽教參禪。是故沙彌剃落。先受十戒。次則登壇受具。今名為沙彌。而本所受戒。愚者茫乎不知。狂者忽而不學。便擬躐等。罔意高遠。亦可慨矣。因取十戒。略解數語。使蒙學知所向方。好心出家者。切意遵行。慎勿違犯。然後近為比丘戒之階梯。遠為菩薩戒之根本。因戒生定。因定發慧。庶幾成就聖道。不負出家之志矣。若樂廣覽自當閱律藏全書。</p>
<p>後十戒。出沙彌十戒經。佛敕舍利弗為羅睺羅說。</p>

<ul class="">
<li>一曰不殺生
<ul class="">
<li>解曰。上至諸佛聖人。師僧父母。下至蜎飛蝡動。微細昆蟲。但有命者。不得故殺。或自殺。或教他殺。或見殺隨喜。廣如律中。文繁不錄。
<ul class="">
<li>○經載冬月生蝨。取放竹筒中。煖以綿絮。養以膩物。恐其饑凍而死也。乃至濾水覆燈。不畜貓狸等。皆慈悲之道也。微類尚然。大者可知矣。今人不能如是行慈。復加傷害可乎。故經云。施恩濟乏。使其得安。若見殺者。當起慈心。噫。可不戒歟。</li>
</ul></li>
</ul></li>

<li>二曰不盜
<ul class="">
<li>解曰。金銀重物。以至一鍼一草。不得不與而取。若常住物。若信施物。若僧眾物。若官物。民物。一切物。或奪取。或竊取。或詐取。乃至偷稅冒渡等。皆為偷盜。
<ul class="">
<li>○經載一沙彌盜常住果七枚。一沙彌盜眾僧餅數番。一沙彌盜眾僧石蜜少分。俱墮地獄。故經云。寧就斷手。不取非財。噫。可不戒歟。</li>
</ul></li>
</ul></li>

<li>三曰不婬
<ul class="">
<li>解曰。在家五戒。惟制邪婬。出家十戒。全斷婬欲。但干犯世間一切男女。悉名破戒。
<ul class="">
<li>○楞嚴載寶蓮香比丘尼。私行婬欲。自言婬欲。非殺非偷。無有罪報。遂感身出猛火。生陷地獄。世人因欲殺身亡家。出俗為僧。豈得更犯。生死根本。欲為第一。故經云。婬泆而生。不如貞潔而死。噫。可不戒歟。</li>
</ul></li>
</ul></li>

<li>四曰不妄語
<ul class="">
<li>解曰。妄語有四。一者妄言。謂以是為非。以非為是。見言不見。不見言見。虛妄不實等。二者綺語。謂粧飾浮言靡語。艷曲情詞。導欲增悲。蕩人心志等。三者惡口。謂麤惡罵詈人等。四者兩舌。謂向此說彼。向彼說此。離間恩義。挑唆鬥爭等。乃至前譽後毀。面是背非。證入人罪。發宣人短。皆妄語之類也。若凡夫自言證聖。如言<span class="corr">已</span>得須陀洹果。斯陀含果等。名大妄語。其罪極重。餘妄語。為救他急難。方便權巧。慈悲利濟者不犯。
<ul class="">
<li>○古人謂行<span class="corr">己</span>之要自不妄語始。況學出世之道乎。經載沙彌輕笑一老比丘讀經。聲如狗吠。而老比丘者是阿羅漢。因教沙彌急懺。僅免地獄。猶墮狗身。惡言一句。為害至此。故經云。夫士處世。斧在口中。所以斬身。繇其惡言。噫。可不戒歟。</li>
</ul></li>
</ul></li>

<li>五曰不飲酒
<ul class="">
<li>解曰。飲酒者。謂飲一切能醉人酒。西域酒有多種。甘蔗蒲萄。及與百花皆可造酒。此方止有米造。俱不可飲。除有重病。非酒莫療者。白眾方服。無故一滴不可沾唇。乃至不得嗅酒。不得止酒舍。不得以酒飲人。
<ul class="">
<li>○儀狄造酒。禹因痛絕。紂作酒池。國以滅亡。僧而飲酒。可恥尤甚。昔有優婆<span class="corr">塞</span>因破酒戒。遂併餘戒俱破。三十六失。一飲備焉。過非小矣。貪飲之人。死墮沸屎地獄。生生愚癡。失智慧種。迷魂狂藥。烈於砒酖。故經云。寧飲洋銅。慎無犯酒。噫。可不戒歟。</li>
</ul></li>
</ul></li>

<li>六曰不著香華鬘不香塗身
<ul class="">
<li>解曰。華鬘者。西域人貫華作鬘以嚴其首。此土則繒絨金寶。製飾巾冠之類是也。香塗身者。西域貴人。用名香為末。令青衣摩身。此土則佩香熏香脂粉之類是也。出家之人。豈宜用此。
<ul class="">
<li>○佛制三衣。俱用麤疏麻布。獸毛蠶口。害物傷慈。非所應也。除年及七十。衰頹之甚。非綿不暖者。或可為之。餘俱不可。</li>

<li>○夏禹惡衣。公孫布被。王臣之貴。宜為不為。豈得道人。反貪華飾。壞色為服。糞掃蔽形。固其宜矣。古有高僧。三十年著一緉鞋。況凡輩乎。噫。可不戒歟。</li>
</ul></li>
</ul></li>

<li>七曰不歌舞倡伎不往觀聽
<ul class="">
<li>解曰。歌者口出歌曲。舞者身為戲舞。倡伎者謂琴瑟簫管之類是也。不得自作。亦不得他人作時。故往觀聽。
<ul class="">
<li>○古有仙人。因聽女歌音聲微妙。遽失神足。觀聽之害如是。況自作乎。今世愚人。因法華有琵琶鐃鈸之句。恣學音樂。然法華乃供養諸佛。非自娛也。應院作人間法事道場。猶可為之。今為生死。捨俗出家。豈宜不修正務而求工技樂。乃至圍棋陸博骰擲樗蒲等事。皆亂道心。增長過惡。噫。可不戒歟。</li>
</ul></li>
</ul></li>

<li>八曰不坐高廣大床
<ul class="">
<li>解曰。佛制繩床。高不過如來八指。過此則犯。乃至漆彩雕刻。及紗絹帳褥之類。亦不宜用。
<ul class="">
<li>○古人用草為座。宿於樹下。今有床榻。亦既勝矣。何更高廣。縱恣幻軀。脅尊者一生脅不著席。高峰妙禪師。三年立願不沾床凳。悟達受沉香之座。尚損福而招報。噫。可不戒歟。</li>
</ul></li>
</ul></li>

<li>九曰不非時食
<ul class="">
<li>解曰。非時者。過日午非僧食之時分也。諸天早食。佛午食。畜生午後食。鬼夜食。僧宜學佛。不過午食。
<ul class="">
<li>○餓鬼聞碗缽聲。則咽中火起。故午食尚宜寂靜。況過午乎。昔有高僧聞鄰房僧午後舉爨。不覺涕泣。悲佛法之衰殘也。今人體弱多病。欲數數食者。或不能持此戒。故古人稱晚食為藥石。取療病之意也。必也知違佛制。生大慚愧。念餓鬼苦。常行悲濟。不多食。不美食。不安意食。庶幾可耳。如或不然。得罪彌重。噫。可不戒歟。</li>
</ul></li>
</ul></li>

<li>十曰不捉持生像金銀寶物
<ul class="">
<li>解曰。生。即金也。像。似也。似金者。銀也。謂金色生本自黃。銀可染黃似金也。寶。七寶之類也。皆長貪心妨廢道業。故佛在世時。僧皆乞食。不立煙爨。衣服房室。悉任外緣。置金銀於無用之地。捉持尚禁。清可知矣。
<ul class="">
<li>○鋤金不顧。世儒尚然。釋子稱貧。畜財奚用。今人不能俱行乞食。或入叢林。或住庵院。或出遠方。亦未免有金銀之費。必也知違佛制。生大慚愧。念他窮乏。常行布施。不營求。不畜積。不販賣。不以七寶粧飾衣器等物。庶幾可耳。如或不然。得罪彌重。噫。可不戒歟。</li>
</ul></li>
</ul></li>
</ul></div></div>
<div class='div-other'><a id='mulu86' />
<p class='h2'>下篇</p>
<div class='div-other'><a id='mulu87' />
<p class='h3'>威儀門</p><p style="margin-left:1em">佛制沙彌年滿二十。欲受具足戒時。若問不能具對沙彌事者。不應與具足戒。當云。卿作沙彌。乃不知沙彌所施行。沙門事大難作。卿且去。熟學。當悉聞知。乃應受具足戒。今授卿具足戒。人謂佛法易行。沙門易作。故當先問。</p>
<p style="margin-left:2em">以下條則。於沙彌威儀諸經。及古清規。今沙彌成範中節出。又宣律師行護律儀。雖誡新學比丘。有可通用者亦節出。良以末法人情。多諸懈怠。聞繁則厭。繇是刪繁取要。仍分類以便讀學。間有未備。從義補入一二。其有樂廣覽者。自當簡閱全書。</p>

<ul class="">
<li>敬大沙門第一
<ul class="">
<li>不得喚大沙門字。
<ul class="">
<li>○不得盜聽大沙門說戒。</li>

<li>○不得轉行說大沙門過。</li>

<li>○不得坐見大沙門過不起。除讀經時。病時。剃髮時。飯時。作眾事時。</li>

<li>○行護云。五夏以上。即闍黎位。十夏以上。即和尚位。雖比丘事。沙彌當預知之。</li>
</ul></li>
</ul></li>

<li>事師第二
<ul class="">
<li>當早起。
<ul class="">
<li>○欲入戶當先三彈指。</li>

<li>○若有過。和尚阿闍黎教戒之。不得還逆語。</li>

<li>○視和尚阿闍黎。當如視佛。</li>

<li>○若使出不淨器。不得唾。不得怒恚。</li>

<li>○若禮拜。師坐禪不應作禮。師經行不應作禮。師食。師說經。師梳齒。師澡浴。師眠息等。俱不應作禮。師閉戶。不應戶外作禮。欲入戶作禮。應彈指三遍。師不應應去。</li>

<li>○持師飲食。皆當兩手捧。食畢<span class="corr">斂</span>器。當徐徐。</li>

<li>○侍師不得對面立。不得高處立。不得太遠立。當令師小語得聞。不費尊力。</li>

<li>○若請問佛法因緣。當整衣禮拜。合掌胡跪。師有語。澄心諦聽。思惟深入。</li>

<li>○若問家常事。不須拜跪。但端立師側。據實申白。</li>

<li>○師若身心倦。教去。應去。不得心情不喜。見於顏色。</li>

<li>○凡有犯戒等事。不得覆藏。速詣師哀乞懺悔。師許則盡情發露。精誠悔改。還得清淨。</li>

<li>○師語未了不得語。不得戲坐師座。及臥師床。著師衣帽等。</li>

<li>○為師馳達書信。不得私自拆看。亦不得與人看。到彼有問應答。則實對。不應答。則善辭卻之。彼留。不得便住。當一心思師望歸。</li>

<li>○師對賓。或立常處。或於師側。或於師後。必使耳目相接。候師所須。</li>

<li>○師疾病。一一用心調治。房室。被褥藥餌粥食等。</li>

<li>○持衣授履。洗浣烘晒等。具於律中。茲不煩錄。</li>
</ul></li>

<li>【附】凡侍師。不命之坐不敢坐。不問不敢對。除自有事欲問。
<ul class="">
<li>○凡侍立。不得倚壁靠卓。宜端身齊足側立。</li>

<li>○欲禮拜。若師止之。宜順師命勿拜。</li>

<li>○凡師與客談論。涉道話有益身心者。皆當記取。</li>

<li>○師有所使令。宜及時作辦。不得違慢。</li>

<li>○凡睡眠。不得先師。</li>

<li>○凡人問師諱。當云上某下某。</li>

<li>○凡弟子當擇明師。久久親近。不得離師太早。如師實不明。當別求良導。</li>

<li>○設離師。當憶師誨。不得縱情自用。隨世俗流。行不正事。亦不得住市井鬧處。不得住神廟。不得住民房。不得住近尼寺處。不得以與師各住而行世法中一切惡事。</li>
</ul></li>
</ul></li>

<li>隨師出行第三
<ul class="">
<li>不得過歷人家。
<ul class="">
<li>○不得止住道邊共人語。</li>

<li>○不得左右顧視。當低頭隨師後。</li>

<li>○到檀越家。當住一面。師教坐應坐。</li>

<li>○到他寺院師禮佛。或自禮。不得擅自鳴磬。</li>

<li>○若山行。當持坐具隨之。若遠行。不得相離太遠。若過渡。當持杖徐試淺深。</li>

<li>○持瓶攜錫等。具如律中。文繁不錄。</li>
</ul></li>

<li>【附】若偶分行。約於某處會。不得後時。
<ul class="">
<li>○師受齋。當侍立出生。齋畢。復侍立收嚫。</li>
</ul></li>
</ul></li>

<li>入眾第四
<ul class="">
<li>不得爭坐處。
<ul class="">
<li>○不得於坐上遙相呼語笑。</li>

<li>○眾中有失儀。當隱惡揚善。</li>

<li>○不得伐勞顯<span class="corr">己</span>之功。</li>

<li>○凡在處。睡不在人前。起不在人後。</li>

<li>○凡洗面。不得多使水。</li>

<li>○擦牙吐水。須低頭引水下。不得噴水濺人。</li>

<li>○不得高聲鼻涕嘔吐。</li>

<li>○不得於殿塔及淨室淨地淨水中涕唾。當於僻處。</li>

<li>○喫茶湯時。不得隻手揖人。</li>

<li>○不得向塔洗齒。及向和尚阿闍黎等。</li>

<li>○凡聞鐘聲。合掌默念。聞鐘聲。煩惱輕。智慧長。菩提生。離地獄。出火坑。願成佛。度眾生。<p class="dharani">唵。伽羅帝耶娑訶。</p>
</li>

<li>○不得多笑。若大笑及呵欠。當以衣袖掩口。</li>

<li>○不得急行。不得將佛燈私就<span class="corr">己</span>用。若燃燈當好以罩密覆。勿令飛蟲投入。</li>

<li>○供佛花。取開圓者。不得先嗅。除萎者。方供新者。萎者。不得棄地踐踏。宜置屏處。</li>

<li>○不得聞呼不應。凡呼俱宜以念佛應之。</li>

<li>○凡拾遺物。即當白主事僧。</li>
</ul></li>

<li>【附】不得與年少沙彌結友。
<ul class="">
<li>○不得三衣苟簡。</li>

<li>○不得多作衣服。若有餘當捨。</li>

<li>○不得辦精緻絛拂玩器等粧點江湖。取笑識者。</li>

<li>○不得著色服。及類俗人衣飾等。</li>

<li>○不得不淨手搭衣。</li>

<li>○凡上殿。須<span class="corr">束</span>縛褲襪。不得放意自便。</li>

<li>○不得閒走。</li>

<li>○不得多言。</li>

<li>○不得坐視大眾勞務。避懶偷安。</li>

<li>○不得私取招提竹木花果蔬菜一切飲食。及一切器物等。</li>

<li>○不得談說朝廷公府政事得失。及白衣家長短好惡。</li>

<li>○凡自稱當舉二字法名。不得云我及小僧。</li>

<li>○不得因小事爭執。若大事難忍者。亦須心平氣和。以理論辯。不可。則辭而去。動氣發麤。即非好僧也。</li>
</ul></li>
</ul></li>

<li>隨眾食第五
<ul class="">
<li>聞揵搥聲即當整衣服。
<ul class="">
<li>○臨食咒願。皆當恭敬。</li>

<li>○出生飯不過七粒。麵不過一寸。饅頭不過指甲許。多則為貪。少則為慳。其餘蔬菜荳腐不出。</li>

<li>○凡出生。安左手中。想念偈云。<p style="text-indent:0em" class="lg-abnormal"><div class="lg-row">汝等鬼神眾。我今施汝供。此食遍十方。一切鬼神共。</div>
</p></li>

<li>○凡欲食作五觀想。一。計功多少。量彼來處。二。忖<span class="corr">己</span>德行。全缺應供。三。防心離過。貪等為宗。四。正事良藥。為療形枯。五。為成道故。方受此食。</li>

<li>○無呵食好惡。</li>

<li>○不得以食私所與。若摘與狗。</li>

<li>○來益食。不得言不用。若<span class="corr">已</span>飽。當以手讓卻之。</li>

<li>○不得爪頭使風屑落鄰缽中。</li>

<li>○不得含食語。</li>

<li>○不得笑談雜話。</li>

<li>○不得嚼食有聲。</li>

<li>○如欲挑牙。以衣袖掩口。</li>

<li>○食中或有蟲螘。宜密掩藏之。莫令鄰單見。生疑心。</li>

<li>○當一坐食。不得食訖離座更坐食。</li>

<li>○不得食訖以手指刮碗缽食。</li>

<li>○凡食不得太速。不得太遲。</li>

<li>○行食未至。不得生煩惱。</li>

<li>○或有所需。默然指授。不得高聲大喚。</li>

<li>○不得碗缽作聲。</li>

<li>○不得食畢先起。</li>

<li>○若違僧制。聞白槌。不得抗拒不服。</li>

<li>○飯中有穀。去皮食之。</li>
</ul></li>

<li>【附】不得見美味。生貪心恣口食。
<ul class="">
<li>○不得偏眾食。</li>
</ul></li>
</ul></li>

<li>禮拜第六
<ul class="">
<li>禮拜不得占殿中央。是住持位。
<ul class="">
<li>○有人禮佛。不得向彼人頭前徑過。</li>

<li>○凡合掌。不得十指參差。不得中虛。不得將指插鼻中。須平胸高低得所。</li>

<li>○不得非時禮拜。如欲非時禮。須待人靜時。</li>

<li>○師禮佛。不得與師並禮。當隨後遠拜。</li>

<li>○師拜人。不得與師同拜。</li>

<li>○在師前。不得與同類相禮。</li>

<li>○在師前。不得受人禮。</li>

<li>○<span class="corr">己</span>手持經像。不得為人作禮。</li>
</ul></li>

<li>【附】凡禮拜。須精誠作觀。教列七種禮。不可不知。</li>
</ul></li>

<li>聽法第七
<ul class="">
<li>凡遇掛上堂牌。宜早上堂。莫待法鼓大擂。
<ul class="">
<li>○整理衣服。</li>

<li>○平視直進。</li>

<li>○坐必端嚴。</li>

<li>○不得亂語。</li>

<li>○不得大咳唾。</li>
</ul></li>

<li>【附】凡聽法須聞而思。思而修。不得專記名言以資談柄。
<ul class="">
<li>○不得未會稱會。入耳出口。</li>

<li>○年少沙彌。戒力未固。宜更學律。不得早赴講筵。</li>
</ul></li>
</ul></li>

<li>習學經典第八
<ul class="">
<li>宜先學律。後學修多羅。不得違越。
<ul class="">
<li>○凡學一經。須先白師。經完更白。別學某經。</li>

<li>○不得口吹經上塵。</li>

<li>○不得經案上包藏茶末雜物。</li>

<li>○人閱經。不得近彼案前經行。</li>

<li>○凡經籍損壞。宜速修補。</li>

<li>○沙彌本業未成。不得習學外書子史治世典章。</li>
</ul></li>

<li>【附】不得揀應赴道場經習學。
<ul class="">
<li>○不得習學偽造經典。</li>

<li>○不得習學命書。相書。醫書。兵書。卜筮書。天文書。地理書。圖讖書。乃至爐火黃白神奇鬼怪符水等書。</li>

<li>○不得習學宣卷打偈。</li>

<li>○不得習學外道書。除智力有餘。為欲知內外教深淺者。可以涉獵。然勿生習學想。</li>

<li>○不得習學詩辭。</li>

<li>○不得著心學字求工。但書寫端楷足矣。</li>

<li>○不得污手執持經。</li>

<li>○對經典如對佛。不得戲笑。</li>

<li>○不得案上狼藉卷帙。</li>

<li>○不得高聲動眾。</li>

<li>○不得借人經看不還。及不加愛重以致損壞。</li>
</ul></li>
</ul></li>

<li>入寺院第九
<ul class="">
<li>凡入寺門。不得行中央。須緣左右邊行。緣左先左足。緣右先右足。
<ul class="">
<li>○不得無故登大殿遊行。</li>

<li>○不得無故登塔。</li>

<li>○入殿塔當右遶。不得左轉。</li>

<li>○不得殿塔中涕唾。</li>

<li>○遶塔或三匝七匝。乃至十百。須知遍數。</li>

<li>○不得以笠杖等倚殿壁。</li>
</ul></li>
</ul></li>

<li>入禪堂隨眾第十
<ul class="">
<li>單上不得抖衣被作聲扇風。使鄰單動念。
<ul class="">
<li>○下床默念偈云。<p style="text-indent:0em" class="lg-abnormal"><div class="lg-row">從朝寅旦直至暮。一切眾生自迴護。若於足下喪身形。願汝即時生淨土。</div>
</p></li>

<li>○不得大語高聲。</li>

<li>○輕手揭簾。須垂後手。</li>

<li>○不得拖鞋作聲。</li>

<li>○不得大咳嗽作聲。</li>

<li>○不得鄰單交頭接耳。講說世事。</li>

<li>○或有道伴親情相看。堂中不得久話。相邀林下水邊。乃可傾心談論。</li>

<li>○若看經須端身澄心默翫。不得出聲。</li>

<li>○二板鳴。即宜早進堂。</li>

<li>○歸位默念偈云。<p style="text-indent:0em" class="lg-abnormal"><div class="lg-row">正身端坐。當願眾生。坐菩提座。心無所著。</div>
</p></li>
</ul></li>

<li>【附】不得穿堂直過。
<ul class="">
<li>○上單下單。俱當細行。勿令鄰單動念。</li>

<li>○不得單上寫文字。除眾看經教時。</li>

<li>○不得單上相聚擺茶夜坐雜話。</li>

<li>○不得單上縫補衣被。</li>

<li>○不得眠臥共鄰單說話動眾。</li>
</ul></li>
</ul></li>

<li>執作第十一
<ul class="">
<li>當惜眾僧物。
<ul class="">
<li>○當隨知事者教令。不得違戾。</li>

<li>○凡洗菜當三易水。</li>

<li>○凡汲水。先淨手。</li>

<li>○凡用水須諦視有蟲無蟲。以密羅濾過方用。若嚴冬。不得早濾水。須待日<span class="corr">出</span>。</li>

<li>○凡燒灶。不得燃腐薪。</li>

<li>○凡作食。不得帶爪甲垢。</li>

<li>○凡棄惡水不得當道。不得高手揚潑。當離地四五寸徐徐棄之。</li>

<li>○凡掃地不得逆風掃。不得聚灰土安門扇後。</li>

<li>○洗內衣須拾去蟣蝨方洗。</li>

<li>○夏月用水盆了須覆。若仰即蟲生。</li>
</ul></li>

<li>【附】不得熱湯潑地上。
<ul class="">
<li>○一切米麵蔬果等不得輕棄狼藉。須加愛惜。</li>
</ul></li>
</ul></li>

<li>入浴第十二
<ul class="">
<li>先以湯洗面從上至下。徐徐洗之。
<ul class="">
<li>○不得麤躁以湯水濺鄰人。</li>

<li>○不得浴堂小遺。</li>

<li>○不得共人語笑。人天寶鑑云。一沙彌入浴戲笑。遂感沸湯地獄之報。</li>

<li>○不得洗僻處。</li>

<li>○凡有瘡癬。宜在後浴。或有可畏瘡。尤宜迴避。免刺人眼。</li>

<li>○不得恣意久洗妨礙後人。</li>
</ul></li>

<li>【附】脫衣著衣。安詳自在。
<ul class="">
<li>○浴前先洗淨。須細行。不得以洗淨水入浴釜。</li>

<li>○湯冷熱。依例擊梆。不得大喚。</li>
</ul></li>
</ul></li>

<li>入廁第十三
<ul class="">
<li>欲大小便即當行。莫待內逼倉卒。
<ul class="">
<li>○於竹竿上掛直掇。摺令齊整。以手巾或腰絛繫之。一作記認。二恐墮地。</li>

<li>○須脫換鞋腳。不可淨鞋入廁。</li>

<li>○至當三彈指。使內人知。</li>

<li>○不得迫促內人使出。</li>

<li>○<span class="corr">已</span>上復當三彈指。默念大小便時。當願眾生。棄貪嗔癡。蠲除罪法。</li>

<li>○不得低頭視下。</li>

<li>○不得持草畫地。</li>

<li>○不得努氣作聲。</li>

<li>○不得隔壁共人說話。</li>

<li>○不得唾壁。</li>

<li>○逢人不得作禮。宜側身避之。</li>

<li>○不得沿路行繫衣帶。</li>

<li>○便畢。當淨澡手。未澡不得持物。</li>

<li>○洗手。默念以水盥掌。當願眾生得清淨手。受持佛法。<p class="dharani">唵。主迦囉耶娑訶。</p>
</li>
</ul></li>

<li>【附】若小解亦要收起衣袖。又不可著偏衫小解。</li>
</ul></li>

<li>睡臥第十四
<ul class="">
<li>臥須右脅。名吉祥睡。不得仰臥覆臥。及左脅臥。
<ul class="">
<li>○不得與師同室同榻。或得同室不得同榻。</li>

<li>○亦不得與同事沙彌共榻。</li>

<li>○凡掛鞋履小衣等。不得過人頭面。</li>
</ul></li>

<li>【附】不得脫裏衣臥。
<ul class="">
<li>○不得睡上床笑語高聲。</li>

<li>○不得聖像及法堂前攜溺器過。</li>
</ul></li>
</ul></li>

<li>圍爐第十五
<ul class="">
<li>不得交頭接耳說話。
<ul class="">
<li>○不得彈垢膩火中。</li>

<li>○不得烘焙鞋襪。</li>

<li>○不得向火太久。恐妨後人。稍煖。便宜歸位。</li>
</ul></li>
</ul></li>

<li>在房中住第十六
<ul class="">
<li>更相問訊。須知大小。
<ul class="">
<li>○欲持燈火入。預告房內知。云火入。欲滅燈火。預問同房人更用燈否。</li>

<li>○滅燈火。不得口吹。念誦不得高聲。</li>

<li>○若有病人當慈始終看之。</li>

<li>○有人睡。不得打物作嚮及高聲語笑。</li>

<li>○不得無故入他房院。</li>
</ul></li>
</ul></li>

<li>到尼寺第十七
<ul class="">
<li>有異坐方坐。無異坐不得坐。
<ul class="">
<li>○不得為非時之說。</li>

<li>○若還。不得說其好醜。</li>

<li>○不得書疏往來及假借裁割洗浣等。</li>

<li>○不得手為淨髮。</li>

<li>○不得屏處共坐。</li>
</ul></li>

<li>【附】無二人。不得單進。
<ul class="">
<li>○不得彼此送禮。</li>

<li>○不得囑託尼僧入豪貴家化緣。及求念經懺等。</li>

<li>○不得與尼僧結拜父母姊妹道友。</li>
</ul></li>
</ul></li>

<li>至人家第十八
<ul class="">
<li>有異坐當坐。不宜雜坐。
<ul class="">
<li>○人問經。當知時。慎勿為非時之說。</li>

<li>○不得多笑。</li>

<li>○主人設食。雖非法會。亦勿失儀軌。</li>

<li>○無犯夜行。</li>

<li>○不得空室內或屏處與女人共坐共語。</li>

<li>○不得書疏往來等同前。</li>

<li>○若詣俗省親。當先入中堂禮佛。或家堂聖像端莊問訊。次父母眷屬等。一一問訊。</li>

<li>○不得向父母說師法嚴。出家難。寂寥淡薄。艱辛苦屈等事。宜為說佛法。令生信增福。</li>

<li>○不得與親族小兒等久坐久立雜話戲笑。亦不得問族中是非好惡。</li>

<li>○若天晚作宿。當獨處一榻。多坐少臥。一心念佛。事訖即還。不得留連。</li>
</ul></li>

<li>【附】不得左右邪視。
<ul class="">
<li>○不得雜語。</li>

<li>○若與女人語。不得低聲密語。不得多語。</li>

<li>○不得詐現威儀。假粧禪相。求彼恭敬。</li>

<li>○不得誑說佛法。亂答他問。自賣多聞。求彼恭敬。</li>

<li>○不得送盒禮。效白衣往還。</li>

<li>○不得管人家務。</li>

<li>○不得雜坐酒席。</li>

<li>○不得結拜白衣人作父母姊妹。</li>

<li>○不得說僧中過失。</li>
</ul></li>
</ul></li>

<li>乞食第十九
<ul class="">
<li>當與老成人俱。若無人俱。當知所可行處。
<ul class="">
<li>○到人門戶。宜審舉措。不得失威儀。</li>

<li>○家無男子。不可入門。</li>

<li>○若欲坐。先當瞻視座席。有刀兵不宜坐。有寶物不宜坐。有婦人衣被莊嚴等不宜坐。</li>

<li>○欲說經。當知所應說時。不應說時。</li>

<li>○不得說與我食令爾得福。</li>
</ul></li>

<li>【附】凡乞食不得哀求苦索。
<ul class="">
<li>○不得廣談因果。望彼多施。</li>

<li>○多得勿生貪著。少得勿生憂惱。</li>

<li>○不得專向熟情施主家及熟情庵院處索食。</li>
</ul></li>
</ul></li>

<li>入聚落第二十
<ul class="">
<li>無切緣。不得入。
<ul class="">
<li>○不得馳行。</li>

<li>○不得搖臂行。</li>

<li>○不得數數傍視人物行。</li>

<li>○不得共沙彌小兒談笑行。</li>

<li>○不得與女人前後互隨行。</li>

<li>○不得與尼僧前後互隨行。</li>

<li>○不得與醉人狂人前後互隨行。</li>

<li>○不後故視女人。不得眼角傍看女人。</li>

<li>○或逢尊宿親識俱立下傍。先意問訊。</li>

<li>○或逢戲幻奇怪等俱不宜看。</li>

<li>○惟端身正道而行。</li>

<li>○凡遇水坑水缺不得跳越。有路當遶行。無路眾皆跳越則得。</li>

<li>○非病緣及急事不得乘馬。乃至戲心鞭策馳驟。</li>
</ul></li>

<li>【附】凡遇官府。不論大小。俱宜迴避。
<ul class="">
<li>○遇鬥爭者亦遠避之。不得住看。</li>

<li>○不得回寺<span class="corr">誇</span>張所見城中華美之事。</li>
</ul></li>
</ul></li>

<li>市物第二十一
<ul class="">
<li>無爭貴賤。
<ul class="">
<li>○無坐女肆。</li>

<li>○若為人所犯。方便避之。勿從求直。</li>

<li>○<span class="corr">已</span>許甲物。雖復更賤。無捨彼取此。令主有恨。</li>

<li>○慎無保任致愆負。</li>
</ul></li>
</ul></li>

<li>凡所施行不得自用第二十二
<ul class="">
<li>出入行來。當先白師。
<ul class="">
<li>○作新法衣。當先白師。著新法衣。當先白師。</li>

<li>○剃頭。當先白師。</li>

<li>○疾病服藥。當先白師。</li>

<li>○作眾僧事。當先白師。</li>

<li>○欲有私具紙筆之輩。當先白師。</li>

<li>○若諷起經唄。當先白師。</li>

<li>○若人以物惠施。當先白師<span class="corr">已</span>。然後受。<span class="corr">己</span>物惠施人。當先白師。師聽然後與。</li>

<li>○人從<span class="corr">己</span>假借。當先白師。師聽然後與。<span class="corr">己</span>欲從人借物。當先白師。師聽得去。</li>

<li>○白師聽不聽。皆當作禮。不聽不得有恨意。</li>
</ul></li>

<li>【附】乃至大事。或遊方。或聽講。或入眾。或守山。或興緣事。皆當白師。不得自用。</li>
</ul></li>

<li>參方第二十三
<ul class="">
<li>遠行要假良朋。
<ul class="">
<li>○古人心地未通。不遠千里求師。</li>
</ul></li>

<li>【附】年幼戒淺。未許遠行。如行。不得與不良之輩同行。
<ul class="">
<li>○須為尋師訪道。決擇生死。不宜觀山翫水。惟圖遊歷廣遠誇示於人。</li>

<li>○所到之處。歇放行李。不得徑入殿堂。一人看行李。一人先進問訊。取常住進止。方可安頓行李入內。</li>
</ul></li>
</ul></li>

<li>衣缽名相第二十四
<ul class="">
<li><p>【五條衣】梵語安陀會。此云中宿衣。亦云下衣。亦云雜作衣。凡寺中執勞服役。路途出入往還。當著此衣。</p>
<p class="head4">○搭衣偈</p>
<p style="text-indent:0em" class="lg-abnormal"><div class="lg-row">善哉解脫服。無上福田衣。我今頂戴受。世世不捨離。</div>
</p><p class="dharani">唵。悉陀耶娑婆訶。</p>
</li>

<li><p>【七條衣】梵語鬱多羅僧。此云上著衣。亦云入眾衣。凡禮佛。修懺。誦經。坐禪。赴齋。聽講。布薩。自恣。當著此衣。</p>
<p class="head4">○搭衣偈</p>
<p style="text-indent:0em" class="lg-abnormal"><div class="lg-row">善哉解脫服。無上福田衣。我今頂戴受。世世常得披。</div>
</p><p class="dharani">唵。度波度波娑婆訶。</p>
</li>

<li><p>【二十五條衣】梵語僧伽黎。此云合。亦云重。亦云雜碎衣。凡入王宮升座說法。聚落乞食。當著此衣。又此衣九品。下品九條十一條十三條。中品十五條十七條十九條。上品二十一條二十三條二十五條。</p>
<p class="head4">○搭衣偈</p>
<p style="text-indent:0em" class="lg-abnormal"><div class="lg-row">善哉解脫服。無上福田衣。我今頂戴受。廣度諸群迷。</div>
</p><p class="dharani">唵。摩訶迦波波吒悉帝娑婆訶。</p>
</li>

<li><p>【缽】梵語缽多羅。此云應量器。謂體色量三俱應法故。體用鐵瓦二物。色以藥煙薰治。量則分上中下。</p>
</li>

<li><p>【具】梵語泥師壇。此云坐具。亦云隨足衣。</p>
<p class="head4">○開具偈</p>
<p style="text-indent:0em" class="lg-abnormal"><div class="lg-row">臥具泥師壇。長養心苗性。展開登聖地。奉行如來命。</div>
</p><p class="dharani">唵。檀波檀波娑婆訶。</p>
</li>
</ul></li>
</ul></div></div>
<p class='juan'>沙彌律儀要略<span class='note-inline'>(終)</span></p>
<div class='div-w'><p class="pre">　<span class='note-inline'>(古秀州弟子大勝孫洪基捐資共五兩六錢<br/>　　助鋟<br/>雲棲大師法彙輯古中具戒便蒙沙彌要略誦戒<br/>　式三種少報<br/>佛祖拯度之垂恩并誌<br/>大師維世之遺範末法良猷與願無斁<br/>崇禎庚辰歲孟夏八日佛誕日謹識)</span></p>
</div></div>
</div><!-- end of div[@id='body'] -->
</body></html>