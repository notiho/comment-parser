<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天王水鑑海和尚住金粟語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>天王水鑑海和尚住金粟語錄卷三</p><p class="byline">嗣法門人居士黃明震楊耀祖等編</p>
<div class='div-other'><a id='mulu10' />
<p class='h1'>記</p>
<div class='div-other'><a id='mulu11' />
<p class='h2'>查給諫夢記</p><p>人生於世一夢也何夢中又有夢耶夫夢者幻化不實之謂也何遇而靈驗往往先知豈弘闡祖道事屬非常山川召呼神龍有以曉人耶是以安樂公報瑤田之夢即菴于雲居祇一粥之緣潭龍王奉金匙之食元叟于徑山有一十八載之住祖庭待人振起先業爰自豫有定數豈與尋常泛泛住持者之來哉丙辰秋虎林方伯李公以金粟之席數年住持不得其人頹然傾廢舉余輓回說法即下檄嘉興尹海鹽令敦延海鹽給諫查公王望一夜夢于萬頃波中涌出一圓古鏡約有數百億萬斤初起似有黑氣漸而升高光明照耀天地一色而空中有神呼公出手扶持公竭力支撐忽而覺司門者乃傳府公有函至發讀則知請余公曰異哉疇昔之夢乃師字也繇是遍告當事與諸同人曰吾素倔強獨知之有儒至如諸方尊宿從未接見今金粟之請水師也吾非改前轍從事其道吾視吾夢蓋與水師有一段因緣遂躍然而起率諸紳迎余入院第金粟荒涼之甚僧規殆盡居民承閒侵擾及余至一番清理整頓方復舊觀雖怨誹繼起賴公之杵可伏住三秋辭退公仍迎余出院復謂余言曰吾昔夢可足徵矣師前以革弊之故招細人萋菲豈古鏡初升黑氣之障乎吾力維持豈神呼出手扶特乎此二事不足為奇所奇者數百億萬之古鏡而能飛騰上升吾謂師非凡器也且愈升而愈明吾謂師至高明而道中庸也是以丐師一言為吾記之余曰某固陋無似之夫何敢當為應夢之人或神龍使公知儒釋為不二大道如虛空虛空豈有分別隔礙哉公唯唯遂為記。</p>
</div>
<div class='div-other'><a id='mulu12' />
<p class='h2'>儀真地藏禪寺重興記</p><p>地藏寺重興落成矣請記於諸名公諸公咸謂余知文義識道理當自記庶鬼神呵護使事傳而不朽余應之曰嗚呼天下豈有不朽之事哉同泰之宮非不固矣至今化為烽燧永寧之塔非不堅矣亦乃遷於谷王且蒙莊有曰藏舟於壑藏山於澤謂之固矣然而夜半有力者負之而走昧者不知也蓋世人不知造物之機達生之理徒守形蹟之久長不亦謬而且惑乎故吾聖人於無常幻化之中指出真常不滅之道使人人知白雲有變青山不老春夢喚回覺性恒在然而欲資明斯道必乃藉其勝場勝場不立曷以闡之譬如人之心性寄於一身離身無以見乎心性夫心性者道也人身者場也由此觀之無場不能顯發乎斯道是以天下寺廟乃聖人出世開道之勝場也歷代王臣賢士莫不竭其力為金湯焉至如兇頑不肖之人望其塔廟聞其梵音莫不敬信之心生焉為其聖人窮精極神開覺斯民者如此而人傾誠荷感知有由來亦如此也儀真地藏寺考邑志刱立於宋建炎間淮海肇禪師至明太祖洪武十三年敕建為地藏禪寺賜主僧號曰文彬歲以崑山衛糧屬寺所需至成祖遷北平厥糧寢僧徒散寺散漸廢嘉靖二十八年後軍王公汝立重修天啟二年中翰汪公鑣又修迨　國朝順治庚寅操江李公棲凰再修然興修至再多是補偏葺壞而已康熙壬寅寺僧松石見寺漸至剝蝕不勝興嗟遂持幣牘走楚力延於余謂余重闢荊南天王有合叢林規度且四朝煙沒之天王又在狼窩虎穴之場中計日而就故殷殷懇請余憐其誠慨然而來至乙巳因事仍返轍江陵庚戌念功業未成再鼓鑾江之棹辛亥乃得新安許君繼先毅然荷肩重建萬佛大閣并嚴飾毘盧大悲萬佛等像而供具悉備幢幡飄颻樓閣門開光射諸天矣然寺繼此而振興實許君引導之力明年王君春宇重修大雄之殿是年劉君燿宇重建地藏寶殿又明年參戎吳公介臣鳩鹺使王公興周運副何公調之暨劉德鎮等重修山門仍新金剛之像而應供之堂香積之廚久廢余攃其址而新之以為叢林輔翼一時叢林煇映不減洪武敕建無恙時且此寺建自宋及今幾五百餘年禪燈不照斯道罔聞甲乙相傳十方靡屬嗟乎如此寧不徒有其場孤負山靈哉今余承乏茲山建立滹沱宗旨遂拈棒喝聊作指南況賢宰官士大夫輩有外護干城者有登堂倡和厥道者咸是一時氣運浸昌非敢曰人能弘道且古有曰盛乃衰之兆也吾甚懼之唯望後來主是席者力而輓之庶聖人說法有場而斯民之覺性亦乃恆明則余與修建諸公之心均不朽矣。</p>
</div></div>
<div class='div-other'><a id='mulu13' />
<p class='h1'>尺牘</p>
<div class='div-other'><a id='mulu14' />
<p class='h2'>復棲賢大師</p><p>吾門有十科有善說法者解空者神通者多聞等者所謂十大弟子各有一能要求兼而全者莫如吾佛故號曰能仁儒門亦有四科有德行者言語者政事者文學者亦謂十大弟子各長一端要求兼而全者莫如尼山故號曰至聖又如人之子弟有起家者刱業者守成者蕩廢者要求繼志述事纘緒鴻業為人百年天下之基者莫如武王嗚呼吾祖庭吾法道亦未嘗不望如武王之為人之興隆也棲賢法席先人興建唱道之區亦天童徑山法流燈照之所我肯忘於祖宗之地廢同腐艸坐視而不念及之耶即吾弟值此落莫不寧之秋雖則不能興修振舉且有志不令蕩廢而能守成之此為弟子者一能矣若蒙者退鼓久打年來已完地藏樓臺殿閣之功亦覓得恆產幾畝免令終朝乞食或鼾鼾睡到日三竿試問兒童是何時此我勇退之一能也然吾弟當體先人志堅意住守庶忠臣孝子而名充矣但未知何時入楚登祖堂與諸弟一共話也悵悵。</p>
</div>
<div class='div-other'><a id='mulu15' />
<p class='h2'>復陸侍御鶴田<span class='note-inline'>(諱光旭)</span></p><p>門下所舉　世祖皇帝被圓照一拳甚有悟處乃判曰正是一拳擊碎五鳳樓門下可謂知言也即今當湖有一戲珠樓貧道思欲一拳擊碎第未知此樓還受此拳否雖則臨河不可賣水然亦可使波瀾蕩漾平興三尺則五鳳戲珠能不突出天外哉而圓照金粟又豈不為執鞭之人哉呵呵區區寱語奚足舉似。</p>
<p class="head3">又</p>
<p>聞湖珠樓久之今為親面果然八面玲瓏清風襲人貧道欲彩插當頭華鋪錦上所以一拳拳碎此珠樓一踢踢翻當湖水大家出手展家風雲峰雲峰何以已門下又云借貧道四大作珠樓一拳何處下手貧道四大是珠樓皮袋一靈光不收拳短打人都不著不如自打見風流堪笑了元枝外節輸人玉帶當機籌雖然古德有曰盡大地無寸土不知此樓安立何處者裏不會貧道一拳盡大地都要打碎又況此樓不在大地中而受此拳耶今問門下四大本空如何作得珠樓者裏道得十成也贈一領雲山衲衣其若沉吟將雲峰華園輸我退寓。</p>
</div>
<div class='div-other'><a id='mulu16' />
<p class='h2'>復楊進士慈菴<span class='note-inline'>(諱耀祖時士金陵醫王)</span></p><p>來諭左右底生死大事總要貧道了卻今說箇喻子以明斯事譬如貧道是箇楊太醫左右是箇簡親王王有病命醫太醫無有不竭其力用其心者唯王但覓方之多藥之廣又不恆服亦不善服又不忌口亦不忌身或見少效又去食東家湯西家散是以藥亦雜病亦亂如此欲求病瘳身安不亦難乎且總歸之太醫手段不高嗟乎太醫亦無可奈何今願王乃識醫者意也須知有病自家醫勿求方多藥廣然不須一粒可以回生是以真實告之曰參則真參悟須實悟。</p>
<p class="head3">又</p>
<p>尊翰云舉筆落文字開口成雙橛既舉筆開口都不是又去支離講解耶先德有言依他作解障自悟門今之直下不能脫手者過在胸中有如許集物譬如古鏡不明乃因面上有垢若去其垢鏡自明矣況又集其塵垢欲求其明豈可得乎左右察之以為何如。</p>
<p class="head3">又</p>
<p>人之生於世也不可一日無飲食苟缺之則思念之心不能須臾忘也且資身小事尚須臾不忘況立吾人之大事者何可須臾忘之苟不須臾相忘道在是矣。</p>
</div>
<div class='div-other'><a id='mulu17' />
<p class='h2'>簡查都諫王望<span class='note-inline'>(諱培繼)</span></p><p>恭惟台臺足下儒門柱石釋氏金湯具清白眼而持世開佛祖胸以護僧德澤萬品東南一人此諸方所仰重非不肖海之私言也茲維先師翁費隱容和尚示寂辛丑春火浴後舍利無算齒牙俱不壞諸弟子分布舍利閩楚浙四山建塔金粟即其一也金粟舍利塔上一十七年無銘而舍利光明闇然不彰今海不揣顓愚謹撰行狀一冊懇求台臺董狐之手布施一銘放出舍利光明照天照地垂鎮金山千秋瞻仰伏冀大悲不吝欣然賜允祖庭幸甚不肖幸甚。</p>
</div>
<div class='div-other'><a id='mulu18' />
<p class='h2'>與許檀越頤民嵩期伯仲</p><p>昔韓昌黎為絳州刺史馬彙作行狀曰司徒公之薨也刺史刺臂血書佛經期以報德又曰居喪有過人行是以掇其大者書之然則吾人一身絲毫不可相犯況其欲刺而出血耶蓋誠明之性發於至極之用故無所吝惜也賢伯仲連月為終天莫報之德昦天罔極之思悴形勞神不無苦矣雖是人子本分哀情似亦過之益見誠明之性發於至極之用也雖未刺血書經七七日內經聲琅琅梵唄鏗鏗投誠運悲聖真感格令先君藉此已逍遙樂國矣如此寧不勝其刺血書經者蓋在一誠而感不在形跡異同為孝賢伯仲誠明之行可謂達孝矣山僧貧道不能光大孝幕唯其言而闡揚之伏冀照察不一。</p>
</div>
<div class='div-other'><a id='mulu19' />
<p class='h2'>與許邑侯酉山<span class='note-inline'>(諱三禮)</span></p><p>昨在貴署所論無極等說蓋素聞左右振鐸海昌弘宣聖學茲以楊子丕顯因為良晤不意一言挫服遂欲歸余為師余則何以當師哉唯芻蕘不禁總恃哲人無我君子同風所論更有未盡者今筆之簡端再陳青覽聖人曰天命之謂性此天者謂何天耶若蒼蒼之天虛無浩杳芒乎無知何能賦吾人之性殊不知此天者乃吾人之本源無極之正體也一貫之宗不出於此無隱之道豈外是乎然吾人終日戴此天履此地施為種種弄巧百端竟不知此天寧不惜哉所以立吾人之性號召萬物主盟乾坤而靈靈蕩蕩無有盡藏至如率性之謂道修道之謂教乃是太極邊事亦是粗蹟茲故不論又左右云人之視聽異於禽獸者以其非理勿視非理勿聽而禽獸雖有視聽則不知其視聽之所以左右可謂見道之淵源察物之真情者矣然人之視聽非止異於此人之眼見色能分青黃赤白黑耳聽聲能辨宮商角徵羽而頭頭洞徹物物了明然則禽獸何能爾焉既是頭頭物物有如此明白是乃伊誰之力又伊誰使之而靈通變化耶陽明不曰吾人有良知吾人有良能分色之深淺辨音之清濁詎非此良知良能乎若協於一體布於四肢八面玲瓏千手難敵矣且禽獸之視聽在無極之初未嘗不與人同奈何展轉蒙昧是乃異於人也又明德之體任亙萬古今而本體光明閃灼毫無變異雖吾人為物欲所染用明而明一旦光明洞燭究竟與明德本體全無有損益蓋明德之體活活鱍鱍散之則為萬事斂之則一物不存是何物而能損益此明德哉。</p>
</div></div>
<div class='div-other'><a id='mulu20' />
<p class='h1'>象贊</p>
<div class='div-other'><a id='mulu21' />
<p class='h2'>天童悟金粟容棲賢敬三世祖圖</p><p>天童崛起金粟親傳棲賢承統瓜瓞綿綿滹沱派遠兮波翻大地東山苗裔兮華發爭妍信源流之有自果發用而多玄實本大以葉茂始裕後而光前播宗風兮人天仰止得路而還驅邪見兮法門正大不致以顛太白嶙峋兮巍巍乎獨振寰中金山勢迥兮氣吞雲漢孰可比肩郢陽月皎兮娟娟乎夜映晴川祖翁父子誇雄傑道標垂示萬斯年。</p>
</div>
<div class='div-other'><a id='mulu22' />
<p class='h2'>天童金粟棲賢師并楊公五世圖</p><p>不是賓主四人亦非君臣五位等閒坐在一處說道山西是吾祖發祥之地豈可忘之西河弄獅子乃昭祖之家也滹沱施棒喝乃玄祖之家也茲以楊公描歸山西所謂祖父從來不出門歸家盡是兒孫事楊公汝何幸亦入此隊中豈大年重來輓吾道將墜地耶。</p>
</div>
<div class='div-other'><a id='mulu23' />
<p class='h2'>康僧</p><p>金陵為吳主求舍利長干之塔實師初立南海岸上施茶湯金粟之席為師始興願大悲深幾萬里迢迢來自康居國雖非達摩傳心印澤惠叢林稱聖僧。</p>
</div>
<div class='div-other'><a id='mulu24' />
<p class='h2'>五聖<span class='note-inline'>(金粟繭紙箋藏今僅存四十餘軸或云宋賜或云五聖書)</span></p><p>廓然云無誰識有五靈通顯赫山門力輔現偉衣冠者五人入寺書箋藏經至今金粟珍惜稱為奇觀我住此山親試驗卜筮如在掌中看靈從何來聖何起一點丹心徹夜寒。</p>
</div>
<div class='div-other'><a id='mulu25' />
<p class='h2'>自贊<span class='note-inline'>(楚菴璨監院請)</span></p><p>者箇漢無可比福不及中峰慧難方玅喜二十年來跨大步齷齪之聲無所取興天王住金粟赤手平空喧宇宙楚禪楚禪有何云當家種艸天然骨。</p>
<p class="head3">又<span class='note-inline'>(雲澤旵侍者請)</span></p>
<p>參禪不過明理讀書不過知義理義之道學者通之何故自謂天上天下唯汝獨尊是以居楚人謂汝為楚狂居吳人謂汝性大此何謂耶咄鷽鳩奚識老鵬之舉哉。</p>
</div></div>
<div class='div-other'><a id='mulu26' />
<p class='h1'>雜著</p>
<div class='div-xu'><a id='mulu27' />
<p class='h2'>壽慈菴楊進士五十序</p><p>天下有大壽歷而千古繩然相繼不曰道則曰德道之於世不摩堯舜至今尚在德之於世不易周孔萬古恆聞苟不以道德為壽縱身延千年滅而無聞亦為夭矣何名為壽乎夫道德也者豈易言哉請試論之本出乎無言無言豈謂無言焉出乎機入乎機而無蹟也亦無始也是以劫窮世盡渠乃不知蓋渠無國土亦無聲臭風寒暑溼之不及喜怒哀樂之不聞況能覆載天地刻雕眾形長于上古澤及萬世而造于吾人者又何終窮哉然而朝菌不知晦朔蟪蛄不知春秋唯至聖者知之慈菴楊君今歲桂月五旬大壽繇是進之以道德之說為君祝唯道德之于君者君得之矣君何以為得焉曰問之沙翁沙翁曰當問自己自己不知問之蒲團蒲團不知問之踊猛踊猛不知問之豁然豁然曰在是矣其是以為壽者又何有終古者哉。</p>
</div>
<div class='div-other'><a id='mulu28' />
<p class='h2'>題莊翰林觀音畫象</p><p>圓通秀謂黃山谷曰汝以豔語動天下人淫心不止馬腹正恐生泥犁耳山谷由此而懼茲澹菴以翰林之學不施於無用之處顓畫觀音大士法象一藏使天下人瞻之仰之寧非山谷懼而改作耶雖然大士無相隨類現身眾生沒在諸苦睹此有以拯拔此又澹菴濟世之一端也有心者其宜審之。</p>
</div>
<div class='div-other'><a id='mulu29' />
<p class='h2'>題真如寺募冊</p><p>鹽之城南四十里有寺曰真如在崇山峻嶺茂林修竹間傳聞建立於吳晉時為浙西一大名剎奈歲月侵久風雨飄颻瓊樓玉殿鄰于瓦礫金容象好盡被雲封嗟乎山之不靈有若斯耶茲智上人向余乞言以勸鹽之樂善君子一解錦囊以襄厥事即名山佛國頓見光煇矣其若泥多佛大之說又何須區區而再告焉丁巳午日金粟寓人題於天寧寺之千佛閣下。</p>
</div>
<div class='div-other'><a id='mulu30' />
<p class='h2'>祭雲澤旵侍者文</p><p>康熙十七年十月朔五日旵歿三朝金粟寓人謹治以時羞之奠告汝旵侍者之靈嗚呼汝從吾于儀之地藏年僅十七歲學而穎異朝夕克勤過人之資期汝成立而復從吾住鹽之金粟汝年已二十四歲學日益精志日益立稠人廣眾咸以悅心上林新篁不同散木況陸沉下版冰檗備嘗吾不獨以侍者參得禪向人告亦常曰旵侍者如此行去他日福緣未易量也孰意過勞遂爾而亡嗚呼秀而不實者有矣夫且顏氏子四八而歿尚稱短命今汝又折八歲其造物者之相奪使汝不能成器乎今吾屬望已矣也天何喪我哉天何喪我哉然汝昔之所學有未足處今吾指汝到家唯汝有靈鑒徹斯事始謂吾不負汝也通身無縫罅大塊是文章在世即世隨處優游亦始謂汝不負吾也嗚呼唯汝有靈其知我言耶其不知我言耶尚饗。</p>
</div></div>
<div class='div-other'><a id='mulu31' />
<p class='h1'>雜偈</p>
<div class='div-other'><a id='mulu32' />
<p class='h2'>金粟即事八首</p>
<div class='div-other'><a id='mulu33' />
<p class='h3'>千僧井</p><p style="text-indent:0em" class="lg-abnormal"><div class='lg-row'>古井龍蟠地脈香千僧共飲見源長豈知一滴漕谿水金粟流通浩淼茫</div>
</p></div>
<div class='div-other'><a id='mulu34' />
<p class='h3'>娑羅樹</p><p style="text-indent:0em" class="lg-abnormal"><div class='lg-row'>娑羅古樹植何年葉葉枝枝翠色鮮想是昔時受記莂今來此地蔭人天</div>
</p></div>
<div class='div-other'><a id='mulu35' />
<p class='h3'>獨桑鼓</p><p style="text-indent:0em" class="lg-abnormal"><div class='lg-row'>頑皮枯木響何來獨樹無心聲似雷幾度敲時誰入耳忽然聞得笑顏開</div>
</p></div>
<div class='div-other'><a id='mulu36' />
<p class='h3'>康僧橋</p><p style="text-indent:0em" class="lg-abnormal"><div class='lg-row'>何事當年欲度人長虹橫跨接通津看他兩岸尋源者不過此橋路不親</div>
</p></div>
<div class='div-other'><a id='mulu37' />
<p class='h3'>金粟山</p><p style="text-indent:0em" class="lg-abnormal"><div class='lg-row'>九十九峰此最尊千嵒腳下盡兒孫撐天猶見通身眼指點遊人立腳跟</div>
</p></div>
<div class='div-other'><a id='mulu38' />
<p class='h3'>禮密祖象</p><p style="text-indent:0em" class="lg-abnormal"><div class='lg-row'>金粟堂中老作家不才何幸侍阿爺添香換水陳時食那盡兒孫孝一些</div>
</p></div>
<div class='div-other'><a id='mulu39' />
<p class='h3'>禮費師翁舍利塔</p><p style="text-indent:0em" class="lg-abnormal"><div class='lg-row'>慇懃稽首見師翁舍利光中一點通我住此山承雨露千年香火媿難弘</div>
</p></div>
<div class='div-other'><a id='mulu40' />
<p class='h3'>募修大殿</p><p style="text-indent:0em" class="lg-abnormal"><div class='lg-row'>赤烏之殿日頹傾風雨如來滿面塵一笠於今通蓋覆黃金殿上露全身</div>
</p></div></div>
<div class='div-other'><a id='mulu41' />
<p class='h2'>與廣陽楊慈菴居士<span class='note-inline'>(法名原濟)</span></p><p style="text-indent:0em" class="lg-abnormal"><div class='lg-row'>佛祖相傳箇拄杖贈君朝暮好揩摩通天徹地光明現驗盡諸方佛與魔</div>
</p></div>
<div class='div-other'><a id='mulu42' />
<p class='h2'>寄武昌黃明震居士</p><p style="text-indent:0em" class="lg-abnormal"><div class='lg-row'>鄂渚黃龍機祖庭賴君寶杵護全型撫公近日添新構好起沙翁逸老亭</div>
</p></div>
<div class='div-other'><a id='mulu43' />
<p class='h2'>次許石園令公惠山泉韻</p><p style="text-indent:0em" class="lg-abnormal"><div class='lg-row'>源頭活潑石泉香流出人間滋味長一種現成受用處臨流不飲爭清涼</div>
</p></div>
<div class='div-other'><a id='mulu44' />
<p class='h2'>令公諱維祚及晤我輩中人又擬泉贈之北人</p><p style="text-indent:0em" class="lg-abnormal"><div class='lg-row'>可是滹沱一脈來靈源浩浩亦悠哉南方近日多憔悴雨露蒼生正眼開</div>
</p></div>
<div class='div-other'><a id='mulu45' />
<p class='h2'>贈孫孝穆學士</p><p style="text-indent:0em" class="lg-abnormal"><div class='lg-row'>一雙白眼持今世兩衲清風振古綱不是無心任大業且來林下學佯狂</div>
</p></div>
<div class='div-other'><a id='mulu46' />
<p class='h2'>寄示天主念法孫</p><p style="text-indent:0em" class="lg-abnormal"><div class='lg-row'>丈夫須是英雄骨扶豎門風孰可人此日渚宮衛法社干戈叢裏要心真</div>
</p></div>
<div class='div-other'><a id='mulu47' />
<p class='h2'>示先覺</p><p style="text-indent:0em" class="lg-abnormal"><div class='lg-row'>誰為先覺誰後覺覺了方知本覺無剩得一雙窮相手好來東壁挂葫蘆</div>
</p></div>
<div class='div-other'><a id='mulu48' />
<p class='h2'>赴金粟以地藏委楚菴住持</p><p style="text-indent:0em" class="lg-abnormal"><div class='lg-row'>十載真州闡化機法幢興建頗光煇於今珍重<span class='corr'>毋</span>狼藉方見克家有指揮</div>
</p></div>
<div class='div-other'><a id='mulu49' />
<p class='h2'>與查王望諫議乞師翁金粟塔上之銘</p><p style="text-indent:0em" class="lg-abnormal"><div class='lg-row'>雨歇金山翠欲流光明塔上望垂眸筆尖錦繡千峰起舌底煙雲萬壑收撥動祖燈煇佛日點開法眼照閻浮查公何似張公後一銘相傳價莫酬</div>
</p></div>
<div class='div-other'><a id='mulu50' />
<p class='h2'>遊陸鶴田侍御雲峰園次壁間晦山禪師韻</p><p style="text-indent:0em" class="lg-abnormal"><div class='lg-row'>雲峰峻拔世稱稀百畝芳園樹色肥竹石無心鳥自語山林有意客相依曠觀那惜支笻杖徑轉仍隨蹋蘚衣未至不知天地大主賓譚暢到斜暉</div>
</p></div>
<div class='div-other'><a id='mulu51' />
<p class='h2'>慈菴署中靈芝忽生阿弟阿郎時赴秋闈題贈</p><p style="text-indent:0em" class="lg-abnormal"><div class='lg-row'>艸木何知忽爾萌天將人傑地靈生干城社稷先呈瑞折桂蟾宮早得禎光透一庭明月夜風高闔國令名聲豈同百卉尋常出福佑王家樂太平</div>
</p></div>
<div class='div-other'><a id='mulu52' />
<p class='h2'>壽新安許繼先檀護六旬</p><p style="text-indent:0em" class="lg-abnormal"><div class='lg-row'>南明燦燦物華新甲子欣逢又一巡白髮數莖添歲月冰心一片質天人雲生黃海千山紫鶴跨揚州萬戶春陸地神仙應不老區區何必問靈椿</div>
</p></div>
<div class='div-other'><a id='mulu53' />
<p class='h2'>贈奇兵營吳介臣參戎</p><p style="text-indent:0em" class="lg-abnormal"><div class='lg-row'>江漢滔滔久不驚多為令德鎮波清埽雲晴曬囊中甲留月夜譚腹內兵才大可兼文武用功高自古割城旌何因把手鑾江上話到無生一笑傾</div>
</p></div>
<div class='div-other'><a id='mulu54' />
<p class='h2'>壽吳封翁</p><p style="text-indent:0em" class="lg-abnormal"><div class='lg-row'>生居華屋德猶尊況復康寧七十春膝下烏衣觀子弟庭前喜氣集嘉賓榴華吐火呈圖壽紫燕巢梁瑞象新把盞進君千歲酒神仙原是太平人</div>
</p></div>
<div class='div-other'><a id='mulu55' />
<p class='h2'>喜張中宿登堂道話</p><p style="text-indent:0em" class="lg-abnormal"><div class='lg-row'>高臥東村野興濃更逢仙客話從容雲山千里詩筒滿旅月一輪形影空情念淡時羞世焰道心貞處看寒松任渠江漢滔滔者不到龍門不化龍</div>
</p></div>
<div class='div-other'><a id='mulu56' />
<p class='h2'>題東明孝節</p><p style="text-indent:0em" class="lg-abnormal"><div class='lg-row'>貞節繇來世所難思親況復割身殘清風夜夜吹英烈明月年年照血瘢孤子尚能修往事一肩那惜上擔棺區區幻路休云報至理渾融孝可觀</div>
</p></div>
<div class='div-other'><a id='mulu57' />
<p class='h2'>壽蔣母八十</p><p style="text-indent:0em" class="lg-abnormal"><div class='lg-row'>自古西湖人瑞地於今尤見蔣家賢紫雲靄裏降王母白玉樓中會折僊桂子既縣符肘後蘭孫應是奪魁先榮榮芳躅真堪羨好酌源頭酒一旋</div>
</p></div>
<div class='div-other'><a id='mulu58' />
<p class='h2'>雲澤號</p><p style="text-indent:0em" class="lg-abnormal"><div class='lg-row'>吾楚有七澤雲澤居其一方有九百里夢澤連肘腋浩淼天地間波瀾萬層出況復天上雲能澤枯艸木今為汝作號應合如此義</div>
</p></div></div>
<div class='div-other'><a id='mulu59' />
<p class='h1'>佛事</p><p>為慧鎧慈念入塔六角亭內無縫塔中安身穩便受用何窮慧鎧卸兮干戈靜慈念息兮睡正濃春山萬里雙眸碧華鳥一聲塔戶封。</p>
<p>為念真入塔一念純真未是到家消息吳山越水任爾腳下遊行蹋破芒鞋歸去後玲瓏塔裏好藏身。</p>
<p>為憨石監院舉火蘇州有底真州賣拓出滿盤不吝生今日盡情都攃下一天雪月釣舟橫雖然山僧更助汝末後光明便燒。</p>
<p>為雲澤侍者舉火麟角鳳毛世所難銀牆鐵壁腳頭寬歸根落葉頂[寧*頁]句一吸神鼇滄海乾攛火炬曰從教遍地起波瀾。</p>
<p>為宗一舉火腰包頂笠南詢久果未成時華未開回首可憐無限意桂華香裏坐蓮臺宗禪宗禪胡為哉今日不須多指示火光堆裏絕塵埃。</p>
<p>入塔九日登高諸方舊例重陽入塔金粟新條黃華滿目兮無窮富貴西風透體兮不盡風流湘北潭南休更覓家山穩坐樂悠悠。</p>
<p>遠塵請為父入塔生身父母如何報擔骨慇懃入普同父母有靈應不昧兒孫若箇不知宗如何是宗舉骨曰自此知恩歸有地萬年松在金粟峰。</p>
<p>為禹峰禪師舉火破家散宅走西東覓得驪珠皮袋中三載挂瓢胥浦上一朝脫化向秋空生緣自謂蘇州有宗派沿流太白峰火燄道場須聽法眉毛鼻孔盡通紅要見眉毛鼻孔麼舉火便燒。</p>
<p>為趙州菴印空起龕住住住逢人請喫趙州茶去去去八十行腳非見戲蹋破芒鞋無處覓得來只在腳尖頭擊龕曰急而趨。</p>
<p>為化石入塔點石化為金玉易勸人除卻是非難尋常一種平懷事放下千般永日閒雖然黃金鑄就西施骨賽過人間白玉顏。</p>
<p>為淨菴舉火來時淨灑灑去也赤條條來去兩頭路天台有石橋去去去西風黃葉飄莫沉吟火後一莖毛。</p>
</div>
<div class='div-w'><p class="pre">　　<span class='note-inline'>(門人太原楊耀祖捐俸敬梓<br/>　金粟沙翁和尚語錄三卷用資<br/>　　先太翁明樓公先太恭人孟氏伏願速悟<br/>　　圓通華開見佛頓超覺路同燦心燈者<br/>　　　版存浙江嘉興府楞嚴寺經坊流通<br/>　　康熙十八年浴佛日吉旦)</span></p>
</div>
<p class='juan'>天王水鑑海和尚住金粟語錄卷三</p>
</div><!-- end of div[@id='body'] -->
</body></html>