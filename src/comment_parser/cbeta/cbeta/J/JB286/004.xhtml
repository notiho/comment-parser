<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>攖寧靜禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>攖寧靜禪師語錄卷之四</p><p class="byline">書記寂惺　編</p><p class="byline">侍者超級　錄</p>
<div class='div-other'><a id='mulu18' />
<p class='h1'>拈古頌古</p>
<div class='div-other'><a id='mulu19' />
<p class='h2'>西域東土三十四祖機緣<span class='note-inline'>(并序)</span></p><p style="margin-left:2em">古今尊宿五宗機語拈提熟爛久矣近代學人填耳塞目固不虛其請益然某憶行腳時每訊同學溯菩提初祖而上往往有不知其名者況於機語雖聯燈廣載未免闕聞於所見且今師家拈頌之外或各系宗脈以貫授受至六祖<span class='corr'>已</span>上未有所聞某是以不敢私其臆見肆其提掇特述諸祖參請得法處為之露布雖魚目不敢混於驪珠遞識宗祖大綱俾吾儕學佛者頗得榮其心志也<span class='corr'>已</span>。</p>

<div class='div-other'><a id='mulu20' />
<p class='h3'>始祖釋迦牟尼佛</p>
<div class='div-orig'><p style="margin-left:1em">舉世尊雪山六載至二月七夕入正三昧八日明星出時廓然大悟成等正覺乃歎云奇哉一切眾生皆具如來智慧德相但以妄想執著不能證得。</p>
</div>
<div class='div-commentary'><p style="margin-left:2em">師拈云老瞿曇一場熱鬧大似九夏嚴霜困頓窮山眨眼眉毛亂墜寥廓真風萬機絕唱後來眼底無人屈將大地眾生命根團起捏倒千古之下誰敢越他門閫住住若是驅雷掣電手爭肯全身受活埋。</p>
<p style="margin-left:2em">頌曰。</p>
<p style="margin-left:2em">仰彌高鑽彌堅捏目生花更可憐四十九年叨呾盡剎竿頭上打鞦韆撩風一撥井底窺天誰家屋內無星火鑽木搜煙甚不便。</p>
</div></div>
<div class='div-other'><a id='mulu21' />
<p class='h3'>一祖摩訶迦葉尊者</p>
<div class='div-orig'><p style="margin-left:1em">師初投佛出家佛言善來比丘鬚髮自除佛於眾中稱嘆第一世尊一日在靈山會上拈花示眾是時百萬人天悉皆罔措唯師破顏微笑世尊云吾有正法眼藏涅槃妙心實相無相微妙法門不立文字教外別傳付囑於汝母令斷絕。</p>
</div>
<div class='div-commentary'><p style="margin-left:2em">師拈云世尊卓卓巍巍不合攤奢賣富尊者崚崚嶒嶒何故和身便倒把百萬人天口耳俱塞暗裡風雷大似一腔好鼓笛奈何一字入公門九牛拔不出。</p>
<p style="margin-left:2em">頌曰。</p>
<p style="margin-left:2em">撲碎珊瑚月一團魚龍活困萬波寒不驚電火晚來急猶聽風雷掌上看弄窮伎倆父子顢頇把將活計從空撒博得蘆花釣幾竿。</p>
</div></div>
<div class='div-other'><a id='mulu22' />
<p class='h3'>二祖阿難尊者</p>
<div class='div-orig'><p style="margin-left:1em">師問迦葉尊者云師兄世尊傳金縷袈裟之外別傳個甚麼尊者答曰倒卻門前剎竿著師即領旨者以法眼付之。</p>
</div>
<div class='div-commentary'><p style="margin-left:2em">師拈云可笑尊者同門出入不應官路當人情累渠全身入荒草雨炙風吹難伸其怨個師辯若懸河如水傳器因甚腳跟尚不點地呵呵貪多嚼不碎匾擔兩頭脫。</p>
<p style="margin-left:2em">頌曰。</p>
<p style="margin-left:2em">同行勿同步同處勿同室屋裡販揚州啞子鬥蟋蟀咥咥咥渾身似口也難言遍體排牙說不出。</p>
</div></div>
<div class='div-other'><a id='mulu23' />
<p class='h3'>三祖商那和修尊者</p>
<div class='div-orig'><p style="margin-left:1em">師同五百羅漢從空而降因阿難尊者受雪山仙人請轉法輪即變殑伽河悉為金地說諸大法復念先所度脫弟子應當來集須臾師至阿難知師法器而告之曰如來以正法眼付迦葉迦葉入定而付於我我今將滅復付於汝汝受我教。</p>
</div>
<div class='div-commentary'><p style="margin-left:2em">師拈云尊者自經敗闕秪宜倒捲旗鎗更要誇張聲勢撩空將飛天羅漢撲下地來跌得肋斷骨折苦屈煞人個師忒甚郎當樣被他粘住眉毛直至如今開眼不得。</p>
<p style="margin-left:2em">頌曰。</p>
<p style="margin-left:2em">水落石出鳥鳴花開蓬壺仙子失卻瑤臺杖頭點鐵神丹手驀地相逢一土坏。</p>
</div></div>
<div class='div-other'><a id='mulu24' />
<p class='h3'>四祖優波鞠多尊者</p>
<div class='div-orig'><p style="margin-left:1em">師十七時投商那和修尊者出家以為給侍者問師曰汝年幾耶師云我年十七者曰汝身十七性十七耶師云師髮<span class='corr'>已</span>白謂髮白耶心白耶者曰我但髮白非心白耳師云我身十七非性十七者知是法器閱三載遂為剃度秉具以法眼付之。</p>
</div>
<div class='div-commentary'><p style="margin-left:2em">師拈云尊者老老大大口不關風黃頭小兒扭扭捏捏牙如劍戟雖則獅子窟中無異獸揀點將來也是赤土塗牛奶。</p>
<p style="margin-left:2em">頌曰。</p>
<p style="margin-left:2em">無力倚杖藜舉止甚倉卒總有僊陀婆淨瓶喚木<span class='corr'>突</span>不諳索鹽索馬那知是蛇是蝎暮雨洗開百結花兒郎一夜頭俱白。</p>
</div></div>
<div class='div-other'><a id='mulu25' />
<p class='h3'>五祖提多迦尊者</p>
<div class='div-orig'><p style="margin-left:1em">師投優波鞠多尊者求出家者問曰汝身出家心出家師曰我來出家非為身心者曰不為身心復誰出家師答云夫出家者無我我故無我我故即心不生滅心不生滅即是常道諸佛亦常心無形相其體亦然者曰汝當大悟心自通達宜依佛法僧紹隆聖種。</p>
</div>
<div class='div-commentary'><p style="margin-left:2em">師拈云個師口闊四方有根有蒂未免通身墮在淤泥尊者繼祖有在何故杓卜聽虛聲且緩緩說得道理好來皈佛法僧。</p>
<p style="margin-left:2em">頌曰。</p>
<p style="margin-left:2em">相將匣內吼青蛇纔出門時眼便花東壁葫蘆開大口西乾杖履印泥沙入肩無路去有生涯堂堂徹底恁驕奢漁燈透向蒼龍窟怒叱蜻蜓打夜叉。</p>
</div></div>
<div class='div-other'><a id='mulu26' />
<p class='h3'>六祖彌遮迦尊者</p>
<div class='div-orig'><p style="margin-left:1em">師昔為大仙聞提多迦尊者至率眾瞻禮啟者曰昔與師同生梵天我遇阿私陀仙授我仙法師逢十力弟子修習禪那自此報分殊途<span class='corr'>已</span>經六劫者曰支離累劫誠哉不虛今可捨邪歸正以入佛乘師云昔阿私陀仙人授我記云汝卻後六劫當遇同學獲無漏果今也相遇非夙緣耶師慈悲令我解脫者即度脫出家命諸聖授具其餘仙眾始生我慢者示大神通於是俱發菩提心一時出家者知時至即以付之。</p>
</div>
<div class='div-commentary'><p style="margin-left:2em">師拈云一向三三五五今朝五五三三幸然打破精魂皮袋未免還有些爐灶氣可不道符到奉行。</p>
<p style="margin-left:2em">頌曰。</p>
<p style="margin-left:2em">洞裡壺天越樣幽幾番風雨促更籌瞥然倚杖化龍去吞盡須彌百億洲。</p>
</div></div>
<div class='div-other'><a id='mulu27' />
<p class='h3'>七祖婆須蜜尊者</p>
<div class='div-orig'><p style="margin-left:1em">師未度時在城闤闠間手持酒器遇彌遮迦尊者逆而問曰師何方來欲往何所者曰從自心來欲往無處師曰識我手中物否者曰此是觸器而負淨者師曰師識我否者曰我即不識識即非我復謂之曰汝試自稱名氏我當後示本因師說偈曰我從無量劫至於生此國本姓頗羅陀名字婆須蜜者日我師提多迦說世尊昔遊北印度語阿難言此國吾滅後三百年當有聖人姓頗羅墮名婆須蜜出為禪祖當第七世斯如來記汝應出家師置器出家者後付以正法眼藏。</p>
</div>
<div class='div-commentary'><p style="margin-left:2em">師拈云尊者雖則為法求人不合逆來順受阿師自負醉裡春風何故胡餅裡討汁雖然事無一向。</p>
<p style="margin-left:2em">頌曰。</p>
<p style="margin-left:2em">萬家煙火萬家愁醉裡春光得幾酬滿地落花香散後回途<span class='corr'>已</span>見萬峰浮。</p>
</div></div>
<div class='div-other'><a id='mulu28' />
<p class='h3'>八祖佛陀難提尊者</p>
<div class='div-orig'><p style="margin-left:1em">師啟婆須密尊者乃自稱名我名佛陀難提今與師論義祖曰仁者論即不義義即不論若擬論義終非義論師知義勝心即欽服即投出家後付法眼。</p>
</div>
<div class='div-commentary'><p style="margin-left:2em">師拈云個師特地撥草瞻風幾遭點額尊者死蛇活弄熱眼模糊把條貫索橫穿卻個師鼻孔咦一回扶起一回跌爛截虛空解不開。</p>
<p style="margin-left:2em">頌曰。</p>
<p style="margin-left:2em">未展旗鎗望風便倒宛轉阿師喫場懊惱堂堂肘後靈符不合沿途尋討直今煙霧彌天屎橛喚作輪寶。</p>
</div></div>
<div class='div-other'><a id='mulu29' />
<p class='h3'>九祖伏馱密多尊者</p>
<div class='div-orig'><p style="margin-left:1em">佛陀難提尊者行化至師國見舍上有白光上騰謂其徒曰此家有聖人口無言說真大乘器不行四衢知觸穢耳長者出致禮問何所須者曰我求侍者長者曰我有一子名伏馱密多年<span class='corr'>已</span>五十口未曾言足未曾履者曰如汝所說真吾弟子伏馱聞之遽起禮拜而說偈曰父母非我親誰是最親者諸佛非我道誰是最道者者以偈答曰汝言與心親父母非我比汝行與道合諸佛心即是外求有相佛與汝不相似欲識汝本心非合亦非離師聞偈<span class='corr'>已</span>便行七步者曰此子昔曾值佛慈願廣大慮父母愛情難捨故不言不履耳長者遂捨令出家者尋授具戒付法。</p>
</div>
<div class='div-commentary'><p style="margin-left:2em">師拈云尊者攢攢簇簇高大門庭不合撩風便撥致使他父子一門聲響俱絕個師腳跟尚未點地便欲橫遍十方固是母啐子啄到底未經脫殼。</p>
<p style="margin-left:2em">頌曰。</p>
<p style="margin-left:2em">夕陽無語困霜風坐逼寒巖信未通一遇郢人尋未<span class='corr'>已</span>隔籬黃葉自忽忽晚峰潑面古澗敲空半枝梅老前溪月不借圖山海岱功。</p>
</div></div>
<div class='div-other'><a id='mulu30' />
<p class='h3'>十祖脅尊者</p>
<div class='div-orig'><p style="margin-left:1em">師處胎六十載而生長者送令尊者處出家者與師受具羯磨之際祥光燭座感舍利三七粒自此精進忘疲未嘗睡眠脅不至席遂號脅尊者未幾尊者以法眼付之。</p>
</div>
<div class='div-commentary'><p style="margin-left:2em">師拈云個師奇奇怪怪久處母腹變作白髮嬰兒纔出頭來點點綴綴轉盻天明不覺曉尊者雖善截長補短未免萬里崖州固知家無滯貨不富。</p>
<p style="margin-left:2em">頌曰。</p>
<p style="margin-left:2em">枯木生芽不知雷震揭出衣珠童顏雪鬢皮骨稜層五天奮迅萬古真風千機一瞬。</p>
</div></div>
<div class='div-other'><a id='mulu31' />
<p class='h3'>十一祖富那夜奢尊者</p>
<div class='div-orig'><p style="margin-left:1em">脅尊者至華氏國憩一樹下右手指地而告眾曰此地變金色當有聖人入會言訖即變金色時師合掌前立者問曰汝從何來師曰我心非往者曰汝何處住師曰我心非止者曰汝不定耶師曰諸佛亦然者曰汝非諸佛師曰諸佛亦非師後受者法眼。</p>
</div>
<div class='div-commentary'><p style="margin-left:2em">師拈云尊者老大忒郎當樣不合隨地指東話西個師來處自也不知更為強生節目總說得十成要且無祖師意。</p>
<p style="margin-left:2em">頌曰。</p>
<p style="margin-left:2em">放之則彌六合我心非石卷之則退藏於密我心非席陸地行舟晴天霹靂南海波斯人楚鄉到今猶恨長途客。</p>
</div></div>
<div class='div-other'><a id='mulu32' />
<p class='h3'>十二祖馬鳴大士尊者</p>
<div class='div-orig'><p style="margin-left:1em">富那夜奢尊者至波羅國師趨其會者謂眾曰汝等識此來者否即佛記聖人馬鳴當紹吾法化於是師致禮問曰我欲識佛何者即是者曰汝欲識佛不識者是師曰佛既不識焉知是乎者曰既不識佛焉知不是師曰此是鋸義者曰彼是木義者問鋸義者何師曰與師平出師卻問木義者何者曰汝被我解師豁然省悟。</p>
</div>
<div class='div-commentary'><p style="margin-left:2em">師拈云好一塊陳年爛枯樁不因尊者快便直至如今還鋸解不開雖然也是藕斷絲難斷。</p>
<p style="margin-left:2em">頌曰。</p>
<p style="margin-left:2em">萬里風雲不隔程綠楊煙鎖快流鶯禁園夜落殘紅盡尚有春痕沒兩楹。</p>
</div></div>
<div class='div-other'><a id='mulu33' />
<p class='h3'>十三祖迦毗摩羅尊者</p>
<div class='div-orig'><p style="margin-left:1em">師初為外道時潛至馬鳴尊者座下變一蟭螟尊者以手取之示眾曰斯乃魔之所變盜聽吾法耳放之令去不能變動者曰汝但皈依三寶即得神通師遂復本形作禮懺悔者問曰汝名誰耶眷屬多少師曰我名迦毘摩羅有三千眷屬者曰盡汝神力變化若何師曰我化巨海極為小事者曰汝化性海得否師曰何為性海吾未嘗知者即說性海曰山河大地皆依建立三昧六通由茲發現師聞言悟入。</p>
</div>
<div class='div-commentary'><p style="margin-left:2em">師拈云這個外道雖是奇特當時欠了一籌若把尊者置在蟭螟眼裡做了一隊非唯尊者通身無路亦不令刺腦入膠盆尊者固擒得一員上將到底做了外道父母。</p>
<p style="margin-left:2em">頌曰。</p>
<p style="margin-left:2em">草莽生涯頗甚古怪不賓自王那分疆界臥榻應無齁睡人始知正化頒鱗魪向時巨海橫身今始虛空窄隘。</p>
</div></div>
<div class='div-other'><a id='mulu34' />
<p class='h3'>十四祖龍樹尊者</p>
<div class='div-orig'><p style="margin-left:1em">師昔為樹王蔭覆五百大龍常為龍眾說法故名龍樹迦毘摩羅尊者至彼師出迎曰深山孤寂龍蟒所居大德至尊何枉神足者曰吾非至尊來訪賢者師默念云此師得決定性明道眼否是大聖繼真乘否者曰汝雖心語我以意知但辦出家何慮吾之不聖師聞<span class='corr'>已</span>悔謝者即與度脫。</p>
</div>
<div class='div-commentary'><p style="margin-left:2em">師拈云語是謗默是誑阿師更要冷地攀弓反被尊者一箭射透皮骨不敢聲張總然脫得鱗甲較量將來猶有頭角在。</p>
<p style="margin-left:2em">頌曰。</p>
<p style="margin-left:2em">沉沉巖穴瑣參寥交錯枝柯悶野樵寒月不教靈木因碧梧誰許宿蟭蟟來機不赴轉眼生苗千峰勢到嶽邊止萬派聲歸海上消。</p>
</div></div>
<div class='div-other'><a id='mulu35' />
<p class='h3'>十五祖迦那提婆尊者</p>
<div class='div-orig'><p style="margin-left:1em">時龍樹尊者為眾說法復於座上現自在身如滿月輪相一切眾惟聞法音不睹尊者相師在座中謂眾曰識此相否眾曰目所未睹安能辨識師曰此是尊者現佛性體相以示我等何以知之蓋以無相三昧形如滿月佛性之義廓然虛明言訖輪相即隱者復居本座而說偈言身現圓月相以表諸佛體說法無其形用辨非聲色師與一眾聞偈頓悟無生。</p>
</div>
<div class='div-commentary'><p style="margin-left:2em">師拈云雲從龍風從虎聖人作而萬物睹尊者雖則善說法要不合把個猢猻圈來換人眉目卻被個多口阿師喝破至令收拾不疊咦無限清光關不住累他星火自來忙。</p>
<p style="margin-left:2em">頌曰。</p>
<p style="margin-left:2em">其大無外其小無內蝦蟹魚龍成群作隊三千七百跛鱉擎頭九十六個夜叉搗碓忽經一陣暴雨旋風吹破王老師袈裟七零八碎。</p>
</div></div>
<div class='div-other'><a id='mulu36' />
<p class='h3'>十六祖羅睺羅多尊者</p>
<div class='div-orig'><p style="margin-left:1em">師居家時園樹生耳如菌唯長者與師取而食之取<span class='corr'>已</span>隨長盡而復生餘皆不得見迦那提婆尊者知其宿因遂至其家長者乃問其故者曰汝家曾昔供養一比丘然此比丘道眼未明虛霑信施故報為木菌往汝與子精勤供養得以享之又問長者年多少曰七十有九者乃說偈曰入道不通理復身還信施汝年八十一此樹不生耳長者聞偈<span class='corr'>已</span>彌加歎服曰弟子衰老不能事師願捨次子隨師出家者曰昔如來記此子當第二百年為大教主今子相遇蓋符宿因即與剃度後付法眼。</p>
</div>
<div class='div-commentary'><p style="margin-left:2em">師拈云蠱毒之鄉水也莫嘗一滴奈何奈何這比丘善吞不善吐命根落在俗人手裡不因尊者和根一拔到今猶是個枯樹樁子呵呵手執夜明符幾個知天曉。</p>
<p style="margin-left:2em">頌曰。</p>
<p style="margin-left:2em">綠苔深繡蒼梧老枝幹扶蘇結子多澗水潺湲深不寐爭如靜夜薩菩訶。</p>
</div></div>
<div class='div-other'><a id='mulu37' />
<p class='h3'>十七祖僧伽難提尊者</p>
<div class='div-orig'><p style="margin-left:1em">師系室羅筏城寶莊嚴王子也生而能言嘗讚佛事七歲即厭世樂欲出家父王不許遂終日不食乃許其在家出家積十九載未嘗退倦每自念言自居王宮胡為出家一夕天光下燭見一路坦平不覺徐行約十里許至大巖前有五窟焉乃禪寂於中羅睺羅多尊者行化至彼見師安坐入定者與眾伺之經三七日師方從定起者問曰汝身定耶心定耶師曰身心俱定者曰身心俱定何有出入師曰雖有出入不失定相如金在井金體常寂者日若金在井若金出井金無動靜何物出入師曰言金動靜何物出入言金出入金非動靜者曰若金在井出者何金若金出井在者何物師曰金若出井在者非金金若在井出者非物者曰此義不然師曰彼義非著者曰此義當墮師曰彼義不成者曰彼義不成我義成矣師曰我義雖成法非我故者曰我義<span class='corr'>已</span>成我無我故師曰我無我故復成何義者曰我無我故故成汝義師曰仁者師誰得是無我者曰我師迦那提婆證是無我師以偈贊曰稽首提婆師而出於仁者仁者無我故我欲師仁者者以偈答曰我<span class='corr'>已</span>無我故汝須見我我汝若師我故知我非我我師心意豁然即求度脫。</p>
</div>
<div class='div-commentary'><p style="margin-left:2em">師拈云尊者雖則為辨源頭到底無翻江攪海手眼轉向百尺寒潭中將一條陳年爛索拽來扯去若待其出定時何不道汝恰會在鬼窟裡作活計劈頭一按免費許多鹽醬這師固是返躑得來到底墮在白雲巖下無人救得。</p>
<p style="margin-left:2em">頌曰。</p>
<p style="margin-left:2em">一貯深潭冷劫初白雲巖下誤逢渠回途石馬嘶聲晚嶺外寒梅共雪舒無我我故我無我餘真風渡峽和山碎留得千竿永夜梳。</p>
</div></div>
<div class='div-other'><a id='mulu38' />
<p class='h3'>十八祖伽耶舍多尊者</p>
<div class='div-orig'><p style="margin-left:1em">師姓鬱頭藍父天蓋母方聖嘗夢大神持鑑因而有娠凡七日而誕肌體瑩如琉璃未嘗沐浴自然香潔幼好閒靜語非常童持圓鑑出遇難提尊者者問汝幾歲耶曰百歲者曰汝年尚幼何言百歲師曰我不會理正百歲耳者曰汝善機耳師曰佛言若人生百歲不善諸佛機不如生一日而得決了之者曰汝手中者當何所表師曰諸佛大圓鑑內外無瑕翳兩人同得見心眼皆相似師父母聞茲語即令出家者攜至本處受具戒訖即名伽耶舍多他時聞風鈴聲者問曰鈴鳴耶風鳴耶師曰非風鈴鳴我心鳴耳者曰心復誰乎師曰俱寂靜故者曰善哉善哉繼吾道者非子而誰。</p>
</div>
<div class='div-commentary'><p style="margin-left:2em">師拈云這個兒郎不知將誰家胡餅盜來塞人耳目尊者不解見賊拿贓反被誣人之罪若待他拈出時試問道古鏡不磨時如何且看作何去就。</p>
<p style="margin-left:2em">頌曰。</p>
<p style="margin-left:2em">眉稜層層舌鋒鍔鍔鬼臉神頭好場絡索古鏡未磨兮冷氣侵人鐸聲低唱兮固非有作莫將他物自誇張還了渠儂請高閣。</p>
</div></div>
<div class='div-other'><a id='mulu39' />
<p class='h3'>十九祖鳩摩羅多尊者</p>
<div class='div-orig'><p style="margin-left:1em">師誕於大月氏國婆羅門子也昔為自在天人見菩薩瓔珞忽起愛心墮往忉利聞憍尸迦說般若法故升梵天以根利故善說法要諸天尊為導師繼祖時至即降生月氏遇伽耶舍多尊者至即問是何徒眾者曰是佛弟子師聞佛號心神竦然即待閉戶者良久扣其門師曰此舍無人者曰答無者誰師聞語知是異人遽開門延接者曰昔世尊記曰吾滅後一千年有大士出現於月氏紹隆玄化今汝值吾應斯嘉運。</p>
</div>
<div class='div-commentary'><p style="margin-left:2em">師拈云尊者狹路相逢阿師沒處躲避堪笑頸上瓔珞未除又被他一個東瓜印子印住當時若問云答無者誰何不道我卻不識庶免引賊入戶。</p>
<p style="margin-left:2em">頌曰。</p>
<p style="margin-left:2em">閉門著賊開門受屈瓔珞香雲變做瓦礫赤眼撞見火柴頭露柱汪汪淚成血咄入室無人祁毛禹狄。</p>
</div></div>
<div class='div-other'><a id='mulu40' />
<p class='h3'>二十祖闍夜多尊者</p>
<div class='div-orig'><p style="margin-left:1em">鳩摩羅多尊者至中天國師謁者問曰我家父母素信三寶而常縈疾瘵凡所營作皆不如意而我鄰家久為旃陀羅行而身常勇健所作和合彼何幸而我何辜者曰何足疑乎且善惡之報有三時焉凡人但見仁夭暴壽逆吉義凶便謂之因果虛罪福殊不知影響相隨毫釐不爽縱經百千萬劫亦不磨滅師聞誨示頓釋所疑者曰汝雖<span class='corr'>已</span>信三業而未明業從惑生惑因識有識依不覺不覺依心心本清淨無生滅無造作無報應無勝負寂寂然靈靈然汝若入此法門可與諸佛同矣一切善惡有為無為皆如夢幻師承言領旨即發宿慧懇求出家者為剃度即以法眼付之。</p>
</div>
<div class='div-commentary'><p style="margin-left:2em">師拈云尊者與他說到三生六十劫猶是夢裡說夢何不向他道如從地倒還從地起非惟令阿師當處脫卻臭布衫免至渠紙褁麻纏。</p>
<p style="margin-left:2em">頌曰。</p>
<p style="margin-left:2em">旅館蕭蕭絕四鄰受恩深處便為親從前知<span class='corr'>己</span>卻成怨何是當年徹骨貧自烹自飲自主自賓冰壺月夜水如銀若把虛空都嚼碎一回相見一回真。</p>
</div></div>
<div class='div-other'><a id='mulu41' />
<p class='h3'>二十一祖婆修盤頭尊者</p>
<div class='div-orig'><p style="margin-left:1em">師初學道時常一食不臥六時禮佛清淨無欲為眾所歸尊者至羅閱城闡揚頓教將欲度師先問彼眾曰此遍行頭陀能修梵行可得佛道乎眾曰我師精進何故不可者曰汝師與道遠矣設苦行歷於塵劫皆虛妄之本也眾曰尊者蘊何德行而譏我師者曰我不求道亦不顛倒我不禮佛亦不輕慢我不長坐亦不懈怠我不一食亦不雜食我不知足亦不貪欲心無所希名之曰道時師聞<span class='corr'>已</span>發無漏智歡喜讚歎後即紹隆玄化。</p>
</div>
<div class='div-commentary'><p style="margin-left:2em">師拈云尊者善為籌畫將個師一隊小經紀并吞得沒半點殘羹剩汁至今乾爆爆地雖然大唐國裡不知為甚還有許多尋香討臭鬼。</p>
<p style="margin-left:2em">頌曰。</p>
<p style="margin-left:2em">貧恨一身多富嫌千口少門戶甚寥然霜風吹月皎蘆花夾岸賺人行漏鼓催殘天未曉。</p>
</div></div>
<div class='div-other'><a id='mulu42' />
<p class='h3'>二十二祖摩拏羅尊者</p>
<div class='div-orig'><p style="margin-left:1em">師系那提國常自在王次子也婆修盤頭尊者行化至彼國王問尊者曰羅閱城土風與此何異者曰彼曾三佛出世今王國有二師化導王曰二師者誰者曰佛記第二五百年有二神力大士出家繼聖一即王之次子摩拏羅吾雖德薄亦當其一初那提國有惡象為害師生而象息是三十年矣人尚不知其所以息王同者語忽使者報有象巨萬逼城王憂之者曰拏羅出患解矣王試命師出師遂出城南向象撫腹大喝城為震動群象顛什頃皆馳散至是人始知三十年之安以師力也王大敬信命師依尊者出家即受具付法眼。</p>
</div>
<div class='div-commentary'><p style="margin-left:2em">師拈云個師好一喝擬作踞地獅子大好未夢見在不見道千鈞之弩不為鼷鼠而發當時若能喝得虛空粉碎且看那提國人盡向何處安身立命。</p>
<p style="margin-left:2em">頌曰。</p>
<p style="margin-left:2em">擬將踞地破機先閃爍之中別一天內紹固無勛力至封疆早<span class='corr'>已</span>墮司權帝幢散彩寶月初圓玉鉤纔掛箭離絃得有藕絲牽大象謾褫祖襧陷蹄筌。</p>
</div></div>
<div class='div-other'><a id='mulu43' />
<p class='h3'>二十三祖鶴勒那尊者</p>
<div class='div-orig'><p style="margin-left:1em">師月支國人父千勝母金光以求子禱於七佛金幢夢須彌頂有神童持金環云我來及誕而天雨花國王以其有神徵乳於宮中宮嬪育之即分身各為其子有千許王曰我無儲嗣將育爾為太子今者千身孰為正子哉言<span class='corr'>已</span>一子放光忽皆不見而見於其父母家王莫能如何七歲睹民間淫祠惡其宰殺入廟叱之廟貌遂隳鄉黨稱為聖子至年二十三出家棲一林間九白誦大般若感鶴眾相隨摩拏羅尊者行化至西印土彼國王問道感悟傳位太子出七日而證四果者念師付法時至欲至月支國其王曰師應蹟十方動念當至寧勞往耶者曰然於是焚香遙語師曰汝教導鶴眾道果將證宜自知之師為彼國王寶印說修多羅偈忽睹異香成穗王曰是何祥也曰西印度摩拏羅尊者將至此信香也王與師俱嚮作禮者亦以手東向三點於地答之者即辭王與其具通眾凌虛趣師國師與寶印王迎者至宮供養異日問者曰我有何緣而感鶴眾相隨者曰汝第四劫中嘗為比丘當赴會龍宮汝諸弟子咸欲隨從汝觀五百眾中無有一人堪任妙供時諸弟子曰師嘗說法於食等者於法亦等今既不然何聖之有汝即令赴會坐是濫食報為羽族師弟夙緣故今相隨師告曰以何方便令彼解脫者曰吾有無上法寶汝當聽受化未來際乃說偈曰心隨萬境轉轉處實能幽隨流認得性無喜亦無憂鶴眾聞偈飛鳴而去。</p>
</div>
<div class='div-commentary'><p style="margin-left:2em">師拈云阿師纔離襁褓便解眼光爍破四天下直得泥神灶神塞卻咽喉無地藏竄何令毛羽尚未脫盡至使尊者說撩天價把住繩頭呵呵堪笑貪他一粒米等閒自損半年糧不意三千年後遭人揀點。</p>
<p style="margin-left:2em">頌曰。</p>
<p style="margin-left:2em">洞庭秋月山市晴嵐平沙落雁遠浦歸帆萬里天邊飛一鶴別峰無地立玄談。</p>
</div></div>
<div class='div-other'><a id='mulu44' />
<p class='h3'>二十四祖師子比丘尊者</p>
<div class='div-orig'><p style="margin-left:1em">師昔事婆羅門後其師死乃皈依鶴勒那尊者初問曰我欲求道當用何心者曰汝若求道無所用心師曰既無用心爭作佛事者曰汝若有用即非功德汝若無作即是佛事經云我所作功德而無我所故師聞是語即頓入佛慧時者忽指東北問云是何氣象師曰我見氣如白虹貫乎天地復有黑氣五道橫亙其中者曰其兆云何師曰莫可知矣者曰我滅後五十年北天竺國當有難起嬰在汝身吾將滅<span class='corr'>已</span>今以法眼付囑於汝善自護持師受法<span class='corr'>已</span>復乞示未曉將罹何難者密示之後師行化至罽賓國付法嗣<span class='corr'>已</span>獨留本國以償宿業國中有外道二人學諸幻法欲共謀亂詭為釋子潛入王宮其王彌羅啒遂毀釋教秉劍至師前曰師得蘊空否師曰<span class='corr'>已</span>得蘊空王曰離生死否師曰<span class='corr'>已</span>離生死王曰既離生死可施我頭師曰身非我有何吝於頭王即揮刃斷師首白乳湧高數尺王之右臂旋亦墮地七日而終。</p>
</div>
<div class='div-commentary'><p style="margin-left:2em">師拈云個師無所用心被尊者一椎擊碎髑髏心識死盡後恰又遇個作者君王劈頭一拶阿師雖善其體未善其用若待王問既離生死可施我頭得否何不道盡大地是個鐵撅大檀越擬向何處下手任教國主具三頭六臂秪好倒退三千里也免一場懡㦬嗟吁千古之下猶是夜光按劍。</p>
<p style="margin-left:2em">頌曰。</p>
<p style="margin-left:2em">一道神光印考槃倚天長劍逼人寒鋒鋩未展機如電語脈纔施案<span class='corr'>已</span>殘堂堂千古師僧眼嬴得分身兩處看。</p>
</div></div>
<div class='div-other'><a id='mulu45' />
<p class='h3'>二十五祖婆舍斯多尊者</p>
<div class='div-orig'><p style="margin-left:1em">師子尊者行化至罽賓國名聞遐邇值長者送師至者前問曰此子名斯多當生便拳左手年二十矣終未能舒願尊者示其宿因者睹之即以手接曰可還我珠師遽開手奉珠眾皆驚異者曰吾前報為僧有童子名婆舍吾嘗赴西海齋受嚫珠付之今還吾珠理固然矣長者遂令師出家者會諸聖與授具即謂之曰吾師密有懸記罹難非久如來正法眼藏今當付汝汝應保護普潤來際。</p>
</div>
<div class='div-commentary'><p style="margin-left:2em">師拈云尊者自負神光燦爛豈料個師未出母胎早握玄珠既知自<span class='corr'>己</span>舊物何故被人奪卻返弄到頭白齒豁猶是空拳誑小兒看看即今遍界唱導之師總未脫他門戶在。</p>
<p style="margin-left:2em">頌曰。</p>
<p style="margin-left:2em">海潮聲裡依稀沙界堆頭流注既非頷下神珠何故兩手分付撥波求水事應難寥寥萬古真奇遇全身擔負得來應知利害去處咄如虎之缺如馬之馵。</p>
</div></div>
<div class='div-other'><a id='mulu46' />
<p class='h3'>二十六祖不如密多尊者</p>
<div class='div-orig'><p style="margin-left:1em">師系南印國王第二子也婆舍斯多尊者化至師國師之長兄國王德勝欲屈尊者曰師子尊者<span class='corr'>已</span>罹王難何緣付法者即以所付僧伽黎示王德勝勝命焚之衣出五色光薪盡如故勝乃追悔致禮初勝欲抑尊者師往諫因囚之至是立出師師遂求出家者問曰汝欲出家當為何事師曰我若出家當為佛事者曰王子智慧天然必諸聖降蹟即度出家侍尊者六載受具羯磨之際大地震動後以法眼付師師復問衣可傳乎者曰此衣為難故假以證明汝身無難化被十方何假傳衣。</p>
</div>
<div class='div-commentary'><p style="margin-left:2em">師拈云此師方纔囹圄裡躲閃得過又要向項上戴千二百觔鐵枷拖拖拽拽若非尊者直截痛快袈裟角至今還被他蓋覆。</p>
<p style="margin-left:2em">頌曰。</p>
<p style="margin-left:2em">寞寞珠簾鎖繡帷上林香浸雨花時焦桐聲裡語聲切流水高山韻蹙眉蜂鬚掠掠蝶翅追追未央宮闕日初移當臺指顧神功手揭盡群機無卓錐。</p>
</div></div>
<div class='div-other'><a id='mulu47' />
<p class='h3'>二十七祖般若多羅尊者</p>
<div class='div-orig'><p style="margin-left:1em">師幼失父母不知名氏或自言瓔珞人遂名瓔珞童子丐行閭里有問汝行何急師曰汝行何緩問何姓師即曰與汝同姓人莫測之其國王與不如蜜多尊者同車而出師稽首於前者曰汝憶往事否師曰我念往劫中與師同居師演摩訶般若我演甚深修多羅今日之事蓋契昔因者顧王曰此大勢至菩薩也繼後出二人一人化南印度一人緣在震旦九年卻返此方即以昔因故名為般若多羅即以法眼付之。</p>
</div>
<div class='div-commentary'><p style="margin-left:2em">師拈云原來秪是舊時人不改舊時行履處這個師僧宛有大人之作何故隨人舌根轉動閭巷離披若問何姓即云與爹媽同姓免累傍人尋枝摘葉誤卻三生六十劫。</p>
<p style="margin-left:2em">頌曰。</p>
<p style="margin-left:2em">鸞輿玉珮扶仙子瓦罐筐籃挾道來突出龍睛穿俊鷂亂雲堆裡漫狐猜。</p>
</div></div>
<div class='div-other'><a id='mulu48' />
<p class='h3'>二十八祖菩提達磨尊者<span class='note-inline'>(系東震旦始祖)</span></p>
<div class='div-orig'><p style="margin-left:1em">師系南印度國王第三子也因般若多羅尊者化至師國時王至重供養又施無價寶珠者欲試其所得乃以所施珠問三王子曰此珠圓明有能及否二王子皆曰此珠七寶中尊固無踰也唯師曰此是世寶未足為上於諸寶中法寶為上此是世光未足為上於諸光中智光為上此是世明未足為上於諸明中心明為上此珠光明不能自炤要假智光明辨於此既明辨此即知是珠既知是珠即明其寶若明其寶寶不自寶若辨其珠珠不自珠珠不自珠者要假智珠而辨世珠寶不自寶者要假智寶以明法寶然則師有其道其寶即現眾生有道心寶亦然者歎其辯慧者知是法器以時未至默而混之及父王厭世眾甚號慟師獨於柩前入定經七日而出遂依者出家者以法眼付之後師在本國化度<span class='corr'>已</span>久囑弟子般若蜜多羅住天竺國傳法而躬至震旦乃辭祖塔別學侶且謂王曰勤修白業吾去一九即回師汎重溟三周寒暑達於東土南海實梁普通七年庚子歲九月二十一日也。</p>
</div>
<div class='div-commentary'><p style="margin-left:2em">師拈云個師敲風打雨擊浪擎山雖是眼光爍破四天下何事突向黑山下見神見鬼轉得頭來奔入東震旦撞墻撞壁以鷲嶺心燈撤向無臂人前蔓衍千古把些獅子野狐斷根絕命試問大唐國裡宗匠還有不入渠門戶者麼有有若肯如是焉得如是。</p>
<p style="margin-left:2em">頌曰。</p>
<p style="margin-left:2em">西乾脫卻屩跟東震暗穿匙鑰斷橋古路無人足底一葦綽約阿阿口齒不關密密唇鎗舌鍔擬將毒氣薰天何爾反遭跌錯冷落真風雪夜梅半枝斜影填丘壑。</p>
</div></div>
<div class='div-other'><a id='mulu49' />
<p class='h3'>二十九祖慧可大師</p>
<div class='div-orig'><p style="margin-left:1em">師武牢人也母一夕有異光炤室遂懷妊而生名之曰光幼博極載籍壯依寶靜禪師出家語師曰汝相吉祥而神令南參菩提達磨尊者者常端坐面壁莫聞誨勵師自惟曰昔人求道敲骨取髓刺血濟饑布髮掩泥投崖飼虎古聖若此我又何人值大雪師夜侍立遲明積雪過膝立愈恭者顧而憫之問曰汝久立雪中當求何事光悲淚曰惟願和尚慈悲開甘露門廣度群品者曰諸佛無上妙道曠劫精勤難行能行非忍而忍豈以小德小智輕心慢心欲冀真乘徒勞勤苦光聞者誨勵潛取利刀自斷左臂置於者前者知是法器乃曰諸佛最初求道為法忘形汝今斷臂吾前求亦可在者遂與易名曰慧可師乃曰諸佛法印可得聞乎者曰諸佛法印匪從人得師曰我心未寧乞師與安者曰將心來與汝安師良久曰覓心了不可得者曰我與汝安心竟師大悟玄旨者乃告師曰昔如來以正法眼付迦葉大士展轉囑累而至於我我今付汝汝當護持并授袈裟以為法信各有所表宜可知矣師曰請師指陳者曰內傳法印以契證心外付袈裟以定宗旨後代澆薄疑慮競生云吾西天之人言汝此方之子憑何得法以何證之汝今受之衣法卻後難生但出此衣并吾法偈用以表明其他無礙。</p>
</div>
<div class='div-commentary'><p style="margin-left:2em">師拈云寒巖活葬<span class='corr'>束</span>筏度時笑傲煙雲可謂神超物表何故被頭腦惑亂便向洪波浩渺裡探躍龍門反落漁人之手總透得網來早<span class='corr'>已</span>[月*暴]腮點額累無限黿鼉鱉蚌日夜奔忙海山鼎沸直令水底揚塵山頭鼓浪雖是捨<span class='corr'>己</span>從人法燈有在據不肖兒孫判斷則功之首罪之魁也且道過在甚麼處試甄別看。</p>
<p style="margin-left:2em">頌曰。</p>
<p style="margin-left:2em">得休休處且休休何事閒中討個愁石罅幾穿峰頂月斧痕難與郢人酬繩繩祖印涔蹄跡皎皎靈源劍刻舟還望禹門無宿客恐教魚鱉暗擎頭。</p>
</div></div>
<div class='div-other'><a id='mulu50' />
<p class='h3'>三十祖僧燦大師</p>
<div class='div-orig'><p style="margin-left:1em">師不知其何許人也初以處士謁慧可尊者不言名氏聿來設禮而問者曰弟子身纏風恙請和尚懺罪者曰將罪來與汝懺師良久曰覓罪不可得者曰與汝懺罪竟宜依佛法僧住師曰今見和尚<span class='corr'>已</span>知是僧未審何名佛法者曰是心是佛是心是法法佛無二僧寶亦然師曰今日始知罪性不在內不在外不在中間如其心然佛法無二也者深器之即為師剃度云是吾僧寶也宜名僧燦後以法眼付之。</p>
</div>
<div class='div-commentary'><p style="margin-left:2em">師拈云千里龍駒固非駑鈍豈料一撅銹釘磨作倚天長劍呵呵雖則祖印高提到底是個沒地頭漢。</p>
<p style="margin-left:2em">頌曰。</p>
<p style="margin-left:2em">無言自說有口難分草菴露宿動骨傷筋片帆去急空天際回首家山一夢雲鴛鴦枕上相思淚半是思君半恨君。</p>
</div></div>
<div class='div-other'><a id='mulu51' />
<p class='h3'>三十一祖道信大師</p>
<div class='div-orig'><p style="margin-left:1em">師蘄陽人姓司馬氏初謁僧燦尊者出家年始十四作禮問曰願和尚慈悲乞與解脫法門者曰誰縛汝師云無人縛者曰何更求解脫乎師於言下大悟服勞九載後於吉州秉戒侍奉尤謹者屢試以玄微知其緣熟以法眼付之。</p>
</div>
<div class='div-commentary'><p style="margin-left:2em">師拈云個師童稚之年未審何處覓得一條龜毛索子反把尊者鼻孔橫穿到來搜揀腳跟噫好個解脫法門不知賺卻多少金獅香象弄泥團無有了日。</p>
<p style="margin-left:2em">頌曰。</p>
<p style="margin-left:2em">金勒馬嘶芳草地玉樓人醉杏花天紛紛粉蝶過墻去寂寂黃鶯繫柳煙耕雲浸綠嘯月高眠幾惜春風奏管絃一自故園消息盡湘南潭北語煎煎。</p>
</div></div>
<div class='div-other'><a id='mulu52' />
<p class='h3'>三十二祖弘忍大師</p>
<div class='div-orig'><p style="margin-left:1em">師黃梅入也先為破頭山中栽松道者嘗請於道信尊者曰法道可得聞乎者曰汝<span class='corr'>已</span>老脫有聞其能廣化邪儻若再來吾尚可遲汝乃去行水邊見一女子浣衣揖曰寄宿得否女曰我有父兄可往求之曰諾我即敢行女首肯之遂回策而去女周氏季子也歸徹孕父母大惡逐之女無所歸日傭紡里中夕止於眾館之下<span class='corr'>已</span>而誕師以為不祥因拋濁港中明日見之沂流而上氣體鮮明大驚遂舉之成童隨母乞食里人呼之為無姓兒因道信尊者往黃梅路逢師骨相奇秀異乎常童者問曰子何姓師曰姓即有不是常姓者曰是何姓師曰是佛性者曰汝無姓耶師曰性空故無者默識其法器即俾侍者至其母所乞捨出家母以宿緣故殊無難色遂捨為弟子以至付法傳衣。</p>
</div>
<div class='div-commentary'><p style="margin-left:2em">師拈云這翁當日钁頭邊不解和根砍卻至使嘴臉俱換入市穿街姓無姓有被個沒面目漢勒向孤峰頂上聽松風鶴唳看花落鳥啼獨踞胡床呵佛罵祖呵呵不為甚奇貨若較今時覓他幾個誠難如是出胎入胎死生游戲始謂之度生謂之印心莫等閒小覷不是說幾句奇特佛法便為祖印親傳咦相識滿天下知心有幾人。</p>
<p style="margin-left:2em">頌曰。</p>
<p style="margin-left:2em">層巒矗矗擁虯松高閣驚聞午夜鐘曲澗水流千派玉清關風落半枝笻三生石上揮今古一念機回絕異同嬴得嶺南消息至斑斑點點盡迷蹤。</p>
</div></div>
<div class='div-other'><a id='mulu53' />
<p class='h3'>三十三祖慧能大師</p>
<div class='div-orig'><p style="margin-left:1em">師新州新興人姓盧氏初以至孝事母家貧鬻薪為資因聞客商誦經至應無所住而生其心有感悟詢客乃知弘忍尊者傳佛心印遂備資辭母以處士往黃梅參尊者者問曰汝自何來師云嶺南者曰欲須何事師云唯求作佛者曰嶺南人無佛性若為得佛師云人即有南北佛性豈然者知異人乃訶日著槽廠去師禮足而退便入碓坊服勞於杵臼之間晝夜不息經八月者知付授時至命各隨意述一偈以驗所得時神秀上座於廊壁書一偈師聞之曰美則美矣了則未了師被同學所訶是夜師密書一偈和之者見之曰此是誰作亦未見性眾聞遂不為之顧逮夜者潛至師所問曰米白也未師云白也未有篩者於碓以杖三擊之師三鼓入室者續其源脈以法眼付之曰且當遠隱俟時而化所謂授法之人命如懸絲後以印宗講主處辨風幡話一眾瞻禮印宗會諸名德剃髮就智光律師授滿分戒開東山法門宛如宿契衣止不傳法周沙界得法甚眾唯青原南嶽居首焉。</p>
</div>
<div class='div-commentary'><p style="margin-left:2em">師拈云曹源一滴聲震五天不料老獦獠一擔荊棘刺卻大千龍象眉目徹天炤地都把屎撅喚作旃檀以至一人傳虛萬人傳實當時黃梅尊者猶不是出格師匠若云菩提本無樹何不道根生也且把這師根株截卻免令遞代兒孫枝枝葉葉開眼說夢。</p>
<p style="margin-left:2em">頌曰。</p>
<p style="margin-left:2em">石碓頭邊失卻嘴天明嶺上失卻衣糠篩米篩千萬孔無物無樹何依稀一任指月并話月聽渠狐威并虎威沙印馬蹄爭汗苦太平何處困重圍。</p>
</div>
<div class='div-orig'><p style="margin-left:2em">正偏五位頌。</p>
</div>
<div class='div-commentary'><p>正中偏鐵馬聲嘶飲碧川古澗沉沉寒炤影孤峰頂上月初圓。</p>
<p>偏中正手握銅符持號令天顏咫尺不違顏執玉萬邦欽帝命。</p>
<p>正中來石筍驚抽臘月雷刺破虛空半隻眼須彌俛首語聲哀。</p>
<p>兼中至挾扣機梭穿錦翅無絲巧樣自裁成密密綿綿舒玉臂。</p>
<p>兼中到佛祖無門窺素皂木人夜半罷穿靴石女天明不戴帽。</p>
</div>
<div class='div-orig'><p style="margin-left:2em">四料揀。</p>
</div>
<div class='div-commentary'><p>奪人不奪境眨眼隔山河萬里風雲逸一身離恨多長途頻落魄鄉國慨吟哦彈鋏歸無路封九事以訛。</p>
<p>奪境不奪人觸目未全真靈峰埋雪樹曲水冷沙堙一釣寒江寂披簑香餌頻長空天際渺弄艇不迷津。</p>
<p>人境兩俱奪青天遭棒喝電影失追風機前墮毫沫鶖子目迷沉毘耶口囊括八臂絕神威虛空求解脫。</p>
<p>人境俱不奪披襟自超越稚竹解新衣老梅施勁骨野老醉當途流鶯聲未歇兀坐幾忘機舒拳笑薇蕨。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>雲鬢斜梳冷玉蟾苔封寂寂浸低檐不萌枝上花潛發鐵笛聲中韻不拈莎陰刺綠石夢生嫌一著回機墜繡簾彈指固然超格外腳跟早<span class='corr'>已</span>受沾黏。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>驀地空中搭架傍觀忒恁矯詐增添智絕孫吳滅虢假途始霸平白坑陷來機暗裡書符鬼怕阿呀呀缽盂腹內飽齁齁脹殺東街王叫化。</p>
</div>
<div class='div-orig'><p style="margin-left:2em">百丈再參。</p>
</div>
<div class='div-commentary'><p>膽略雄誇輕問鼎黃閣深沉斯未肯固知內紹本非功墮幘嗟吁夢方醒。</p>
</div>
<div class='div-orig'><p style="margin-left:2em">洞山睹影。</p>
</div>
<div class='div-commentary'><p>白雲巖下<span class='corr'>已</span>舒眉腦後猶然欠一槌舉足截流形影碎到今無地插針錐。</p>
</div>
<div class='div-orig'><p style="margin-left:2em">婆子燒菴。</p>
</div>
<div class='div-commentary'><p>賺我來賺我來枯木崖前被火災骨髓皮毛燒令盡免教腦後起轟雷恁麼去恁麼去鐵鑄秤鎚遭解鋸牸牛腳下草漫漫反要勒人討住處莫叨呾莫叨呾文殊堂裡萬菩薩有智主人兩不關一任流金飛旱魃。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>警蹕鸞輿蔽六韜當頭無路擁旌旄始先雲夢抽機疾何至腥紅沁寶刀青虹掩掩露草嘈嘈萬頃波光鬥月篙揀點夜歸長嘯客殘鐘隱擊碎神鼇。</p>
</div>
<div class='div-orig'><p style="margin-left:2em">疏山造塔。</p>
</div>
<div class='div-commentary'><p>一文兩文并三文土地家堂共灶君活葬羅山半隻眼始終絕卻轉難聞門庭蕭索老邁多懂底事難明跡愈紛推得阿爺門裡坐把將祖業任耕耘。</p>
</div>
<div class='div-orig'><p style="margin-left:2em">黃龍三關。</p>
</div>
<div class='div-commentary'><p>我手何似佛手倒疊子午卯酉開眼若待指南豐蔀日中見斗。</p>
<p>我腳何似驢腳博沙浪裡跳躍驚碎玉碾宸苔遍界無處摸索。</p>
<p>人人有個生緣一月上弦下弦赤白黃道黑道東西南北青天。</p>
</div>
<div class='div-orig'><p style="margin-left:2em">藏身處沒蹤跡沒蹤跡莫藏身。</p>
<p style="margin-left:3em"><span class='note-inline'>(仲璉汪居士參師偶拈及隨頌以荅之)</span>。</p>
</div>
<div class='div-commentary'><p>兔角杖穿潭底月龜毛繩縛樹頭風若非啞子能圓夢死水幾乎困活龍。</p>
</div>
<div class='div-orig'><p style="margin-left:2em">經題[米-木+八]字。</p>
</div>
<div class='div-commentary'><p>碓嘴暗張牙托出撩天價堪笑老瞿曇不借真不借。</p>
</div></div></div></div>
<div class='div-other'><a id='mulu54' />
<p class='h1'>問荅機緣</p><p class="head2">師參兩尊宿機緣</p>
<p>師初參天童密老和尚時問云學人日疑個事直得虛空逼塞未審如何下手童打云且道老僧在甚麼處師云學人日用中為甚不明自<span class='corr'>己</span>童云汝說甚麼師高聲進云為甚學人不明自<span class='corr'>己</span>童連打云還識日用事無別麼師將再問被童撲面一掌師於茲有省作禮起一喝便出童攜杖直打出方丈罵聲不絕適知客曹源師進方丈云你這禪師為甚觸犯老和尚師即與一推云被公帶累。</p>
<p>師一日參次童云你這小郎是那裡人師云宜興人侍者玄玄師云他山陰人當面誑語童豎拳云且道這個是那裡人師云與某甲同鄉童不顧師便出。</p>
<p>師辭天童出山適童舉偈示傍僧云堪惜今時學道流千千萬萬認門頭恰似入京朝帝闕秪到潼關即便休師作禮起身云老和尚為甚過桐棺也便休傍僧云一是潼關一是桐棺師云恰是公錯童叱云你這兩個傳言送語漢總該出院將拈棒師云老和尚大似開門放賊便趨出。</p>
<p>師欲上崆峒參瑞老人道過東山適爾密老和尚下嶺看田水與師邂逅中途山云你這僧為甚犯我苗稼師云還某甲祖<span class='corr'>券</span>來山云你到會說禪師云和尚臨風受敵山呵呵大笑云這片蒲團好做遮箭牌師即放下云請和尚箭山攔胸一[祝/土]師便作禮山云汝且上山喫了飯再走隨令侍僧引入寺囑客寮云和尚命留這僧度夏去。</p>
<p>師隨後具威儀入方丈人事畢問云從上宗乘即不問如何是和尚覿面相呈句山云今日山僧背痛師云不涉程途的人來又如何接引山云還要敲兩敲師云和尚綿密家風如何得金針暗度山云我不做裁縫師云刀尺現在山云你且到東眺西眺看看師作禮云入門便知山云不信道。</p>
<p>山一日問師云你在天童幾年作些甚麼師頓足云不敢辜負他山云你這個橛頭到底不脫氣味須在這裡多喫幾年飯纔好出口師云某甲過在甚麼處山云出語猶帶功勛未脫滲漏師云昔日雲門老和尚因僧問如何是異類中事山云輕打我輕打我某甲揀點秪是用處不換機山云我道你未在師直得汗流挾背佇立更餘山喚侍者剔琉璃燈者失手撲滅山罵云火聻侍者遽荅云有在這裡師驀然大悟其旨乃云雲門古佛國慶真師山隨後又出問云適舉異類中事你試轉一語看師云夜半賊篩鑼山云何不道天曉賊篩鑼師珍重禮謝。</p>
<p>師隨侍山上雪竇次遊千丈崖山踞石指云幾人能知得這個消息傍僧云和尚一個師云和尚決不如是山云若不如是焉得如是。</p>
<p>師因僧參問云上座那裡發足僧云黃檗師云黃檗和尚安否僧云黃檗久沒人主持方丈師云上座不從黃檗來僧云和尚原來是拈佛法師云我向你道甚麼僧無語。</p>
<p>僧參問和尚幾時離天台師云我不曾去僧云和尚受法天台何得相弄師云我不曾住僧云和尚忒煞慈悲師合掌云山僧罪過。</p>
<p>師天台回道過棠溪孝廉吳佩芝居士迎師至宅齋畢作禮問云弟子平時閱楞嚴有云一人發真歸元十方世界悉皆消殞且道此時何處安立師云無鬚鎖子兩頭搖士云弟子愈加增疑師云渠無國土何處逢渠士欣然作禮而退。</p>
<p>師於羅漢寺開戒適有一僧碎缽進方丈求懺悔師云你沒了缽盂將甚麼喫飯僧悚慄無語師笑云平時口在那裡去了僧云弟子三衣一缽為求大戒師云要且不是大戒僧作禮師以杖擉出。</p>
<p>師住蕺山開期越中縉紳謁師方丈茶次師云今日一會何異靈山吏部邢淇澹居士云愚老護持三代法席亦一奇遇師云老居士擔子忒重了士搖首云一些著力不得師云難得居士到得這個地位士云列位先生你看宗師家用處如走盤珠難得難得師云老居士點綴不少。</p>
<p>師在丈室應林體圓天柱三人侍立次師橫按拄杖云你等不得有語不得無語轉得一機方許出去應林便趨出方丈師指云你看此子大似漏網之魚圓云和尚開門放賊師云子又作麼生圓云到即不點柱云和尚巡人犯夜師又問天柱云秪如露柱懷胎畢竟是男是女柱從傍捏師膝一下而去。</p>
<p>兩序具威儀進方丈懇師升堂說行腳師聞之即翹左足維那云不是請和尚說這個師又翹右足一眾久侍不去師拍案云驢腳馬腳尚不會要說甚麼行腳便以杖一時趕散。</p>
<p>師至振綱居士齋中茶次舉高峰末後四句問云和尚此四句不知是一義兩義瑞雲居士云這裡說甚麼一義兩義師云二俱有過一個白日挑燈一個黑夜穿皂綱云和尚意又如何師云古廟紙錢灰。</p>
<p>師至南潯大慈菴太尹百陶金居士參問云弟子桑榆暮景一生被子曰誤了大事啟大和尚慈悲指教師云老居士一身如幻生死亦如幻畢竟那個是幻中不幻者士云弟子亦知一切如夢如幻但生死只是生死師云居士秪識其理未得其體看作兩橛故受用不著士云弟子愚鈍秪是念佛求往生到是指望師云山僧用處居士尚不領會況彌陀說法乎總饒生彼亦須自悟士驚問云一生未聞此語原來往生還要自悟師笑云不見教中道將以如來惠我三昧要知身心本不相代西方豈外於是士再三點首云不差不差今翻到要立定腳跟參取去罷師舉龐居士問馬祖云不與萬法為侶者是甚麼人祖云待汝一口吸盡西江水即向汝道居士試道看士云且領教但有入處必當叩印遂辭謝而去。</p>
<p>師因侍者度扇師問云還是風從扇出還是扇逐風生侍者擬議師打云汝終日不知用個甚麼。</p>
</div>
<p class='juan'>攖寧靜禪師語錄卷第四<span class='note-inline'>(終)</span></p>
</div><!-- end of div[@id='body'] -->
</body></html>