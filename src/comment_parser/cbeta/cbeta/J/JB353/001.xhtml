<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲幻宸禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>雲幻宸禪師語錄序</p><p>昔賢山堂究宗風要訣云貴大家唱和勝鶖子神通語言文字由來尚矣是以啐啄同時隨機收放不憚分門別類為後學詮解及論至離四句而一槌粉碎無一舌而九曲珠通又似有語要歸無語而無言卻勝有言且禪宗悟此關捩獨露真機余蒞阿與恒秀禪師晤輒開生面者三數年于茲壬子冬秀師舉本師雲幻和尚遺帙問序於予予閱一過知幻翁非閉門作活獨了自身者從來教外別傳貴乎能信更貴乎能知知明守確然後說法見性如觀掌上了了分明入廛勘驗如風如箭垂手棒喝如電如雷幻翁乃破山老和尚哲嗣負荷正宗紹隆嫡統者矣所以高坐曲彔木床茹納乎當世歸依幻翁往矣語默鉗鎚具在遺編秀師乃能以鐘鼓羅前溯耳識之真青黃交映傳眼入之玅秀師能不負師而能自師蓋其宗祖高明子孫光大繼自今恢弘道器丕振前徽宗風要訣嗣續雲仍詎獨幻翁一集是珍也歟。</p>
<p style="margin-left:0em;text-indent:1em">時康熙癸丑春古臨弟王民皞書於滇南阿迷署之朗鏡軒</p>
</div>
<p class='juan'><a id='mulu2' />雲幻宸禪師語錄</p><p class="byline">嗣法門人發林等編</p>
<div class='div-other'><a id='mulu3' /><p>順治戊戌師在梁山縣福國衣缽寮受巴州眾護法請住龍潭中峰禪寺開堂日師於諸檀護手中接疏示眾云兩行文字點畫分明不可私蓋囊藏卻煩維那宣過宣畢指法座云華王寶座物外全超坐斷威音當陽顯露以拄杖劃一畫云會麼踞虎頭兮收虎尾握斷雲處覆雲流遂陞告香云此瓣香端為祝延今上皇帝聖躬萬歲萬歲萬萬歲伏願龍垣不廄千乘馬寶殿時歡六合雲次拈香云此瓣香奉為諸王殿下滿朝文武伏願金枝長茂盛玉葉永芬芳窮盡世間理頓證佛菩提再拈香云此一瓣香懷抱甚分明八字無兩[必-心]爇向罏中端為供養現住梁山縣萬竹山福國禪寺傳曹谿正脈第三十五世破山大和尚用酬法乳之恩<span class='corr'>斂</span>衣趺坐上首白槌竟師云一門超出彈指了達無為兩眼豁開宛然頓證妙果心心是佛何必尋劍刻舟念念即空豈在離波覓水千江月映處處百億化身萬樹春回在在隨緣應感婬房酒肆即是彌勒道場虎穴魔宮原來釋迦寶所舉一明三坐斷人天異路知十畣百不落凡聖階梯堪報不報之恩用作無為之化堯日舜日以增輝金輪法輪而常轉正當恁麼時祝國利生一句作麼生道四海狼煙都掃盡萬邦只教樂昇平。</p>
<p>上堂問天不蓋地不載底人來也請師直接師云非汝境界進云風清月白師云莫向閒處說僧禮拜師便打乃云雪峰上堂輥毬不是好心禾山上堂打鼓不是好心以拂子左右擊云大眾會麼不因葉落夜來雁錦國秋聲何處聞喝一喝下座。</p>
<p>上堂問如何是學人當來和尚師云金雞飛鳳闕進云如何是和尚當來學人師云玉驥出龍城進云恁麼則大家同唱劫初春師云蹉過也不知進云學人禮拜去也師云不禮拜更待何時乃云菩提種子人人具足逢時節而萌芽般若靈苗箇箇不無遇雨露而增長一塵入正受大地冷湫湫諸塵三昧起虛空鬧浩浩驀豎拂子召眾云菩提般若總在箇裏諸塵三昧不出於中有時賓中主有時主中賓且賓主混融一句作麼生道覓火和煙得擔泉帶月歸。</p>
<p>臘八上堂一坐六年孤卓卓奇哉子半冷生光豁開眉眼空天際突出明星古道場遂震威一喝下座。</p>
<p>上堂千聖同轍萬靈一揆無言立言無名顯名或觀妙蓮華或指水中月正法眼破沙盆蓋覆乾坤西來意鐵彈子穿回鼻孔上智之士拂袖知歸中下之儔未免停思人貧智短馬瘦毛長機輪轉處作者猶迷良久卓拄杖一下云庭前舞罷休思曲醉後添盃興未闌下座。</p>
<p>上堂問經教佛語讀者云何不見性師云吾無隱乎爾乃云當陽顯示露布全身體若太虛縱橫十字驀豎拄杖云會麼如斯會得多子塔前分半座全主全賓少室堂中垂一語大機大用知幻即離不作方便離幻即覺亦無漸次何以故眼裏不著沙耳裏不著水人人懷滄海之珠箇箇抱荊山之玉啟無為之化行不言之教要津把斷不涉階梯喝下承當箭鋒相觸正恁麼時如何委悉以拄杖劃一畫云劃斷千峰頂白雲獨占高。</p>
<p>上堂問一法若有毘盧墮在凡夫萬法若無普賢失其境界離此二途請師速道師云東者東邊坐僧禮拜師云西者坐西邊問如何是西來的的意師云久雨未晴進云人意俱盡時如何師云乾坤大地乃云久晌未登堂剛被維摩眾舉揚昔日龐公曾有語及第心空選佛場明歷歷絕覆藏拈華微笑解承當惟有中峰不恁麼一條白棒絕商量擲拄杖下座。</p>
<p>元旦上堂堯風浩蕩舜日熙明祖意現成無勞指註拈起則天迴地轉放下則地轉天迴南山起雲北山雨張公喫酒李公醉古往今來遷復變箇中元不異絲毫雖然如是且祝延一句又作麼生燒香只願干戈息秉燭惟祈宇宙清。</p>
<p>解制上堂有佛處不得住無佛住急走過中峰院裏大開罏鞴方來衲子箇箇煉得骨露皮穿恰好寸絲不挂上無攀仰下絕<span class='corr'>己</span>躬出門撞著瞎波斯未免身沉於海底諸人切莫動著一絲毫頭動著則與三十棒復喝一喝云脫。</p>
<p>上堂明歷歷活潑潑大千沙界無著落驀豎拂云知不知莫向意根生卜度喝一喝下座。</p>
<p>師誕上堂目前無佛法領取目前機既取目前機何用目前法乃呈杖云大眾者是拄杖子如何是目前機卓一卓云者是目前機如何是目前法復卓一卓云還見麼如其見得便見三世諸佛歷代祖師資生之期若見三世諸佛歷代祖師資生之期即見人人自<span class='corr'>己</span>屢世父母歷代宗親資生之期見得屢世父母宗親資生之期方見中峰資生之期箇箇到者裡純清絕點凜凜孤危一眼覷破得大解脫具大總持良久云且道覷破箇什麼分明拶出憍尸迦咭嘹舌頭三千里擲拄杖下座。</p>
<p><span class='corr'>己</span>亥冬護法曹榮寰趙正宇等請住雲峰淨慈禪寺。</p>
<p>結制上堂拈香祝聖畢乃云豎窮三際激揚少室宗猷橫遍十方啟鑿人天正眼驀呈拄杖云大眾見麼如其見得攪長河為酥酪變大地作黃金拈則星馳電卷放則瓦礫光生山河大地動靜一如明鏡色空自由自在小中現大大中現小坐微塵裏轉大法輪於一毛頭現寶王剎聲聲是佛聲色色是佛色千聖莫能窺佛眼覷不見荊棘林中走馬眉毛罅裏翻身正恁麼時且道釋迦彌勒在甚麼處卓拄杖一下云從來孝子諱爺名下座。</p>
<p>上堂本來無一物自性倚天真要會箇中意日午打三更為甚馬大師一喝百丈三日耳聾眾中莫有超聲獨脫者麼向無機用處呈機用無言詮處顯言詮淨裸裸坐地赤灑灑徘徊覿體承當了無向背脫或未然你諸人一條窮性命落在山僧手裏時有僧一喝師云山僧被你一喝僧旋一匝而出師云好興逆水波莫隨風力轉便下座。</p>
<p>上堂舉釋迦老子道若有一人發真歸源十方虛空皆悉銷殞演祖云若有一人發真歸源十方虛空錦上鋪華師云若有一人發真歸源十方虛空拄杖頭現盧舍那身豎則萬境全彰放則虛空粉碎然雖如是荊棘林中下腳易月明簾外轉身難卓拄杖下座。</p>
<p>上堂佛真法身猶若虛空應物現形如水中月驀呈拄杖云大眾釋迦老子來也諸人見麼若向者裏見得塵塵盡是釋迦剎剎皆為彌勒所以道無邊剎海自他不隔於毫端十世古今始終不離於當念且道正恁麼時如何委悉潑油見火渾無事雪上加霜經幾秋復舉南泉示眾云文殊普賢昨夜三更甚鬧各與二十棒趕出院去趙州云和尚棒教阿誰喫泉云王老師在甚麼處州乃禮拜師云禮拜即不無且道者二尊宿還有優劣也無若有文殊普賢在什麼處若無趙州禮拜又作麼生分析良久云數聲清磬是非外一箇閒人天地間下座。</p>
<p>上堂問昔日中峰今朝雲峰是同是別師云神出鬼沒進云此意如何師云長安路上家家月萬里無雲萬里天乃云窮諸玄辯若一毫置於太虛竭世樞機似一滴投於巨海騰波沸海全體蕩空物物殊彰頭頭顯露放開則玉轉珠迴把住則黃金失色是以得大機顯大用在在不涉廉纖處處斬釘截鐵牢關把斷水泄不通千聖并行萬靈同轍正恁麼時如何委悉陋巷不騎金色馬回頭<span class='corr'>卻</span>著破藍衫下座。</p>
<p>上堂人天號令佛祖規模不涉階梯突出難辨人人眼裏有睛豈向他覓個個鼻孔撩天殊彰異彩正恁麼時如天普蓋長見日月光輝似地普擎萬古山河永固東出西沒運轉璇璣艸木叢林全彰奧旨纖毫頭上悉是威光一毛孔中盡成華藏淨裸裸赤灑灑要津坐斷凡聖難通且道箇中人來時如何豎拂子云天上有星皆拱北人間無水不朝東下座。</p>
<p>元旦上堂新年頭是舊年尾舊年尾是新年頭掃除新舊閒伎倆放出溈山水牯牛高也明也悠也久也直得處處淳風鼓蕩人人喜氣盈眸咸歸至道之仁永樂天真之化靈機廓爾智照洞然一念萬年了無來去雖然如是且道祝國利生一句又作麼生萬方有道歸王化一句無私樂太平卓拄杖下座。</p>
<p>上堂昔日靈山始祖翁拈華微笑逞神通拖泥帶水相將去熨斗煎茶銚不同諸人且道如何是不同處喝一喝下座。</p>
<p>解制上堂解開布袋頭放出箇猛虎狼藉天下人活吞佛與祖俊鷹快鷂兒齊拔千鈞弩焦尾老大蟲利牙爪可怖卓拄杖云惟有山僧箇楖栗輕輕敲動鹽官鼓復云鼕鼕下座。</p>
<p>師誕上堂問毗藍園裏生雙林樹下滅如何是未生句師云金菊正開無向背進云如何是滅後句師云臘梅帶雪越精妍乃云人人道我今日生我道今年今日死今年本是舊年期明年依舊從頭起釣來明月賣風流誰識平天花甲子下座。</p>
</div>
<div class='div-other'><a id='mulu4' />
<p class='h1'>小參</p><p>小參問不住有無時如何師云艸賊敗也僧便喝師云不住有無時如何僧擬議師云知你不是者腳手李總戎問生死事大無常迅速兵興不息如何是好師云放下來戎禮拜師乃云干戈叢裏鬥禪機兵戰何如法戰奇勝鼓三撾邊燧靜凱旋且唱太平詞驀拈拄杖云會麼此是佛祖戰場與五陰魔戰勝回程現前大眾當此荒亂之世激揚箇事也須猛著精彩如戰有功方是國家利器且畢竟如何得戰勝成功去良久云主將能行令坐致太平時復舉法眼問修山主云毫釐有差天地懸隔主云毫釐有差天地懸隔眼云恁麼會又爭得主云某甲只會恁麼未審和尚作麼生眼云毫釐有差天地懸隔主便拜師云你等還知話頭落處麼因甚一得一不得且道淆訛在甚麼處揀點得出許你與法眼相見脫或未然毫釐有差天地懸隔。</p>
<p>小參說得須是見得見得又須說得說得見不得落在見解偏枯見得說不得落在時機毒海山僧者裏只饒說得分明見得徹去腳跟下好與三十棒說不得見不得亦與三十棒何故聻雲峰門下賞罰分明。</p>
<p>小參舉馬大師翫月次問西堂正恁麼時如何堂云正好修行問百丈如何丈云正好供養又問南泉泉拂袖便行馬大師云經歸藏禪歸海惟有普願獨超物外師云見怪不怪其怪自壞馬駒蹋殺天下人中峰杰出群山外且道者三個尊宿聻聽取一頌臨機無巧妙拈來不費工可笑棲棲者明暗怪虛空喝一喝下座。</p>
<p>小參大事因緣不等閒急須提起話頭參有時參到無參處覷破桃花是指南復舉玄沙到蒲田百戲迎之次日問小唐長老昨日恁麼喧鬧向甚麼處去了唐提袈裟角沙云料著沒交涉師云玄沙與小唐提起箇事光輝祖域山僧到宕渠亦無百戲來迎只見桃花滿樹試問諸人宕渠與蒲田所見是同是別良久云奇逢豈例閒相識都是靈山有約來。</p>
<p>追嚴小參般若恩光週法界菩提樹茂永青青更悟杖頭直指意椿萱三世悉超昇拈拄杖云大眾會麼如其會得盡大地是般若光光未發時無佛無眾生諸天捧華無路千聖窺覷無門今日事不獲<span class='corr'>已</span>未免向第二義頭作諸佛事以杖劃一畫云截斷悲傷風木古人人父母盡生天。</p>
<p>小參一年三百六十日日日人忙直到頭若然會得不忙底不風流處也風流且道如何是不忙底人院主云不忙人不會師云三十夜到來莫道不忙好。</p>
<p>施主請小參澗水潺潺談半偈山花朵朵現全身更欲山僧搖長舌分明一句絕疏親復舉龐居士問石頭云不與萬法為侶者是甚麼人頭掩其口士乃有省又問馬祖祖云待汝一口吸盡西江水即向汝道士乃大悟師云且道悟箇甚麼如其會得居士悟處便會二祖會處會得會處便會得悟處雖然檢點將來都盧祗具一隻眼。</p>
</div>
<div class='div-other'><a id='mulu5' />
<p class='h1'>開示</p><p>師云汝等既為生死學道須當憤發其志志若不堅久之便打退鼓虛度歲月有何益哉然憤志非偶不是說了便罷必要立箇死限方有少分相應自覺覺人自利利他互相砥礪發明此事昔佛燈封被哲侍者圓枕慈明引錐白雲危坐從上古人皆如此操履所以光明碩大照耀無窮或有先慧後定先定後慧或定慧等持悟解雖圓亦當修證若悟而不修有花無果修而不悟有果無花只教果因一徹悟解雙圓如此用心何愁不到古人田地今烽煙之後聚此滿堂龍象和氣藹然期會難遇若不精誠憤志更待何日雖然雪後始知松柏操事難方見丈夫心。</p>
<p>開示此事貴在勇猛若猶豫便不得力所謂暫時不在如同死人不落妄想便是無記如在雲霧度日毫不精爽必須剔起眉毛直下覷破猛猛省省不顧危亡晝夜無間前去不得後去不得從斯起大疑情自然徹去珍重。</p>
<p>開示參禪最忌落在無事甲裏做活計縱參到頭白齒黃也沒交涉諸兄珍重好教所謂虛妄浮心多諸巧見從上諸祖不傳別法直指人心見性成佛若不識取本心更向外求於妄心中復生妄境如虛空華無復結果縱經塵劫亦不能成就須向二六時中舉足動步迴光返照歸在一處討箇分曉始知頭頭獨露物物全彰事事不周而自周法法不融而自融萬境不能浸群魔不能入雖然如是不是一番寒徹骨怎得梅華撲鼻香。</p>
</div>
<div class='div-other'><a id='mulu6' />
<p class='h1'>機緣</p><p>僧問如何是盡力句師便打進云如何是幻化空身即法身師亦打進云法身空身相隔多少師云老僧罪過。</p>
<p>僧問如何是奪人不奪境師云綠滿芳叢進云如何是奪境不奪人師云放汝出頭進云如何是人境兩俱奪師云猛虎坐高堂進云如何人境俱不奪師云綠樹陰濃夏日涼。</p>
<p>僧問秋光一點露時如何師云通身無影相進云向上事如何師驀頭一棒。</p>
<p>僧問如何是西來大意師云描不成進云畢竟如何師云畫不就。</p>
<p>僧問終日穿衣喫飯不知是誰師云喫茶去進云趙州猶在師云只聞流水響不聽落花聲。</p>
</div>
<div class='div-other'><a id='mulu7' />
<p class='h1'>頌古</p>
<div class='div-other'><a id='mulu8' />
<p class='h2'>夜睹明星</p><p style="text-indent:0em" class="lg-abnormal"><div class='lg-row'>六年冷坐寒巖窟舌上生毛三尺足一見明星眼豁開至今猶把招魂讀</div>
</p></div>
<div class='div-other'><a id='mulu9' />
<p class='h2'>見見之時見非是見<span class='note-inline'>(云云)</span></p><p style="text-indent:0em" class="lg-abnormal"><div class='lg-row'>見見之時見不及胡僧兩眼黑如漆狸奴尾上繫金鎚食到口邊難返躑</div>
</p></div>
<div class='div-other'><a id='mulu10' />
<p class='h2'>庭前柏樹子</p><p style="text-indent:0em" class="lg-abnormal"><div class='lg-row'>獨立庭前柏樹子逢人那個是知<span class='corr'>己</span>神風散雨冷煙霞翠色蒼蒼蔭到底</div>
</p></div>
<div class='div-other'><a id='mulu11' />
<p class='h2'>靈雲見桃花因緣</p><p style="text-indent:0em" class="lg-abnormal"><div class='lg-row'>靈雲見道悟桃花枯木生枝又發芽莫謂玄沙猶未肯從來眼裏不添沙</div>
</p></div>
<div class='div-other'><a id='mulu12' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>堪笑兩堂不唧溜無端揚出自家醜一刀兩段早橫身免得臭聲千古有</div>
</p></div>
<div class='div-other'><a id='mulu13' />
<p class='h2'>誰字</p><p style="text-indent:0em" class="lg-abnormal"><div class='lg-row'>誰悟誰參誰悟誰參誰誰悟悟誰誰當誰覷破覓誰者始信參誰不是誰</div>
</p></div>
<div class='div-other'><a id='mulu14' />
<p class='h2'>狗子佛性因緣</p><p style="text-indent:0em" class="lg-abnormal"><div class='lg-row'>無性狗子不解哮吼喚便回頭趯著便走</div>
</p><p style="text-indent:0em" class="lg-abnormal"><div class='lg-row'>狗子有性堂堂正令咬殺佛祖來者乞命</div>
</p><p style="text-indent:0em" class="lg-abnormal"><div class='lg-row'>有性無性人人疑著這箇畜生頭上帶角</div>
</p></div></div>
<div class='div-other'><a id='mulu15' />
<p class='h1'>聯芳</p>
<div class='div-other'><a id='mulu16' />
<p class='h2'>恒秀發林禪人</p><p style="text-indent:0em" class="lg-abnormal"><div class='lg-row'>獅子窟中獅子兒謾將牙爪對人施有時[跳-兆+孛]跳法堂前哮吼一聲天地寂</div>
</p></div></div>
<div class='div-other'><a id='mulu17' />
<p class='h1'>法語</p>
<div class='div-other'><a id='mulu18' />
<p class='h2'>示發榮高居士</p><p>明了其家所歸道路一也但不知以何為家以何為路即此心者是也心外無法法外無心一心之法何勞外求勉之。</p>
</div>
<div class='div-other'><a id='mulu19' />
<p class='h2'>示發忠居士</p><p>天地間作好人猶欲盡善況為聖賢者然聖賢事業不過是安分二字以了平生且道如何即是皇天無二道聖凡無兩般。</p>
</div>
<div class='div-other'><a id='mulu20' />
<p class='h2'>示發志陳居士</p><p>若道此事從因緣生滅中而有生滅中有不生滅者可曾薦取否若向此中薦得師姑原是女人做。</p>
</div>
<div class='div-other'><a id='mulu21' />
<p class='h2'>示發洪萬居士</p><p>善人行善事頭頭耳法法耳無不從此一善永善然後作事始知我本有不消借取他人也勉之。</p>
</div></div>
<div class='div-other'><a id='mulu22' />
<p class='h1'>真讚</p>
<div class='div-other'><a id='mulu23' />
<p class='h2'>初祖</p><p style="text-indent:0em" class="lg-abnormal"><div class='lg-row'>這箇老胡心眼條直不計年華獨坐磐石舌頭無骨眼有筋力曾為梁皇九年面壁遺下禍胎隻履歸去面目儼然只少口氣咄休來者裏弄枯禪莫道無人通消息</div>
</p></div></div>
<div class='div-other'><a id='mulu24' />
<p class='h1'>詩偈</p>
<div class='div-other'><a id='mulu25' />
<p class='h2'>行腳有感</p><p style="text-indent:0em" class="lg-abnormal"><div class='lg-row'>萍蹤飄泊在天涯曲徑春深艸木賒渴飲清泉和月掬饑挑野菜帶雲拏殘霞亂剪縫衣重怪石橫堆倚杖斜翻憶古今賢哲事蒲團坐破總非他</div>
</p></div>
<div class='div-other'><a id='mulu26' />
<p class='h2'>遊興龍寺</p><p style="text-indent:0em" class="lg-abnormal"><div class='lg-row'>禪林深處古瑤臺怪石玲瓏樹倒栽水鼓磯琴隨耳靜松邀明月上窗來雪埋峭壁生苔滑花綻疏籬繞徑開幽興偶然逢勝地好將竹杖恣徘徊</div>
</p></div>
<div class='div-other'><a id='mulu27' />
<p class='h2'>遊三賢洞<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>勝跡嵯峨聳翠岑斜穿埜徑白雲深山驚風響林棲鶴水滴潭鳴石操琴四壁藤華懸碧洞一窗孤月映禪心缽囊到處頻開展無事蓬居問主人</div>
</p><p style="text-indent:0em" class="lg-abnormal"><div class='lg-row'>古洞悠然別有奇孤雲野鶴任棲遲桃紅柳綠庭前畫燕語鶯啼壁上詩靜裏聞聲風撼竹窗前見影月臨池渾忘世慮消炎暑寂寞空山到者稀</div>
</p></div>
<div class='div-other'><a id='mulu28' />
<p class='h2'>春雪</p><p style="text-indent:0em" class="lg-abnormal"><div class='lg-row'>東風昨夜忽衝霄吹落梨花處處飄古木枝枝皆吐玉層巒疊疊盡垂瑤空中有色徒增粉眼底無沙那著標萬境皓然堪一臥也知幻裏幻真超</div>
</p></div>
<div class='div-other'><a id='mulu29' />
<p class='h2'>山居</p><p style="text-indent:0em" class="lg-abnormal"><div class='lg-row'>疊疊峰攢疊疊峰白雲深處寄孤蹤松窗日曉夢初醒瓦缶茶烹味正濃雨過徑苔添綠色月來池沼盪荷容蕭然曳杖乘幽興林下徐行聽遠鐘</div>
</p></div>
<div class='div-other'><a id='mulu30' />
<p class='h2'>懷雪臂法兄和尚<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>幽徑穿林繞亂峰計窮無處覓行蹤空中華雨徒霏座簾外風雲枉度鐘泉帶月明流石缽衲和山靄挂巖松應知慧遠清翛榻未許伊人禮玉容</div>
</p><p style="text-indent:0em" class="lg-abnormal"><div class='lg-row'>攜笻直上白雲峰曲徑飛泉過幾重卓錫瀠洄梅嶺月浮杯蕩漾錦江風深山寂寂無人語澗水滔滔有句通展轉憶君還憶德幾回敲韻話青松</div>
</p></div>
<div class='div-other'><a id='mulu31' />
<p class='h2'>擬石屋韻</p><p style="text-indent:0em" class="lg-abnormal"><div class='lg-row'>白衣擬類佛袈裟遍體<span class='corr'>㲯</span>毿未易嗟見客臨筵畏似虎逢人拈箸活如蛇青山高枕猶添夢綠水當窗儘落花道眼風塵何日盡長歌一曲出煙霞</div>
</p></div>
<div class='div-other'><a id='mulu32' />
<p class='h2'>遊朝陽洞</p><p style="text-indent:0em" class="lg-abnormal"><div class='lg-row'>洞中笑覽玲瓏石涌出天泉特地流崖畔笙歌明歷歷谿邊藻韻自悠悠瓊扉不鎖煙霞幕皓月明連艸木秋看水看山時看鶴忘機得意興偏留</div>
</p></div>
<div class='div-other'><a id='mulu33' />
<p class='h2'>晚眺<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>閒閒無箇事登臨萬里賒拽杖來谿谷翹首望煙霞嶽頂嵐光淡波心月影斜遙看天際外樹樹集寒鴉</div>
</p><p style="text-indent:0em" class="lg-abnormal"><div class='lg-row'>薄暮入孤峰山重水亦重依依雲駛懶數數鳥爭桐徑僻人留跡風高松韻濃野情無限意多在月明中</div>
</p></div>
<div class='div-other'><a id='mulu34' />
<p class='h2'>春日同友人歸話月山舍</p><p style="text-indent:0em" class="lg-abnormal"><div class='lg-row'>攜笻歸隱處花徑鳥聲幽冰釋魚龍躍山空水月浮同君青嶂外伴我白雲遊翻憶舊蓮社聊將詩賦酬</div>
</p></div>
<div class='div-other'><a id='mulu35' />
<p class='h2'>山居</p><p style="text-indent:0em" class="lg-abnormal"><div class='lg-row'>茅屋深幽處流泉咽谷鳴奇峰藏怪石涼月映心清塵靜餘空寂客來懶送迎扶笻舒野望雲從足下生</div>
</p></div>
<div class='div-other'><a id='mulu36' />
<p class='h2'>春日訪玉環老宿新建善寓庵</p><p style="text-indent:0em" class="lg-abnormal"><div class='lg-row'>精藍新卜築覽勝蹋莓苔芳艸穿籬長藤花繞逕開扁舟簾外渡皓月榻邊來談罷空林事與君笑一回</div>
</p></div>
<div class='div-other'><a id='mulu37' />
<p class='h2'>訪聖幢法兄和尚新建南林精舍</p><p style="text-indent:0em" class="lg-abnormal"><div class='lg-row'>竹院喜新搆招提傍古城鐘聲傳石窟月影數華莖戶外碧峰秀階前綠沼平炊茶偕盛友相共話無生</div>
</p></div>
<div class='div-other'><a id='mulu38' />
<p class='h2'>送天鏡之江南</p><p style="text-indent:0em" class="lg-abnormal"><div class='lg-row'>不覺春帆動知君去去忙香飄梅<span class='corr'>已</span>亂雨霽柳初狂別路千山遠離思一水長回看新白足永趾桂林香</div>
</p></div>
<div class='div-other'><a id='mulu39' />
<p class='h2'>元旦問水</p><p style="text-indent:0em" class="lg-abnormal"><div class='lg-row'>日暖乘初興尋幽問水源谿深梅帶雨谷冷石生煙動影涵青嶂搖波浸碧天悠然環古洞疑是臥龍潛</div>
</p></div>
<div class='div-other'><a id='mulu40' />
<p class='h2'>山居<span class='note-inline'>(七首)</span></p><p style="text-indent:0em" class="lg-abnormal"><div class='lg-row'>箬笠癭瓢挂壁間行蹤放下自安閒把茅不比尖頭屋縱有柴門不用關</div>
</p><p style="text-indent:0em" class="lg-abnormal"><div class='lg-row'>遯世安禪住此山蒲團七破始知閒翛然突出凡塵外不結跏趺不掩關</div>
</p><p style="text-indent:0em" class="lg-abnormal"><div class='lg-row'>卜築尋幽去住山栽松種竹日消閒雲封古逕無人到滿目青山盡祖關</div>
</p><p style="text-indent:0em" class="lg-abnormal"><div class='lg-row'>未到深山似有山到來何處不安閒寥寥瞪目無他物唯見松華度竹關</div>
</p><p style="text-indent:0em" class="lg-abnormal"><div class='lg-row'>一層山外一層山展缽隨緣出世間記得空生巖下坐月移華影到禪關</div>
</p><p style="text-indent:0em" class="lg-abnormal"><div class='lg-row'>忘情樂道住深山境寂塵空處處閒諸念<span class='corr'>已</span>隨流水去懶跏趺坐邁玄關</div>
</p><p style="text-indent:0em" class="lg-abnormal"><div class='lg-row'>落花流水滿谿山一徑蒼苔伴我閒閉戶無人春寂寂月篩竹影映禪關</div>
</p></div>
<div class='div-other'><a id='mulu41' />
<p class='h2'>巖軒<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>悠然別是一天台誰縛柴門傍石開四壁水光堪逸興藤花風送落新階</div>
</p><p style="text-indent:0em" class="lg-abnormal"><div class='lg-row'>傍崖卜築亭空寂一任煙雲集幾堆頑石點頭機自化時人莫作等閒猜</div>
</p><p style="text-indent:0em" class="lg-abnormal"><div class='lg-row'>天連水也水連天亭啟窗看紫霧懸幸有流泉知此意<span class='corr'>卻</span>來杖底共談禪</div>
</p><p style="text-indent:0em" class="lg-abnormal"><div class='lg-row'>洞天勝概古今奇策杖頻登訪故知謾道幽懷偏隱處好將空缽挂高枝</div>
</p></div>
<div class='div-other'><a id='mulu42' />
<p class='h2'>種竹</p><p style="text-indent:0em" class="lg-abnormal"><div class='lg-row'>攜鋤種竹敲新韻掬水澆華惺舊顏煮石暇時延野客一谿雲月冷禪關</div>
</p></div>
<div class='div-other'><a id='mulu43' />
<p class='h2'>行腳</p><p style="text-indent:0em" class="lg-abnormal"><div class='lg-row'>野衲尋芳度嶺頭晴空一望露清秋孤圓伴宿林梢月煙水盡從缽裡收</div>
</p></div>
<div class='div-other'><a id='mulu44' />
<p class='h2'>遊玉仙洞</p><p style="text-indent:0em" class="lg-abnormal"><div class='lg-row'>古洞嵯峨信步投殘霞幾片挂峰頭崎嶇怪石如聞法聳立崖臺不記秋</div>
</p></div>
<div class='div-other'><a id='mulu45' />
<p class='h2'>初春</p><p style="text-indent:0em" class="lg-abnormal"><div class='lg-row'>層巒一徑望天涯拄杖翻雲客興賒舉步尋芳煙水際不知何處折梅花</div>
</p></div>
<div class='div-other'><a id='mulu46' />
<p class='h2'>雪梅</p><p style="text-indent:0em" class="lg-abnormal"><div class='lg-row'>紛紛玉屑夾雲浮峰頂摩天盡白頭秖有寒梅色不改一枝獨放玉林丘</div>
</p></div>
<div class='div-other'><a id='mulu47' />
<p class='h2'>除夕</p><p style="text-indent:0em" class="lg-abnormal"><div class='lg-row'>嚴寒殘臘接三陽移舊迎新歲月長坐對談心忘夜永江風吹送玉梅香</div>
</p></div>
<div class='div-other'><a id='mulu48' />
<p class='h2'>元旦</p><p style="text-indent:0em" class="lg-abnormal"><div class='lg-row'>人間此日鬧喧天山寺幽閒不計年欲覓頭陀深隱處雪梅花下聽流泉</div>
</p></div>
<div class='div-other'><a id='mulu49' />
<p class='h2'>別顏文學</p><p style="text-indent:0em" class="lg-abnormal"><div class='lg-row'>重道如山不可違悵然送我過柴扉東風未識離人意惱亂梅華點客衣</div>
</p></div>
<div class='div-other'><a id='mulu50' />
<p class='h2'>壽大枝監院</p><p style="text-indent:0em" class="lg-abnormal"><div class='lg-row'>菩提種自威音前經幾嚴霜色相鮮覷破悠然光彩麗何須更祝大椿年</div>
</p></div>
<div class='div-other'><a id='mulu51' />
<p class='h2'>送蒼松法兄和尚歸峨眉</p><p style="text-indent:0em" class="lg-abnormal"><div class='lg-row'>一重山外一重天蹋碎峨眉月正圓援物莫嫌伸臂晚時拈白棒絕狐禪</div>
</p></div>
<div class='div-other'><a id='mulu52' />
<p class='h2'>示慧光禪人</p><p style="text-indent:0em" class="lg-abnormal"><div class='lg-row'>湛湛碧潭浪滔天翻然錦水活龍眠他時奮甲騰霄漢布雨施雲澤大千</div>
</p></div>
<div class='div-other'><a id='mulu53' />
<p class='h2'>示眾<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>學道猶如敵萬兵頻敲勝鼓始回程狼煙掃盡塵氛泯功就誰思細柳營</div>
</p><p style="text-indent:0em" class="lg-abnormal"><div class='lg-row'>金剛戒體露堂堂皎潔無瑕滿月光一映千江隨浪卷剎塵都是苾芻香</div>
</p><p style="text-indent:0em" class="lg-abnormal"><div class='lg-row'>參禪端的戒為先二六時中痛著鞭識得通身渾是戒從前持犯一齊捐</div>
</p><p style="text-indent:0em" class="lg-abnormal"><div class='lg-row'>參禪端的戒為先枯木寒灰是病淵曾憶慧能親切處百思不斷紹單傳</div>
</p><p style="text-indent:0em" class="lg-abnormal"><div class='lg-row'>參禪端的戒為先剔起眉毛子細看凡聖兩岐俱截斷超然別是一壺天</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>父母未生前何為本來面咄哉大丈夫看取石鞏箭</div>
</p><p style="text-indent:0em" class="lg-abnormal"><div class='lg-row'>父母未生前何為本來面珍重木人言虛空捉閃電</div>
</p><p style="text-indent:0em" class="lg-abnormal"><div class='lg-row'>父母未生前何為本來面迷隔萬重山悟時一條線</div>
</p></div>
<div class='div-other'><a id='mulu54' />
<p class='h2'>因僧請問托缽話師示以偈</p><p style="text-indent:0em" class="lg-abnormal"><div class='lg-row'>坐立儼然知不知巖頭密啟令人疑春風不用生愁里玉兔橫眠雪裏時</div>
</p></div>
<div class='div-other'><a id='mulu55' />
<p class='h2'>示空凡禪人</p><p style="text-indent:0em" class="lg-abnormal"><div class='lg-row'>刈盡荊棘了靈芝自發芽無明煩惱歇常開智慧華</div>
</p></div>
<div class='div-other'><a id='mulu56' />
<p class='h2'>示芝蘭上座</p><p style="text-indent:0em" class="lg-abnormal"><div class='lg-row'>萬緣都撇<span class='corr'>卻</span>樹下且跏趺坐落天邊月人間作畫圖</div>
</p></div>
<div class='div-other'><a id='mulu57' />
<p class='h2'>示指迷善人</p><p style="text-indent:0em" class="lg-abnormal"><div class='lg-row'>一句彌陀佛能消歷劫愆如是念將去何愁不現前</div>
</p></div>
<div class='div-other'><a id='mulu58' />
<p class='h2'>山居</p><p style="text-indent:0em" class="lg-abnormal"><div class='lg-row'>我愛深山好野徑清風掃一衲一烏藤隨方任起倒</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>靜坐不知時杜鵑晝夜啼山深忘世樂白雲共我棲</div>
</p></div>
<div class='div-other'><a id='mulu59' />
<p class='h2'>雲中懷友</p><p style="text-indent:0em" class="lg-abnormal"><div class='lg-row'>雪裏懷知<span class='corr'>己</span>翛然弗畏寒一般清意味秪自不相瞞</div>
</p></div>
<div class='div-w'><p style="margin-left:8em">門弟子月賢孫普從對</p>
</div></div>
<p class='juan'>雲幻宸禪師語錄終</p>
<div class='div-w'><a id='mulu60' />
<p class='h1'>雲幻宸禪師塔記</p><p>師法諱印宸蜀之忠州人也本姓萬氏童時有出俗之志告二親得命十六出家廿二歲稟戒於象崖珽禪師侍巾缾三載後乃訪道四方走雙桂參破山老人即服膺執弟子禮法務無難久之命掌監寺辛苦勞脆有所不辭無毫髮鄙吝心見於顏色而眾德之後受巴州之請說法中峰淨慈二剎平生為人不肯假借孤硬到底忽於康熙<span class='corr'>己</span>酉四月望六日在本郡石鼓寺粥後入堂趺坐乃伸右足云大眾會麼吾將逝矣盡十方世界都盧是者箇眾悲感乞師留偈師應聲曰曠大劫來無去住縱橫應用廣流布悄然蹋倒上頭關一切是非渾不顧語畢而逝世壽四十七僧臘二十五嗣法弟子恒秀林月賢會等五人建塔於石鼓寺之左余守開化因與綠蘿恒禪師交深有年固以幻師塔記授余余愧筆頭無金剛正眼豈能使幻師末後一段光明照天照地去也余即記之又能窺其涯涘於萬一哉請者益篤不得<span class='corr'>已</span>乃引其事而為之銘曰。</p>

<div class="lg regular"><div class='lg-row'>破山峭　象崖突　雲幻平　斷嶺嶠　不借路</div>
<div class='lg-row'>自回照　無縫塔　螻蟻笑　一片幻雲絕孔竅</div>
</div><p style="margin-left:0em;text-indent:2em">時康熙二十一年八月十八日閩龍潯李道泰書于開化署中</p>
</div>
</div><!-- end of div[@id='body'] -->
</body></html>