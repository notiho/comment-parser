<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>浮山法句</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>浮渡山大華嚴寺中興尊宿朗目禪師塔銘併序</p><p class="byline">賜進士出身翰林院編修參學優婆塞邑人吳應賓撰</p><p class="byline">文</p><p>賜進士出身。翰林院編修龍眼居士，邑人何如？寵篆書浮山華嚴寺者，宋圓鑑大師遠錄公為歐陽永叔因碁說法處也。其在國朝，則古亭和尚以山雲水石作大師子吼，去而還滇百年許。而朗目禪師復自滇來浮渡，稱中興尊宿云。師曲靖，李氏子也。法諱本智，初號慧光。余同年黃舍人道月，以朗目更之。曲陽之城有朗目山，師之薙髮在焉。志初，且旌法眼也。山之主人曰白齋和尚始出家有于弱，而慧龍性難馴白，齋窘之，北方數年，得其傷足之便，乃負而趨，為之剃染，即師也。白齋，捨富人，居修遠離，行華嚴法界，勤勇念知其住雞足住會城，皆以師從聞熏發起良厚，將順世有為師請遺教者白，齊曰：是惡知不旦莫為人婿耶？蓋激之也。師乃發憤，請益諸方。是時武當不二，伏牛大方印宗、南岳、無盡、廬山大菴薊門、遍融月，心性天輩，皆倡導師。所至有結夏者，有三年淹者，有發蹤者，有安鼻孔者，有擩首者，有揚眉瞬目者，有點頭者，有為之停機注思者，雖咄咄逼人，未嘗自喜。清涼峨眉落伽天臺、少林蘆芽之屬，咸極幽討，庶幾遇之。其後乃登天目蘭風之門風，以見佛了生死為問，師方擬說，輒呵之。一日，風肩柴次，遙見師擲之於地，曰：見佛了生死。師不言，直前肩其柴大呼曰：見佛了生死風。深契之。於是臨濟之金剛王時，從面門放光出入，稱藂林白眉矣。往余讀蘭公所著宗鑑，而歎師之能肖其哮吼也，而蘭公常以方便攝諸外道，賊具借資頗滋，不譽波及師愛者請有以自貳。師曰：譬如飲水，冷暖自知，奈何以外人齒頰而背吾心耶？而師所摧伏外道以謝蘭公亦復不少。易曰：幹父之蠱，師之謂也。師既具擇法眼，以婆心故不辭泥水。門人於方之內，前後所得當名人魁古無慮數十輩不具，載載其慕，用之尤者過六安。時劉大夫垓為新中峰，山居之剎曰華嚴者，以憩瓶錫。既成，去而遊，曰不鍾。給事字滈陶，比部允宜，皆莫逆焉。居數年，比部左遷廬州，別駕視篆，於六出俸錢，創鏡心精舍，以待師問。行至合肥，則黃舍人片言投契，上首自雄作朗目禪師小傳，而余小子應賓用萬曆甲午，從四眾範文六天人。師歸於浮山之金谷巖當事之嚴，而師飄然一衲挂搭菩提場中，悲仰請加者累月像成，然後去。既見君子我心，則夷同心之言，雲興瓶瀉，二三冥契，皆曰：未曾有也。蓋自古亭之去浮渡，而華嚴燼矣。支提覷山和尚從余請以慈聖皇太后法寶駐錫金谷，為蘭若前茅。明年，復如支提，久之示寂，則遂以金谷戴師。始至自六首，為遠公舉揚十帶，慈濟堪忍眾，是以和波旬滋蠢至，剖龍宮而馬鬣之。師曰：真宰豈有異方便耶？禱於三洲，包腰而去。而如來所遣劉司空東星，以中丞建節淮濟慈，示之不忘，急開士邂逅師子龍興，睹大機之用，而喜可知也。靜室用二輩禮館之左舍大索，竺墳請所以報德者三，而師不應也無<span class='corr'>已</span>，乃言浮渡亟下，所司治反金地諸使者郡邑大夫順流，更始闡提章章，歸我汶陽，而會上大轉三藏法輪於菩薩住處，師自濟之。普照如　京師，中丞之聲，實為前導，遂得　請一時英碩，諸所推輓，若臂若舌。語具余內凡胡參知瓚所成浮山志中，肇自戊戌，迄於壬寅，首尾五夏，而浮山護國大華嚴屹然表於龍象之窟，璽書貝㲲，特地配天，歐遠一會，儼然未散。惟兩大士尸之怪，乃沁水之車，浮山之笠，千里一日，不異合符，豈人力也哉？所從來久遠矣。師氣韻閒曠，目無貴高，取大宰官，惟法幢之是務。建食不力，珍臥不下，帷入為寶，瓶出乃香。積三藏之函，三寶之塔、秋毫，皆四事之自出也。操觚之技，慧業夙成，林下水邊，味其韻語，爽然若致身中峰之側，書法潛心，右軍往往以道勁見賞，然皆不竟學取能莊嚴第一義為悉檀之助而<span class='corr'>已</span>。高山仰止，<span class='corr'>麈</span>尾是瞻，楮墨齒牙，應接不暇。或時體為之敝，師亦不知也。輕重不立於懷，讚毀不止於耳。二施四攝，所起佛種，使有籌室，何啻闍維？余同年，竇廉訪子偁，喻之淨，月處空影，涵萬水倔彊者不覺心下所至，非有求人人者，求之于開府。若瀛汪中丞可受陶祭酒望齡、袁洗馬宗道黃庶子輝、李侍御天麟王職方舜鼎、張大參淳，皆許絕倫之目，而王太史陞[雨/虫]、太史思霈、王給諫、元翰、朱武部、世昌陳觀察佇、蔡工部善繼、李評事、　　張令尹慎言、吳州守澄時，阮州守以臨陶進士珽、司空之胄子劉　　並總<span class='corr'>已</span>北面稱浮山優婆塞者也。僧伽藍摩經綸伊始，則付囑其徒圓白而脫身，為竿木之遊，迴見業，因有力者，復祖堂之寧海使白之兄圓教居之，至沁水，置芻於司空之墓，而是時　瀋藩以金湯為剎利中最，尤好華嚴所居諸座主，執經侍側，居然五十三參中，一數聞師名，因其人都致之。既至，長揖不拜，發以敬田。神情整暇，慈旨清婉，　瀋邸為之改容。肅客，法喜滋熏。明日，遂納師資禮所供，獨受一紫伽黎及水晶素珠為浮渡之鎮，而　瀋邸不復南面朝釋子矣。師於紫柏老人後而未往，挂錫薊門，而紫柏示受王難譸張之徒虎且域。招提大恐，師以空寂我國，晏然作書，抵吾家客部，用先讚嘆紫柏逆行方便，甚難希有！由斯以譚師之親見紫柏久矣，而山陰錢經國所述兩公鍼芥之語，實傳聞於紫柏之門，知師者何必在弟子耶？居數月，受慈聖請，自寶塔徒居蘆溝之廣慈精藍大建。然師所懷來，故在浮渡。日夜欲有所會，以濟南轅。而慈聖將周三百六十甲子，眾請以首楞嚴法，增上祝延師躊躇數四，若將弗克至，同分別業二種妄見，忽下座，告大眾曰：緣盡矣。以水灌掌，跏趺而逝，時乙巳之十二月二十四日也。距生乙卯，歷五十暮而符其月日，僧臘以十計者四焉。訃聞慈聖震悼，憫卹有加，賜金返靈骨，塔於浮渡妙高峰之南麓，從師志也。師嘗問蘭公：和尚知是般事便休，何自苦？蘭公云：恁麼則法有住處矣。師伏膺之五載，修般舟行，以刳正性而違現業入草，驀鼻念佛，自呼終其身，脅罕至席。金谷安居，率眾長跽，以華嚴音聲漩澓觀察，而方山之論觸目會心，自是更喜修多羅，藏蘭風一句不復作奇特想矣。師十二驅烏，十九行腳，三十年一聞家耗，還書慰喻諸法空幻外了不及。私嘗為余言：今是昨非相觀末後脫洒有以也，百身可贖，絕塵而奔，以追六千比丘之鞭影，即彌勒樓閣，彈指立登，何論梵剎哉？初後住處皆曰華嚴，最初所事師最後所囑大弟子，皆華嚴善知識。而余讀古亭碑，亦以法界之門與離文字印為鳥之二翼。往師在滇時，嘗熟睹古亭肉身於歸化寺，而記名字於浮渡者，誤以亭為藤。後在王舍，滇人向以山、雲水石集而後知歸化肉身之為浮渡主也。二剎相去萬里，百餘年間，去來如連環，憶忘如蕉鹿，可不謂大異乎？當師護藏返錫，余贈之詩曰：古亭歸路為來路，遠錄宗乘入教乘。蓋實錄也。幻因幻果，谷響泉聲，十帶十玄，搬柴運水，未知見佛了生死者，到此還有末後句也無？嗣師法者，圓忍、圓教兩座主後先戮力，咸有庸施，而白書記代師領眾者五年，深入緣起，得菩薩戒。於古心和尚在羯摩中說法第一。其末以浮渡，推紫柏之高足鎧，君子謂之善繼善。因此三比丘與師少所偕行腳圓性座主相繼觀化，皆以闍維之燼，從師於窣堵坡之左。側忍之，徒佛觀佛香教之從佛開白之徒，佛志佛來，若守若從，不為無樹而開與來也。親祝髮於師手，嚴淨毘尼，勤求般若，師之慧命在焉。汪中丞嘗與師言於金臺之下，師號朗目，何不朗吳太史目？師笑曰：遠公黑白，未分一著。子非渠無眼，人不能覷也。余小子未之，敢承然師之所以朗余目者，亦<span class='corr'>已</span>多矣。天刑未寬，無能為役，中心藏之，何日忘之？乃因舍人小傳，益摭甲午以後所聞見於師者，勒之於塔，而系以銘。銘曰：臨濟之宗遠錄，橫吞曹洞。浮山之帶古亭，混入華嚴。人境俱奪兮，龜毛兔角之薪盡。事理妙協兮，山雲水石之火。傳天目之返擲兮，顯法身向上之用。歸化之出定兮，了昔人猶在之緣。支茆建剎兮看殘碁於局外；微塵經卷兮，聽撾鼓於聲前。開示眾生兮從來一十九路，莊嚴佛土兮向後百千萬年。有塔涌地，有舌彌天。帝<span class='corr'>網</span>重重而無盡，金輪剎剎以俱圓。其斯以為朗公之禪。</p>
</div>
<div class='div-xu'><a id='mulu2' />
<p class='h1'>夢禪語</p><p class="byline">王舜鼎<span class='note-inline'>(會稽人兵部侍郎)</span></p><p>乙巳臘月念，有四日午時，朗目和尚無疾坐化。次日，其孫幻際來報越數日，將歸靈骨建塔原住浮山，問銘於予。予惟和尚生平夢見這著十方三界既<span class='corr'>已</span>空卻今日何須更從空裏重牽葛藤？夢中說夢意，欲借筆端，點出光明，且莫匆匆。草草無<span class='corr'>已</span>，姑取舊時相見一二夢語，舉似明眼人共圓，此夢何如記？壬寅年偕陶石簣、趙石梁諸老，訪師于寶塔寺石簣舉楞嚴經中喪本受輪語，問：如何是本？和尚不答？復問和尚應云：若再問，便喪卻了也。復云：必欲究竟此事，尚須細詳。期以異日。眾遂別顧余心動不能<span class='corr'>已</span>，尋與左心源約再訪盤桓，竟日頗悉和尚行腳事與提策學人語，剖出心肝，努破睛珠，入泥入水，曲為學人。嘗云：吾嚮於宗門，見些光景，自謂妥當一機一境，當甚麼事？汝等學者，須著實用力，時時覺照，始有少分相應。又云：金剛經須細讀，降伏其心，只在無我、人、眾生、壽者四相。後云：應如是知，如是見，如是信解，不生法相。學者直須恁麼始得舋舋開示，可謂至拳切矣！嗣後和尚以送藏歸浮山，余以使事歸會稽，年餘不相會。比甲辰，抵京，復晤寶塔寺，再與石簣諸丈會譚慈慧寺石簣細叩此事。和尚再四徵詰舉心經，照見五蘊皆空語問：今見有五蘊，如何能空經中說深般若？此般若，人人本有，只是不顯顯即五蘊空矣。儘力提示，大約欲學人照破幻相，透出本地風光耳，慈悲心切，不無落草之談，要以空諸所有，一切皆是一切無著此等境界，和尚蓋親受用久矣。寥寥末法衲子幾人，予與和尚形跡似疏，道味頗契。予嘗寄柬以不相見而見和尚，答云：汝既如是，吾亦如是化之。先數日，和尚以一緣事相託，予答柬尾，有云：歲將暮矣，滴水滴凍，目下如何？意以相最，不謂逾日，遂辭世去也。目下消息，略通一線，身世何有去來？翛然和尚，庶幾得自在法門矣。聞先一夕夢，四大皆空，早起語人生死事亦只尋常。吾今覺無身一般，然猶升座講楞嚴至別業同分二妄見處罷講歸禪室端坐瞑目而化。道俗見聞，歎未曾有。茶毘日丘，太史王給諫至蘆溝橋北皆長跪合爪誦佛，至火滅乃<span class='corr'>已</span>。總之，同分妄見，本無生死，妄見生死，現在生死妄見無生死，種種臆想，種種戲論，皆夢也打破，此夢仍夢也。即今有不夢者麼？試扶起朗目和尚，與伊摸卻眼睛，點出光明看。</p>
</div>
<p class='juan'><a id='mulu3' />曹溪一滴卷之七<span class='note-inline'>(朗目和尚浮山法句)</span></p><p class="byline">妙峰山後學周　理輯</p><p class="byline">滇南學人陶　珙閱</p>
<div class='div-xu'><a id='mulu4' />
<p class='h1'>浮山九帶序</p><p>咄！這老漢遭葉縣省雷鳴雨棓，忍得氣充寰宇，受太陽玄皮履，直裰付諸方，不直半錢，那堪坐大宋仁宗皇祐敕賜浮山大華嚴令四海仰如星斗，至今聲價彌天。指點文忠子黑白未分前一著，畢竟落在那邊。敘宗門九帶，葛藤猶存，一帶未完累，天下學人紛紛把作話頭參。余是祖師第二十四代覺胤越一萬八千程來究。當時未了底公案，不免替祖師代轉法輪；為諸人聊通一線，使楊廣山頭異草翻茂。會聖巖前怪石開蓮闢開；大通洞口，拈出九帶枯禪，蓋天蓋地，彌古彌今，普現諸人面前，用之則任汝敲風打雨，不用則從他墮海堆山。諸人到此，還見吾祖師第十帶宗旨麼？將拂子向空中一點。便下座。</p>
</div>
<div class='div-other'><a id='mulu5' />
<p class='h1'>柬劉晉川司空</p><p>古人以學道譬之牧牛，發心修道如尋牛，久之見性如獲牛，以念佛總攝六根如調牛。故經云：譬如牧牛之人，執杖視之。又云：一回入草去，把鼻拽將來。此捷徑法門，老檀早深入矣。經云：見性易，學道難。既得見性，放過即不可。幸老檀二六時中，將本參話頭，重加精進，一切處不可放過，念茲在茲，如煉精金，轉加明淨。今時學道之人，只務說禪，說時似悟，對境都迷，只為不肯信心，一切處放過，被境所轉，不能轉物為道。山僧在長安市上，與諸宰官、居士單提淨土一門同修念佛三昧。如黃太史慎軒居士，夫人去世發願永斷愛欲，獨處靜室公務之暇，一心念佛，迴向西方。袁又損昆季及一門，眷屬，俱持彌陀佛號，并往生神咒，為西方公據。又劉尚寶、李御史諸上善友，俱以念佛三昧送日月。此諸法友，禪土雙修，福慧兩嚴，真可謂在家菩薩也。今以化諸君念佛公案一百八句，見性成佛祕旨書寄老檀熟參熟念自覺覺他。但念佛有二種：一、口頭念報身佛；二、心頭念法身佛。未見性人念口頭佛，<span class='corr'>已</span>見性人念心頭佛，以心融十方故念佛一聲，十方震動，經云：佛身充滿於法界。正念佛時，佛即是心；正念心時，心即是佛。心佛不二，法界如如。經云：覺遍十方界，即得成佛道。惟老檀深心念佛不盡。</p>
</div>
<div class='div-other'><a id='mulu6' />
<p class='h1'>柬黃慎軒太史</p><p>貧道智聞居士依最上乘發菩提心，久如浮山華嚴，遠祖道場，乃居士菩提心中一微塵耳。此箇微塵，量等千界無量凡聖盡處其中智。今舉此一塵，請居士以筆端三昧，點破成華藏莊嚴，則十方諸佛無不讚嘆，一切眾生無不歡喜，智望居士座，瞻仰無量。</p>
</div>
<div class='div-other'><a id='mulu7' />
<p class='h1'>答蘊璞法師</p><p>牛首別而不別，龍舒逢而不逢，且道不逢不別，是何面目？咄！釋迦以這箇指天指地，達摩以這箇分皮分髓，臨濟喚作金剛王，趙州溷指為柏樹子，乃至千七百老衲顛拈倒用俱出不得。這箇門頭戶底，都為他不逢不別，動用百草頭邊寂滅一微塵裏，令盡大地人推不倒扶不起。上座到此田地，只得將空合空，以水投水，不免以這個陞馬大師，千百年爛不盡的一張木床。以這箇說老瞿曇五十年譚不了的。半邊圓覺以這個剖佛祖心胸，以這箇揭人天眼目。究竟這個，早是空中釘橛，那堪更將埋塵？故磚封作臘月扇子，吐曼浮渡山人說是鹽官犀角，卻被巖前石女看破了也。呵呵！似這等用不著的閒家具，只好分付無乎？童子等到驢年打死，東海鯉魚了一二場懡㦬，揀點將來，金剛王柏樹子與塵磚臘扇，總是古今通弊，好與一齊按下，放過三十棒。且看無面目老子與太虛空商量，昨夜把須彌山一摑驚動，南海波斯捉住。西天賊盜等到今朝日午打三更叫森羅萬象一齊看，卻是東村王大老。咦！然雖如是，似這等說話底，只合提到十字街頭，倩無舌人痛與一場惡罵。何故？怪他前來錯說了這個。</p>
</div>
<div class='div-other'><a id='mulu8' />
<p class='h1'>開心法語</p><p>震旦瀋邦，有　大世主繼成離欲居士早受靈山之記，夙植般若之根，以悲願無盡故，示誕王宮；為覺悟自他故，迴向佛道，以實相觀，身以如幻涉世神定三摩志趣，六度美聲，遐布善信，咸依方外。朗目比丘者，以生死故，離世間網，遍求善友故，歷半天下，聞　世主道聲，欲會心要，從浮渡山三十六巖方丈中出經行過百由旬地，入舍衛城，於十字街頭悲宮智殿中，見其　世主坐無畏座，福德具足，智慧洪深，以無我智，修一切善法，知一切法皆是佛法，清淨光明如人中月。敬合掌問訊曰：善哉　世主！富有國土，貴無等倫，作何勝因，感斯妙果？爾時　世主即從座起，亦合掌問訊。答曰：我昔曾於無量百千萬億佛所，種諸善根，深信般若，以是善因，成是善果。又問：諸婬怒癡，與戒定慧、世出世法，我及我所，得性相平等否？曰：法與非法，悉無自性，無性之性，性自平等，無有差別。又問：此無性之性，境界云何？曰：虛空佛性，境界甚深，須藉開示，乃得悟入。作是語<span class='corr'>已</span>，即迎比丘，入大慈悲殿，焚五分香，禮三世佛，問訊比丘曰：惟善知識開我智眼，入佛知見。於是比丘以無聲文名句之智，說一切聲文名句之法，令　世主善友發增上善根之心，發深信自信成佛無疑之心；發誓與諸佛同堅固實相不二之心，發廣大如虛空含萬象之心；發隨順世行，導利眾生之心；發精進不退轉如金剛不壞之心。發是心<span class='corr'>已</span>，以普光明智印，普印十方三世萬有一切諸法，同一光明智體。正恁麼時，十方諸佛同時現身，天下舌頭一齊坐斷。比丘默然。良久乃謂　世主曰：此無相法門，佛之知見，汝今見麼？　世主亦默然。良久曰：<span class='corr'>已</span>見。曰：若向這裏見得親切，轉過身來，便與十方諸佛共一脣牙，百億修羅同一鼻孔。如或未然，須向百尺竿頭更進一步，如華嚴會上大勢德王，勝德王善光無厭。諸大聖王皆勤觀察無相之法，不著世<span class='corr'>間</span>自在王位，惟求諸佛自在法王之位，莫不皆以寂靜之法而為宮殿，恒住其中。今者　大王戒稟菩薩名稱圓性，欲泛如來大寂滅海，當踐其古聖所履之道，將此無相無盡無實無虛無依、無住大方廣堅密法界之性，作一句話頭，一念現前，則一念智周法界；念念現前，則念念智周法界，經行坐臥常住其中。此是修無修修念、無念念行無行行證無證證。　大王！應如是知，如是見、如是見、如是信解行證，吾今為汝保任此事，終不虛也。</p>
<p>謹按是篇尊藏　瀋瀋策府辛亥秋，孟親授無說律師過百由<span class='corr'>旬</span>，轉付剞劂，續于初卷之末。圓滿浮渡黑白著前十帶公案，等攝眾生，入大華嚴平等法會，盡未來際，熾然無間無說，即微密瀋瀋所贈號也。於是廣淪吳應賓執筆，敬紀其事，以垂永永。</p>
</div>
<div class='div-other'><a id='mulu9' />
<p class='h1'>七言古</p>
<div class='div-other'><a id='mulu10' />
<p class='h2'>贈覺凡關主</p><p style="text-indent:0em" class="lg-abnormal"><div class='lg-row'>孤峰頂上結茆關，關中深隱無為客。三寸面皮冷如冰，一點禪心堅似鐵。搜空曠劫本來心，戰退目前生死賊。經行坐臥體如如，見聞知覺無分隔。千般知解盡拈除，一念萬年無間歇。猶如鑽木火熾然，只待灰飛與煙滅。木人持缽下崆峒，石女懷胎絕言說。兩度相逢話葛藤，喃喃未盡婆心切。關中有主主中關，寂照兩忘虛默默。丈夫志氣等金剛，摧碎魔王心膽裂。萬象光中獨露身，非俗非僧非行業。松風流水絕音聲，青山白雲無顏色。逼得虛空粉碎時，忽然迸出寥天月。三關九帶了無干，百非四句無交涉。單單拈箇死貓頭，臭氣潑天俱漏泄。轉身復我一粗拳，謂云朗漢多饒舌。</div>
</p></div></div>
<div class='div-other'><a id='mulu11' />
<p class='h1'>五言律</p>
<div class='div-other'><a id='mulu12' />
<p class='h2'>秋日坐白雲巖，方丈為吳篤之明之。兩居士譚楞嚴實相，每禪餘經行峰頂，趺坐巖龕，吟風嘯月，偶成偈語，遂筆以贈之，凡八首。</p>
<div class='div-other'><a id='mulu13' /><p style="text-indent:0em" class="lg-abnormal"><div class='lg-row'>結社傍禪棲，長松覆石溪，一心秪這是，萬法本來齊。得旨空身世，忘機出悟迷，目前親指示，煩惱即菩提。</div>
</p></div>
<div class='div-other'><a id='mulu14' />
<p class='h3'>其二</p><p style="text-indent:0em" class="lg-abnormal"><div class='lg-row'>欲識圓通旨，先須了性空，道超言象外，心應色塵中。鳥語談真諦，溪聲演妙宗。返聞聞自性，更莫問西東。</div>
</p></div>
<div class='div-other'><a id='mulu15' />
<p class='h3'>其三</p><p style="text-indent:0em" class="lg-abnormal"><div class='lg-row'>稱性開玄旨，隨機闡密因，了心忘我相，觀世轉空輪。獨照融三諦，和光泯六塵，圓通無內外，法界現全身。</div>
</p></div>
<div class='div-other'><a id='mulu16' />
<p class='h3'>其四</p><p style="text-indent:0em" class="lg-abnormal"><div class='lg-row'>經行烏石頂，長嘯白雲端，夜月山光淨，秋空斗宿寒。談心揮麈柄，問偈坐蒲團，點破金剛眼，乾坤掌上看。</div>
</p></div>
<div class='div-other'><a id='mulu17' />
<p class='h3'>其五</p><p style="text-indent:0em" class="lg-abnormal"><div class='lg-row'>青華方丈坐，與世自相分，燈挂巖前月，衣沾石上雲。寒崖翻豹霧，古木篆蟲文，更上孤峰頂，超然思不群。</div>
</p></div>
<div class='div-other'><a id='mulu18' />
<p class='h3'>其六</p><p style="text-indent:0em" class="lg-abnormal"><div class='lg-row'>古洞開青嶂，丹崖挂碧蘿，澗中流水細，峰頂白雲多。僧坐深巖定，樵歸野路歌，幾多西祖意，寂寞在山阿。</div>
</p></div>
<div class='div-other'><a id='mulu19' />
<p class='h3'>其七</p><p style="text-indent:0em" class="lg-abnormal"><div class='lg-row'>這箇摩尼寶，塵塵盡放光，希聲誰解聽？遍界不曾藏。返復無歸落，來回不定方，未離些子地，隨處見空王。</div>
</p></div>
<div class='div-other'><a id='mulu20' />
<p class='h3'>其八</p><p style="text-indent:0em" class="lg-abnormal"><div class='lg-row'>今證圓通境，長林入曉風，普門何滯礙？萬法本參同。月色波紋裏，山光樹影中，圓通不是境，識境即圓通。</div>
</p></div></div>
<div class='div-other'><a id='mulu21' />
<p class='h2'>坐木蓮閣</p><p style="text-indent:0em" class="lg-abnormal"><div class='lg-row'>小閣千巖下，幽栖一病禪，燈懸天上月，茶煮谷中泉。石潤巖飛瀑林昏樹吐煙。有人來問法，惟指木開蓮。</div>
</p></div>
<div class='div-other'><a id='mulu22' />
<p class='h2'>送僧歸雞足</p><p style="text-indent:0em" class="lg-abnormal"><div class='lg-row'>孤身遊萬里，一錫振千峰，踏遍曹溪旨，參窮少室宗。心花開片片，慧日現重重。禮罷諸方後，歸家扣石鍾。</div>
</p></div></div>
<div class='div-other'><a id='mulu23' />
<p class='h1'>七言律</p>
<div class='div-other'><a id='mulu24' />
<p class='h2'>登雙峰</p><p style="text-indent:0em" class="lg-abnormal"><div class='lg-row'>短策輕衣信步登，扳蘿直上最高層，千重雲裏三間屋，萬丈崖前一箇僧。片石孤峰為法座，疏星皓月是明燈。洞中天地忘今古，到此方知最上乘。</div>
</p></div>
<div class='div-other'><a id='mulu25' />
<p class='h2'>鏡心講堂贈瑞光座主</p><p style="text-indent:0em" class="lg-abnormal"><div class='lg-row'>雨花金地湧青蓮，勝會靈山尚儼然，萬法森羅三昧印，一心清淨六根禪。劫前寶塔憑誰供？空外燈明只自然，無垢一生須作佛，莫將遠計賺人天。</div>
</p></div>
<div class='div-other'><a id='mulu26' />
<p class='h2'>浮山解制</p><p style="text-indent:0em" class="lg-abnormal"><div class='lg-row'>千日禪關解制時，秋風吹動紫伽黎。白雲片片橫金谷，流水潺潺下石溪。錫杖竟飛天柱北，缽囊爭出石門西。因緣聚散由他去，獨向寒山樹影棲。</div>
</p></div>
<div class='div-other'><a id='mulu27' />
<p class='h2'>呈焦弱侯太史</p><p style="text-indent:0em" class="lg-abnormal"><div class='lg-row'>坐到虛空粉碎時，此生心地自平夷。撥開智眼元無智，打破疑團更不疑。見離見時名實見，知無知處是良知。君今剔起眉毛看，大地山河更有誰？</div>
</p></div>
<div class='div-other'><a id='mulu28' />
<p class='h2'>答三龍居士</p><p style="text-indent:0em" class="lg-abnormal"><div class='lg-row'>挂月擔風淮海過，偶逢知<span class='corr'>己</span>道情多，人貪愛染投塵網，爾解心空出世波。竹苑共談黃葉偈，松間聊賦紫芝歌，個中悟得真消息，成聖成凡總是他。</div>
</p></div>
<div class='div-other'><a id='mulu29' />
<p class='h2'>其一</p><p style="text-indent:0em" class="lg-abnormal"><div class='lg-row'>急向生前識本真，唯心淨土沒關津，聲聲不昧元初體，念念單明淨法身。心外莫尋成道處，目前薦取自家珍，諦觀蓮國如來子，盡是娑婆念佛人。</div>
</p></div>
<div class='div-other'><a id='mulu30' />
<p class='h2'>其二</p><p style="text-indent:0em" class="lg-abnormal"><div class='lg-row'>百歲春秋一剎那。從心所欲念彌陀。塵勞門裏光陰少。般若堂中利益多。萬法泯時珠自照。六根清處鏡重磨。君今悟入如來藏。不必辭家隱薜蘿。</div>
</p></div></div>
<div class='div-other'><a id='mulu31' />
<p class='h1'>七言絕</p>
<div class='div-other'><a id='mulu32' />
<p class='h2'>春望</p><p style="text-indent:0em" class="lg-abnormal"><div class='lg-row'>黃鸝學語送春歸，爛熳花光到眼時，物物更無心外法，箇中能有幾人知？</div>
</p></div>
<div class='div-other'><a id='mulu33' />
<p class='h2'>感懷二首</p>
<div class='div-other'><a id='mulu34' /><p style="text-indent:0em" class="lg-abnormal"><div class='lg-row'>千里路行千里馬，一重山隱一重人，都然迷卻從前底，日夜紛紛泥六塵。</div>
</p></div>
<div class='div-other'><a id='mulu35' />
<p class='h3'>其二</p><p style="text-indent:0em" class="lg-abnormal"><div class='lg-row'>世事紛紛日日新，利名誰肯出紅塵？人人都有休休意，真個休休有幾人？</div>
</p></div></div>
<div class='div-other'><a id='mulu36' />
<p class='h2'>雪後</p><p style="text-indent:0em" class="lg-abnormal"><div class='lg-row'>括地風輪輥雪毬，禪關無火冷颼颼，困來就榻和衣倒，日出三竿未豁眸。</div>
</p></div>
<div class='div-other'><a id='mulu37' />
<p class='h2'>夜坐</p><p style="text-indent:0em" class="lg-abnormal"><div class='lg-row'>花落銀床春爛熳，月沉斗帳夜迢遙。虛堂寂寞無人共，只把旃檀任意燒。</div>
</p></div>
<div class='div-other'><a id='mulu38' />
<p class='h2'>齊物</p><p style="text-indent:0em" class="lg-abnormal"><div class='lg-row'>心到平時物我齊，等閒行處自相宜。但教法性無差別，不問興慈與任威。</div>
</p></div>
<div class='div-other'><a id='mulu39' />
<p class='h2'>送僧歸南泉山</p><p style="text-indent:0em" class="lg-abnormal"><div class='lg-row'>得意歸山意了然，此生端不媿前賢，看他古佛南泉老，不下空山三十年。</div>
</p></div>
<div class='div-other'><a id='mulu40' />
<p class='h2'>幽棲</p><p style="text-indent:0em" class="lg-abnormal"><div class='lg-row'>幽棲泉石暢心懷，鳥自啼兮花自開。看見山河國土性，眼前何物不如來？</div>
</p></div></div>
</div><!-- end of div[@id='body'] -->
</body></html>