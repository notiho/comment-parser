<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀濤奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>觀濤奇禪師語錄卷第六</p><p class="byline">門人興舒等編</p>
<div class='div-other'><a id='mulu14' />
<p class='h1'>法語</p>
<div class='div-other'><a id='mulu15' />
<p class='h2'>示瞿次知藏</p><p>從上聖賢與常人異者不過立身操行不苟故能照耀今昔所以身為道本言乃樞機其令人信從如影隨身故曹谿始從黃梅負舂後來傳衣缽繼祖位甚至感王臣師禮於今千有餘年宇內尊崇如泰山當其負石春碓時不過一力作賤役又誰識所行所為皆聖賢事業今人名色盡向上第一等而行事與輿儓傖傭之不若其能振末世光前謨吾未之聞也何以故昔之學者為道求師焚身斷臂采薪汲水除糞肩輿故曰身為床坐身為奴僕今之學者為名求師不過豐飲食厚軟暖色斯媮言斯從嬌其故習寵其作媚以為恩深稍不順<span class='corr'>己</span>便離心背德又何曾似古人鞭背流血而不恨禠剝衣裙而不怨驅逐墮崖扃門折足甚至三登九上而不憚勞易服潛形而不為恥舍邪歸正而不為欺求賢遠偽而不為非斯皆哲人事業見諸行事又豈似今時行腳訪道者言不與心親道不與心明德不為人感智不使人矜事不堪人傳誦行不致人取並焉敢望人之信重尊從也哉瞿次喜子親依皋亭其任力荷眾別於他人持紙求開示語予故舉古人可以為鑒誡有益於身心者令其入深躋遠直至古人地步庶幾與師友聚首非是閒相識也勉之。</p>
</div>
<div class='div-other'><a id='mulu16' />
<p class='h2'>示雪巢侍者</p><p>趙州云不貴苟得不踐高名今時剎竿如林參學者憧憧師不審資資不擇師彼此相欺惟貴苟得觀其用心立身處真庸流之不若焉能跂及古人項背況有高名不踐能光明碩大者哉今人之天資志氣未嘗不有過古人者第發心行腳親師擇友立身存心事事與古人悖何以故古人用心要自肯今人求他肯古人立身期遠大今人甘卑尟古人擇友取直諒今人愛阿諛古人敬嚴難今人事簡易古人行腳為見道今人好奔馳古人發心畏生死今人念名聞古人重法為人今人輕法利<span class='corr'>己</span>此皆近世聞見之昭著者安敢望法門之再振吾道之興隆也雪巢侍者稟質木訥樸實少華乞假歸閩省親持紙求開示予喜其誠篤故不敢彼此相欺聊舉邇來叢林獘端若是有血氣者當痛心疾首取法古人則古人不前今人不後也。</p>
</div></div>
<div class='div-other'><a id='mulu17' />
<p class='h1'>詩偈</p>
<div class='div-other'><a id='mulu18' />
<p class='h2'>巖上吟</p><p style="text-indent:0em" class="lg-abnormal"><div class='lg-row'>煙水周旋罷匆匆只閉門莫將黃菜葉流出白榆村鑿石心堪種撥爐火尚溫幾多賓主句捫蝨向誰論</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一把黃茅屋還藏犢鼻禪果然天地大愈見佛身尊五嶽瓢中影千秋衲上痕若能名實具目擊可忘言</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>驅犢前溪牧隨流入草根石斑新蘚滑路沒舊燒痕秋月從人喻此心許孰論寒山詩一卷細讀可招魂</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>亂後人家少山前俱廢村桑麻侵蔓草雞犬絕黃昏炙背移磚枕燒茶洗瓦盆幸餘行腳地一衲舊乾坤</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>藤蘿穿石磴新竹破籬門水筧常留月瓜棚暫作軒護持梅子樹布置菊花根一歲經營始寒時好負暄</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>荷鋤歌白石種荳上高原不識樵人面惟聞向我言前宵賣乳犢昨日鬻親孫難免誅求急願來依世尊</div>
</p></div>
<div class='div-other'><a id='mulu19' />
<p class='h2'>尋山</p><p style="text-indent:0em" class="lg-abnormal"><div class='lg-row'>芒鞋曾蹋破五岳半浮沉不畏身難隱惟愁塵易侵天地終還樸人情始見深未嫌支遁癖且再過前岑</div>
</p></div>
<div class='div-other'><a id='mulu20' />
<p class='h2'>縛屋</p><p style="text-indent:0em" class="lg-abnormal"><div class='lg-row'>山林宜草率廓落見真情病骨憐衣破龕燈懼滅明藉茅防滲漏擇木拄欹傾結構須乘早秋高幾日晴</div>
</p></div>
<div class='div-other'><a id='mulu21' />
<p class='h2'>編籬</p><p style="text-indent:0em" class="lg-abnormal"><div class='lg-row'>野曠防侵亂山居須護持斬荊填缺陷劈篾整支離秋月經行夜寒雲出入期古人深遠思戒止見當時</div>
</p></div>
<div class='div-other'><a id='mulu22' />
<p class='h2'>栽松</p><p style="text-indent:0em" class="lg-abnormal"><div class='lg-row'>草堂當此後標致望誰尊秀色非無種堅貞別有根移雲潦倒共抉石淺深存戒令遲剪伐參天勢莫捫</div>
</p></div>
<div class='div-other'><a id='mulu23' />
<p class='h2'>鏟草</p><p style="text-indent:0em" class="lg-abnormal"><div class='lg-row'>疾惡心無異傷慈莫近刑芟夷存地步束縛既清寧火燒根難蔓霜侵莢易青荷鋤工不匱勿使害門庭</div>
</p></div>
<div class='div-other'><a id='mulu24' />
<p class='h2'>筧水</p><p style="text-indent:0em" class="lg-abnormal"><div class='lg-row'>山廚初乞火煮粟必營泉策杖尋雲竇攀藤入亂煙源分隨曲直石落聽潺湲秋熱均鄰圃無勞讓後先</div>
</p></div>
<div class='div-other'><a id='mulu25' />
<p class='h2'>折蔬</p><p style="text-indent:0em" class="lg-abnormal"><div class='lg-row'>小圃霑秋雨青青色可餐攜筐採白露引灌帶黃昏味澹心無辱安貧志所存舉盤思欲共把箸媿難言</div>
</p></div>
<div class='div-other'><a id='mulu26' />
<p class='h2'>移竹</p><p style="text-indent:0em" class="lg-abnormal"><div class='lg-row'>讀書深不解終日只看雲晤對無他物相思有此君南風先致意秋雨後殷勤活計雖平淡聲音自可聞</div>
</p></div>
<div class='div-other'><a id='mulu27' />
<p class='h2'>采茶</p><p style="text-indent:0em" class="lg-abnormal"><div class='lg-row'>平原春事足草色上衣香入路煙埋石歸林綠滿筐水分秋跡淺月借雪痕長持此堪相語山中意不忘</div>
</p></div>
<div class='div-other'><a id='mulu28' />
<p class='h2'>書妙高菴壁</p><p style="text-indent:0em" class="lg-abnormal"><div class='lg-row'>幻住雲中<span class='corr'>已</span>一年青青山色有誰憐綠蘿涼月緣階上消受婆娑半榻禪</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>青山有約記當年為愛蒼松不費錢霜夜寒濤供客夢餘聲瀝亂打窗邊</div>
</p></div>
<div class='div-other'><a id='mulu29' />
<p class='h2'>寄棲霞鶴谿兄</p><p style="text-indent:0em" class="lg-abnormal"><div class='lg-row'>六朝松裏晉時寺坐久成勞老簸箕脫卻一雙翻著襪波波赤腳走塵涯</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>鋤頭活計舊家私耕轉前坡種蒺藜半拍綿州煙月調令人平地墮雙眉</div>
</p></div>
<div class='div-other'><a id='mulu30' />
<p class='h2'>留別丹叔</p><p style="text-indent:0em" class="lg-abnormal"><div class='lg-row'>缽裏餘香始見心還言相共水雲深廬山面目分明在著得芒鞋便可尋</div>
</p></div>
<div class='div-other'><a id='mulu31' />
<p class='h2'>寄天界谷語兄</p><p style="text-indent:0em" class="lg-abnormal"><div class='lg-row'>破院支撐<span class='corr'>已</span>十年髼鬆一缽乞寒煙王城踏遍歸來暮衲擁青灰枕月眠</div>
</p></div>
<div class='div-other'><a id='mulu32' />
<p class='h2'>寄贈苕上嚴三求</p><p style="text-indent:0em" class="lg-abnormal"><div class='lg-row'>曾聞苕溪清且長匹練滉漾神龍藏頭角至今不肯見疾雷閃電生其光又聞雲霞飛晴岡峰巒面面芙蓉裝我亦有懷非旦暮竹杖麻鞋試秋霜探彼窟宅人其底請為蒼生治霖雨</div>
</p></div>
<div class='div-other'><a id='mulu33' />
<p class='h2'>答棲霞睡翁兄</p><p style="text-indent:0em" class="lg-abnormal"><div class='lg-row'>千佛嶺前師表堂六朝人去思茫茫青山有主留真法白雪難酬勝夜光澗草品泉衣濺綠崖花宿雨缽函香年來歸路渾無恙松月高寒人夢長</div>
</p></div>
<div class='div-other'><a id='mulu34' />
<p class='h2'>題畫</p><p style="text-indent:0em" class="lg-abnormal"><div class='lg-row'>柳色陰陰蔽日明野亭孤漵少人行江空惟見䕷蕪影想是錢塘潮未平</div>
</p></div>
<div class='div-other'><a id='mulu35' />
<p class='h2'>寄懷明招補兄</p><p style="text-indent:0em" class="lg-abnormal"><div class='lg-row'>九年不相見空寄幾行書僧史同誰較山雲應自鋤麻衣盛蠟屐竹杖引清渠他日傳燈譜先圖白髮疏</div>
</p></div>
<div class='div-other'><a id='mulu36' />
<p class='h2'>藥地智兄書至喜而賦荅</p><p style="text-indent:0em" class="lg-abnormal"><div class='lg-row'>五承書記問題梅都作錦鱗腹裏胎布網屠龍空說劍藥籠指馬實藏雷炮成具茨天無縫弄出泥九地有坯遠餉餘滓慚過分祖關遙肯為余開</div>
</p></div>
<div class='div-other'><a id='mulu37' />
<p class='h2'>寄借菴弘子</p><p style="text-indent:0em" class="lg-abnormal"><div class='lg-row'>寄言石門關中主疊足看雲事可捐莫學興化嗣臨濟還如趙州見南泉塵中得旨須分印物外行權好著鞭楊廣山頭青未了覓將餘燄作燈傳</div>
</p></div>
<div class='div-other'><a id='mulu38' />
<p class='h2'>送嘯谷知藏歸江西</p><p style="text-indent:0em" class="lg-abnormal"><div class='lg-row'>廿年不作歸鄉夢山水蒼茫半失真若到匡廬為問訊石門高扃待何人</div>
</p></div>
<div class='div-other'><a id='mulu39' />
<p class='h2'>喜且翁和尚過皋亭</p><p style="text-indent:0em" class="lg-abnormal"><div class='lg-row'>曾聞豎大義高揭衡山空骨力岣嶁聳襟懷洞庭雄原宗深有辨喻指幾能窮得共終宵語微言可化龍</div>
</p></div>
<div class='div-other'><a id='mulu40' />
<p class='h2'>送光典客歸省</p><p style="text-indent:0em" class="lg-abnormal"><div class='lg-row'>師老宜歸省道情出世長且將雲水意為作火爐香竹錫扶春雨磁缾簪棣棠到家應得句舉出驗諸方</div>
</p></div>
<div class='div-other'><a id='mulu41' />
<p class='h2'>泉書記得天然水如意賦詩予喜和荅</p><p style="text-indent:0em" class="lg-abnormal"><div class='lg-row'>盤根臃腫得春全雲氣芝神兩舁妍化母有心歸草木山靈無計護天年書生舞罷風流在大將歌殘老志堅且讓山翁閒指點從教花雨遍林泉</div>
</p></div>
<div class='div-other'><a id='mulu42' />
<p class='h2'>峨峰</p><p style="text-indent:0em" class="lg-abnormal"><div class='lg-row'>峨峰天半聳秀壓萬山青海甸遵神化叢林仰魯靈蒼黃分草木涼燠辨郊坰砌石開田處風雷晝不停</div>
</p></div>
<div class='div-other'><a id='mulu43' />
<p class='h2'>廩山</p><p style="text-indent:0em" class="lg-abnormal"><div class='lg-row'>二姑排遠嶂五嶺燠蠻分清冷秋空月蒼茫煙樹雲啼猿多領子歸鴈慣隨群似與諸天近微言信可聞</div>
</p></div>
<div class='div-other'><a id='mulu44' />
<p class='h2'>溪行</p><p style="text-indent:0em" class="lg-abnormal"><div class='lg-row'>花底啼鶯聲妥帖沙間立鷺步從容正隨柳岸看船渡風送原西寺裏鐘</div>
</p></div>
<div class='div-other'><a id='mulu45' />
<p class='h2'>麥羹坵</p><p style="text-indent:0em" class="lg-abnormal"><div class='lg-row'>一鋤雨雪趁春風壟月煙疇汗血功百世道能通帝座綸音親問綠簑翁</div>
</p></div>
<div class='div-other'><a id='mulu46' />
<p class='h2'>老人石</p><p style="text-indent:0em" class="lg-abnormal"><div class='lg-row'>鬚眉原帶煙霞色肝膽深懷日月光十二金人歸漢苑春秋惟見穀城長</div>
</p></div>
<div class='div-other'><a id='mulu47' />
<p class='h2'>寄巢者法姪</p><p style="text-indent:0em" class="lg-abnormal"><div class='lg-row'>明霞高映秋天迥河渚伊人隔路長幾度鴈聲砧杵下又隨夜色入松窗</div>
</p></div>
<div class='div-other'><a id='mulu48' />
<p class='h2'>辛亥冬省月坡老師</p><p style="text-indent:0em" class="lg-abnormal"><div class='lg-row'>廿年重得侍巾瓶一榻龕燈孰夢醒鶴髮息深存化母漆瞳照轉辨晨星住山有句過鴻寶出世忘機任楚經自愧鈍根名廢實幾勞心力慰伶俜</div>
</p></div>
<div class='div-other'><a id='mulu49' />
<p class='h2'>落梅</p><p style="text-indent:0em" class="lg-abnormal"><div class='lg-row'>雨後殘花落滿苔鳥啼餘夢喚春回明年為報長安客馬首還期折寄來</div>
</p></div>
<div class='div-other'><a id='mulu50' />
<p class='h2'>寄皋亭舒長老</p><p style="text-indent:0em" class="lg-abnormal"><div class='lg-row'>皋亭平地起骨堆引得群峰爭崔嵬晝倚晴嵐不改變日月旋遶無時開我昔誤入桃花源姓名流落在漁船風雨飄花隨流水相傳此處別有天汝既高踞雲錦上把竿穩待雲雷放戴角擎頭逐浪來絲綸一擲機宜當他時莫謂水無鱗明月滿載漁歌唱君不見任公十二牛餌釣其龍能用大者所得奢豈似溪澗摝蜆蝦</div>
</p></div></div>
<div class='div-other'><a id='mulu51' />
<p class='h1'>讚</p>
<div class='div-other'><a id='mulu52' />
<p class='h2'>釋迦佛<span class='note-inline'>(怪石為座)</span></p><p style="text-indent:0em" class="lg-abnormal"><div class='lg-row'>如此危峻安能孤坐為憫眾生平地遭墮以勇猛力裂愛欲鎖大千世界一肩擔荷所以天上人間見相聞名盡去拈香擇火無有一箇半箇向空劫<span class='corr'>已</span>前著眼看破是渠是我</div>
</p><p class="head3">又<span class='note-inline'>(圓相內坐蓮華上)</span></p>
<p style="text-indent:0em" class="lg-abnormal"><div class='lg-row'>人人心內誰不有此世界未分名自何起費盡腕頭邈難相似所以趙州稱念弗喜韶石跛師喚作乾矢眾生迷倒認物為<span class='corr'>己</span>果能轉物知慚識恥華敷可坐月臨秋水</div>
</p></div>
<div class='div-other'><a id='mulu53' />
<p class='h2'>托缽佛</p><p style="text-indent:0em" class="lg-abnormal"><div class='lg-row'>進止有儀施受有度善哉佛子以法而住</div>
</p></div>
<div class='div-other'><a id='mulu54' />
<p class='h2'>大士<span class='note-inline'>(坐一瓣蓮葉)</span></p><p style="text-indent:0em" class="lg-abnormal"><div class='lg-row'>眼能觀聲耳能聽色一處休復六用咸克眾生悲心諸佛慈力體具兼之實憑實式見相稱名如味薝蔔熱惱清涼半規誰識</div>
</p></div>
<div class='div-other'><a id='mulu55' />
<p class='h2'>壽昌經老和尚</p><p style="text-indent:0em" class="lg-abnormal"><div class='lg-row'>推倒大好山露出峨峰天半透過祖師室浚深曹源波瀚振起二百年<span class='corr'>已</span>墜之綱宗掀翻五燈譜陳腐之公案嬴得古佛閒名遍滿神州闢有壽昌門庭峨嵲霄漢乘願力示現兩身一姓非衣不換應遺讖重來單絲九鼎青山暮旦開田說大義麥羹丘尚流血汗砌石闡家風破蓆帽猶高檐岸鈯钁一柄傳兒孫海墨書乾難盡讚</div>
</p></div>
<div class='div-other'><a id='mulu56' />
<p class='h2'>東苑鏡老和尚</p><p style="text-indent:0em" class="lg-abnormal"><div class='lg-row'>武夷巖巖九曲潺潺石屏之下睡虎耽耽奪峨峰印搴博山旗險坑跨過佛祖皆迷機如劈箭舌如雷電生涯鈍钁見者股戰崖扉高扃瓦鐺自挈千聖不傳祗此妙訣本色住山冷襟誰類藥嶠汾州差可比擬末後句子函蓋相邑長嘯一聲乾坤辟易世衰道降心燈邪坱遠嚮真風魄禠魂喪奇生也晚未識大全嘉言善行得獲遺篇作此贊詞以塵足岳厚載之量肯拒堊濁</div>
</p></div>
<div class='div-other'><a id='mulu57' />
<p class='h2'>天界盛老和尚</p><p style="text-indent:0em" class="lg-abnormal"><div class='lg-row'>死貓頭上親沾著佛病祖病齊發作高逞知見跨峨峰拗得一橛利逾鍔自謂絕世之珍奇九曲溪邊打失卻赤手無錐何所為汲汲彌縫造嵩岳從茲名句遍天下足跡幾遭魔外削身雲澤物四十年象龍追步乘頭角王侯士庶等目觀踞坐禪床恣酬酢伯仲之間見杲洪峽瀉河傾失安約憂天愍人赤子心一視死生如展縮我師隱德讚難窮虛空五彩重丹雘</div>
</p></div>
<div class='div-other'><a id='mulu58' />
<p class='h2'>自影<span class='note-inline'>(潤首座請)</span></p><p style="text-indent:0em" class="lg-abnormal"><div class='lg-row'>生書香之里而目不識六七出千佛之世而志不欲作佛有說法之名未肯與人箇元字腳無容眾之量居嘗龍蛇繞座奔如此紕繆師承濫膺人天真佛祖冤讎叢林殃害分付潤首座為伊埽蹤削跡庶幾於壽昌門庭斯賴</div>
</p><p class="head3">又<span class='note-inline'>(孝西堂請)</span></p>
<p style="text-indent:0em" class="lg-abnormal"><div class='lg-row'>澹寫春山瘦骨露平鋪秋水兩眉寒空王有俸渠慵食背上生毛仔細看噫太無端從來孝子諱爺名翻笑叢林著熱瞞</div>
</p><p class="head3">又<span class='note-inline'>(證侍者請)</span></p>
<p style="text-indent:0em" class="lg-abnormal"><div class='lg-row'>貌不過常人行未齊先哲學道遇明師而未盡師家底蘊參禪遭毒辣亦何曾斷臂立雪所以說法不依格則動履不循途轍知者謂是遁天戮民不識者指為緇中蟊蠥更有一椿醜處三十年用不盡底被侍者漏泄</div>
</p></div>
<div class='div-other'><a id='mulu59' />
<p class='h2'>介山頭陀小像</p><p style="text-indent:0em" class="lg-abnormal"><div class='lg-row'>未虎嘯而胸排萬古能探天目之靈祕<span class='corr'>已</span>鵬奮而眼空一世肯涉五湖之驚濤行人之所難行忍人之所難忍總知極平常極容易而智不能知識不能識其顛倒英雄殺活凡聖豈非龐蘊之儔萬回之伍就中一著不顢頇待三十年後聽其自<span class='corr'>己</span>向天下人道破咄</div>
</p></div>
<div class='div-other'><a id='mulu60' />
<p class='h2'>無年齡公小像</p><p style="text-indent:0em" class="lg-abnormal"><div class='lg-row'>楞嚴讀罷正受現前心與天遊象帝之先塵剎其說不許言詮軍持炷香火用薪傳</div>
</p></div></div>
<div class='div-other'><a id='mulu61' />
<p class='h1'>佛事</p><p>禮悟空禪師真歇了祖靜照塔空劫<span class='corr'>已</span>前誰是主舟霞掌下錯承當面門劈破無尋處嬴得閒名滿大唐閒名既滿大唐為甚麼無尋處聻以拂子拂一拂曰到家不怕語聲高一盞清茶一炷香。</p>
<p>壽昌重開山經老祖塔盡道同時不識祖分明指示也無端致令石峽逆流水倒入西江太瀰漫教眼宗眼兩何長振衣而起海天寬好山踏破歸休後贏得峨峰天畔看看即不無畢竟作麼生與老祖相見良久曰兩輪互繞無終古鳳宿龍巢影不彰。</p>
<p>見如謐老和尚塔正明不露誰能辯指據紛紛事始彰天下盡稱為伏鳳四目八臂休相望休相望且道今日作麼生通信四山草木深秋後盡是吾師汗血黃。</p>
<p>竺菴成和尚衣缽塔分付紅爐徹底煎要見真金色愈鮮致使劫火瓦礫地傑閣危樓勢插天自是神功勞百戰大不宰遵古勸湘南潭北不隔線幾對晴嵐目光眩黃龍峰下路同踐秋風颯颯阿兄面此心未許傍人薦伽黎古色終無變。</p>
<p>雙峰存和尚塔叢林此日鬥舟黃阿兄劈板振古綱為報四方雲水客離言句子好商量休商量揭開向上千峰眼始見高深一道長。</p>
<p>其天浩和尚塔從來同步不同途鷺入蘆花類自殊墓隧松枝堪挂劍相逢誰識此心孤心不孤不住青霄看變化肯留潭影蟠明珠。</p>
<p>海會塔設供大功不宰理原常只此歸趨勝覺場好看峰前流水意滔滔不盡願猶長。</p>
<p>廩山忠祖塔熊耳峰高月影寒一輪足可自盤恒歸來枕遍青山色折腳鐺兒不肯瞞恭惟洞山下第三十世祖廩山蘊空忠老和尚之塔青萍獨倚看天外之飛鴻明珠深抱待寧馨以親授舌本藏雷儘天下人鬥紫亂朱身同潛角聽塵外客說青道黃少室得髓荷綱宗而傲世峨峰續燄付心印以標宗以故巍然廩嶠四海咸稱尊貴浚哉石硤一脈賴此流長不肖五世孫某遠承慈蔭慚繼芳蹤懷瓣香以躬獻表愚志而自焚雖然如是正恁麼時如何奉重黃閣簾垂恩光普青苔日照視聽親。</p>
<p>掃父時顯府君墓生緣誰敢昧斯身謾道而今始識親踏遍山河皆是血白頭人禮黑頭人。</p>
<p>掃母何氏孺人墓借借之機豈易常森羅倒影落寒塘二十四年看不厭青山依舊白雲藏。</p>
<p>廩山忠祖忌辰燒香青萍磨得問如何千聖要從腳下過謾道今朝無伴侶眠雲枕石不勝多。</p>
<p>桃花山影堂上供眾山齊出爭雄長頭角崢嶸踞一方隱德至今稱伏鳳根株原不借春光恭惟桃峰開山寂菴老和尚大好山中鏟草骨性天成如騏驥不受控勒桃花嶺上藏身慧辯生知似鸞鳳必合衝霄住山六十年高懷可並無業操行九十歲眠雲能繼思大所以欲隱彌露馨香晚彰茲者百歲彌壽敬淪杯茗瓣香少展微忱且作麼生與老和尚相見遂燒香曰千峰萬峰齊拜倒滿空花雨晝濛濛。</p>
<p>福山和尚封龕坐斷簫峰寢萬機含生無路辨離微如何令人疑生死利物真慈識者稀恭惟福山堂上石潮法兄和尚之靈托跡淮南並青華嚴之骨氣道行江西方洪覺範之風標渠無生死未出母胎覆卻船示有涅槃纔入塵勞翻著襪兩主名藍瞎卻石頭一城人眼一表化儀揭開琢煉千古師心卮言出轉腐爛盡為神奇風句飛攝強項皆成法幹正擬慧日長明何期真燈遽滅萬象悲號眉斷青山森羅哀泣淚翻碧水智弓方釋波旬重豎赤幡悲駕暫停人天更驚白墮茲者紫羅帳合視聽難通夜明簾卷轉功得旨雖然輟櫂停輪畢竟為什麼邊事良久曰雞足山前無異路熊耳峰上有真規。</p>
<p>舉龕獨坐無尊卑從來類不齊隨他顛倒欲新婦倒騎驢古帆高挂凌風上好看小魚吞大魚。</p>
<p>闍維金不博金火能入火莖茆莫向此中尋疑殺當年破灶墮擲火炬曰三世諸佛箇箇將錯就錯。</p>
<p>懸真位次不用安排天然坐得恰好閒對青山送落暉笑看一老一不老。</p>
<p>郢柏旭維那火興化擯克賓出院皋亭將郢柏火葬事既兩般理元一貫若道恩怨不分明留與叢林作公案。</p>
<p>道因耆宿火般若體般若用寒山拈帚拾得念誦木葉落時秋潦退黃花開處香風送此回端的不是夢佛生禪人火佛本無生今云何滅生滅去來似月圓缺今年冬早雨無多且看紅爐飛片雪。</p>
<p>心月耆宿火如來惟說一心天上只有一月譬喻言說無窮光明照燭無缺如今月落言路斷畢竟作麼分別擲火炬云萬里神光一條鐵。</p>
<p>綸副寺火焰裏絲條誰見縷靉靆雲中別有天神光萬里無遮障謝家人不在漁舡綸子者回公案始稱圓。</p>
<p>知予老宿封龕四山相逼時如何月朗霜空散彩多石瘦水枯光不亂惟留清影在煙蘿知予達公童真入道七十年打成一片盛世為僧彈指項頓超三際慈悲濟物忍草遍發山前苦行居躬紺宇撐空霄漢所以若緇若素咸遵德化或遐或邇盡慕芳聲茲者化緣既畢能事云週要顯圓光萬里以故藏身一室必使錦縫重披還須密移那畔貼封條云鳳舞丹霄機不立金剛腦後示重輪。</p>
<p>舉火三世諸佛在火焰裏說法知公老宿與三世諸佛譚禪祗要見諸行事不許寄以空言免教守株待兔貴在得魚忘筌擲火炬云不是五位與三玄。</p>
<p>王居士火曾擁雕弓唱凱歌天山定後絕淆訛而今纛掩西江月特繞蓮花奉佛陀擲火炬云也不較多月坡老師封龕昔未曾生今云何滅七十餘年獨嘯好月如今月落長空誰敢到此亂說。</p>
<p>為天界巨音和尚設供古佛堂中曾入作剎竿推倒善世門兄呼弟應如相諉斯道寥寥不可論恭惟天界堂上巨音選公和尚靈根夙植妙齡得契心宗智性天生旦氣早膺法印弘大法歷盡艱難擴正眼幾蹈危阱百折不回魔外化為神足兩間能任宇內仰作心城盡擬道同佛日何期壽並白雲嗟保社之凋殘實吾門之不幸茲者聞訃之初特效蘋蘩之薦表法乳之同源冀慧燈之普照雖然天界和尚鑒臨畢竟以何為驗拈香曰圓通門啟無終古大地群昏只者機。</p>
<p>資福天目禪師入塔獨坐無尊卑諸峰類莫齊白雲籠不住露出碧崔嵬看他描邈者返擲共雙眉。</p>
</div>
<div class='div-other'><a id='mulu62' />
<p class='h1'>銘</p>
<div class='div-other'><a id='mulu63' />
<p class='h2'>旴郡金樓峰寶輪寺知予耆宿塔銘<span class='note-inline'>(并序)</span></p><p>禪師名道達字知子郡之徐氏子七歲投壽昌沙門元賓為驅烏有大人器度賓每過督而不見其退心至二十受具成大僧見如謐公鍾愛之寶輪乃唐宋古剎久湮沒皆瓦礫荒墟晝夜芟荊榛拾殘甓三十年復還舊觀未幾明運數厄國鼎遂遷一旦遭兵燹諸有燼盡師不少衰以謂災因時變我以願持不數年間百廢復舉四方緇素咸歎為希有遠近聞名見相未有不遵德化而被真風然而景暮齒尊禪誦之餘雨笠煙簑無輒寒暑猶自慊然終身以行門不如古人至於諸方尊宿及壽昌祖庭知識請法質疑問辨奧義迨無虛往以時歉歲荒及接壤鄰封持鬥忿爭恒輒食週濟以身排難然皆至誠導人俱望風音而消狼毒飲醇味以發善心所以紺宇撐空叢林香繞忽示微恙遣徒以藍輿迎予囑以後事及叢林大節遂而趨寂乃乙卯仲冬三日也師生於萬曆丁未世壽六十九為僧六十二年度徒子若干人俗弟子不可計茶毘送喪者遍原谷哀慕如考妣非有過人之智感人之深何能若是慟也於戲世界滄桑俄而遷變況有限之身能住世幾何第六十年為僧始而事師學道中而為法求人濟物利生尊賢愛眾末後歸休猶以護惜叢林住持佛法為憂其生平操行立身垢衣惡食勤勞穫耕謙德自居皆可稱述今者繼祖位而貪殘不去至老死而利釀愈深真烏鼠之徒聞師行而不愧是佛門之闡提也予主祖庭五載師為法為叢林雖祁寒溽暑必奔至每相見以憂世愍人為念是知師在家為賢良君子出世為真佛種草其弟子某等以師老先製壽藏於寺之右掖而未有銘以予為知師之深者丐一言而識不朽於塔上以永孝思於後世也為之銘曰。</p>
<p style="text-indent:0em" class="lg-abnormal"><div class='lg-row'>衡霍之源千里分榦蓼花一穗天開屏翰牛嵊欻起群峰羅逶芙蓉瓣列光削出麗區布黃金輪持萬尋栴檀圍繞僧寶若琛辟塵離世任佛重誓以身說法梵壝力衛紺宇蔽空舟碧絢目像設莊嚴見聞心肅歲歉時災<span class='corr'>已</span>恒輒食分饗四來其心無㥾六十二臘無改其操使钁驅犢不少為勞尊賢重道覲聞祕奧沍寒溽暑躬為之造末後歸真儘可指陳預卜化期叢林是遵寺之右掖壽藏是穸龜鳳蟠旋天休神宅</div>
</p></div>
<div class='div-other'><a id='mulu64' />
<p class='h2'>旴郡永光弘比丘尼塔銘</p><p>夫道之寓於物也無貴賤男女無小大異同惟心融神契者之為聖為賢心蔽神昧者之為凡為外然於道亦無貶損焉猶日月之在天雖江河行潦陂池溝洫清濁溷溉之殊影落其中則光耀亦不為之少虧況稟乎陰陽之適靈知之源妙契自心之大至道之常也哉吾於永光尼亦得而論矣當其良人之喪姑欲奪其志惟縞衣綦巾誓彼柏舟引刀斷髮把鏡剺面即古之貞烈不過是也既許身而祀佛能求道以達志嚙冰茹荼焚頂矢誓苦參勵行雖無著總持又何加焉以故事久論定一生一死亦可以無憾矣尼名興宏字永光郡之周氏子幼聰慧誦孝經能怡懌父母之憂及字裘姓之子不失中饋之常操井曰奉姑嫜與鄰婦別故有異稱忽夫喪姑欲改適誓死靡他貧居孑立無以營生故許身祀佛投郡之籓菴禮尼大振為師隨師初參天界杖人示以主人公話晝夜不少懈布幃木榻青燈碧篆窮典墳究心地立行端有年矣繼見青原然和尚示之以本分鉗錘不肯少假其言句而志益猛利心愈堅忍披精進鎧捧無滲器後興國忍和尚主壽昌來參請忍和尚痛為煆煉必以自證自悟為至三年之間參請至再而壽昌以巀嶪門庭真若萬仞壁立即諸方有擎頭角而至者咸遭點額況孱弱之質濁漏之品縱能變大僧而越分前請其如大火聚中焉肯容毫末乎然而矢志堅銳愈擲而愈壯愈挫而愈利不為之少減其鋒眾咸為之怯渠必以深入重關則以到家為無事矣歲辛亥偶有觸覺前之參請話頭與所呈之伎倆打失始信忍之不我欺也遂欲請證其是以夏期安居不敢越制而往忽沾疾不起遂而順逝世壽五十九僧臘三十七度徒法廣等數十人嗚呼眾生貪欲如火諸佛聖人藉以明道見性猶用之破暗熟食故世不可無也稍縱恣其燄若秦之用以焚典坑儒戕賊慧命破壞真如又何異哉況一裙釵之賦能自樹其身使大家命婦香閨英秀而師其德信其化即身後之名猶不忍湮其事而使士君子致幣遠緘丐予之銘而表之非有大過人之操能若是乎今有假我衣服惑慝真常漂墮本有恬不知恥者至於毀教敗法尤為得計不亦大可哀歟則予之銘又烏得而<span class='corr'>已</span>哉銘曰。</p>
<p style="text-indent:0em" class="lg-abnormal"><div class='lg-row'>群靈一性本無染淨趨向有異遂分凡聖譬如日月光明四揭江潦涔洫影不少淈稟乎陰陽靈知之常妙契本心至道始彰均舁雖別豈類嬖媟幼艾多慧門楣高潔及笄于歸頡頏而飛中道失侶絃斷音徽引錐剺面鏡破髮剸羅襦不施綦巾自薦煢孑無裔柔弱身贅視佛等慈願焉斯濟青燈熒熒碧篆冥冥赤軸黃卷弔影惟形木叉繼持如捧盈器涓滴有滲白璧遭類惟賢是齊惟道是詣茹荼吞冰志操愈銳赴火蹈刃期以正信拚此革囊誓求心印萬仞龍門誰敢輕捫雷火一作褫魄喪魂躡足幾過痛遭折挫直須自悟終不明破忽然覺觸如聞荼毒打失伎倆合笑合哭擬求智證時丁蹭蹬一死一生事久論定稽古賢嬡貞烈堪傳無著總持不隔一線德有遺芳行可舉揚大家命婦企慕不忘特營窣堵豐碣高豎丐我銘詩青山有主</div>
</p></div></div>
<div class='div-other'><a id='mulu65' />
<p class='h1'>壽藏銘并序</p><p>康熙戊午仲夏之下浣日住武林皋亭崇先顯孝寺次住旴之壽昌觀濤僧大奇從諸弟子請而自敘其生平曰余豫之撫州雲林渭川里人也父姓彭字時顯母何氏誕於天啟乙丑之春生而秀異父母愛之及髫齔有大人氣象鄰族皆稱為宗彥年十九世味泊然思欲出塵而世道滄桑母亦尋終遂投本里項山學出世法以昵于俗親故往來煩雜舍之參瀘陽饒山鐵索老人索以老病卻乃納具于邵武之龍湖戒壇及歸命依上首月坡山主受諸經論并策發向上事遂掩關于旴之覺僊峰刻苦勵行造詣忘身關中誓不睡唯行坐而<span class='corr'>已</span>未及一年因履穿襪弊以手納之正思唯六祖在大庾嶺接蒙山曰不思善不思惡那個是明上座本來面目之句忽然有省自後出世文字皆通曉無滯遂作書作偈辭坡欲遍參諸方坡壯其行以故破夏往金陵見天界盛和尚界以太平事當道不許聚眾乃上牛首聽素華法師講法華會義因遍歷講肆及界應棲霞之請余再往參之界一見喜之曰子何來之遲即留挂搭一日界垂示余應答不少讓并呈首山新婦德山托缽諸頌界微笑曰且喜無佛法知見余從傍曰頭上高峨峨那得無佛法知見界與一掌曰者江西子汝見個甚麼余作拈花勢界曰江西子亂做直喝出即日安入侍者寮當是時界之名動寰宇問法者絡繹不絕皆天下賢士大夫其應酬文翰支給常住與夫灑掃洗沐之任備為之而參究不輟一日界晨起余與眾兄弟環侍左右界曰一夜勞苦不可當余曰何事想和尚寢息不安乎界曰非也夢中與衲子論有句無句公案一夜神思費盡難得有伶俐者余方執襪過界曰疏山也好者一拶界劈面一掌曰天下人皆患此病余愕然曰噁怪得五祖道相隨來也界又掌曰者也是拾疏山矮子的殘唾便推出自是室中徵詰法門之玄祕諸聖之要妙皆應對無滯界為之稱賞不置每嘆曰惜吾老矣使爾早生十年我之生平大事則有所托幸子年齒方壯有此知見吾可無憾矣故師資相得七年如一日既而隨往博山入閩命監夢筆院事又以法衣囑余繼席余辭不願離師于是隨界從括蒼金華返浙時順治丙申年也次年丁酉皋亭崇先顯孝乃宋長蘆真歇了禪師祖席久虛而歇祖歸真之塔猶存杭城眾紳士以界為歇祖嫡孫固請主席余為之首眾明年戊戌秋天都汪比部請予住山又明年<span class='corr'>己</span>亥界亦以老病歸江南居年餘而界寂予奔訃金陵庚子浙中士大夫特書請余主法皋亭既至而殿堂頹弊不堪過者驚將壓焉當震風淋雨之夕各擎雨具以俟晴明且寺無恒產每天寒地凍不得黃虀野菜嘗五七日煙爨不起鄰之賢者持三升一斗而至見殘僧十餘輩垂頭落頸氣息不接嗟嘆良久乃去如是者四載先是汪比部元泰施材造殿迄康熙癸卯杭之方伯袁公一相姚戶部元煐戴文學班立及郡之善人或磚瓦或工資皆不求而樂助未期年而大殿落成乙巳朝庭有民僧之議諸方鳴鼓辭眾余曰僧為佛種佛法所以陰翊王度僧其可廢乎善知識與衲子同休戚眾其可辭乎誡知事勿辭四方無依者皆歸焉丙午復建前殿佛像藏經普同凡叢林所宜有者少備其六七而衲子麇至余登座說法不敢沿襲近時一字諸山耆德咸稱皋亭有古人焉余自歉曰欲躋古人而未能也辛亥黎川護法請主壽昌祖庭不三載而江西湖南閩粵皆揭竿而起寺當杉關阨道兩師衝突殺傷遍郊野余率眾掩葬之疫癘滿山谷余作藥餌施給之自大帥以至裨將下而士卒見予皆無怒心嗚呼郡邑丘墟村里失其故道而寺之金碧巍然獨存是皆佛祖之光被天龍之呵護執事之勤勞故一草一木皆獲保全庶幾可以謝罪於祖庭矣丙辰閩關通余將欲歸浙黎之紳士堅留至再遂重修大殿葺藏閣益庄田凡不足者補之戊午余必欲歸浙而諸縉紳謂再造之功過於創始懇終老于山無何春夏遘疾執事請述生平以志不忘并乞留壽藏以表化儀余笑曰余本東西南北之人遺骸枯灰殘山剩水隨處可安且余一言一行又何嘗有隱乎二三子耶而諸子乞之不<span class='corr'>已</span>曰和尚居壽昌皋亭兩剎皆從苦心血力之勞況生緣本豫人壽昌乃根本之地而數載從劫火震蕩之餘竭力保全兼之輪奐一新增其式廓守成之烈有光太祖矣願少留真跡正狐死首丘之義於理為安且和尚素性不喜緣飾說三會之錄不乞一序皋亭興創之功不勒一碑而出世本末又豈可乞當路貴人藻麗之文而譽之以損吾師之真耶余不得<span class='corr'>已</span>方允其請而自敘如此卜寺傍三里許地名郭富亭坐乾向巽為壽藏弟子其識之銘曰。</p>

<div class="lg regular"><div class='lg-row'>龍峰峨峨　可瞻可式　石峽源源　可濯可激</div>
<div class='lg-row'>處此兩間　中心無斁　同心一儀　密室泥黑</div>
<div class='lg-row'>深固幽遠　瞻仰難得　真歸有誥　孤行其操</div>
<div class='lg-row'>後世緣飾　不能少蹈　視古之風　跂古之隆</div>
<div class='lg-row'>而余何人　敢膺斯崇　祖庭是依　叢林古格</div>
<div class='lg-row'>水剩山殘　處之媿惻　藉以歸休　永安其宅</div>
</div><p>師說行實後疾復作不起至六月望說偈辭眾偈云五十四秋風月幾為諸人漏洩待到七月初十記取者箇時節迄初九猶晏息如常初十早索湯沐浴更衣端坐越申及酉泊然而逝世壽五十有四僧臘三十有五留七七茶毘建塔皆遵師遺囑云爾。</p>
<p>　　　　　　　　門人興潤錄併識</p>
<p class="pre">　　　　嗣法門人興孝　興舒　興悌　宗弘<br/>　　　　　　　　興泉　德神　興卍　溥證<br/>　　　　　　　　覺範　興照　興敏等仝立石</p>
</div>
<p class='juan'>觀濤奇禪師語錄卷第六</p>
</div><!-- end of div[@id='body'] -->
</body></html>