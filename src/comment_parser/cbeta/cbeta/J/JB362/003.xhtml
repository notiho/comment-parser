<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀濤奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>觀濤奇禪師語錄卷第三</p><p class="byline">門人興舒等編</p>
<div class='div-other'><a id='mulu7' />
<p class='h1'>住建昌府新城壽昌禪寺</p><p>師於康熙辛亥夏受請，秋九月十二日入院。</p>
<p>山門高而無上，廣而無畔。直饒蹋盡水泥，者裏也須親到。舞鳳蟠龍排青嶂。</p>
<p>佛殿二尊不並化，三箇訝郎當。還須依例作禮，且要增金以黃，一任平人亂度量。</p>
<p>祖師一花五葉，直說曲說。今日到來，摟其窟穴。</p>
<p>老祖影堂。知道山不好，全身皆靠倒。嬴得沒柄鋤頭，天下人盡去尋討。不是嫡骨兒孫，依舊門外之遶。</p>
<p>據室。有黃檗接臨濟之棒，承當須是其人。得雪峰參老觀之機，入門且看作者。若是畏刀避箭，且居門外。</p>
<p>上堂。師至法座前，拈請啟曰，正宗一句，迥絕離微。兄奏塤，弟拍箎。響遏行雲和難齊，逆風吹又順風吹。維那宣畢，指法座曰，蹋毘盧頂[寧*頁]上行，誰不闊行驟步。向刀山劍樹裏坐，那箇橫身直跨。者裏見得，新長老話墮。者裏不明，將錯就錯。遂陞座拈香，此一瓣香名不得狀，不得供養本師釋迦和尚。直下六十九世古錐，以此祝延今上皇帝聖壽萬歲，伏願道洽唐虞，德同文武。此一瓣香，瑞世嘉卉柱國楨良，供養本寺中興無明經公老和尚及歷代住持和尚。以此仰荅股肱王室闔國勳臣暨省府邑宰文武官僚，伏願治同伊尹，化並龔黃。此一瓣香，非功勳所致，乃願力成就，供養南岳竺菴和尚現主方丈梅逢和尚。以此增延本寺護法檀那華算，伏願扶持佛日，高握化權。此一瓣香，雜毒叢中種就，煩惱海裏飄來。第二回拈出，供養前住徑山中興顯孝，即此堂上天界先師覺浪盛老和尚。以此培植本寺耆舊諸山宿德，伏願同趨向上，共證心宗。白椎竟，師卓拄杖曰，敲唱雙行要驗生機。有路單刀直入，須是作者登堂。還有作者麼。僧出問，法幢久豎，剎海同趨。祖院初臨，冀聞垂示。師曰，秋雲垂四野，秋雨灑長空。曰，可謂鳳山起舞，硤水增潮。師曰，你那裏見得。僧便喝。師便打，曰，不可放過。問，虎嘯風生翼乎，鴻毛遇順風。龍興雨致沛然，巨鱗縱大壑。門庭施設即不問，塤箎迭奏事若何。師曰，節拍清機寄與誰。曰，天半峨峰千古秀，倒流石硤一源長。師曰，誰人會得。曰，與麼則鋒前不露影，旬後覓無蹤。師曰，轉見週遮。問，二尊並化即不問，祖父家業請師宣。師曰，拽兩齒耙，濺沒脛泥。曰，黃鶴峰與黃龍峰相去多少。師曰，闍黎曾到浙中麼。曰，謝和尚一問。師曰，猶隔三千。乃曰，入此門來，莫存知解。發明正法眼藏，展托化外機權。半鉤斜照熊耳增寒，一鑒輝空藥嶠孤嘯。雲巖全身指示，新豐覿體親承。荷玉繩繩，雲居卓卓。威音那畔，控鳴鏑以爭長。空劫者邊，佩雙輪而合耀。或明或暗，頓使人境交參。半合半開，直得主賓互換。廩山獨秀，高揭真風。峨峰插天昭回四表，浚深九曲波瀾綻開。筆花正榦，盡是建立邊事，非為向上全提。新長老到來，荷祖宗正印，承先人法綱。聿見雲垂四野，林巒飄襯足之花。雨灑長空，大地發靈苗之瑞。驀豎拂子曰，看千峰勢到岳邊止，萬派聲歸海上消。復舉僧問曹山國內按劍者誰。山曰，曹山師。曰，曹山和尚雖然獨據寰中，要且未明尊貴自別。只知有<span class='corr'>已</span>，不知有人。今日或有問新長老國內按劍者誰，但對他道，興國和尚。忽有箇衲僧道，和尚恁麼道只知有人，不知有<span class='corr'>己</span>。師咄曰，從來揖讓稱尊貴，若守功勳是外臣。</p>
<p>當晚小參。水陸千餘里，奔馳<span class='corr'>已</span>一月。青山白雲寺，歸到且休歇。佛法本無多，何須重重說。大地絕纖塵，滿目皆祖業。果能自承當，秤錘原是鐵。還有為無孔鐵鎚著楔者麼。一僧曰，學人今日不著便。師曰，好與三十棒。曰，和尚是何心行。師曰，知汝承當不下。僧禮拜。師卓拄杖曰，切。</p>
<p>黎川闔邑紳士入山，請上堂。風前一句迥絕名模，理後千機愈增邈摸。若能於洪濛未兆之先觀化機以自裁，玄牝初啟之際識天根而獨立，始可判分兩儀，建立三才，奠安五嶽，開闢四瀆，然後陶鑄生佛，曲全萬物。所以古人道，天地之前徑，時人強莫移。既名不得，狀不得，現前山河大地明暗色空草木昆蟲賢愚貴賤又從何處而起。今日遠承闔邑護法賁臨泉石，山僧到者裏豈肯緘默。所謂借他拍板與門椎，我亦逢場而作戲。驀豎拂子曰，以我為隱乎。吾無隱乎爾。</p>
<p>晚參。黃龍頭角，固<span class='corr'>已</span>高擎天外。彩鳳銜珠，畢竟是誰親得。代曰，有功者賞。曰，有功者賞，盡是臣分邊事，如何是尊貴一路。代曰，夜明簾不捲。又曰，夜明簾不捲，汝諸人作麼生與壽昌相見。良久，喝一喝。下座。</p>
<p>師至龍津寺，潤首座請上堂。七佛<span class='corr'>已</span>前田地，人人腳頭腳底。寬廓非外，寂寥非內。纔生一念，忻聖憎凡厭苦慕樂之心便見。四山[山*窟]屼，二水瀰漫。勞他從上作者繪彩虛空雕鏤日月，位置五岳疏鑿四瀆。或時傑閣凌霄，或時荒煙斷草。所以皋亭於五年前令潤首座居愚守谷，溯流尋源，要使南來北來直趨向上，親詣寶方。以故山僧昨夜信腳蹋到，也得提燈挈水掖後攙前。譬如百尺竿頭，重進一步。今日始得與大眾相見，固是平常家風，也要鹽醬隨宜。所謂言語通親眷屬。驀豎拄杖，且道者箇畢竟承誰恩力。復卓一下曰，孤根自有擎天勢，不屬陰陽造化功。</p>
<p>晚參。殘霞一船，多處添些。黛影千嶂，少處減些。不落見聞底禍，不入慎家之門。觀世音菩薩將錢買餬餅，放下手，元來是饅頭。</p>
<p>茂新禪人懺罪，請上堂。通身是，遍身是，八萬四千無忌諱。揚塵播土遍十方，錦縫不彰誰敢覷。松引風泉咽，石蟬噪晚涼。蟲響砌夜來，山月上高峰。相對喃喃問緣起。句中意，意中句，驢鳴犬吠大脫空，鋸[金*解]秤錘無實義。杲日暉空雲遍野，秋風一陣雨灑地。露柱燈籠長<span class='corr'>佳</span>苗，他年得授靈山記。以拂子擊禪床，曰，能捄世間苦，觀音妙智力。</p>
<p>開爐上堂。諸方今日鎔五岳鑄七金為干將莫邪太阿青萍，去戰魔軍斬結使。山僧初到黃龍峰下，登老祖之堂，就其壁壘。更不去改旗易幟，減灶添兵。依舊是古爐鞴古鉗鎚。要使日月星辰山河大地人與非人盡入其中，普請成佛。設有箇衲僧出來道，彼自無瘡勿傷之也。但對他道，錯錯。作者好求無病藥。</p>
<p>上堂。黃河千里一曲，泰華萬仞一峰。不是高深難搆，要且棲鳳藏龍。豈比岑嶁浦漵所聚蝦蟹螺蚌狐兔小蟲。汝等諸人著得一緉草鞋，出門時箇箇在毘盧頂上行。為甚麼若逢不逢。良久曰，棒上不成龍。</p>
<p>晚參。捻土定千鈞，不管是上窟是下窟。若是打一棒，尤不知輕重。待到滴水滴凍時，縱然轉得法輪，也用盡神通妙用，忽遇著箇截水停輪的，東一片西一片，汝諸人作麼生相為好。晴明日再普請一轉。</p>
<p>冬至上堂。萬仞峰頭露一機，崖崩石裂。平田淺草道一句，河翻波沸。丁一卓二放三拋五，直得黃雲四合，沙頭立鷺。分明翠靄蘢蔥，斷岸猿啼。錯迕若待三日前三日後，以一動一靜為機，似者般底凍殺饑殺有甚麼數。秋戊申冬甲子，太陽從巨蟹入寶瓶。是法住法位，世間相常住。還有知得向上一路者麼。卓拄杖曰，女媧煉石將天補。</p>
<p>弟子指月等請上堂。迦葉富，釋迦慳。千聖不傳無別，訣相喚門前倒剎竿。說得不如行得，見到不如用到。壽昌門下鋤頭杴耙柴鐮稻擔，拈動也，山岳起舞。放下也，海晏河清。若是厭勞愛佚的，縱去錫撥寒，雲鉼汲浪，花裂錦縫，覓金針，鑽明珠，辨九曲，依舊漁翁把釣竿。雖然古人道，鐘中無鼓響，鼓中無鐘聲。鐘鼓不相交，句句無前後。還有向句中得旨者麼。揮拂子曰，落鴈浮寒水，啼猿抱曉霜。</p>
<p>晚參。寒雨連山暗，溪雲遶殿低。目前原有句，終不涉離微。者裏會得，須菩提巖中宴坐。者裏不會，迦葉尊者赤腳蹋泥。還有道得者麼。一僧曰，萬古長空一朝風月。師曰，鵝肥破甑篳。</p>
<p>晚參。末後一句始到牢關。古人恁麼道也是抑而為之。壽昌者裏從來不許人挂一箇元字腳。汝等若信得及，把得定，管保天上天下。</p>
<p>小參。智不如愚，巧不如拙。拈得地上水碙砂，打落天邊第二月。如來惟一說，無二說。諸人若也不信，東南天傾，西北地鈌。</p>
<p>解制上堂。九十日<span class='corr'>已</span>前，諸人舌頭盡在山僧腳底。任是文殊普賢德山臨濟亦覓縫罅不著。九十日<span class='corr'>已</span>後，山僧舌頭亦在諸人腳底。你也知休咎，識機變，步步超釋迦，言言越彌勒。所以山雲匝匼，春雨涔涔。野亭梅花錯落，官渡歸鴈喧呼。原上牧童長歌燕麥，沙頭渙父高唱竹枝。雖然章江門外飛猿嶺下有件陳年骨董，前途忽有人借問，畢竟作麼生呈似他。擊禪床一下曰，莫道山僧口門窄。</p>
<p>晚參。騎賊馬趕賊，古今<span class='corr'>已</span>有作者。將金彈子打雀兒，壽昌慣自不惜。忽有箇衲僧出來道，和尚恁麼道依舊得不補失。眾中還有為山僧救義者麼。眾擬議。師曰，飲水也須防噎。</p>
<p>上堂。良醫之門足病夫，巨賈之家多滯貨。達磨不會唐言，嬴得一場話墮。你若是思而知，慮而解，縱辨得者竿與麼長，那竿與麼短，依舊新羅鷂過。</p>
<p>青原智和尚訃至，上供。鳳宿龍巢隨類墮，鶴衝霄漢混難齊。明暗不彰功位隱，千聖從教特地迷。恭惟青原堂上，墨歷智公和尚，天縱之資，取卿相如。拾芥神奇之骨，棄富貴若浮雲。拋卻襆頭並丹霞而選佛，急秉吹毛同大洪以傳燈。初入天界之室，諸方喜其得師。繼陞七祖之堂，法社盡稱有主。宗說兼通，炮莊卻走班馬。儒釋淹貫，通雅遽失歐韓。所以門風壁立，望涯涘者身慄股戰。家法森嚴，遊門墻者目眩心迷。正擬此藏於五老，何期浮渡於一葦。慈舟歇櫂，十八灘之雲愁霧慘。願駕停輪，七十峰之松悲草泣。今者聞訃之次，特薦葵藿之饈。雖然正恁麼時，且道青原和尚還鑒臨也無。浮廬突兀遮兜率，藥地阡延載雪山。</p>
<p>上堂。麥隴煙寒，桃花浪暖。魚聞雷而化龍，蛙乘水而放卵。堪笑臨濟德山，平地與人據款。汝等來者裏討甚碗。拈拄杖便趁。</p>
<p>晚參。兩手扶犁水過膝，說得不如行得。崑崙翻轉作瀛洲，聞到不如見到。三日風五日雨，應時及節。披簑側立千峰外的人，為甚麼忙不徹。</p>
<p>上堂。驅耕奪食之機，鋤田翁兩手分付。超佛越祖之談，水牯牛一肩擔荷。諸人<span class='corr'>已</span>是無事漢，還知壽昌為人底眼麼。筍角筤忙長，蕨拳[卄/僕]蔌伸。</p>
<p>祈嗣，請上堂。雷雨震千峰，沿流信可通。飛騰三十二，一默顯諸宗。不二門中，是機皆墮。一真界內，品彙咸融。又如時雨既降，山川出雲，二木三草悉蒙天澤。則一花一世界，一葉一釋迦。或大身而現示平等，或多身而遊化國土。或尊嚴殊特，或卑劣庸愚。或乘獅子吼無畏說，或跨象王縱勇健威。塵塵爾剎剎爾，心心爾念念爾。所以智度菩薩母，方便以為父。誠實善信男，柔和慧辯女。故塵說剎說熾然說無間歇三世一時說，盡稱妙義。自生佗生共生無因生，畢獲真機。雖然南泉道，盡大地是王。老師檀越但施不作施想，受不作受想。既施不作施想，受不作受想，畢竟作麼生始契得他意旨。有甚饅頭䭔子快下將來。便下座。</p>
<p>晚參。秧針<span class='corr'>刺</span>水，蝌蚪分行。田蛙亂鼓吹之次，山鳥濫笙竿之長。壽昌者裏內外一如，咸為舉揚。汝諸人見慣聞慣以為泛常。忽有箇僧出來曰，和尚恁麼道其奈禍不入慎家之門。大眾為山僧代一轉語，免使他獨恃其長。一僧曰，自從舞得三臺後，拍拍原來總是歌。師曰，喪時光，藤林荒。</p>
<p>上堂。初三十一中，九下七庚峰，定向事宜皆吉，者裏定當得去。寒暑不能拘，陰陽不能攝。雖然睹史院內，今日有幾人犯突吉羅。</p>
<p>弟子彭嘉祥四十初度，請上堂。騎驢曾蹋洞庭青，細看東山水上行。待到石壓筍斜出，懸崖花發愈森森。者裏若緘默得去，便見百物滋榮，千機秀拔。何待出得一身白汗，始識南來熏風。須是出身有句，要且有事無身。果能向北斗裏深藏，始知空劫自<span class='corr'>己</span>。露柱懷胎，方辯本原自性。盡支那界內，幾箇不是喫爺飯穿娘衣的。壽昌也，則過水用筏，傳火將薪。還有識得當人金剛眼睛者麼。靠拄杖曰，今日熱如昨日。</p>
<p>晚參。離山四十五日，高深坦夷俱歷。惟有眼睛眉毛，依舊兩不相識。致使千聖皆疑，何能理事如一。還有不落階級直趨向上者麼。驀豎拄杖曰，山僧全得渠力。</p>
<p>師至桃花山，眾請上堂。山僧前日從大好山中著得一緉草鞋，緊峭異常。以故今朝有一箇到頂句子，并得山中遺範，始與諸兄弟相見。若只借烏藤為伴侶，將箬笠遮面門，雖則逢橋問路，遇水尋山，倚松岑而品石，攀蘿薜以銘泉，寄亭臺方寫遊興，靠墻壁始賦歸詞，自稱蹋斷流水聲，看盡飛禽跡，殊不知見山依舊忘道。將謂桃花是一片紅，一片白。翠竹是幾竿短，幾竿長。要與出頭天外者把手同行，直是三千里外。安知此處僧寶盡滄海之珠，叢林皆栴檀圍繞。雖然百歲老人分夜燈，畢竟是甚麼意旨。良久曰，百歲老人分夜燈，紙撚無油兩頭然。謾言諸聖無傳法，好看千峰足底眠。</p>
<p>晚參。舉漸源興和尚因寶蓋約姪來，乃捲簾在方丈內坐。蓋一見，乃下卻簾，便歸客位。源令侍者傳語曰，長老遠涉不易，猶隔津在。蓋遂擒住侍者，與一掌。者曰，有堂頭和尚在，莫打某甲。蓋曰，為有堂頭老漢，所以打你。者舉似漸源。源曰，猶隔津在。師曰，一人開門，卻敵一人壁壘高陳。若不是侍者犯難成仁，幾乎入室操戈。有人道得通津句，與他拄杖子歸堂。</p>
<p>師至石門菴，弘西堂率眾請上堂。未跨石門一句，向錢塘那畔早<span class='corr'>已</span>分付了也。又何須鼓響鐘鳴，方知向上有機。竹杖芒鞋，始識機前得路。其如山擁桃花，泉通石硤。松頭露滴銅瓶，竹杪翠飄衣裓。白雲橫谷口，從來鳥道無依。青猿啼夜月，一任玄路有準。穿林寒花著雨，繞砌芻艸生嵐。正恁麼時，人在境中，境在人裏。還有分得賓主者麼。擊拂子一下曰，三十年後自有明眼人道破。</p>
<p>晚參。金鋤不動土，靈苗何處生。者裏一科那裏一行，有甚麼難下手。今時人見解類皆如此。縱好好修事，得二年同一春，也止不得他的貪饕。若遇金鳳宿龍巢，依然錯過不少。拈將須彌山納在芥子裏，將謂有與麼事。而今平實與諸人商量，二時僧堂裏拈匙把箸，畢竟承誰恩力，且莫心麤。</p>
<p>晚參。舉僧問首山如何是佛。山曰，新婦騎驢阿家牽。師曰，新婦騎驢阿家牽，盡云槎上泛張騫。水茫茫月纖纖，牛郎牽牛立溪邊。盈盈織女機中坐，贈與一石大如拳。歸來持去問君平，始悔遇僊不識僊。休相悔，還與三文擲卜錢。汝諸人還知麼。他時後日，免得鑽龜打瓦。</p>
<p>晚參。夜半捉烏雞，好看白拈手腳。日午點金燈，顯他本有光明。露柱騎山門，上天峰撞破帝釋殿上天鼓，直得苦空無常一時平沉大地。汝等還知也未。眾無語。師曰，逢人切忌錯舉。</p>
<p>晚參。將須彌山著汝眼裏，將四大海水著汝耳裏，又道好事不如無。將缽盂載汝，將一莖草蓋汝，又道壓良為賤。汝等頂笠腰包，諸方尊宿豈無相為得力句。拈卻一邊，不受人惑底師僧試出來道看。眾擬議。師曰，者野狐精。</p>
<p>晚參。問一荅十的與他半箇餬餅。問十荅百的他餬餅半箇。一向開口不得的，囫圇與他一箇。若是向父母未生<span class='corr'>已</span>前道得一句子，不可小當他。黃金自有黃金價，出來當面與他勘過。有麼有麼。眾無對。曰，話墮。</p>
<p>晚參。第一句，壽昌橋與諸人道了也。第二句，老人石與諸人道了也。第三句，獅子關與諸人道了也。忽有箇衲僧出來道，和尚恁麼說話，爭柰諸聖眼何。然雖如是，也不得埋沒諸人。試出來與拄杖子相見。僧才出，師便打。曰，一釣便上。</p>
<p>晚參。道用心傳，火用薪傳，禪用拄杖子傳。忽然拄杖子出來道，和尚恁麼說未免招人怪笑。且拄杖子元是無孔竅底，禪和子又是無孔竅底，不但不能傳禪，兼且言不該典，非智者之所談。師乃咄曰，臨濟在黃檗，喫三頓痛棒，難道是言不該典。雪峰被德山打一棒，如桶底脫相似，難道是杜撰。興化喫大覺痛棒，薦得臨濟在黃檗喫棒的意旨。難道禪不是拄杖子傳底。拄杖子呵呵大笑，曰，盡去刻舟求劍，幾能得魚忘筌。</p>
<p>上堂。眼若不睡，諸夢自除。心若不異，萬法一如。者裏見得祖師，可以騎猛虎入蟻穴，趁毒龍上蜂鬚更。或擬議，前是山門後是佛殿，有甚麼障礙諸人。拍禪床一下，曰，惺惺著。</p>
<p>上堂。無師智，自然智。拾得唱歌，寒山埽地。手之舞之，足之蹈之。天之高廣，日月星辰所繫。地之深厚，山岳江海所止。汝諸人從頂至踵聖名凡號孰置。者裏若得，雙眼頓開。你即什迦，什迦即你。若更求佛意祖意，大似捨父逃逝。</p>
<p>晚參。折半破三，該通今古。拈頭作尾，和融上下。百草頭上一句，人人道得。佛眼覷不破底機，畢竟落在甚麼處。使钁不及拖犁。</p>
<p>上堂。千峰勢到岳邊止，碣石東奔不顧。萬派聲歸海上消，洞水逆流不住。三面狸奴憤怒不平，使針眼魚吞卻須彌盧，蟭螟蟲吸乾大海水。八臂那吒揚聲大叫曰，眾生本平等，日用自生疑。</p>
<p>上堂。長連床上抖擻不盡的，東廊上西廊下插腳不入。佛殿前僧堂後揀辨得明底，叉手疊足時撈摸不上。縱然著得一緉草鞋，向高高山頂立，深深海底行，方知爛泥中有刺。若是有智主人，二俱不受。雖然是法非思量分別之所能解，還知大梵天王與帝釋天商量箇甚麼事。惑亂人不少。</p>
<p>除夕。舉僧問金峰金盃滿酌時如何。峰曰，金峰不勝酩酊。師曰，金峰雖則語赴來機，未免隨他顛倒所欲。設有人問壽昌金盃滿酌時如何，但對他道，寧將斟酌意，莫用奕棋心。復曰，瓦鼓高歌欲雪天，金杯滿酌椒花筵。濃雲釀凍催殘臘，速遣春風報稔年。</p>
<p>解制上堂。問，釋迦未出世，達磨不西來，佛法遍天下，談玄口不開。如何是不開口談的玄。師曰，不可將鼻孔裏與你道。曰，忽遇銅頭鐵額和尚，又作麼生。師曰，一棒一條痕。曰，恁麼碧潭深萬丈，直下取魚歸。師曰，得者不為貴。乃曰，結卻布袋口，三世諸佛出頭不得。解開布袋口，千手大悲摸索不著。一解一結總不出壽昌底手。遂撫掌三下，曰，還知壽昌好手麼。復揮案曰，自有一雙窮相手，不肯輕揖等閒人。</p>
<p>晚參。晴天開水道，暖日撒秧芽。布穀聲聲切，春忙亂似麻。秪如金鋤不動土，靈苗向甚麼處生。不可打在無事甲裏。</p>
<p>小參。水清渟而涵月，山萃拔以蒸雲。魚騰躍以化龍，龜藏六而通靈。人人衣裏明珠，為甚麼不得常光現前。洎不問過。</p>
<p>上堂。山前一片水田。禪和家終日披披搭搭，亦不知界限之廣狹，水路之淺深。連日分付直歲普請，不但要使功不浪施，并得識祖翁基業高厚。還有見得界限分明者麼。把秧斟酌分行壟，佇望平疇綠滿塍。</p>
<p>上堂。淫雨戰空，聒耳難禁。平疇高阜，塞眼成塵。轉山河大地歸自<span class='corr'>己</span>，衲子從來打并得下。轉自<span class='corr'>己</span>歸山河大地作麼生。出身披簑帶雨耘田者，縱有丹青畫不成。</p>
<p>晚參。舉定州善崔和尚因州將王令公於衙署張座請說法。崔陞座，拈拄杖曰，出來也打，不出來也打。僧曰，崔禪聻。崔便擲下拄杖，曰，久立令公，伏惟珍重。便下座。師曰，崔禪旌旗四列，任是飛鳥莫度。誰知几席間突出行問小卒。當時若不放過，盡定州一城人俱該喫棒。而今叢林商量，道當時崔禪棒折。那是則故是，秪成得箇生滅心行。不但傷鋒犯手，帶累令公亦成虛設。還要識古人麼。大鵬只展摩霄翅，焉肯籬間爭腐鼠。</p>
<p>上堂。諸方今日采藥書符，壽昌爭肯守轍循途。何故聻無數綠萍浮水面，從教人喚落花圖。</p>
<p>瀛山巒和尚至，上堂。空界色界懸疣附贅，正位偏位鼠肝蟲臂。鳥道玄路展手，生鐵錮鏴著鈕。四禁三墮滲漏，蝦跳何曾出斗。不見古人道，寧可永劫受沉淪，不向諸聖求解脫。十成底事也須颺卻，擲地作金聲直須不顧。所以博山老人云，我得壽昌古佛一箇不肯，三十年建法幢立宗旨用之不盡。汝等諸人是擔佛著肩上行腳的，處處去覓佛覓祖，直饒覓得究竟不是真佛祖。今者賴遇明眼人在此，壽昌豈敢寶秘。還要識真佛祖麼。靠拄杖噓一噓，曰，下坡不走，快便難逢。</p>
<p>上堂。魚躍淵，鶯啼樹，蕩蕩一條官驛路。自離襁褓脫空行，老大縱橫從步武。下座徐行曰，一二三四五，還有相隨者麼。眾擬議。拽拄杖便趁。復擲下曰，顧。</p>
<p>福山寧和尚訃至，上堂。法城崩，法燈滅，法海停波法流竭。五月十五雪花飛，法身凍殺離生滅。糢糊肉眼論生死，懵懂癡頑歎斷絕。無去無來忘言說，石羊吞卻天邊月。萬象森羅斫額看，大地茫茫如潑墨。鐵牛乳湩滿虛空，散作人間甘露滅。者一點，那一橛，分付諸人好辨別。還有知得落處者麼。記取此日此時節。</p>
<p>晚參。大統綱宗先須識句，斷梗蓬塵扶傾濟溺。秪要墮聰黜明，絕聖棄智，折箸殘蒿可以破塵破的。若是師心佛祖意存玄味，縱饒千聖出來摩頂授記，好似入檻獼猴，繫橛跛驢。不見黃梅會裏五百人俱會佛法，惟有盧行者只去負石舂米。汝等要步他後塵，也須顧名思義。雖然如是無厭足，王住處為甚麼其門如市。復顧眾曰，諸人生身父母臥在草窠裏，畢竟作麼生救濟。</p>
<p>上堂。須彌著在針鋒上，四維上下位置妙。東看則西南觀北，何須更去辨邊表。蟭螟眼裏放夜市，十字街頭揚聲叫。智入三世無往來，中心樹子俱摧倒。壓陷華山十八村，至今官賦無人紹。汝等黃瓜茄子還知麼。未雨先風，雨下不凶。</p>
<p>上堂。撥萬象不撥萬象，胡地冬抽筍氣侯。無偏向是醍醐句，是毒藥句。金將火試，人將語試。壽昌二十年坐者曲彔木，從來借他人鼻孔出氣。為甚麼如此。白蘋江靜月初臨，秋聲多半在樹上。</p>
<p>上堂。石牛欄古路，一馬生三寅。智者見之之謂智，仁者見之之謂仁。輪扁斲輪，郢匠運斤。汝等諸人，眼能見色，耳能聞聲。如何是佛乾矢橛麻三斤。為甚麼不會失錢遭罪。</p>
<p>上堂。刈禾鐮子曲彎彎，舀水木杓圓轆轆。雞足峰前疊足坐，曹谿路上相奔逐。諸方三八晚參，敲金戛玉。壽昌者裏種田博飯，家風樸素。雖是瓦碗竹箸，一任諸人恣意取足。然雖如是，鎮州出大蘿蔔頭，畢竟是何意旨絲不如竹。</p>
<p>晚參。壽昌橋度驢度馬。寶鏡池驗凡驗聖。老人石坐觀成敗。道得的入地獄如箭射。道不得的也入地獄如箭射。作麼生是汝諸人出身路。</p>
<p>上堂。霜高木落山骨露，水涸潭空岸痕多。後夜青猿叫月，終朝白鳥浮波。西天二十八祖捕風捉影，東土五派二支入室操戈。笑倒元和佛陀，惱亂躂丘達磨。為甚麼如此。功不補過。</p>
<p>晚參。龍峰插漢青，石硤翻空白。若以眼見耳聞，天地懸隔。不以眼見耳聞，天地懸隔。何故聻西河師子南山白額，諸人還道得也未。笑倒李八百。</p>
<p>開罏日，知浴懷先請上堂。猛火著油煎佛喋，皮毛刮盡情智竭。壽昌原是古罏鎚，餘燄一鼓亙天熱。三世十方各處分，爭肯一模而脫出。驀拈拄杖左邊卓一下，曰，過去諸佛諸菩薩圓明自在，朽木不可雕也。以拄杖右邊卓一下，曰，未來諸佛諸菩薩毛血未克，難薦齒牙。以拄杖中間卓一下，曰，現在諸佛諸菩薩多才少智，鼠肝蟲臂。一齊趁入罏中，要使焦頭爛額，梵天濺血，諸方盡去，買帽相頭。壽昌總教從事三尺不見道。若不揮劍，漁父棲巢。秪如揮劍後作麼生。復卓拄杖曰，只要重論蓋代功。</p>
<p>上堂。牛拽耙，馬搭鞍。一有多種，二無兩般。寶誌公杖頭刀尺，寒山子樺皮作冠。瀑布不溜青山走，多少時人被眼瞞。還有不受瞞者麼。松關騎虎有豐干。</p>
<p>晚參。解點飛龍眼睛底，為甚麼棒上失卻。慣按牛頭喫草底，因甚勞而無功。直饒有智主人，二俱不受。正好朝三千，暮八百。</p>
<p>晚參。問一荅十，問十荅百。父母未生前十箇有五雙道不得。無事倚蒲閒縱望，晚霞片片挂寒柏。</p>
<p>建昌府北園弟子不遷請上堂。白雲白，青山青，霜寒黃落覆苔深。偶爾扶笻溪上立，也有隨流問法人。道無名，絕古今，莫將言句妄疏親。歷歷孤明能自諉，聖名凡號總虛聲。棒頭眼，格外機，五位三玄作範圍。千聖不知何處去，空留矢橛療狂饑。向上路，滑如苔，撒手橫行實快哉。懷藏至寶輝天地，無數塵勞盡照開。驀拈拄杖卓一卓。下座。</p>
<p>章山永壽寺重建大雄殿，上梁。本是一株大樹，可以覆蔭人天。裁成千古梁棟，巍然撐持法界。日月互繞並河山之壯麗，水雲齊赴等性海以攸長。盡東西南北之美，合陰陽造化之宜。任是三十二相，讓他高出一頭。縱有八十種好，畢竟合歸眾妙。時節若至，其理自彰。因緣會遇，如事乃備。明堂瓦插檐，涵攝三千大千。雕甍石為闥，融通報土淨土。重振永壽宗風，願祝天子萬年。</p>
<p>黎川眾護法入山，請上堂。夫子不識字，達磨不會禪。兩個上大人，疑殺化三千。何故聻擔雪填井，止渴喫鹽。雖然，不見僧問雲門如何是和尚家風。門曰，有讀書人來報。師曰，雲門雖則斯文，能任其如道出一隅。壽昌門下鄭尚書李僕射世外金湯，蘇學士黃太史法中儒雅。只如有讀書人來報，畢竟是何意旨。今日因行掉臂，特為註破。讀書人來報，吾道一以貫。迦葉糞埽衣，顏回在陋巷。須知此道存今古，致有聲光徹霄漢。</p>
<p>潤首座請上堂。問，向上宗乘即不問，好山一句請師宣。師曰，晴雲烘草色。曰，恁麼則短柄鋤頭掀翻大地。師曰，寒日麗松蒼。乃豎拄杖曰，黃檗用者上座打臨濟，秪成得忤逆家聲。德山雲門以他扶老濟顛，致有嚴厲風範。蓮華峰菴主將去橫擔千峰，幾見路絕人荒。有祖以來，或時支門拄戶，或時拗直作曲，或時擊透重關，或時降伏魔怨。壽昌自撥草瞻風以至出世住山，從不曾背他。今日登祖父之堂，坐祖父之座，豈可置他在壁角落裏。遂擲下，曰，莫作等閒看。</p>
<p>證侍者請上堂。拈起布毛，如山依嶽。卷卻席子，似水歸川。從來恩多成怨，自古義出豐年。老人說法口鈍，不去敲禪床，儘他用劍刃。上事餘閒，一味工眠。任從客相見，要且夢有人原。參得禪，參不得禪，冷暖自知。一聲喚，一聲應，兩無孤負。教嚴而後道尊，何勞勝劣相角。師勝始是資強，不必黑白稱譽。壽昌門下，椰子大，須彌大，可依可託。藤條長，朽杌長，堪雕堪飾。雖然全得渠力，畢竟同出隻手。驀拈起拄杖卓一下，曰，收啟千佛道場。弘西堂請上堂。棒頭得路，猶為顧注之蹊。言下知宗，盡屬緣慮之表。直饒招手橫趨，未是高才捷足。睹竿直返，難云透關正眼。壽昌者裏層煙為塔，上出梵天。鏤冰作花，橫亙大地。住電為燈，光合塵剎。刻月作舟，中泛濁海。雖是水月道場，鏡花佛事，然而酌水獻花，不失其宜。何須更向五臺山赴齋，大悲院應供。即能一飽忘百饑，未免勞身佚口。山僧昨夜運心誠想，欲供三世諸佛。洎現前大眾將一句一字滿足無遺，四事具備，六度齊彰。驀喝一喝曰，粉骨碎身未足酬，一句了然超百億。</p>
</div>
<p class='juan'>觀濤奇禪師語錄卷第三</p>
</div><!-- end of div[@id='body'] -->
</body></html>