<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈瑞禪師嵒華集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>靈瑞禪師嵒華集卷第二</p><p class="byline">侍者振鴻等記</p>
<div class='div-other'><a id='mulu5' />
<p class='h1'>師一日渡湖舟中垂二十問同行未及畣復自代語</p><p>一云洞庭湖水巨浪千尋不假舟航如何得濟代云途路中有此一問又云渡來渡來。</p>
<p>一云看風使帆尋嘗手腳忽遇旋嵐偃嶽東去西去代云我也驚又云坐卻著。</p>
<p>一云太湖三萬六千頃月在波心說向誰代云不顧旁觀者又云何必。</p>
<p>一云落霞與孤鶩齊飛秋水共長天一色是甚麼人境界代云山僧惜口又云這裏不是你住處。</p>
<p>一云夜靜水寒魚不食滿船空載月明歸未免勞而無功一釣須連十二鰲的具何眼目代云不別又云猶有一絲在。</p>
<p>一云釣竿斫盡重栽竹不計功程得便休因甚放生卻用釣來魚代云是伊不護惜又云理即如是。</p>
<p>一云謝三郎長<span class='corr'>年</span>出沒煙波何緣只看絲綸上不見蘆花對蓼紅代云業在其中又云意況不到。</p>
<p>一云不因柳毅傳書信何緣得到洞庭湖既到這裏因甚秪見波濤涌不見海龍宮代云退後一步又云賺殺人。</p>
<p>一云七十二峰個個隨波逐浪東山西嶺兩兩截斷眾流如何是函蓋乾坤句代云目前是甚麼又云一合相不可得。</p>
<p>一云縱然一夜風吹去秪在蘆花淺水邊月黑風狂因甚便手忙腳亂代云境界甚危又云爭敢謾汝。</p>
<p>一云渡河須用筏到岸不須舟臨上灘時為甚麼更要把纜代云須到如此又云也是。</p>
<p>一云魚以水為命打入網子裏了因甚猶自[跳-兆+孛]跳代云通身不奈何又云別無伎倆。</p>
<p>一云自是不歸歸便得五湖煙景有誰爭有恁麼事無恁麼事代云山僧無二語又云能有幾個。</p>
<p>一云江湖無閡人之心因甚時人過不得代云此問甚當又云自古自今。</p>
<p>一云不貪香餌味可謂碧潭龍離鉤三寸道一句看代云圖個甚麼又云恐非來意。</p>
<p>一云未跨船舷早與三十而今通身在內合喫多少代云上座自道看又云笑殺衲僧。</p>
<p>一云萬古碧潭空界月再三撈摝始應知知是般事便休費許多老力作麼代云也要伊自肯又云譬如閒。</p>
<p>一云蝦蟆飛上梵天蚯蚓驀過東海畜生也使神通衲僧到這裏因甚一點伎倆也做不得代云不欲驚眾又云退<span class='corr'>己</span>讓人。</p>
<p>一云河裏失錢河裏摝是不惜性命底所為忽有人請和尚下水且道圖個什麼代云如汝所問又云只當兒戲。</p>
<p>一云三兩月來天不雨洞庭湖水依舊滿滿地未審什麼劫中曾欠少代云<span class='corr'>年</span>代深遠又云卻謾露柱不得。</p>
<p>師持缽歸復設十問一云衲僧家尊貴天然御飯也須吐卻如今東也隨分納些些西也隨分納些些成得個甚麼道理代云缽盂無底又云快便難逢。</p>
<p>一云白麵五厘一升青菜三文一<span class='corr'>束</span>街頭市上無不口口相應問著廬陵米價十個有五雙不能酬對病在甚處代云爭之不足又云且聽諸方。</p>
<p>一云貪他一粒失卻半年軃根阿師齋他有甚利益當門一齒下下咬著底合受人天供養否代云檀越愛把不定又云鼓角動也。</p>
<p>一云盡大地撮來如粟米粒大黑漆缽盂裏這夥總是一氣呵成底祖師近在口皮邊何故匙挑不上代云將謂是衲僧又云放過一著。</p>
<p>一云圓陀陀光爍爍拈起則水泄不漏放下則囊括十虛古來洗缽盂話即不問你飯是米做一句作麼生道代云山僧愛問不愛畣又云只當尋嘗。</p>
<p>一云真如解脫菩提涅槃總是人家喫過底殘羹剩飯雲門餅趙州茶也是衲僧棄下底齷齪唾餘汝若傾將來如以穢食置于淨器如今要得充足用個甚麼代云一拶便骨出又云某甲行腳不逢人。</p>
<p>一云三年不喫飯目前無饑人祖翁田地從此一時荒卻也則不惡靈苗瑞草和根拔滿眼從教荊棘生還覺多事麼代云心不負人又云鉤在不疑之地。</p>
<p>一云利刀有蜜不須舐蠱毒之家水莫嘗你若沾著牙關便見遍身紅爛秪如吞吐得乾坤底憑甚麼全無忌諱代云令我攢眉又云空尚不可得。</p>
<p>一云千粒萬粒盡從這一粒生秪這一粒從甚處生識得來處萬兩黃金也合消不然他後有人索飯錢乃搖手云不可怨著山僧代云諾諾又云為合如是不合如是。</p>
<p>一云於食等者諸法亦等諸法等者於食亦等如來者即諸法如義因甚道供養百千諸佛不如供養一無心道人代云甚麼處著此一問又云汝作吾弟子不得。</p>
</div>
<div class='div-other'><a id='mulu6' />
<p class='h1'>室中垂問</p><p>達磨不遊梁土喚甚麼作祖釋迦不降皇宮指甚麼作佛目前大道坦然為甚麼不行腳底諸緣蕩盡為甚麼不住主賓須互換為甚麼老僧不是闍黎闍黎不是老僧機用要臨時為甚麼曹洞秪說君臣雲門多談事理天不能蓋地不能載為甚麼跳這裏不出莫見乎隱莫顯乎微為甚麼覷那邊不見爐韝之所因甚多鈍銕良醫之門何故足病人。</p>
<p>師到靈嵒省覲和尚問云聞說道者見世尊初生像有個會處試呈似老僧師遂收坐具云明破即不堪和尚云他後有人問靈嵒佛法如何說向伊師云爭敢觸忤和尚尚便喝師云實謂今古罕聞和尚云賺了也師一喝便出。</p>
<p>一日偕數同參入室和尚云近日諸方浩浩地商量托缽公案道者又作麼生師云一口吞盡和尚云吞得下吐不出直是禍事師云和尚大好心行和尚云甚處見得師云替他古人擔憂尚笑云老僧罪過師云某甲有一半。</p>
<p>和尚一日又問鴦崛救產難因緣作麼生會師云爭敢妄通消息尚云你做他鴦崛弟子不得師云和尚愛取別人口裏語和尚云你道他家生下底兒子是男是女師云面目現在和尚云好個面目現在師云某甲今日帶累鴦崛和尚云救不得也師作禮云幸是某甲。</p>
<p>雨後和尚問天晴日出雨落地溼是甚麼意旨師云大眾眼在和尚云忽若無眼耳鼻舌底又作麼生師云一點也謾他不得尚云非非相天即今幾人退位師云和尚不問某甲不畣和尚云道道師云賺殺旁觀。</p>
<p>師在戒壇隨喜和尚問如何是孝順至道之法師云某甲終不敢違背和尚云是真語是實語師云謾和尚不得和尚云更有第三番羯磨在師應喏喏。</p>
<p>到方丈和尚問釋迦傳心于中印彌阤演教于西方還有優劣也無師云一狀領過和尚云領後如何師一喝便出。</p>
<p>一日辭和尚下山和尚云前日公案還記得麼師云某甲只解瞻前不解顧後和尚云何緣得到與麼田地師云深領和尚一問和尚云原來忘卻師云口是禍門。</p>
<p>到靈嵒首座寮碓菴大師問東山西嶺青明什麼邊事師云盡大地人瞻仰有分菴云與麼則不離當處也師云踏破草鞋。</p>
<p>碓菴大師一日又問久雨不晴時如何師云上穿下溜菴云須知有迴避處師云賺殺衲僧。</p>
<p>碓菴大師過菴坐定問云如何是道者家風師云夜坐連雲石春栽帶雨松菴云莫作境話會師云直饒不作境話會亦未敢相許菴云豈不勞而無功師云第一座前爭敢造次菴云知得也師云蒼天蒼天。</p>
<p>師一日舉古人頌云問著曾經劈面來衲僧不會莫針錐叢林逐隊爭胡餅飽得身心更有誰隨畫一圓相顧學人云拈取去學佇視師云有口原來不解吞師禮佛次學人問乾矢橛麻三斤殿裏底意旨如何師隨展坐具云侍者與我記取這一轉學無語師即便作禮云迦葉師兄應當委悉。</p>
<p>一日溪邊行次見捕魚者顧同行云等閑垂一釣容易上鉤來且道是魚是鱉同行云某甲不貪香餌師云死水裏浸殺有甚麼用處。</p>
<p>學人問古人云禪客相逢秪彈指此心能有幾人知如何是此心師彈指一下學云不會師云能有幾人知。</p>
<p>一僧問一舉四十九是什麼物師云東山下左邊底僧云吽吽師云我一向小覷你僧擬議師劈面掌云吽吽特舍兒擔枷過狀。</p>
<p>學人問三門與自<span class='corr'>己</span>是同是別師云待你入得門來向你道學近前叉手師云這廝全不知進退便打。</p>
<p>僧問東家點燈為甚麼西家猶自覓油師云當時不曾置得僧云與麼則一切臨時也師云黑夜裏索許多冷飯作麼僧擬開口師喝云不知饑飽漢出去。</p>
<p>學人問如何是祖師西來意師云竹柏聲相寒學云原來太近師云大有人向這裏住學云師還出得否師云訝郎當漢又恁麼去也。</p>
<p>學人問如何是金剛王劍師云逢佛殺佛逢祖殺祖僧云如何是踞地師子師云推不向前約不退後僧云如何是探竿影草師云未開口<span class='corr'>已</span>前識得你了也僧云如何是一喝不作一喝用師云佛法外另置一問來。</p>
<p>學人問如何是佛師云速禮三拜學云如何是法師云放過阿誰學云如何是僧師云天下橫行學云如何是衲衣下事師云一拶便骨出學云如何是祖師心印師云不可與你個模子去也。</p>
<p>師一日命童子鏟草適一道者過菴問云祖意明明百草頭何得一時鏟卻師拈一株草抖擻云在甚麼處道者佇思師劈面擲云這個所在那許你生根。</p>
<p>一婆子問弟子逐日念經還當得參禪否師云耳且不是目婆云乞師指示修行正路師云幸是無事定要個護身符子作麼。</p>
<p>學人問世尊拈花意旨如何師云將勤補拙學云迦葉微笑又作麼生師云偶爾成文。</p>
<p>師一日因庭前牡丹盛開顧宗道者云南泉謂時人見此一株花如夢相似且道意在甚麼處宗下數語師皆不允乃自代云爭似春風處處閒宗云牡丹花下睡貓兒又作麼生師以箸敲碗云花花喫飯來。</p>
<p>一居士自負會禪到菴云近日諸方知識甚多師云曾見幾人士云領眾匡徒比屋皆是師云不獨穿卻鼻孔又兼換卻眼睛士無語師云好好留取口。</p>
<p>學人問牛頭未見四祖為甚麼百鳥銜花師云戶外一峰秀學云見後為甚麼不銜花師云階前眾壑深學人問南泉斬貓意旨如何師云卸卻業身來與汝諦當學云趙州頭戴艸鞋而出又作麼生師云也是逐惡隨邪。</p>
<p>學人問金雞未鳴時如何師云行人眼未開學云鳴後如何師云往來須仔細學云蓮花未出水時如何師云文彩<span class='corr'>已</span>全彰學云出水後如何師云不勞重繪色學云魚遊陸地時如何師云十進九退學云卻下碧潭時如何師云七縱八橫學云諸佛未出世時如何師云阿誰無分學云出世後如何師云惟我獨尊師領眾到翠峰指雪竇石刻像云這老漢一向口吧吧地今日拶教上壁去也眾不能荅請師代語師云入石三分。</p>
<p>師同眾翫月次一老媼云秪是一個月因甚有圓有缺師云秪是一個月。</p>
<p>宗道者問法身還解說法否師云我被你一問直得口啞宗云某甲今日亦推出個枕子還喚作劍刃上事得麼師云道者也不得自傷<span class='corr'>己</span>命。</p>
<p>師一日拈杖云這個不從天台得不從南嶽得還有知得來處底麼宣道者云上來下去全得渠力師云未出嘗情超道者云某甲尋思去師云何不目前驗取宣云師意如何師云年深月久忘卻了也。</p>
<p>靈嵒和尚住東山日問僧云天下熙熙皆為利來天下攘攘皆為利往東山這裏雲深路僻狼虎縱橫尿床鬼子三回五度來就我覓甚麼碗代云若不上來焉知端的若不登高望焉知宇宙寬衲僧家既得到這裏一個個俯視諸方目朝雲漢且道自<span class='corr'>己</span>眼光有多少闊代云教人指點堪作甚麼鎮日長廊卷風葉葉縣風規滿床盡灑雪珍珠楊岐行徑地租錢且放過諸人钁頭邊一句與我提起看代云難為識者。</p>
<p>住國清日問僧文殊堂裏一萬菩薩方廣寺裏五百聲聞天台山高八萬四千丈你道頂上著得幾人代云不入眾數衲僧家本分行腳到處總不敢犯人苗稼因甚將石梁橋一踏兩段代云和尚年尊不問華頂峰前客不問平田庄裏人未過關嶺一機教什麼人舉代云氣急殺人國清寺裏掃地底掃地燒火底燒火文殊普賢總不空過豐干跨虎出松門成何道理代云非我同流智者大師親見靈山一會儼然未散金屑雖貴落眼成塵山僧今日將山河大地一時翻轉了也諸人見個甚麼代云喪我兒孫一隊衲僧來一隊衲僧去父母所生眼一點也謾他不得因甚新昌石佛大有人不曾見代云某甲得路便行。</p>
<p>僧問靈嵒嘗在於其中經行及坐臥釋迦老子至今出這裏不得腳下兒孫如何使他到處稱尊去嵒云且待明日來代云不可停囚長智寧說阿羅漢有三毒不說如來有二種語衲僧家一句是一句因甚纔與麼便不與麼嵒云即今[口*尒]代云這老漢著甚死急纔有所重便成窠臼石鞏一向彎弓禾山只是打鼓還免得過也無嵒云舊日事不必提起代云爭敢諱卻。</p>
<p>靈嵒問僧透網金鱗以何為食僧云東山下左邊底嵒云東山下左邊底是鹹味是淡味僧無對代云實謂古今罕聞萬里不掛片雲時如何僧云我不向這裏住嵒云向甚麼處住僧無對代云某甲腳跟至今不點地穩坐家堂因甚主人不識僧云謾他露柱不得嵒云謾他露柱不得明日是天晴是下雨僧無對代云和尚是善知識眼光爍破四天下自<span class='corr'>己</span>眉毛落盡因甚不見僧云留與後人貶剝嵒云昔日玅德空生尚自讚歎不及而今何故許人貶剝僧無對代云堪笑堪悲。</p>
<p>天寧垂語云一不得有二不得無有之與無尖斗量不盡淨潔打疊一句作麼生道代云尖斗量不盡晝見日夜見星將甚麼見代云眼[口*尒]鬧市裏天子百草頭老僧為甚麼不領代云放待冷來看空劫中甚麼人作主代云闍黎有一半事存函蓋合理應箭鋒拄天寧畣話也置將一問來代云恐和尚不肯三界唯心萬法唯識你尋嘗見露柱喚作甚麼代云要道也不難太陽溢目萬里不掛片雲拈卻青天喫棒合下得個甚麼語代云商量看日可冷月可熱眾魔不能壞真說如何是真說代云脫空妄語昨日晴乾鵲鳴今日雨鵓鳩語趙壁本無瑕相如誑秦主隨時及節一句作麼生道代云好事不如無直得無一法可當情猶未是衲僧行履處作麼生是衲僧行履處代云一切現成為無為益無益梯航九有津濟四生未必善因而招惡果甚麼處著得此人代云沒處去赤肉團上壁立千仞還有商量分也無代云令我攢眉擾擾匆匆晨雞暮鐘你道那一人在三界內三界外代云杜撰長老江東西河南北到處行腳也曾聽尊宿話來且道那一句最親切代云敢為流通若一毫凡聖情念未盡不免入驢胎馬腹裏去則固是設使一毫頭凡聖情念淨盡為什甚麼亦未免入驢胎馬腹裏去代云事不獲<span class='corr'>已</span>。</p>
<p>世尊因見文殊在門外立乃云文殊文殊何不入門來文殊云我不見一法在門外何以教我入門代云小心袛候著。</p>
<p>迦葉尊者一日踏泥次有一沙彌見乃問尊者何得自為祖云我若不為誰為我為代云某甲慮不及此賓頭盧尊者因阿育王問承聞尊者親見佛來是不尊者以手策起眉毛良久云會麼王云不會者云阿耨達池龍王曾請佛齋吾是時亦預其數代云昔日供養何似今日。</p>
<p>無著與文殊茶次殊拈起玻璃盞云南方還有這個麼著云無殊云尋嘗將甚麼喫茶著無語代云不因此問洎合忘卻。</p>
<p>漢國有一菴主遇王出遊人報云大王來請起主云非但王來佛來亦不起王宣問佛豈不是汝師主云是帝云弟子見師因什麼不起主無語代云不可以小妨大。</p>
<p>武帝問達磨如何是聖諦第一義磨云廓然無聖帝云對朕者誰磨云不識代云洎不問過。</p>
<p>寂大師進三界圖帝問朕居何界寂無語代云何處不稱尊。</p>
<p>王太傅迎木佛至明招乃問忽遇丹霞來時如何招提起佛云也要分付著人代云恐絫和尚眉鬚墮落韓侍郎與肇論主茶次乃問聞座主講得肇論是否主云不敢韓云有物不遷義是否主云是韓乃撲破盞云這個是甚麼義主無對代打露柱一下云分明記取。</p>
<p>洪州大寧眾陳狀請第二座住持宋令公云何不請第一座眾無對代云此番不可以戒臘推。</p>
<p>裴相國參石霜霜奪笏問云在一人手裏為圭在公手裏為笏在老僧手裏喚作甚麼國無對代云放過一著。</p>
<p>湖南護國僧抄化次官人問既是護國唐家三百年社稷何在代云何得當面蓋覆。</p>
<p>洞山行腳次見一官人云我要註三祖信心銘得否山云只如纔有是非紛然失心作麼生註代云臨文不諱。</p>
<p>陳操尚書齋僧次乃自行食僧方展手書卻縮手僧無對書云果然代云喫飯時莫打之遶。</p>
<p>有施主婦人入院行眾僧隨年錢僧云聖僧前著一分婦人曰聖僧年多少無對代云不虧不欠。</p>
<p>十一祖問十二祖云汝非諸佛十二祖云諸佛亦非代云似即似是即未是。</p>
<p>溈山云老僧百年後向下檀越家作一頭水牯牛脅下書溈山僧某甲當恁麼時喚作溈山僧又是水牯牛喚作水牯牛又是溈山僧且如何則是代云豈可別栽頭角。</p>
<p>台州六通院僧欲渡船有人問既是六通為甚麼假船無對代云<span class='corr'>已</span>後不可釘樁搖櫓。</p>
<p>僧參溈山山作起勢僧云請莫起山云我未曾坐僧云某未曾拜山云何得無禮代云彼此沒便宜。</p>
<p>聖僧像被屋漏滴有人問既是聖僧為甚麼有漏代云為著阿誰。</p>
<p>仰山問僧名甚麼僧云靈通仰云便請入露柱代云圖個甚麼。</p>
<p>睦州見僧來參便喝云上座如何偷嘗住果子僧云某甲方到因甚麼道偷果子州云爭奈贓物見在[口*尒]代云還我核子來。</p>
<p>雲門問僧近離甚處云新羅門云將甚麼過海云草賊大敗門云你為甚麼在我手裏僧云恰是代云吽吽。</p>
<p>雪峰問僧甚麼處來僧云覆船峰云生死海未渡因甚麼覆卻船代云若不入水怎見長人。</p>
<p>偃臺感山主到圓通院相看第一座問曰圓通無路山主爭得到來無對代云不意上座問到這裏。</p>
<p>有僧持缽到長者家偶為犬傷長者指袈裟曰龍披一縷金翅不吞大師全披法服為甚卻被狗咬代云識甚好惡。</p>
<p>有人見死魚浮水上問僧魚豈不是以水為命曰是曰為甚麼卻向水中死無對代云命根斷也未。</p>
<p>雪峰在洞山搬柴次乃對山拋下云重山云重多少峰云盡大地人提不起山云因甚麼得到此代云不是某甲幾見葛藤遍界。</p>
<p>有僧與童子上經了令持經著函內童子曰某甲念底著向那裏代云用包裹作麼。</p>
<p>有僧到曹溪守衣缽僧提起衣曰此是大庾嶺頭提不起底曰為甚麼在上座手裏無對代云脫賺諸方何止今日。</p>
<p>雪峰問僧甚麼處來僧云疏山峰曰我以前到時是事不足而今足也未僧云足峰云粥足飯足代云當不止此。</p>
<p>雲居令侍者送褲與菴主主云我自有娘生褲者回舉似居居再令去問娘未生時著甚麼主無對代云和尚用心良苦。</p>
<p>僧問龍牙如何是祖師西來意牙云待石龜解語即向汝道僧云石龜解語也牙云向汝道什麼僧無對代云說即不辭恐無人聽。</p>
<p>趙州見投子教化乃問莫是投子否投子云茶鹽錢布施將來州休去代云缽盂裏著得多少。</p>
<p>玄沙問僧近離甚處僧云瑞嵒沙云近日有何言句僧云嘗喚主人公云惺惺著他後莫受人謾沙云一等弄精魂就中也奇怪上座何不且住僧云<span class='corr'>已</span>遷化沙云只今喚得應麼僧無對代云有甚氣息。</p>
<p>明招在法雲一時插火從食堂前過有僧云這個是眾僧的盜向甚麼處去招乃轉火插云上座分上有多少僧無對招云這一隊漢今夜總須凍死代云誰知冷灰裏有粒豆爆。</p>
<p>雲門問僧近離甚處僧云江西門云江西一隊老宿寐語住也未僧网措代云諾惺惺著。</p>
<p>劉鐵磨到溈山山云老牸牛汝來也磨云來日臺山有齋和尚還去否山放身作臥勢代云這老漢敗也宋太宗幸相國寺問看經僧曰是甚麼經曰仁王經曰既是寡人經因甚卻在卿手裏無對雪竇代云皇天無親惟德是輔別云敢不奉持幸開寶塔問僧卿是甚人曰塔主曰朕之塔因甚卿作主無對雪竇代云闔國咸知別云謝陛下降尊就卑僧朝宗問甚處來曰廬山臥雲菴曰朕聞臥雲深處不朝天因甚到此無對雪竇代云難逃至化別云丹心可鑒僧入對次奏曰陛下還記得麼曰甚處相見來曰靈山一別直至如今曰以何為驗無對雪竇代云貧道得得而來別云今日喜近龍顏京寺回祿藏經燬僧乞宣賜召問昔日摩騰不燒如今為甚卻燒無對雪竇代云陛下不忘付囑別云何幸臣僧預聞般若宗嘗夢神人報曰請陛下發菩提心因早朝宣問左右街菩提心作麼生發無對雪竇代云實謂今古罕聞別云不離陛下所問。</p>
<p>有道流在佛殿前背坐僧曰道士莫背佛道流曰大德本教中道佛身充滿於法界向甚麼處坐得僧無對法眼代云識得汝別云你恁麼問早背卻也又有一行者隨法師入佛殿行者向佛而唾法師曰行者少去就何以唾佛行者曰將無佛處來與某甲唾法師無對仰山代法師云但唾行者又云行者若有語即向伊道還我無行者處來別仰山語云洎合小覷你別行者有語處云非吾弟子。</p>
<p>泗州塔頭侍者及時鎖門有人問既是三界大師為甚麼被弟子鎖侍者無對法眼代云弟子鎖大師鎖別云你且門外立。</p>
<p>江南相馮延巳與數僧遊鍾山至一人泉問一人泉許多人爭得足一僧對曰不教欠少別云從來不曾有人恁麼問。</p>
<p>官人問僧名甚麼曰無揀官人曰忽然將一碗沙與上座又作麼生曰謝官人供養別云喚甚麼作沙。</p>
<p>鷂子趁鴿子飛向佛殿欄干上鸇有人問僧一切眾生在佛影中嘗安嘗樂鴿子見佛為甚麼卻鸇無對法燈代云怕佛別云怕。</p>
<p>先淨炤禪師問楞嚴大師經中道若能轉物即同如來若被物轉即名凡夫秪如昇元閣作麼生轉嚴無對汾陽代云彼此老大別云破也墮也。</p>
<p>僧問投子定慧等學明見佛性此理如何投子云打水用桶舀粥用杓別云莫妄想。</p>
<p>法眼一日以手指簾有二僧齊去捲簾法眼云一得一失別云這個那個信無兩般。</p>
<p>崇壽問僧泉眼不通被沙礙道眼不通被甚麼礙僧云眼礙別云今日更添一翳。</p>
<p>保福在疾問僧我與你相識年深有何名方玅藥相救僧云甚有人說和尚不解忌口別云和尚若肯某甲不吝。</p>
<p>替高麗國來錢塘刻觀音聖像及舁上船竟不能動因請入明州開元寺供養後有設問無剎不現身聖像為甚麼不去高麗國長慶稜代云現身雖普睹相生偏別云個中無路。</p>
<p>有人問僧點甚麼燈僧曰長明燈曰甚麼時點曰去年點曰長明何在無對長慶稜代云若不如此知公不受人謾別云可惜一盞燈。</p>
<p>麻谷持錫到國師處振錫而立國師云汝既如是何用見吾谷又振錫一下別云三十年後自有人舉。</p>
<p>南泉遷化陸亙大夫到院主云大夫何不哭大夫云道得即哭長慶代云合笑不合哭別云苦哉佛陀。</p>
<p>僧問法燈百骸俱潰散一物鎮長靈未審百骸一物相去多少燈云百骸一物一物百骸別云若要商量與汝商量。</p>
<p>有西天聲鳴三藏到王大王處王令玄沙驗過玄沙以銅火箸擊鐵火爐問三藏云是甚麼聲云銅銕聲沙云大王莫受外國人謾別云多少淆訛。</p>
<p>國師問座主講甚麼經云金剛經國師云最初是甚麼字座主云如是國師云是甚麼別云做得座主也玅濟於僧前書一字問云是甚麼僧云不識濟云滿口道著別云達磨來也。</p>
<p>石頭問讓大師不慕諸聖不重<span class='corr'>己</span>靈時如何讓云子問太高生何不向下問將來別云草鞋錢教阿誰還。</p>
<p>僧問玄沙盡十方世界是一顆明珠學人為甚麼不會沙云用會作麼別云喫得棒也未。</p>
<p>嵒頭雪峰欽山三人坐次洞山點茶來欽山閉眼洞云甚麼處去來欽山云入定來洞云定本無門從何而入老宿代云大有人恁麼會別云和尚恁麼問爭免得諸方口。</p>
<p>有僧入冥見地藏菩薩地藏問是你平生修何業僧曰念法華經曰止止不須說我法玅難思為是說不說無對歸宗柔代云此回歸去敢請流通別云今日聞所未聞。</p>
</div>
<p class='juan'>靈瑞禪師嵒華集卷第二<span class='note-inline'>(終)</span></p>
</div><!-- end of div[@id='body'] -->
</body></html>