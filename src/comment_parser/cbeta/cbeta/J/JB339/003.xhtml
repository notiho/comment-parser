<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈瑞禪師嵒華集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>靈瑞禪師嵒華集卷第三</p><p class="byline">侍者振清等錄</p>
<div class='div-other'><a id='mulu8' />
<p class='h1'>靈嵒退翁和尚住祥符日垂問學者五宗門風頌語</p>
<div class='div-other'><a id='mulu9' />
<p class='h2'>臨濟宗</p><p style="margin-left:1em">問目前無闍黎那個是賓。</p>
<p style="text-indent:0em" class="lg-abnormal"><div class='lg-row'>白雲一片隔層巒分付來人仔細看腳下不知行路險漫資捷徑出長安</div>
</p><p style="margin-left:1em">問此間無老僧那個是主。</p>
<p style="text-indent:0em" class="lg-abnormal"><div class='lg-row'>本無諱處見還難誰並當軒立問端古鏡一朝重撲破轉身休覓夜光寒</div>
</p><p style="margin-left:1em">問唯此一事實餘二則非真何者是權。</p>
<p style="text-indent:0em" class="lg-abnormal"><div class='lg-row'>皓魄當空照絕私休將病眼更窺池若從指節量分寸辜負靈山李老師</div>
</p><p style="margin-left:1em">問但以假名字引導於眾生何者是實。</p>
<p style="text-indent:0em" class="lg-abnormal"><div class='lg-row'>閒將蜜果換葫蘆暮四朝三慰眾狙解下灰囊原是飯從前心想一時枯</div>
</p><p style="margin-left:1em">問不許夜行剛把火以何為炤。</p>
<p style="text-indent:0em" class="lg-abnormal"><div class='lg-row'>月落潭空鑒者稀略通一線為輸機誰能返顧來時路馬載驢駝盡入微</div>
</p><p style="margin-left:1em">問直須當道與人看以何為用。</p>
<p style="text-indent:0em" class="lg-abnormal"><div class='lg-row'>展手風前出眾岐如山如岳絕毫釐直饒翻轉娘生面未是他家烜赫兒</div>
</p></div>
<div class='div-other'><a id='mulu10' />
<p class='h2'>雲門宗</p><p style="margin-left:1em">問既曰函蓋乾坤因甚菴內人不知菴外事。</p>
<p style="text-indent:0em" class="lg-abnormal"><div class='lg-row'>堯天舜日樂雍熙身在其中總不知鑿井耕田事成辦未聞埜老解攢眉</div>
</p><p style="margin-left:1em">問既曰目機銖兩因甚放過一著落在第二。</p>
<p style="text-indent:0em" class="lg-abnormal"><div class='lg-row'>不犯鋒鋩正令行從來善敵厭談兵無中有路超終始火聚刀山也出情</div>
</p><p style="margin-left:1em">問既曰不涉萬緣因甚從苗辨地因語識人。</p>
<p style="text-indent:0em" class="lg-abnormal"><div class='lg-row'>機善漚和解截流辨人端在一毫頭祖師骨髓難收拾撒出青青百草頭</div>
</p></div>
<div class='div-other'><a id='mulu11' />
<p class='h2'>溈仰宗</p><p style="margin-left:1em">問父慈子孝因甚不上令下從反用劍刃上事。</p>
<p style="text-indent:0em" class="lg-abnormal"><div class='lg-row'>隨順還貽禍滅門劍鋒有路合酬恩干戈玉帛齊拋卻木枕斜推誑下根</div>
</p><p style="margin-left:1em">問見角知牛因甚脅下添得五字五年分疏不下。</p>
<p style="text-indent:0em" class="lg-abnormal"><div class='lg-row'>蹄角撐空復印泥暗藏聲價少人知是渠鼻孔難牽挽肉眼從旁只相皮</div>
</p><p style="margin-left:1em">問見煙知火因甚夜深撥得些子至今燈焰不續。</p>
<p style="text-indent:0em" class="lg-abnormal"><div class='lg-row'>寒爐深撥燄花紅燎盡雙眉卷卻蹤銕額銅頭難湊泊誰能打鳳更羅龍</div>
</p></div>
<div class='div-other'><a id='mulu12' />
<p class='h2'>曹洞宗</p><p style="margin-left:1em">問莫行心處路因甚猶有一人從正中來。</p>
<p style="text-indent:0em" class="lg-abnormal"><div class='lg-row'>心徑苔生舉步慵肯因閒寂滯高蹤蒼龍不向澄潭臥飛劈青霄雷雨從</div>
</p><p style="margin-left:1em">問不掛本來衣因甚娘生褲至今脫不下。</p>
<p style="text-indent:0em" class="lg-abnormal"><div class='lg-row'>赤體堂堂不掛絲<span class='corr'>己</span>靈偏重太平癡直須更淬莫邪利削盡娘生舊面皮</div>
</p><p style="margin-left:1em">問何須正恁麼因甚道直須恁麼始契如如。</p>
<p style="text-indent:0em" class="lg-abnormal"><div class='lg-row'>應物呈形井覷驢私緣蕩盡我如渠休貪勛業標麟閣名字宜從左脅書</div>
</p><p style="margin-left:1em">問切忌未生時因甚雲嵒洞山向不生不滅處相見。</p>
<p style="text-indent:0em" class="lg-abnormal"><div class='lg-row'>楚天藏盡月輪孤漢地星垂列壯圖誰向春風怨楊柳從來客路是歸途</div>
</p></div>
<div class='div-other'><a id='mulu13' />
<p class='h2'>法眼宗</p><p style="margin-left:1em">問三界唯心因甚要言前定旨。</p>
<p style="text-indent:0em" class="lg-abnormal"><div class='lg-row'>不種梧桐免鳳棲機先鵬翥力難齊茫茫匝地無餘土一色平沉始半提</div>
</p><p style="margin-left:1em">問萬法唯識何必向句裏明宗。</p>
<p style="text-indent:0em" class="lg-abnormal"><div class='lg-row'>春草叢邊脫兔遙守株空歎鬢絲焦憑君略展張麟手八萬四千非鳳毛</div>
</p><p style="margin-left:1em">問一切現成你道撥萬象不撥萬象。</p>
<p style="text-indent:0em" class="lg-abnormal"><div class='lg-row'>嶺雲澹泞澗奔忙屋角花枝自短長飯飽山僧閒弄箸苦無佛法得商量</div>
</p><p>靈嵒上堂云佛法不是小事夫說法者須是六種成就第一安立成就<span class='note-inline'>(師注真妄同源形名未垂)</span>第二目前成就<span class='note-inline'>(師注塵塵有路不滯偏方)</span>第三自<span class='corr'>己</span>成就<span class='note-inline'>(師注蕩盡諸緣炤體獨立)</span>第四智智成就<span class='note-inline'>(師注卷舒絕待炤用齊行)</span>第五本末成就<span class='note-inline'>(師注正位方彰大功無問)</span>第六平等成就<span class='note-inline'>(師注混然忘跡凡聖迥超)</span>六種圓具法法歸宗一種有虧言言昧旨上根利智自然一六互收淺學初機切忌循途守轍卓拄杖<span class='note-inline'>(師注自古自今可憑可據)</span>下座。</p>
<p>靈嵒上堂云夫臨機轉握共有八門定亂致平難拘一法或奇正之縱橫或陰陽之紛錯九天九地一死一生擒賊擒王射人射馬所以決勝要在臨時神符貴於轉換門門有路步步通塗過量英雄不煩指點自能排身直入其或不然靈嵒為汝打開八門拈起拄杖云第一剎那該攝門<span class='note-inline'>(師注逼塞虛空古今無間)</span>第二主賓成立門<span class='note-inline'>(師注同風敲唱識者還稀)</span>第三當機生法門<span class='note-inline'>(師注玅應臨時全忘啐啄)</span>第四予奪自在門<span class='note-inline'>(師注縱擒錯互不落尋嘗)</span>第五輸機善用門<span class='note-inline'>(師注換象抽爻突出難辨)</span>第六全提正令門<span class='note-inline'>(師注鋒輪並運殺活齊施)</span>第七諸根普攝門<span class='note-inline'>(師注殊道同歸不資餘力)</span>第八太平無象門<span class='note-inline'>(師注化機絕朕尊貴無方)</span>卓拄杖云這是那一門眾网措遂下座旋風打散歸方丈<span class='note-inline'>(師注從前汗馬無人識秖要重論蓋代功)</span>。</p>
<p class="head2">藏雲室十二種日旋三昧<span class='note-inline'>(師注并敘)</span></p>
<p>金圈拋出三藏絕詮玉誥頒來十方洞鑒不行意路言如雷火當天打破情關道比蟾光出海願諸達士共契斯宗玄符謹志。</p>
<div><img src='../images/J35p0751_01.gif' alt='J35p0751_01.gif' />生佛未形如何通信<span class='note-inline'>(師云塞卻鼻孔)</span>[○@心]條然素潔試請安名<span class='note-inline'>(師云拄卻舌頭)</span>[○@智]心識不到別有生機<span class='note-inline'>(師云突出難辨)</span>[○@卍]迥脫根塵方堪讚歎<span class='note-inline'>(師云豈涉繁詞)</span><img src='../images/J35p0751_02.gif' alt='J35p0751_02.gif' />旁通一線許汝商量<span class='note-inline'>(師云知音者誰)</span>[○@云]乍卷乍舒開遮自在<span class='note-inline'>(師云動還翳目)</span>[○@山]萬仞壁立湊泊還難<span class='note-inline'>(師云個中無路)</span>[○@人]有二岐路不可不知<span class='note-inline'>(師云孰辨奴郎)</span>[○@木]應物隨機熾然無間<span class='note-inline'>(師云此意須明)</span>[○@女]和合諸塵不入眾數<span class='note-inline'>(師云幾成獨立)</span>[○@尾]披毛戴角佛眼難窺<span class='note-inline'>(師云不妨奇特)</span><img src='../images/J35p0751_03.gif' alt='J35p0751_03.gif' />十字縱橫一真不立<span class='note-inline'>(師云可知禮也)</span>。</div>
</div></div>
<div class='div-other'><a id='mulu14' />
<p class='h1'>佛祖真讚</p>
<div class='div-other'><a id='mulu15' />
<p class='h2'>釋迦文佛讚</p><p style="text-indent:0em" class="lg-abnormal"><div class='lg-row'>未離兜率降皇宮未出母胎度人畢真實之言可上碑淺慧凡沈信不及獨許韶陽得一橛知他皮下原無血刻畫深求面目全分明弄巧翻成拙</div>
</p></div>
<div class='div-other'><a id='mulu16' />
<p class='h2'>無量壽佛讚</p><p style="text-indent:0em" class="lg-abnormal"><div class='lg-row'>無字真經秖有一句近在口邊可憑可據飯後堂前閒行兩轉阿彌陀佛去此不遠華池寶網水月山雲纖塵不立親見法身</div>
</p></div>
<div class='div-other'><a id='mulu17' />
<p class='h2'>文殊大士讚</p><p style="text-indent:0em" class="lg-abnormal"><div class='lg-row'>我真文殊無是文殊若有是者則二文殊要識文殊秪這便是但恁麼去金毛師子</div>
</p></div>
<div class='div-other'><a id='mulu18' />
<p class='h2'>普賢大士讚</p><p style="text-indent:0em" class="lg-abnormal"><div class='lg-row'>心聞洞十方生于大因力靜中起一念當處是遍吉六牙白象縱全威等閑踏破精靈窟</div>
</p></div>
<div class='div-other'><a id='mulu19' />
<p class='h2'>彌勒大士讚</p><p style="text-indent:0em" class="lg-abnormal"><div class='lg-row'>天上無彌勒高高處觀之不足地下無彌勒低低處平之有餘紅塵鬧市裏車闐馬隘青山白雲裏竹密松疏要見彌勒大士出門處處逢渠</div>
</p></div>
<div class='div-other'><a id='mulu20' />
<p class='h2'>觀音大士讚</p><p style="text-indent:0em" class="lg-abnormal"><div class='lg-row'>菩薩眾生母眾生菩薩兒從來劈不破起倒鎮相隨苦厄憑依仗慈悲普護持請觀垂手處甘露滴楊枝</div>
</p></div>
<div class='div-other'><a id='mulu21' />
<p class='h2'>十二面觀音像讚</p><p style="text-indent:0em" class="lg-abnormal"><div class='lg-row'>拶破面門行活路僧繇玅筆終難措蓮華國土久拋離欲歸忘卻來時路</div>
</p></div>
<div class='div-other'><a id='mulu22' />
<p class='h2'>寶陀嵒大士讚</p><p style="text-indent:0em" class="lg-abnormal"><div class='lg-row'>大士不坐寶陀嵒癡人空向濤聲拜但得居塵不染塵是即名為觀自在</div>
</p></div>
<div class='div-other'><a id='mulu23' />
<p class='h2'>絨繡觀音讚</p><p style="text-indent:0em" class="lg-abnormal"><div class='lg-row'>謾道素縑描未就隨緣赴感見深慈一針鋒上全身露脫體風流不掛絲</div>
</p></div>
<div class='div-other'><a id='mulu24' />
<p class='h2'>魚籃觀音讚</p><p style="text-indent:0em" class="lg-abnormal"><div class='lg-row'>護生全用殺生心透網金鱗掌上擎一遇知音便分付肯同死貨定行情</div>
</p></div>
<div class='div-other'><a id='mulu25' />
<p class='h2'>送子觀音讚</p><p style="text-indent:0em" class="lg-abnormal"><div class='lg-row'>菩薩無緣具大慈偏能嚼飯餵嬰兒青青一片波心月只許嵒前鸚鵡知</div>
</p></div>
<div class='div-other'><a id='mulu26' />
<p class='h2'>觀音文殊普賢三大士同軸讚</p><p style="text-indent:0em" class="lg-abnormal"><div class='lg-row'>從聞思修具悲智願品字莊嚴毫端涌現雖然有卷有舒要且無背無面見不見倒騎牛兮入佛殿</div>
</p></div>
<div class='div-other'><a id='mulu27' />
<p class='h2'>普門大士讚<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>鐘作鐘鳴鼓作鼓響大士悟門清機歷掌一雙紫燕語簾前兩個黃鶯啼柳上</div>
</p><p style="text-indent:0em" class="lg-abnormal"><div class='lg-row'>會得聲前旨圓通路坦平頭頭瞻玅相彩墨畫難成</div>
</p></div>
<div class='div-other'><a id='mulu28' />
<p class='h2'>布袋和尚</p><p style="text-indent:0em" class="lg-abnormal"><div class='lg-row'>十字街頭等個人分明擔閣殺閒身打開布袋不知惜傾盡夜光明月新</div>
</p></div>
<div class='div-other'><a id='mulu29' />
<p class='h2'>達磨面壁像</p><p style="text-indent:0em" class="lg-abnormal"><div class='lg-row'>這漢通身莽鹵不信口能招禍致令後代兒孫鬼窟長年打坐</div>
</p></div>
<div class='div-other'><a id='mulu30' />
<p class='h2'>折蘆渡江像</p><p style="text-indent:0em" class="lg-abnormal"><div class='lg-row'>得饒人處且饒人莫笑梁皇手段輕這漢自知無禮節不煩趕逐便抽身</div>
</p></div>
<div class='div-other'><a id='mulu31' />
<p class='h2'>初祖</p><p style="text-indent:0em" class="lg-abnormal"><div class='lg-row'>赤腳渡流沙東來路便差一身華擘盡何啻落門牙</div>
</p></div>
<div class='div-other'><a id='mulu32' />
<p class='h2'>二祖</p><p style="text-indent:0em" class="lg-abnormal"><div class='lg-row'>夜雪寒凝骨朝霞血染空得師一臂力萬古振玄宗</div>
</p></div>
<div class='div-other'><a id='mulu33' />
<p class='h2'>三祖</p><p style="text-indent:0em" class="lg-abnormal"><div class='lg-row'>換卻舊皮毛通身越樣驕大書信心銘憎愛一時消</div>
</p></div>
<div class='div-other'><a id='mulu34' />
<p class='h2'>四祖</p><p style="text-indent:0em" class="lg-abnormal"><div class='lg-row'>從本無人縛何更求解脫直下自知歸擺手行空闊</div>
</p></div>
<div class='div-other'><a id='mulu35' />
<p class='h2'>五祖</p><p style="text-indent:0em" class="lg-abnormal"><div class='lg-row'>碌碌種新松忙忙翻舊面若欲問生緣今朝不著便</div>
</p></div>
<div class='div-other'><a id='mulu36' />
<p class='h2'>六祖</p><p style="text-indent:0em" class="lg-abnormal"><div class='lg-row'>腳未踏黃梅街頭行短販識得負薪人卸下千斤擔</div>
</p></div>
<div class='div-other'><a id='mulu37' />
<p class='h2'>南嶽</p><p style="text-indent:0em" class="lg-abnormal"><div class='lg-row'>何物恁麼來金雞一粒粟取捨兩俱忘牛車轉轆轆</div>
</p></div>
<div class='div-other'><a id='mulu38' />
<p class='h2'>馬祖</p><p style="text-indent:0em" class="lg-abnormal"><div class='lg-row'>即心即佛難非佛非心易踏殺天下人腳跟不著地</div>
</p></div>
<div class='div-other'><a id='mulu39' />
<p class='h2'>百丈</p><p style="text-indent:0em" class="lg-abnormal"><div class='lg-row'>扭得鼻頭歪無端入禍胎面門分哭笑布鼓當春雷</div>
</p></div>
<div class='div-other'><a id='mulu40' />
<p class='h2'>黃檗</p><p style="text-indent:0em" class="lg-abnormal"><div class='lg-row'>吐舌全機用橫身弄爪牙寰中曾獨步言下定龍蛇</div>
</p></div>
<div class='div-other'><a id='mulu41' />
<p class='h2'>臨濟</p><p style="text-indent:0em" class="lg-abnormal"><div class='lg-row'>賺無位真人滅正法眼藏罪犯不容誅且喫三頓棒</div>
</p></div>
<div class='div-other'><a id='mulu42' />
<p class='h2'>興化</p><p style="text-indent:0em" class="lg-abnormal"><div class='lg-row'>滿握撒真珠無人識得渠全提木拐子行說任偏頗</div>
</p></div>
<div class='div-other'><a id='mulu43' />
<p class='h2'>南院</p><p style="text-indent:0em" class="lg-abnormal"><div class='lg-row'>作家不啐啄一棒絕商量直下滅胡種哀聲滿大唐</div>
</p></div>
<div class='div-other'><a id='mulu44' />
<p class='h2'>風穴</p><p style="text-indent:0em" class="lg-abnormal"><div class='lg-row'>慣用銕牛機高提祖師印不得小釋迦誰續懸絲命</div>
</p></div>
<div class='div-other'><a id='mulu45' />
<p class='h2'>首山</p><p style="text-indent:0em" class="lg-abnormal"><div class='lg-row'>放下法華經拈起竹篦子到老只隨流楚王城畔水</div>
</p></div>
<div class='div-other'><a id='mulu46' />
<p class='h2'>汾陽</p><p style="text-indent:0em" class="lg-abnormal"><div class='lg-row'>氣宇大如王肝腸狠如賊破滅臨濟宗眾不滿三十</div>
</p></div>
<div class='div-other'><a id='mulu47' />
<p class='h2'>慈明</p><p style="text-indent:0em" class="lg-abnormal"><div class='lg-row'>弄西河師子擒臨濟大龍干戈齊偃息談笑起真宗</div>
</p></div>
<div class='div-other'><a id='mulu48' />
<p class='h2'>楊岐</p><p style="text-indent:0em" class="lg-abnormal"><div class='lg-row'>栗蓬作麼吞金圈如何透放出三腳驢作大師子吼</div>
</p></div>
<div class='div-other'><a id='mulu49' />
<p class='h2'>白雲</p><p style="text-indent:0em" class="lg-abnormal"><div class='lg-row'>天下好宗師白雲年齒少脫體逞風流何嘗怕人笑</div>
</p></div>
<div class='div-other'><a id='mulu50' />
<p class='h2'>五祖</p><p style="text-indent:0em" class="lg-abnormal"><div class='lg-row'>翻盡祖翁田捏成鐵酸餡信口打脫空雪曲巴音亂</div>
</p></div>
<div class='div-other'><a id='mulu51' />
<p class='h2'>圓悟</p><p style="text-indent:0em" class="lg-abnormal"><div class='lg-row'>香篆銷金鴨午雞啼玉欄從來心裏事不許一人諳</div>
</p></div>
<div class='div-other'><a id='mulu52' />
<p class='h2'>虎丘</p><p style="text-indent:0em" class="lg-abnormal"><div class='lg-row'>見見原非見太虛飛閃電睡虎忽翻身雄風生八面</div>
</p></div>
<div class='div-other'><a id='mulu53' />
<p class='h2'>應菴</p><p style="text-indent:0em" class="lg-abnormal"><div class='lg-row'>坐斷金輪峰狐兔銷聲跡大哉甘露門古今歎莫及</div>
</p></div>
<div class='div-other'><a id='mulu54' />
<p class='h2'>密菴</p><p style="text-indent:0em" class="lg-abnormal"><div class='lg-row'>提起破沙盆光明觸處生不煩除搕[打-丁+(天/韭)]古路坦然平</div>
</p></div>
<div class='div-other'><a id='mulu55' />
<p class='h2'>破菴</p><p style="text-indent:0em" class="lg-abnormal"><div class='lg-row'>倒拈七尺藤為人作撇脫堪笑刻舟人特地成途轍</div>
</p></div>
<div class='div-other'><a id='mulu56' />
<p class='h2'>無準</p><p style="text-indent:0em" class="lg-abnormal"><div class='lg-row'>終日弄胡孫鼓破胡孫走從此恣眠餐伎倆空雙手</div>
</p></div>
<div class='div-other'><a id='mulu57' />
<p class='h2'>雪嵒</p><p style="text-indent:0em" class="lg-abnormal"><div class='lg-row'>觸破精靈窟殿前一株柏不識歲寒心等閒看黛色</div>
</p></div>
<div class='div-other'><a id='mulu58' />
<p class='h2'>高峰</p><p style="text-indent:0em" class="lg-abnormal"><div class='lg-row'>捉敗主人公故鄉歸信通泗州逢大聖不改舊行蹤</div>
</p></div>
<div class='div-other'><a id='mulu59' />
<p class='h2'>中峰</p><p style="text-indent:0em" class="lg-abnormal"><div class='lg-row'>來索童男女度與竹篦子無情化有情笑殺自家底</div>
</p></div>
<div class='div-other'><a id='mulu60' />
<p class='h2'>千嵒</p><p style="text-indent:0em" class="lg-abnormal"><div class='lg-row'>鵲噪豈知音鼠竊終難飽築碎嘗住磚至今償不了</div>
</p></div>
<div class='div-other'><a id='mulu61' />
<p class='h2'>萬峰</p><p style="text-indent:0em" class="lg-abnormal"><div class='lg-row'>諸法從本來嘗自寂滅相勘破老南泉明珠呈掌上</div>
</p></div>
<div class='div-other'><a id='mulu62' />
<p class='h2'>寶藏</p><p style="text-indent:0em" class="lg-abnormal"><div class='lg-row'>底事存玄要無心絕正偏萬峰接手句春雨落梅天</div>
</p></div>
<div class='div-other'><a id='mulu63' />
<p class='h2'>東明</p><p style="text-indent:0em" class="lg-abnormal"><div class='lg-row'>心亦不是佛智亦不是道打破太虛空一時多靠倒</div>
</p></div>
<div class='div-other'><a id='mulu64' />
<p class='h2'>海舟</p><p style="text-indent:0em" class="lg-abnormal"><div class='lg-row'>龜背刮霜毛兔頭截銀角片月落寒潭至今無摸索</div>
</p></div>
<div class='div-other'><a id='mulu65' />
<p class='h2'>寶峰</p><p style="text-indent:0em" class="lg-abnormal"><div class='lg-row'>西天有外道東土無衲僧江山共雲月一一是師承</div>
</p></div>
<div class='div-other'><a id='mulu66' />
<p class='h2'>天奇</p><p style="text-indent:0em" class="lg-abnormal"><div class='lg-row'>碌碌走天涯春風幾度花飽嘗途路苦猛省便還家</div>
</p></div>
<div class='div-other'><a id='mulu67' />
<p class='h2'>無聞</p><p style="text-indent:0em" class="lg-abnormal"><div class='lg-row'>胡馬向風嘶心空及第時華山高突兀無路得攀躋</div>
</p></div>
<div class='div-other'><a id='mulu68' />
<p class='h2'>笑巖</p><p style="text-indent:0em" class="lg-abnormal"><div class='lg-row'>千古獨馨香秖是一莖菜縮身柳巷中別有通人愛</div>
</p></div>
<div class='div-other'><a id='mulu69' />
<p class='h2'>龍池</p><p style="text-indent:0em" class="lg-abnormal"><div class='lg-row'>爆破碧琉璃衝霄有路歸禹門風浪險霹靂是生機</div>
</p></div>
<div class='div-other'><a id='mulu70' />
<p class='h2'>天童</p><p style="text-indent:0em" class="lg-abnormal"><div class='lg-row'>白棒據當門劃斷聖凡路春滿化龍池金鱗獲無數</div>
</p></div>
<div class='div-other'><a id='mulu71' />
<p class='h2'>三峰</p><p style="text-indent:0em" class="lg-abnormal"><div class='lg-row'>折竹響成雷落梅寒似雪名高百世師心雄萬人傑</div>
</p></div>
<div class='div-other'><a id='mulu72' />
<p class='h2'>靈嵒</p><p style="text-indent:0em" class="lg-abnormal"><div class='lg-row'>大冶烹佛祖正令行吳越聲價壓諸方人境兩俱奪</div>
</p></div>
<div class='div-other'><a id='mulu73' />
<p class='h2'>達磨大師讚</p><p style="text-indent:0em" class="lg-abnormal"><div class='lg-row'>廓然無聖個是阿誰擬心即錯莫亂鍼錐齒不關風道法印匪從人得目如流電見支那儘好胡揮插腳梁皇殿上受他當面安排自覺風頭不順轉身冷面蒼崖骨髓一時齊潑撒更留隻履誑癡呆</div>
</p></div>
<div class='div-other'><a id='mulu74' />
<p class='h2'>臨濟大師讚</p><p style="text-indent:0em" class="lg-abnormal"><div class='lg-row'>逢佛殺佛逢祖殺祖奮金剛劍撾塗毒鼓面門陡喪無位真人腳板踏折向上一路斬新別立乾坤依舊單行莽鹵餓鬼界裏放火奪漿地獄道中敲枷打鎖養成大隊瞎驢留下一隻睡虎至今遺害方來不免叫冤叫苦惡名流布滿塵寰誰信今朝殃及我</div>
</p></div>
<div class='div-other'><a id='mulu75' />
<p class='h2'>雲門大師讚</p><p style="text-indent:0em" class="lg-abnormal"><div class='lg-row'>一拶腳便折一問頭便低到處隨波逐浪嘗時指東話西拋乾屎橛熏天觸地牽[車*度]轢鑽透骨穿皮刮餿茶祭鬼謗露柱生兒忙叱僧堂反顧閑將佛殿倒騎一味脫空捏怪全無展事投機待得香林果熟早見靈樹花飛休誇氣宇如王大滅祖欺宗定是伊</div>
</p></div>
<div class='div-other'><a id='mulu76' />
<p class='h2'>雪竇明覺顯禪師讚</p><p style="text-indent:0em" class="lg-abnormal"><div class='lg-row'>面目儼然漫道往者不可問風規壁立孰云來者猶可追大韶陽門戶別北塔鉤錐魚龍盡陷佛祖平欺禪子訝中眉垂太湖三萬六千頃月在波心說向誰</div>
</p></div>
<div class='div-other'><a id='mulu77' />
<p class='h2'>徑山大慧杲禪師讚</p><p style="text-indent:0em" class="lg-abnormal"><div class='lg-row'>開虛空口掉霹靂舌快便如風語語見血針砭膏肓掀翻途轍嫌圓悟忒殺禪多怪湛堂半邊鼻缺三尺竹篦攪叢林衲子至今無雪屈</div>
</p></div>
<div class='div-other'><a id='mulu78' />
<p class='h2'>三峰漢月藏和尚讚</p><p style="text-indent:0em" class="lg-abnormal"><div class='lg-row'>乘願再來超群獨立起臨濟欲墜之綱宗得汾陽不傳之巴鼻攙旗奪鼓萬象心驚換卦抽爻森羅骨慄埽蕩者固是英雄建立者乃真豪傑遂使五燈寒焰復燦當時何啻大樹清陰重榮此日者哉</div>
</p></div>
<div class='div-other'><a id='mulu79' />
<p class='h2'>靈巖退翁老和尚讚</p><p style="text-indent:0em" class="lg-abnormal"><div class='lg-row'>不用臨濟喝不行德山棒掃除從上葛藤蕩盡諸方伎倆歡喜時截南山之竹為筆莫寫其慈心惱怒時磨東海之波作墨難描其惡狀知他是聖是凡任汝為龍為象列下說法六成就杜撰長老未免眉攢演出臨機八要門過量英雄也須膽喪不居真際密施佛祖權衡不涉眾緣懸起人天牓樣道眼圓明底猶難睹其頂[寧*頁]機心濃厚者豈易窺其背項不敢讚何敢毀不可親僅可望夫是之謂十坐大道場中興濟北宗底退翁老和尚</div>
</p></div>
<div class='div-other'><a id='mulu80' />
<p class='h2'>董菴尼祇園禪師讚</p><p style="text-indent:0em" class="lg-abnormal"><div class='lg-row'>孤迥迥十方無壁峭巍巍四面無門拈弄一條白棒何妨到處稱尊截銕斬釘乃宗師本分平高就下非識者疇論是亦所謂金粟之子天童之孫也耶</div>
</p></div>
<div class='div-other'><a id='mulu81' />
<p class='h2'>天台尼自覺禪師讚</p><p style="text-indent:0em" class="lg-abnormal"><div class='lg-row'>華頂風高石橋水冷師住其間足不越閫垂三十年大作佛事月燭慧燈星排道樹不學小乘法有愛憎街頭示滅遍界分身我未識師夙聞令範曷志瞻依聊為述讚</div>
</p></div>
<div class='div-other'><a id='mulu82' />
<p class='h2'>玅湛尼寶持總禪師讚</p><p style="text-indent:0em" class="lg-abnormal"><div class='lg-row'>不居煩惱窟不坐解脫阬外不求諸聖內不負<span class='corr'>己</span>靈似香象渡河能超兔跡如金翅擘海直取龍吞精嚴自肯勇敢誰倫佩靈山正印總無著孤軍掃蕩煙雲清宇宙木人同享太平春</div>
</p></div>
<div class='div-other'><a id='mulu83' />
<p class='h2'>伏獅尼義恭珂禪師讚</p><p style="text-indent:0em" class="lg-abnormal"><div class='lg-row'>靈利直是靈利撇脫果然撇脫東山水上勘破諸佛出身生緣略同伏師室中點定衲僧正眼立地迥別鶯啼燕語迦葉不聞聞草長花繁世尊不說說嫌他窮伎倆細切嶺頭雲討甚閒工夫薄披潭底月別別從前知己反為讎此日憑誰表清絕</div>
</p></div>
<div class='div-other'><a id='mulu84' />
<p class='h2'>寒山尼元明老師壽像讚</p><p style="text-indent:0em" class="lg-abnormal"><div class='lg-row'>一片寒山沉巨浸吾師隱處茆庵靜從來清亦畏人知方寸中潛修戒定其處<span class='corr'>已</span>也安必慮危其與人也久而能敬是真無愧古人而可垂裕後進者也</div>
</p></div>
<div class='div-other'><a id='mulu85' />
<p class='h2'>靈瑞尼宗遠老師壽像讚</p><p style="text-indent:0em" class="lg-abnormal"><div class='lg-row'>念佛念法信<span class='corr'>己</span>信人圓修福慧等視冤親要觀音傾心鬥樣與摩耶交臂稱鄰識得無依佛母自然慧命長新</div>
</p></div>
<div class='div-other'><a id='mulu86' />
<p class='h2'>自題</p><p style="text-indent:0em" class="lg-abnormal"><div class='lg-row'>白紙一幅黑筆幾叉亦非男亦非女貌從何得不是神不是鬼變個甚麼無語則口邊堆醭有見則眼裏添花閒笑灌谿多莽鹵錯呼臨濟作爺爺</div>
</p><p style="text-indent:0em" class="lg-abnormal"><div class='lg-row'>口快如風性急如火罔辨親疏那知人我鋒稜上用不停機電光中兆分其五休誇一棒成龍謾說三玄陷虎豈不聞玄沙有言兮大丈夫先天為心祖</div>
</p><p style="text-indent:0em" class="lg-abnormal"><div class='lg-row'>兔角杖挑明月龜毛繩繫清風不是神通玅用阿誰敢問渠儂</div>
</p><p style="text-indent:0em" class="lg-abnormal"><div class='lg-row'>白石磊磊青松落落勘破形骸深藏頭角笑他流水空忙聽彼浮雲自薄固知耕也餒在其中孰信回也不改其樂</div>
</p><p style="text-indent:0em" class="lg-abnormal"><div class='lg-row'>洞庭山高不露頂太湖水深不濕腳下載清風付與誰祖師心印齊拋卻</div>
</p><p style="text-indent:0em" class="lg-abnormal"><div class='lg-row'>覿面兩無言臨機一著先金針穿白月石火迸青天笑倒唯心佛掀翻得肉禪近來貧更甚有問只空拳</div>
</p></div></div>
<p class='juan'>靈瑞禪師嵒華集卷第三<span class='note-inline'>(終)</span></p>
</div><!-- end of div[@id='body'] -->
</body></html>