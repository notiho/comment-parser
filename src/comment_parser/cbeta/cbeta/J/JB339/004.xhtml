<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈瑞禪師嵒華集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu87' />
<p class='juan'>靈瑞禪師嵒華集卷第四</p><p class="byline">學人振渶等錄</p>
<div class='div-other'><a id='mulu88' />
<div class='div-other'><a id='mulu89' />
<p class='h2'>春日懷古</p><p style="text-indent:0em" class="lg-abnormal"><div class='lg-row'>門外春將半桃花帶雨紅靈雲猶未瞥笑殺嶺頭風<span class='note-inline'>(靈雲)</span></div>
</p><p style="text-indent:0em" class="lg-abnormal"><div class='lg-row'>門外春將半脩篁長嫩枝清風時擊著若個解忘知<span class='note-inline'>(香巖)</span></div>
</p><p style="text-indent:0em" class="lg-abnormal"><div class='lg-row'>門外春將半全心似死灰好花無剩影百鳥未曾來<span class='note-inline'>(牛頭)</span></div>
</p><p style="text-indent:0em" class="lg-abnormal"><div class='lg-row'>門外春將半懸絲釣淥波金鱗卒難遇明月自高歌<span class='note-inline'>(船子)</span></div>
</p><p style="text-indent:0em" class="lg-abnormal"><div class='lg-row'>門外春將半茶芽滿焙香近無人嗅著趙老謾顛狂<span class='note-inline'>(趙州)</span></div>
</p><p style="text-indent:0em" class="lg-abnormal"><div class='lg-row'>門外春將半幽林采藥行一莖全殺活妙德強惺惺<span class='note-inline'>(文殊)</span></div>
</p><p style="text-indent:0em" class="lg-abnormal"><div class='lg-row'>門外春將半漁舟別浦多數聲款乃裏淹殺備頭阤<span class='note-inline'>(玄沙)</span></div>
</p><p style="text-indent:0em" class="lg-abnormal"><div class='lg-row'>門外春將半孤峰草漸長善財無覓處煙水正茫茫<span class='note-inline'>(善財)</span></div>
</p><p style="text-indent:0em" class="lg-abnormal"><div class='lg-row'>門外春將半窗前埜鹿行今朝不著便一箭付三平<span class='note-inline'>(石鞏)</span></div>
</p><p style="text-indent:0em" class="lg-abnormal"><div class='lg-row'>門外春將半黃鸝口更多觀音秪這是游子意如何<span class='note-inline'>(普門)</span></div>
</p></div>
<div class='div-other'><a id='mulu90' />
<p class='h2'>披雲臺頌<span class='note-inline'>(和宋慈受深禪師原韻)</span></p><p style="text-indent:0em" class="lg-abnormal"><div class='lg-row'>三間茆屋傍雲山雲自高飛山自閒門外石頭行路滑無人得到翠微間</div>
</p><p style="text-indent:0em" class="lg-abnormal"><div class='lg-row'>枯木花開劫外春破顏得旨更何人翻然直入千峰去惆悵孤雲埜鶴身</div>
</p><p style="text-indent:0em" class="lg-abnormal"><div class='lg-row'>蕭蕭竹色滿軒清月到方池分外明收拾耳門將眼聽忽然捉敗枕頭聲</div>
</p><p style="text-indent:0em" class="lg-abnormal"><div class='lg-row'>百鳥不來花自紅今年窮勝去年窮一從不食空王俸坐斷他家下載風</div>
</p><p style="text-indent:0em" class="lg-abnormal"><div class='lg-row'>今古英雄互戰攻電光石火不相容爭知物外金仙子萬象森羅一體中</div>
</p><p style="text-indent:0em" class="lg-abnormal"><div class='lg-row'>虛堂晏坐看峰頭萬派無聲水逆流斷臂安心太多事不如日用信緣休</div>
</p><p style="text-indent:0em" class="lg-abnormal"><div class='lg-row'>花香鳥語別峰前妙德空生何處邊解得虛空無相貌隨他器量自方圓</div>
</p><p style="text-indent:0em" class="lg-abnormal"><div class='lg-row'>吾欲休時無可休穿衣喫飯信悠悠好言謹白參玄客莫待他年怨白頭</div>
</p><p style="text-indent:0em" class="lg-abnormal"><div class='lg-row'>身作舟航據要津皮膚脫盡露全真多年滯貨無人顧杓水澆開面目新</div>
</p><p style="text-indent:0em" class="lg-abnormal"><div class='lg-row'>倒握烏藤膽氣麤此間無口說工夫都來一棒從分辨透得龍門豈是魚</div>
</p></div>
<div class='div-other'><a id='mulu91' />
<p class='h2'>再和前韻</p><p style="text-indent:0em" class="lg-abnormal"><div class='lg-row'>一簣功成萬仞山面皮翻轉莫偷閒英雄頭白只彈指幾個名高佛祖間</div>
</p><p style="text-indent:0em" class="lg-abnormal"><div class='lg-row'>肩橫楖栗愛穿雲踏破芒鞋不遇人堪笑空生貪晏坐雨花堆裏喪全身</div>
</p><p style="text-indent:0em" class="lg-abnormal"><div class='lg-row'>大鵬出海便飛騰下視塵寰雙眼明直取龍吞甚標格啾啾虫鳥汝猶聲</div>
</p><p style="text-indent:0em" class="lg-abnormal"><div class='lg-row'>烈燄花飛雪片紅廓然無聖好能窮可憐闔國無人識揚子江心一葦風</div>
</p><p style="text-indent:0em" class="lg-abnormal"><div class='lg-row'>彼自無瘡勿用攻分皮分髓累衰容那知三拜相傳印不在金襴一襲中</div>
</p><p style="text-indent:0em" class="lg-abnormal"><div class='lg-row'>薦取老僧百草頭明明賺殺好禪流天寒霜雪和根倒丈六金身笑未休</div>
</p><p style="text-indent:0em" class="lg-abnormal"><div class='lg-row'>坐臥游行太古前蒼茫一望絕中邊問心求法無人到月在清波獨自圓</div>
</p><p style="text-indent:0em" class="lg-abnormal"><div class='lg-row'>綠樹成陰春<span class='corr'>已</span>休晝長山舍事悠悠茶芽離焙忽穿鼻筍角帶泥爭出頭</div>
</p><p style="text-indent:0em" class="lg-abnormal"><div class='lg-row'>年來活計付兒孫澹泊身心慣率真一曲東山行水上雲門聲調越光新</div>
</p><p style="text-indent:0em" class="lg-abnormal"><div class='lg-row'>爪牙觸著莫嫌麤臨敵依違不丈夫及盡凡心無別解放生原是釣來魚</div>
</p></div>
<div class='div-other'><a id='mulu92' />
<p class='h2'>蜜蜂頌<span class='note-inline'>(和宋天封佛慈禪師原韻)</span></p><p style="text-indent:0em" class="lg-abnormal"><div class='lg-row'>勘遍諸方得意時競將同調喚來歸無餘聲色呈君也花藥欄邊自在飛</div>
</p><p style="text-indent:0em" class="lg-abnormal"><div class='lg-row'>逢人便劄遶天涯苦屈無從一叩衙莫怪巡官偏杜撰針鋒要驗當行家</div>
</p><p style="text-indent:0em" class="lg-abnormal"><div class='lg-row'>工夫及盡蜜成時萬別千差永棄離金網縵縵猶是難漫云無事即寬脾</div>
</p><p style="text-indent:0em" class="lg-abnormal"><div class='lg-row'>同門出入各風光為眾忙如為<span class='corr'>己</span>忙不立一塵家國盛從前勳業悔承當</div>
</p><p style="text-indent:0em" class="lg-abnormal"><div class='lg-row'>不貪寶惜戀枯桐個個臨機善變通堪笑眼中添翳者忙忙空裏覓花紅</div>
</p></div>
<div class='div-other'><a id='mulu93' />
<p class='h2'>爆竹頌<span class='note-inline'>(和靈嵒僧首師原韻)</span></p><p style="text-indent:0em" class="lg-abnormal"><div class='lg-row'>怪得名喧宇宙中慣將一喝振玄風果知響逐聲來也不必窮年費苦工</div>
</p><p style="text-indent:0em" class="lg-abnormal"><div class='lg-row'>收放同時放較危要通一線驀頭錐奮然爆著虛空碎閃電光中霹靂追</div>
</p><p style="text-indent:0em" class="lg-abnormal"><div class='lg-row'>金圈拋出自音王儘有其人瞌睡忙誰是見煙須辨火色聲頭上立承當</div>
</p><p style="text-indent:0em" class="lg-abnormal"><div class='lg-row'>大小隨緣任去留正當轟烈得心休買來輸與他人放本色金錢肯浪酬</div>
</p><p style="text-indent:0em" class="lg-abnormal"><div class='lg-row'>嚇人嚇鬼有多方拍手呵呵笑一場勘破恁般關捩子裝聾作啞又何妨</div>
</p></div>
<div class='div-other'><a id='mulu94' />
<p class='h2'>折梅供佛</p><p style="text-indent:0em" class="lg-abnormal"><div class='lg-row'>玉顏銕骨老冰霜眾壑無人獨自芳折得寒香隨手至真堪供養法中王</div>
</p></div>
<div class='div-other'><a id='mulu95' />
<p class='h2'>自贈</p><p style="text-indent:0em" class="lg-abnormal"><div class='lg-row'>住山歲月總不記但見四山青又黃博飯栽田爭如我說禪浩浩讓諸方</div>
</p></div>
<div class='div-other'><a id='mulu96' />
<p class='h2'>閒遊古寺</p><p style="text-indent:0em" class="lg-abnormal"><div class='lg-row'>古廟香爐冷不禁落花芳草伴啼鶯象王鼻孔無尋處迦葉低頭問世尊</div>
</p><p style="text-indent:0em" class="lg-abnormal"><div class='lg-row'>翠竹蒼松夾路生得閒領鶴自經行夕陽西下水東去獨立不聞人語聲</div>
</p></div>
<div class='div-other'><a id='mulu97' />
<p class='h2'>秋日舟中偶拈</p><p style="text-indent:0em" class="lg-abnormal"><div class='lg-row'>秋老芙容濯露鮮謝家人不在漁船閒將新月垂秋水釣得金鱗即便還</div>
</p></div>
<div class='div-other'><a id='mulu98' />
<p class='h2'>還山渡湖</p><p style="text-indent:0em" class="lg-abnormal"><div class='lg-row'>舞棹呈橈泛水雲鷺鶿飛入蓼花汀天然一色難分別孤負身心百不靈</div>
</p><p style="text-indent:0em" class="lg-abnormal"><div class='lg-row'>萬頃湖光接遠空片帆搖曳破秋風漁歌一曲無人會蘆葉紛紛對蓼紅</div>
</p><p style="text-indent:0em" class="lg-abnormal"><div class='lg-row'>亂雲堆裏數峰高曳履經行不憚勞記得去年當此際石床趺坐聽松濤</div>
</p></div>
<div class='div-other'><a id='mulu99' />
<p class='h2'>歸山自嘲</p><p style="text-indent:0em" class="lg-abnormal"><div class='lg-row'>妙峰孤頂無行路到者全心當下灰堪笑白雲無定止被風吹去又吹來</div>
</p></div>
<div class='div-other'><a id='mulu100' />
<p class='h2'>和劭監院師四偈</p><p style="text-indent:0em" class="lg-abnormal"><div class='lg-row'>嬴得楊岐第一籌更無閒事著胸頭人間甲子都忘卻片葉落知天下秋</div>
</p><p style="text-indent:0em" class="lg-abnormal"><div class='lg-row'>嬴得楊岐第一籌妙峰孤頂日悠悠善財無處尋蹤跡煙水茫茫向外求</div>
</p><p style="text-indent:0em" class="lg-abnormal"><div class='lg-row'>嬴得楊岐第一籌門椎拍板賣風流宮商角徵非音韻萬象森羅盡點頭</div>
</p><p style="text-indent:0em" class="lg-abnormal"><div class='lg-row'>嬴得楊岐第一籌無端打入水牯牛斜陽芳草忘拘束始信渠儂得自由</div>
</p></div>
<div class='div-other'><a id='mulu101' />
<p class='h2'>月夜閒行</p><p style="text-indent:0em" class="lg-abnormal"><div class='lg-row'>門外峰巒列翠鬟昏鴉隊隊帶聲還微風吹落浮雲片月色如銀萬境閑</div>
</p><p style="text-indent:0em" class="lg-abnormal"><div class='lg-row'>秋江如練浸長天萬籟無聲月正圓好景不須他處覓清光只在指頭邊</div>
</p><p style="text-indent:0em" class="lg-abnormal"><div class='lg-row'>靈光獨耀迥無鄰大地山河絕點塵若謂南泉超物外馬師賺殺幾多人</div>
</p><p style="text-indent:0em" class="lg-abnormal"><div class='lg-row'>夢中曾說悟圓通剔起雙眉月正濃長嘯一聲驚宇宙有誰同上最高峰</div>
</p><p style="text-indent:0em" class="lg-abnormal"><div class='lg-row'>芒鞋竹杖破蒼苔瀟灑胸襟向月開萬里無雲天一色好山如畫疊成堆</div>
</p></div>
<div class='div-other'><a id='mulu102' />
<p class='h2'>小池</p><p style="text-indent:0em" class="lg-abnormal"><div class='lg-row'>小池秋冷碧涵空夜靜游魚未見蹤死水不堪藏妙用波興一滴是真龍</div>
</p></div>
<div class='div-other'><a id='mulu103' />
<p class='h2'>因雨示眾</p><p style="text-indent:0em" class="lg-abnormal"><div class='lg-row'>點點不落別處今古衲僧罔措大士慣用眼聽許伊有個入路雖然有個入路要且未有出身但莫循聲流轉何妨只用耳根</div>
</p></div>
<div class='div-other'><a id='mulu104' />
<p class='h2'>雨滋庭草村鬧池蛙藉萬象以常談省山僧之為說</p><p style="text-indent:0em" class="lg-abnormal"><div class='lg-row'>苦雨連朝春草滋更添蛙鼓鬧平池人來不下禪床接免得渾身帶水泥</div>
</p></div>
<div class='div-other'><a id='mulu105' />
<p class='h2'>秋風</p><p style="text-indent:0em" class="lg-abnormal"><div class='lg-row'>柳葉蕭條梧葉殘秋風一夜滿長安沒絃琴苦知音寡流水高山不用彈</div>
</p></div>
<div class='div-other'><a id='mulu106' />
<p class='h2'>即景偶拈</p><p style="text-indent:0em" class="lg-abnormal"><div class='lg-row'>洞庭高卓壓群峰宇宙寥寥上下空風月一湖平似掌玉盤捧出碧芙容</div>
</p><p style="text-indent:0em" class="lg-abnormal"><div class='lg-row'>湖光湛湛月如銀一片心花露印文勘破威音聲色外任他飛躍自紛紜</div>
</p></div>
<div class='div-other'><a id='mulu107' />
<p class='h2'>冬日舟行</p><p style="text-indent:0em" class="lg-abnormal"><div class='lg-row'>雪覆蘆花欲暮天一江風色正堪憐螭文萬派難區別重鼓蘭橈泛銕船</div>
</p></div>
<div class='div-other'><a id='mulu108' />
<p class='h2'>雪</p><p style="text-indent:0em" class="lg-abnormal"><div class='lg-row'>蓋覆乾坤同一色不知將底辨群機忽然枯木春風轉遍界瓊葩燦玉枝</div>
</p></div>
<div class='div-other'><a id='mulu109' />
<p class='h2'>雪夜示眾</p><p style="text-indent:0em" class="lg-abnormal"><div class='lg-row'>吞卻山河不是塵太平時代自由身一華五葉香何極漫道庭無立雪人</div>
</p></div>
<div class='div-other'><a id='mulu110' />
<p class='h2'>除夜小參</p><p style="text-indent:0em" class="lg-abnormal"><div class='lg-row'>歲盡年窮會也麼道人<span class='corr'>豐</span>儉秪隨家北禪苦把耕牛宰奪角爭蹄亂若麻</div>
</p><p style="text-indent:0em" class="lg-abnormal"><div class='lg-row'>歲盡年窮會也麼團圞仝喫趙州茶幾多臨渴重穿井伎倆雖高也大差</div>
</p><p style="text-indent:0em" class="lg-abnormal"><div class='lg-row'>歲盡年窮會也麼現成公案絕周遮當機若有仙阤客拈起靈山舊日花</div>
</p><p style="text-indent:0em" class="lg-abnormal"><div class='lg-row'>歲盡年窮會也麼身心歇處即歸家堪憐不猒馳求者途路之遶枉怨嗟</div>
</p></div>
<div class='div-other'><a id='mulu111' />
<p class='h2'>歲朝示眾</p><p style="text-indent:0em" class="lg-abnormal"><div class='lg-row'>鐘聲披起鬱多羅借得婆衫卻拜婆賓主歷然同一室今朝昨日不爭多</div>
</p><p style="text-indent:0em" class="lg-abnormal"><div class='lg-row'>鐘聲披起鬱多羅沉水煙騰卍字爐三世如來同鼻孔等閒一一盡穿過</div>
</p><p style="text-indent:0em" class="lg-abnormal"><div class='lg-row'>鐘聲披起鬱多羅貧到無錐意氣多佛祖位卑留不得聲光嬴得遍娑婆</div>
</p><p style="text-indent:0em" class="lg-abnormal"><div class='lg-row'>鐘聲披起鬱多羅也學諸方念佛阤莫把遙天支遁鶴等閒喚作右軍鵝</div>
</p></div>
<div class='div-other'><a id='mulu112' />
<p class='h2'>梅</p><p style="text-indent:0em" class="lg-abnormal"><div class='lg-row'>獨立冰霜外長愁風雨中素心曾不改秪合對蒼松</div>
</p></div>
<div class='div-other'><a id='mulu113' />
<p class='h2'>探梅</p><p style="text-indent:0em" class="lg-abnormal"><div class='lg-row'>山前一片白雲橫七十峰頭次第登看到色空香不住故宜相對坐禪僧</div>
</p><p style="text-indent:0em" class="lg-abnormal"><div class='lg-row'>數點梅花冷結愁芒鞋踏遍小溪幽埜人不辨香來處風起山中雪滿頭</div>
</p></div>
<div class='div-other'><a id='mulu114' />
<p class='h2'>映水梅</p><p style="text-indent:0em" class="lg-abnormal"><div class='lg-row'>一枝冷艷占春先瘦影橫斜墮水邊桃李只誇顏色好清香難及藐姑仙</div>
</p></div>
<div class='div-other'><a id='mulu115' />
<p class='h2'>庭前牡丹</p><p style="text-indent:0em" class="lg-abnormal"><div class='lg-row'>庭前花發牡丹紅指出分明似夢中一段色香誰辨取秪堪惆悵倚東風</div>
</p></div>
<div class='div-other'><a id='mulu116' />
<p class='h2'>蘭</p><p style="text-indent:0em" class="lg-abnormal"><div class='lg-row'>風灑幽蘭日影長清心不語見慈祥知君獨抱馨香德空谷無人也自芳</div>
</p></div>
<div class='div-other'><a id='mulu117' />
<p class='h2'>數珠偈</p><p style="text-indent:0em" class="lg-abnormal"><div class='lg-row'>信手拈來顆顆圓觀音彌勒聽敷宣驀朝<span class='corr'>掐</span>斷繩頭也始覺從前一串穿</div>
</p></div>
<div class='div-other'><a id='mulu118' />
<p class='h2'>誦法華經有感</p><p style="text-indent:0em" class="lg-abnormal"><div class='lg-row'>楊花摘得燄爐紅宇宙掀翻兩眼空放去白牛無影象且攜羊鹿慰兒童</div>
</p></div>
<div class='div-other'><a id='mulu119' />
<p class='h2'>王夫人製彩絨牡丹甚精示以二偈</p><p style="text-indent:0em" class="lg-abnormal"><div class='lg-row'>金鍼玉線奪天工葉葉花花總不同識得根源歸自<span class='corr'>己</span>全從掌握起春風</div>
</p><p style="text-indent:0em" class="lg-abnormal"><div class='lg-row'>春隨刀剪奪天工深綠叢中一點紅莫謂芳菲都不艷色香盡處是真空</div>
</p></div>
<div class='div-other'><a id='mulu120' />
<p class='h2'>絨荷花示正平</p><p style="text-indent:0em" class="lg-abnormal"><div class='lg-row'>不染淤泥不帶空卻從指爪露真容法王何必輕拈出解笑方堪繼祖風</div>
</p></div>
<div class='div-other'><a id='mulu121' />
<p class='h2'>頌古德語</p><p style="text-indent:0em" class="lg-abnormal"><div class='lg-row'>風作何色雨從何來不消彈指樓閣門開自有一雙窮相手未曾容易舞三臺</div>
</p><p style="text-indent:0em" class="lg-abnormal"><div class='lg-row'>雨從何來風作何色人定花香水落石出此時若不究根源真待當來問彌勒</div>
</p></div>
<div class='div-other'><a id='mulu122' />
<p class='h2'>風起拈示禪者</p><p style="text-indent:0em" class="lg-abnormal"><div class='lg-row'>簸土揚塵山岳搖不留蹤跡示全超大鵬養就圖南翼借爾須臾萬里遙</div>
</p><p style="text-indent:0em" class="lg-abnormal"><div class='lg-row'>排雲鼓浪正飛揚御世無心應萬方玉殿深深留不住松聲澗響共<span class='corr'>迴</span>翔</div>
</p></div>
<div class='div-other'><a id='mulu123' />
<p class='h2'>示禪者</p><p style="text-indent:0em" class="lg-abnormal"><div class='lg-row'>拈出紅爐燄裏毛玄關燒盡樹高標等閒跳上虛空背萬象平驚膽氣毫</div>
</p></div>
<div class='div-other'><a id='mulu124' />
<p class='h2'>示月禪人</p><p style="text-indent:0em" class="lg-abnormal"><div class='lg-row'>赤手擒來潭底月清光落落照坤維世人有眼還同瞎須是深雲道者知</div>
</p></div>
<div class='div-other'><a id='mulu125' />
<p class='h2'>示澄道者</p><p style="text-indent:0em" class="lg-abnormal"><div class='lg-row'>虛堂冷坐對杉松玉柱峰高翠滴濃有口秪堪長掛壁免教華雨墮寒空</div>
</p></div>
<div class='div-other'><a id='mulu126' />
<p class='h2'>可仁道者住庵示之</p><p style="text-indent:0em" class="lg-abnormal"><div class='lg-row'>小小茆菴含法界善財何必向南參拈香擇火真三昧瞥爾情生便不堪</div>
</p></div>
<div class='div-other'><a id='mulu127' />
<p class='h2'>慧安禪德請開示留贈</p><p style="text-indent:0em" class="lg-abnormal"><div class='lg-row'>偶來江上一停舟謝汝殷勤為款留莫怪山僧無指示見人問訊即低頭</div>
</p></div>
<div class='div-other'><a id='mulu128' />
<p class='h2'>示亮道者</p><p style="text-indent:0em" class="lg-abnormal"><div class='lg-row'>茫茫三界原無法道者如何更覓心山徑寒風凋敗葉草鞋步步踏黃金</div>
</p></div>
<div class='div-other'><a id='mulu129' />
<p class='h2'>示采禪人</p><p style="text-indent:0em" class="lg-abnormal"><div class='lg-row'>草鞋踏遍法身中不立孤危道絕功昨夜雲門提正令樹頭葉葉露金風</div>
</p></div>
<div class='div-other'><a id='mulu130' />
<p class='h2'>秋月示雲林道人二偈</p><p style="text-indent:0em" class="lg-abnormal"><div class='lg-row'>拈出威音心裡月炤開生佛未分前渠儂面目知何似籬落霜高菊正鮮</div>
</p><p style="text-indent:0em" class="lg-abnormal"><div class='lg-row'>歇得身心勿外求縱橫十字絕周由饒伊別有縵天網透過牢關也合休</div>
</p></div>
<div class='div-other'><a id='mulu131' />
<p class='h2'>示蓮生大德</p><p style="text-indent:0em" class="lg-abnormal"><div class='lg-row'>心直無虛是道場面門瞋喜絕囊藏意根若使重遮護長劫迢迢滯異鄉</div>
</p></div>
<div class='div-other'><a id='mulu132' />
<p class='h2'>贈喻中禪師</p><p style="text-indent:0em" class="lg-abnormal"><div class='lg-row'>胸襟磊落氣安閒曾踏他家向上關萬象森羅齊喝彩清風嬴得遍塵寰</div>
</p></div></div>
<div class='div-other'><a id='mulu133' />
<div class='div-other'><a id='mulu134' />
<p class='h2'>山居雜偈</p><p style="text-indent:0em" class="lg-abnormal"><div class='lg-row'>白雲夜半正明青山天曉不露但秪閒坐困眠管甚有過無過</div>
</p><p style="text-indent:0em" class="lg-abnormal"><div class='lg-row'>雲過松濤瀉碧雨餘柳帶垂青好景無人顧著飛來獨許幽禽</div>
</p></div>
<div class='div-other'><a id='mulu135' />
<p class='h2'>水月頌</p><p style="text-indent:0em" class="lg-abnormal"><div class='lg-row'>山僧口裏無舌解道虛空是橛可憐伎死禪和秪管水中撈月</div>
</p></div>
<div class='div-other'><a id='mulu136' />
<p class='h2'>示閨人參禪</p><p style="text-indent:0em" class="lg-abnormal"><div class='lg-row'>玉女夜拋梭織錦於西舍製就未生圖清光冷相射</div>
</p></div>
<div class='div-other'><a id='mulu137' />
<p class='h2'>圓脩道者有省示之</p><p style="text-indent:0em" class="lg-abnormal"><div class='lg-row'>心是根兮法是塵兩頭拈卻未為真忽然一捏百雜碎始信昔人非昔人</div>
</p></div>
<div class='div-other'><a id='mulu138' />
<p class='h2'>勉無聞道者</p><p style="text-indent:0em" class="lg-abnormal"><div class='lg-row'>生來腳底無羈絆雲月谿山到處看今日缽盂添個柄新鮮不似舊時安</div>
</p></div>
<div class='div-other'><a id='mulu139' />
<p class='h2'>示智徹道人課佛</p><p style="text-indent:0em" class="lg-abnormal"><div class='lg-row'>念佛終期念自心莫將知見妄疏親但能淨穢雙忘卻敢保花臺決定生</div>
</p></div>
<div class='div-other'><a id='mulu140' />
<p class='h2'>示炤道者</p><p style="text-indent:0em" class="lg-abnormal"><div class='lg-row'>佛祖牢關一擊開百千三昧總嬴來逢人若肯呈牙爪敵勝驚群不可陪</div>
</p></div>
<div class='div-other'><a id='mulu141' />
<p class='h2'>示隨侍諸子</p><p style="text-indent:0em" class="lg-abnormal"><div class='lg-row'>湖上島橫青玉案雲中塔鎖白銀幢威音一幅全生面不為群機有覆藏</div>
</p></div>
<div class='div-other'><a id='mulu142' />
<p class='h2'>讀龐居士語錄</p><p style="text-indent:0em" class="lg-abnormal"><div class='lg-row'>靈炤人貧智短龐公年老心孤蕩盡家私無賴百草頭邊亂屙</div>
</p></div>
<div class='div-other'><a id='mulu143' />
<p class='h2'>閱子韶無著機緣</p><p style="text-indent:0em" class="lg-abnormal"><div class='lg-row'>無著餈邊綴腳子韶蛙口翻身兩個一般病痛知他誰淺誰深</div>
</p></div>
<div class='div-other'><a id='mulu144' />
<p class='h2'>山居即事</p><p style="text-indent:0em" class="lg-abnormal"><div class='lg-row'>松花香飯剛個飽荷葉碎衣勞再拴斗大茆庵傍溪住不知是馬是驢年</div>
</p></div>
<div class='div-other'><a id='mulu145' />
<p class='h2'>春日</p><p style="text-indent:0em" class="lg-abnormal"><div class='lg-row'>筍蕨春肥香到齒竹梧晝靜冷侵衣長安冠蓋日相索爭及山家無是非</div>
</p></div>
<div class='div-other'><a id='mulu146' />
<p class='h2'>別洞庭舊隱</p><p style="text-indent:0em" class="lg-abnormal"><div class='lg-row'>自攜瓢笠下雲岑彼此無言意甚深分付洞庭峰頂月清光留取照同心</div>
</p></div>
<div class='div-other'><a id='mulu147' />
<p class='h2'>送禪者</p><p style="text-indent:0em" class="lg-abnormal"><div class='lg-row'>道人思欲南游好將拄杖牢收出門莫貪快便蒼苔路滑如油</div>
</p></div>
<div class='div-other'><a id='mulu148' />
<p class='h2'>無題三首</p><p style="text-indent:0em" class="lg-abnormal"><div class='lg-row'>不食空王俸塵塵得自由雖無三昧力一飽便知休</div>
</p><p style="text-indent:0em" class="lg-abnormal"><div class='lg-row'>會即恁麼來不會恁麼去金圈與栗蓬是甚閒家具</div>
</p><p style="text-indent:0em" class="lg-abnormal"><div class='lg-row'>喝散一溪雲喚回千嶂月萬象各呈形誰能更饒舌</div>
</p></div>
<p class='juan'>靈瑞禪師嵒華集卷第四<span class='note-inline'>(終)</span></p></div>
</div><!-- end of div[@id='body'] -->
</body></html>