<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大笑崇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>大笑崇禪師語錄序</p><p>宗門之興廢在人不在法祖道之隆替在法不在人自初祖手提密印直指人心迨後五葉分燈家風互顯各有偉人未若臨濟彌天廣被續佛慧命於積衰久廢之餘使海內咸知向上遞傳大慧說法徑山皎日在懷英風振世克紹祖規顯揚從上宗旨其烜赫為何如也大笑禪師係三山和尚嫡嗣徑山大慧後裔分身唱道自西蜀雲貴無論遐陬海澨水郭山塘塵壒闤闠凡所經歷賢士大夫縉紳先生緇白四眾靡不瞻皈咸請闡揚宗乘起衰立極今其語錄南行如無價明珠照耀南北機辯呈童壽之鋒文彩擅貫休之譽洵直接楊岐之脈獨踞高峰之堂矣敬於繙閱之下書數語于簡端讀是編者寧以余言為河深也哉。</p>
<p style="margin-left:10em">梅槎洪圖光拜題</p>
</div>
<div class='div-xu'><a id='mulu3' />
<p class='h2'>大笑禪師語錄序</p><p>大慧老人以金翅鳥王劈海直取龍吞手腳勘驗學者臨濟之道烜赫一時直下兒孫雖隅處巴蜀其餘韻聞之殊異眾鳴如吹萬真鐵壁機三山來其道自微而著化流江浙人始知有大慧之裔皆林林碩大之士也大笑禪師飽餐禪悅晚契高峰來老人之室為一時當事者逼其出世於高峰寶積諸剎上堂小參皆其不得已拿三道四日積成卷余與禪師忝為同門不敢揜其光彩乃一言以弁其首倘撞著一箇半箇具眼衲僧謂禪師無此語莫謗禪師好老夫罪過亦何敢辭。</p>
<p style="margin-left:0em;text-indent:1em">時康熙庚午重九後二日　古秀州同門法弟沈克齋廷勱謹識</p>
</div>
<div class='div-xu'><a id='mulu4' />
<p class='h2'>序</p><p>直指人心見性成佛何嘗有語權說實說法說喻說何嘗無語四十九年不說一字語而無語巖中宴坐諸天雨花無語而語以語為語以無語為無語者中人以下也以無語為語以語為無語者中人以上也大笑和尚承嗣高峰峰嗣慶忠忠嗣聚雲雲嗣朝陽陽嗣鐵牛牛遞接徑山歷歷源頭一代不讓一代其聲名久播西蜀矣此卷即和尚繼席高峰開堂寶積諸剎之法語也其旨甚要而語不煩較之鉤章棘句爛然駭人者奚啻霄壤哉予雖未嘗與寶積握手談心而三復斯錄有如親見寶積矣遂謂廣大師曰令師斯錄不可輕與中人以下者閱何以言之彼徒以語為語以無語為無語而不知無語而語語而無語也使以斯錄入於續燈之中必為諸方尊宿共相贊歎曰徑山之下可謂有人矣。</p>
<p style="margin-left:0em;text-indent:1em">時康熙壬申年春王正月人日莆陽超原澹崖氏拜撰</p>
</div></div>
<div class='div-other'><a id='mulu5' />
<p class='h1'>大笑崇禪師語錄目次</p>
<ul class="">
<li>序文</li>

<li>卷上
<ul class="">
<li>上堂</li>
</ul></li>

<li>卷中
<ul class="">
<li>小參</li>

<li>茶話</li>

<li>機緣</li>

<li>佛事</li>
</ul></li>

<li>卷下
<ul class="">
<li>頌古<span class="note-inline">(著拈)</span></li>

<li>書問</li>

<li>雜著</li>

<li>行實</li>
</ul></li>
</ul></div>
<div class='div-other'><a id='mulu6' />
<p class='h1'>附萬邑當事縉紳請啟</p><p>伏以祖意西來淮海江湖悉變酪法幢東建星辰日月盡傳燈良由宗教之乘殊故爾根莖之器異欲點白雪須敞紅爐恭惟　大笑老和尚高峰嫡嗣雙徑遠孫守道有年寶壽薑愈辛愈辣操心無替楊岐盞益淨益瑩匪曰德重神欽實乃道高虎伏靈鵝護足頑石點頭眾等意類狂猿情猶野馬竊聞明心見性之旨罔諳參禪了悟之方揀小春節後悠且長訂望旦令辰圓而滿舒忱有自祈降蓮臺南浦江岸老幼貴賤齊沾花雨之滋西蜀川城真俗賢豪共聆韶鐸之響嶺梅梢上香噴噴憑師拈示指端柏樹庭前色離離倩誰掀翻鼻孔獅音震吼獸跡潛蹤伏願高懸法印大展金鑱立主立賓隊隊象龍隨蹴踏為玄為要頭頭棒喝信施陳頓令門外快抽身直教竿頭早進步三空敬仰四眾歡騰<span class='note-inline'>(眾等)</span>無任踴躍之至。</p>
<p>法弟張永輝程鼎程豫程升程晉謹啟</p>
</div>
<p class='juan'><a id='mulu7' />大笑崇禪師語錄卷之上</p><p class="byline">書記空情錄</p>
<div class='div-other'><a id='mulu8' />
<p class='h1'>住夔州府萬縣觀音山寶積寺</p><p>康熙乙卯師在高峰受總戎覲橋易公暨諸將士縉紳四眾等請入院。</p>
<p>土地卓拄杖云神從此來靈從此起永鎮三門不可輕易時然後言切忌傳言送語咄。</p>
<p>三門誰能出不由戶何莫由斯道也但有伶俐衲僧都隨山僧腳跟進來。</p>
<p>接引殿手裏明珠從何而得放大毫光是甚麼色引導眾生悲願莫測賊賊伸手也得縮手也得。</p>
<p>伽藍殿靈山受囑悲願胡存咄一回舉起一回新。</p>
<p>佛殿喝一喝云一則不可何況有三且這一群牛馬終朝坐在裏許不免十分尊貴未審濟甚麼邊事即今新寶積到來用無情毒手一棒敲翻窠窟大家和泥合水七縱八橫又作麼生款待良久復喝一喝。</p>
<p>方丈橫一丈順十尺佛祖不能窺鬼神亦難覷山僧到此百無禁忌吾奉太上老君急急如律令敕即於是日請上堂拈啟云毛錐未動文彩全彰山僧未出方丈持法輪已被鎮臺易公為汝諸人轉了也若能於茲薦得不勞重為表白其或未然還請維那宣讀讀畢師指法座云盡虛空是箇寶華王座一任或高或低遍法界是箇法身那管是凡是聖山僧到這裏踏破毘盧頂抹殺釋迦文須彌燈王退位舜若多神潛形任是碧眼胡僧到這裏也須乞命喝一喝遂陞拈香云此瓣香普天尊貴匝地馨香熏之則萬邦協和煽之則黎民安泰爇向爐中奉祝當今皇帝萬歲東宮太子千秋伏願一人端拱萬國咸寧河海晏清四方同慶次拈云此瓣香多生種植累劫栽培至固至堅如金如玉爇向爐中奉為滿朝文武闔國公卿鎮臺易公宰官紳士伏願福基穩固長為國家之砫礎壽算愈增永作法苑之金湯次拈云這瓣香自從曹溪岸畔玉印山前崇聖院裏中下毒種直至而今氣噴諸方從不可思議中拈出供養現住曇華堂上傳臨濟正宗第二十七世上三下山老和尚用酬法乳之恩斂衣就座維那白槌云法筵龍象眾當觀第一義師顧視左右云會麼法無定相遇緣即宗山僧今日被人抑逼出來重闢此山要知此山原來嵯峨聳峙壁立萬仞常放光明照徹三千大千世界叵耐劫火之後荊棘挺生迷失道路將此山光明埋沒已久故爾山僧到來未免多費手腳以拄杖作刈草勢云撥盡群陰返太原大地山河無遮蔽維那再白槌云諦觀法王法法王法如是師下座。</p>
<p>上堂釋迦掩室於摩竭淨名杜口於毘耶二老各與三十拄杖今山僧門開八字一任諸人橫行順行左行右行切恐汝等行到水窮山盡處把斷要津處有人擒著向你索飯錢那時口似扁擔方知腳跟下大有事在。</p>
<p>高峰老人圓寂就高峰祖院上堂拈拄杖畫○相云諸仁者還見麼此是我老人底面目無增無減卓一卓云還聞麼此是我老人底腳跟不動不移橫身落在不肖兒即手中只得向人天眾前一回舉出雖然如是也是自揚家醜崇上座自崇聖院裏相隨三十餘載屢遭毒害至今滿口含冤猶未洗雪可恨這老漢狼心不歇卻又抽車拽炮故意放輪將高峰院子乾屎橛七長八短破沙盆有邊沒邊重新交付即今不肖兒郎又如何舉唱復卓一卓云七長八短乾屎橛倏爾齊整有邊沒邊破沙盆依舊團圞團圞後又作麼生男兒自有沖霄志不向如來行處行。</p>
<p>上堂拈拄杖卓一卓喝一喝云臨濟德山來也在山僧拄杖頭上論義拄杖子遏捺不住即今有不顧危亡底出來與他相見僧出師打云德山棒臨濟喝今日與君重點破左邊底切須承當右邊底何勞裁酌龐公賣笊籬普化搖鈴鐸復卓一卓喝一喝。</p>
<p>上堂揮拂子云欲從這裏入者譬如行遠必自邇登高必自卑且道如何是絕頂底一句擊禪床曰千山皆仰止萬派盡朝宗。</p>
<p>說戒上堂石中有玉沙裏有金鑿石得玉淘沙見金驀拈拄杖卓一卓云即今為汝諸人鑿開玉淘出金汝等於茲拾得彼彼男子各各丈夫何須謹秉釋迦讓美彌勒無繩自縛好肉剜瘡說甚殺盜淫妄食肉飲酒一任殺佛殺祖作箇白拈賊頻將黑豆換人眼珠雖然也須朝乾夕惕履薄臨深豈不聞昔日神秀大師與槽廠行者同參黃梅五祖祖一日令各陳所見倘有證入付汝衣缽為第六代祖師神秀呈偈云身是菩提樹心如明鏡臺時時勤拂拭勿使惹塵埃行者亦呈偈云菩提本無樹明鏡亦非臺本來無一物何處惹塵埃看這二老一箇有殺人刀無活人劍一箇有活人劍無殺人刀正好各與三十拄杖向後不許徐六擔板免使受人瞥起爭端即今設有勞不肯底出來道長老也須自喫三十拄杖且道過在甚麼處撫案一下云不因柳毅傳鄉信何緣得到洞庭湖。</p>
<p>高峰老人周年設忌諸仁者知麼此是我老人放身捨命之期全身落在不肖兒郎手裏一任殺活縱擒收來放去十八日<span class='corr'>已</span>前有尾無頭夜半日頭紅十八日已後有頭無尾午時星斗現即今十八日又如何恁麼去也出戶不行青草地恁麼住也歸家豈坐白雲床眾中若有伶俐衲僧出來道長老臨濟兒孫說誰家語話但向道今日老人忌辰也少這一分供養不得。</p>
<p>上堂僧出喝一喝云且道是主是賓師打云山僧今日不與汝分進云若人識得心大地無寸土既無寸土向甚麼處安身立命師云開驢胎入馬腹問如何是先照後用師云汝問甚麼僧擬開口師便打進云如何是先用後照師打云會麼僧禮拜師云是汝討得底僧出師驀頭一棒僧云謝和尚指示師云且莫詐明頭僧出師舉拄杖云還識這箇麼僧禮拜師便打乃豎拂子云這一半那一半東邊有西邊有點捏拳長伸手象王行獅子吼喝一喝云昨夜總角山與黑灘子鬥額勝負未分被山僧拄杖子無端惡發趁出萬仞峰前大洋海外直至而今永無蹤跡無蹤跡且又如何舉唱復喝一喝。</p>
<p>上堂震法雷飛閃電夜叉頭菩薩面鬥雪寒梅隨風柳線賢善賢善秦時[車*度]轢鑽。</p>
<p>說戒上堂從上諸佛設立科條總欲汝等外息諸緣內心無喘心如墻壁方可入道縱爾大地平沉猶是階梯下底事何以故譬如造層樓者先[祝/土]其基然後雕梁畫棟碧瓦朱提可以舒天外之霓而佩雲中之鳳內藏珠玉外飾大觀遐哉誠厚福者之所居也且道居後一句又作麼生拈拄杖卓一卓連喝三喝下座。</p>
<p>上堂若論此事西天四七東土二三都來沒啟口處即今山僧不惜口業為爾諸昆仲道箇親切句子供養諸人豎拄杖云兩箇五百是一貫耳躲原來皮兩片眉橫鼻直髮朝天上元原是正月半復豎拄杖云看看鼻孔有氣者出來相見。</p>
<p>高峰老人三周設忌指真云這老漢鬼面神頭無醜可醜眼空宇宙看破世界浮漚口似懸河說盡人間禪病一條毒棒打殺諸方頓令活者死死者甦盲者明愚者醒貧者富富者貧一向於驪龍頷下取珠猛虎口裏奪食鬼神莫覷佛祖難窺於今性命渾身落在性崇手中一切放伊不過把住亦在我放行亦在我把住也大千世界不能該放行也藕絲孔裏未為窄賊賊也只是鼻直眉橫心行如何太剋只茲三載已周不肖兒郎只得以怨報德顧視左右云會麼於戲尚饗。</p>
<p>康熙戊辰十月朢日邑侯張公暨縉紳士庶等請師於寶積本院。</p>
<p>結制上堂舒卷絲綸數十秋輕輕不覺雪盈頭而今舉釣清波上赤尾鯨鯢快上鉤座元出師云寧向直中取不向曲中求元作禮歸眾師云好箇阿師僧問寶積禪林昔年初創此日重修初創重修是同是別師震威一喝僧擬開口師便打僧禮拜乃云大丈夫伶俐漢肘後須懸奪命符手中常握金剛劍早<span class='corr'>已</span>能摧佛祖心何況喪卻天魔膽摧了心喪卻膽太平底定斬盡癡頑奚俟三條椽下七尺單前磨裙擦褲數坐安禪一任行便行坐便坐饑喫飯困打眠任性逍遙得大自在若有絲毫罣念便是三塗業因瞥爾情生萬劫羈鎖聖名凡號總屬虛聲殊相劣形皆成幻色山僧恁麼告報也是好肉剜瘡檢點將來有何交涉既沒交涉即今建會期主如何報稱顧視左右云常將日月為天眼拈出須彌作壽山。</p>
<p>邑侯張公送大殿額至夏旭東薦親同傳和璞易夔林羅開美眾檀越請上堂拈拄杖畫○相云此是邑侯張公格外垂青底正眼盼及林泉懸額於不二門頭種福於恒沙劫內韓公衣千年復現蘇子帶此日重新卓一卓云此是本境眾檀越護持法苑底一片肫誠復卓一卓云此是今晨會主追薦宗親底一段孝思山僧今日借渠鼻孔出氣輕輕熏動諸人若能於茲薦得一任天恩地恩君親恩師長檀越恩同伸報盡脫或未然切須知有且道知有箇甚麼復卓一卓云百年三萬六千日牙齒依然還在口且道其中還有事也無酆鮑史唐俞任袁柳。</p>
<p>冬至上堂座元問座上燭影爃煌爐內檀煙縹緲祝延聖明統御慶賀我國晏然和尚分上又作麼生師云山僧一時忘卻了也進云繩陰剛剝盡一陽又始生烏漆盆擊碎琉璃盞現成就裏機關和尚如何指示師云午時星斗現夜半日頭紅進云四時氣運時轉八卦循環顛倒顛未審是卦轉氣氣轉卦師云囉囉哩哩囉囉進云和尚一向腳板朝前終朝眉毛掃地其中還有奉重事也無師云山僧下座後歸方丈即向汝道進云恁麼則金果早朝猿摘去玉花晚後鳳啣來師云一任顛倒元啐云某甲一時亂卻六十甲子了也師呵呵大笑問某甲有一句話要問和尚師云是那一句僧便喝師便打僧云也瞞某甲不得師云山僧不如汝問如何是親切句師云五九盡日又逢春如何是轉身句師云山前綠竹嶺後青松如何是異類句師云張公喫酒李公醉如何是青州布衫師云遮天蓋地僧佇思師連棒打退乃云群陰今已盡一陽又復還時光增一線慈明卻放參卻放參少機關畢竟如何卓拄杖云臘月火燒山。</p>
<p>長至後二日陳榮瑣母難請上堂豎拄杖云惟有這天機覿面無殊隔喝一喝云平空發迅雷勾甲咸萌拆野壑蟄龍吟諸人勿疑惑既不疑惑且道盧舍那如來應化甚麼國土顧視左右云東勝神州北鬱單越過此後如何今朝誕生人畢竟陳檀越既是陳檀越母難之辰且道山僧又如何慶祝昨夜福星朗耀今朝壽域弘開無邊仙子下瑤臺但看舞松戲彩祝君壽比日之昇祝君福比月之恒日昇與月恒猶尚有虧盈祝君壽兮比南冥南冥不及大樁臻卓一卓云惟有這箇算無數花甲重重不記春。</p>
<p>佛成道日說戒值師誕傳檀越請上堂師召眾云會麼瞿曇老漢於此夜捏目生花奇哉三歎於後四十九年中設立科條說甚一歸依二歸依三歸依安陀會鬱多羅僧伽黎惹得後代兒孫依例攀條無繩自縛山僧作箇旁不肯底忍俊不禁亦乘此日輥入堪忍界中擬欲於馬頭上截角龜背上拔毛直至而今抱恨含冤洗雪不得看來順水推船即易逆風把柁則難只得混入水牯牛隊裏大家和泥合水將睹星悟道的隨分拈來大庾嶺頭提不起底覿面交付舉起衣角云且道除此之外更付箇甚麼喝一喝下座。</p>
<p>相亭傳檀越誕期請上堂問今日傅檀越母難之辰於茲設供飯僧請和尚陞座有何言句以酬來意師云露香仙果桃初熟雪點寒梢梅正春進云歷年弘護志切依皈畢竟得何功德師云堂上椿萱同映彩階前蘭桂自聯芳進云已生面目即不問未生面目是如何師震威一喝僧歸位師乃云若道未生面目山僧未出方丈時早為傅檀越露出了也恐有未見未聞者且聽山僧一一註出天得之以清地得之以寧君王得之坐治太平文武百官得之輔相裁成衲僧得之也不過鼻直眉橫這些且置驀豎拄杖云即今無量壽尊來也諸人還見麼滄海幾經變春秋不記年卓一卓。</p>
<p>元旦說戒上堂天何言四時行地何言百物生君何言萬邦寧風調雨順海晏河清拈拄杖卓一卓云惟有這箇無四序一回舉起一回新苟日新日日新又日新諸人記取湯之盤銘既爾日新又新何罪不滅何戒不臻豈待雞足山中等箇人堪笑老迦葉多年鈍置玅慈氏[奴/目]目鼓睛何似寶積信手拈來覿面區分且道區分箇甚麼喝一喝云爆竹一聲除舊桃符萬戶更新不因風皺面怎得水成紋元正啟祚萬物咸亨因時納祐慶無不禛修心綢繆牖戶切須信受奉行。</p>
<p>上元相亭傅檀越率男爾玉智還利幽請上堂問燈燈續燄祖祖相傳未審傳箇甚麼師云寶積門外石獅子進云雞寒上樹鴨寒下水意旨如何師云月半是十五僧出師以拄杖畫○相示之進云人境俱奪了也和尚又作麼生師云汝且退問如何是萬法歸一師云還識山僧手中拄杖麼進云畢竟一歸何處師云顛三倒四進云劫火洞然大千俱壞未審這箇壞不壞師卓拄杖云也須疑著乃云今朝正月十五處處敲鑼擊鼓昨期戩穀迎祥今朝天官賜福明明報與君知諸人切須薦取五九盡日又逢春冬至寒食一百五莫瞞盰休莽鹵金吾不禁夜行人一任諸人來與去來即恁麼來去亦恁麼去長安大道草漫漫華堂便生荊棘樹問阿娘和阿父浪子天涯不肯歸倚門倚閭遙瞻佇欲斷腸深懷慕饑寒凍餒誰管顧驀豎拄杖云回互不回互良久靠拄杖云吁嗟已兮歸寧父母雖然如是即今相亭檀越乘茲上元之期供佛飯僧憐憫冥途孤魂異類鬼神普施玉液瓊漿設放瑜伽法食且道利益何如撫案一下云於茲薦得頓見四恩普報三有齊資一切蠢動含靈莫不於茲沾其利濟脫或未然且聽因齋慶讚愛日堂中樹樹椿萱榮晚景步雲梯上雙雙桂子躍龍門八九子爾小生分明記取。</p>
<p>夏貴還誕日設齋祈嗣請上堂問昨夜星移斗轉今朝瑞藹南宸彌空花雨鋪瑞色遍地法雲布嘉祥未審是今時消息未審是那畔機關師云無鬚鎖子兩頭搖進云恁麼則翡翠踏翻荷葉雨鷺鷥穿破竹林煙師云日午打三更進云即今貴還居士逢渠母難竭力傾誠營齋供眾皆因箕裘少托嗣續維艱迎請和尚登曲彔床且道以何利益師云吞日精啖月華進云恁麼則桂子月中落天香雲外飄師云言必有中進云古人道舉一不得舉二放過一著落在第二某甲已落第二了也且道一畢竟如何舉師云山僧答汝這話不得進云恁麼則東翻西覆隨風舞倒墜橫垂信月移師云弄潮須是吳江客別語還他漢地人僧作禮師云一得一失問如何是普度群生一句師云趙錢孫李周吳鄭王進云如何是摧邪輔正句師云東打西敲進云如何是截斷眾流句師震威一喝僧作禮師便打進云恁麼則心行狼毒師云憐兒不覺醜問還丹一粒點鐵成金某甲特來請和尚點師云將鐵來進云某甲不會師云你將甚麼喚作金僧便喝師便打問參學人必須盡情放下既是盡情放下又參箇甚麼師云你也說得是僧擬開口師便打僧禮拜歸眾師云快參問西來大意即不問今朝開堂事如何師云山高水長進云四海僧流如霧集且道作麼生接師便打僧禮拜師拈拂子拂一拂云休擬議莫狐疑山僧一一攄陳諸人各各委悉知麼即今貴還夏居士母難之辰發如是心來我寶積院裏設供飯僧啟請山僧陞於此座敷揚玅義每念嗣續維艱但恐箕裘罔托朝乾夕<span class='corr'>惕</span>念切依皈山僧事不獲已只得於老幹上發些嫩枝說箇生生不息底道理大哉乾元萬物資始至哉坤元萬物資生天地合德日月合明左旋右轉摩盪生成乾兌離震巽坎艮坤長幼卑尊各有區分且道區分箇甚麼老梅花古淡稚桂葉精神拈拄杖卓一卓。</p>
<p>朱裔芳為慈母誕辰請上堂師拈拄杖卓一卓云此是裔芳知恩報恩底一片孝心諸人共見共聞且道見聞箇甚麼昔日世尊乃淨梵王之太子不紹王位割愛辭親入雪嶺修行成道證果說法四十九年度盡累劫宗親至今稱為能仁大孝即今裔芳雖居俗諦念切歸依乘茲慈親壽誕之辰興齋辦供禮請山僧陞座開示且道與世尊是同是別若道同映雪寒梅趁朔風若道別滄海桑田無間歇也不同也不別蟠桃六千年始方結以拄杖畫○相云諸人還見麼獻桃仙子從天降送酒麻姑特地來。</p>
<p>解制上堂座元問桃花浪暖語燕鳴鶯陽回暖谷氣勤花神場開選佛百二圓成從今以後又向何處安身師云山前山後溪西溪東進云恁麼則百舌來休枝上語鳳凰怎肯共同棲師云憐兒不覺儂家醜進云古人道牛過窗櫺頭角易惟有尾巴最難去和尚即今又作麼生師云且道山僧如何秪對上座進云如是則石鴿穿雲連斗戲金騮渡海帶山嘶師云即當不少乃豎拄杖云只這箇年年三百六日日十二時因甚十月十五謂之結二月十五謂之解雖然事不同途要且理惟一致即今山僧恁麼也得不恁麼也得恁麼不恁麼總得畢竟如何百二十期今已周放出溈山水牯牛東觸西敲隨任運只要水草調得周溪東牧溪西遊種月耕雲莫放休國王水草隨意喫得優游處且優游優游且置山僧過此又作麼生桃花浪暖魚龍化重展絲綸別下鉤。</p>
</div>
</div><!-- end of div[@id='body'] -->
</body></html>