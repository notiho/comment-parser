<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大笑崇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu40' />
<p class='juan'>大笑崇禪師語錄卷之下</p><p class="byline">侍者空榮錄</p>
<div class='div-other'><a id='mulu41' />
<p class='h1'>頌古<span class='note-inline'>(著拈)</span></p>
<div class='div-orig'><p>舉僧問趙州<span class='note-inline'>(這問從甚處來)</span>萬法歸一<span class='note-inline'>(半邊內煮乾坤)</span>一歸何處<span class='note-inline'>(一微門華藏)</span>州云<span class='note-inline'>(年老成精)</span>我在青州造領布衫重七斤<span class='note-inline'>(止徒口快)</span>。</p>
</div>
<div class='div-commentary'><p style="margin-left:0em;text-indent:1em">拈云有時恁麼有時不恁麼畢竟如何依稀似曲纔堪聽又被風吹別調中。</p>
<p>頌云。</p>
<p style="margin-left:1em">屈拳伸手收來放去夾路桃花風吹滿地。</p>
</div>
<div class='div-orig'><p>舉僧問趙州<span class='note-inline'>(討甚麼碗)</span>狗子還有佛性也無<span class='note-inline'>(不妨疑著)</span>州云有○又僧問趙州<span class='note-inline'>(作麼作麼)</span>狗子還有佛性也無<span class='note-inline'>(我到這裏卻不會)</span>州云無●。</p>
</div>
<div class='div-commentary'><p style="margin-left:0em;text-indent:1em">拈云趙州道有十分親切趙州道無親切十分雖然如是且道在那裏見得撫掌云不識不識。</p>
<p style="margin-left:1em">狗子佛性有逢人解哮吼年年三百六梅花開九九狗子佛性無覿面不識渠渾淪無箇事凡聖亦同居。</p>
</div>
<div class='div-orig'><p>舉興化在三聖處為首座<span class='note-inline'>(切忌引壞人家男女)</span>聖問云汝道南方行腳一遭拄杖頭邊不曾撥著一箇半箇<span class='note-inline'>(猶恐棒頭無眼)</span>你具甚麼眼便恁麼道<span class='note-inline'>(師兄師兄)</span>化便喝<span class='note-inline'>(切莫造次)</span>聖云須是你始得<span class='note-inline'>(放過即不可)</span>後至大覺處為監院<span class='note-inline'>(手足分中勤勞些)</span>覺問我聞汝道南方行腳一遭<span class='note-inline'>(草鞋錢費多少)</span>拄杖頭邊不曾撥著一箇半箇<span class='note-inline'>(恁麼那)</span>你具甚麼眼○便恁麼道<span class='note-inline'>(不妨疑著)</span>化便喝<span class='note-inline'>(是野干鳴是獅子吼)</span>覺便打<span class='note-inline'>(賞伊罰伊)</span>化又喝<span class='note-inline'>(只這是更別有)</span>覺又打<span class='note-inline'>(賞罰分明)</span>次日後覺問云<span class='note-inline'>(婆心太切)</span>我昨日疑你那兩喝<span class='note-inline'>(真語耶實語耶)</span>化復喝<span class='note-inline'>(執著作麼)</span>覺亦打<span class='note-inline'>(有勞用)</span>化又喝<span class='note-inline'>(再來不直錢)</span>覺又打<span class='note-inline'>(蒼天蒼天)</span>三日後化禮大覺云<span class='note-inline'>(禮下于人必有所求)</span>我在三聖師兄處<span class='note-inline'>(作麼)</span>學得箇賓主句<span class='note-inline'>(咄)</span>總被師兄折倒了也<span class='note-inline'>(何幸如之)</span>願與某甲箇安樂法門<span class='note-inline'>(何不向神廟裏去)</span>覺云這瞎漢<span class='note-inline'>(師弟也不識)</span>來這裏納敗闕<span class='note-inline'>(對親不說假)</span>脫下衲衣<span class='note-inline'>(頓斷掛心鉤)</span>痛與一頓<span class='note-inline'>(過在甚麼處)</span>化於此薦得臨濟先師在黃蘗處喫六十痛棒底道理<span class='note-inline'>(斬新日月特地乾坤)</span>。</p>
</div>
<div class='div-commentary'><p style="margin-left:0em;text-indent:1em">拈云一箇順水推橈一箇逆風把柁順水推橈則易逆風把柁則難不遇無情毒手幾乎倦倚欄干莫瞞盰打破愁城別一天。</p>
<p style="margin-left:1em">一喝一棒又一喝兩次三番遭折合若於當下解抽身免使大覺當面唾。</p>
</div>
<div class='div-orig'><p>舉僧辭趙州<span class='note-inline'>(別圖方便)</span>州云有佛處不得住<span class='note-inline'>(坐著即不可)</span>無佛處急走過<span class='note-inline'>(也不得放過)</span>三千里外逢人不得錯舉<span class='note-inline'>(又恁麼道)</span>。</p>
</div>
<div class='div-commentary'><p style="margin-left:0em;text-indent:1em">拈云有佛無佛莫住走過恁麼恁麼切忌說破何以故錯錯。</p>
<p style="margin-left:1em">臨有話出太分明無佛欲求有佛行任意縱橫無罣礙何妨對客數家貧。</p>
</div>
<div class='div-orig'><p>舉僧問趙州<span class='note-inline'>(無事討事)</span>如何是趙州<span class='note-inline'>(問阿誰)</span>州云東門南門西門北門<span class='note-inline'>(中央聻)</span>。</p>
</div>
<div class='div-commentary'><p style="margin-left:0em;text-indent:1em">拈云恁麼道如何不是趙州。</p>
<p style="margin-left:1em">東門南門西門北門門門出入任般行欲識趙州真面目傍水倚山一坐城。</p>
</div>
<div class='div-orig'><p>舉僧問趙州<span class='note-inline'>(討甚麼碗)</span>如何是祖師西來意<span class='note-inline'>(丙丁童子去討火)</span>州云庭前柏樹子<span class='note-inline'>(西來意聻)</span>僧云和尚莫將境示人<span class='note-inline'>(莫會好)</span>州云我不將境示人<span class='note-inline'>(適纔道甚麼)</span>如何是祖師西來意<span class='note-inline'>(再問即不堪)</span>州云庭前柏樹子<span class='note-inline'>(不是詩人莫獻詩)</span>。</p>
</div>
<div class='div-commentary'><p style="margin-left:0em;text-indent:1em">拈云恁麼問恁麼答西來意在甚麼處。</p>
<p style="margin-left:1em">趙州口頭不直屁庭柏也當西來意可恨阿僧不承當煩他兩次重拈示。</p>
</div>
<div class='div-orig'><p>舉南泉一日東西兩堂爭貓<span class='note-inline'>(火因風發)</span>泉提起貓云道得即不斬<span class='note-inline'>(蘇魯㗭哩娑婆訶)</span>眾無對<span class='note-inline'>(失火難逃三窟兔)</span>泉斬貓為兩段<span class='note-inline'>(焚枝驚散一林鳥)</span>後舉似趙州<span class='note-inline'>(伯牙遇子期)</span>州脫草鞋頂出<span class='note-inline'>(龍門變化三春浪鵬路逍遙萬里天)</span>泉云此子若在救得貓<span class='note-inline'>(又悔雙出早特恨獨歸遲)</span>。</p>
</div>
<div class='div-commentary'><p style="margin-left:0em;text-indent:1em">拈云一箇王家不正反令兩班死漢人我爭雄誰是令在必行且道慈心安在具眼底檢辨看。</p>
<p style="margin-left:1em">沒事兩堂起鬥爭無辜斬殺實堪憐常場若遇承家子免使莫邪帶血腥。</p>
</div>
<div class='div-orig'><p>舉雲門示眾云<span class='note-inline'>(婆心太切)</span>聞聲悟道<span class='note-inline'>(裏著不得火)</span>見色明心<span class='note-inline'>(著不得沙)</span>作麼生是聞聲悟道見色明心<span class='note-inline'>(說破不直錢)</span>乃云觀音將錢買胡餅<span class='note-inline'>(一二三四五)</span>放下原來是饅頭<span class='note-inline'>(五四三二一)</span>。</p>
</div>
<div class='div-commentary'><p style="margin-left:0em;text-indent:1em">拈云雲門老漢一向掂斤播兩因甚到這裏平貼貼地具眼底會取。</p>
<p style="margin-left:1em">聞聲悟道見色明心糊餅饅頭任意吞是一箇是兩箇分付參禪人莫教妄穿鑿。</p>
</div>
<div class='div-orig'><p>舉僧辭歸宗云<span class='note-inline'>(開口為甚麼不著舌頭)</span>某甲往諸方學五味禪<span class='note-inline'>(窮思煎)</span>宗云我這裏有一味禪<span class='note-inline'>(不勞拈出)</span>為甚麼不學<span class='note-inline'>(某甲不喜一味禪)</span>僧云如何是一味禪<span class='note-inline'>(落他坑陷)</span>宗便打<span class='note-inline'>(蒼天蒼天)</span>。</p>
</div>
<div class='div-commentary'><p style="margin-left:0em;text-indent:1em">拈云這僧不采本地風流何故向外馳求恁麼踏遍諸方不無海裏渴殺只如歸宗痛加敲擊未免苦責愚痴委悉麼山山時見雲飛度處處常聞鳥亂啼。</p>
<p style="margin-left:1em">噓嗟禪客實堪憐覓火紅爐問丙丁烈燄無邊君不薦分明辜負老婆心。</p>
</div>
<div class='div-orig'><p>舉大慧上堂云<span class='note-inline'>(白日說鬼)</span>今朝正是五月午<span class='note-inline'>(貨賣當時)</span>大鬼拍掌小鬼舞<span class='note-inline'>(家親作祟)</span>忽然撞著桃符神<span class='note-inline'>(冤家路窄)</span>兩手槌胸叫冤苦<span class='note-inline'>(早知今日悔莫當初)</span>艾人云休叫苦<span class='note-inline'>(作麼作麼)</span>止有一處堪回互<span class='note-inline'>(咄)</span>遂拈拄杖云<span class='note-inline'>(漏逗不少)</span>回互不回互<span class='note-inline'>(無可不可)</span>卓一卓云回而更相涉<span class='note-inline'>(不可喚作拄杖子)</span>擲下拄杖云不爾依位住<span class='note-inline'>(拄杖拄杖)</span>。</p>
</div>
<div class='div-commentary'><p style="margin-left:0em;text-indent:1em">拈云魑魅多端話出所謂及節因時若論衲僧分中只宜拔楔抽釘何故畫蛇添足若有伶俐衲僧當正說時向前扭著云這老漢面皮厚多少又看慧老作麼結案。</p>
<p style="margin-left:1em">大鬼小鬼鬼打鬼忽遇桃符都盧嘴一念參差任縱橫悔悔一堂鬧亂皆由爾。</p>
</div>
<div class='div-orig'><p>舉顏淵喟然歎曰<span class='note-inline'>(寐語作麼)</span>仰之彌高<span class='note-inline'>(眉毛眼上橫)</span>鑽之彌堅<span class='note-inline'>(一破三關)</span>瞻之在前<span class='note-inline'>(切莫眼花)</span>忽然在後<span class='note-inline'>(錯過了也)</span>夫子循循然<span class='note-inline'>(搭梯設階)</span>善誘人<span class='note-inline'>(婆心太切)</span>傳我以文<span class='note-inline'>(萬象森羅非他物)</span>約我以禮<span class='note-inline'>(收來只在一毫端)</span>欲罷不能<span class='note-inline'>(吞不人吐不出)</span>既竭吾才<span class='note-inline'>(事窮必變)</span>如有所立卓爾<span class='note-inline'>(是箇甚麼)</span>雖欲從之<span class='note-inline'>(朝朝共起夜夜同眠)</span>末由也已<span class='note-inline'>(舉步踏著)</span>。</p>
</div>
<div class='div-commentary'><p style="margin-left:0em;text-indent:1em">拈云顏子當時何不一笑而休卻又睜眼說夢雖是分明話出未免裹足纏腰還委悉麼身在海中休覓水日行嶺上莫尋山。</p>
<p style="margin-left:1em">覷不見摸不著勿思量休錯過仰鑽瞻忽止徒然歷歷明明何拘縛。</p>
</div>
<div class='div-orig'><p>臨濟四料揀。</p>
</div>
<div class='div-commentary'><p style="margin-left:1em">寂寞荒村草色萋故園桃李樹高低落花滿地無人掃月照五更有鳥啼。</p>
<p style="margin-left:1em">閉戶垂簾任日斜柴門懶啟絕煙霞春光散盡君休惜一任東風捲落花。</p>
<p style="margin-left:1em">陽蔽陰凝景色朦無人擊動寺樓鐘山河盡屬朦朧裏大地渾成混沌中。</p>
<p style="margin-left:1em">不辭屐齒踏蒼苔忽見羅浮山下梅分付兒童和雪折擔頭挑得幾枝回。</p>
</div>
<div class='div-orig'><p>臨濟三句。</p>
</div>
<div class='div-commentary'><p style="margin-left:1em">五更深夜黑漫漫幾度行人淚不乾混沌渾淪君不薦輕舟<span class='corr'>已</span>過萬重山。</p>
<p style="margin-left:1em">明明話出玅難思一句梅花馬上詩雞唱一聲人睡起阿誰不是丈夫兒。</p>
<p style="margin-left:1em">學步孩兒實可憐提攜失怙幾回蹎噓嗟多少狂禪客仔細看來不直錢。</p>
</div></div>
<div class='div-other'><a id='mulu42' />
<p class='h1'>書問</p>
<div class='div-other'><a id='mulu43' />
<p class='h2'>復雲根諸紳士</p><p>昔日世尊在靈山會上囑付國王大臣婆羅門居士等於末法時代各乘悲願或現帝釋身或現國王身或現宰輔身或現將軍身或現宰官居士等身種種應現護持正法故爾自古法門弘護多賴賢士大夫為其乘夙願而來也自吹萬老祖開法聚雲以來雲根之宰官居士力為護持者代不乏人慶忠師翁復創治平諸檀布金復倍於前今眾護法不忍治平荒廢復迎竺峰和尚轉錫開爐可謂不忘靈山之囑矣此種功德不啻聚雲慶忠兩祖於常寂光中合掌稱謝即三世諸佛讚頌寧有盡哉崇株守林泉習懶成性偶自高峰轉寶積途中感冒風寒至今艱於舉動俟漸調攝倘賤軀妥時是芒鞋[跳-兆+孛]跳時也但百無一能恐不克克爐韝用倘不棄愚魯家裏人理家裏事理所宜然又何況諸檀賜召耶率復不盡。</p>
</div>
<div class='div-other'><a id='mulu44' />
<p class='h2'>與嘉禾沈克齋法兄</p><p>手足異處渴慕之殷不間昕夕想居士近來道體康寧靜攝多方且以留心藏海福果日增自是道愈高德愈廣若弟濫叨法末識淺才疏無能光顯門庭有負先代惟望居士特出手眼輔正摧邪俾湖海有志於道者咸知趨向鼓舞當世展播正宗直使楊李之風復振於今日其為功末世不淺也小徒廣慶慕德已久特遣趨謁祈居士不倦提攜誘掖陶成倘得蓮社重開莫道大笑與居士無話會時也。</p>
</div>
<div class='div-other'><a id='mulu45' />
<p class='h2'>復普陀別菴和尚</p><p>浙蜀萬里音問罕通手足異天時為繫念於丁卯佛成道日入治平始得賢弟入普陀法語並老人塔銘諸作欣躍無極今既得大金湯居止勝地惟望賢弟胸次岸谷忍辱慈和接納方來鞭策後進倘遇就頭冤家必須百煉千錘切勿輕易放過方知高峰正眼在賢弟鼻孔裏放大光明遞代相承一任照天照地至於拙兄守拙一隅除待客迎賓穿衣喫飯外別無一能客冬被忠州紳士牽入治平社火場中已是勞騷不過今歲南浦護法又逼歸寶積結制勢難推委亦不過勉應眾情耳時當末法振起須賴其人惟賢弟勉之。</p>
<p class="head3">又</p>
<p>冰侄歸接法翰始知笑侄孫住永壽不覺撫掌欣躍若非賢弟之大福德因緣胡能至此哉其後望其留心垂照著意匡持俾掌祖一脈悠長功德誠無量矣拙兄年近六十白雪盈頭且以抱病多端不克撐理門庭有辜老人慈望惟願賢弟悲心永固道體康堅極弱扶危光揚法化至於彙集傳燈不可過勞心力當命記室有才能者分肩可也。</p>
</div>
<div class='div-other'><a id='mulu46' />
<p class='h2'>復永壽笑旨侄孫大師</p><p>別後二載不勝歉然正想念間忽來書至覽之甚喜但永壽楚剎居杭城勝地福報人緣豈同小小可謂法門丕振祖道昌隆不可輕易主持當刻刻經營時時警惕和以接眾謙以待人勿趨奉於權勢之門勿驅馳於聲利之地勿擇賢愚而疏接待勿棄規矩而廢威儀勿隨勢務以博名高勿逐常流以取褻慢座下衲子務要極力提持不可私心自用任意取捨執事首領切須彼恭此敬勿得任性偏私大都近日禪流多虛少實當以慈心方便造就曲成拄杖頭邊撥著一箇半箇光顯門庭輝揚祖道不負出家之志願亦不負參學之苦心也。</p>
</div></div>
<div class='div-other'><a id='mulu47' />
<p class='h1'>雜著</p>
<div class='div-other'><a id='mulu48' />
<p class='h2'>閒散歌</p><p style="text-indent:0em" class="lg-abnormal"><div class='lg-row'>散淡優游閒沒事饑來喫飯困來睡長鼾一覺翻身來不覺夕陽<span class='corr'>已</span>沉去已沉去漫虛棄古人曾把寸陰惜忽然七月秋風涼眨眼又到三十日三十日日日流轉原不息試問君家事若何人生幻境急容易急容易何為據現成公案人不識不是苦心人不知箇箇洗面摸著鼻摸著鼻漁父棲巢徒勞力莫教錯認定盤星還須識取鉤頭意不談東土與西天那管南田并北地咦</div>
</p></div>
<div class='div-other'><a id='mulu49' />
<p class='h2'>山居次韻</p><p style="text-indent:0em" class="lg-abnormal"><div class='lg-row'>寂寞幽居過客稀稱情何事不相宜朝看尺鯉溪前躍暮聽清風嶺畔吹宅下翠雲春筍破籬邊丹藹晚棠披林泉野興因忘世豈為援琴待子期</div>
</p></div>
<div class='div-other'><a id='mulu50' />
<p class='h2'>夜坐賡韻</p><p style="text-indent:0em" class="lg-abnormal"><div class='lg-row'>丈室脩脩更漏長頻呼童子更添香銀床燭照光猶燦瓦鼎茶烹煙漸涼清話隨機銷俗塊高譚滿座破天荒讓他塵世豪令者何似吾儕樂草房</div>
</p></div>
<div class='div-other'><a id='mulu51' />
<p class='h2'>曇華詠雪次韻</p><p style="text-indent:0em" class="lg-abnormal"><div class='lg-row'>優游盤石歷三冬六出花飛展玉容江上漁翁慵把釣山前樵子懶登峰紅爐著火火初熱薄體添衣衣更重啟戶乍驚梅放早香肌襯處與誰共</div>
</p></div>
<div class='div-other'><a id='mulu52' />
<p class='h2'>山居雜吟</p><p style="text-indent:0em" class="lg-abnormal"><div class='lg-row'>林下優游歲月長臨機玅用任施張常垂法雨普天潤永扇宗風遍界揚喚醒群迷如振鐸呼回幻夢似鳴簹箇中消息誰能擬一句無生齒頰香</div>
</p><p style="text-indent:0em" class="lg-abnormal"><div class='lg-row'>隳名黜利樂林泉不在淵兮不在田片席趺時橫大地一聲吼處震長天焚香掃地盡堪賞豎指拈拳亦可傳話到其中端的旨破顏猶自笑先賢</div>
</p><p style="text-indent:0em" class="lg-abnormal"><div class='lg-row'>兀坐山居整日閑並無別事到心田清風塵引一雙手明月杖橫兩箇肩待客頻來煨榾柮迎賓且去酌清泉有人問我山中景庭柏蒼蒼不記年</div>
</p><p style="text-indent:0em" class="lg-abnormal"><div class='lg-row'>山居無事讀傳燈堪歎古人大顯明剜腹剖心何隱諱癡人無限受渠瞞</div>
</p><p style="text-indent:0em" class="lg-abnormal"><div class='lg-row'>山居無事漫蹉跎豈把光陰錯放過清旦問心忽至暮不知來日又如何</div>
</p><p style="text-indent:0em" class="lg-abnormal"><div class='lg-row'>山居無事看浮雲看得浮雲滿太清亂舞斜飄霄漢裏何曾一點礙天真</div>
</p><p style="text-indent:0em" class="lg-abnormal"><div class='lg-row'>山居無事聽猿哀聽得聲長也痛哉腸斷可憐無暫歇終朝逐日把兒懷</div>
</p><p style="text-indent:0em" class="lg-abnormal"><div class='lg-row'>山居無事夢無驚夢破猶如夢裏人世事人生渾如夢從前何用苦勞心</div>
</p><p style="text-indent:0em" class="lg-abnormal"><div class='lg-row'>山居無事把心灰世事全無到本懷識得山中閑快樂何妨就裏把名埋</div>
</p><p style="text-indent:0em" class="lg-abnormal"><div class='lg-row'>山居無事好徘徊緩步長歌興未衰更有一般真樂趣山前蘭箭送香來</div>
</p><p style="text-indent:0em" class="lg-abnormal"><div class='lg-row'>山居無事看耕耘看得耕耘苦十分力田農夫皆若此煮芹趺石莫辭貧</div>
</p><p style="text-indent:0em" class="lg-abnormal"><div class='lg-row'>山居無事酌清泉多著黃虀少著鹽素位幽人安本分肥甘何用污心田</div>
</p><p style="text-indent:0em" class="lg-abnormal"><div class='lg-row'>山居無事好優游箇事無心究極頭渴飲饑餐困便睡煙波三月看漁舟</div>
</p></div></div>
<div class='div-other'><a id='mulu53' />
<p class='h1'>行實</p><p>戊辰冬兩堂首領請師敘說行由師陞座云山僧乃本川北道順慶府岳池縣魯氏子世以一經傳家母周氏生於萬曆辛卯父生於戊子少列黌序叨入八齋之長每以箕裘繫念禱祈既久於癸酉腊八日乃生山僧未五歲家嚴攜予讀書邑之鴨山寺每聞僧誦華嚴及二時課誦常淚雨如傾竟不捨經席日與沙彌輩喜戲不欲歸值壬午寇氛四起城郭俱破癸未本邑虎頭寺嚴慈相繼而逝骨肉分離不數日而隻影孤形急欲出家其可得乎甲申山僧被擄隨寇營更變者七處出生入死苦楚萬端不可枚舉壬辰如忠南聞老人卓錫高梁山僧決志脫塵適得石寶總戎袁寶善居士迎老人出江將山僧送至老人座前老人喜與雉染命參念佛是誰久之有省乃呈偈曰念佛是誰誰念佛一聲高了一聲低高低聲罷歸何所石女雲中駕鷺鶿老人殊不示可否五雲受具後制中老人以句歸何處公案針劄三晝夜拌死一回乃得胸中了然不覺發笑遂呈頌座元元白方丈云大笑於樹倒藤枯話已會得和尚不可輕易放過山僧隨後竊聞始得休歇九剎相隨始侍寮次副寺次監院未肯一日無事至癸卯隨老人開創高峰工未竣老人應向化侯府請住曇華將高峰院事囑累山僧日為土木計丙午工竣迎老人歸高峰開爐一日上堂云今朝臘月一寒氣將人逼雪落滿林花霜凝遍地玉兩堂雲水僧箇箇赤骨[骨*歷]親切轉身異類行更有末後那一句山僧出眾云季冬年寒和尚切忌口快老人云恁麼又怎得山僧點首期滿後命入曇華將古人淆訛公案一一徵問清楚遂印以法衣源流有珍重吾宗的的傳之句乃丁未臘月事也乙卯世變復迎老人歸高峰以院事繁苦遂辭職徙隱萬之寶積乙丑老人將辭世仍將高峰院事囑予數年來兩剎奔馳並不言及此事戊辰冬萬之護法勸請開爐甚是螳臂當車所有絡索安敢自隱但述之慚惶取大方誚存也可不存也可。</p>
</div>
<p class='juan'>大笑崇禪師語錄卷之下終</p>
</div><!-- end of div[@id='body'] -->
</body></html>