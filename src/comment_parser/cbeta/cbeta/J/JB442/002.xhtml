<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大笑崇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>大笑崇禪師語錄卷之中</p><p class="byline">書記空情錄</p>
<div class='div-other'><a id='mulu10' />
<p class='h1'>小參</p><p>佛成道日值師誕會吾楊居士為男寄名請小參釋迦老漢不解腦後抽釘卻又眼中著屑賺得後代兒孫盡謂之睹星悟道山僧抱恨含冤乘此日為伊洗雪豈料會吾居士及節因時將長男來我高峰院裏寄名保關山僧只得不惜眉毛葛藤一上還委悉麼飯眾懸旛福壽無比呦呦鹿鳴嘛呢叭[口*迷]。</p>
<p>衡山法伯和尚圓寂對真小參高聲喚云衡老漢呼之又不應顧視左右云覓之又不見指真云分明在目前相逢不覿面良久云夜明簾外轉身來豈可清風臥金殿。</p>
<p>小參諸昆仲今結制三日矣竊念隙駒易過駟馬難追古人曾惜寸陰汝等豈可輕易放過凡參禪底人譬如國家用兵先須布陣安營堅設墻塹外不放入內不放出外不放入則外息諸緣內不放出則內心無喘心隨境轉境隨心生心境雙忘自然靈光顯現方知本來面目不從外覓不向他求何須參師訪友向他人喉下討氣則知自己眉毛不在他人面上山僧恁麼說話也是畫蛇添足與缽安柄檢點將來當墮拔舌地獄何故聻不見昔日文殊起佛見法見被世尊威神攝向二鐵圍山間且道山僧與文殊是同是別喝一喝云寧可將身墮地獄莫將佛法作人情珍重珍重。</p>
<p>隕西周縣尹畢七小參喝一喝云此是居士為國惜民歷劫長存底面目有何生死去來只因恩愛牽纏世緣不破故爾輥入幻化場頭作箇幻人做些幻事即今山僧不惜眉毛為伊掃開葛藤何以故立春前山僧來賀你立冬後山僧來弔你正眼看來功名富貴譬如水上浮漚生死去來猶若草頭朝露方知萬化皆空萬緣總幻生亦幻死亦幻富貴功名總亦幻幻亦幻幻到幻無可幻居士有不幻之面目長存來亦空去亦空恩愛家緣總亦空空亦空空到空無可空居士有不空之精靈儼在雖然如是正恁麼時且道與山僧又在甚麼處相見撫掌云乾加二兌連三九羊十馬七鼠八猿三雞四虎鬧喧天忙道山僧不唧溜錯算不為瞞七七四十九金烏飛玉兔走象王行獅子吼知有不知有百年三萬六千朝牙齒依然還在口復喝一喝。</p>
<p>羯磨小參拈拄杖卓一卓云無量法門百千玅義總被山僧擊碎了也諸人於茲薦得更有甚麼佛馱耶達磨耶僧伽耶五戒沙彌戒比丘戒菩薩大戒其或未然犀因玩月紋生角象被雷驚花入牙。</p>
<p>考功小參豎拂子云道在邇而求諸遠事在易而求諸難難難朝朝共起夜同眠易易一箇鼻頭兩孔氣即今鼻孔有氣者出來與山僧相見監院出師喝一喝院云這箇也不消得師云山僧今日失利化主出師問父母未生前面目你作麼生會答云火燄山前三峽水師云且放過一著執拂侍者以拂置於桌上便出師問汝手中底聻者作揮拂底勢師云不愧為吾侍者執杖侍者以杖度與師便出師豎拄杖問云汝手中底卻在山僧手裏汝即今底又在甚麼處者豎起指師云汝那一指與山僧手中底是同是別者云一樹梨花靠粉墻僧出師云汝往常慣弄手腳即今一切俱不許汝又作麼生僧云直日事繁忘卻了也師便打考畢師擬開示悅眾即敲引磬大眾作禮師云山僧今夜失利且道即今文殊又在甚麼處座元云諦觀法王法法王法如是師便歸方丈。</p>
<p>小參大道只在目前要且目前難睹欲識大道真體不離聲色言語古人恁麼道寶積則不然驀豎拄杖大道只在目前目前何不快睹卓一卓云欲識大道真體諸人切須薦取即今有向聲色裏承當者麼出來與山僧相見眾答不契師云有眼底因甚不解見有耳底因甚不解聞有口底因甚不解說有腳底因甚不肯行復卓一卓云只為分明急翻令所得遲易府純素道人對靈小參昔日世尊將正法囑付國王大臣婆羅門等俟末法時代助宣正法眾等各乘悲願或現國王身或現宰輔身或現將軍身或現居士身或現童男童女身或現宰官婦女身道人可謂現宰官婦女身於易府者年來持齋茹素禮誦金剛末後剃髮染衣皈投三寶豈奈塵緣牽絆世網羈縻不能得登般羅彼岸即今報緣既盡脫幻歸真且道如何是歸真底面目喝一喝云無死亦無生來去復何論金剛經裏句忒殺太分明道人還記得金剛經麼過去心未來心現在心俱不可得既三心俱不可得且道畢竟如何識取鉤頭意莫認定盤星會得山僧道底即會得金剛經裏說底會得金剛經裏說底即會得山僧道底會得山僧道底與金剛經裏說底則知道人本來面目與如來同體如來面目與山僧同體山僧面目與四生六道一切眾生同體道人還信得及麼脫或未然更有一頌凡持金剛多感應肉身身裏睹金仙但能不著諸有相何須九品復生蓮復喝一喝。</p>
<p>小參今宵香畢上單打箇瞌睡鈒子敲開眼睛忽然得箇消息且道是甚麼消息天晴日光達落雨地下深寸指是五雙二四還如八八八六十四五四三二一一歸何處處處綠楊堪繫馬馬蹄踏殺遍天下夢覺歸來道底顛四倒三卻也顛三倒四明明說與諸人因甚諸人不識莫狐疑休擬議一鏃三關只這是叮嚀再叮嚀切記又切記夜永更深勿勞久立。</p>
<p>為周遇舟居士對靈小參生死幻夢去住空花夢幻空花乃生死岸邊事居士年來虔心奉佛持誦金剛金剛經云如來者無所從來亦無所去故名如來於茲薦得則知幻而有生覓生底了不更得幻而有死覓死底了不可得既覓生死不可得即今居士厭世離凡畢竟向甚麼處安身立命彈指一下云青山只解磨今古流水何曾洗是非。</p>
<p>分座治平羯磨小參豎拄杖云此是汝等潔淨的法身原來一系不掛更有甚麼染污只緣執妄迷真有人有我認賊為子將奴作即以至種種愛緣故爾沉淪不息即今山僧不惜眉毛為爾諸人掃開藤葛何故聻昔二祖請達磨與之安心磨云將心來與汝安祖云覓心了不可得磨云與汝安心竟三祖請神光與之懺罪光云將罪來與汝懺祖云覓罪了不可得光云與汝懺罪竟看來何心何罪何佛何生於茲薦得一任婬房裏訪彌勒酒肆裏覓觀音脫或未然腳跟下也不得輕易放過。</p>
</div>
<div class='div-other'><a id='mulu11' />
<p class='h1'>茶話</p><p>茶話拈起餅云此是雲門餅諸人切忌帶齒沾唇舉盃云此是趙州茶吞卻不若吐卻識得吞吐分明一任汝等於二六時中行住坐臥待客迎賓任性逍遙更無一毫勉強即今眾檀越敦請山僧開場選佛且道這佛字還著得也無諸人不妨出來道看維那作禮師云也不消得便歸方丈。</p>
<p>座元母難請茶話寧上座相隨山僧二十三載每於二六時中奉塵執巾擎茶捧果山僧隨時攝受並無佛法商量然山僧三百六十骨節八萬四千毫竅一一是伊記取分明何待伊母難之期請求法要且山僧腸肚并無屎屁只有面上眉毛終朝拖泥帶水且道即今還在也未良久云咦有勞眾慈各請歸位。</p>
<p>除夕茶話年年此日是除夕看來何常有更易今年人是去年人明年日是今年日五九盡日又逢春明朝元旦是初一溪頭柳眼綻黃金嶺畔梅腮敷白玉就裏機關事若何一箇鼻頭兩孔氣不問周吳鄭王那管趙甲錢乙聻聻聻假雞過關指瑕奪璧明朝祝聖宜早大眾勿勞久立。</p>
<p>茶話維那出眾云二月陽春仲山花次第開堤柳披金鎖和風掃玉階特請和尚垂慈道箇因時及節底句子貴圖滿座知音師云今朝二月十四卻也有些喜氣可喜日暖風恬又道明朝解制兩堂龍象整齊箇箇頂天立地打開舌底關頭腳底絲綸斬去一任汝等東去西去南去北去去到去無可去汝等又作麼生各下一轉語看座元云金烏飛銀漢玉兔隱滄洲一僧云千里溪山隨指顧一川風月任逢迎又僧云任他行盡天涯外難忘室中不夜燈眾答畢師乃云阿呵呵會也麼休錯過莫蹉跎明朝解制自有下落良久云雖然如是也不得離俺這裏。</p>
</div>
<div class='div-other'><a id='mulu12' />
<p class='h1'>機緣</p><p>情侍者頌公案呈師閱師云還須著力研窮者云覿面承當師云承當箇甚麼者低首師震威一喝者隨聲亦喝師云除卻喝還有麼者拂袖便行師云放汝三十棒師夜坐次謂僧云今夜好月云請和尚月看師畫圓相示之云這箇與天上底是同是別師喝一喝僧作禮云再乞一偈師示偈云明明一鏡照當空說甚別來說甚同識得其中端的旨光明何處不圓通。</p>
</div>
<div class='div-other'><a id='mulu13' />
<p class='h1'>佛事</p>
<div class='div-other'><a id='mulu14' />
<p class='h2'>掛鐘板</p><p>聞聲悟道見色明心猶未是衲僧最極頭處大眾若向未舉已前承當不煩二老神用山僧只得杜口絕詞若承當不得山僧向第二頭舉似諸人諸人切須記取顧視左右擊鐘板各一下云若將耳聽終難會眼底聞聲始得知。</p>
</div>
<div class='div-other'><a id='mulu15' />
<p class='h2'>摘鐘板</p><p>坐琉璃殿垂夜明簾混然一體已全該明應眾緣而不忒從上以來推尊此位且道全身奉重底一句又作麼生道良久摘下鐘板以鐘覆板上背卻板位作女人拜云文王在上於沼於天周雖舊邦其命維新惟有宗風無更易選佛場開不記春。</p>
</div>
<div class='div-other'><a id='mulu16' />
<p class='h2'>為治平鐵祖畢九設供</p><p>喝一喝云年年三百六來無定數日日十二時何曾有盡期既無定數又無盡期東家垣墻西家籬因甚如此告報秪緣我治平祖翁換日偷天欺瞞作賊揚輸詐敗<span class='corr'>斂</span>跡迷蹤奈有不識好惡底說甚麼生死去住首九盡九崇孫則不然象馬有角牛羊無角無角底夜半正明有角底天曉不露正恁麼時生死不存去來不立前後際斷泯絕有無又作麼生復喝一喝云不腆菲供伏惟尚饗。</p>
</div>
<div class='div-other'><a id='mulu17' />
<p class='h2'>為治平鐵祖設忌</p><p>堂前燭影輝煌爐內檀煙縹緲瓶中水石草花席間菜羹瓜荳更有一品覿面親呈師翁不妨下口喝一喝。</p>
</div>
<div class='div-other'><a id='mulu18' />
<p class='h2'>高峰老人圓寂拈香</p><p>喝一喝云這老漢作這般去就惑亂人家男女也瞞我大笑不得何故聻水自無瘡勿傷之也展具三禮。</p>
</div>
<div class='div-other'><a id='mulu19' />
<p class='h2'>三期設供</p><p>饑饉初停滿盤藜藿縱有佳餐吾師不取畢竟以何為供插香爐中揖露柱云尚饗。</p>
</div>
<div class='div-other'><a id='mulu20' />
<p class='h2'>老人圓寂治平竺和尚封筋子一雙野雲法叔率眾至高峰設供請拈香</p><p>高聲喚云老人知麼此是治平野雲法叔率諸禪德設供開九以表手足之情以盡法門之誼雖然竺和尚禁足關中舉來筋云且喜覿面親呈即今老和尚如何下口連喝三喝。</p>
</div>
<div class='div-other'><a id='mulu21' />
<p class='h2'>迎老人真歸寶積安位</p><p>指真云描不成畫不就怪殺丹青渾身漏逗既是渾身漏逗不肖兒郎將老人迎歸寶積院裏且道大眾向甚麼處相見喝一喝云火鏡尚懸勿勞久立大眾一齊作禮。</p>
</div>
<div class='div-other'><a id='mulu22' />
<p class='h2'>二九設供</p><p>秋風颯颯秋雨霖霖老人面目無減無增既無減無增即今十八日以來畢竟在甚麼處安身立命良久云雖然雲駛月運舟行岸移未免終日域中且道如何是神須世表插香爐中云諸般菲供不堪陳願賜慈悲哀納受。</p>
</div>
<div class='div-other'><a id='mulu23' />
<p class='h2'>八九設供</p><p>西風今已盡瑞雪又方臨霜林敷白玉殘菊墜黃金值茲吾師八九之期且道又作麼生供養良久云七旬坐斷去來根庭草猶他一丈深愛子不知塵垢面奉親尤識死灰心雲封古徑苔新綠夢破鐘聲撞舊林曾憶枝頭百舌語聲聲噪出是佳音喝一喝。</p>
</div>
<div class='div-other'><a id='mulu24' />
<p class='h2'>畢九設供</p><p>師至座前良久云及盡去也直得三世諸佛口掛壁上猶有一人呵呵大笑即今老人口掛壁上了還有為老人出氣者麼如無且聽崇上座據款結案喝一喝云群陰今剝盡一陽又復生勾甲咸萌折野壑蟄龍伸正恁麼時不裝珍御服偏著敝衣巾雖然如是夜明簾外寶鏡臺前原無兼帶豈有正偏既無正偏且道不肖性崇一片微忱諸般供養老人還來鑒格也無復喝一喝云若教頻墮淚滄海也須乾。</p>
</div>
<div class='div-other'><a id='mulu25' />
<p class='h2'>百期設供</p><p>老瞿曇皇宮降誕指天指地碧眼胡脫身棺槨隻履歸西惹得後代兒孫一箇箇攀條依例笑上座不解畫蛇添足值茲吾師十旬之期說幾句親切話皆報諸人吾師生也本不生鷓鴣啼出月三更吾師死也原無死翡翠踏翻荷葉雨吾師來也本不來木馬嘶風踐三台吾師去也原無去石鴿穿雲連斗戲也無去也無來兩頭坐斷絕疑猜既絕疑猜即今還有知恩報恩者麼撫案云昊天罔極。</p>
</div>
<div class='div-other'><a id='mulu26' />
<p class='h2'>二周設忌</p><p>高聲喚云老和尚自代云諾二載以來向甚麼處去來自代云東勝神洲北鬱單越在此作甚麼自代云不識恁麼則無事也自代云兒孫得力祖父不知既是不知且道性崇即今虔設諸般供養老人還來鑒格也無自代云謝爾殷勤無可秪待既如此因甚又道不知復自代云陋巷不騎金色馬問途卻著破襴衫蒙師指示諸仁者知麼若道是性崇卻是老人若道是老人卻是性崇殊不知老人在性崇口頭性崇在老人舌底若信得及不勞性崇鼓動唇皮脫或未然且聽性崇與諸人一一分析喝一喝。</p>
</div>
<div class='div-other'><a id='mulu27' />
<p class='h2'>掃聚雲萬祖塔</p><p>洛書石磊磊落落蓬萊水曲曲灣灣磊落底千層聳疊灣曲底萬派迥環老人在此雖居尊貴不顧兒孫恁麼則兒孫亦不識祖矣既不識祖即今不肖崇孫到來這三拜禮也可不禮也可良久云伏惟圓鑒。</p>
</div>
<div class='div-other'><a id='mulu28' />
<p class='h2'>為慶雲卓峰法兄設供</p><p>昔日我來吾兄迎我我去吾兄送我此是有賓有主正恁麼時亦無迎亦無送可謂賓主混融且道如何是賓主混融底一句良久云於戲尚享。</p>
</div>
<div class='div-other'><a id='mulu29' />
<p class='h2'>收靈骨</p><p>拈拄杖向空指云遍法界是吾兄底法身從何處收檢盡虛空無些遮障那容覆藏雖然如是一向土面灰頭則阿爺阿娘衣食凍餒枯瘦如柴為兒底全無供奉即今性崇為吾兄點破機關還須權歸方丈遂覆卻瓶便歸。</p>
</div>
<div class='div-other'><a id='mulu30' />
<p class='h2'>送靈骨</p><p>昔日住此今又去此去此住此原無彼此既無彼此即今畢竟如何結案請君再進一盃酒西出陽關無故人。</p>
</div>
<div class='div-other'><a id='mulu31' />
<p class='h2'>入塔</p><p>舉疏山和尚造壽塔已竟院主白云請和尚定酬工價山云謂將三文錢與匠人兩文錢與匠人一文錢與匠人院主不契後舉似大嶺嶺云若將三文錢與匠人和尚此生決不得塔若將兩文錢與匠人和尚與匠人共出一隻手若將一文錢與匠人累及匠人眉鬚脫落即今吾兄塔<span class='corr'>已</span>造竟工價早酬少不傷廉多不傷惠且道全身奉重事又作麼生放下骨瓶云慶雲院裏無他事瓜瓞連綿不記秋。</p>
</div>
<div class='div-other'><a id='mulu32' />
<p class='h2'>為無動大德起龕</p><p>崇聖院裏我迎你高峰山中我送你若論衲僧分中一點容不得你即今情誼分中又作麼生以手引龕遂行。</p>
</div>
<div class='div-other'><a id='mulu33' />
<p class='h2'>舉火</p><p>同甘共苦二十年而今脫去復何言普賢行願今雖畢腳跟底事勿瞞盰腳踏地頭頂天髮長鬚短鼻直眉橫更有一端難舉出說破原來不直錢攛下火炬云丘乙己化三千可知禮也悠悠蒼天。</p>
</div>
<div class='div-other'><a id='mulu34' />
<p class='h2'>為見修大德送靈骨入江</p><p>骨餅云諸仁者還見麼此是見修不朽底法身原來劈不開捏不聚橫身落在山僧手中碎為微塵卻又合為骨餅一任殺活縱擒收來收去且道作麼結案拋下云天不能蓋地不能載日月不能照臨泥沙豈能掩蓋入火不能燒入水不能壞優游任運縱橫那拘水陸空界沉潭切勿安身寒巖下不可貪愛度盡眾生出苦輪脫體逍遙無罣礙如何是無罣礙底一句咄我為法王於法自在。</p>
</div>
<div class='div-other'><a id='mulu35' />
<p class='h2'>為高峰老人設忌</p><p>撫掌一下云脫去六載今已周百棒曾經一掌酬老人面目仍依舊山自青兮水自流既是老人面目仍依舊即今大眾見麼拈香爐中云向後也須記得好。</p>
</div>
<div class='div-other'><a id='mulu36' />
<p class='h2'>為越宗化主收靈骨</p><p>來自荊楚來去從蜀東去楚蜀雖然不同雲月何曾有異山僧為汝指箇路頭向後不得左猜右疑還知不異底道理麼撫掌一下云一向腳板朝前即今要爾頂[寧*頁]觸地遂拈骨入瓶云蒼天蒼天。</p>
</div>
<div class='div-other'><a id='mulu37' />
<p class='h2'>入塔</p><p>火鏡懸西風度越宗化主尋歸路枯木寒巖勿安身死水沉潭休凝注畢竟如何喝一喝云大千沙界任縱橫此地他方何拘束。</p>
</div>
<div class='div-other'><a id='mulu38' />
<p class='h2'>迎靈安位</p><p>有生有死有來有去無死無生無來無去死生去來了無拘繫既無拘繫且道住即是不住即是咦夜半日頭紅。</p>
</div>
<div class='div-other'><a id='mulu39' />
<p class='h2'>為天然禪人入塔</p><p>茹蔬持齋歷有多年祝髮披緇本分修行即今厭世辭凡山僧為爾指箇路頭向後不得回頭轉腦彈指一下云上是天下是地自性天然下是天上是地捏轉鼻孔雖然如是也不得坐在這裏喝一喝。</p>
</div></div>
<p class='juan'>大笑崇禪師語錄卷之中終</p>
</div><!-- end of div[@id='body'] -->
</body></html>