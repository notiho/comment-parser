<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>屾峰憲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>屾峰憲禪師語錄卷六</p><p class="byline">嗣法門人<span class='note-inline'>(智質　智原)</span>同編</p>
<div class='div-other'><a id='mulu13' />
<p class='h1'>拈古</p>
<div class='div-orig'><p>世尊初生。</p>
</div>
<div class='div-commentary'><p style="margin-left:1em">拈云特地一場愁。</p>
</div>
<div class='div-orig'><p>雲門一棒。</p>
</div>
<div class='div-commentary'><p style="margin-left:1em">拈云不順非孝不奉非輔始見雲門。</p>
</div>
<div class='div-orig'><p>女子出定。</p>
</div>
<div class='div-commentary'><p style="margin-left:1em">拈云竊鉤者誅竊國者為諸侯諸侯之門仁義存焉有國者可不慎歟。</p>
</div>
<div class='div-orig'><p>倒卻門前剎竿著。</p>
</div>
<div class='div-commentary'><p style="margin-left:1em">拈云兄呼弟應正恁麼時且道門前剎竿曾倒也未諸人於此薦得不惟見過阿難亦且勘破迦葉如或不然箇箇門前壁立千仞。</p>
</div>
<div class='div-orig'><p>世尊於涅槃會上以手摩胸告眾曰汝等善觀吾紫摩金色之身瞻仰取足毋令後悔。</p>
</div>
<div class='div-commentary'><p style="margin-left:1em">拈云黃面老子末後播弄一上幸是無人證據一場懡㦬當時資聖若在驀面便唾管取金棺裏更不伸腳。</p>
</div>
<div class='div-orig'><p>世尊因外道問不問有言不問無言<span class='note-inline'>(云云)</span>至如世良馬見鞭影而行法眼益因僧請益云外道問世尊不問有言不問無言聲未絕眼遽約住云住住你擬向世尊良久處會那僧從此悟入。</p>
</div>
<div class='div-commentary'><p style="margin-left:1em">拈云且道者僧悟去在世尊良久處不在世尊良久處若在良久處則依舊落他陷阱若不在良久處且道在甚麼處向者裏著得一隻眼不惟勘破者僧許伊氣吞佛祖眼蓋乾坤如若不然作他外道奴有分。</p>
</div>
<div class='div-orig'><p>世尊見文殊在門外立乃曰文殊文殊何不入門來文殊曰我不見一法在門外何以教我入門。</p>
</div>
<div class='div-commentary'><p style="margin-left:1em">拈云世尊虎頭蛇尾致令文殊停囚長智資聖當時若見待文殊道我不見一法在門外便攔胸把住道不見一法底是箇甚麼管取至今進退不得。</p>
</div>
<div class='div-orig'><p>岟崛產難因緣。</p>
</div>
<div class='div-commentary'><p style="margin-left:1em">拈云尊者持佛語往告而產婦當時分娩雖千佛競出異口同宣莫測其涯量固非神通妙用豈同法爾如然而不知者謂尊者如蟲禦木世尊偶爾成文又何異盲者與以文章之觀聾者與以鐘鼓之聲資聖判斷如此久參上士暗裏驚疑淺學初機明知怪笑。</p>
</div>
<div class='div-orig'><p>世尊坐次見二人舁豬過乃問者箇是什麼二人曰佛具一切智豬子也不識世尊曰也須問過。</p>
</div>
<div class='div-commentary'><p style="margin-left:1em">拈云瞿曇大似夫子入太廟殊不知未問前名目<span class='corr'>已</span>彰但是有口開不得。</p>
</div>
<div class='div-orig'><p>僧問趙州洗缽盂話<span class='note-inline'>(云云)</span>雲門曰且道趙州有指示無指示若道有且道趙州向伊說甚麼若道無此僧為甚麼悟去雲峰悅云雲門不識好惡大似為蛇添足雲峰則不然此僧恁麼悟去入地獄如箭射。</p>
</div>
<div class='div-commentary'><p style="margin-left:1em">拈云看者一對老古錐費盡氣力只解息黥補劓何能起死回生要知者僧悟去趙州也須參三十年始得。</p>
</div>
<div class='div-orig'><p>僧參法眼文益禪師立次師指簾時有僧同去捲師云一得一失。</p>
</div>
<div class='div-commentary'><p style="margin-left:1em">拈云福無雙至禍不單行要知二僧自兆法眼既是一家宗匠不合誤賺於人若是資聖不然見其同時捲起只消重教放下。</p>
</div>
<div class='div-orig'><p>無著和尚往臺山與文殊喫茶次殊拈起玻璃盞問南方還有者箇麼師云無殊云尋常將甚麼喫茶師無對洞山代展手又云有無且置借取者箇看得麼。</p>
</div>
<div class='div-commentary'><p style="margin-left:1em">拈云洞山老祖大似按圖索馬若是資聖接得便乃撲破不特顯我南方受用不同抑使文殊有口只堪挂壁。</p>
</div>
<div class='div-orig'><p>誌公問一梵僧曰承聞尊者喚我作屠兒曾見我殺生否曰見誌曰有見見無見見不有不無見見若有見見是凡夫見無見見是聲聞見不有不無見見是外道見未審尊者如何見僧曰你有此等見耶。</p>
</div>
<div class='div-commentary'><p style="margin-left:1em">拈云多虛不如少實則不無梵僧要且無佛法道理。</p>
</div>
<div class='div-orig'><p>誌公曰終日拈香擇火不知身是道場玄沙別曰終日拈香擇火不知真箇道場昭覺云終日拈香擇火不知拈香擇火。</p>
</div>
<div class='div-commentary'><p style="margin-left:1em">拈云三箇老漢秪是貪程不顧腳跟泥水資聖下箇注腳諸人切莫錯會不知身是道場貧兒思舊債不知真箇道場抱贓叫屈不知拈香擇火蝦跳不出斗秪如山僧又作麼生遂拈香云戒香定香解脫香時者云火聻便掌云戊子己丑霹靂火。</p>
</div>
<div class='div-orig'><p>南陽忠國師三喚侍者。</p>
</div>
<div class='div-commentary'><p style="margin-left:1em">拈云大小國師向侍者邊討甚消息幸是侍者全無滲漏我負你你負我有屈難伸。</p>
</div>
<div class='div-orig'><p>丹霞見忠國師纔展坐具忠云不用不用霞退後三步忠云如是如是霞進前三步忠云不是不是霞一匝而出。</p>
</div>
<div class='div-commentary'><p style="margin-left:1em">拈云恁麼相見還當得麼。</p>
</div>
<div class='div-orig'><p>僧問大梅如何是祖師西來意梅曰西來無意鹽官聞乃曰一箇棺材兩箇死漢。</p>
</div>
<div class='div-commentary'><p style="margin-left:1em">拈云西來無意千七百則公案俱成戲論若言有意莫謗祖師好者裏著得隻眼鹽官一語瓦解米消。</p>
</div>
<div class='div-orig'><p>陸亙大夫問南泉石上鐫佛字因緣。</p>
</div>
<div class='div-commentary'><p style="margin-left:1em">拈云將謂是箇俗漢善識機宜若不是王老師幾乎錯下雕鐫雖然諸人要識者片石麼切忌鑽龜打瓦。</p>
</div>
<div class='div-orig'><p>夾山因僧問如何是夾山鏡山云猿抱子歸青嶂裏鳥銜花落碧崖前法眼曰我二十年只作境會。</p>
</div>
<div class='div-commentary'><p style="margin-left:1em">拈云法眼恁麼道奇特不妨奇特只是失卻一隻眼且道作境會失卻不作境會失卻檢點得出許伊勘破夾山。</p>
</div>
<div class='div-orig'><p>徑山竹篦子話。</p>
</div>
<div class='div-commentary'><p style="margin-left:1em">拈云徑山竹篦大似一段銕橛冷地變作钁頭鍬子霜刃禾鎌汝諸人作麼生理會咄癡人但用便休理會作麼。</p>
</div>
<div class='div-orig'><p>臨濟同普化齋次二度趯倒飯床因緣。</p>
</div>
<div class='div-commentary'><p style="margin-left:1em">拈云虎驟龍驤軍中之事何得彼此大驚小怪當時若遇髯將軍一時退身有分。</p>
</div>
<div class='div-orig'><p>僧問寶應遇如何是西來的的大意應云風送泉聲來枕畔月移花影到窗前。</p>
</div>
<div class='div-commentary'><p style="margin-left:1em">拈云風泉花月枕畔窗前明取西來的的意且許一半忽然泉枯風息月落花殘看寶應何處出頭。</p>
</div>
<div class='div-orig'><p>雪軒成上堂云白雲萬里卷舒劫外真機紅葉千峰燦爛箇中妙旨入滅舍利無算。</p>
</div>
<div class='div-commentary'><p style="margin-left:1em">拈云白雲紅樹特地叫屈何故不見道舌不親他玄旨。</p>
</div>
<div class='div-orig'><p>朱晦菴問天童滅如何是毋不敬滅叉手示之。</p>
</div>
<div class='div-commentary'><p style="margin-left:1em">拈云且道未叉手<span class='corr'>已</span>前毋不敬更在何處。</p>
</div>
<div class='div-orig'><p>萬松示眾云動則埋身千丈不動則當處生苗直須兩頭撒開中間放下更買草鞋行腳始得。</p>
</div>
<div class='div-commentary'><p style="margin-left:1em">拈云老漢腳跟點地也未。</p>
</div>
<div class='div-orig'><p>萬松問僧洞山道龍吟枯木異響難聞如何是異響僧云不會松云善解龍吟。</p>
</div>
<div class='div-commentary'><p style="margin-left:1em">拈云赤腳人趕兔穿靴人喫肉。</p>
</div>
<div class='div-orig'><p>林泉承旨燒道藏偽經以火炬打圓相云只如三洞靈文還能證此火光三昧麼於斯會得家有北斗經枉教人口不安寧其或未然灰飛煙滅後任教到處覓天尊急著眼看。</p>
</div>
<div class='div-commentary'><p style="margin-left:1em">拈云且道後來大明天子獨保底是箇甚麼。</p>
</div>
<div class='div-orig'><p>松庭嚴於寶鏡三昧契入嘗作力田偈曰晝拈塊石驅山鳥曉坐巢菴逐野豚腸斷秋風頻擊柝目窺夜月更消魂。</p>
</div>
<div class='div-commentary'><p style="margin-left:1em">拈云與其媚於奧寧媚於灶曲肱而枕之樂亦在其中矣。</p>
</div>
<div class='div-orig'><p>少室改臨沒偈曰吾年八十七出夕復入夕遂坐脫。</p>
</div>
<div class='div-commentary'><p style="margin-left:1em">拈云前少室秪解恁麼來後少室秪解恁麼去資聖將來一串穿卻擲向諸人面前如何辨取。</p>
</div>
<div class='div-orig'><p>僧問嵩山斌如何是空劫<span class='corr'>已</span>前事斌云烏龜向火。</p>
</div>
<div class='div-commentary'><p style="margin-left:1em">拈云烏龜向火會到空劫<span class='corr'>已</span>前事正好五火抄逼殺且道嵩山答處意在於何良久曰參。</p>
</div>
<div class='div-orig'><p>嵩山載示眾云西來直指九鼎單絲汝等諸人打辦箇事直須努力。</p>
</div>
<div class='div-commentary'><p style="margin-left:1em">拈云若是箇事作麼生努力如無手人行拳無舌人解語得麼毫釐有差天地懸隔。</p>
</div>
<div class='div-orig'><p>青州辨云二邊純莫立中道不須安且道甚處相見得箇端的。</p>
</div>
<div class='div-commentary'><p style="margin-left:1em">拈云手執夜明符幾箇知天曉。</p>
</div>
<div class='div-orig'><p>又云念念釋迦出世步步彌勒下生為甚擬心即錯動念即乖。</p>
</div>
<div class='div-commentary'><p style="margin-left:1em">拈云擬心動念達者易知秪如念念釋迦出世步步彌勒下生還乖錯也無具眼者試辨看。</p>
</div>
<div class='div-orig'><p>宗鏡書臨沒偈曰宗鏡宗鏡鏡破宗正擲筆坐化。</p>
</div>
<div class='div-commentary'><p style="margin-left:1em">拈云要知一向秪居偏位。</p>
</div>
<div class='div-orig'><p>少室潤參宗鏡鏡舉洞山渠我話詰之潤悟以偈答曰若要見此人有箇真消息無相滿虛空有形沒蹤跡鏡曰子毋勦說須入悟門潤曰尚不借緣從何門入鏡曰不借一句於意云何潤曰彩鳳翻飛身自在銕牛奔吼意常閒。</p>
</div>
<div class='div-commentary'><p style="margin-left:1em">拈云吾宗得潤祖海闊天高然不肖遠孫檢點將來猶欠當頭一棒若不點出將謂洞上家風別有奇特。</p>
</div>
<div class='div-orig'><p>大覺念遊初祖面壁處忽然悟入乃云五乳峰前好箇消息大小石頭塊塊著地。</p>
</div>
<div class='div-commentary'><p style="margin-left:1em">拈云念祖石頭與生公石頭有同別否良久云要見生公石頭易要見念祖石頭難。</p>
</div>
<div class='div-orig'><p>中峰禪師觀流水有省即詣高峰求證高峰打趕出既而民間訛傳選童男女師因問曰忽有人來與和尚討童男女時如何高峰曰我但度竹篦子與他師於言下大悟。</p>
</div>
<div class='div-commentary'><p style="margin-left:1em">拈云竹篦子被高峰一趕直得上窮有頂下透黃泉無立地處驀然撞著露柱燈籠從頭卜算始知阨陽奇數磨蝎臨宮白虎喪門一時弔照幸是無位真人出在面門始終無事中峰悟底放待冷來再看。</p>
</div>
<div class='div-orig'><p>雲門澄詣雲棲棲舉高峰海底泥牛話詰之門推出傍僧云大眾證明棲休去。</p>
</div>
<div class='div-commentary'><p style="margin-left:1em">拈云老漢秪有者般伎倆何得聲騰宇宙價重人天。</p>
</div>
<div class='div-orig'><p>雲門澄與黃蘗陶學士向火次陶謂門曰黃蘗師在阿師得力句乞為舉似門云向火背猶寒。</p>
</div>
<div class='div-commentary'><p style="margin-left:1em">拈云此是回互語不回互語切忌在向背裏著倒。</p>
</div>
<div class='div-orig'><p>雲門澄因雙髻問如何是殺人刀門云布鼓當軒誰敢擊如何是活人劍門云雖然後學也堪為。</p>
</div>
<div class='div-commentary'><p style="margin-left:1em">拈云吾宗語句迥異尋常何必別明尊貴。</p>
</div>
<div class='div-orig'><p>雲門澄陞座纔立次有老宿出云和尚莫要班門弄斧門與一掌云速道速道宿無對門云死漢。</p>
</div>
<div class='div-commentary'><p style="margin-left:1em">拈云將謂千鈞之弩秪是不欺之力。</p>
</div>
<div class='div-orig'><p>僧問愚菴洞山云吾嘗於此切意旨如何菴云老僧二十年亦曾疑著今日被你一問直得口啞。</p>
</div>
<div class='div-commentary'><p style="margin-left:1em">拈云老漢雖則用處甚密倘若再被一拶看伊何處躲身。</p>
</div>
<div class='div-orig'><p>居士問愚菴青州布衫菴翹一足。</p>
</div>
<div class='div-commentary'><p style="margin-left:1em">拈云翹足伸足客聽主裁要答青州布衫話猶隔趙州關在。</p>
</div>
<div class='div-orig'><p>愚菴到天華請上堂西堂出眾菴曰龍生龍子鳳生鳳兒堂云忙作甚麼菴云話頭安在堂便喝菴云忙作甚麼。</p>
</div>
<div class='div-commentary'><p style="margin-left:1em">拈云將謂主賓互換直是頭尾據收若事到劍刃上老漢也須打退鼓始得。</p>
</div>
<div class='div-orig'><p>昔有施主入院行眾僧隨年錢知事僧云聖僧前著一分主云聖僧年多少僧無對。</p>
</div>
<div class='div-commentary'><p style="margin-left:1em">代云借施主錢看。</p>
</div>
<div class='div-orig'><p>昔有僧到長者家乞食偶為犬傷長者因問龍披一縷金翅不吞大師全披法服為甚卻被狗咬。</p>
</div>
<div class='div-commentary'><p style="margin-left:1em">代云不借他力。</p>
</div>
<div class='div-orig'><p>一喝分賓主。</p>
</div>
<div class='div-commentary'><p style="margin-left:1em">目前無闍黎此間無老僧和聲便喝。</p>
<p style="margin-left:1em">頌照用無前後主賓應歷然山河及大地覿面被相謾。</p>
</div>
<div class='div-orig'><p>渠無我即死我無渠即餘。</p>
</div>
<div class='div-commentary'><p style="margin-left:1em">寰中天子塞外將軍。</p>
<p style="margin-left:1em">頌不同條寧兩賽天安覆地何載將來秪可一坑埋不管諸人會不會。</p>
</div>
<div class='div-orig'><p>入水見長人。</p>
</div>
<div class='div-commentary'><p style="margin-left:1em">無人處斫額望汝。</p>
<p style="margin-left:1em">頌萬象之中何須獨露正眼觀來是甚骨剉。</p>
</div>
<div class='div-orig'><p>世尊睹明星。</p>
</div>
<div class='div-commentary'><p style="margin-left:1em">頌。</p>
<p>潦倒瞿曇客半塗抬眸轉見入淆訛花生捏目重輪現試問今朝悟也無。</p>
<p style="margin-left:1em">又。</p>
<p>夢裏惺惺絕未甦添杯醉後倩人扶承虛腳下遭無限若箇男兒不丈夫。</p>
<p style="margin-left:1em">又。</p>
<p>六載吞聲苦抱贓寒星觸眼雪加霜千年滯貨高抬價賣寶波斯泣夜光。</p>
</div>
<div class='div-orig'><p style="margin-left:1em">鐵牛頌。</p>
</div>
<div class='div-commentary'>觸翻爐韝固雄哉豈墮溈山隊裏來不怕金毛牙爪利天生頭角勢崔嵬</div>
<div class='div-orig'><p style="margin-left:1em">日用頌。</p>
</div>
<div class='div-commentary'><p>習氣消磨歲月長六窗虛靜露堂堂心心無住方超學錯節盤根大歇場。</p>
<p style="margin-left:1em">之二。</p>
<p>性自無生體本真達空迷悟了無因尋常撥轉山河眼水綠山青是舊人。</p>
</div>
<div class='div-orig'><p style="margin-left:1em">超方頌。</p>
</div>
<div class='div-commentary'><p>卓錐無地進竿頭逆上須彌跨鐵牛撲破鏡臺俱不立斷頭船子下揚州。</p>
<p style="margin-left:1em">之二。</p>
<p>一劍磨來<span class='corr'>已</span>十年不存魔佛貴天然癡人猶望豐城氣<span class='corr'>眨</span>眼眉間血濺天。</p>
</div>
<div class='div-orig'><p style="margin-left:1em">古德吃油餈。</p>
</div>
<div class='div-commentary'><p>老婆傅粉足堪誇愛插花枝雲鬢斜惹得遊蜂來滿面徒貪香汗失歸家。</p>
</div>
<div class='div-orig'><p style="margin-left:1em">無夢無想主人公。</p>
</div>
<div class='div-commentary'><p>百戰忘軀建巨功興亡帝業付冥鴻從今名姓埋天下不獨嚴光拜下風。</p>
</div>
<div class='div-orig'><p style="margin-left:1em">僧問雲門如何是超佛越祖之譚門云胡餅。</p>
</div>
<div class='div-commentary'><p>洞庭波上釣魚舟雨雨風風又幾秋衝浪錦鱗曾點額莫貪香餌上鉤頭。</p>
</div>
<div class='div-orig'><p style="margin-left:1em">本來面目。</p>
</div>
<div class='div-commentary'><p>本來面目未生前夾岸桃花紅欲然自是漁郎無路入卻疑不是舊山川。</p>
<p style="margin-left:1em">又。</p>
<p>奇哉固奇廓然原廓一點不來兩下俱錯。</p>
</div>
<div class='div-orig'><p style="margin-left:1em">臘八。</p>
</div>
<div class='div-commentary'><p>指點長庚又一年無端鼻孔被人牽今朝更入泥犁去大地何人救得全。</p>
<p style="margin-left:1em">又。</p>
<p>冷風撲面蹙雙眉夜半無人鱉證龜賺殺男兒多意氣一狐疑了一狐疑。</p>
</div>
<div class='div-orig'><p>趙州柏樹子話。</p>
</div>
<div class='div-commentary'><p style="margin-left:1em">拈趙州被者僧一問不向柏樹子裏躲身幾被者僧勘破檢點將來不免依草附木今日若有人問只對他道次滅紙燈剛夜半大家齊向暗中行。</p>
<p style="margin-left:1em">頌好峰何事絕人遊綠滿林皋紅滿洲開到牡丹容似雪洞賓嘗醉岳陽樓。</p>
</div>
<div class='div-orig'><p>洞山麻三斤話。</p>
</div>
<div class='div-commentary'><p style="margin-left:1em">拈洞山平地上慣撒銕蒺藜陷殘兵敗馬自稱好手不消屾峰一拶看伊瓦解冰消雖然心不負人面無慚色。</p>
</div>
<div class='div-orig'><p>石梯問侍者上堂齋去話。</p>
</div>
<div class='div-commentary'><p style="margin-left:1em">拈石梯撥草尋蛇侍者臨危不變不謬為吾侍者憐兒不覺醜到底不免淆訛且道上堂齋去畢竟當得本分事麼具眼者試甄別看。</p>
</div>
<div class='div-orig'><p>麻谷到章敬繞禪床三匝振錫一下卓然而立敬云是是雪竇云錯麻谷又到南泉亦如是泉云不是不是雪竇云錯麻谷當時云章敬道是為甚麼和尚道不是泉云章敬即是是汝不是此是風力所轉終成敗壞。</p>
</div>
<div class='div-commentary'><p style="margin-left:1em">拈云麻谷到處擔枷過狀不顧危亡二老漢雖則坐觀成敗要且抬搦不同諸人還會雪竇兩錯麼且道是雙放雙收耶自倒自起耶妙覺今日也下箇錯字要與麻谷出氣良久云點石化為金玉易勸人除卻是非難。</p>
</div></div>
</div><!-- end of div[@id='body'] -->
</body></html>