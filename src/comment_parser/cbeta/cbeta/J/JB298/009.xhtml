<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>屾峰憲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>屾峰憲禪師語錄卷九</p><p class="byline">嗣法門人<span class='note-inline'>(智質　智原)</span>同閱</p>
<div class='div-other'><a id='mulu19' />
<p class='h1'>真贊</p>
<div class='div-other'><a id='mulu20' />
<p class='h2'>釋迦佛</p><p style="text-indent:0em" class="lg-abnormal"><div class='lg-row'>威音非前彌勒非後垢衣時挂暫云逢珍御纔披渾莫覯法無法東震西乾住無住烏飛兔走祇者是還依舊山河萬古長如繡</div>
</p></div>
<div class='div-other'><a id='mulu21' />
<p class='h2'>普賢大士洗象圖</p><p style="text-indent:0em" class="lg-abnormal"><div class='lg-row'>大士心聞踰彼留礙為覺前驅處無不逮侍多億佛形影相對彈指剎塵分身淨穢踞象王時白雲靉靆香水何來從空澍溉水既是塵悟身無在踏遍落紅峨峰如黛稽首瞻依花開石碓</div>
</p></div>
<div class='div-other'><a id='mulu22' />
<p class='h2'>觀音大士像</p><p style="text-indent:0em" class="lg-abnormal"><div class='lg-row'>坐斷圓通二十四心無心相平等視眾生善惡不可數菩薩化現亦隨類鼻臭耳聲眼色界門門自在而遊戲根塵無礙不思議散髮翛然為伊示眾生機鈍劣知見但識名字亦不異心量如空無有盡譬彼方圓但除器我心狹劣異群生拈卻淨瓶俱不識俱不識補陀石上花狼藉</div>
</p></div>
<div class='div-other'><a id='mulu23' />
<p class='h2'>魚籃觀音像</p><p style="text-indent:0em" class="lg-abnormal"><div class='lg-row'>行六度萬行現三十二影有時似井覷驢有時如驢覷井虛空逼塞耳門到底自知煖冷提條赤稍鯉魚卻是雲門胡餅</div>
</p></div>
<div class='div-other'><a id='mulu24' />
<p class='h2'>布袋大士像</p><p style="text-indent:0em" class="lg-abnormal"><div class='lg-row'>纔跨明州艸鞋挂起愛赤條條坐鬧市裏冷眼一雙赤腳千里佛小不為肚大如許一個布袋遮風蓋雨問我生涯逢人便舉呵呵十字街頭畢竟那個是你</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>倒臥橫眠全沒量笑殺叢林費鹽醬憨憨何處覓藏身三十六條花柳巷</div>
</p></div>
<div class='div-other'><a id='mulu25' />
<p class='h2'>普門大士像</p><p style="text-indent:0em" class="lg-abnormal"><div class='lg-row'>玻璃瓶插柳枝新坐斷那伽定裏身影現秖瞻三十二鳥啼花笑是何人石齒齒水粼粼不露毛端遍剎塵</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>不住補陀寧居竺土跨個金毛爪牙不露手眼通身因人吞吐為物作則用拔諸苦時人不識故號慈父自一返聞當下勘破</div>
</p></div>
<div class='div-other'><a id='mulu26' />
<p class='h2'>三星拱日圖</p><p style="text-indent:0em" class="lg-abnormal"><div class='lg-row'>泰初未形混元一氣何物芸芸始為天地爍破扶桑一輪涌沸萬象舒光六眼同覷羃羃雲凝泠泠風御始知彭籛齡延八百未為高唐虞富有萬方奚足貴試問者三個阿翁那時曾出頭也未</div>
</p></div>
<div class='div-other'><a id='mulu27' />
<p class='h2'>師子吼佛<span class='note-inline'>(有從者持函經錫杖)</span></p><p style="text-indent:0em" class="lg-abnormal"><div class='lg-row'>古非前今非後踞個師子隨時哮吼爪牙不露劣根難搆拈起神珠光吞左右錫搖六振花雨四飛密諦在函剖上上機古今十世當念悟迷花劈芥孔橫納須彌電光石火東震乾西</div>
</p></div>
<div class='div-other'><a id='mulu28' />
<p class='h2'>老子像</p><p style="text-indent:0em" class="lg-abnormal"><div class='lg-row'>同根天地何終窮沖虛萬物其猶龍青牛化去不知處遺言五千播玄風誰言周室柱下史我道老[日*冉]不姓李深藏若虛貌若愚言獨存而骨朽矣描不就兮畫不像肉眼同觀無兩樣喚出關尹問來由而今不在函關上莫求天上覓人間清淨無為真供養</div>
</p></div>
<div class='div-other'><a id='mulu29' />
<p class='h2'>觀音大士像<span class='note-inline'>(手提魚籃斗笠)</span></p><p style="text-indent:0em" class="lg-abnormal"><div class='lg-row'>菩薩以不思議願力度一切眾生而眾生亦以不思議業力成就諸菩薩之大願眾生無盡菩薩之願力亦無盡菩薩之願力既無盡而眾生之數量益無盡所以云眾生無盡我願無窮以此知窮未來際及無始時未有不乘願菩薩未有不造業眾生未有不度生菩薩未有不作佛眾生當知菩薩眾生原以一鼻孔出氣直下求眾生相菩薩名字了不可得譬如一燈然于巨室一燈之光遍照室內千燈照室交互無盡菩薩眾生亦復如是合掌頂禮而說偈曰菩薩影現諸形像手攜種種示眾生眾生睹相而執著云是菩薩度異類無我不一亦不異同入菩提大願海我今稽首而贊歎生佛平等福無比</div>
</p></div>
<div class='div-other'><a id='mulu30' />
<p class='h2'>至聖大成文宣王像</p><p style="text-indent:0em" class="lg-abnormal"><div class='lg-row'>道之宗世之師德性尊而黎庶化天心合而上下位生唐虞之後闢上古洪荒居佛老之左復太初混沌法垂萬世哲人咸沐斯文道統無疆至聖特尊其德威儀麟鳳容止海山穆穆淵淵栖栖厄厄至哉大聖蓋天地一人古今無間然耳其餘刪詩書定禮樂立綱常一治亂轍環天下坐不暖席亦猶十日並照不得專其明百川歸海不能盡其廣天高地厚魚躍鳶飛一貫無餘萬物皆備予小子不得窺其門墻之萬一也謹顙首頓首拜贊</div>
</p></div>
<div class='div-other'><a id='mulu31' />
<p class='h2'>李老君像<span class='note-inline'>(并序)</span></p><p>未始有天地未始有有未始有無無可名狀強名之曰道虛無為體杳冥為用自然為理無為為宗曰老子子在重閬而容貌<span class='corr'>已</span>老知其未始有始既去函關不知所之知其未始有終道無終始惟至人為能化贊曰。</p>
<p style="text-indent:0em" class="lg-abnormal"><div class='lg-row'>名無可名道無可道母于帝先出玄入妙知稀曰貴寵辱若贅恍惚希夷迥無外內萬物紜紜孰窺其根至道寓庸無毒無門玄言五千道德斯傳清風紫氣望之窅然</div>
</p></div>
<div class='div-other'><a id='mulu32' />
<p class='h2'>關夫子像</p><p style="text-indent:0em" class="lg-abnormal"><div class='lg-row'>不二英雄人天丈夫義扶西漢智服東吳持正氣名垂宇宙竭丹衷威鎮寰區提青龍而偃月嘗為佛氏金湯躍赤兔以追風永作邦家城塹星纏武曲位並文台靈山未散大道心開雲端獨步得旨西來大哉大哉三分鼎立成三義一體君臣秖一人</div>
</p></div>
<div class='div-other'><a id='mulu33' />
<p class='h2'>達磨初祖像</p><p style="text-indent:0em" class="lg-abnormal"><div class='lg-row'>從何處來卻恁麼住齒豁當門眼突似漆自毒毒人東撞西沒梁殿風清嵩庭雪赤茫茫隻履渡流沙至今多半道不識踏遍支那活賺人無端無端甘受屈屈屈百步紅心誰辨的</div>
</p></div>
<div class='div-other'><a id='mulu34' />
<p class='h2'>觀音大士像<span class='note-inline'>(騎吼有善財)</span></p><p style="text-indent:0em" class="lg-abnormal"><div class='lg-row'>稽首圓通大自在慈悲填卻眾生債猛獸心同童子心爪牙露地渾無礙耳門空處倒聞機動靜不生如何會繁興大用展毫頭法界重重無內外婆心太煞視眾生眾生甘墮閻浮界你若無瞋我不悲兩彩齊來多一賽</div>
</p></div>
<div class='div-other'><a id='mulu35' />
<p class='h2'>呂祖像</p><p style="text-indent:0em" class="lg-abnormal"><div class='lg-row'>袖拂青雲氣宇閒踏翻蓬島枕三山桃花千度看如昨轉眼乾坤一嘯間跨浩劫露仙班天地容渠一醉顏</div>
</p></div>
<div class='div-other'><a id='mulu36' />
<p class='h2'>愚菴老和尚像</p><p style="text-indent:0em" class="lg-abnormal"><div class='lg-row'>吾師乎誰倫匹奔軼步趨終莫及坐斷威音古佛心世出世間非一一淵默時電卷雷奔鬧浩中纖塵不立橫眠倒臥那管是我是渠打雨敲風誰識非凡非聖等閒接個人瑪瑙階前老倒愛騎白牯冷地劫枚賊鴛鴦湖畔頹然懶放金毛拈出睦州蒲履喚卻誌公剪刀形卓卓語昭昭月在潭心不用撈識得者翁真面目好來親與驗同條</div>
</p></div>
<div class='div-other'><a id='mulu37' />
<p class='h2'>五臺先生刻藏經卷</p><p style="text-indent:0em" class="lg-abnormal"><div class='lg-row'>大樹垂蔭祖風奕奕有宋振典璿公始闢開演陀那天花降席代有哲人燈傳紫柏密藏繼之布通方冊紺殿嵯峨光交金碧法付王臣道同今昔斯卷斯人惟金惟石聲公寶之還珠合璧千古一揆遇之旦夕</div>
</p></div>
<div class='div-other'><a id='mulu38' />
<p class='h2'>靜聞關主師像</p><p style="text-indent:0em" class="lg-abnormal"><div class='lg-row'>胸豁町畦懷抱瓊玖與世同和其光泛愛淵默而吼闢丘墟為濟眾之覺場掩丈室杜譚空之異口豎毘尼幢于叔世記莂難忘溯逆流水于當年果懷不朽越古稀行比嬰孩緬夙志氣容牛斗隨意指揮首眾曾臨萬指惠風獨扇益我寧非三友咦兒孫都認關中主原來卻是贈雲叟</div>
</p></div>
<div class='div-other'><a id='mulu39' />
<p class='h2'>高閒大師像</p><p style="text-indent:0em" class="lg-abnormal"><div class='lg-row'>濟海智航燭昏慧炬煦嫗其容哆和其語古瀾翻而恥鑽故紙懷坦夷而勤復天心有時奪標萬指不露爪牙有時高枕長林豁開胸肚追亮公之跡于花雨層臺空憶西山橫暮雨契皋亭于霜楓斷岸閒看南浦帶朝霞驀地金風體露頓然玉麈塵生識得無半點淆訛不識添幾許折合與麼來休辨別渠是石傘親孫何勞眼中著屑</div>
</p></div>
<div class='div-other'><a id='mulu40' />
<p class='h2'>王太素居士像</p><p style="text-indent:0em" class="lg-abnormal"><div class='lg-row'>所欲從心莫計春龐家風物老猶真譚玄不借維摩舌說法還從居士身白社十年恢半壁青蓮萬卷破微塵家山儘有通霄路不二門前休問津</div>
</p></div>
<div class='div-other'><a id='mulu41' />
<p class='h2'>鄒瓶山居士像<span class='note-inline'>(鄒孟翁請題)</span></p><p style="text-indent:0em" class="lg-abnormal"><div class='lg-row'>吾觀德粹者溢乎聲光懷坦者煥乎儀表神存靜默固太古之稀音貌若沖虛儼谷神之不死矯矯立世挺百尺寒松楚楚凌波涵千頃虛碧是以得繩繩步武克振嘉猷脈脈雲仍纘斯風度展孝思可伴長齋繡佛晨昏不昧本來念慎終何妨春釀蒪羹歲臘尚歆時薦即丹青之點染真響應之無私咦漫勞頰上更添毫左右昭昭恍如在傳曰誠之不可掩如此夫</div>
</p></div>
<div class='div-other'><a id='mulu42' />
<p class='h2'>勝果梵點禪師像</p><p style="text-indent:0em" class="lg-abnormal"><div class='lg-row'>貌古神清形臞氣爽握太白之靈符慈悲作則續鄧村之繁絃和意近情一條楖栗木縱橫原在我幾莖白麈尾收放豈由人有時馬駒寺裏水漲船高有時勝果山頭鞋寬腳瘦是渠也是大神咒非渠也是大明咒呵呵更有個末後句子不妨分付外甥虀臼<span class='note-inline'>(請贊者乃梵公外甥)</span></div>
</p></div>
<div class='div-other'><a id='mulu43' />
<p class='h2'>孔顏克居士小影</p><p style="text-indent:0em" class="lg-abnormal"><div class='lg-row'>嘯傲溪山眼空雲漢滌彼清流身心如泮煙磬聲遙秋鴻影斷玩世轆轤閱人冰炭兀坐蘿陰日當停午手把遺編不問稼圃道達衣冠脈傳東魯晚歲逍遙誰堪稱伍古今一人為君鼻祖</div>
</p></div>
<div class='div-other'><a id='mulu44' />
<p class='h2'>潘毅所居士小影</p><p style="text-indent:0em" class="lg-abnormal"><div class='lg-row'>閬苑天遊古岸前蹇驢倒跨入寒煙蒼梧拾得還丹訣覷破誰家象帝先</div>
</p></div>
<div class='div-other'><a id='mulu45' />
<p class='h2'>鄒孟欽居士小影</p><p style="text-indent:0em" class="lg-abnormal"><div class='lg-row'>隱几者誰翛然逸致寄跡塵坌衣冠隨世虛<span class='corr'>己</span>為懷慷慨存志藝樂田園日涉成趣默坐焚香竺風遠企俛仰天壤奚求奚忮奕奕家聲綿綿德被玉樹不凡蘭孫挺異識得此翁現身不二</div>
</p></div>
<div class='div-other'><a id='mulu46' />
<p class='h2'>朱了凡居士小像</p><p style="text-indent:0em" class="lg-abnormal"><div class='lg-row'>者個阿翁幾莖長髭一雙青眼鬧處尋幽澹中覓趣見善不怕逢瞋且喜無說無言弄個如意愛尋白社口喃喃門門自在而遊戲者回覿面問渠儂要且不是西來意咄</div>
</p></div>
<div class='div-other'><a id='mulu47' />
<p class='h2'>陶子仙小像</p><p style="text-indent:0em" class="lg-abnormal"><div class='lg-row'>道子即仙蓬壺何處道子非仙塵攖不住非即都忘翛然人世愛佛日以徜徉抱天心而得趣等閒撥轉關捩看始信從前俱瞥地</div>
</p></div>
<div class='div-other'><a id='mulu48' />
<p class='h2'>介如禪宿小影</p><p style="text-indent:0em" class="lg-abnormal"><div class='lg-row'>秖者阿師胸無個事拂面松風白眼看世寂寂惺惺三昧遊戲隨意指揮拈個如意有時恁麼一切放下有時不恁麼都道不是行藏卻值古稀年勘破庭前柏樹子金博金水洗水須彌倒卓天龍指</div>
</p></div>
<div class='div-other'><a id='mulu49' />
<p class='h2'>東塔世益耆宿像</p><p style="text-indent:0em" class="lg-abnormal"><div class='lg-row'>坐磐石聽流泉身唯瀟洒性本天然松聲鳥語覿面談玄機能杜德物乃不遷何須更恁麼勘破祖師禪惺惺晝夜一百八特地無勞叩大顛無端無端驀直走入阿閦國腳下無私遍大千</div>
</p></div>
<div class='div-other'><a id='mulu50' />
<p class='h2'>題郭母李孺人像</p><p style="text-indent:0em" class="lg-abnormal"><div class='lg-row'>昔之孟光今之少君舉案盡敬以齊眉裝飾棄美而勿珍撫嗣君以慈愛事姑嫜以孝聞無虧淑德有裨嘉聲何期上品之音書遽至那管五濁身世之浮生兒孫鼎足承垂範傳得遺容永可親</div>
</p></div>
<div class='div-other'><a id='mulu51' />
<p class='h2'>題楊上佑文學小影</p><p style="text-indent:0em" class="lg-abnormal"><div class='lg-row'>德業傳家儒冠奕世持身凝默由義居仁味世賢愚忘骸克<span class='corr'>己</span>自甘恬退嘆五岳之未尋誰識高懷縱扁舟而<span class='corr'>已</span>遠心不違道放下坐斷諸緣道不違心拈起秖有一著兒孫克振家聲大得遇風雲自不凡</div>
</p></div></div>
</div><!-- end of div[@id='body'] -->
</body></html>