<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>屾峰憲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>屾峰憲禪師語錄卷五</p><p class="byline">門人<span class='note-inline'>(智質　智原)</span>仝參</p>
<div class='div-other'><a id='mulu11' />
<p class='h1'>住雲門顯聖寺語錄</p><p>山門門庭闊大直透長安八字打開不勞彈指曳拄杖便入。</p>
<p>韋馱童真七世權衡兩土大哉韋天宜善保護從今北鬱單越也要寬腸大肚。</p>
<p>佛殿昔日相逢你坐我立今朝相見我立你坐彼此不必論量要且不曾放過接䍦倒戴轉風流背面雲遮不全露顧左右是甚麼展大具云蓋覆卻。</p>
<p>伽藍肱股法窟城塹禪林雲臻萬指只在同心爐峰氣轉百花春。</p>
<p>祖師者一隊漢打破竺乾震旦屈指三十三人聞名不如見面且道作麼生見面拈香云遇赦咸放。</p>
<p>據室天台來從者裏按過南岳來從者裏按過河南山西四川八閩來俱從者裏按過天來龍來佛來魔來一一多從者裏按過有箇出來道此是祖翁現成家風新長老何須特地卓拄杖云奔雷拔劍攪龍門那比尋常探虎穴喝一喝。</p>
<p>護法疏金剛眼睛當場點出到底不須回互果然曲不藏直。</p>
<p>檀越疏千里傳來一時拈出至理無言傍通消息。</p>
<p>前住堂頭疏函蓋乾坤隨波逐浪捩轉關頭一槌兩當。</p>
<p>耆舊疏叢林標榜古今一轍因邪打正應箇時節。</p>
<p>指法座云秪者箇不落階級豈屬高卑峭巍巍壁立千仞道箇百尺竿頭進步探頭太過新長老只得平展去也顧視云不用傍觀重捲席拍手穿靴水上立遂陞此一瓣香結乾坤秀氣透日月輝光端為祝延上皇帝萬歲萬歲萬萬歲恭願垂拱萬方瞻聖化照臨八極頌無私此一瓣香奉為郡侯　李大護法及各廳尊官邑侯王大護法及各衙尊官伏願爵同壽以尊崇民與物而安阜此一瓣香奉為本山諸<span class='corr'>大</span>護法檀越伏願印心佛祖為屏翰現身宰輔作金湯此一瓣香供養本寺開山湛祖師翁老和尚伏願傳佛心印蓋載無私振興祖道根源有自此一瓣香明聖湖頭起浪鴛鴦湖畔踏翻入桐汭隨例攀條到耶谿歸源溯本第五回拈出供養本山傳曹洞正宗第二十八世先愚菴老和尚用酬法乳之恩爾卓和尚白稚竟師云搜奇摘句且過一邊手快眼親出眾相見僧問三聖道逢人即出出則不為人和尚據祖室行祖令還有為人處也無師云水漲船高進云興化道逢人即不出出則便為人還是各顯己長為復共揚勝化師云泥多佛大進云與麼則萬方歸至化佛日並增輝師云瞻之仰之問拈花授受家聲遠續燄聯輝亙古今如何是斬新條令一句師云雪消泉眼活進云衣錦還鄉是兒孫邊事從不出門是祖父邊事去此二途明甚麼邊事師云道即不難只恐太尊貴生進云龍吟霧起虎嘯風生秪如今朝高居祖席未審如何施設師便喝僧亦喝師云再喝一喝看僧擬議師便打進云與麼則石傘嵯峨撐宇宙爐峰縹緲透乾坤師云不必重說偈言乃云橫身敲唱大地揚輝獨坐當軒要津把住棒頭迸雷電之機好看泥牛鬥海言外絕死生之路頓教石女騰空靈符在肘魔佛齊歸寶鏡臨臺正邪悉照直下千差坐斷實無一法與人君臣妙協以和光體用縱橫而合道秪願堯風坦蕩同佛日以無疆祖道昌隆贊　皇圖之一統豎拂子云看看今朝死貓頭舊舖新開則是貴賤沒價破砂盆推倒扶起從來佛法無多有時賞罰分明不存規則有時殺活同用不墮正偏尊貴本是天然受用何妨奇特祖翁田地入室真子得親承越國谿山門外遊人任瞻仰雖然如是且道整舊家風斬新條令一句作麼生道一氣不言含有象萬靈何處謝無私結椎下座<span class='note-inline'>(謝詞不錄)</span>。</p>
<p>埽慈舟老和尚塔雪盡千山孤峰不露無縫團圞更須回互千巖坐斷是何年玄鶴翻身當夜半尋覓無蹤去來無伴寶篆一爐清茶三奠一任石筍抽條那管苔生玉殿顧視云高著眼急須薦腳下兒孫通一線且道者一線作麼生通分明香在梅花上尋到梅花香又無。</p>
<p>埽湛祖塔家山松竹清風起盡是祖翁親手栽奉重時時推向裏兒孫的的話歸來祖翁有靈願不肖兒孫到此作驢作馬為甚麼又有不願不肖兒孫到此作驢作馬雖則抬搦不同要且杓柄不在別人手裏今日爇此瓣香可謂白髮三千丈緣愁似箇長大眾畢竟如何即是良久云臂不向外曲。</p>
<p>埽東山爾密法伯和尚塔共本同條一氣通撐開石傘展家風比兒猶子親承事水上東山覿面逢拈香云分明驗取。</p>
<p>埽具足和尚塔指塔云此是我法伯具足和尚藏真處也今日不肖姪到此不敢隨例攀條特將五分法身供養析牛頭栴檀當矢橛燒有鼻孔的不妨觸著繼起吾宗古德道因我得禮你似井覷驢因你得禮我如驢覷井竭力相為猶隔羅縠在即今茗碗爐香少盡猶子寸心且道和尚作麼生來享良久云誠之不可揜如此夫。</p>
<p>埽諸山知識塔先後同途箇裏藏當揚扶起露堂堂諸方龍象同條貫到此方知大歇場無偏頗絕蓋藏一一為君盡舉揚大眾且道作麼生舉揚座中盡是江南客莫向尊前唱鷓鴣。</p>
<p>埽先愚菴老和尚塔二十年前親見親聞二十年後不睹不聞親見親聞塞斷咽喉不睹不聞穿過髑髏今日不肖子得到先師和尚壋頭瞻禮不知費盡腕頭多少力氣要我返擲我偏踞地要我哮吼我偏不露爪牙且道老漢還肯諾也無看看窣堵波撐天拄地一任諸人上覷下覤率眾旋繞三匝乾達婆王奏樂迦葉起舞山河大地草木叢林一時震動住住茶未曾點饆饠䭔子未曾下何得啟告閒文躬身云<span class='corr'>已</span>上所供並是詣實。</p>
<p>當晚小參夜月如鉤掛雪灘玉笥高峙逼人寒橫拈白棒開玄路卻直山僧來放參果是知時節我今不再三古人云此是選佛場湛祖道此是一場業地且道是同是別若道是同落在見滲漏若道是別落在識滲漏一總不開口落在語滲漏有人透得三種滲漏舉他為第一座若無山僧靠木上座去也倚拄杖下座。</p>
<p>為寓山法兄盟和尚上供二十年來迥隔風塵三千里外還同雲月規模卓立從前面目依然不別吾盟兄和尚殺活臨機妙唱吾宗的旨縱橫無礙掀翻佛祖家風吹毛曾展花劈虛空寶鏡試藏潛蹤胡漢綿密處直是千聖不攜尊貴邊何妨一路是別腳下既有真子從上振起祖風即今碗茗爐香聊展法弟寸誠畢竟如何通箇消息良久云六耳不同謀。</p>
<p>小參今是臘月十四夜此事從來不借借冒雨披簑是甚人釣船三郎原姓謝顯聖懶說老婆禪轉眼將來大盡邊參禪不把偷心死只恐閻羅索飯錢飯錢蹔且置即今有一事要與諸兄弟商量古德云與道伴交肩過一生參學事畢若不得交肩過一生行腳草鞋錢阿誰替你還山僧與諸人檢點不如赤腳好不特不被他絆住腳跟亦且使腳跟四稜著地既然如是為甚麼達磨手裏又剩下一隻下一轉語看良久云若無山僧自代去也榼[木*(天/韭)]堆頭著他不得擿拂子下座。</p>
<p>立春日上堂春回臘去萬物生輝拈頭作尾互換隨機春打六九頭九盡是上浣數到人日後又是正月半百年三萬六千場反覆原來是者漢趙州道你諸入被十二時使老僧使得十二時是何言歟被十二時使在裏許老僧使得十二時亦在裏許一總出他圈繢不得卓拄杖云旋嵐偃岳而常靜江河兢注而不流野馬飄鼓而不動日月歷天而不周向者裏會得則如來按指海印發光不會則汝蹔舉心塵勞先起呵呵會不會顯聖拄杖一串穿卻擲向面前漆桶不快雖然如是畢竟如何通箇消息復卓杖云自從捩轉山河眼撥草瞻風總在渠靠拄杖下座。</p>
<p>除夕小參鼓笛無腔調不同知音那在話家風歲除拈起無他物放出當門黑大蟲北禪分歲用露地白牛或者易烹顯聖分歲放出黑面大蟲諸人如何捉倒尋常咬豬狗手腳一時柰何他不得有箇出來道長老曹洞家風莫是借黑權正假白示偏麼恁麼錯會白雲萬里若向山僧討箇分曉只恐語驚時聽今是大盡夜有人道得得力句不特捉倒黑面大蟲山僧弄箇西河獅子與你諸人看良久云歸堂喫茶去。</p>
<p>元旦上堂此一瓣香端為祝延　今上皇帝聖壽萬歲伏願金輪永御瞻雙闕玉曆鈞調統百蠻參頭問元正啟祚萬物咸新此是古人現成句子如何是和尚新年頭佛法師云爐峰有路通霄漢耶水無痕逼太虛進云舊歲<span class='corr'>已</span>去今歲到來未審何去何來師云一條楖栗橫拈手打雨敲風鎮日閒僧禮拜云恁麼則天高群象正海闊百川潮師云卻被你道著問大哉乾元萬物資始此是從新句如何是不落新舊一句師云不妨疑著進云昨日寒梅辭舊臘今朝幽鳥弄新聲且道是何意旨師云就是者箇意旨進云某甲即不然師云你試道看進云從來無曆日一任晷遷移師云我不如汝僧禮拜迺云今朝春正元日佛法唯嫌揀擇倒騎佛殿山門高揖釋迦彌勒祝延聖壽萬春普天順帝之則恩有酬答四三<span class='corr'>己</span>躬唯此事實首領序次賀年大眾交參禮畢人人履地戴天箇箇承斯恩力恁事知得便休有口只堪掛壁口掛壁上不是新年頭事禾山打鼓普化搖鈴道吾舞笏雪峰輥毬者隊老古錐慣弄閒家具一家有事百家忙甚是好笑放過則不可明明日午打三更佛法無靈驗拂一拂云和風埽蕩邪氛湧出一輪紅日以拂子打○相下座<span class='note-inline'>(是日日蝕)</span>。</p>
<p>二月朔日小參桃花鮮柳條碧一段春光明歷歷風風雨雨半陰晴鼻孔依稀都打失舌頭坐斷截流機明眼衲僧渾不識一眾呆呆盡看天晒㫰須還日頭出且道寸絲不挂的人晒㫰箇甚麼此去錢塘百廿里。</p>
<p>二月望日早參千巖競秀不立一塵坐斷清淨法身萬壑爭流不通涓滴截斷廣長舌相且道見山是山見水是水見僧是僧見俗是俗底是見山不是山見水不是水見僧不是僧見俗不是俗底是還是依舊見山是山見水是水見僧是僧見俗是俗底是向者裏具得隻眼一人放參一人叫屈其或不然一齊叫屈去也。</p>
<p>小參舉洞山价祖過水睹影徹悟前旨偈曰切忌從他覓迢迢與我疏我今獨自往處處得逢渠云云僧問石霜撥塵見佛時如何霜曰渠無國土何處逢渠大眾一箇道處處得逢渠一箇道渠無國土何處逢渠畢竟是同是別會則直下會取不會更聽一頌同則總同別則總別切忌畫蛇添足那許證龜成鱉擿拂子云切便下座。</p>
<p>清明日掃普同塔兼入眾靈骨年年有此日此日自年年但能放下頭頭是賓主何須問後先既無後先便無主賓既無主賓則十方聚會一氣同條箸蔬共餐陌紙均利五處雜居普同與萬年常住相終始祠后山神驀地笑曰長老何不應時及節說些佛法作世諦語言山僧便向他道理同一致事無兩般生也如是死也如是僧也如是俗也如是男也如是女也如是老也如是少也如是若不如是焉能如是如是如是不見道如是之法我從佛聞復喝一喝。</p>
<p>魯涇信女王淨泰修建預修懺法設齋請上堂僧問默居陰界恐墮深坑請和尚別通消息師云雲在嶺頭閒不徹水流澗底太忙生進云一句了然明的旨君臣五位請師宣如何是君誰敢正眼覷著進云如何是臣分明只在目前進云如何是臣奉君星辰俱拱北進云如何是君視臣雨露自天垂進云如何是君臣道合海晏河清進云洞上君臣蒙指示末後一句是如何師云今日晴如昨日進云恁麼則一句迥超千聖外交參龍象振家風師云也少者一句不得問法不孤起仗境方生今日陞座說法所因何事師云趙岐註孟子進云道不虛行遇緣即宗如何是宗乘極則師云宗乘極則即且置向腳跟下道一句看進云禮拜和尚去也師云瓦解水消問槌鐘擊鼓大眾雲臻和尚陞座作何佛事師云你道作何佛事進云昔日楊岐今再見家聲從此佈諸方師云也不消得迺云彈指之頃一度春桃花流水自通津百草頭邊無剩句銕牛哮吼汗通身銕牛通身汗出不可得中恁得衲僧慶讚因齋卻值普門誕日大千福聚門開恩有一時報畢今日魯涇王太君入山飯僧修建酬願懺法預佈津梁特請山僧陞座全提向上一著若論向上一著<span class='corr'>已</span>遲八刻大事因緣諸仁各自具足開示悟入亦落在第二門又不可舌拄上齶口挂壁上秪得借路經過去也莫言不道吽吽舉龍門佛眼和尚因施主還佛頂心經願上堂山僧適看經得七字陀羅尼咒能滅千災成就萬德遂默然屈七指曰大眾聞麼唯佛與佛乃能知之自餘群生悉皆罔措有方便門重說偈言七字咒曰佛頂心經齋願了要知落處麼若論佛秪是當人更無物若論頂晝夜舒光照前境若論心看時無相用時深若論經解語能言不是聲若論齋所為所作盡和諧若論願猶如身在龍門院若論了無慮無疑心皎皎此道真言能出萬宗名三昧王微妙章句亦名秘密大總持至心受持大有應驗復屈指曰一二三四五六七諷誦受持皆秘密猶如親入寶山中一切珍奇從此出山僧不然依文解義三世佛冤離經一字即同魔說梁皇見達磨秪道箇不識誌公面門剖出十二面觀音僧繇神筆描畫難成直是聞見不到山僧勿得妄通一字畢竟如何擿拂子云下文還長赴在來日便下座。</p>
<p>陶仲章檀越設齋請上堂僧問春光溢目萬卉齊彰如何是革故鼎新句師云澤廣藏山理能服豹進云檀越飯僧植福和尚說法利生秪如水牯牛還有水足草足者麼師云阿誰欠少進云向紫羅帳裏撒珍珠未審是甚麼人師云高著眼進云與麼則水向石邊流出冷風從花裏過來香師云令我憶南泉問識得一萬事畢何故臨濟有三句師云汝還識得一麼進云且道三句合談何事師云速退速退進云如何是超佛祖句師云又是從頭起僧禮拜師云一拶便了問向上宗乘即不向高峰四句請師宣如何是海底泥牛銜月走師云再三撈摝始應知如何是巖前石虎抱兒眠師云此是高峰底如何是上座底進云今日檀越設齋便禮拜問昔日龍女獻珠成佛直往南方無垢世界今日檀越設齋供眾畢竟功歸何地師云讚歎有分進云正是石傘撐開天地動無邊剎海起紅塵師云雷聲甚大雨點全無僧一喝師云再喝一喝看進云再喝則不堪師云鹵莽禪和如麻似粟迺云從上來事實無一法與人直下一肩擔荷得去便能開人天眼目作佛祖標榜千聖不傳之的旨橫拈倒用舉一明三目機銖兩欬吐掉臂龍吟霧起虎嘯風生纔許驅耕夫之牛奪飢人之食朝去西天暮歸東土有甚麼難然此猶是建化門頭日用施設邊事秪如達磨不來東土二祖不往西天塞斷臨濟喝拗折德山棒吾宗尊貴一路不許傍通消息全提半提一齊坐斷山僧若不休去便乃旋風打散即得言雖如是事無一向今日遠承本山檀越陶仲章居士率合門善眷入山供聖飯僧植人天第一福田種子大眾拈匙展缽要知來歷分明便能消受不見道端坐受供養施主常安樂大眾端坐受供養山僧且放過一著且道常安樂的如何即是卓拄杖云我愛瞿曇多善巧橫開方便門多少滄溟浩大福綿綿壽量還同天地老復卓杖下座。</p>
<p>三月朔日早參山雨濛濛谿雲漠漠煙嵐鎖幾處樓臺石橋送一灣流水五更鐘曉杜鵑啼斷聲聲停午風搖巖花吹落片片擊拂子聞不聞豎拂子見不見轉處徹底淆訛無思當下成現秪者擬相親未是娘生面傅大士曰懷州牛吃禾益州馬腹脹天下覓醫人炙豬左膊上尚且不在別處為甚麼適纔道箇未是良久云剖悉與君知今朝不著便擿拂子下座。</p>
<p>四月十五日早參拈起拄杖云顯聖門下道出尋常種田博飯逾絕商量青秧插畢菜麥登場日日普請夜夜茶湯欄中水牯著甚閒忙犁耙將罷體露堂堂凡情淨盡聖解都忘縱橫十字遍界難藏泥豬癩狗動地放光良久云逢人不得錯舉卓拄杖下座。</p>
<p>天中節上堂將謂墮地初生前不搆村若道普天至節後不迭店前不搆村直向父母未生<span class='corr'>已</span>前也無錐來錐你後不迭店更待三生六十劫後也無鉤來鉤你不是老僧鉤錐不利亦非得饒人處饒人秪要諸人自肯拈拄杖云我肯你不肯老僧在諸人腳跟下你肯我不肯諸人在老僧拄杖頭上且作麼生理會卓杖一下云且看葛藤今日五月五日午時盡世間百怪千妖諸蟲雜毒乃至蝦蟆蚯蚓藏竄無地一時鑽入洞賓藥葫蘆內鼓發狂鬧不料洞賓醉倒長安市上昏迷不醒老僧拈拄杖輕輕撥著葫蘆驀卓一下云百雜碎且道南山鱉鼻還得轉身吐氣麼洎合有人喪身失命幸是諸人福力深厚太平無事良久云莫道老僧不是好心便下座<span class='note-inline'>(前一日師誕辰後一日夏至節)</span>。</p>
<p>問如何是正中偏夜半烏雞抱卵眠如何是偏中正三面黧奴背古鏡如何是正中來空中石象舞三台如何是兼中至走馬冰稜識梵字如何是兼中到體用縱橫絕朕兆。</p>
<p>小參拈起拄杖云從上祖翁田地遺下後代兒孫契<span class='corr'>券</span>界限一一分明將謂無窮受用爭奈科稅完其大半日夜不停煎逼正是甚到深山更深處也應無計避王徭催科甚嚴漸漸逼入牛角尖裏山僧直是無轉身吐氣處對他說第一義諦也不要對他說向上全提也不要對他說涅槃妙心也不要暗地一回打算有箇計較寂寂近前把他衣袖一扯把眼一覤他便道箇知得抽身便走如世良馬見鞭影而奔諸昆仲他不會佛法為甚麼得恁般伶俐不見道官不容針私通車馬復卓拄杖下座。</p>
<p>東蒲茹子禎居士裝塑韋李二尊天開光拈起筆云秪者點洞明今古映徹大千托塔護恆沙諸佛有意氣時添意氣擎山翊塵剎覺場得風流處且風流試看足躡祥雲感三洲而威神赫奕頂開活眼冠諸天而功德妙嚴不須頰上添毛只在眉間著點遂點云看看輝天鑒地去也更聽一頌慈威並攝應無方鎧甲玲瓏放寶光擁護尚能開正眼主人應是不尋常東塔蔗菴和尚訃聞至上堂僧問利生吳越<span class='corr'>已</span>多年擲卻塵緣話始圓昨夜床頭一葉落今朝大地盡秋天大地秋天即不問落葉歸根一句請師指示師云昔年東塔和尚住持此山汝還親近麼進云某甲雖不親近豈敢相違師云更須努力始得進云從來無背向遍界不曾藏師云一片白雲橫谷口幾多歸鳥盡迷巢一僧出展坐具師云不用不用僧云涅槃心易曉差別智難明師云問話也須禮拜僧擬拜師云忙作甚麼僧便歸眾乃云匝地涼飆霎至法幢摧殞堪嗟鴻鴈無心來去凄凄目斷天涯別調吹翻銕笛清秋月落誰家拋下青原鈯斧飛來白紙玄沙要識吾宗旨語默不相關當堂卻正坐渾不露慈顏既當堂正坐為甚麼不露慈顏拈起訃聞云看看此是吾東塔蔗菴老法兄和尚遺下末後句子諸人向者裏見得不惟親見東塔和尚一生出世親切為人處抑且更見末後一段光明照天照地作千古徽猷開人天正眼直向威音王<span class='corr'>已</span>前生實不曾生向樓至佛<span class='corr'>已</span>後滅實不曾滅既和尚七十餘年不見有生滅去來說法度生事顯聖那敢將一杓惡水澆東塔頭上便恁麼去只得與同條生不得與同條死諸人還委悉麼其或不然豈不見法乘秋晚運值下衰九鼎絲懸慧命一息燄續真燈擔荷大法者有不悚惕戰慄惶懼者哉大眾從來孤掌不浪鳴兩掌鳴摑摑今既秪留一掌且作麼生好拍膝一下云記得別時親切句再圖相見實還難以袖揮涕下座。</p>
<p>為東塔蔗菴和尚掩龕不動本無來去應緣豈墮正偏迅速逆流倒峽銕船夜送歸帆尊貴路別不居空劫巍巍獨峙坐斷千巖恭惟東塔堂上蔗菴老法兄和尚德欽湖海道播寰區汪洋若千頃波瀾清不在渟而渟之不清濁不在揚而揚之不濁高朗如秋空浩魄潔不在比而比之愈潔冷不在親而親之愈冷是以四十年四坐道場物以澹存名惟宿著有時闢竿頭玄路而觸踏象龍到則不點有時窒末後牢關而不通凡聖點則不到言垂後學都謂名教重來道振吾宗可信同安再世今則津梁頓歇便不妨寢削萬緣功位俱轉為甚麼不通一線致令天華不遑散彩慧燄倏爾韜輝魔外出潛人天失怙憲上座既菰石傘腳下兒孫為福城最小之弟得得冒暑渡江而來且相為一句畢竟如何委悉遂封云天高鶴翥銀籠靜霧起龍吟枯木花。</p>
</div>
<p class='juan'>屾峰憲禪師語錄卷五</p>
</div><!-- end of div[@id='body'] -->
</body></html>