<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>屾峰憲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>屾峰憲禪師語錄三</p><p class="byline">嗣法門人<span class='note-inline'>(智質　智原)</span>同編</p>
<div class='div-other'><a id='mulu7' /><p>康熙辛酉正月十七日眾護法公請住東山妙覺院。</p>
<p>山門甚深法門具無量義戶牖洞開風恬日霽東山頂上逆流長湧起扶桑照天地卓拄杖便入。</p>
<p>伽籃佛法賴汝屏翰萍實覓甜祖意叩我端的胡餅討汁因甚如此活計不同。</p>
<p>祖師我怪你眼突你笑我齒疏雖然鼻孔略相似端的淆訛如何得不淆訛去遂燒香云明破不堪。</p>
<p>佛殿佛真法身猶若虛空彈指云敲空有響擊木無聲秪好聽取一半展大具云全放全收。</p>
<p>先愚菴老和尚像前拈香秪者是峭巍巍記得昔年西子湖頭白雲堆裏高峰塔出沒虛空只是終年不露頂即今東山妙覺堂上拈香擇火咳唾掉臂要與者老漢不隔畢竟住何三昧以坐具打圓相云紅燈毬打白燈毬。</p>
<p>據室山中佛法石頭大小奪得鄭州梨放手卻是青州棗臘月鬥龍舟元宵夜乞巧不是冬行春令秪要拈弄卻好卓拄杖云南海之帝為儵北海之帝為忽中央之帝為混沌混沌無七竅而儵忽試鑿之日鑿一竅七日而混沌死山僧今日倒握無孔銕錘卻盡大地人咽喉要使箇箇混沌復初頂門眼活爾等諸人還甘麼良久復卓杖云雪消泉湧穴雷動蟄龍驚。</p>
<p>上堂橫肩楖栗萬壑千峰飛騰隱現霧起雲從卓拄杖云向者裏信腳踏入一片穩密田地原是諸人本有清淨覺場祖翁親授手兄弟合同條舒卷自由古今一致可謂鷲嶺風規舊觀稍復矣雖然中心樹子早屬山僧掌握了也松風竹韻幾度贏來山色溪聲和身靠倒好笑東坡箇俗漢無端道箇廣長舌清淨身檢點將來猶在半塗山僧到者裏不管地久天長日上月下秪願一人有慶千聖同風箇箇飽齁齁地齊唱沒字哩囉敢保機關別露生面重開復卓杖云佛阤達麼元和西乾東震同塗驪龍頷下何物趙州東壁葫蘆擿拄杖云當陽辨取復舉昔日陳操尚書問洞山老祖五十二位菩薩為甚麼不見妙覺祖曰尚書親見妙覺師云洞山老祖與麼答話幸是尚書任他風浪穩坐釣船不然洎合打破蔡州若是山僧不然今日倘有人問五十二位菩薩為甚麼不見妙覺只向他道在諸人腳跟下秪是不得動著何故不許夜行投明須到便下座<span class='note-inline'>(拈香謝辭不錄)</span>。</p>
<p>本山三立和尚塔前拈香同生七子各自謀生道吾舞笏普化搖鈴兄自藏身北斗我偏劍刃橫行遂拈香云雨餘春草碧風落晚花顰。</p>
<p>當晚小參波吒自笑浙西人業風吹入江南地雖無道法播諸方雙眼何嘗留出氣諸禪鼻孔漫撩天腳跟須認閑田地到來鄉語既殊塗喚鐘作甕要仔細假饒塗中驀地有人喚你作麼生答切忌回頭轉腦好此猶是諸人日用邊事為甚麼尋常問著麻三斤乾矢橛東山水上行我在青州作領布衫重七觔秪是鼻直口呆去不得良久云今晚不合與麼問直饒與麼去認著依然還不是便歸方丈。</p>
<p>本州檀護請陞座僧問雲山迤邐溪水悠長自遠趨風請師一接師云東山路滑子從何入進云撾鼓陞堂共聞法要忽遇伶俐衲僧到來和尚如何接待師便打進云任從曲徑松風冷不間溪流梅雨香師云休念言句問春風滿座霽日當軒諸檀設供則不問如何是東山境師云萬仞峰前獨木橋進云如何是境中人師云千株松下一條笻進云石傘撐空普蔭大地師云大家有分迺云四山空翠布花雨萬緣千紅相共舉碓嘴花開映日鮮黃鸝飛上樹頭語擊拂子云急薦取汝等大眾眼目定動莫言不道今辰仰承本州諸檀護請山僧陞座舉揚先法兄三立和尚未了公案然此妙覺一席地風規尚在模範猶存善自知時我豈再三若論未了公案溯流從上自洞山老祖及我散木師翁愚菴先師遞相鈍置一椿陳爛葛藤亟欲舉似大眾叵柰水陸兼程頓生勞倦一時忘卻了也若向空劫前起模畫樣埋沒先宗落在今時賺誤後學只得向無縫罅處補綴一上以拂子擊右案云此是正位擊左案云此是偏位正不坐正泥牛水面吼偏不居偏木馬燄中嘶方名尊貴一路是別顧左右云會麼我見燈明佛本光瑞如此便下座。</p>
<p>小參雨打桃花春欲去拋梭石女留春住去住本無情花開花落木人驚南山石虎驀地跳入蟭螟眼裏打箇噴<span class='corr'>嚏</span>驚起四大天王統領八萬四千部落將南閻浮提移過北鬱單越東弗于逮運過西瞿耶尼縱橫互換不住本位迺至倒置三際互轉十虛一處打鼓多處普請多處撞鐘一處過堂更餘神力將萬象森羅有情無情涅槃生死煩惱菩提一串穿卻撮向山僧拄杖頭上揚聲大叫求去住相本無所有何況爾等茄子瓠子討甚巴鼻良久云切忌向虛空裏釘橛卓拄杖下座。</p>
<p>早參一樣居山見不同僧繇神筆畫難工奇怪石頭形似虎火燒松樹勢如龍若要風雲際合直須山僧點眼始得卓拄杖云到點臨時非好手從教佛祖喪全機喝一喝下座。</p>
<p>上堂妙覺門下毫不假借種田博飯經冬度夏地厚天高日遷月謝埜徑花飛層巖瀑瀉水漲船高泥多佛大日用圓明光吞晝夜呵呵大唐天子襆頭傍觀爭敢酬價喝一喝下座。</p>
<p>普請小參者箇大義千古難圓臨危不變悄然悄然腰下茅鎌鳴剝剝祖師翻出钁頭邊古人钁田時钁出祖師來刈茅時刈出祖師來及隨眾作務築著磕著無非顯露自家本地風光何故爾等諸人秪是不會莫是钁田時被田礙卻麼刈茅時被茅謾卻麼隨眾作務時難道一一被他謾礙卻麼直教放到冷湫湫地一總沒交涉山僧忍俊不禁秪得為諸人拈卻炙脂鶻臭莫言不道擊拂子云東山有箇妙訣灼要無舌人說裂破山河大地不如放倒一橛擿拂子下座。</p>
<p>上堂長松夜吼月當前野燒連山燄亙天驚起深林瞌睡虎喝一喝翻身踏斷祖師關。</p>
<p>上山採茶小參趙州秪解吃溈山秪解摘好笑兩箇老古錐吃了吐不下摘了拈不出都是不唧溜漢若到東山門下正好隨群逐隊一齊趁上山去摘到驢年未肯放你在何故不見道河裏失錢河裏摝諸上座古人分上如是汝等分上又作麼生一僧出云直捷根源佛所印摘葉尋枝我不能師喚侍者點釅茶與者僧吃一僧云皮膚脫落盡唯有諸貞實師云作座主奴未許你在僧云和尚又作麼生師云今不下手更待何時便掌戴笠就行。</p>
<p>上堂法不孤起仗境方生驀豎拂子云者箇喚作境得麼擊禪床云者箇喚作法得麼放下拂子云顢頇則一任顢頇擬議則千里萬里得與麼山僧即是諸人諸人不是山僧不與麼諸人即是山僧山僧不是諸人良久云歸堂吃茶去便下座。</p>
<p>上堂行腳衲僧不是無箇住處直是歇腳不得當下歇得腳來妙覺有箇住處與他眾中倘有箇伶俐衲僧出來道別處怎容和尚得山僧秪好呵呵大笑便下座。</p>
<p>上堂百千妙義觸處周圓晴天斫麥雨後栽田白豆早種黃瓜宜壅佛法大有秪是牙痛。</p>
<p>上堂拈拄杖云諸佛祕藏列祖命門體之則迥絕離微用之則不存規則漚和並唱肯負截流之機兼帶齊通轉挾宗塗之妙衲僧分上得箇甚麼邊事即得君臣邊事耶賓主邊事耶一色邊事耶法身邊事耶到者裏須知君臣不能明其尊貴賓主未得別其親疏一色未是今消法身更有事在驀顧左右云且道是甚麼事擲拄杖云後園驢吃草。</p>
<p>小參舉鎮府大王問趙州和尚年尊有幾箇牙齒在州曰只有一箇王曰爭得吃物州曰雖然一箇下下咬著妙喜曰少賣弄師云大王雖則無事生事不妨搔著趙州癢處趙州年老心孤到處不忘情大王面前猶欠回互在妙覺當時若見下箇毒手只者一箇不許留著看他咬著什麼妙喜道少賣弄矢上加尖山僧牙齒不曾欠少一箇秪是疼痛試問諸人咬即是不咬即是咬則寒毛卓豎不咬教者兩片皮如何合煞良久扣齒三下便下座。</p>
<p>蒲節小參今朝又是五月五盆傾大雨無攔阻山中節序更新鮮角黍原來糯米水巖蒲劍不須栽牆角榴花紅似火八卦無勞帖鬼門百怪千妖沒處躲笑殺家家懸艾人放出南山白額虎喝一喝下座。</p>
<p>除夕小參今朝臘月二十九家風拈起般般有寒山叉手笑呵呵濟顛鬧處翻觔斗舜若多神暗點頭摩希首羅大開口嘉州石象鼻撩天<span class='corr'>陝</span>府銕牛身倒走有中無無中有閻羅老子不容情飯錢打算揚家醜銜銕負鞍異類行須信東山是好手窠臼掀翻老凍儂石頭變作金毛吼起身豎拂云時維康熙辛酉年臘月二十九日諸佛列祖同時證明東山妙覺院某山僧所供並皆詣實。</p>
<p>元日上堂溷跡袈裟又一年臥雲深處不朝天爰知至化難逃匿沉水先燒玉漏前有鼻孔底不妨透頂透腦慶快平生應時納佑事無不宜又何必打禾山鼓拍雲門版唱新豐曲喝一喝云且道者一喝還有新故也無良久云一曲兩曲無人會雨過夜塘春水寒擿拂子下座。</p>
</div>
</div><!-- end of div[@id='body'] -->
</body></html>