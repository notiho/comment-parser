<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎一揆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>一揆禪師語錄卷八<span class='note-inline'>(師諱元揆)</span></p><p class="byline">侍者真印記錄</p>
<div class='div-other'><a id='mulu22' />
<p class='h1'>拈頌古下</p>
<div class='div-orig'><p style="margin-left:1em">陸亙大夫問南泉云肇法師也甚奇怪解道天地與我同根萬物與我一體泉指庭前花召云大夫時人見此一株花如夢相似。</p>
</div>
<div class='div-commentary'><p style="margin-left:1em">師拈云肇法師言中有響王老師夢中說夢可惜陸亙大夫不解翻身以致玉本無瑕而瑕玷愈多若當時待南泉指花時便以手驀掩其口免他大開了眼作夢。</p>
<p style="margin-left:1em">頌。</p>
<p>天地同根萬物體何緣昧<span class='corr'>卻</span>自家底南泉指出夢中花惱亂春風卒未<span class='corr'>已</span>。</p>
</div>
<div class='div-orig'><p style="margin-left:1em">僧問雲巖二十年在百丈執侍巾瓶為甚心燈不續巖云頭上寶花冠僧云頭上寶花冠意旨何如巖云大唐天子及冥王。</p>
</div>
<div class='div-commentary'><p style="margin-left:1em">師拈云者僧大似釋擔樵人欲問中書堂裏事雲巖只解步步登高不解從空放下雖然恁麼答話且道是向百丈耶背百丈耶還知雲巖落處麼但見皇風成一片不知何處有封疆。</p>
<p style="margin-left:1em">頌。</p>
<p>寶華冠下展龍顏不涉功勳落正偏端拱無為歸至化夜深誰侍月明簾。</p>
</div>
<div class='div-orig'><p style="margin-left:1em">藥山因雲巖參次山云甚處來巖云百丈來山云百丈有何言句示徒巖云尋常道我有一句子百味俱足山云鹹則鹹味澹則澹味不鹹不淡是常味如何是百味俱足底句巖無語山云爭奈目前生死何巖云目前無生死山云在百丈多少時巖云二十年山云在百丈二十年俗氣也不除。</p>
</div>
<div class='div-commentary'><p style="margin-left:1em">師拈云雲巖毒重年深藥山藥頭不猛當時待問百味俱足句子只消道箇殘羹餿飯不勞拈出管教藥山塞<span class='corr'>卻</span>咽喉亦顯自<span class='corr'>己</span>有些衲僧氣息何故不見道蠱毒之家水莫嘗。</p>
<p style="margin-left:1em">頌。</p>
<p>金毛踞地尾髭髿未解當陽弄爪牙當下若能輕返擲管教藥嶠眼迷麻。</p>
</div>
<div class='div-orig'><p style="margin-left:1em">百巖因洞山與密師伯到參問云甚處來山云湖南來巖云觀察使姓甚麼山云不得姓巖云名甚麼山云不得名巖云還治事也無山云自有廊幕在巖云豈不出入山拂袖便行巖明日下堂問云昨日對二闍黎語未稔一夜不安今請二闍黎答看若相愜便開粥相伴過夏乃云豈不出入山云大尊貴生巖便開粥同過一夏。</p>
</div>
<div class='div-commentary'><p style="margin-left:1em">師拈云洞山藏頭露尾將謂有多少奇特殊不知貪他一粒米失卻半年糧百巖縱有陷虎之機也是奴見婢殷懃雖然如是土曠人稀相逢者少。</p>
<p style="margin-left:1em">頌。</p>
<p>觀察名誰姓莫彰苔深簾幕隱虛堂虎伸腰處風千壑鶴轉身時月一廊。</p>
</div>
<div class='div-orig'><p style="margin-left:1em">崔禪因州將王令公於衙署張座請說法崔陞座拈拄杖云出來也打不出來也打僧出眾云崔禪聻崔擲下拄杖云久立令公伏惟珍重。</p>
</div>
<div class='div-commentary'><p style="margin-left:1em">師拈云放去較危不來還憶君收來太速相見又無事簡點將來太似勾賊破家雖然相逢不在多盃酒一盞清茶也醉人。</p>
<p style="margin-left:1em">頌。</p>
<p>吹毛覿面當機疾電激雷轟誰解敵不展戈矛見太平奪標何在資餘力。</p>
</div>
<div class='div-orig'><p style="margin-left:1em">雪峰路逢一隊獮猴云者畜生各各背一面古鏡三聖云曠劫無明何得彰為古鏡峰云瑕生也聖云者老漢有甚麼死急話端也不識峰云老僧罪過。</p>
</div>
<div class='div-commentary'><p style="margin-left:1em">師拈云國清才子貴家富小兒驕放過則彼此作家盡法則二俱失利恁麼批判且道揆上座意在甚麼處撿點得出三十棒自領出去其或未然鵝王擇乳素非鴨類。</p>
<p style="margin-left:1em">頌。</p>
<p>獮猴背古鏡有月千江印別寶遇波斯因邪而打正老雪峰奇三聖雖然贏得一場榮洎險難逃窮性命。</p>
</div>
<div class='div-orig'><p style="margin-left:1em">九峰普滿禪師因僧參問云甚麼處來僧云閩中師云遠涉不易僧云不難動步師云有不動步者麼僧云有師云爭得到者裏僧無語師以拄杖趁下。</p>
</div>
<div class='div-commentary'><p style="margin-left:1em">師拈云者僧到即到只是鼻孔礙<span class='corr'>卻</span>眼睛九峰得即得只有殺人刀且無活人劍我不似九峰爭得到者裏僧無語遂喚上座是甚麼若擬議擲下拄杖歸方丈。</p>
<p style="margin-left:1em">頌。</p>
<p>遠涉誠不易衲僧多意氣動步即不難腳瘦艸鞋寬不動步<span class='corr'>卻</span>多般到來豈借他人力<span class='corr'>卻</span>笑無端被眼瞞。</p>
</div>
<div class='div-orig'><p style="margin-left:1em">慈明問楊岐馬祖見讓和尚便悟去迷<span class='corr'>卻</span>在甚麼處岐云要悟<span class='corr'>卻</span>易要迷<span class='corr'>卻</span>難。</p>
</div>
<div class='div-commentary'><p style="margin-left:1em">師拈云者箇陷人坑子天下人不奈何致使祖禰不了殃及兒孫楊岐雖善機宜未免爛泥有刺神鼎則不然迷<span class='corr'>卻</span>在甚麼處但云迷即且置把將悟的來看饒慈明具廣長舌只好道一半。</p>
<p style="margin-left:1em">頌。</p>
<p>悟<span class='corr'>卻</span>易迷<span class='corr'>卻</span>難眨上眉毛君自看迷悟兩途俱坐斷月移花影上欄干。</p>
</div>
<div class='div-orig'><p style="margin-left:1em">雪峰示眾云世界闊一尺古鏡闊一尺世界闊一丈古鏡闊一丈玄沙指火爐云者箇闊多少峰云如古鏡闊沙云者箇老漢腳跟未點地在。</p>
</div>
<div class='div-commentary'><p style="margin-left:1em">師拈云雪峰水中撈月玄沙掉棒打月世界古鏡火爐都成眼中之屑若於勝負摶量敢保驢年未徹畢竟如何鷸蚌相持俱落漁人之手。</p>
<p style="margin-left:1em">頌。</p>
<p>世界寬古鏡闊無端雪老多饒舌石人拊掌笑咍咍洎被將龜證作鱉老玄沙能勦絕火爐句子別生涯無限風光俱漏泄。</p>
</div>
<div class='div-orig'><p style="margin-left:1em">雪峰因閩王封柑橘各一顆遣使送至柬問云既是一般顏色為甚麼名字不同峰遂依舊封回王復馳問玄沙沙將一張紙蓋<span class='corr'>卻</span>。</p>
</div>
<div class='div-commentary'><p style="margin-left:1em">師拈云兩箇漢被閩王一拶互相熱瞞直得尾巴露出撿點將來總是用盡自<span class='corr'>己</span>心笑破他人口。</p>
<p style="margin-left:1em">頌。</p>
<p>柑橘一色兮誰別呼名眾生顛倒兮逐物迷真一般油麵兮造作由人暗機旋合兮輥芥投針曹溪波浪如相似無限平人被陸沉。</p>
</div>
<div class='div-orig'><p style="margin-left:1em">雪峰因閩王施銀交床僧問和尚受大王如此供養將何報答峰以手托地云少打我有僧舉問疏山雪峰少打我意作麼生山云頭上插瓜虀垂尾腳跟齊。</p>
</div>
<div class='div-commentary'><p style="margin-left:1em">師拈云者一隊漢大似傍若無人當時見雪峰恁麼時但云者老漢習氣也不除更待疏山言了只向道幸自可憐生用頭上安頭作麼若更眼目定動便掀倒禪床且道山僧意作麼生從前汗馬無人識只要重論蓋代功。</p>
<p style="margin-left:1em">頌。</p>
<p>四稜踏地頭角撐天知音獨諳玉轉珠圓三盞酒裝公子面一枝花扮美人妍。</p>
</div>
<div class='div-orig'><p style="margin-left:1em">南院因僧問古殿重興時如何院云明堂瓦插簷僧云與麼則莊嚴畢備也院云斬艸蛇頭落。</p>
</div>
<div class='div-commentary'><p style="margin-left:1em">師拈云古殿重興時淨地上不可撒屎撒尿莊嚴畢備也澄潭不許蒼龍蟠南院老人可謂收放自由捲舒自在若是門庭施設足可觀光若作佛法商量總是涅槃堂裏漢。</p>
<p style="margin-left:1em">頌。</p>
<p>明堂瓦插簷狼籍止啼錢斬艸蛇頭落全機明殺活太平寰宇斬癡頑烈焰那容蚊蚋泊莫逡巡休客作智者好求無病藥。</p>
</div>
<div class='div-orig'><p style="margin-left:1em">夾山因洛浦于山頂上卓菴經年不訪山修書遣僧馳往浦接得書便坐<span class='corr'>卻</span>復展手索僧無語浦便打云歸去舉似和尚僧回舉山云者漢若開書三日內必來若不開書此人救不得也浦果三日後來見山不禮拜近前叉手而立山云雞棲鳳巢非其同類出去浦云自遠趍風乞師一接山云目前無闍黎此間無老僧浦便喝山云住住且莫艸艸匆匆雲月是同溪山各異截斷天下人舌頭即不無爭教無舌人解語浦無語山便打洛浦從此服膺。</p>
</div>
<div class='div-commentary'><p style="margin-left:1em">師拈云夾山據虎頭收虎尾劈腹剜心嘔盡屎腸仔細看來也則冰稜上度過九曲劍刃上拾得全身惜乎洛浦甘向虀甕裏淹殺秪如無舌人解語作麼生道得愜好去咄咄切忌向鬼窟裏作活計。</p>
<p style="margin-left:1em">頌。</p>
<p>雲月溪山話不同頂門有眼<span class='corr'>卻</span>如盲興雲赤尾摩霄鶻俱落縵天一網中無舌人能解語鷓鴣啼在深花裏欽山曾被定公欺萬丈深潭窮徹底。</p>
</div>
<div class='div-orig'><p style="margin-left:1em">雪峰與玄沙夾籬次沙問云夾籬處還有佛法也無峰云有沙云如何是夾籬處佛法峰撼籬一下沙云某不恁麼峰云汝作麼生沙云穿篾頭過來。</p>
</div>
<div class='div-commentary'><p style="margin-left:1em">師拈云一人內逼放屙一人接竹點天佛法如此商量達磨一宗掃土而盡雖然平蕪盡處是青山行人更在青山外。</p>
<p style="margin-left:1em">頌。</p>
<p>觸處頭頭俱玅從來塞壑填溝西風一覺攪眠愁誰識機生錦繡拈<span class='corr'>卻</span>眼山鐵壁清平罷展戈矛穿籬度篾競相酬堪笑外揚家醜。</p>
</div>
<div class='div-orig'><p style="margin-left:1em">曹山[囗@九]僧問學人抱璞投師請師雕琢山云不雕琢僧云為甚不雕琢山云須知曹山好手。</p>
</div>
<div class='div-commentary'><p style="margin-left:1em">師拈云曹山不露鋒鋩將錯就錯也是偶爾成文者僧一場鈍置還同買石得金然雖如是不遇中郎鑒還同野舍薪。</p>
<p style="margin-left:1em">頌。</p>
<p>白圭無玷樸素含真水不洗水金不博金神工妙密兮豈假鑿斧精光璀璨兮曜古騰今煉石佳人徒費力從來至德懼雕文。</p>
</div>
<div class='div-orig'><p style="margin-left:1em">南泉因黃檗為首座一日捧缽坐泉位上泉入堂見乃問曰長老甚麼年中行道檗曰威音王<span class='corr'>已</span>前泉曰猶是王老師兒孫在檗便過第二位泉便休。</p>
</div>
<div class='div-commentary'><p style="margin-left:1em">師拈云南泉只解步步登高要且無大人相若是山僧見他坐位便大展三拜管教坐殺黃檗者漢一生起不得。</p>
<p style="margin-left:1em">頌。</p>
<p>淡掃娥眉出繡幃自言比並世間稀狂風何處來輕薄獨抱琵琶掩面歸。</p>
</div>
<div class='div-orig'><p style="margin-left:1em">同安丕禪師因僧問依經解義三世佛冤離經一字即同魔說此理如何師曰孤峰迥秀不挂煙蘿片月行空白雲自異。</p>
</div>
<div class='div-commentary'><p style="margin-left:1em">師拈云同安恁麼道且道是佛冤是魔說緇素得出不妨許你具眼。</p>
<p style="margin-left:1em">頌。</p>
<p>周粟夷齊恥不餐閑名猶自落人間何如一錫凌雲客五嶽千峰任往還。</p>
</div>
<div class='div-orig'><p style="margin-left:1em">笑巖寶禪師至熊耳山禮祖塔僧叱云汝憨禮拜空塔奚為師以手指石塔問僧云此是空塔乎僧云然師云祖師聻僧云攜隻履西歸久矣師云蒼天蒼天。</p>
</div>
<div class='div-commentary'><p style="margin-left:1em">師拈云獅子咬人韓盧逐塊。</p>
<p style="margin-left:1em">頌。</p>
<p>車不橫推子不語怪文彩全彰漆桶不快袖裏擲金鎚擊碎天靈蓋堪悲慨真金終不和沙賣。</p>
</div>
<div class='div-orig'><p style="margin-left:1em">世尊拈花。</p>
</div>
<div class='div-commentary'><p>禍福無門人自招夙生冤債莫能逃冰心忍作偷香者百萬人天奪鳳毛。</p>
</div>
<div class='div-orig'><p style="margin-left:1em">圓覺經云一切障礙即究竟覺。</p>
</div>
<div class='div-commentary'><p style="margin-left:1em">頌。</p>
<p>花遭風雨柳顛狂無數遊人恨轉長誰識青山添秀色流來寒瓣一溪香。</p>
</div>
<div class='div-orig'><p style="margin-left:1em">文殊三處過夏。</p>
</div>
<div class='div-commentary'><p><span class='corr'>卻</span>笑頭陀不丈夫令行何自涉惆[怡-台+廚]若教當下吹毛利有甚千瞿與萬殊。</p>
</div>
<div class='div-orig'><p style="margin-left:1em">婆子燒菴。</p>
</div>
<div class='div-commentary'><p>澄潭不許蒼龍蟠平地雲雷迸出關點石化為金玉易勸人除<span class='corr'>卻</span>是非難。</p>
</div>
<div class='div-orig'><p style="margin-left:1em">興化打維那。</p>
</div>
<div class='div-commentary'><p>潦倒當時正令提通天作略許誰知打了罰錢仍出院越格還他獅子兒。</p>
</div>
<div class='div-orig'><p style="margin-left:1em">趙州訪二菴主。</p>
</div>
<div class='div-commentary'><p>殺活臨時老趙州主賓互換不輕酬遼空一箭雙鵰落直得悲風動地愁。</p>
</div>
<div class='div-orig'><p style="margin-left:1em">南泉打破鍋。</p>
</div>
<div class='div-commentary'><p>赤眼撞著火柴頭由來滴水耳難著雖然因果兩分明難保十方常住鑊。</p>
</div>
<div class='div-orig'><p style="margin-left:1em">經云見見之時見非是見見猶離見見不能及。</p>
</div>
<div class='div-commentary'><p>東西南北與中間隨分安居得放閒風月不招仍滿座白雲正晝臥青山。</p>
</div>
<div class='div-orig'><p style="margin-left:1em">僧問投子靈山畫月曹溪指月如何是真月子云昨夜三更轉向西。</p>
</div>
<div class='div-commentary'><p>靈山盡力畫難成孰謂曹溪指的親昨夜三更西轉向莫教錯認定盤星。</p>
</div>
<div class='div-orig'><p style="margin-left:1em">百丈野狐。</p>
</div>
<div class='div-commentary'><p>不昧不落誰墮誰脫五百生前無繩自縛前之墮兮何虧後之脫兮還錯就中一句絕淆訛萬里天邊飛一雞。</p>
</div>
<div class='div-orig'><p style="margin-left:1em">丹霞訪龐公門逢女子靈照洗菜霞問居士在否女放下菜籃斂手而立霞再問居士在否女提籃便行霞便回女舉此話似龐公公曰丹霞在否女曰去也公云赤土塗牛奶。</p>
</div>
<div class='div-commentary'><p style="margin-left:1em">頌。</p>
<p>承家須是克家兒客至蒿湯備禮儀酌罷不堪盃再酌傷心一曲醉東籬。</p>
</div>
<div class='div-orig'><p style="margin-left:1em">南院上堂赤肉團上壁立萬仞僧問赤肉團上壁立萬仞豈不是和尚語院云是僧便掀倒禪床院云看者瞎驢亂做僧擬議院便打。</p>
</div>
<div class='div-commentary'><p>兵權掌握敵難欺眨眼難全八陣圍奮臂不因擎小卒將軍一命若懸絲。</p>
</div>
<div class='div-orig'><p style="margin-left:1em">風穴參南院問近離甚處穴云南方院云南方一棒如何商量穴云作奇特商量院云我者裏不然穴云未審此間如何商量院云棒下無生忍臨機不見師穴有省。</p>
</div>
<div class='div-commentary'><p>有奇特無奇特收得安南憂塞北武略文韜定太平太平寧免有奸賊毒如砒冤路窄平地無端遭一跌。</p>
</div>
<div class='div-orig'><p style="margin-left:1em">雲門因僧問如何是雲門一曲門云臘月二十五僧云唱者如何門云且緩緩。</p>
</div>
<div class='div-commentary'><p>調高白雪唱韶陽客路誰聞不斷腸自是巴謠和不得獨憐清夜暗飛霜。</p>
</div>
<div class='div-orig'><p style="margin-left:1em">玄沙白紙。</p>
</div>
<div class='div-commentary'><p>囫圇漆器互相呈不顧傍觀哂有人弄巧逾難藏拙訥鄉談細打謾招魂。</p>
</div>
<div class='div-orig'><p style="margin-left:1em">芭蕉拄杖。</p>
</div>
<div class='div-commentary'><p>謹慎家門禍不招眼中塵豈著纖毫快刀割肉渾閑事惡口傷人恨爭消。</p>
</div>
<div class='div-orig'><p style="margin-left:1em">雪峰鱉山成道。</p>
</div>
<div class='div-commentary'><p>艸鞋虛費恨從前家醜何堪露幾般白日青天閑見鬼乞兒暴富倩人憐。</p>
</div>
<div class='div-orig'><p style="margin-left:1em">六祖風旛。</p>
</div>
<div class='div-commentary'><p>識情多處是非多白馬雙雙鳴玉珂孝子爺名無忘諱黃昏枕上意若何。</p>
</div>
<div class='div-orig'><p style="margin-left:1em">南嶽磚鏡。</p>
</div>
<div class='div-commentary'><p>熊飛一夢兆皇家龍虎風雲慶子牙一釣曲成西伯業西江月夜映無涯。</p>
</div>
<div class='div-orig'><p style="margin-left:1em">百丈野鴨。</p>
</div>
<div class='div-commentary'><p>逸翮翩翩任運翔可憐鼻孔突遭殃不堪哭也真堪笑賺殺傍觀著底忙。</p>
</div>
<div class='div-orig'><p style="margin-left:1em">靈雲桃花。</p>
</div>
<div class='div-commentary'><p>年年陌上醉東風客路魂消興未濃何事今朝生彩筆一枝收入畫圖中。</p>
</div>
<div class='div-orig'><p style="margin-left:1em">有主沙彌從西過東無主沙彌從東過西。</p>
</div>
<div class='div-commentary'><p>尊貴由來不敢名奴兒婢子笑慇懃誰知屠狗郎當客凌閣名標蓋世勳。</p>
</div>
<div class='div-orig'><p style="margin-left:1em">慈明插劍。</p>
</div>
<div class='div-commentary'><p>趙王好劍帶刀多戈戟叢生奈若何罷卻干戈歌盛世赤松一曲幾能和。</p>
<p style="margin-left:1em">又。</p>
<p>將軍塞外絕煙塵天子魂驚細柳營虎帳不因多畫策普天何處戴堯仁。</p>
</div>
<div class='div-orig'><p style="margin-left:1em">破砂盆。</p>
</div>
<div class='div-commentary'><p>錦衣公子富而驕不貴佳珍膽氣豪世上幾人真不肖聯翩來共樂逍遙。</p>
</div>
<div class='div-orig'><p style="margin-left:1em">高峰墮枕。</p>
</div>
<div class='div-commentary'><p>惱亂黑甜枕子墮平空惹起撩天禍兒孫計較不成眠開眼尿床作甚麼。</p>
</div>
<div class='div-orig'><p style="margin-left:1em">弘覺忞禪師一日牽驢巡堂一匝命眾下語次仍以艸一束拋向眾前眾不能答師翁代前語云寶御珍裝尤尚棄誰能歷劫傍他門代後語云但作驢鳴。</p>
</div>
<div class='div-commentary'><p>橫身為物按雲頭醉後重攜上玉樓話盡山雲並海月誰聞老去不悲秋。</p>
<p style="margin-left:1em">又。</p>
<p>蓆帽襴衫去復來舊鄰那悟昔人非子規夜半猶啼血不信東風喚不回。</p>
</div>
<div class='div-orig'><p style="margin-left:1em">弘覺忞禪師奉　旨于萬善殿上堂真如凡聖皆是夢事佛及涅槃並為增語山僧一冬萬善殿又且舉箇甚麼只有好風來席上更無閑語落人間。</p>
</div>
<div class='div-commentary'><p>舌頭無骨脣皮轆轆黃金殿上何堪叫屈豈知風逐雨聲來狼籍枝頭花簇簇。</p>
</div>
<div class='div-orig'><p style="margin-left:1em">弘覺忞禪師天童晚參天童門下不許交頭接耳說東說西眾竦立師左右顧云纔恁麼戒敕你便口喃喃地作麼眾罔措師拈棒一時打散。</p>
</div>
<div class='div-commentary'><p>拔楔抽釘痛處錐為人不惜兩行眉若教盡法無民也遍野屍橫白骨堆。</p>
</div>
<div class='div-orig'><p style="margin-left:1em">遠菴㒥禪師問僧併<span class='corr'>卻</span>咽喉脣吻道將一句來僧云不會請師道師云併<span class='corr'>卻</span>咽喉問將來僧擬議師便打。</p>
</div>
<div class='div-commentary'><p>嚴明公驗據關津那許私鹽販夜行任是雞鳴并狗盜衝霄有翅謾飛騰。</p>
<p style="margin-left:1em">又。</p>
<p>開口無言總二三擬心奏泊更堪憐夜來雨過鶯聲歇月上青山玉一團。</p>
</div>
<div class='div-orig'><p style="margin-left:1em">天童遠菴㒥禪師因僧問如何是正法眼師云村田阪裏牛腳跡。</p>
</div>
<div class='div-commentary'><p>繫驢橛子釘多年誰信風蹄一踏翻快便若逢千里步豈容十影在村田。</p>
</div></div>
<div class='div-other'><a id='mulu23' />
<p class='h1'>像贊</p>
<div class='div-other'><a id='mulu24' />
<p class='h2'>釋迦文佛像贊</p><p style="text-indent:0em" class="lg-abnormal"><div class='lg-row'>聖中之聖天中之天剎剎塵塵現瑞靈山一會儼然不可以身相見豈能盡語言詮若謂有所說法即是謗佛若謂無所說法又卻自瞞一句了然超百億青蓮杳在舌頭邊</div>
</p></div>
<div class='div-other'><a id='mulu25' />
<p class='h2'>觀音大士</p><p style="text-indent:0em" class="lg-abnormal"><div class='lg-row'>稽首大悲曰觀自在楞嚴會上獲圓通之首選遍剎塵中隨異類以力身如月映千江之水非圓非缺若風開萬籟之聲非語非默視群生宛如赤子架慈航而無間歇隨眾生願法施無邊心誠求之感應無偏常恨春歸人在夢鷓鴣啼處百花鮮</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>大化無私靡不週漫觀色相翳雙眸圓通門廓無遮障清淨音聞遂所求</div>
</p></div>
<div class='div-other'><a id='mulu26' />
<p class='h2'>普賢大士洗象圖</p><p style="text-indent:0em" class="lg-abnormal"><div class='lg-row'>取正覺而不欲速以萬行為大願王雖叵測無窮之願誰識此調象之方明逾雪而恒洗水即塵而奚將總為群生驅熱惱蓬頭垢面肆郎當</div>
</p></div>
<div class='div-other'><a id='mulu27' />
<p class='h2'>彌勒布袋六子戲身圖</p><p style="text-indent:0em" class="lg-abnormal"><div class='lg-row'>至人不妄笑笑必有因慈氏固行慈慈心太煞從六般神用幻出多子形儀於八達衢頭賣弄差珍異寶布袋緊收藏知音應是少長年笑破口脣皮頑賴兒童何日了</div>
</p></div>
<div class='div-other'><a id='mulu28' />
<p class='h2'>荊南新建水月菴中塑觀音文殊普賢三大士法像合會眾弟子請贊</p><p style="text-indent:0em" class="lg-abnormal"><div class='lg-row'>天下名山尊四大百城煙水行人寡假饒親到普陀來未諳根元直捷下大士身本無形隨所分身遍剎塵水月光中能著眼堂堂妙相玉毫明獅子吼芳艸綠按下五臺雲簇簇善財往返覺城東無著曾開生面目象王顧落花紅峨嵋殿閣聳雲空百寶莊嚴無量相只在當人彈指中功德林不思議非是山僧脣舌費要使人人達本真當來好受龍華記</div>
</p></div>
<div class='div-other'><a id='mulu29' />
<p class='h2'>笑巖寶祖贊</p><p style="text-indent:0em" class="lg-abnormal"><div class='lg-row'>撥開關嶺月造物起龍池滹沱之派不息全憑九鼎一絲嗟末運而步南陽趙州之武下王公施以轟雷掣電之機聲盈湖海道大京畿殃害兒孫無限恨斯真描邈到何時</div>
</p></div>
<div class='div-other'><a id='mulu30' />
<p class='h2'>天童三代祖圖贊<span class='note-inline'>(密雲悟和尚　弘覺忞和尚　遠菴僼和尚)</span></p><p style="text-indent:0em" class="lg-abnormal"><div class='lg-row'>聞名不如見面將謂六臂三頭知他父父子子肚裏多少春秋啟太白潑天門戶際濟北法墜之秋膺帝師驚天之寵詔大列祖希世之芳猷青出藍而色盛道唱高而愈優誰種族出何由廣南瓦合常州蘇州三點圓伊清一派豈容濁港混源流</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>潑天門戶開張濟北家聲振起殃累無數兒孫是伊父父子子鼻孔描邈將來大都彷彿相似挂向壁間秪者是含冤負屈何時已</div>
</p></div>
<div class='div-other'><a id='mulu31' />
<p class='h2'>弘覺忞禪師真讚</p><p style="text-indent:0em" class="lg-abnormal"><div class='lg-row'>一國之師未足榮脫珍著敝展家風皇都罷闡歸巖壑惹得虛聲宇內充頭頂千山雪昂藏兩眼空攪擾叢林心未歇還驅杖子化為龍</div>
</p></div>
<div class='div-other'><a id='mulu32' />
<p class='h2'>遠菴老和尚像讚</p><p style="text-indent:0em" class="lg-abnormal"><div class='lg-row'>示跡三吳道行楚淛乘大願輪神機莫測翻五家宗肆無畏舌湘水逆流天魔膽裂赫赫聲馳峰高太白鳳舞龍翔千千百百渾將皮髓向人分幾箇虎鬚親解捋</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>淵默雷聲神機掣電道行楚淛結盡湖海冤讎繼席天童開鑿人天生面人但知為國師穎異之真子法海末世之導師老漢蓋膽毛幾莖其孰能知之</div>
</p></div>
<div class='div-other'><a id='mulu33' />
<p class='h2'>大溈慧山老和尚贊</p><p style="text-indent:0em" class="lg-abnormal"><div class='lg-row'>首出當年冠五宗潑天門戶又開封一千五百英靈漢誰識從前者老翁</div>
</p></div>
<div class='div-other'><a id='mulu34' />
<p class='h2'>自贊<span class='note-inline'>(昱堂長老請)</span></p><p style="text-indent:0em" class="lg-abnormal"><div class='lg-row'>行藏不韻灑落胸襟於人瞥瞋瞥喜在處[竺-二+欺]土揚塵唱脫空於郢州謂是調翻白雪垂直鉤於湘水區區意在金鱗雙眸光炯炯而空四海舌底漫滔滔而卷千尋滅臨濟宗旨大天童戶庭蕩盡家私渾不惜不知將底付兒孫</div>
</p><p class="head3">又<span class='note-inline'>(洞野先監院請)</span></p>
<p style="text-indent:0em" class="lg-abnormal"><div class='lg-row'>何物闡提亦稱宗匠佛祖平凌當仁不讓無懸河之辯而踞諲老繩床尟驅奪之能圍繞五湖龍象得非頂門豎亞一隻而洞照機先故其揀異辨魔而目機銖鑈孰同流堪比況楊岐法擔有人肩且任閒身丘壑放</div>
</p><p class="head3">又<span class='note-inline'>(月濤粲維那請)</span></p>
<p style="text-indent:0em" class="lg-abnormal"><div class='lg-row'>曹溪月本靈山月濟北燈明太白燈聲價<span class='corr'>已</span>傳湘鼎盛濤光清粲海雲騰綱宗委地悲斯世法柱擎天合拄撐自惜不存元字腳笑看龍象聚雲仍</div>
</p><p class="head3">又<span class='note-inline'>(弘宗誓書記請)</span></p>
<p style="text-indent:0em" class="lg-abnormal"><div class='lg-row'>不作呈身長老囊錐彌露其鋒不唱今時曲調巴謠豈許雷同得非乘其本誓來弘濟上真宗胸坦蕩眼渾空陸地波濤翻浩渺拏雲攫霧看飛龍</div>
</p><p class="head3">又坐獅子圖<span class='note-inline'>(永隆先長老請)</span></p>
<p style="text-indent:0em" class="lg-abnormal"><div class='lg-row'>西河獅子蓋色騎聲非關閒坐<span class='corr'>卻</span>哮吼恐驚人且任嘉州象天馬駒大雄虎獨出一頭相遞爭先繩其祖武何須更打鹽官鼓</div>
</p><p class="head3">又<span class='note-inline'>(等菴定長老請)</span></p>
<p style="text-indent:0em" class="lg-abnormal"><div class='lg-row'>立孤危登曲彖老不休心拈槌豎拂憨憨等箇人往往逢狹路虎鬚數捋時拶出虛空骨不是性燥掣顛定是超宗異目</div>
</p><p class="head3">又<span class='note-inline'>(昂韜俊監院請)</span></p>
<p style="text-indent:0em" class="lg-abnormal"><div class='lg-row'>道訪江南兩淛職分半坐天童院住湖北湖南瞥爾放憨神鼎使聞風而趨者往往望巖而退將謂伊有六臂三頭原來面目與人不異此面目是何物分付俊徒勗哉勉之挂向壁間從人東卜西卜</div>
</p><p class="head3">又<span class='note-inline'>(弟子沈君弘請)</span></p>
<p style="text-indent:0em" class="lg-abnormal"><div class='lg-row'>不戀淛中水清米白<span class='corr'>卻</span>耽湘水把纜放船意在錦鱗而擿釣非圖引玉而拋磚徹骨為人時棒下見血禪分真贗處抉出重淵五位不值一吐三玄拈過一邊知他是凡是聖得恁掣風掣顛愚人哂我智乃知焉鐵面也知無處著只堪峰頂伴雲閒</div>
</p><p class="head3">又<span class='note-inline'>(本山眾請)</span></p>
<p style="text-indent:0em" class="lg-abnormal"><div class='lg-row'>貌不驚人言不該典知他是何本據機辯星馳電捲衲子近傍如大火聚燎卻面門豈容眨眼坐斷神鼎峰人情無半點徒有虛聲海內聞西河獅子胡叨忝</div>
</p><p class="head3">又<span class='note-inline'>(慧鋒鎧維那請)</span></p>
<p style="text-indent:0em" class="lg-abnormal"><div class='lg-row'>本色住山云不慧利生接物太鋒鋩棒頭血滴分涇渭多少英靈著底忙承先啟後源遠流長要見一花開五葉奚同時卉競芬芳</div>
</p><p class="head3">又<span class='note-inline'>(道權法維那請)</span></p>
<p style="text-indent:0em" class="lg-abnormal"><div class='lg-row'>太白得地湘南得名越州族姓子滹沱正脈孫道無南北祖權實顯家麟殃害兒孫休負屈莫教辜負破砂盆</div>
</p><p class="head3">又<span class='note-inline'>(節菴祿書記請)</span></p>
<p style="text-indent:0em" class="lg-abnormal"><div class='lg-row'>不仕非輕祿傳燈非為名存大梅船子之節操步玅喜應菴之準繩生不膺豪貴之勢老不以筋骨為能一條楖栗列挈挈真金終不混沙塵</div>
</p><p class="head3">又<span class='note-inline'>(修木林書記請)</span></p>
<p style="text-indent:0em" class="lg-abnormal"><div class='lg-row'>獅行不假伴侶獨木終不成林走殺五湖龍象方知吾道大行看孔著楔見兔放鷹眾角雖多在一麟</div>
</p><p class="head3">又<span class='note-inline'>(玉燈昇知藏請)</span></p>
<p style="text-indent:0em" class="lg-abnormal"><div class='lg-row'>眉鬚彷彿依稀鼻孔似也不似燈王座上昂然塵揮樂說無畏無聲是真聞有見元非實玉本無瑕法身無跡挂角羚羊何處覓</div>
</p><p class="head3">又<span class='note-inline'>(覺乘印知藏請)</span></p>
<p style="text-indent:0em" class="lg-abnormal"><div class='lg-row'>者阿師太無狀佛法不順人情生平自稱強項心印心兮無文覺後覺難比況可憐杜撰丹青剛要揮圖紙上</div>
</p><p class="head3">又<span class='note-inline'>(昱林知知藏請)</span></p>
<p style="text-indent:0em" class="lg-abnormal"><div class='lg-row'>普化翻筋斗親見盤山來謂此是吾真止可誑嬰孩不受誑吩咐昱徒若遇色見聲求之者與伊重加指注一上</div>
</p><p class="head3">又<span class='note-inline'>(非石琇知藏請)</span></p>
<p style="text-indent:0em" class="lg-abnormal"><div class='lg-row'>無人識得渠筆描安得似卞氏有連城要非尋常石離此用秪者是應是渠儂嫡骨兒方能窺得半邊鼻</div>
</p><p class="head3">又<span class='note-inline'>(宗朗心知藏請)</span></p>
<p style="text-indent:0em" class="lg-abnormal"><div class='lg-row'>生鐵其面坦蕩其胸為人徹骨無假借容覓心不得處方始契吾宗是何宗三千里外有同風</div>
</p><p class="head3">又<span class='note-inline'>(隱中顯書記請)</span></p>
<p style="text-indent:0em" class="lg-abnormal"><div class='lg-row'>厥性最僻心直如絃為人如為諸己弘道如救頭然隱顯神機莫測捲舒迥絕言詮志可繼芳堪聯分付兒孫莫浪傳</div>
</p><p class="head3">又<span class='note-inline'>(六標蓮侍者請)</span></p>
<p style="text-indent:0em" class="lg-abnormal"><div class='lg-row'>者老漢特杜田以咳唾為棒喝以辣掌當妙玄摑得石人汗出香標陸地之蓮愚人哂我智乃知焉睹須另眼觀其志詎在音聲色相邊</div>
</p><p class="head3">又<span class='note-inline'>(險崖惺侍者請)</span></p>
<p style="text-indent:0em" class="lg-abnormal"><div class='lg-row'>鹽官扇子索犀牛三應三呼事有由非是老婆心太切卻憐稚子豁雙眸雙眸豁吩咐惺禪惺惺著記取老漢者般面目他時莫被膚見禪頭當面諱卻</div>
</p></div>
<div class='div-other'><a id='mulu35' />
<p class='h2'>沈或彬請讚雙親圖</p><p style="text-indent:0em" class="lg-abnormal"><div class='lg-row'>承芳啟後容止淵閑鼓琴瑟而好合得教子之家傳父道存乎一世母儀不媿三遷繞膝喜兒童滿眼前程思退步何先謹奉佛兮樂善不倦結蓮胎景上品之緣因既正果無偏生平志行無餘憾留與兒孫作遠觀</div>
</p></div>
<div class='div-other'><a id='mulu36' />
<p class='h2'>王石公居士真贊</p><p style="text-indent:0em" class="lg-abnormal"><div class='lg-row'>昔之龐今之王道行依稀相似鼻孔互有短長見賢思齊也男兒當自強吸盡西江盈漢水清清一派續襄陽</div>
</p></div>
<div class='div-other'><a id='mulu37' />
<p class='h2'>又自讚<span class='note-inline'>(簡文印書記請)</span></p><p style="text-indent:0em" class="lg-abnormal"><div class='lg-row'>舉措得人憎烈倔無比並不攻東魯書直佩無文印逢人印破面門鮮有識其底蘊可憐正法眼瞎驢滅三聖引得直下兒孫倒行吳越之令</div>
</p><p class="head3">又讚<span class='note-inline'>(鑒融宗知藏請)</span></p>
<p style="text-indent:0em" class="lg-abnormal"><div class='lg-row'>狀貌如斯庸陋被人喚作宗工大抵語驚時聽無非理事雙融賺他湖海之士撥草瞻風不遠千里折節而從朝打鳳暮羅龍異目超宗豈易逢</div>
</p><p class="head3">又<span class='note-inline'>(道開蓮知藏請)</span></p>
<p style="text-indent:0em" class="lg-abnormal"><div class='lg-row'>脫珍御著敝垢習氣不除默時說說時默早涉脣吻若是繼往<span class='note-inline'>(開來)</span>光前裕後自然水到渠成蓮聞陸地謾謂他年秪者是</div>
</p><p class="head3">又<span class='note-inline'>(素即知客請)</span></p>
<p style="text-indent:0em" class="lg-abnormal"><div class='lg-row'>素不相識渠是阿誰是我不是我土上枉加泥直饒描似無非鏡裏的若識渠儂真面目親承應許克家兒</div>
</p></div></div>
<div class='div-w'><p class="pre">　<span class='note-inline'>(法侄成英　成旻　成智　侄孫佛衣<br/>　　　佛雯　戒弟子奇明　拙浪　越三<br/>　信士鄭維周室蕭氏　蔣茂修室王氏<br/>　　　劉通也室王氏　比丘尼惟修等同<br/>　　　刻第八卷)</span></p>
</div>
<p class='juan'>一揆禪師語錄卷八終</p>
</div><!-- end of div[@id='body'] -->
</body></html>