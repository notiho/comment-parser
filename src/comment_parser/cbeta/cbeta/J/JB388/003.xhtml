<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎一揆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>一揆禪師語錄卷三<span class='note-inline'>(師諱元揆)</span></p><p class="byline">侍者成法記錄</p>
<div class='div-other'><a id='mulu11' />
<p class='h1'>住潭州神鼎資聖禪寺</p><p>上堂神光失<span class='corr'>卻</span>一臂雲門拶折一足喚作為法忘軀寧免求榮反辱大抵河裏失錢不離河中撈摝梅花撲鼻馨香寒耐一番徹骨君不見卞氏璞三獻曾經遭刖足屈屈堪述斷絃須是鸞膠續。</p>
<p>小參立地待你搆去皮下不可無血露柱咬定牙關燈籠冷笑不徹且道笑阿誰笑諸人耶笑自己耶笑山僧耶你也理會不得我也理會不得留與擔板禪和日用中證龜成鱉。</p>
<p>晚參眼若不睡諸夢自除山僧夢中說夢諸人夢巾聞夢聞說分明如夢斯覺夢覺覺非覓甚麼碗喝一喝。</p>
<p>冬夜小參今日初三明日初四陽從何長陰伏何之與天地而同根會萬物為一體釘樁搖櫓漢有甚共語處須知一人不在此限空手把鋤頭步行騎水牛人從橋上過橋流水不流還見傅大士麼初三初四月如鉤。</p>
<p>至節上堂問冬至時添一線長未審水牯牛鼻孔長多少師卓拄杖進云除<span class='corr'>卻</span>者箇又作麼生師便打進云可謂意氣不從天地得英靈豈藉四時遷師云鼻孔謾撩天僧便喝師又打進云德山棒不須拈出臨濟喝撥置一邊去此二途乞師指示師云去此二途問將來進云轉見不堪師又打乃舉溈山示眾云仲冬嚴寒年年事晷運推移事若何仰山進前叉手而立山云情知你答者話不得香嚴云某甲偏答得山如前問嚴亦進前叉手而立山云賴遇寂子不會師云養子不及父家門一世衰若是神鼎門下放過不可頌云晷運推移化日長香嚴寂子太郎當花枝無奈爭春早惹得遊蜂著底忙。</p>
<p>晚參杲日當空堅冰不解非一日之寒靈光獨耀有眼如盲非一日之病有般底便道冰只在水光只在眼開眼也著合眼也著不免喚侍者速與糞箕笤帚會麼剖出無瑕方是玉畫成有足即非蛇。</p>
<p>說戒上堂戒急乘緩溈山落節於寒拾乘急戒緩老盧奪標於黃梅甕裏不曾走鱉衣中誰識有珠不許夜行投明須到也須是箇人始得然雖如是過河須用筏到岸不須船釣船不犯東西岸始信篙人用意良。</p>
<p>佛成道日上堂問古今無欠缺歷劫絕盈虧未審正覺山前悟箇甚麼師云築著磕著進云和尚猶是重添註腳師云你作麼生進云日午覓金烏師云兔子不離舊窠僧便喝師便打僧云不得艸艸師云你但喫棒著進云雪上更加霜師云也不辜負你問未離兜率已降皇宮未出母胎度人已畢既是度人已畢因甚麼又向雪山六載師云好人不肯做剛要屎裏臥進云世尊說法眾生隨類各得解即今和尚說法還許學人解悟麼師云不許進云且喜龍吟霧起家家雨虎嘯威獰浩浩風師云龍蛇易辨衲子雖瞞乃橫按拄杖云劍為不平離寶匣要知不平事麼佛道懸曠久受勤勞乃可得成黃面老子六年餓得眼花一睹明星而悟其奈南泉以道喚作平常心米胡以悟道為落第二山僧將者幾箇老骨撾縛作一束送在洞庭湖裏諸人要見南泉則易見米胡則難見米胡則易見神鼎則難要見神鼎麼卓拄杖云三十年後。</p>
<p>除夕小參衲僧家見義不為何勇之有多少英靈漢從年頭至年尾被一隊山精鬼怪埜犴狐狼東撞西曳不得自由山僧以大圓鏡而炤破之不施寸刃而折服之直得藏身無地抱屈含冤忽有箇傍不甘底道長老今朝臘月三十日也何得為他閒事長無明但向道山僧住持事繁。</p>
<p>元旦上堂甲子年正月一從頭號令斬新出普天一致太平春埜老不知堯舜力只此不知與不識玅德空生讚嘆不及。</p>
<p>晚參直鉤釣獰龍曲鉤釣魚鱉離鉤三寸道將一句來粲書記云不貪香餌味始是碧潭龍師驀頭便棒粲禮退師云還有麼眾不出師云不堪點額。</p>
<p>上元解制上堂把住片雪點紅爐熱發作麼放行嫩柳垂金線熱發作麼兩頭坐斷死水平沉別具金剛眼睛自是輝天鑑地我見燈明佛本光瑞如此若是冷水浸冬瓜緇田無一簣之工鐵圍有百刑之苦莫言不道。</p>
<p>佛涅槃上堂摩胸告眾槨露雙趺將謂人天百萬一時眼裏無珠致令二千年後被人看破老胡目道向甚處看破微雨灑花千點淚淡煙籠竹一堆愁。</p>
<p>師至湘陰縣觀音會眾信請陞座問世尊在世無四眾弟子不說法今日四眾雲臻未審和尚說箇甚麼師云天無私蓋進云恁麼塵塵剎剎盡證無生也師云文不加點進云秪如文星橋與八景樓終日對談何事師云將謂無人證明進云我面前無你你面前無我誰為說者誰是聽者師云何得當面諱<span class='corr'>卻</span>進云埜色更無山隔斷天光直與水相通師云且喜領話問不昧本來身如何是法身邊事師云枯樁繫癩馬進云浩浩塵中如何辨主師云你問阿誰進云四眾幸蒙師指示從今法法本無差師云知心能幾人乃云十字街頭伸佛手幾個知歸笙歌叢裏啟圓通還期達者二臂四臂八萬四千母陀羅臂齊舒千眼五眼豎亞一隻摩醯正眼洞照爍破昏衢之暗豁開劫外之機化穢邦淨土一如攪酥酪醍醐一味要令未得者得未證者證秪如大士堅密身一切塵中現諸人作麼生與他相見卓拄杖云若將耳聽終難會眼裏聞聲始得知。</p>
<p>佛誕上堂來此世界八千番將謂忘<span class='corr'>卻</span>出頭便作獅子吼誑謼閭閻賺他一類逐鹿之夫普天匝地自古至今各各心憤憤口悱悱欺胡瞞漢逐惡隨邪大似曳尾靈龜潑油救火神鼎恁麼道諸人還甘麼若也甘去則從上無過若也不甘山僧性命在諸人手裏然雖如是不因紫陌花開早爭見黃鶯下柳條。</p>
<p>遠菴老和尚忌日拈香巴陵三轉語鈍置相顢頇神鼎無一言坐斷千峰寒且道還愜先師意麼若教頻下淚滄海也須乾。</p>
<p>開爐小參爐頭熱鬧諸人慣便諸方本分鉗鎚箇箇望風乞命隨汝顛倒所欲南斗七北斗八便見南來北來不將黃葉止啼真語者實語者只貴說到行到若是接響承虛不免露柱攢眉燈籠發笑。</p>
<p>上堂問不圖熱鬧門庭只要流通正眼熱鬧門庭即不問流通正眼事若何師云逢人切莫錯舉進云如何是正眼師云高聲著進云幾年流浪奔波若今日歸家唱凱歌師云猶在門外之遶問當陽一著即不問金鐘玉版事如何師云眼中不著屑進云如何是金中玉師云你是土壑子進云如何是玉中金師云一鎚粉碎僧擬議師便打乃云開眼也著合眼也著明眼衲僧何處摸索擬待為眾道破其奈多口阿師在傍連忙搖手道莫莫你道莫甚麼留與長連床上禪和九十日內橫咀豎嚼。</p>
<p>小參問三世諸佛歷代祖師口挂壁上和尚今日如何舉唱師云若善知時節吾今不再三進云人人本具因甚要紅爐煆煉師云你是鈍鐵僧禮拜師便打問龍生金鳳子衝破碧琉璃琉璃已破金鳳子即今在甚麼處師云鈍置殺人進云恁麼傷心江上客不見故鄉人師云你見箇甚麼道理進云若有道理所見打折拄杖有分師云山僧沒氣力打你乃云直鉤釣獰龍曲鉤釣魚鱉不是太郎當只為婆心切切切不顧腳下泥深三尺拈拂子云山僧垂鉤也是曲是直只饒辨得曲直分明也是死水中物畢竟如何果是碧潭龍不貪香餌屑。</p>
<p>冬至上堂問陽回大地燄發冰河直切提持如何指師云石筍抽條長丈二進云只如天地未分陰陽未判和尚又作麼生師云虛空安耳穴乃云陰伏陽回萬物萌動漢宮女則日添一線長水牯牛欄中常甘水艸作世法商量也得作佛法商量也得獨有神鼎拄杖子道不得不得且道因甚如此撐天拄地先天地不屬陰陽造化工直下點開千聖眼觸翻蚯蚓化獰龍卓拄杖下座。</p>
<p>晚參休去歇去又用開口作麼但願空諸所有出得荊棘林還落屎窖裏慎無實諸所無不覺日又夜爭教人少年。</p>
<p>成道新鐘發聲上堂豁開夢眼大闡一音天龍寂聽生歡地獄停酸息苦其奈瞽者不知午夜虛明聵者那覺晴空霹靂驀拈拂子擊香臺云明星現也法音震也其或尚留觀聽不免鐘聲披七條時時為汝徹困。</p>
<p>晚參馬祖鹽醬不少神鼎鹽醬俱無不是門庭迥別要免遞相塗污山僧恁麼道早是潑第二杓惡水了也何況較量豐嗇者乎急著眼謾躊躕若箇男兒不丈夫。</p>
<p>除夕小參三百六十箇閑窠窟今朝為汝等一時破除卓拄杖云委悉麼香嚴老子向者裏一擊忘所知更不假修持便窮到無卓錐之地連錐也無直得淨裸裸赤灑灑無可把得到恁麼田地亦未是衲僧極則如何免得臘月三十日到來不著忙去要得相應須向山僧未開口前一回瞥地略較些子脫或未然相逢不遇調羹手辜負梅花又一年。</p>
<p>元旦值雪上堂問千七百則陳爛葛藤不勞拈出作麼生是斬新一句師云天無私蓋進云舊歲殘花萎新春瑞艸芳如何是不遷底意旨師云地無私載進云與麼則和尚坐致太平也師云不許夜行投明須到乃云歲朝春黃河清真罕遇聖人生天地合其德日月合其明地平如掌瑩潔如銀林下道人若為話會野老不知堯舜力鼕鼕打鼓樂昇平。</p>
<p>解制上堂長期短期以悟為期大象不遊免徑大海不宿死屍只許老胡會不許老胡知三千里外逢人不得錯舉。</p>
<p>清明掃諸祖塔上堂春日晴春花明春禽瑣碎春水鳴琴無縫塔中祖師忍俊不禁突出百艸頭上指點安心法門塞乎天地充滿乾坤若也觸途成滯便見屍橫萬里白骨堆山大眾還見祖師麼淚血染成紅杜鵑。</p>
<p>上堂今日是佛生日為他人喝彩終無了日不是佛生日乍可違條不可越例雲門一棒不違條也藥山一杓不越例也神鼎不打者鼓笛違條越例總不干及為甚如此祖父閒閒兒孫得力。</p>
<p>結夏小參護生禁足衲子家風殺盡安居道人活計既殺盡何為護生既護生豈宜殺盡者裏別具眼腦便見開一片畬種一籮粟仰山夏不空過日中一食夜後一寢溈山夏不空過既不空過莫是有為麼辜負仰山莫是無為麼辜負溈山如何得不辜負去不見道護生須是殺殺盡始安居會得箇中意鐵船水上浮。</p>
<p>遠菴老和尚忘日拈香來神鼎為破天荒主天童令行吳越數十年風行楚浙毒遍寰區只知結盡冤讎不顧惡聲流布帶累神鼎不得自由今當者老子三週忌辰不免將伊鼻孔扭捏作一分香大眾且道是酬恩雪恨是外揚家醜雖然父為子隱則得子為父隱則不得。</p>
<p>解夏小參黃龍潭裏下三百六箇吊筒蝦亦不遇勞而無功翠巖一夏與師僧東語西話救得眉毛缺落牙齒爭似神鼎者裏禁足不憐鵝護雪安居不驗蠟人冰直教天台日日普請南嶽時時遊山朝耕隴上雲暮種巖前月終不將珍珠作豌豆糶<span class='corr'>卻</span>何為如此祥麟止有一隻角。</p>
<p>中元會弟子沈君弘追薦請上堂一靈真實性隨類現千般離合縈歡戚歸元悉坦然所以鏡像空華徒勞把捉碧潭明月撈摝方知無功用解脫門不思議三昧力不出乎江南兩淛春寒秋熟而已若乃推倒涅槃城踏翻生死海塵塵遊大寶王剎步步越華藏毘盧謂是徹證無生也是兒孫邊事大眾正恁麼時且道俞氏善人即今在甚麼處西風一陣來落葉兩三片。</p>
<p>晚參大盡三十日小盡二十九馬載與驢馱癡狂外邊走累人伸驢腳累人展佛手仔細思量著使人笑破口眾中有解笑者是山僧同參有麼比擬張麟兔亦不遇。</p>
<p>九日上堂問今日重陽九月九家家歌飲茱萸酒秪如林下道人如何話會師云俗氣不除進云正山明水秀之際乃橙黃橘熟之時如何是應時節一句師云闍黎猶向者裏著倒進云千林黃葉歸根去萬里青天迥一輪師云海中果子樹頭心乃云節屆重九俗尚登高即俗明真不妨愜好然而諸聖道高凡夫貢高縱有志高心高爭似衲僧眼高神鼎門下要亦未為極致何故平步登高易從空放下難或有道長老說高說下莫是為人處麼但向他道自笑年來無合煞平高就下教兒曹。</p>
<p>晚參臺山路上婆子逞盡風流鄂渚渡頭梢公撈蝦摝蜆渡得一箇喚回半箇接響承虛堪作甚麼更惜嵩山破灶墮未必人人辜負我雖然覿面堆堆幾箇迷逢達磨。</p>
<p>開爐上堂磨磚不成鏡坐禪不成佛冷水浸東瓜大家撕淈[泳-永+盾]別有好商量節目更節目一聲豆爆冷灰中六六元來三十六。</p>
<p>晚參隔山見煙便知是火惜取眉毛好樹動有聲便知是風照顧腳下好眉毛腳下風火不停更深猶自可午後更愁人。</p>
<p>冬至謝自覺松友二上座緣幹回齋上堂陰消陽長有功者賞拄杖抽條也直聳上三十三天遊遍四天下直得冰河發燄鐵樹開花驀於十字街頭撞著普化掣風掣顛布袋長汀橫拖倒曳一時荷負歸來並作飯香佛事因齋慶讚即且置如何是者隊漢著力底句塵中能作主化外自來賓。</p>
<p>遠塵上座請上堂無賓主句火爐邊文彩全彰不用宣大藏五千詮不及禪流安可妄流傳把定封疆將謂深固幽遠無人能到和盤托出便見飯籮邊坐餓殺者多詎知舒卷自由全心即佛運心平等全佛即人驀豎拂子云向者裏知解稍存飲水也須防噎還委悉麼陶潛不預東林社今昔蓮宗枉挂名。</p>
<p>臘八上堂睹星悟心聖賢無兩心得道失道天下無二道無二道明相告毘婆尸佛早留心直至如今不得妙。</p>
<p>歲夜小參一年今日盡是為歲窮卓錐無地也是為人窮人窮有錐在歲窮有日在只饒身世杳忘佛法俱泯敢保亦未徹在何故若要明辨端倪體取面目現在。</p>
<p>元旦上堂新歲行新令剛要說新語山僧從是思惟終不以巧妙言辭尖新語句落賺諸仁若是拈頭作尾拈尾作頭延一日為一劫促一劫為一日也是尋常作略如是則年依舊月依舊大眾依舊拄杖依舊卓一卓云換斗移星只等閒英雄肯落他人後。</p>
<p>解制上堂三冬無煖氣俗氣未曾除除得俗氣猶是婆氣一念萬年去寒灰枯木去古廟香爐去一條白練去且道是甚麼氣莫認定盤星領取鉤頭意。</p>
<p>清明小參笑<span class='corr'>卻</span>成哭哭也堪笑不薦本有爺娘伶俜甘作不孝若也孝腳頭步步長安道稍涉遲疑隔萬山依然白骨堆青艸。</p>
<p>中秋易九有文學請上堂大顛扣齒文公徹見根元黃檗安名相國推門落臼承當過量事須還過量人發明過量機施設過量用不資餘力左右逢源捲舒立方外乾坤縱橫挂域中日月於不思議處因行掉臂時迥出一輪光吞萬象非圓非缺無物比倫任是靈山話底曹溪指底何似水中撈摝得底且道因甚得到與麼地月中仙桂和根拔非比尋常第一枝。</p>
<p>晚參電捲星馳到即不點纔涉思惟點即不到及乎坐斷兩頭劈開向上一竅一句中具三玄門一玄門具三要且道是甚麼竅檢點得出不謬為神鼎禪客其或未然鄭州梨青州棗大抵勿過出處好。</p>
<p>小參離心意識參澄潭不許蒼龍蟠絕凡聖處學豈特無繩而自縛進前則垛生招箭退後則墮坑落塹左不得右不得取不得捨不得不可得中恁麼得猶添腦後三斤鐵畢竟如何絕後再甦欺君不得。</p>
<p>開爐上堂問十方聚會即不問選佛場開事若何師云今日結制進云如何是普利人天句師云痛棒熱喝進云秪如護生須是殺殺盡始安居是何作用師云知心能幾人進云恁麼則當陽舉示分明極動地風光遍界彰師云衲子難瞞問如何是有句無句師云絲來線去進云如何是如藤倚樹師云抱贓叫屈進云秪如樹倒藤枯句歸何處師云笑倒傍觀問萬松嶺上雲靄靄神鼎爐內燄騰騰且道是何祥瑞師云眼中莫著屑進云雨灑深林聲瀝瀝浪滔天上白漫漫師云換<span class='corr'>卻</span>你眼睛問背覺合塵即不問背塵合覺事如何師云甚處去來進云一念回光即同本得師云禮拜了退進云離心意識參絕凡聖處學未審參見阿誰學箇甚麼師云曾問幾人來問獅子出窟時如何師高聲云道甚麼進云未出窟時如何師云看你分疏不下進云已出未出時如何師便喝乃云不寒不熱火爐不儉不豐床榻且喜南來北來缽囊次第高挂無賓主句重提未免深錐痛拶虛空摟出骨筋旋把龜毛倒拔還他鐵額銅頭於此倒戈卸甲相將坐致太平一曲高歌哩囉若也守轍循途一任鑽龜打瓦。</p>
<p>晚參結制半月瞥也不瞥瞬目揚眉大巧若拙覓巧了不可得拙自何來山僧有箇切近法門不免以資傍瞥乃屈指云初三十一中九下七愜值諸人打七會麼面赤不如語直。</p>
<p>晚參鍋是鐵鑄飯是米做十箇五雙咸善分布飯不是米鍋不是鐵十箇五雙如癡如兀山僧雪上加霜終不將龜證鱉以拄杖卓一卓云不於者裏究根元直待當來問彌勒。</p>
<p>冬至上堂問<span class='note-inline'>(冬至)</span>陽回即不問古鏡重輝事若何師云天左旋地右轉進云絲懸綠水浮定有無之意且道和尚為人在甚麼處師云領取鉤頭意進云直透龍門雲外客肯遭點額弄潮回師云險問陰伏陽回今時邊事一爻未動以前還有商量也無師云乾三連坤六斷進云時節<span class='corr'>已</span>蒙師指示宗猷大闡請師宣如何是先照後用師云山僧有棒不易拈出進云如何是先用後照師云須知痛癢始得進云如何是照用同時師打云放過不可進云如何是照用不同時師云禮拜了退進云恁麼則舉動無非華藏界大千迸出不傳機師云相逢者少乃云群陰剝極一氣潛回葭管灰飛萬物萌動岸容待臘將舒柳眼之青山意衝寒欲發梅腮之笑天何言哉不失序也地何言哉發育物也於斯見得<span class='corr'>卻</span>被物轉有甚共語處若能轉物即同如來直須撥動天關掀翻地軸把住則六陰充塞日月無光放開則大地陽回花生碓嘴水牯牛乘時頭角崢嶸馬駒兒奮迅踏殺天下正恁麼時且道承誰恩力揮拂子云意氣不從天地得英雄豈藉四時推。</p>
<p>小參一九二九相逢不出手衲僧家豈是三家村裏打月令底念話杜家一日缽盂兩度溼折腳鐺子提上挈下<span class='corr'>卻</span>倩阿誰金剛圈作麼跳栗棘蓬若為吞室中無立雪之操持槽廠無負舂之實履可悲可痛有般漢便道歸家不問程途事美食元非中飽人雖然金剛王劍要且不甘何故太平寰宇斬癡頑。</p>
<p>臘八上堂問明星現時世尊悟道道本不迷悟箇甚麼師云黃河三千年一度清進云四十九年說法不曾說著一字此意如何師云五百載聖人出乃云昔之星今之星光無二現古之眼今之眼見無兩般無兩般聖不加增凡不加減無二現古今日月依舊山河忽若風雨晦冥向甚處與釋迦老子相見若也見得本無悟亦無迷迷悟由來第二頭如何是第一頭雲淨長天月一鉤。</p>
<p>托缽歸晚參歌管樓前薦得只在途中喪車幕裏知歸不離家舍城裏佛山裏佛撞頭磕額是何物一塵入正受諸塵三昧起入荒田不撿信手<span class='corr'>卻</span>拈來人人飽足觀光一一珠回玉轉莫嫌井深休怨綆短但知得妙迴途說甚窮坑難滿。</p>
<p>除夕小參歲歲結交頭一年分一度神鼎無可分打鼓重剖露不烹露地牛不跨大雄虎剔起無盡燈截斷千差路來年何處來去歲歸何處塵劫一念觀了無去來住頭頭解脫門卓卓象王步今日與明朝六六三十六。</p>
<p>元旦上堂問陳爛葛藤即不問新年佛法事如何師云野老不知堯舜力鼕鼕打鼓樂昇平進云獅子遊行芳艸綠又作麼生師云縮頭去進云踏翻日月撥轉乾坤去也師云莫鹵莽好問雪月舒光為甚碧潭無影師云覷著則瞎進云舊歲<span class='corr'>已</span>去新歲到來如何是不落新舊底句師云早落新舊也進云秪如古人三句明甚麼邊事師云三句外薦取進云千聖共傳無底缽大家齊樂太平年師云又恁麼去也乃云喜慶大年朝豐占事事饒天饒蓋地饒載日月饒照臨山饒高水饒深洞庭饒浩渺直得八百里波濤與萬松嶺風濤日夜對談實相演出無量微妙章句不出者箇饒字詮釋盡盡致令大地眾生有情無情獲無量樂證無量果桃符神聞得道長老色色現成何用你大驚小怪阿呵呵怪不怪溫故知新奚分外。</p>
<p>晚參少林分皮分髓南嶽得眉得心老盧不會不得臨濟點將火焚牧羊憐蘇武望漢笑李陵聖不慕他靈非重己三尺浪高魚化龍癡人猶戽夜塘水。</p>
<p>元宵解制上堂上元燈元宵節明暗雙雙箇時節放出無毛蜚大虫踏翻劫外光天月正當乾坤失色燈月潛輝明暗雙忘若為辨主須彌南畔打三更北俱盧洲日卓午。</p>
<p>祈雨小參師云赫日裏我人雲霧裏慈悲拄杖子慈悲去也化作大龍普施霖雨是雨不從身出不從心出不自雲生亦非空有以不思議力時行雨事成熟穀稼澤潤枯槁大眾還識山僧拄杖麼卓一卓云霹靂過頭切忌瞌睡。</p>
<p>長沙文學易九有居士請至福嵩建中元會薦亡上堂問應供自恣即不問幽冥普利事如何師云風若恬林自直進云未出神峰時居士與和尚刀斧劈不開及到福嵩還立賓主也無師云仲尼<span class='corr'>已</span>見溫伯雪進云即今大座當軒和尚有何垂示師云相見又無事不來還憶君進云秪如向上一路千聖不傳未審從上以來如何授受師云彼自無瘡勿傷之也進云若不登樓望焉知滄海寬師云但自不亡羊何須泣岐路乃云若論此事大檀越未建壇場時薦得多少分曉更待山僧搖脣鼓舌又多少節文也久參上士直下知歸稍涉遲疑不免葛藤矢上加尖去也頂[寧*頁]眼豁真照無邊及第心空通霄有路破生死昏衢之暗一明一切明截煩惱結使之根一斷一切斷靈不重己聖不慕他全體露堂堂真機活卓卓到者裏坐斷十方還同點額密移一步始見飛龍不起滅盡定示現諸威儀不捨凡夫法勤修殊勝行以此利生無生不利以此資福何福不資正當茲普度道場座前大儒請主為薦哀哀父母之罔極瑟琴好合之鸞侶以及冥冥幽囚者眾懺其罪釋其愆息苦停酸當處解脫者秪如罪性不在內不在外不在中間諸仁若為懺得好若也懺得不獨今生父母直得累世姻親一時罪畢有般漢便道鑊湯爐炭吹教滅劍樹刀山喝使摧何異潑油救火雖然如是不因夜來鴈爭見海門秋且功不浪施一句作麼生道一氣不言含有象萬靈何處謝無私復舉秀才閱千佛名經問長沙岑和尚云百千諸佛但見其名未審居何國土還化物也無岑云黃鶴樓崔灝題詩後秀才還曾題否才云不曾題岑云得閒題取一首好師云老大宗師善應來機不合己所不欲而施於人秀才小出大遇曷勝風騷其奈鼻孔<span class='corr'>卻</span>在他人手裏是事且置大眾要會小出大遇事麼不遇中郎鑑還同野舍薪。</p>
</div>
<div class='div-w'><p>　<span class='note-inline'>(門弟子明秀　成曠　同捐刻第三卷)</span></p>
</div>
<p class='juan'>一揆禪師語錄卷三終</p>
</div><!-- end of div[@id='body'] -->
</body></html>