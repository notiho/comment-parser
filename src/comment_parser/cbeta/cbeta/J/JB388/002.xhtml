<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎一揆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>一揆禪師語錄卷二<span class='note-inline'>(師諱元揆)</span></p><p class="byline">侍者圓誓記錄</p>
<div class='div-other'><a id='mulu9' />
<p class='h1'>住潭州神鼎資聖禪寺</p><p>師於康熙辛酉秋自郢州永隆赴浙江瑞巖省覲即首座寮受請次年二月十二日入院契先符和尚率眾請主院事。</p>
<p>山門大開甘露門出入得自在偉鳳及祥麟切忘存知解擬議思量且居門外。</p>
<p>佛殿本無名字方便呼之紫磨金色土上加泥且道禮拜即是不禮即是掬水月在手弄花香滿衣展具便拜。</p>
<p>伽藍十八位與二豪貴風虎從兮雲龍會新長老展瓣香靈山舊話從頭敘。</p>
<p>祖師斷神光一臂吐黃檗之舌毒氣入人深冤豈無入雪今朝鼻孔一時穿莫道鼻頭痛不徹。</p>
<p>據室此是從上煆煉聖凡打鳳羅龍之所須是有丹山之鳳瀚海之龍始得若是羽毛相似頭角依稀卓拄杖云假雞聲韻瞞人未可糢糊放過。</p>
<p>拈疏云黑底是字白底是紙文彩全彰周公之禮若欲對眾宣揚又是重遭惡水。</p>
<p>同門疏靖退云小節大事有因緣感同人之心血傾肝膽之真言諦聽直須諦聽流傳切忌訛傳。</p>
<p>法座諲老三十年處此座諸方將謂高而無上廣不可及新長老到來只是舊時底且道以何為驗看取令行時曳杖便陞。</p>
<p>拈香云此一瓣香尊乎舉世無倫匹者貴也民無得而名焉熱向爐中奉為當今聖主祝延睿算恭願天下歸仁皇風與玄風並扇萬邦一治化日與佛日同輝次拈香云此一瓣香靈根本固枝大葉繁熱向爐中奉為蒲朝百辟合省尊官伏願為邦家霖雨地久天長作法社金湯增延祿算復拈香云此一瓣香昔年金粟會裏拄地撐天末後太白山中七華八裂今第三回拈出熱向爐中端中供養前住此山次主天童法席現在中興瑞巖堂上傳臨濟正宗第三十二世遠菴老和尚用酬法乳就坐上首白槌云法筵龍象眾當觀第一義師云觀即落第二攢眉又落三異目超宗者如何共指南問洪鐘在虡有扣則鳴寶鏡臨臺遇形則鑑某甲上來請師一鑑師云匝地紅輪誰著眼進云天上無雙月人間只一僧師云切忘喚鐘作甕進云現在四眾臨筵請師再垂方便師云終不節外生枝進云大眾沾恩學人禮謝去也師云伶俐衲僧一撥便轉問人天交接祖印高提四眾雲臻請師垂示師云有眼者見有耳者聞進云建法幢立宗旨普利群機如何演唱師云春至百花開爛熳進云可謂太白燈傳光遍界重輝神鼎照無私師云且喜闍黎共證明僧一喝師便打進云棒頭點出無私旨四眾均沾雨露恩師云知恩即得問清風匝地天雨飄香瑞氣臨門即不問聯芳續焰事如何師云山僧今日開堂進云掀天揭地總是衲僧常分四六尖新亦乃諸方舊套惟有汾陽十智乞師答示師云又理者葛藤作麼進云某甲看來和尚到者裏也是土上加泥師云你又作麼生僧擬議師便打問臨濟家風即不問神鼎大用事如何師云還具眼麼進云衝開碧落千峰秀撥轉乾坤萬國新師云閒言語僧便喝師亦打乃云曹源一滴瀾翻濟北之波掣電之機倒行吳越之令諲老曾行此令掀翻海嶽於茲山吾師復抉其源白浪滔天於此地直得精奇衲子望風乞命乃佛乃祖到此攢眉可謂先後同途古今一致要識古今一致麼拈拄杖云今朝令出新條大啟潑天門戶放出白拈之手劈開疊玅重玄使人人證其知窺見室家之好各各廓其見洞明列祖典型正顯祖席有光人居大國方知貴便見洞庭無蓋水到瀟湘一樣清續焰聯芳即且置穩坐家堂一句又作麼生焚香歌盛世一曲萬年歡起身云元揆寡陋庸才山林廢器只宜長林豐艸粥飯長隨況茲祖庭名勝巨任匪輕自揣何能敢充斯選毋乃同條誼篤抑亦師命難辭諸檀特達之高懷法社耆英之雅誼同聲勸勉推<span class='corr'>卻</span>固難祝聖開堂勉從斯舉藉斯毫末善利上祝永固皇圖次及在筵諸上善人塵塵剎剎助轉法輪世世生生揮戈佛日壽山高峙福海汪洋久立珍重復坐舉保壽開堂三聖推出一僧壽便打聖云與麼為人非但瞎<span class='corr'>卻</span>者僧眼瞎<span class='corr'>卻</span>鄭州一城人眼去在壽擿下拄杖歸方丈師云二大老一挨一拶有放有收大似仲氏吹塤伯氏吹箎雖則曲調尖新其奈傷鋒犯手爭如我契先法兄在座別展一機不讓三聖之作略雖然無語其聲如雷敢問大眾因甚又放過新長老作者場狼藉要知麼伯牙縱有高山調不是知音也大難復結槌下座。</p>
<p>當晚小參十年<span class='corr'>賡</span>罷郢陽春神鼎今翻曲調新不是渠儂恣賣弄沒絃琴上覓知音覓知音撥艸尋山僧此來與眾兄弟牧南泉牛肩九峰犁曳楊岐耙開百丈田炊脫粟飯唱村田樂佛法二字從教日炙風吹忽有箇漢出來道將謂新翻別調依然下里巴謠不覺噓一噓向道禾黍不揚艷競栽桃李春翻合力耕者半作賣花人。</p>
<p>師至湘陰眾善信就下院設齊請上堂法不孤起仗境方生昨日煙霞嶺上今臨萬頃瀟湘杖頭忍俊不禁指點不思議事八景樓玲瓏八面祖師心印全彰花柳巷十字縱橫古佛家風宛爾是處是慈氏無門無善財因甚有眼不見有耳不聞東家點燈西家暗坐卓拄杖云千言萬語無人識惱殺沉湘屈大夫下座。</p>
<p>佛誕請上堂僧問神峰聳翠倒瀉雙溪不容色見聲求如何是佛師云眼裏著沙不得進云滿日說不出如何是法師云驗在目前進云達磨未來東土神光不往西天如何是僧師云奴兒婢子誰家屋裏無進云今日世尊降誕居士設供齋僧有何福德師云種麻得麻種豆得豆進云和尚受人天供將何報答師云山僧結舌有分進云某甲即不然師云你又作麼生進云輕打我輕打我師云吾不如汝乃云九龍吐水浴藍園毒氣彌增八識田香水一<span class='corr'>年</span>澆一度洗清或可在驢<span class='corr'>年</span>雖然水不洗水要且水亦是塵神鼎今日香湯杓柄一概屏絕指天指地休挂齒脣不許雲門剽竊而今道泰時清檀越入山修供喜煞無位真人突出日面月面堂堂逸格超倫諸人還見麼豎拂子云十二處忘閒影響三千界放淨光明。</p>
<p>小參問把住放行即不問獅子出窟便驚人時如何師云惡發作麼進云鼻孔撩天怪他不得師云且信一半進云本地風光阿誰欠少師云幾人平地喫交來乃云昨夜三更失<span class='corr'>卻</span>牛多少尋牛底不識路頭者徒向溪東溪西長嗟短嘆綠楊影裏頓足㥬惶直饒力盡神疲水窮山盡則愈趨愈遠永不能得唯善尋者必不然細審跡步之去向雖不即獲便知不遠荊棘林中直須下腳平田淺艸一目了然忽若隔牆見角便知是牛鼻頭繩索不愁不入手既得入手則喜出望外汝等諸人還有善尋牛者麼得來不費纖毫力最苦騎牛更覓牛。</p>
<p>師誕日謝兩序齋上堂四大一幻身年經四十九伯玉云知非狸奴亦知有山僧至小知飯來但溼口腳瘦艸鞋寬衣穿露兩肘不羨釋迦先那攀彌勒後洗腳上床眠面南看北斗湖海諸高士深山撕聚首口夕扣玄微褰衣一抖擻中下不足論上達知音否若更問生緣山藤劈脊摟棒下證無生一舉四十九。</p>
<p>龍牙中巖和尚到山引座上堂古者道除<span class='corr'>卻</span>黃龍頭角外其餘盡是赤斑蛇在今天下赤斑蛇布滿寰區幸有真龍現前頭角穎異試看雲行雨施俾潤枯槁大眾各各照顧袈裟角著。</p>
<p>弘覺忞師翁忘日拈香云獦獠邁種慣逞顢頇殃害兒孫無數徒誇對御談玄不肖會遭鈍置難辭者片栴檀若謂承嗣馬祖已後喪我兒孫正是閩廣鄉談兒孫安可錯流傳。</p>
<p>天童密雲悟祖忌日拈香云桐棺山頂豁雙眸攪擾叢林四十秋兩腳捎空歸太白惡聲流布遍閻浮神鼎愚孫欲為掩<span class='corr'>卻</span>寧免火上添油休幾箇而今解雪讎。</p>
<p>中元小參瞿曇為母陞忉利天宮之樂不是久居目連為母遊地府黑暗倒懸是大可畏脫輪迴苦趣越三界樊籠雖然孝之所至非世所及要亦人人知有未出常情尋常衲僧家彈指超彌勒動步越釋迦祗如各各本生父母還度脫得麼還識得渠麼若也識得不忻天堂天堂羈不得不怖地獄地獄豈能安能生成萬物與物無傷能長育群萌群生有賴若能如是不獨今生直得多生父母曠代冤親三界二十五有含識群靈一時得解脫果證涅槃樂其或未然梧桐一葉飄金井一度西風一度愁。</p>
<p>勗韜監院為師預祝五旬請上堂問爐煙靄靄瑞氣氤氳大座當軒要津把斷作麼生是把斷句師云寶劍光寒進云作麼生是轉身句師云禮拜著進云作麼生是者邊句師云突出難辨進云作麼生是那邊句師云歸堂去進云達磨不來東土二祖不往西天又作麼生師云少神作麼僧云謝師答話師云聽事不真問郢州白雪師親唱神峰法席又重新如何是神鼎境師云山深水寒進云如何是境中人師云高著眼進云人境<span class='corr'>已</span>蒙師指示如何是直切為人句師便打乃云一向掣風掣顛知他是凡是聖突出日面月面逢人撒土撒沙立方外乾坤展衲僧巴鼻者邊那邊應用無礙左之右之無不宜之直得雲從龍風從虎聖人作而萬物睹秪如無作無生諸仁向甚處著眼打麵麥還州土謹白參玄人光陰莫虛度。</p>
<p>開爐小參神鼎火爐不屬開閉隨家豐儉寒暑一如鍊佛祖以鉗鎚煆聖凡以鑪鞴荊棘林重栽荊棘杻枷上重著杻枷諸方老凍儂只要和麩糶麵不顧人食飽傷心逼蛇化龍證龜成鱉用盡弄猢猻伎倆各各眼睜睜地亦似開眼尿床大丈夫肯受他人處分未為好手山僧抑不得已曲順時宜也不續鳧截鶴夷嶽盈壑寬著程限大開東閣死盡偷心若冷灰一聲豆爆乾坤闊。</p>
<p>請漢波霄大師為座元上堂問臨濟有一句中具三玄門一玄具三要還許學人請益也無師云莫被葛藤絆殺進云如何是一句中具三玄師云果然跳不出進云如何是一玄中具三要師云我者裏一要也無進云如何是第一玄師云洗腳上床眠如何是第二玄師云屋漏見青天如何是第三玄師云誰知被底穿如何是第一要師云猢猻戴紙帽如何是第二要師云堪驚亦堪笑如何是第三要師云亂向者裏叫進云三玄三要蒙師指向上宗乘事若何師云鐵棒撐驢眼僧云有意氣時添意氣不風流處也風流師打云猶欠者棒在問撾鼓陞堂即不問徹底掀翻事若何師云七棒對十三進云祖師鼻孔一脈流通因甚有臨濟曹洞師云江南地暖塞北天寒進云棒喝交馳如何迴避師云著忙作麼進云龍生金鳳子衝破碧琉璃師云照顧鼻孔乃云睦州接大樹于黃檗覆陰天下眼裏有珠仰山陞兜率說伽陀拶入聖位猶在夢裏若是過量人能行過量事跨飛龍天漢鼓陸地波濤如鸞鳳衝霄不留其跡高高山頂立深深海底行就下平高為物作則乃可眼目人天儀範末學按下雲頭即且置要更進步於百尺竿頭須到座元寮為汝深錐痛拶。</p>
<p>說戒上堂問人天交集即不問月映千江事若何師云有眼者見進云昔日世尊四十九年說法未曾說著一字和尚今日又說箇甚麼師云不惜兩行眉進云多虛不如少實師云錯下名言問昨日今朝事不同如何是親切為人底句師云覿面更無私進云登山須到頂如何是最初一步師云闍黎足下自分明進云與麼則長安風月家家照去也師云且喜領話乃云未有世界早有此性風吹不動天邊月世界壞時此性不壞雪壓難摧澗底松恁麼見得徹去則諸人戒體本自圓明本來清淨染汙不得既汙不得則優波離尊者要且不甘既不甘向甚處與他相見河裏失錢河裏摝。</p>
<p>晚參問昔日七賢女遊屍陀林一女云屍在者裏人在何處一女云作麼作麼意旨如何師云鬼家活計僧便喝師便打問參禪打坐圖箇甚麼師云將勤補拙進云恁麼一切平常去也師云接竹點天問達磨不來東土還有法可傳也無師云石中有玉進云如何是所傳底法師云沙裏無油乃云眉毛撕結家貧遭劫鼻孔撕觸含冤叫苦燈籠露柱語耳忻忻無位真人淚下如雨退無門進無路左無聊右無措恁麼時總是涅槃堂漢也還有得路通霄死中得活者麼省知藏一喝師云棺材裏撐眼良久云獃郎猶向火邊蹲奼女已歸霄漢去。</p>
<p>麗宗和尚入塔諸門弟子請上堂問樹高千丈葉落歸根如何是歸根的句師云被你道著進云未審和尚今日陞座說箇甚麼師云錦上添花問法界不容身因甚可菴和尚今歸神鼎師云冤有頭債有主進云男子身中入定時女子身中從定起又作麼生師云非汝境界乃云法身等虛空應物如水月睹斯光者除熱惱而獲清涼廓情懷而消愁戚無幽不燭無水不含當明中有暗勿以暗相睹當暗中有明勿以明相遇如是則生滅去來本如來藏即且置秪如道老僧不在明白裏向甚處與可菴和尚相見要知麼牛頭沒去馬頭回覿面誰能著眼窺正法眼滅瞎驢兒孫輩輩驗家肥。</p>
<p>心珠禪德請上堂吾本來茲土傳法度迷情一花開五葉結果自然成老臊胡塞<span class='corr'>卻</span>口門九年舌頭拖地千載將謂有法可傳元來熱瞞我赤縣神州大乘根器驀拈拄杖云神鼎好事不瞞人主山高玄通鳥道案山低橋鎖雙虹左青龍萬松嶺頭龍吟枯木右白虎煙霞嶺上豹變文章無差互絕囊藏柏樹庭前重指注何煩勸請更敷揚。</p>
<p>瑞巖老和尚遺書至設供拈香指真云者老漢言滿天下道播寰區戈戟叢生遺害不淺今已浙江遷化便見波旬鼓舞人天慘悽大眾且道先師即今在不在若道在則先師受屈若道不在則神鼎受屈若道無在無不在帶累先師又入輪迴去也蒼天蒼天。</p>
<p>冬至上堂陰極陽生日日日東出迷極悟生日日日西沒覓陰消處不可得陽從何長尋迷起處不可得悟作甚麼大智若愚大巧若拙截玄機於未兆藏冥運於即化是阿誰分上事卓拄杖云日輪當午照猶待曉雞啼。</p>
<p>晚參選佛場中選僧作佛佛自西天老比丘此土阿誰不具足具足具足神鼎不欲不欲何心選佛作人若是其人眼裏何曾容得塵。</p>
<p>說戒上堂揮拂子云幸自可憐生猶要箇護身符子高沙彌腳跟未曾點地老丹霞也只掩耳偷鈴盧行者將錯就錯乘優波離寶筏向曹溪浪裏鼓棹颺帆道善來諸仁者洗腳已上船照顧金剛劍莫教墮重淵刻舟求也實堪憐。</p>
<p>佛成道上堂問山門佛殿廚庫僧堂未審明甚邊事師云看你分疏不下進云未離兜率已降皇宮因甚麼又在雪山六年師云屙屎見解進云破戒比丘不入地獄清淨行者不生天堂此理如何師云古人不謾言乃云道本無形無名何曾有壞有成有物混成先天地生老聃管見也一以貫之忠恕而已仲尼管見也發真歸元世界消殞釋迦管見也三箇漢虛空釘撅隔靴抓癢若是睹星悟的熟睡饒譫語畢竟如何但見皇風成一片不知何處有封疆復舉僧問趙州如何是道州云牆外底僧云不問者箇道州云你問甚麼道僧云大道州云大道通長安師云大道通長安時人被眼瞞盞子撲落地打破常住磚。</p>
<p>晚參問如何是函蓋乾坤句師云拄杖長七尺進云如何是截斷眾流句師云腳跟下痛與你一頓進云如何是隨波逐浪句師云你問來不得不答乃云一九二九沙飛石走一時艸木叢林盡作獅子哮吼芝公忍饑受凍不暇說禪悅公化米化薪千生萬受若待桶<span class='corr'>箍</span>爆散時知羞識醜也是癡狂外邊走。</p>
<p>除夕小參北禪分歲烹露地白牛雪巖效顰宰獨角泥牛說食飽人不得畫餅豈可充饑那堪雲門餅趙州茶粘牙搭齒咀嚼無味既不可走作諸人又豈宜把玩歲月今日論實不論虛山前兩箇焦尾大虫年窮歲畢窮廝煎餓廝炒晝夜跑哮秪要諸人各各據虎頭收虎尾捋虎鬚若能如是不枉神鼎門下稱禪客其或未然今朝臘月三十莫道神鼎不為人好。</p>
<p>元旦上堂問大雪紛紛下柴米都增價未審新年頭佛法是甚麼價師云既善知時節吾今不再三進云將謂無人著價師云無人處斫額望汝僧便喝師云再喝喝看進云不貪香餌味始是碧潭龍師打云神鼎發箇好市進云任公竿子還重握為覓金鱗上釣臺師云重說偈言乃云鐘依舊響鼓依舊鳴眾依舊集座依舊陞山門依舊向南開天地依舊覆載日月依舊照臨山河依舊平等人物依舊光亨驀拈拄杖卓一卓云誰知者漢不依舊掀翻窠臼又重新。</p>
<p>晚參連朝爆竹喧轟禁城莫禦火攻走出西河獅子殄滅長沙大虫主山神主林神主空神一時奏與帝釋謂是把關使者牆塹不固推勘將來元知道泰<span class='corr'>年</span>豐何以見得李公喫酒醉張公。</p>
<p>為空默上座對靈小參生為死之因死為生之本透出兩重關缽盂重安柄者裏見得徹去則聖凡不二隱顯同途無生死處示現生死百花叢裏過無去來中示有去來一葉不沾身其來也雲生碧嶂其去也月落寒潭正恁麼時秪如那吒太子骨還父肉還母然後現本身為母說法上座到者裏如何與他相見無影樹頭金鳳舞不萌枝上玉花飛。</p>
<p>解冬上堂問文彩全彰即不問解期一句請師宣師云放你三十棒進云結制已前斬釘截鐵解制已後如何保任師云皮下不可無血進云恁麼則梅放一枝天下春也師云漏逗不少問一雨普滋即不問枯木逢春事若何師云好箇消息僧打圓相拂袖便行師驀頭便棒乃云還丹一粒點鐵成金一冬那有者閒工至理一言轉凡成聖從來不打者鼓笛無賓主句文彩全彰枯木逢春花開滿目拄杖子道今日解制我此一眾一冬幸不空過何也此眾無枝葉惟有諸真實乃擿下拄杖云者木頭猶挂脣齒在。</p>
<p>契先和尚至引座上堂舉文殊請世尊再轉法輪世尊云吾四十九年未曾說著一字是吾曾轉法輪耶師云者老漢抱贓叫屈我青陵法兄昔年於此倒握吹毛摧伏魔外肆無畏舌大闡一音也道不留元字腳今幸象駕到來有冀法雷再震諸人至誠懇請倘蒙屈曲垂慈必得聞於未聞也。</p>
<p>晚參久雨不晴設遇杲日當空猶是階下漢久迷不悟果然擊碎蟠桃核只是舊時仁莫有識得舊時人者麼直饒識得何異階下漢。</p>
<p>師至青陵請上堂端的得回汗出寶王剎現毫端堂堂大座當軒說甚化城寶所大人具大見大智得大用不資餘力變荊棘林為釋梵龍天之宮法隨法行以脫粟飯為酥酪醍醐之味無佛處示佛無祖處現祖此是我堂頭法兄之餘勇也神鼎劣弟幸獲觀光承命俾陞此座直得借婆衫子拜婆年也要大家知有大眾且道知有箇甚麼黃河三千<span class='corr'>年</span>一度清。</p>
<p>佛涅槃上堂色見聲求是行邪道那堪摩胸告眾要人觀紫磨金色之身是正道是邪道咄哉瞿曇郎當不少即今不屬有無大眾還見麼晴光轉綠蘋淑氣催黃鳥。</p>
<p>水隆昱堂慧鋒二長老供法帔為師祝壽請上堂大眾會麼森羅及萬象一法之所印喚什麼作法今者郢州一會諸上善人以山僧年登半百不忘向染法味全超不借力在逢緣指端上運合千差針縫邊打成一片不是吳綾蜀錦亦非白玉黃金直得羅紋結角處日月無光金碧交輝時乾坤失色天人群生類皆承此恩力且道因誰致得二株嫩桂飄香遠葉葉騰芳歲月長。</p>
<p>清明上堂鶯梭日逐大忙生織就天機錦繡春何事佳人不解惜遍尋芳艸哭新墳好傷心不傷心將謂眾生苦更有苦眾生大眾且道如何免得卓拄杖云莫待老來方學道新墳多是少年人。</p>
<p>晚參三春已盡夏景斯臨香嚴擊開漆桶靈雲打失眼睛玄沙寂子據款結案致令千古有屈難伸且道屈如何伸眾無語師云禍不入慎家之門。</p>
<p>佛誕上堂豎拂子云纔見毘藍出頭又向雙林縮頭詎料百千年後撞著韶陽對頭爭如者裏罷<span class='corr'>卻</span>干戈百艸頭夜來明月落溪頭便見戴角擎頭鐵額銅頭普天匝地法法頭頭若喚作佛頭上安頭畢竟如何總為戰征收拾得<span class='corr'>卻</span>因歌舞破除休。</p>
<p>瑞巖先老人週忌拈香去年今日一段義青天白日人誰識今朝對面不相逢蓋色騎聲秪者是。</p>
<p>師誕日上堂淨法界身本無出沒三世凍儂歷代開士甚麼物恁麼來大悲願力示現受生救得眉毛完全者幾箇無生猶是末何況有生到者裏諸天散花無路鬼神窺覷無門雖然對面不相識千里<span class='corr'>卻</span>同風誰是同風者眼卓朔頭髼鬆。</p>
<p>端午上堂五月五懸艾虎驅百病蕩邪路昨日有人從天台來<span class='corr'>卻</span>得南嶽信報道湖南境內瘟㾮所司得乘其便人民死者不可稱可符使不靈執蒲劍跨艾虎倒退三千<span class='corr'>卻</span>來問云此山得保無虞者不審修何行習何業用何玅術山僧笑而不答木上座在傍忍俊不禁云家無白澤之圖必無如是妖怪山僧驀口一摑不覺吐舌大眾還知落處麼疑則禍生。</p>
<p>自修禪人請上堂問鐘聲纔動請法殷勤大眾雲臻如何指示師云曲不藏直進云未明心地法難過趙州關如何是趙州關師云十字縱橫進云一堂風冷淡千古意分明師云切忌訛言乃云當陽一著迥絕遮攔不屬盈虧若為修證修證不無染污不得腦門著楔也如牛駕車打車打牛四稜踏地也所以五千餘卷無非黃葉止啼八萬四千法門總是繫驢橛子須是獨超物外生鐵鑄成底乃能不重己靈不慕諸聖奴呼菩薩婢視聲聞然後興無緣慈作不請友運出自己家珍大作金牛佛事正當因齋慶讚又且如何話會木札羹與鐵釘飯不是飽餐人不知。</p>
<p>弘覺忞師翁忌日拈香棄儒冠而喜緇衣之宜究產難因緣而撞彩瞥地何其居寰海而赫赫聲馳入皇宮而耽耽虎視徒謂是玅喜重來明教再世又奚能彷彿其萬一要識者老子落處麼大虫舌上打鞦韆蟭螟眼裏放夜市。</p>
<p>立秋謝雨上堂片葉飄庭際肅清三伏火雲一雨便知秋消盡人間熱惱長連床上不可熱殺闍黎枯木巖前不可坐殺闍黎熱不殺坐不殺體露金風一色秋眼光爍破四天下。</p>
<p>天童密雲悟祖忌拈香中龍池毒現闡提身抵死力戰伏諸魔軍一怒而天下懼吳越之令再行斬頭截臂之徒一一自領出去而後<span class='corr'>已</span>且道今日是肯伊不肯伊插香云罪不重科。</p>
<p>中秋上堂以拂子打圓相云是月有晦明此月無圓缺曹溪話與靈山指掉棒打不著南泉玩與寒山比水中撈不著可憐明眼衲僧向此光不透脫若透脫襲襲天香雲外飄時時桂子月中落。</p>
<p>重陽上堂心隨萬境轉轉處實能幽隨流認得性無喜亦無憂陶潛對黃花而醉靈雲見桃花而悟迦葉見拈花而笑三箇漢得即得其奈破花換卻眼睛轉身不得若在今日山僧熱炙盞子點茱萸茶令他各各知有且道知有箇甚麼重陽九日菊花新。</p>
<p>開鑪小參見成鑪鞴舊案重圓無煙之火烈燄互天燒殺不知其幾誰能解救頭然果是精金自不變色莫有精金麼試拈出看如無山僧不惜兩莖眉去也卓拄杖。</p>
</div>
<div class='div-w'><p class="pre">　<span class='note-inline'>(比丘玉可　心禪　偉如　咸潤　戒弟<br/>　子成潔　自度　子祥　佛頂　同捐刻<br/>　第二卷)</span></p>
</div>
<p class='juan'>一揆禪師語錄卷二終</p>
</div><!-- end of div[@id='body'] -->
</body></html>