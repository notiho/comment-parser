<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎一揆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>一揆禪師語錄卷第七<span class='note-inline'>(師諱元揆)</span></p><p class="byline">侍者成粲記錄</p>
<div class='div-other'><a id='mulu20' />
<p class='h1'>拈頌古上</p>
<div class='div-orig'><p style="margin-left:1em">世尊在第六天說大集經敕他方此土人間天上一切獰惡鬼神悉皆輯會受佛付囑擁護正法設有不赴者四天門王飛熱鐵輪追之令集既集會<span class='corr'>已</span>無有不順佛敕者各發弘誓擁護正法唯有一魔王謂世尊曰瞿曇我待一切眾生成佛盡眾生界空無有眾生名字我乃發菩提心。</p>
</div>
<div class='div-commentary'><p style="margin-left:1em">師拈云世尊令不虛行直得普天匝地向熱鐵輪望風乞命魔王迅雷不及掩耳未免一款招成雖然見義不為非勇士臨危不變始驚群。</p>
<p style="margin-left:1em">頌。</p>
<p>看風使帆放鷹見兔鴨寒下水雞寒上樹同路不同行同趨不同步萬派終歸海上消清風明月一生富。</p>
</div>
<div class='div-orig'><p style="margin-left:1em">世尊因耆婆善別音響至一塚間見五髑髏乃敲一髑髏問耆婆此生何處曰此生人道又敲一曰此生何處曰此生天道又別敲一問曰此生何處耆婆罔知生處。</p>
</div>
<div class='div-commentary'><p style="margin-left:1em">師拈云世尊一味慈悲之故不能痛下針錐耆婆直饒一一應對分明不免髑髏前見鬼我若作世尊只一敲云生何道云生人道便云赤土塗牛奶。</p>
<p style="margin-left:1em">頌。</p>
<p>迷頭認影病入膏肓善別音響非愚即狂山蒼蒼水茫茫奼女<span class='corr'>已</span>歸霄漢去獃郎猶自守空房。</p>
</div>
<div class='div-orig'><p style="margin-left:1em">殃崛摩羅尊者因持缽至一長者門其家婦人正值產難長者曰瞿曇弟子汝為至聖當有何法得免產難崛語長者曰我乍入道未知此法待我回問世尊卻來相報乃返具事白佛佛告殃崛汝速去報言我從賢聖法來未曾殺生殃崛奉佛語疾往告之其婦聞得當時分娩。</p>
</div>
<div class='div-commentary'><p style="margin-left:1em">師拈云世尊<span class='corr'>已</span>曲垂方便了也殃崛持語報了也其婦分娩了也還有知落處者麼人義盡從貧處斷世情偏向有錢家。</p>
<p style="margin-left:1em">頌。</p>
<p>梅敷春谷菊綻秋籬鵠白鳥玄物各時宜碎啄同時兮華添錦上推門落臼也餘力不資雲渺渺艸萋萋流水何曾洗是非。</p>
</div>
<div class='div-orig'><p style="margin-left:1em">世尊一日陞座默然而坐阿難白槌云請世尊說法世尊云會中有二比丘犯律行故我不說法阿難以他心通觀是比丘遣出世尊還復默然阿難又白適來犯律二比丘已遣出世尊何不說法世尊云吾誓不為二乘聲聞人說法便下座。</p>
</div>
<div class='div-commentary'><p style="margin-left:1em">師拈云阿難為眾竭力禍出私門百萬人天目瞪口呿秪如世尊下座且道還有為人處麼常恨春歸無覓處不知轉入此中來。</p>
<p style="margin-left:1em">頌。</p>
<p>風日晴和白晝長百花紅紫競芬芳遊蜂不禁頻來去狼籍枝頭多少香。</p>
</div>
<div class='div-orig'><p style="margin-left:1em">世尊因調達謗佛生身入地獄遂令阿難問你在地獄中安否曰我雖在地獄如三禪天樂佛又令問你還求出否曰我待世尊來便出阿難曰佛是三界大師豈有入地獄分調達曰佛既無入地獄分我豈有出地獄分。</p>
</div>
<div class='div-commentary'><p style="margin-left:1em">師拈云可惜阿難被伊熱瞞神鼎則不然待云如三禪天樂即與摩頂授記云吾不如汝直饒者擔板漢通身手眼只可忍氣吞聲。</p>
<p style="margin-left:1em">頌。</p>
<p>罪犯彌天語驚時聽無入分兩輪日月壺天運有出分缽孟豈特重安柄試看拆箸攪滄溟唯要魚龍知性命。</p>
</div>
<div class='div-orig'><p style="margin-left:1em">障蔽魔王領諸眷屬一千年隨金剛齊菩薩覓起處不得忽一日得見乃問曰汝當依何而住我一千年覓汝起處不得齊曰我不依有住而住不依無住而住如是而住。</p>
</div>
<div class='div-commentary'><p style="margin-left:1em">師拈云人人盡謂金剛齊只有慎初不善護末牆塹不牢<span class='corr'>卻</span>被障蔽看破殊不知魔王貪觀天上月失<span class='corr'>卻</span>手中橈。</p>
<p style="margin-left:1em">頌。</p>
<p>小因有無住賊身先已露隨形應物兮遍界不藏一氣不言兮萬靈罔措山無數水無數珍重蘆花藏白鷺。</p>
</div>
<div class='div-orig'><p style="margin-left:1em">無著菩薩問善財曰我欲見文殊何者即是財曰汝發一念心清淨即是無著曰我發一念心清淨為甚麼不見財曰是真見文殊。</p>
</div>
<div class='div-commentary'><p style="margin-left:1em">師拈云無著不見文殊顢頇不少善財鉤頭有餌頭上安頭若起心精進得見文殊三生六十劫。</p>
<p style="margin-left:1em">頌。</p>
<p>不見如何真是見水中鹽味色膠青翻憐掩鼻偷香者眼裏無筋一世貧。</p>
</div>
<div class='div-orig'><p style="margin-left:1em">明州布袋和尚在街衢立時有僧問和尚在此作甚麼袋云等箇人僧云來也袋遂於懷中取一橘子度與僧擬接袋<span class='corr'>卻</span>縮手曰汝不是箇人。</p>
</div>
<div class='div-commentary'><p style="margin-left:1em">師拈云若無者僧爭見布袋若非布袋爭辨者僧雖然我不似者布袋小家子無大人相待云來也即云皈依佛法僧下去。</p>
<p style="margin-left:1em">頌。</p>
<p>密用潛行回途得妙玉轉珠回珊瑚杲杲來也到即不點拶著點即不到縱橫一著辨機先電影誰能分白皂。</p>
</div>
<div class='div-orig'><p style="margin-left:1em">二十七祖般若多羅尊者因赴東印土國王齋王問諸大德盡轉經尊者為甚麼不轉尊者云貧道入息不居陰界出息不涉眾緣常轉如是經百千萬億卷。</p>
</div>
<div class='div-commentary'><p style="margin-left:1em">師拈云剖瓊枝寸寸是玉析旃檀片片皆香國王不妨小出大遇若也信受奉行寧免眼中添屑雖然不因夜來鴈爭見海門秋。</p>
<p style="margin-left:1em">頌。</p>
<p>風吹不入雨灑不著文彩全彰填溝塞壑有說無說同魔說豈待牛皮俱覷破確確良玉不離稱大璞<span class='note-inline'>(又)</span>調高白雪宮商不涉常轉百千八字沒[必-心]江上風山間月一天星斗煥文章千年仁見蟠桃核。</p>
</div>
<div class='div-orig'><p style="margin-left:1em">東土初祖因慧可問諸佛法印可得聞乎祖曰諸佛法印匪從人得可曰我心未寧乞師安心祖曰將心來與汝安可曰覓心了不可得祖曰與汝安心竟。</p>
</div>
<div class='div-commentary'><p style="margin-left:1em">師拈云若謂此是安心法門何異矮子看戲。</p>
<p style="margin-left:1em">頌。</p>
<p>點鐵成金丹一粒從門入得亦非珍象王顧獅子呻掀翻海嶽芥投針清風明月一生富報道黃河一度清。</p>
</div>
<div class='div-orig'><p style="margin-left:1em">初祖一日謂門人曰時將至矣汝等盍各言所得乎時有道副對曰如我所見不執文字不離文字而為道用祖曰汝得吾皮尼總持曰如我所見如慶喜見阿閦佛國一見更不再見祖曰汝得吾肉道育曰四大本空五陰非有如我見處無一法可當情祖曰汝得吾骨最後慧可出但禮拜依位而立祖曰汝得吾髓乃傳衣付法為第二代祖。</p>
</div>
<div class='div-commentary'><p style="margin-left:1em">師拈云者沒去就臊胡冷冰冰九年計較不成<span class='corr'>卻</span>賺他一隊漢互呈漆器一味東瓜印子塗汙將去總不顧傍觀者哂殊不知字經三寫烏焉成馬且道二祖還得髓也無心不負人面無慚色。</p>
<p style="margin-left:1em">頌。</p>
<p>三拜得髓虛空安耳一印印泥如風吹水非也玉韞石中是也油無沙裏風流大抵出當家誰料事因可囑起。</p>
</div>
<div class='div-orig'><p style="margin-left:1em">青原令石頭馳書到南嶽且囑曰回時吾有箇鈯斧子與汝住山頭到南嶽未呈書便問不慕諸聖不重<span class='corr'>己</span>靈時如何嶽云子問太高生何不向下問頭云寧可永劫受沉淪不向諸聖求解脫便歸原日子返何速書信達否頭云信亦不通書亦不達去日蒙和尚許箇鈯斧子即今便請原垂下一足頭便禮拜。</p>
</div>
<div class='div-commentary'><p style="margin-left:1em">師拈云冰稜上度過九曲劍刃上拾得全身不妨好手我更要問石頭者鈯斧子甚劫中曾虧欠來尋嘗入火不燒入水不溼底向甚處著朝參暮請運水搬柴又用箇甚麼無端累他青原一足至今縮不得自身被壓倒至今起不得。</p>
<p style="margin-left:1em">頌。</p>
<p>麟閣名標尺土封觀光上國見英雄至今南嶽峰頭月清照瀟湘萬頃中。</p>
</div>
<div class='div-orig'><p style="margin-left:1em">葉縣省禪師因僧問如何是毘盧師法身主師云僧排夏臘俗列耆年進云向上還有事也無師云有僧云如何是向上事師云萬里崖州君自去臨行惆悵怨他誰。</p>
</div>
<div class='div-commentary'><p style="margin-left:1em">師拈云大小葉縣不合向奴兒婢子邊鼓弄致有向上向下令者僧前不遘村後不迭店神鼎則不然如何是毘盧師法身主但云屋北鹿獨宿如何是向上事溪西雞齊啼。</p>
<p style="margin-left:1em">頌。</p>
<p>小兮如弟大如兄豈是囊藏北斗中萬象之中渾獨露不須惆悵五更風。</p>
<p style="margin-left:1em">又。</p>
<p>描不成兮畫莫倣倒騎驢背惜潘郎忽然攧殺王番綽大地山河盡發光。</p>
</div>
<div class='div-orig'><p style="margin-left:1em">錢塘鎮使凡有僧到便日若相契即留止宿一日有二僧到遂問云近離甚處僧云江西使云馬大師有何方便一僧云大師道即心即佛使便揖出一僧云大師道非心非佛使亦揖出。</p>
</div>
<div class='div-commentary'><p style="margin-left:1em">師拈云權衡有準陷虎機深只饒六臂三頭豈免從前點額莫有直透禹門者麼不貪香餌味始是碧潭龍。</p>
<p style="margin-left:1em">頌。</p>
<p>武庫胸藏紫電霜從來擇乳羨鵝王叮嚀寄語凌雲客蟲毒之家水莫嘗。</p>
</div>
<div class='div-orig'><p style="margin-left:1em">徑山道欽禪師馬祖令人送書到書中作一圓相師發緘於圓相中著一點<span class='corr'>卻</span>封回忠國師聞云欽師猶被馬師惑。</p>
</div>
<div class='div-commentary'><p style="margin-left:1em">師拈云馬祖明穿玉線欽師暗度金針忠國師只知他人被惑殊不知巡人犯夜還識徑山度棋逢敵手難藏興琴遇知音正好彈。</p>
<p style="margin-left:1em">頌。</p>
<p>八兩半斤靴中勗指玉轉珠圓清光匹美老南陽暗相委明於責人暗於責己等閒微露一般春明月清風安可比。</p>
</div>
<div class='div-orig'><p style="margin-left:1em">嵩嶽慧安國師因僧坦然參問如何是祖師西來意師云何不問自己意僧云如何是自己意師云當觀密作用僧云如何是密作用師以目開合示之僧於言下知歸。</p>
</div>
<div class='div-commentary'><p style="margin-left:1em">拈云安國師不合鬼窟裏弄猢猻伎倆瞎者僧眼好與三十棒這僧若與麼會去入地<span class='corr'>獄</span>如箭射然雖如是垂絲千尺鉤還曲應物須知語帶悲。</p>
<p style="margin-left:1em">頌。</p>
<p>彬彬文彩闇然彰用則行兮舍則藏萬象之中渾獨露鷓鴣啼出百花香。</p>
<p style="margin-left:1em">又。</p>
<p>溪山畫楪倚天開踏碎榆錢坐緣苔錦繡雙眸觀不暇好風推過白雲來。</p>
</div>
<div class='div-orig'><p style="margin-left:1em">南泉問陸亙大夫去彼將何治民亙曰以智慧治民泉曰恁麼則彼處生靈盡遭塗炭去也。</p>
</div>
<div class='div-commentary'><p style="margin-left:1em">師拈云文韜武略滿腹甲兵治君澤民即不無陸亙要作祖師門下客亦未可在若具宗門向上爪牙說甚生靈遭塗炭王老師也須照顧始得。</p>
<p style="margin-left:1em">頌。</p>
<p>生靈塗炭起死回生拔眼中屑抽腦後釘翻思素墨悲絲染自古雕文喪德人。</p>
</div>
<div class='div-orig'><p style="margin-left:1em">南泉問黃檗定慧等學明見佛性此理如何檗云十二時中不依倚一物泉云莫是長老見處麼檗云不敢泉云漿水錢且置艸鞋錢教甚麼人還。</p>
</div>
<div class='div-commentary'><p style="margin-left:1em">師拈云黃檗老漢郎當不少既有讓堯節何煩洗耳清若據令而行萬里無雲青天也須喫棒說甚一物不倚沉潭那許龍蟠雖然還鄉盡是兒孫事祖父從來不出門。</p>
<p style="margin-left:1em">頌。</p>
<p>洗耳溪邊牛不飲羨他林下道人閒漿水錢艸鞋錢雕弓已挂息狼煙莫把是非來辨我浮生穿鑿不相關。</p>
</div>
<div class='div-orig'><p style="margin-left:1em">僧問興化寶劍知師藏已久今日當陽試借看化云不借僧云為甚不借化云不遇張華眼徒窺射斗光僧云用者何如化云橫身當宇宙誰是出頭人僧便作引頸勢化云嗄僧云諾便歸眾。</p>
</div>
<div class='div-commentary'><p style="margin-left:1em">師拈云赤身臨白刃誰敢犯當頭者僧通身膽矣若非久戰沙場不免白骨堆山屍橫遍野謾謂有張華之眼而亦能劍刃上翻身若非興化擒縱自由殺活自在不免犯手傷鋒雖然輸機謀主存深意欺敵兵家亦遠思。</p>
<p style="margin-left:1em">頌。</p>
<p>重圍直透劍光寒不展戈矛奏凱旋雷雨洗清滄海月玉樓人醉杏花天。</p>
</div>
<div class='div-orig'><p style="margin-left:1em">僧問百丈恒和尚如何是正覺無明相恒云你還見露柱麼僧云如何是隨緣即道場恒云今日結夏。</p>
</div>
<div class='div-commentary'><p style="margin-left:1em">師拈云莫動著動著打折驢腰。</p>
<p style="margin-left:1em">頌。</p>
<p>無明相曲垂慈看孔著楔痛下針錐應物隨形兮脫珍著敝一氣不言兮萬靈罔窺活潑潑絕離披填溝塞壑無人會一月千江印不虧。</p>
</div>
<div class='div-orig'><p style="margin-left:1em">僧問慈明一得永得時如何明云抱石投河。</p>
</div>
<div class='div-commentary'><p style="margin-left:1em">師拈云者僧向太虛空裏覓得箇繫驢橛子向洪波浩渺中沒頭浸<span class='corr'>卻</span>殊不知金屑雖貴落眼成翳饒他出得頭來除非鐵船浮水上。</p>
<p style="margin-left:1em">頌。</p>
<p>水中撈月懵袋相呈推門落臼奪食驅耕宗師手段天然別造物渾無斧鑿痕。</p>
</div>
<div class='div-orig'><p style="margin-left:1em">舍利弗入城遙見月上女出城心中思惟此姊見佛不知得忍否近前便問什麼處去女云如舍利弗與麼去弗云我纔入城爾當出城云何言如我與麼去女云諸佛弟子當依何住弗云諸佛弟子依大涅槃而住女云如是而住而我亦如舍利弗與麼去。</p>
</div>
<div class='div-commentary'><p style="margin-left:1em">師拈云一人神鋒在握要剖石中之玉一人真不掩偽無端賣弄家私可謂真金不避火別寶遇波斯還知二人落處麼木人把版雲中拍石女啣笙井底吹。</p>
<p style="margin-left:1em">頌。</p>
<p>同門出入不同行地轉天回各有長紅粉易裝端正女無錢難作好兒郎。</p>
</div>
<div class='div-orig'><p style="margin-left:1em">鄧隱峰禪師到溈山便入堂於上版頭解放衣缽山聞師叔到先具威儀下堂相看峰見來便作臥勢山便歸方丈峰乃發去山問侍者師叔在否者云已去也山云去時有甚麼語者云無語山云莫道無語其聲如雷。</p>
</div>
<div class='div-commentary'><p style="margin-left:1em">師拈云隱峰未到溈山不妨令人疑著及乎到來便見弄巧成拙殊不知兩箇漢總被侍者看破秪如溈山末後道箇其聲如雷還覺腦門重麼前箭猶輕後箭深。</p>
<p style="margin-left:1em">頌。</p>
<p>絲綸號令各全提虎驟龍驤列陣威寸刃不施邦自靖干戈原是太平基。</p>
</div>
<div class='div-orig'><p style="margin-left:1em">丹霞訪古寺值喫粥次行者盛一缽與寺又盛一碗自喫殊不顧霞霞自盛粥喫者云五更侵早起更有早行人霞問寺云何不教訓行者得恁麼無禮寺云淨地上不可點污人家男女霞云幾不問過者老漢。</p>
</div>
<div class='div-commentary'><p style="margin-left:1em">師拈云不上高山不知山之孤峻不經大海焉知水之瀰泓孤迥迥卓巍巍一段穩密家風<span class='corr'>卻</span>被外人覷破正眼觀來世諦即不無佛法太遠在然雖如是不因楊得億爭見馬相如。</p>
<p style="margin-left:1em">頌。</p>
<p>眼中有翳須挑撥鏡上無塵不用磨幸自一天星月朗何堪平地起風波。</p>
</div>
<div class='div-orig'><p style="margin-left:1em">馬祖因石臼初參祖問甚處來臼云鳥臼來祖云鳥臼有何言句臼云幾人於此茫然祖云茫然且置悄然一句作麼生臼近前三步祖云我有七棒寄打鳥臼你還甘麼臼云和尚先喫某甲後甘。</p>
</div>
<div class='div-commentary'><p style="margin-left:1em">師拈云動絃別曲葉落知秋人平不語水平不流石臼恁麼且置馬祖節文且道意在於何會麼金簇慣調曾百戰鐵鞭多力恨無仇。</p>
<p style="margin-left:1em">頌。</p>
<p>茫然與悄然倒<span class='corr'>卻</span>門前舊剎竿悄然與茫然釋尊光射阿難扃明賞罰別機先珊瑚戴月枝枝秀瑪瑙盤珠顆顆圓。</p>
</div>
<div class='div-orig'><p style="margin-left:1em">鏡清在雪峰普請次峰問云溈山道見色便見心還有過也無清云古人與麼道那峰云雖然如是我要共你商量清云若與麼不如某甲钁地去。</p>
</div>
<div class='div-commentary'><p style="margin-left:1em">師拈云見色便見心推人入火坑還有過也無一條拄杖兩人扶不如钁地去一道神光輝劫外試問諸禪如何會會則任會切忌依艸附木。</p>
<p style="margin-left:1em">頌。</p>
<p>見色見心口是禍門金屑雖貴落眼成塵清溪巖畔火種刀耕生涯一钁從來足渴飲饑餐孰道貧箇事何愁俱爛<span class='corr'>卻</span>堂前丈艸任從深。</p>
</div>
<div class='div-orig'><p style="margin-left:1em">馬祖因鄧隱峰辭祖問云甚處去峰云石頭去祖云石頭路滑峰云竿木隨身逢場作戲便去到石頭遶禪床三匝振錫而立問云是何宗旨頭云蒼天蒼天峰無語<span class='corr'>卻</span>回舉似馬祖祖云汝更去問待他有答汝便噓兩聲峰又去問頭噓兩聲峰又無語歸舉似祖祖云向你道石頭路滑。</p>
</div>
<div class='div-commentary'><p style="margin-left:1em">師拈云作戲逢場雖非分外傳言送語太涉周遮此二老盡形敗露<span class='corr'>卻</span>被隱峰撩倒若遇捋虎鬚漢撥轉天關此二老也須隄防始得何故超群須是英靈漢越格還他師子兒。</p>
<p style="margin-left:1em">頌。</p>
<p>兩處門庭一樣高同聲相應不相饒強中更出強中手病鳥何堪戀舊巢。</p>
</div>
<div class='div-orig'><p style="margin-left:1em">則川摘茶次龐居士問云法界不容身師還見我否川云不是老僧洎答公話士云有問有答蓋是尋常川摘茶不聽士云莫怪適來容易借問川亦不顧士云者無禮儀老漢待我一一舉向明眼人川乃拋<span class='corr'>卻</span>茶籃便歸方丈。</p>
</div>
<div class='div-commentary'><p style="margin-left:1em">師拈云銀山鐵壁亙古亙今若非龐公挨拶爭見則川機用[禾*互]如拋籃歸去又作麼生斫<span class='corr'>卻</span>月中桂清光轉更多。</p>
<p style="margin-left:1em">頌。</p>
<p>相逢接拍興何濃一曲高歌善始終曲罷人歸何處去青山仍露白雲中。</p>
</div>
<div class='div-orig'><p style="margin-left:1em">京兆因僧問道在何處兆云道在目前僧云我何不見兆云汝有我故所以不見僧云我有我故即不見和尚還見否兆云有汝有我展轉不見僧云無我無汝還見否兆云無我無汝阿誰求見。</p>
</div>
<div class='div-commentary'><p style="margin-left:1em">師拈云京兆為憐三歲子不惜兩行眉究竟勞而無功者僧秪解傍門尋討不知身在帝鄉試問眾兄弟無人無我畢竟是誰求見驀喝一喝云毘婆尸佛早留心直至如今不得玅。</p>
<p style="margin-left:1em">頌。</p>
<p>了無一物比堪倫鼻孔依稀搭上脣暖日燦開巖畔雪何山松柏不青青。</p>
</div>
<div class='div-orig'><p style="margin-left:1em">杉山喫飯次南泉收生飯乃云生聻山云無生泉云無生猶是末遂行數步山召云長老泉回首云作麼生山云莫道是末。</p>
</div>
<div class='div-commentary'><p style="margin-left:1em">師拈云衲僧家粥足飯足便休粘牙搭齒堪作甚麼兩箇漢各與三十拄杖與麼判斷還有過麼撿點得出亦領三十拄杖具眼者辨取。</p>
<p style="margin-left:1em">頌。</p>
<p>生前一曲賴同條別管清音調自高一夜西風吹不散梅花奏落徹雲霄。</p>
</div>
<div class='div-orig'><p style="margin-left:1em">黃檗因六人新到五人作禮中一人提起坐具作一圓相檗云我聞一隻獵犬甚惡僧云尋羚羊聲來檗云無羚羊聲到汝尋僧云尋羚羊跡來檗云無羚羊跡到汝尋僧云尋羚羊蹤來檗云羚羊無蹤到汝尋僧云與麼則死羚羊也檗休去明日陞堂云昨日尋羚羊僧出來僧便出檗云昨日公案未了老僧休去你作麼生僧無語。</p>
</div>
<div class='div-commentary'><p style="margin-left:1em">師拈云見處顢頇承當鹵莽此僧之謂也可惜黃檗放過若是神鼎棒折也未放在。</p>
<p style="margin-left:1em">頌。</p>
<p>陷虎之機誰解看無蹤絕跡見還難風清月朗波濤靜獨許漁翁下釣竿。</p>
</div>
<div class='div-orig'><p style="margin-left:1em">百丈入京路逢一官人喫飯次忽見驢鳴官人召云陀頭丈舉首官人指驢丈指官人。</p>
</div>
<div class='div-commentary'><p style="margin-left:1em">師拈云騎賊馬趕賊奪賊鎗誅賊不妨好手官人雖善拋磚引玉惜乎未識家珍若當時我作官人待丈返指即大作驢鳴不惟共百丈把手並行亦解脫珍著敝異類橫行。</p>
<p style="margin-left:1em">頌。</p>
<p>霜華凋盡千林葉秋水長天一色清無<span class='corr'>奈</span>東風情太急梅花又泄一枝春。</p>
</div>
<div class='div-orig'><p style="margin-left:1em">秀溪因谷山問聲色純真如何是道溪云亂道作麼山<span class='corr'>卻</span>從東過西立溪云若不與麼即禍事也山又從西過東立溪乃下禪床方行兩步被山捉住云聲色純真事作麼生溪便與一掌山云三十年後要箇人下茶也無溪云要谷山者漢作麼山呵呵太笑。</p>
</div>
<div class='div-commentary'><p style="margin-left:1em">師拈云澤廣藏山理能伏豹即不無秖是太涉廉纖何不當時待問聲色純真云云便和聲連棒打出饒谷山有通天伎倆也須瓦解冰消何也當斷不斷反招其亂。</p>
<p style="margin-left:1em">頌。</p>
<p>聲色自純真離諸道易親月臨清碧嶂薄霧鎖松筠合國方興盛野老仍蹙顰淨名曾漏泄曼室便拋珍。</p>
</div>
<div class='div-orig'><p style="margin-left:1em">麻谷持錫到章敬遶禪床三匝振錫一下卓然而立敬云是是又到南泉亦復如是泉云不是不是谷云章敬道是和尚為甚麼道不是泉云章敬即是是汝不是此是風力所轉終成敗壞。</p>
</div>
<div class='div-commentary'><p style="margin-left:1em">師拈云入魔宮探虎穴須藉其人脫羅籠卸角馱還他作者若是純鋼打就底漢總不消一狀領過那堪更被葛藤絆倒即今還有人免得此過者麼欲窮千里目更上一層樓。</p>
<p style="margin-left:1em">頌。</p>
<p>天涯一錫任遨遊山自清兮水自流忽被浮雲生大野長安不見使人愁。</p>
</div>
<div class='div-orig'><p style="margin-left:1em">青原因石頭來參次原問子何方來頭云曹溪原云將得甚麼來頭云未到曹溪亦不失原云若然用去曹溪作甚麼頭云若不到曹溪爭知不失又云曹溪大師還識和尚否原云汝今還識我否頭云識又爭能識得原云眾角雖多一麟足矣。</p>
</div>
<div class='div-commentary'><p style="margin-left:1em">師拈云一物不將來將來不相似不可節外更生枝一物不將來將來亦相似切記認賊為子看他父子相見如水入水不動波紋畢竟端的在甚麼處要會麼父為子隱子為父隱直在其中矣。</p>
<p style="margin-left:1em">頌。</p>
<p>眾角雖多諾一麟憐兒弄醜可憐生此時若據平公斷三十烏藤各不輕<span class='note-inline'>(咦)</span>險。</p>
</div>
<div class='div-orig'><p style="margin-left:1em">玄則禪師開堂日李王法眼俱在會僧問龍吟霧起虎嘯風生學人知是出世邊事到此為甚麼不會則云會取好僧舉頭看則又看法眼乃抽身入眾眼與王當時失色眼歸方丈令侍僧喚問話僧至眼云上座適來問底話不妨許你具一隻眼人天眾前何不禮拜蓋覆<span class='corr'>卻</span>便摵一坐具其僧三日後吐光而終。</p>
</div>
<div class='div-commentary'><p style="margin-left:1em">師拈云者則公案盡道玄則順水推舟當陽落節法眼憐兒不醜暗處拔本如斯話會未識古人神鼎不惜眉毛為伊點破以拄杖卓一卓云要識者僧麼背負乾薪遭野火要識法眼麼復卓一卓云雲雷相送化遊龍玄則聻放下拄杖云水歸大海波濤靜雲到蒼梧氣象閑。</p>
<p style="margin-left:1em">頌。</p>
<p>符靈肘後舞龍泉掃盡狼煙奏凱旋贏得威光輝宇宙英名廊廟古今傳。</p>
</div>
<div class='div-orig'><p style="margin-left:1em">同安因僧問如何是天人師安云頭上角未全身上毛未出僧云如何是頭上角未全安云不擎戴僧云如何是身上毛未出安云寸絲不挂。</p>
</div>
<div class='div-commentary'><p style="margin-left:1em">師拈云大小同安費力不少或有人問如何是天人師但向他道頭長三尺尾連顛相對無言獨足立且道與同安誰優誰劣然雖如是也不得辜負同安要見天人師麼遂高聲召云二三子以我為隱乎吾無隱乎爾。</p>
<p style="margin-left:1em">頌。</p>
<p>古殿苔深處至尊雨花天女覷無門誰知遍界雖藏隱野渡無人舟自橫。</p>
</div>
<div class='div-orig'><p style="margin-left:1em">三聖令秀上座問長沙云南泉遷化後向甚麼處去沙云石頭作沙彌時曾參見六祖秀云不問石頭見六祖南泉遷化向甚麼處去沙云教伊尋思去秀云和尚雖有千尺寒松且無抽條石筍沙默然秀云謝師答話沙亦默然秀回舉似三聖聖云若與麼猶勝臨濟七步雖然如是待我更驗過始得至明日三聖上問承聞和尚昨日答南泉遷化語可謂光前絕後今古罕聞沙亦默然。</p>
</div>
<div class='div-commentary'><p style="margin-left:1em">師拈云南泉遷化去處從教五眼莫能窺長沙巧指時不惟將南作北要且藏頭露尾三聖且置長沙意在甚處心不負人面無慚色。</p>
<p style="margin-left:1em">頌。</p>
<p>繡出鴛鴦不露針宮商元合作家分五音六律非千調韻徹青霄孰共聞。</p>
</div>
<div class='div-orig'><p style="margin-left:1em">百丈謂眾曰我要一人傳語西堂阿誰去得五峰云某甲去得丈云你作麼生傳語峰云待見西堂即道丈云見後道甚麼峰云歸來舉似和尚。</p>
</div>
<div class='div-commentary'><p style="margin-left:1em">師拈云百丈養子之緣不減孟嘗門下其中一箇半箇不道全無秪是不可多得且五峰又有甚麼長處克家英烈子端不用爺錢。</p>
<p style="margin-left:1em">頌。</p>
<p>傳語西堂賴俊英當機覿面便相呈還他足下無私客入艸依然不動莖。</p>
</div>
<div class='div-orig'><p style="margin-left:1em">保福在病問僧云我與你相識年深有何方術相救相救僧云方術甚有聞和尚不解忘口。</p>
</div>
<div class='div-commentary'><p style="margin-left:1em">師拈云明穿玉線暗度金針不是其人未免醍醐毒藥一道。</p>
<p style="margin-left:1em">頌。</p>
<p>不假驢駝藥誠非世所醫玅靈方術有敢屈辱尊慈古調無音韻偏渠合得齊聲和響順者原藉克家兒。</p>
</div>
<div class='div-orig'><p style="margin-left:1em">光孝覺到崇壽法眼問近離甚處覺云趙州眼云承問趙州有柏樹子話是否覺云無眼云往來皆謂僧問如何是祖師西來意州云庭前柏樹子何得言無覺云先師實無此語莫謗先師好。</p>
</div>
<div class='div-commentary'><p style="margin-left:1em">師拈云梅花遇雪精神倍爽詩到重吟轉見工高不因此舉洎乎深屈趙州古佛可惜法眼放過若是神鼎待覺老與麼道但云真獅子兒善能哮吼且道是抬伊抑伊。</p>
<p style="margin-left:1em">頌。</p>
<p>俠客輕舟趁曉風帆開萬里去匆匆堪嗟未別風頭者猶目刊舟覓劍蹤。</p>
</div>
<div class='div-orig'><p style="margin-left:1em">百丈因僧問抱璞投師請師一決丈云昨夜南山虎咬大虫僧云不謬真詮為甚不垂方便丈云掩耳偷鈴僧云不遇中郎鑒還同野舍薪丈便打僧云蒼天蒼天丈云得與麼多口僧云罕遇知音拂袖便去丈云百丈今日輸卻一半。</p>
</div>
<div class='div-commentary'><p style="margin-left:1em">師拈云奪猛虎口中活雀解獅子項下金鈴須還他百丈老人始得看他末後道箇輸<span class='corr'>卻</span>一半且道是何心行直得四稜踏地和身放倒更憐一輩茄子黃瓜只管紛紛逐塊作麼莫道百丈落節好。</p>
<p style="margin-left:1em">頌。</p>
<p>抱璞投師遠求指決大虫虎咬誰能甄別箭鋒相拄獅子返擲獨據寰中震爪牙琉璃殿轉珊瑚月你肆風流我放憨盤珠一一爭明潔。</p>
<p style="margin-left:1em">又。</p>
<p>縱奪旗翻日月昏珠回玉轉別機輪金雞啄碎琉缽玉兔挨開碧落門。</p>
</div>
<div class='div-orig'><p style="margin-left:1em">曹山因僧問常在生死海中出沒是甚麼人山云第二月僧云求出離也無山云也求出離只是無路僧云甚麼人接得伊山云帶枷鎖者。</p>
</div>
<div class='div-commentary'><p style="margin-left:1em">師拈云脫珍著敝帶鎖披枷乃衲僧家家常茶飯忽遇呼喚不回牢籠不住底擔版漢謾道是曹山直饒千佛出世秪可退身有分雖然如是且道曹山當陽指路耶奉重全身耶會麼一氣不言含有象萬靈何處謝無私。</p>
<p style="margin-left:1em">頌。</p>
<p>出沒從教第二月毫釐繫念三途業令人千古憶寒由舊路十年歸不得歸若得寥寥萬里一條鐵。</p>
<p style="margin-left:1em">又。</p>
<p>一簾化日捲晴空鳥自啼春花自紅野色更無山隔斷天光直與水相通。</p>
</div>
<div class='div-orig'><p style="margin-left:1em">玄沙示眾云若論此事喻如一片田地相似四至界分結契分明賣與諸人了也只有心中樹子猶屬老僧在。</p>
</div>
<div class='div-commentary'><p style="margin-left:1em">師拈云玄沙老漢等閒露一機示一境如大獅王噴吼一聲直得百獸腦裂多少門外漢向中心樹子邊亦似大虫看水磨任伊搆到驢年敢保未得在何故若是鳳凰兒不向那邊討。</p>
<p style="margin-left:1em">頌。</p>
<p>祖父田園天不能蓋心中樹子地莫能載不落兩頭機那分中與外巨靈抬手子無多一劈華山分兩派。</p>
</div>
<div class='div-orig'><p style="margin-left:1em">道吾真禪師因僧問凝然便會去時如何師云老鼠尾上帶研槌。</p>
</div>
<div class='div-commentary'><p style="margin-left:1em">師拈云凝然便會去澄潭不許蒼龍蟠言下覓端由早成不快漆桶直饒萬里無雲青天也須喫棒畢竟如何即是自是不歸歸便得五湖煙景有誰爭。</p>
<p style="margin-left:1em">頌。</p>
<p>道人去住總為家何累渠儂畫足蛇幸自一身輕似箭那堪杻上又添枷。</p>
</div>
<div class='div-orig'><p style="margin-left:1em">僧問洞山寒暑到來如何迴避山云何不向無寒暑處去僧云作麼生是無寒暑山云寒時寒殺闍黎熱時熱殺闍黎。</p>
</div>
<div class='div-commentary'><p style="margin-left:1em">師拈云者僧大似跺生招箭伶俜迴避無門洞山片片赤心只是把手牽人不得秪如寒時依舊寒熱時依舊是熱畢竟又如何迴避雪覆千山峰不白紅爐誰信雪花飛。</p>
<p style="margin-left:1em">頌。</p>
<p>堂堂坐斷是非關一箇閑人天地間縱遇刀兵嘗坦坦更饒毒藥亦閒閒。</p>
</div>
<div class='div-orig'><p style="margin-left:1em">歸宗鏟艸次有講僧來參忽有一蛇過宗以鋤頭斷之僧云久嚮歸宗到來元是箇麤行沙門宗云你麤我麤僧云如何是麤宗豎起鋤頭僧云如何是細宗作斬蛇勢僧云與麼則依而行之宗云依而行之且置你甚處是我斬蛇僧無對。</p>
</div>
<div class='div-commentary'><p style="margin-left:1em">師拈云揮利刃而全彰大用憫時流以痛下針錐赤眼阿師略較些子雖然爭奈把手傷鋒以致千古之下令人寒毛卓豎即今莫有見得歸宗作用處麼垂絲千尺鉤還曲應物須知語帶悲。</p>
<p style="margin-left:1em">頌。</p>
<p>毒手頻施量外機從教五眼莫能窺赤斑已得風雷去逐塊迷流最可悲。</p>
</div>
<div class='div-orig'><p style="margin-left:1em">長沙因秀才看千佛名經問云百千諸佛但見其名未審居何國土還化物也無沙云黃鶴樓崔顥題後秀才可曾題否才云未曾沙云得閒題取一篇好。</p>
</div>
<div class='div-commentary'><p style="margin-left:1em">師拈云長沙與麼答話雖知不分外仔細看來又<span class='corr'>卻</span>頭上安頭惜秀才欠作家當時待云題取一篇好但掩耳而出也不謬為儒雅。</p>
<p style="margin-left:1em">頌。</p>
<p>鶴樓取興偶題詩餘問搖頭三不知佳句驚人隨手得誰知原是自家底。</p>
</div></div>
<div class='div-w'><p class="pre">　<span class='note-inline'>(戒弟子克真　洪輝　惺覺　悉微<br/>　　　　登<span class='corr'>微</span>　清塵　仁足　<span class='corr'>穎</span>標<br/>　　　　雪蘆　恒修　潤潔　同刻<br/>　　　　第七卷)</span></p>
</div>
<p class='juan'>一揆禪師語錄卷七終</p>
</div><!-- end of div[@id='body'] -->
</body></html>