<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎一揆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>一揆禪師語錄卷第十<span class='note-inline'>(師諱元揆)</span></p><p class="byline">侍者海印記錄</p>
<div class='div-other'><a id='mulu42' />
<p class='h1'>詩偈</p>
<div class='div-other'><a id='mulu43' />
<p class='h2'>送玅圓覺侄歸南嶽</p><p style="text-indent:0em" class="lg-abnormal"><div class='lg-row'>使乎憶昔赴天童虎鬚數捋觸祖翁法戰通身渾是膽縱橫曾不折英鋒千里翩翩唱凱旋光生七十二雄峰別來經今十餘載書既不達信無通非關彼彼生鐵面各天分化緣西東我來席典湘山寺諲老門庭偶爾逢知有同條居嶽頂崚[山*層]翠疊紫煙封杖藜幾欲披雲訪曲指徒思山水重何期再見不辱命林泉笑識舊音容下榻連朝話風雨匆匆俄爾理歸笻餘衷未盡玄沙紙一一憑舉似同風</div>
</p></div>
<div class='div-other'><a id='mulu44' />
<p class='h2'>天童道上作</p><p style="text-indent:0em" class="lg-abnormal"><div class='lg-row'>松陰清一徑廿里快遊心索句連雲得逢溪聽水吟村煙籠日煖塔影入林深款步孤亭下涼風遞好音</div>
</p></div>
<div class='div-other'><a id='mulu45' />
<p class='h2'>種桂次弘覺老人韻二首</p><p style="text-indent:0em" class="lg-abnormal"><div class='lg-row'>藹藹移新砌平分月窟陰芳流嵩少遠種異別山尋香抱三秋萼枝邀五色禽庭前不改翠宜作歲寒林</div>
</p><p style="text-indent:0em" class="lg-abnormal"><div class='lg-row'>震旦承陰後重忻此日栽金風飄玉粒曉露滴香臺韻勝霜前菊芳於澗底梅靈根原自異偏耐九秋開</div>
</p></div>
<div class='div-other'><a id='mulu46' />
<p class='h2'>過洞庭湖</p><p style="text-indent:0em" class="lg-abnormal"><div class='lg-row'>野泊深遐思蒼涼趁曉風湖光渾渺渺帆影信匆匆鴈沒擬應北霞明僅辨東南溟何處遠煙際水吞空</div>
</p></div>
<div class='div-other'><a id='mulu47' />
<p class='h2'>雙虹橋偕契先兄晚步</p><p style="text-indent:0em" class="lg-abnormal"><div class='lg-row'>山空雲物淨疊翠鳥聲長竹逕歸樵晚巖苔襯足涼野泉飛澗石新月到松岡何幸雙橋上重分良夜光</div>
</p></div>
<div class='div-other'><a id='mulu48' />
<p class='h2'>壬子除夕</p><p style="text-indent:0em" class="lg-abnormal"><div class='lg-row'>歲分當此夕柮火慰情深蔬饌聊兼味香鐘度足音山幽頻入夢茗酌漫清吟四十明朝是挑燈媿客心</div>
</p></div>
<div class='div-other'><a id='mulu49' />
<p class='h2'>黎淳夫內翰讀余詩有懷見招次韻</p><p style="text-indent:0em" class="lg-abnormal"><div class='lg-row'>野性於詩拙閒吟亦偶然敢當方外誼幽泄句中玄梅澹花十片琴橫雪一天時邀緇侶共知是幾生緣</div>
</p></div>
<div class='div-other'><a id='mulu50' />
<p class='h2'>華嚴菴訪中和上人不遇阻雨</p><p style="text-indent:0em" class="lg-abnormal"><div class='lg-row'>閑攜二三子優遊訪舊來連朝雲滿室一夜雨濃苔清夢蕉窗遠枯禪連漏催獨憐籬下菊意欲向人開</div>
</p></div>
<div class='div-other'><a id='mulu51' />
<p class='h2'>贈昶菴和尚</p><p style="text-indent:0em" class="lg-abnormal"><div class='lg-row'>一葉分雙桂三玄冠五宗行藏標古韻展托見英鋒道固非南北時乎迫歲冬法林蕭索盡挺操有蒼松</div>
</p></div>
<div class='div-other'><a id='mulu52' />
<p class='h2'>晤李讓肩進士</p><p style="text-indent:0em" class="lg-abnormal"><div class='lg-row'>邂逅逢精舍投機片語中陰濃無酷暑茗熟有清風忌味非韶樂聆音別爨桐若教沉太古及第悟心空</div>
</p></div>
<div class='div-other'><a id='mulu53' />
<p class='h2'>贈普菴堂恒現上座</p><p style="text-indent:0em" class="lg-abnormal"><div class='lg-row'>拄杖飽風霜居山道韻長杳然忘世味無復問滄桑松老增餘翠梅寒報晚香祖燈時一剔何處不輝煌</div>
</p></div>
<div class='div-other'><a id='mulu54' />
<p class='h2'>新秋</p><p style="text-indent:0em" class="lg-abnormal"><div class='lg-row'>四壁蟬音滿庭梧影漸疏涼飆清瑟瑟敗葉隕徐徐謾切悲生事閒吟得自如緬懷彭澤令高世孰能歟</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>五載居南國知音<span class='corr'>已</span>闊疏秋雲隨世薄夕月入簾徐味道心仍樂趨炎我不如蕭蕭蒲柳色寧耐柏松歟</div>
</p></div>
<div class='div-other'><a id='mulu55' />
<p class='h2'>示樸實禪人</p><p style="text-indent:0em" class="lg-abnormal"><div class='lg-row'>質樸僧家事風標素可誇一菴忘歲月百衲度韶華戒月清時輩心源注道芽安身無別法不羨鳥啣花</div>
</p></div>
<div class='div-other'><a id='mulu56' />
<p class='h2'>寄盤山與峰和尚</p><p style="text-indent:0em" class="lg-abnormal"><div class='lg-row'>不典溈山席彌開南土宗鳳毛依座滿角立見麟叢大仰孤芳現楊岐一脈通盤山峰頂月重照楚天空</div>
</p></div>
<div class='div-other'><a id='mulu57' />
<p class='h2'>寄芙蓉古梅和尚</p><p style="text-indent:0em" class="lg-abnormal"><div class='lg-row'>退鼓撾溈嶺聲光宇內充迅機凌佛果翰墨起明嵩法苑輝金石肉山見禹功天書如降至莫更傲芙蓉</div>
</p></div>
<div class='div-other'><a id='mulu58' />
<p class='h2'>壽石霜碧眼和尚六旬初度</p><p style="text-indent:0em" class="lg-abnormal"><div class='lg-row'>曇花初現日瑞氣協毘藍應物忘身世傳燈照楚南臘高嵩嶽古德備海天涵法柄持秋晚咸知老益堪</div>
</p></div>
<div class='div-other'><a id='mulu59' />
<p class='h2'>次韻贈石霜耑使憨峰</p><p style="text-indent:0em" class="lg-abnormal"><div class='lg-row'>祖席霜華重聯芳今昔優點胸誠巨擘會老大宗猷嫩桂開新葉英聲襲晚颼大哉曾有記卓立異同儔</div>
</p></div>
<div class='div-other'><a id='mulu60' />
<p class='h2'>寄南嶽一雨和尚</p><p style="text-indent:0em" class="lg-abnormal"><div class='lg-row'>廿載同條誼徒深千里思君名喧嶽頂予陋愧湘湄良導怡佳遁宗風日漸危師門殊有待力挽應何時</div>
</p></div>
<div class='div-other'><a id='mulu61' />
<p class='h2'>和余百逵文學遊山二首</p><p style="text-indent:0em" class="lg-abnormal"><div class='lg-row'>洞壑碧如藍東籬菊未殘尋幽來上客敲韻聽哀湍元亮甘辭祿丹霞薄選官連城希世璧應不換金襴</div>
</p><p style="text-indent:0em" class="lg-abnormal"><div class='lg-row'>相逢賢釣隱孰繼子陵竿水淨涵秋月香清見玉蘭幽情殊闊略世態任紛漫獨惜深林鳥頻呼人挂冠</div>
</p></div>
<div class='div-other'><a id='mulu62' />
<p class='h2'>人日送紺眉漢波二兄赴龍牙安眾</p><p style="text-indent:0em" class="lg-abnormal"><div class='lg-row'>祖席嗟雲冷披蓁不厭深聯燈分月皎法電起龍吟凍解寒苔徑梅存白雪心春風生杖底相次賴為霖</div>
</p></div>
<div class='div-other'><a id='mulu63' />
<p class='h2'>贈易九有文學</p><p style="text-indent:0em" class="lg-abnormal"><div class='lg-row'>逵士空今古行藏得所如逃禪依竹院經濟抱琴書賞菊非耽酒垂竿不在魚逢人皆說項幾共賦歸歟</div>
</p></div>
<div class='div-other'><a id='mulu64' />
<p class='h2'>又贈次文震孟先生韻</p><p style="text-indent:0em" class="lg-abnormal"><div class='lg-row'>仕也非無意彈冠慎昔憐履貞臻聖域抱節樂羲年坦率傾豪俠清閑不問僊傳家殊有策贏得日高眠</div>
</p></div>
<div class='div-other'><a id='mulu65' />
<p class='h2'>子陵寺懷古</p><p style="text-indent:0em" class="lg-abnormal"><div class='lg-row'>友帝無矜況不臣獨存清節在乾坤釣臺遠並香臺古夫子渾忘天子尊一代衣冠歸蝶夢千年佛火煥仙園我來欲續投竿賦瑟瑟松聲雪滿軒</div>
</p></div>
<div class='div-other'><a id='mulu66' />
<p class='h2'>和覺範洪禪師竹尊者詩<span class='note-inline'>(原韻竹林前一株挺秀名尊者詠之)</span></p><p style="text-indent:0em" class="lg-abnormal"><div class='lg-row'>婆娑雲外半清枯歷盡冰霜貌愈臞自足千峰堪法供不煩一缽問賢夫風雲匝匼凝衣裓花鳥常餘聽法徒晝夜伽陀談不息可存一字在胸無</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>雪玉森森異眾枯風清梵詠自靈臞神通幾許離西竺高節偏宜合遁夫果熟有香邀鳳侶雷驚時逼化龍徒春煙漫作桃花浪一葦依稀似泛無</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>深院容儀雅不枯何緣此土誕清臞節高慵跨青霄鶴根淨寧同白足夫應是剎塵殊現跡豈辭枝葉累匡徒每憐塵客來瞻對頓滌煩襟一點無</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>虛心應物味甘枯彷彿嵩山碧眼臞飽沃煙霞同逸士頻敲風月暢林夫法空座亦離方所不二談時薦幾徒立雪夜深人去後親承此道世應無</div>
</p></div>
<div class='div-other'><a id='mulu67' />
<p class='h2'>集張郡侯署中道話賦贈</p><p style="text-indent:0em" class="lg-abnormal"><div class='lg-row'>僊佛由來一貫之一爻纔動便支離木樨香綻明無隱蛙鼓聲沉悟有時日集群賢談不二間尋緇侶論新知何須社結東林遠金紫叢中道亦宜</div>
</p></div>
<div class='div-other'><a id='mulu68' />
<p class='h2'>瑞巖老人書至并讀膺弟寄懷詩次韻</p><p style="text-indent:0em" class="lg-abnormal"><div class='lg-row'>空驚搖落賦支離短棹無由問水涯無酌每懷明月對有山難訂故人期音勞遠塞鴻千里興滿披雲杖一枝好是峰高憑極目不堪秋氣再登時</div>
</p></div>
<div class='div-other'><a id='mulu69' />
<p class='h2'>荊南龍山落帽臺</p><p style="text-indent:0em" class="lg-abnormal"><div class='lg-row'>邈矣斯人未可期佳山空憶昔遊時荒煙艸自年年碧落帽風仍颯颯吹解粗歸來原有賦挂冠休去豈無枝何如鳥盡弓藏後杳杳青雲不可思</div>
</p></div>
<div class='div-other'><a id='mulu70' />
<p class='h2'>月掌即事</p><p style="text-indent:0em" class="lg-abnormal"><div class='lg-row'>秀發難為造化工招提幻出翠微中蒼巒環曲如秋月一掌遙舒托梵宮說法臺空思往哲棲禪石碧想遺風森森古柏庭前在投老猶堪慰眼空</div>
</p></div>
<div class='div-other'><a id='mulu71' />
<p class='h2'>訪黎淳夫進士</p><p style="text-indent:0em" class="lg-abnormal"><div class='lg-row'>東山幽處許相尋入戶梧桐滿地陰最喜艸堂明簡略閒同花鳥樂深沉兒郎已見傳家策書劍猶存經濟心聞道竭來頻謝客獨為野老一開襟</div>
</p></div>
<div class='div-other'><a id='mulu72' />
<p class='h2'>淳夫讀玉首座新秋百詠有作次韻</p><p style="text-indent:0em" class="lg-abnormal"><div class='lg-row'>禪外詩魔笑貫休也驚葉落賦離愁敲殘夜雨風仍急詠入騷壇淚欲流滿目廢興江上冷一腔今古句中收烹泉且對凌雲客孰謂韶光不暫留</div>
</p></div>
<div class='div-other'><a id='mulu73' />
<p class='h2'>挽黎淳夫中翰</p><p style="text-indent:0em" class="lg-abnormal"><div class='lg-row'>聖主求賢正急時何堪旭日遽西移才華已羨三蘇玅詞賦常驚七步奇枕物豈耽南面樂臨風難禁北萱思從今流水高山意方外知音我問誰</div>
</p></div>
<div class='div-other'><a id='mulu74' />
<p class='h2'>余居放鷹臺田<span class='corr'>已</span>颺寄詩見懷次韻</p><p style="text-indent:0em" class="lg-abnormal"><div class='lg-row'>一杖飄然過古臺遙遙猶復累君懷但知月色山中好懶聽鴻音天外悲怪石豈隨流水去霜華易點鬢邊來逃禪屐子如稍健莫為幽人惜緣苔</div>
</p></div>
<div class='div-other'><a id='mulu75' />
<p class='h2'>李盛生鄧旦生諸子過訪贈詩即韻答之</p><p style="text-indent:0em" class="lg-abnormal"><div class='lg-row'>因尋楚水弔文雄覓得佳山翠靄中唯愛閑雲供老眼羞將短髮對芳叢經傳有志君須決道曠無涯我愧隆欲結東林期六士此心知屬幾人同</div>
</p></div>
<div class='div-other'><a id='mulu76' />
<p class='h2'>遊大蹟山贈九山禪師</p><p style="text-indent:0em" class="lg-abnormal"><div class='lg-row'>曳杖穿雲到上方華宮隱翠白輝煌巖花已並天花落柏葉常侵貝葉香清磬一聲馴洞虎晴霞幾片映松堂滿前頑石頭皆點應是生公舌廣長</div>
</p></div>
<div class='div-other'><a id='mulu77' />
<p class='h2'>題觀音巖</p><p style="text-indent:0em" class="lg-abnormal"><div class='lg-row'>聖蹟名嵒冠楚天何須海岸謁金僊崚[山*層]面面洛伽秀梵韻皇皇水月圓應惜群生資化境還從熙世設冥權音聞遐邇無虛日半偈非關舌底宣</div>
</p></div>
<div class='div-other'><a id='mulu78' />
<p class='h2'>壽湘陰陳邑侯瑤鶴</p><p style="text-indent:0em" class="lg-abnormal"><div class='lg-row'>天香丹桂發秋高樂只民歌盛祝謠苕水文風生玉浪瀟湘德澤惠瓊瑤獻觴僊子花間醉適意琴絃月下調壽域如松長不老還期白社賦逍遙</div>
</p></div>
<div class='div-other'><a id='mulu79' />
<p class='h2'>湘陰邀契先和尚回山次韻</p><p style="text-indent:0em" class="lg-abnormal"><div class='lg-row'>杖笠翩翩破曉煙松皋竹徑盡爭妍音開僊梵雲千壑香冷梅花雪一天酌罷清泉燒燭短吟來好句羨珠聯更看玉麈風生座驚起蒼龍躍澤淵</div>
</p></div>
<div class='div-other'><a id='mulu80' />
<p class='h2'>次韻答方大也居士</p><p style="text-indent:0em" class="lg-abnormal"><div class='lg-row'>達人去就亦奇之得意湘山應不離隱釣自矜臻道域避秦終遂樂天時尋幽選勝情殊遠在欲行禪孰與知浮世那堪駒過罅勞生何事苦隨宜</div>
</p></div>
<div class='div-other'><a id='mulu81' />
<p class='h2'>再次前韻招方大也來山</p><p style="text-indent:0em" class="lg-abnormal"><div class='lg-row'>松門聽履日殷之形影非關論合離瀹茗有香思酌處詠梅拈韻欲分時擅場筆力推君玅流水琴音許孰知翻憶當年佳話在品題泉石正堪宜</div>
</p></div>
<div class='div-other'><a id='mulu82' />
<p class='h2'>寄大龍崇山和尚</p><p style="text-indent:0em" class="lg-abnormal"><div class='lg-row'>坐斷龍峰不計秋洞簾高捲闊雙眸敲風打雨明偏正笑月哦雲接上流曲唱新豐知韻險玄通鳥道迅機投相期欲話同風事幾度空懷雪夜舟</div>
</p></div>
<div class='div-other'><a id='mulu83' />
<p class='h2'>對菊懷友</p><p style="text-indent:0em" class="lg-abnormal"><div class='lg-row'>秋老庭前菊正芳臨風時復惜寒香故人殊切雲千里落葉翻驚雨一床弄色花枝隨日短書空鴈字語音長相傳莫問衡陽信兩鬢那堪鏡裏霜</div>
</p></div>
<div class='div-other'><a id='mulu84' />
<p class='h2'>遊玉池山</p><p style="text-indent:0em" class="lg-abnormal"><div class='lg-row'>曲澗尋源到玉池天空一鑑豁青眉鶴來松頂巢明月雲束山腰護紫芝上世金僊標淨理下方鐘磬遞幽思更憐傑閣霜飛夜竹韻風敲弔九嶷</div>
</p></div>
<div class='div-other'><a id='mulu85' />
<p class='h2'>遲漢波兄不至</p><p style="text-indent:0em" class="lg-abnormal"><div class='lg-row'>捲簾雨霽看雲飛有約尋思應不違鵲信簷前時恍惚樵音林外聽依稀梅花詠遍香仍洩夕照吞空景亦微茶熟敲冰濃再煮夜深還自步荊扉</div>
</p></div>
<div class='div-other'><a id='mulu86' />
<p class='h2'>唐邑侯偕廖千能先生蔣孝廉入山紀賦</p><p style="text-indent:0em" class="lg-abnormal"><div class='lg-row'>逸興翩翩羨達賢相期又幸虎溪邊松堂語笑凝煙篆石徑徘徊破蘚鬈機契三生非釣隱詩成七步亦通禪謾言林下今寥落蓮社而今有適僊</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>名山幽處應招賢喜接籃輿坐石邊新茗正逢香瀑雪黃鸝呼破薜蘿鬈風追元亮寒花醉筍憶東坡玉版禪何必滄浪清濁調遊心贏得勝真僊</div>
</p></div>
<div class='div-other'><a id='mulu87' />
<p class='h2'>唐邑侯見和用前韻再答</p><p style="text-indent:0em" class="lg-abnormal"><div class='lg-row'>河陽花盛紀侯賢又見芳垂湘水邊醉理琴音清雪操吟來筆底秀雲鬈掀髯快得驚人句艸聖奚論格物禪惠我林泉金石誌他年想見宦遊僊</div>
</p></div>
<div class='div-other'><a id='mulu88' />
<p class='h2'>廖千能明府見和用前韻再答</p><p style="text-indent:0em" class="lg-abnormal"><div class='lg-row'>文獻風流見古賢輕舟雪夜泛湘邊芝眉高放洞庭野佳句搜空嶽色鬈曲弔汨羅增遠慨僧尋竹院快談禪三生石上忘機處何似桃源七日僊</div>
</p></div>
<div class='div-other'><a id='mulu89' />
<p class='h2'>蘇祗先天牧昆仲諸文學來山和詹教授詩見贈次答</p><p style="text-indent:0em" class="lg-abnormal"><div class='lg-row'>何幸斯文造極峰寒煙蘚薜盡開封韻分白雪情因闊吟遍黃花興益濃滿座不須論劍客雙蘇今復羨人龍素非夙有東林約三笑溪頭豈易逢</div>
</p></div>
<div class='div-other'><a id='mulu90' />
<p class='h2'>重訪中和上座於新搆田園精舍次壁間韻</p><p style="text-indent:0em" class="lg-abnormal"><div class='lg-row'>年來深喜按雲頭花圃新開樂晚秋竹榻淨敷存古道香臺無復有閑愁千金豈易田園樂一杖何煩煙水遊幽鳥聯翩呼挂搭今宵借問肯容不</div>
</p></div>
<div class='div-other'><a id='mulu91' />
<p class='h2'>諸葛祭風臺次石碑韻</p><p style="text-indent:0em" class="lg-abnormal"><div class='lg-row'>日暮江天一鑑開尋追往事弔空臺三分鼎業凌吳術幾片碑殘揭漢才千古尚存風凜凋連環應惜火工摧蕭蕭赤壁侵雲墨若箇從茲辨劫灰</div>
</p></div>
<div class='div-other'><a id='mulu92' />
<p class='h2'>山樓</p><p style="text-indent:0em" class="lg-abnormal"><div class='lg-row'>憑欄獨坐雨餘天綠樹煙中吼瀑泉牧笛數聲人意遠一鉤新月到疏簾</div>
</p></div>
<div class='div-other'><a id='mulu93' />
<p class='h2'>登金山作</p><p style="text-indent:0em" class="lg-abnormal"><div class='lg-row'>浩瀚中流一點青風雲物態適幽情樓船簫鼓年年似況值秋江月二更</div>
</p></div>
<div class='div-other'><a id='mulu94' />
<p class='h2'>應月掌請曉發荊南</p><p style="text-indent:0em" class="lg-abnormal"><div class='lg-row'>纔羨名園欲挂瓢何期金地續遙招卻憐知<span class='corr'>己</span>無窮思並作薰風一杖挑</div>
</p></div>
<div class='div-other'><a id='mulu95' />
<p class='h2'>寄楊觀吾居士</p><p style="text-indent:0em" class="lg-abnormal"><div class='lg-row'>月掌山前一片月清光萬里淨無雲道人且喜曾親到到得如何見得親</div>
</p></div>
<div class='div-other'><a id='mulu96' />
<p class='h2'>菴中同張維時坐雨</p><p style="text-indent:0em" class="lg-abnormal"><div class='lg-row'>滴碎梧桐秋雨沉喜逢僧院有同心談空不必須三寸風竹冷冷一室琴</div>
</p></div>
<div class='div-other'><a id='mulu97' />
<p class='h2'>次韻答丁晉臣明經三首</p><p style="text-indent:0em" class="lg-abnormal"><div class='lg-row'>法教東流白馬馱群生依賴自婆娑堪憐不解安身者姓字空留在汨羅</div>
</p><p style="text-indent:0em" class="lg-abnormal"><div class='lg-row'>靈根不易現支那肯縱光陰眨眼過信步踏翻根子臨機若箇不僊陀</div>
</p><p style="text-indent:0em" class="lg-abnormal"><div class='lg-row'>桃花悟不在花敷悟後誰知一字無知止深坑咸可畏得跏趺處且跏趺</div>
</p></div>
<div class='div-other'><a id='mulu98' />
<p class='h2'>隨菴和尚舟抵星沙書來四絕次韻</p><p style="text-indent:0em" class="lg-abnormal"><div class='lg-row'>友誼翩翩憶昔年俄驚空谷足音傳支笻宛轉松門外一片征帆夕照邊</div>
</p><p style="text-indent:0em" class="lg-abnormal"><div class='lg-row'>數閱梅花詠白頭遐思奚啻喻三秋何如一片湘山月皎皎仍分旅夜愁</div>
</p><p style="text-indent:0em" class="lg-abnormal"><div class='lg-row'>朽床繞指羨當年一世高風冠楚天我愧力綿供灑掃謬膺師命路三千</div>
</p><p style="text-indent:0em" class="lg-abnormal"><div class='lg-row'>祖道凌夷近可傷滄浪水濁混清湘相期莫倦中流砥障令聲歸百谷王</div>
</p></div>
<div class='div-other'><a id='mulu99' />
<p class='h2'>爆竹頌示眾</p><p style="text-indent:0em" class="lg-abnormal"><div class='lg-row'>紙裹麻纏卻有神轟聲若箇不醒醒等閒不獨驚人耳粲發心華大地春</div>
</p></div>
<div class='div-other'><a id='mulu100' />
<p class='h2'>募齋僧</p><p style="text-indent:0em" class="lg-abnormal"><div class='lg-row'>祖剎新開選佛場森羅萬象盡生光法輪大轉無他藉先請食輪助闡揚</div>
</p></div>
<div class='div-other'><a id='mulu101' />
<p class='h2'>募修石橋</p><p style="text-indent:0em" class="lg-abnormal"><div class='lg-row'>夾岸深溪架一虹人天有路藉斯通眼前一度一聲佛休問前程幾許功</div>
</p></div>
<div class='div-other'><a id='mulu102' />
<p class='h2'>募供佛燈</p><p style="text-indent:0em" class="lg-abnormal"><div class='lg-row'>輝天鑑地一真燈隨色摩尼久沒塵倘幸高賢重剔起大千何處不分明</div>
</p></div>
<div class='div-other'><a id='mulu103' />
<p class='h2'>募知浴</p><p style="text-indent:0em" class="lg-abnormal"><div class='lg-row'>滌垢誰知水是塵還他入水見長人良因結就諸開士悟得其如用得親</div>
</p></div>
<div class='div-other'><a id='mulu104' />
<p class='h2'>禪子募三衣乞偈</p><p style="text-indent:0em" class="lg-abnormal"><div class='lg-row'>袈裟零落剪雲霞寵辱無驚樂歲華志士豈甘稱獨覺須將福利告檀家</div>
</p></div>
<div class='div-other'><a id='mulu105' />
<p class='h2'>募油鹽供眾</p><p style="text-indent:0em" class="lg-abnormal"><div class='lg-row'>卸盡諸方五味禪神峰一味總蕭然知音須賴調羹手信手拈來百味全</div>
</p></div>
<div class='div-other'><a id='mulu106' />
<p class='h2'>募修造</p><p style="text-indent:0em" class="lg-abnormal"><div class='lg-row'>殿古難堪風雨傾從來物故待人新不須海嶽探名勝眼底靈山好布金</div>
</p></div>
<div class='div-other'><a id='mulu107' />
<p class='h2'>募裝大佛金身</p><p style="text-indent:0em" class="lg-abnormal"><div class='lg-row'>修身不在歷僧祗信手拈來便得之施受因功如響應從來福海貴培滋</div>
</p></div>
<div class='div-other'><a id='mulu108' />
<p class='h2'>示昱堂炯首座</p><p style="text-indent:0em" class="lg-abnormal"><div class='lg-row'>密用潛行掣電機從來收放貴臨時一燈燄燄傳無盡分付親承入室兒</div>
</p></div>
<div class='div-other'><a id='mulu109' />
<p class='h2'>示慧鋒鎧維那</p><p style="text-indent:0em" class="lg-abnormal"><div class='lg-row'>住山斧子謾藏鋒歷遍諸方氣宇雄今日永隆重漏泄天童一脈幸流通</div>
</p></div>
<div class='div-other'><a id='mulu110' />
<p class='h2'>示月濤粲書記</p><p style="text-indent:0em" class="lg-abnormal"><div class='lg-row'>舌吐雄峰見馬師兒孫又見力傳持喜今一片湘山月太白傳燈不盡時</div>
</p></div>
<div class='div-other'><a id='mulu111' />
<p class='h2'>示洞野先監院</p><p style="text-indent:0em" class="lg-abnormal"><div class='lg-row'>半座曾分弄白拈縱橫施設主賓全可憐佛祖齊生按忤逆誰知有嫡傳</div>
</p></div>
<div class='div-other'><a id='mulu112' />
<p class='h2'>示弘宗誓書記</p><p style="text-indent:0em" class="lg-abnormal"><div class='lg-row'>信手拈來著著親全機展拓在當人瞎驢滅卻吾宗眼始見花開五葉新</div>
</p></div>
<div class='div-other'><a id='mulu113' />
<p class='h2'>示迪山品維那</p><p style="text-indent:0em" class="lg-abnormal"><div class='lg-row'>河北當年憶大風由來斯道賴人弘吹毛體用全彰處始是吾家正脈通</div>
</p></div>
<div class='div-other'><a id='mulu114' />
<p class='h2'>示等菴定首座</p><p style="text-indent:0em" class="lg-abnormal"><div class='lg-row'>孤標散席嶺南來鼎岫重轟濟北雷大用縱橫無向背為霖直教普天該</div>
</p></div>
<div class='div-other'><a id='mulu115' />
<p class='h2'>示勗韜俊監院</p><p style="text-indent:0em" class="lg-abnormal"><div class='lg-row'>苦志親依十五秋豁開心眼迅機投棒頭點出<span class='corr'>滔</span>天浪珍重曹溪一派流</div>
</p></div>
<div class='div-other'><a id='mulu116' />
<p class='h2'>示鐵山智上座</p><p style="text-indent:0em" class="lg-abnormal"><div class='lg-row'>生平鐵面絕疏親佛祖當前不讓仁豎亞摩醯空世眼從教處處現真燈</div>
</p></div>
<div class='div-other'><a id='mulu117' />
<p class='h2'>示節菴祿書記</p><p style="text-indent:0em" class="lg-abnormal"><div class='lg-row'>西江一喝耳雙聾神鼎重論蓋代功舌底瀾翻分一派沿源不斷永流通</div>
</p></div>
<div class='div-other'><a id='mulu118' />
<p class='h2'>示道權法維那</p><p style="text-indent:0em" class="lg-abnormal"><div class='lg-row'>大法難堪此際危開權顯實貴全提滹沱一派深無底珍重沿流不斷時</div>
</p></div>
<div class='div-other'><a id='mulu119' />
<p class='h2'>示修木林書記</p><p style="text-indent:0em" class="lg-abnormal"><div class='lg-row'>三頓親遭毒手來栽培大樹見良才由來拔萃非凡木要使門庭遍地開</div>
</p></div>
<div class='div-other'><a id='mulu120' />
<p class='h2'>示簡文印書記</p><p style="text-indent:0em" class="lg-abnormal"><div class='lg-row'>掌握吹毛逼膽寒剪除諸見徹根元從教拈出無文印著著臨時顯玅傳</div>
</p></div>
<div class='div-other'><a id='mulu121' />
<p class='h2'>示覺乘印知藏</p><p style="text-indent:0em" class="lg-abnormal"><div class='lg-row'>虎生三日氣吞牛掣電機先針芥投珠玉莫容魚目混吾宗正脈有源流</div>
</p></div>
<div class='div-other'><a id='mulu122' />
<p class='h2'>示昱林知知藏</p><p style="text-indent:0em" class="lg-abnormal"><div class='lg-row'>舉措應知達本真和同切忌事因循頂門迸出超方眼始作人間不夜燈</div>
</p></div>
<div class='div-other'><a id='mulu123' />
<p class='h2'>示隱中顯書記</p><p style="text-indent:0em" class="lg-abnormal"><div class='lg-row'>皮髓分來有變通流芳隱顯執其中祖禰不是閑殃及要見花開果自隆</div>
</p></div>
<div class='div-other'><a id='mulu124' />
<p class='h2'>示越倫曠知藏</p><p style="text-indent:0em" class="lg-abnormal"><div class='lg-row'>玄言妙諦閑家具一唾無非眼底塵為法忘軀他自利淵源祖道越常倫</div>
</p></div>
<div class='div-other'><a id='mulu125' />
<p class='h2'>示宗朗心知藏</p><p style="text-indent:0em" class="lg-abnormal"><div class='lg-row'>大死由來有活時通身手眼用隨宜當陽拈出吹毛利不犯鋒鋩起瞎驢</div>
</p></div>
<div class='div-other'><a id='mulu126' />
<p class='h2'>示非石琇監寺</p><p style="text-indent:0em" class="lg-abnormal"><div class='lg-row'>覿面當機一著先入廛垂手顯真傳憑將一滴滹沱派遍界從教浪潑天</div>
</p></div>
<div class='div-other'><a id='mulu127' />
<p class='h2'>示六標蓮侍者</p><p style="text-indent:0em" class="lg-abnormal"><div class='lg-row'>耳聾喝下協全提舌吐親承顯大機不露鋒鋩標正脈青蓮始見出汙泥</div>
</p></div>
<div class='div-other'><a id='mulu128' />
<p class='h2'>示密弘煥居士<span class='note-inline'>(易歇華)</span></p><p style="text-indent:0em" class="lg-abnormal"><div class='lg-row'>拶到心空及第時選官選佛兩相宜化龍杖底單傳旨舒捲憑將赤手提</div>
</p></div>
<div class='div-other'><a id='mulu129' />
<p class='h2'>示省凡越居士<span class='note-inline'>(陳維垣)</span></p><p style="text-indent:0em" class="lg-abnormal"><div class='lg-row'>團圞再見話無生珍重吾家七尺藤佛祖當前生按下始稱特達續分燈</div>
</p></div>
<div class='div-other'><a id='mulu130' />
<p class='h2'>寄若松法侄</p><p style="text-indent:0em" class="lg-abnormal"><div class='lg-row'>翻思玅喜住菴時入室翩翩有俊猊此道而今寥落甚臨風拈出語同枝</div>
</p></div>
<div class='div-other'><a id='mulu131' />
<p class='h2'>送洞野先都寺住永隆</p><p style="text-indent:0em" class="lg-abnormal"><div class='lg-row'>春風掩冉拂陽和子去難辭煙水多我憶故園移錫後無人<span class='corr'>賡</span>唱紫芝歌</div>
</p></div>
<div class='div-other'><a id='mulu132' />
<p class='h2'>送月濤粲書記回淛東</p><p style="text-indent:0em" class="lg-abnormal"><div class='lg-row'>一帆湘水路三千越嶺雲歸旦夕間我有一腔千里意芝峰又得好音傳</div>
</p></div>
<div class='div-other'><a id='mulu133' />
<p class='h2'>贈覺印法侄繼住可菴</p><p style="text-indent:0em" class="lg-abnormal"><div class='lg-row'>從來父業子相承繼述而今喜有人放出虎鬚親捋手洪波鼓起洞庭春</div>
</p></div>
<div class='div-other'><a id='mulu134' />
<p class='h2'>題畫</p><p style="text-indent:0em" class="lg-abnormal"><div class='lg-row'>萬山深處萬年松一座樓臺傍石叢欲問讀書人姓氏子房一去漢庭空</div>
</p></div>
<div class='div-other'><a id='mulu135' />
<p class='h2'>寄漢波和尚繼席龍牙兼壽六旬初度</p><p style="text-indent:0em" class="lg-abnormal"><div class='lg-row'>風生玉麈粲天花協贊天人雍肅遐白髮登壇須老將佇看七尺起龍牙</div>
</p></div>
<div class='div-other'><a id='mulu136' />
<p class='h2'>贈湛修和尚中興泐潭</p><p style="text-indent:0em" class="lg-abnormal"><div class='lg-row'>瓦礫翻成釋梵宮輝煌重喜繼高風非惟水到渠成也濟北湘江一派通</div>
</p></div>
<div class='div-other'><a id='mulu137' />
<p class='h2'>寄贈劉子肇經元</p><p style="text-indent:0em" class="lg-abnormal"><div class='lg-row'>力辭彭澤賦歸來味道居官二玅才何幸湘干蓮社裏文林又報一花開</div>
</p></div>
<div class='div-other'><a id='mulu138' />
<p class='h2'>贈陳席待經元</p><p style="text-indent:0em" class="lg-abnormal"><div class='lg-row'>佳名不欲上公車筆力爭開上苑花翻憶逝川增聖慨千金難買樂煙霞</div>
</p></div>
<div class='div-other'><a id='mulu139' />
<p class='h2'>示易和生居士</p><p style="text-indent:0em" class="lg-abnormal"><div class='lg-row'>白駒過隙影難停擾擾誰能惜寸陰一念回機超物外曇花香透劫前春</div>
</p></div>
<div class='div-other'><a id='mulu140' />
<p class='h2'>示易瞻雲居士</p><p style="text-indent:0em" class="lg-abnormal"><div class='lg-row'>讀罷焚香茗熟時忽逢佳客論新知西風陣陣驚搖落一夜霜飛染鬢鬚</div>
</p></div>
<div class='div-other'><a id='mulu141' />
<p class='h2'>示文彪學侍者</p><p style="text-indent:0em" class="lg-abnormal"><div class='lg-row'>巾瓶記取應三呼剖腹剜心敢負吾珍重跺跟恣爾怠山藤劈脊莫嫌麤</div>
</p></div>
<div class='div-other'><a id='mulu142' />
<p class='h2'>示鑒融宗知藏</p><p style="text-indent:0em" class="lg-abnormal"><div class='lg-row'>鑒徹根元電拂機吾宗殺活貴臨時直教良驥窺鞭際棒下無生續祖禰</div>
</p></div>
<div class='div-other'><a id='mulu143' />
<p class='h2'>示道開蓮知藏</p><p style="text-indent:0em" class="lg-abnormal"><div class='lg-row'>法戰場中展一回全鋒力敵刃無虧門庭建立須孤峻從教優蓮遍地開</div>
</p></div>
<div class='div-other'><a id='mulu144' />
<p class='h2'>示素輝明知客</p><p style="text-indent:0em" class="lg-abnormal"><div class='lg-row'>大法明明不覆藏陽春一曲別宮商胸襟流出無他藉花自開時果自香</div>
</p>
<div class='div-w'><p style="margin-left:10em"><span class='note-inline'>(福田居士涂雲芳　門弟子成品)</span></p>
</div></div>
<div class='div-other'><a id='mulu145' />
<p class='h2'>示麗天淨侍者</p><p style="text-indent:0em" class="lg-abnormal"><div class='lg-row'>吳越依然鼓大風誓誠殊不浪施功祖禰不是閑殃及要見花開果自隆</div>
</p></div></div>
<p class='juan'><span class='note-inline'>(終)</span></p>
</div><!-- end of div[@id='body'] -->
</body></html>