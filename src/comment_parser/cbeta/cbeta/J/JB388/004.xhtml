<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎一揆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>一揆禪師語錄卷四<span class='note-inline'>(師諱元揆)</span></p><p class="byline">侍者成俊記錄</p>
<div class='div-other'><a id='mulu13' />
<p class='h1'>住潭州神鼎資聖禪寺</p><p>度僧請上堂問深入雪山即不問金刀斷髮事如何師云金回冶色進云即今請法如何指示師云若是陶淵明攢眉便歸去進云與麼則人人本得去也師云阿誰欠少問一子出家九族升天因甚目連母墮地獄師云莫謗古人好進云未審麻三斤乾矢橛還出脫得也無師云淨地上不許放屙乃云踏碓傳衣夜半只得其體不得其用堂前鏟艸知機只得其用不得其體若也體用雙兼染淨一致說甚我猶昔人非昔人何異迷頭而認影秪如全體作用似虎靠山又作麼生鹽車累驥足千里謾追風欲展摩霄翅迴光鳥出籠。</p>
<p>晚參聲色非惡見聞豈騃神通妙用運水搬柴一一通途合轍不須造作安排不安排多少龍睛鶻眼甘心徒自活埋莫有不在此限者麼眾不出乃云露柱穿靴南嶽去燈籠戴帽上天台噓一噓。</p>
<p>佛像圓成請上堂問樹凋葉落即不問體露真常事若何師云風吹石臼念摩訶進云不以色見聲求未審光明如何指示師云淨地不生閑艸木乃云生死海中有佛則不迷生死只得其體不得其用生死海中無佛則無生死只得其用不得其體若是體用一致權實雙彰拈一莖艸作丈六金身便見百福莊嚴相好具足今者澤公居士是其人也作麼生是他施受之處休將度量人天果永佩金剛最勝身。</p>
<p>結制永隆先長老退院還山請上堂問新開鑪韝別展鉗錘鍛煉聖凡即不問萬靈仰賴事如何師云昨夜三更半石人鬥禮拜進云處處綠楊堪繫馬家家門首透長安且道長安在什麼處師云腳頭腳底進云恁麼則四海浪遊客歸家罷問程師云冬行春令僧云謝師答話師云聽事不真喚鐘作甕乃云一不做二不休收得安南服猶懸塞北憂神鼎拄杖子見義勇為分身百億奇勳大建曲奏凱旋喜得狼煙息弓槊壁上懸也汝等諸人因甚又抑逼山僧作麼然雖如是莫嫌負屈藏頭角好聽春雷換甲鱗。</p>
<p>小參如雞抱卵煖氣相接始成鶵如貓捕鼠心眼不專徒費力心眼專煖氣接子啐母啄時恣餐爪下食設遇掉頭不顧猶挂脣舌畢竟如何癡人面前說夢不得。</p>
<p>晚參敲空有響擊木無聲耳聽終難會眼聞始得親領取鉤頭意莫認定盤星星即且置還有識鉤頭意者麼眾不出師云八兩元來是半觔。</p>
<p>冬至上堂問群陰剝盡一氣潛回以何為驗師云兔角長三尺進云冰河燄發枯木花生為是陰去也陽回耶師云添得時人眼裏花進云更有一人道陰亦不去陽亦不回和尚以為何如師云蝦跳不出斗進云秖如朕兆未分以前又作麼生師云鷂子過新羅進云與麼一氣不言含有象萬靈何處謝無私師云承言者喪滯句者迷問乾峰上堂云舉一不得舉二放過一著落在第二意旨如何師劈頭便棒進云雲門出眾云昨日有人從天台來<span class='corr'>卻</span>往徑山去是何道理師云孟八郎漢進云乾峰云吩咐典座來日不得普請還端的也無師云<span class='corr'>已</span>遲八刻乃云一陽<span class='corr'>已</span>發生從今便數九九九八十一蝦跳不出斗榜揭僧堂前指點離窠臼誰知癡鈍流枷上重添杻是豈老婆心垂慈成漏逗打鎖與敲枷山僧仍縮手更問如何若何且待諸人知羞識醜。</p>
<p>入新方丈授權書記衣拂上堂居天下之廣居阿誰無分正諲祖之正位傍若無人行不傳之大道平等分付大眾既是不傳又分付箇甚麼克紹厥家英俊子豈同門外之遊人。</p>
<p>臘八上堂正覺山前一段義囫圇無縫遭狼藉只知曲屈為群生詎料而今成特地午夜明星特地智慧德相特地妄想執著特地忽有道即今神鼎聻山僧今日失利。</p>
<p>托缽歸晚參山僧前日失利擬待今朝拔本誰知鹵莽禪和各各擔雪填井秪知倒捋虎鬚將謂關門不謹直饒滿載歸來各與三頓苕柄且道是賞是罰待山門前石蝦蟆解語<span class='corr'>卻</span>向你道。</p>
<p>易九有文學施造本山大佛二尊金像成兼大殿上梁上堂優填假目連神通只造得三十一相梁武以僧繇妙手難描寶誌真儀斯皆以思惟心測度如來圓覺色相境界如將螢火熱須彌山終不能得爭似我大檀居士不資餘力隨念而成二大如來巍然出現相好具足金碧交輝儼然多寶迦文分座說法華時也直得字義炳然人天莫測恭敬圍繞者咸謂希有世尊苟非五百授記之數焉能運此檀度神奇又非優填梁武所能跂及雖然未可以人天小果而擬之也且道他極則在甚麼處傳家權作修身本法海塵塵作棟梁。</p>
<p>除夕小參北禪分歲烹露地白牛今時叢林畫葫蘆炤樣只知飯飽弄箸逐惡隨邪那辨義出豐年儉生不孝今我者裏白牛泥牛溈山牯牛老子青牛隊隊頭角崢嶸各各水足艸足雖然爭奈鼻孔盡屬他人莫有不甘者麼今朝臘月三十切忌東觸西觸。</p>
<p>元旦上堂新年佛法有鏡清曾失利新年佛法無明教亦失利亦無亦有非有非無別有機用總在半途橫按拄杖云三箇童兒抱花鼓莫來攔我毬門路。</p>
<p>解制上堂痛棒熱喝曲盡婆心敲開象骨新髓拶得獰獅血淋寒山撫掌不歇衲僧有理難伸前途設遇杜撰巡官把住驢腳莫道神鼎辜負咄咄切忌抱贓叫屈。</p>
<p>小參炎蒸酷烈赤日如焚晝夜靡寧可勝煎逼更傳烽煙四起遍地甲兵便見石鞏張弓慈明按劍道吾舞笏秘魔擎杈互興定亂之謀不免為太平奸賊神鼎坐致太平其奈諸子幼稚無知耽戀火宅嬉戲不求出離記得有問寒暑到來甚處迴避向鑊湯爐炭裏迴避利刀割肉渾閑事毒口傷人恨爭消。</p>
<p>師至龍牙舉紺眉和尚繼席請上堂問祖席重輝即不問作家相見事如何師云汝不是其人進云昨夜山頭金鳳舞今朝杲日麗天輝師云切忌牽枝引蔓進云如何是汾陽三訣師云山僧一訣也無進云百丈香爐作禮撞倒釋迦又作麼生師云我王庫內無如是刀進云與麼則三賢十聖途中客大座誰能辨主人師一喝乃云牛眠法座夢感金湯始信叢林有主把住驢腳父業子承也須弟應兄呼從來靖退小節當期大事因緣況此名勝祖庭豈容魔得其便今則法雷<span class='corr'>已</span>震猊座重敷昂昂頭角崢嶸一一金聲玉振不用赤旛旗布武略文韜自然殄滅妖氛波旬遁跡譬如獅子筋琴撫之則眾音絕響如塗毒鼓擊之遠近聞者皆喪設有問神鼎如斯三昧因何致得又作麼生還委悉麼我堂頭法弟曾親見先師來各各翹勤問取。</p>
<p>小參開爐之始法令之初烈燄不容蚊泊紅爐豈鑄囊錐人人有滄海之珠一鎚粉碎各各抱荊山之玉奚堪汙目諸方只貴富有餘神鼎直教窮徹骨為甚如此若非換骨洗腸爭見超宗異目咄。</p>
<p>上堂問結制開爐煆凡煉聖古人樹下安居向甚麼處結制師云眼上更栽眉進云祖師西來直指單傳如何是的的大意師打云喫得棒也未進云和尚不要壓良為賤師云也不辜負你進云大意已蒙師指示如何是父母未生前底事師云何得當面諱卻進云天上無雙月凡間只一師師云承言者喪滯句者迷問乾矢橛柏樹子拈向一邊化外來賓如何相見師卓拄杖進云打鼓弄琵琶風流出當家秪如沒絃琴無腔曲作麼彈唱師云罕遇知音僧擬議師便打乃云一向鬧浩浩臨濟德山應接不暇一向靜悄悄面壁老胡了無合煞鬧浩浩處靜悄悄大海宜乎折箸攪靜悄悄處鬧浩浩古廟香爐漏逗了漏逗了如何曉體取無生無不生莫徒門外打之遶。</p>
<p>晚參終日拈香擇火不知身是道場是即了沒交涉終日拈香擇火不知真箇道場將謂多少奇特終日拈香擇火不知拈香擇火我今為汝保任此事終不虛也卓拄杖云見之不取思之千里。</p>
<p>晚參揚眉瞬目著甚來由不許夜行投明須到三度六十打折驢腰雖然負屈含冤且喜皮膚脫落曾經巴峽猿啼處銕石人聞也斷腸。</p>
<p>小參日午金烏何處尋覓撞著道伴交肩過一生參學事畢拄杖不在苕帚柄聊與三十殘羹餿飯阿誰肯喫堪笑堪憐抑抑逼逼餓殺不知其幾餓不殺逢人任索撩天價。</p>
<p>冬至上堂問燄發冰河即不問條抽石筍事如何師云眼裏瞳人吹尺八進云洞山掇退果桌慈明揭榜僧堂又作麼生師云罕逢穿耳客多見刻舟人進云月頭賣被買牛月尾賣牛買被者頭水牯牛不屬貴賤因甚買來賣去師云大丈夫兒合自由進云與麼則四稜踏地頭角崢嶸去也師云一任[跳-兆+孛]跳問空劫已前本無名相如何是金剛正眼師卓拄杖云會麼進云生緣<span class='corr'>已</span>後萬物齊彰如何是真如大道師云山僧從不捏目生花乃云冬到寒食時一百單五日靈明本有底歷劫曾何異慚愧老嵩山長年只面壁賺他逐塊流錯會西來秘不錯會濟濟瞎驢趁大隊。</p>
<p>佛成道上堂問未離兜率<span class='corr'>已</span>降王宮未出母胎度人已畢因甚有道可成師云十八十九癡人夜走進云秪如巖頭道德山未會末後句此理如何師云咬人屎橛不是好狗乃云明星豁盡三祗功大象那遊兔徑中幸有一雙清白眼何堪話柄妄流通雖然正覺山前如水歸水現前一會似空合空諸仁若也尚留觀聽驀豎拂子云錦上鋪花又一重。</p>
<p>除夕小參末後一句始到牢關到得亦須透得直饒到得透得敢保老兄未徹大眾且道淆訛在甚麼處金輪天子同艸店家風別無智人前莫說照顧頭破額裂。</p>
<p>元旦上堂問舊歲<span class='corr'>已</span>去新歲又來未審衲僧門下還有新舊也無師云靈龜無卦兆空殼不勞鑽進云恁麼則綿綿一段無今昔迥出威音那畔春師云重說偈言問涅槃心易曉差別智難明如何是易曉涅槃心師云太平無象進云如何是難明差別智師云足下無私僧云與麼則鼓腹謳歌去也師云好與三十棒乃云一人有慶時清道泰桃符神革故鼎新金剛與泥人揩背擦穿無量妙門現出百千三昧直得真俗混融何止兩彩一賽湯德銘於日新禹聞善言則拜林下道人何所為數聲清磬是非外。</p>
<p>元宵立春小參春風一夜來花開世界起驀豎拂子云看看花開也世尊拈底五葉分底南泉指底靈雲悟底總在者裏於斯明得不用五彩畫牛頭黃金為點額鞭起溈山者一頭耕轉劫初田地便見雷動中天雲行雨施普天同慶五穀豐登管絃沸月頻宣和氣靄然燈火燒空奪盡夜寒之色好時節迦葉門風渾漏洩擊拂子下座。</p>
<p>解冬上堂問聖制告圓即不問如何是平常無生句師云石長無根樹進云如何是玅玄無私句師云山藏不動雲進云如何是體明無盡句師云拄杖長七尺進云且道此三句明甚麼邊事師打云向者裏薦取進云恁麼則天上有星皆拱北人間無水不朝東師云念話杜家問如何是十方同聚會師云大家在者裏進云如何是箇箇學無為師云曾作甚麼來進云如何是此是選佛場師云更疑甚麼碗進云如何是心空及第歸師云禮拜了退進云與麼則頭頭得證無生法忍也師云鈍置殺人問結制一期即不問解制一句是如何師云八字打開進云從門入者不是家珍且道學人本分事作麼生師便打進云秪如開眼也著合眼也著不開不合時如何師云鈍漢進云與麼從今認得東風面萬紫千紅總是春去也師云切忌隨流問如何是轉功就位師云神鼎者裏不似諸方進云如何是轉位就功師云參取洞下知識去進云如何是功位齊彰師云大家在者裏進云如何是功位俱隱師云禮拜了退乃云朽木不可雕一冬燒不盡精金不變色烈燄轉光輝光輝光輝直須與我颺向糞堆艸堆一任枯木寒灰若是寶惜不肯放下卓拄杖云腦後依然欠一鎚。</p>
<p>結制小參把住驢腳敲骨取髓不惜老婆心為憐三歲子雖作死馬醫之不免壓良為賤今則敕點飛龍寬著程限朝斯夕斯星馳電捲莫待死挨三頓臨濟有屈難伸吹滅紙燈德山未脫情見當機覿面若遲疑十萬八千未是遠。</p>
<p>上堂南方來者與下載寒時寒殺闍黎北方來者與上載豈可枷上更添杻別有超方作略拄杖不在苕帚柄聊與三十設或奴郎不辨黍粟不分身心安居平等性智又是黑牛臥死水且道神鼎為人在甚處參。</p>
<p>晚參玄沙三種病黃龍三重關病多諳藥性醫精病愈繁關險人難透心堅石也穿苦瓠連根苦甜瓜徹蒂甜虛空無朕跡大道絕遮攔也堪笑也堪憐貼天飛遍無毛鷂最惜靈龜脫殼難。</p>
<p>冬至小參陰陽有消有長不屬陰陽是阿誰靈根不變不遷須向遷變裏會取拈拄杖云一陽生也拄杖抽條也卓一卓云君子道長小人道消添得廬陵米價高。</p>
<p>新戒幽麗畇三弟子請陞座問五夏以前專精戒律五夏以後方乃聽教參禪正當不前不後持戒即是參禪即是師云好狗不喫油癡啣燈盞走進云五戒不持人天路絕五戒若持為甚麼人天路絕師云金剛杵碎鐵崑崙進云依稀似曲纔堪聽又被風吹別調中師云話墮也乃云隔壁釵釧聲聞即名破戒香嚴聞擊竹頓爾破重玄所以繁興大用舉必全真根塵同元縛脫不二於不二法中不可多處添些子同元境內不可少處減些子得之於心伊蘭作栴檀之樹夫之於旨甘露乃蒺藜之園即今飽足觀光兩彩一賽一句又作麼生天寒日且短三人共兩碗。</p>
<p>臘八日易檀越飯僧得子請上堂問儒釋弟子供佛及僧未審和尚將何供養師云莫怪棒頭麤進云如何是佛師云眼不見鼻孔進云如何是法師云莫更別求進云如何是僧師云禮拜了退進云世尊成道度人<span class='corr'>已</span>畢為甚麼眾生更多師云杲日正當空不照覆盆下問居士設齋請法未審和尚以何法施師云岳陽船子洞庭波進云剎竿頭上風車子明眼宗師用不同師云接響莫承虛進云莫怪渠儂多意氣他家曾踏上頭關師云夢裏唱巴歌問智慧德相本自圓成六年苦行為行何事師云入水見長人進云恁麼則大地含靈齊成正覺去也師云接竹點天進云只如雪覆千山為甚孤峰不白師云不是尋常上石堆乃豎拂子云看看明星現也覺華開也於斯見得善財不用南詢參遍知識維摩不起於座展盡神通以香飯飽多人以法財利一切直得天雨四花地搖六震禾山打鼓讚嘆不及雪峰[毯-炎+昆]毬指註不到今幸我密弘居士赤手全提食輪法輪等轉古話今話重圓未聞者聞不到處到遍大宗剎佛事週隆便獲玉麟現瑞貴胤鍾祥且道神鼎如何與他因齋慶讚即得父子不傳真秘訣兒孫振振世其家。</p>
<p>除夕小參大盡三十日小盡二十九任運只如斯蝦跳不出斗一念普觀無量劫無去無來亦無住如是了知三世事超諸方便成十力若不如此千門無壽藥一鏡有愁懸。</p>
<p>元旦上堂三十六旬之始掀翻條令斬新七十二候之初依舊陳年曆日日日是好日佛法子無多時清休唱太平歌。</p>
<p>上元解制上堂普天一月明莫能及幽暗一燈能破暗無以映千江蒺藜杖頭邊煥現一輪滿無幽而不燭有水盡皆含得其用則任扶過斷橋伴歸明月失其體則為殃為害徒使伶俜高著眼莫逡巡各各光明無少剩看時不見暗昏昏。</p>
<p>開爐兼韋馱羅漢開光請上堂僧問塵塵浩浩即不問且道如何是結制底事師云淨地不生閑艸木進云寶相莊嚴輝煥一堂以何為正師云從君打瓦更鑽龜進云達磨西來重重露布了也師云已遲八刻進云與麼則一句迥超無量劫師云再念一聯乃舉法昌開爐上堂語畢師云老法昌傍若無人望空啟告不謬為大脫空山僧者裏不然神鼎今日開爐老衲精奇箇箇圓成十八應真開點光明入座韋天赫濯厥靈切為諸人怠墮雖然本有靈光也要從頭點破豁開千聖頂[寧*頁]說甚三乘四果卓拄杖云棒頭忍俊不禁隨例敲枷打鎖秪如大功不宰又作麼生心空及第見根元莫道從前辜負我。</p>
<p>晚參河裏失錢河裏摝幾堪笑也幾堪哭木人嶺上唱哩囉石女溪邊連叫屈何事屈一字入公門九牛拔不出咄咄咄。</p>
<p>除夕小參歲遇今宵畢衲僧赤骨歷貧來錐也無煞好者消息無端王老夜燒錢引得閑神競抑逼究玅窮玄咬人火急大似拋<span class='corr'>卻</span>真金遍尋瓦礫撿點將來著甚死急爭如家堂穩坐絕思惟擬議從教門外立。</p>
<p>元旦上堂斗柄回寅桃符革故人物氣象咸新古佛家風露布八萬四千法門廓爾洞開千七百箇古錐藏身無處沒藏處絕回互處處逢渠不識渠笙歌盡作太平曲。</p>
<p>解制上堂把住應無端蓋為老婆心切放行全意氣其如朽木難雕不入者保社擔起睦州板過得荊棘林還淹虀甕裏且道利害在甚處不是知音徒側耳福嵩建中元會眾姓請上堂問一切眾生皆有佛性本來具足無染為甚麼又有地獄輪迴師云怪得阿誰進云龐公道不以萬法為侶意作麼生師便打僧云不遇中郎鑒還同野舍薪師云喪車後藥囊問禪非意想道絕功勳獨脫一句作麼生道師云金風吹玉管幾箇是知音進云如何是神鼎起行句師云未問<span class='corr'>已</span>前答汝也進云如何是途中受用句師云不堪舉似君進云如何是福嵩奇特句師打云會麼進云向上一路千聖不傳少林如何又有直指師云莫傍祖師好乃云眾罪如霜露慧日即消除大眾還知慧日麼不自天生如天普蓋不從地涌似地普擎在聖不增在凡不減只在當人六根門時時烜赫腳跟下朗徹十虛所以迷之則生死始悟之則輪迴息生死始則觸途成滯累劫沉淪輪迴息則平步青霄當下解脫以此破諸闇無闇不明以此利群靈無一不利譬如筍抽寒谷非陽和之發生魚躍冰河非網羅之力致誠感而遂通法不思議故秪如今此勝會道場一期佛事又且如何舉揚即得仲尼曰吾禱久矣復舉昔有二禪伯持論次一人云生死海中有佛則不迷生死一人云生死海中無佛則無生死二人同質一老宿法座云誰親宿云親者不問問者不親者則公案古人善應來機其奈不能剖二人之固執山僧據款結案以釋群疑一人事上有餘理上不足一人理上有餘事上偏枯撿點將來二俱徐六擔板各見一邊爭似現前諸高檀大哀曠濟合興同體之悲報本之德意在溯其源清其流使其子孫克紹箕裘純其祖武直得理事俱備裕後光前大眾且道是有佛耶無佛耶自力耶假他耶治世耶出世耶虛空可量風可繫無能盡說斯功德。</p>
<p>結制日惟空二上座募鞋齋僧請上堂熊耳失<span class='corr'>卻</span>隻履古今無處尋覓衲僧一雙具足各各無欠無餘只此無欠餘底合各自知來處若知來處不妨多處添些子少處減些子便見普慧雲興普賢瓶瀉打開寶藏運出家珍一缽和羅大作佛事脫或未然荊棘林中須赤腳皮穿骨露始應知。</p>
<p>冬夜小參六陰<span class='corr'>已</span>極一陽復生六塵不惡一鏡圓明驀豎拂子云看看石笄抽條也會見高枝引鳳雛花開鐵樹也馨香取次戀遊蜂不屬造化功陰陽遷變力衲僧家如龍得水似虎靠山秪如頂天立地底人向者裏因甚仰面不見天低頭不見地待汝諸人打破鏡來即向汝道。</p>
<p>晚參破鏡不重照眼堪作甚麼光不透脫底依然門外立直饒入得門來要須辨主始得還辨主麼卓拄杖云平生肝膽向人傾咄哉漆桶胡不快。</p>
<p>臘八日杲輪上座同新戒弟子等請上堂雪山星現眼開將錯就錯行者傳衣衲戒錦上添花盡道布縵天網打衝浪魚爐韝之所多鈍鐵良醫門裏病入叢然雖如是得念失念無非解脫智慧愚癡通名般若秪如藥忌併除又且如何話會雪盡一輪紅杲杲何山松柏不青青。</p>
<p>除夕小參一年今又盡為人須徹困不打葛藤禪飯香炊別甑恣餐特達流為憐頭尾正此眾無枝葉真實無少剩佛法子無多臨機見豪俊若更覓幽玄缽盂待安柄。</p>
<p>元旦上堂鼎新革故世諦常論無變無遷今時蹊徑咳唾雲從龍掉臂風從虎須知道人行履處艸偃風行得自由正恁麼時如何見得斬新日月輝千界特地乾坤透劫前。</p>
<p>解制上堂歲歲上元正月半解開布袋甚分明本光瑞現燈明佛爍破昏衢遍剎塵遍剎塵聽叮嚀莫教纖埃翳眼睛。</p>
<p>開爐上堂<span class='corr'>已</span>過關者不入斯限青州棗子囫圇吞嚥未過關者不受熱瞞莫教撞著杜撰巡官恁麼不恁麼總得總不得不免烈燄紅爐那顧焦頭爛額不是無端抑逼人曾為浪子偏憐客。</p>
<p>了悟上座入塔其徒冰鑑請小參即今休去便休去欲覓了時無了時全超百億一句了然八萬劫生空亡可畏信是生鐵鑄就還他呼喚不回煉就一具黃金僧繇描貌不得秪如到家消息甚處見他即是臘月藕花香遍界靈光炯炯貫家山。</p>
<p>永隆勗長老設齋請上堂僧問蛟龍喜升泥鰍喜伏螃蟹喜橫行既是水族一類因甚其性不一師云怪氣何來進云大師設齋供眾和尚陞座有何利益師云眼上添眉進云盡大地是箇饅頭如何吞吐師云看你伎倆<span class='corr'>已</span>盡乃云人從廣南來<span class='corr'>卻</span>得幽州信報道五湖派合六國風清狸奴白牯唱哩囉羅猴羅兒咸鼓舞舉足下足合轍同途者邊那邊全賓全主今日神鼎又且如何話會昨夜北山大蟲咬殺南山猛虎湘陰縣衙陳公子省凡居士請上堂問居士設齋請法臨筵四眾瞻依向上宗乘即不問煆凡煆聖事如何師云一棒一條痕進云與麼則三盞酒裝公子面一枝花插美人頭也師云笑倒傍觀乃云道無向背弘有卷舒大用現前不存軌則慧劍運於掌握千聖齊立下風胸中流出一機不獨萬靈罔測直使三乘膽顫十地魂驚帝釋攢眉修羅息戰若也毫釐繫念三途業因瞥爾情生萬劫羈鎖何謂也不見道執之失度必入邪路放之自然體無去住苟能如是則不懺罪而罪滅河沙越化城而便登寶所秪如應物無私甚處見他端的即是錦衣公子貴林下道人高復舉三祖僧粲大師問二祖云弟子身纏風恙乞師懺罪祖云將罪來與汝懺粲云覓罪性了不可得祖云與汝懺罪竟大眾古人拔出眼中屑抽卻腦後釘雖證得罪福皆空視身無我撿點將來未免猶在半途今者座前陳公子入山飯僧請法懺罪誓明生死大事冀其進道無魔且喜身力強壯氣宇如王既無罪性可覓山僧亦不好肉剜瘡豈不出他古人頭地為甚如此端坐受供養施主常安樂。</p>
<p>除夕小參拈拄杖云結交頭一句子和盤托出來不惜拖泥水佇思停機對面千里快鷂俊鷹趁不及迅雷豈待掩雙耳復卓一卓云急薦取知音何用頻為舉。</p>
<p>元旦自覺監院募供法衣至上堂乃云元正啟祚慶無不宜衣好是新底人好是舊底老盧把住曹溪後須信人人總有之大功不宰大化無為拈來不費纖毫力不是苦心人不知。</p>
<p>解制上堂結卻布袋何處叫屈更待解開還遭活埋不結不解是活埋不去不住是活埋踏翻關捩子透過祖師關猶是堆上見堆土上添土要識山僧落處麼從來不打禾山鼓。</p>
</div>
<div class='div-w'><p class="pre">　<span class='note-inline'>(門弟子成林<br/>　領刻弟四卷)</span></p>
</div>
<p class='juan'>一揆禪師語錄卷四終</p>
</div><!-- end of div[@id='body'] -->
</body></html>