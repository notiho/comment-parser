<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>神鼎一揆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu38' />
<p class='juan'>一揆禪師語錄卷第九<span class='note-inline'>(師諱元揆)</span></p><p class="byline">嗣法門人成林等編</p>
<div class='div-other'><a id='mulu39' />
<p class='h1'>佛事</p><p>掃神鼎開山洪諲禪師塔衡山一遇知音後千古嘉名重此山莫謂將身藏北斗巍然一塔在松巒想酢生液七百年孤風凜凜見賢思齊數十輩奇衲超方慈明折節親承事明教服膺躅其芳龍驤虎驟山高水長闢土開疆風韻遠剎竿今復賴光揚。</p>
<p>掃雲外澤和尚塔目視雲霄薄思大之無機變忘軀為法奮赤手而力挽頹綱慣能喝罵諸方盡謂師有超師之作殊不知日月出而爝火息獅子吼而百獸藏雲散盡月孤圓逢人索盡遼天價罕遇鸞膠續斷絃。</p>
<p>掃天童密雲悟祖塔嫩桂雙昌枝分十二五葉零凋一花毒巨致令遍地兒孫掣風掣顛鼎沸波翻僭稱得髓又幾能識其酸汗氣而今忍俊實難禁莫怪驀頭穿卻鼻。</p>
<p>掃平陽弘覺忞師翁塔閒名自謂難收拾阬阱誰知逾陷良骨鎖玲瓏追塔樣平陽休問老南陽角蹄對對作戲逢場今古帝庭聯步武嘉聲遺世謾低昂。</p>
<p>瑞巖掃遠菴老和尚塔太白山中毒流寰海石芝巖下冤債彌殃傲頭將謂減帝師聲價忤逆又豈特證父攘羊三千里外賺我來折合藏身無縫裏今朝不是酬恩亦非怨敵大眾還委悉麼面赤不如語直。</p>
<p>掃大溈開山靈祐祖塔踢倒淨瓶百丈早是落節卻言贏得一著宗開溈仰此山將謂拔本誰知輸卻一著不輸卻寂子香嚴何處著。</p>
<p>五峰學禪師塔太白法之魁大溈中興祖獰如插羽龍溫如戴角虎兒孫騰踏太平基也大奇殃累從教識祖禰。</p>
<p>養拙明禪師塔刱業為難守成不易一條脊梁硬似鐵眾角何殊麟足一丕承哉丕顯哉洋洋二世法壇一滴川流不息。</p>
<p>慧山海和尚塔不重先師道德只貴不為說破香嚴夢眼開時依舊麻纏紙裹不肖飲水知源也要從頭說破鏟艸昔年曾賺我鐵枷今負脫何能瓣香此日親分雪恩怨從教荊棘生。</p>
<p>掃龍牙雲叟住和尚塔潭北湘南迥出南陽塔樣恢弘祖席儼存揖讓典型生平鐵面氣壓諸方贏得船子風高溪上神鼎到來是花鋪錦上耶依實供通耶會麼一曲離歌誰與唱逆風不禁倒顛吹<span class='note-inline'>(塔在溪上菴)</span>。</p>
<p>挂新報鐘少林十萬里希聲諲老七百年號令一摸脫出須藉其人百世典型從今再現且道承誰恩力擊鐘云耳聽終難會眼聞方始親。</p>
<p>佛殿上梁獨步上頭關超出毘盧頂今朝大用現前且幸良才有在只要大家出力薦取乃云豁開古殿架新梁釋梵咸推此吉祥珍重天龍呵護力千年祖席永傳芳。</p>
<p>安佛腹臟瞿曇四十九年嘔盡心肝五臟塞乎天地布滿寰區古今罔識者咸謂都在紫磨金色身中與人無涉今幸大心檀越收拾將來肝膽腸胃盡在者裏諸人若也色見聲求是行邪道對面千里還信得急麼好事不須頻話會留將和氣暖丹田。</p>
<p>大佛開光師舉筆云大眾見佛光麼八萬四千不及此又非青黃赤白黑河沙品類照無邊晝夜熾然無間歇要知隱顯何從問取大心檀越。</p>
<p>又。</p>
<p>三大阿僧祗圓成玉毫相日月未喻其明含生賴無遮障既無遮障因甚要山僧出手以筆打圓相點云月標指端人天榜樣。</p>
<p>奠麗宗視和尚並轡爭先適聯翩二十年痛君先伏翼貽我惜孤騫與師兄相次天童分座早見人天眼目正矣與師兄相次為神鼎長老亦喜叢林之有主也師兄不入者保社大尊貴生弟作者般蟲豸還同受屈大眾還悉此意麼幾擬以黃金鑄作鐘子期。</p>
<p>起龕去年則有今年則無黃金彈子百煉紅爐此是可菴和尚生平徹骨為人之機用直得體竭形消而不沒金流樸散而常存今朝向神鼎山中轉最後法輪去也莫有瞻仰未足者麼追風良驥好乘時莫效石頭參六祖　入塔湘南潭北合同船塔樣難將天了瞞爭似而今即此用堂堂獨步任方圓恭惟可菴麗宗法兄和尚發跡潯陽秀鍾廬早始於此山得地頭角崢嶸末後太白得名眼空四海慣欲閉門打睡接上上機數十年來門庭壁立有玅喜住菴之韻聊借可菴立神鼎孤峻之風終歸神鼎噫得旨歸根明有據一輪分照祖山清。</p>
<p>天童記室文淵大師入塔絕唱韶陽普希聲和者誰轉功寧就位不自落今時惟我同門文淵大師法社奇英緇林白足不跨楊州鶴早升太白堂十年海上橫行眼中空闊萬指叢中露穎足下無私高出黃龍不浸泐潭死水風追妙喜方期平地興波既不欲魚目混珍何乃遽藏身絕跡換象抽爻人天罔測句圓末後猶累同條層落落知君不借全超合同船且要隨高就下正當奉重一句又作麼生一段聲光藏不得三千剎海夜沉沉。</p>
<p>曇淨知客入塔千里既酬行腳債那論漿水艸鞋錢曇芬火後春光淨一具黃金尚宛然蓋為辣賣生薑實叢林之榜樣客來須待乃作略之通方故能頓脫羈韁不與諸塵作對且生平用不盡底又向甚處著驀指塔戶云尊貴自來推此位從教放下自相宜。</p>
<p>雲間遠一禪士入塔不求諸聖解脫那堪皮袋一靈唱罷還鄉曲調驚群須是其人然雖如是平步登高易從空放下難天童者裏又則不然遠走不如近匍匐。</p>
<p>海智優婆夷入塔笙歌叢裏解抽身撲碎菱花露木真不用將身藏北斗玲瓏巖畔月彌新。</p>
<p>義山黯一二禪德入塔發明無量義推倒涅槃山猶是時人功幹絕功幹高僧不坐鳳凰臺一任煙霞深黯澹。</p>
<p>空默上座入塔久默斯要不務速說而今覿面全提一任旋嵐偃嶽大海水一勺須彌山一撮從空放下乾坤闊。</p>
<p>月山禪人入塔靈山話月曹溪指月指得分明要非真月真底聻下骨櫬云莫動著一任井底蝦蟆一時吞卻。</p>
<p>觀音院若木老宿入塔橫肩楖栗踏遍諸方心若寒巖之木氣凌劍刃光鋩爭得到者裏卻從者裏去得旨既歸根一一有本據有本據殊奇特一具黃金鎖白雲觀音院裏有彌勒。</p>
<p>敏德禪人入塔<span class='corr'>羨</span>爾家山鏟艸時祖翁田地<span class='corr'>已</span>先知而今契<span class='corr'>券</span>重分付月白風清更問誰。</p>
<p>普融殿上座入塔來為先鋒去作殿後荷眾不辭勞歷歷盤珠走珠走盤無定跡莫有知者漢落處者麼寒拾聖凡渾莫測豐干不是閑饒舌。</p>
<p>銕機悉明二上座入塔兩兩不成雙明明絕滲漏同死且同生登山還把手雖然如是也要為汝點破始得歸元無二絕離微鐵牛不怕獅子吼。</p>
<p>自修禪德起龕昨解與麼來今解與麼去識得來去底是甚閑家具不家具萬仞峰頭恣險戲　火有證有修未是衲僧極則無為無事猶滯金鎖玄關玄關透出憑誰力萬里神光火後圓。</p>
<p>剖菴維那入塔貴眼正不貴行履不名眼正貴行履不貴眼正豈稱行履二者得而兼之須是者漢始得要知麼掉臂從教功位隱聲光磊落在林泉。</p>
<p>慧圓耆舊火定慧等修一箭兩垛瞥爾情生萬劫羈鎖要得覿體圓明試玉直須經火。</p>
<p>見聞禪德入塔不見而見不聞而聞出此沒彼眼辨手親聲色兩頭俱坐斷白雲深處露全身。</p>
<p>性妙尼入塔妙性圓明名狀不得劉鐵磨左轉右轉終是看孔著楔今日事若何無入不自得便入。</p>
<p>賾輝燈書記入塔可菴室神鼎堂家駒曾己見騰芳豈其功位一時隱賺殺波旬亂度量且即今事又作麼生毛錐雖未露文彩闇然彰。</p>
<p>克章莊主起龕踏遍天涯不曾動步就路還家了無回互不回互堂堂依舊來時路　入塔翻轉祖翁田地重明百丈典型將謂承誰恩力還憑克紹家麟大功不宰厥志不群一段聲光埋不得喬松仍揭歲寒青。</p>
<p>參明玉鎧二禪入塔善財參遍明真諦玉本無瑕卻有瑕坐斷有無真不立從教百鳥日啣花。</p>
<p>志明定明二禪入塔一老一不老明明路不岐路不岐絕狐疑虛空拶入無回互得旨歸根正是時。</p>
<p>允僜楷如二上座入塔本有田地契<span class='corr'>券</span>分明忽焉魔得其便陳年有理難伸今日歸藏無縫後雨花天女覷無門。</p>
<p>淨照禪德起龕萬里淨無雲日輪當午照靈衣不挂絲步步長安道擬議思量點即不到　入塔穢土纖埃埋沒不得若非松柏之姿爭表歲寒時節影團團層疊疊分明示汝安身訣。</p>
<p>直恒上座起龕一條大路直如絃未有長行而不住而恒處此菩提座未有長住而不行若乃吹無孔笛唱還鄉曲又是喪車後藥囊了也恒上座委悉麼既善知時節吾今不再三　火六十九年前金烏夜半圓六十九年後泥牛唧月走中間事若何優曇火裏秀袈裟袒半肩蓮胎因己就落臼愜推門須藉永隆手勝熱婆羅三昧門分付渠儂親切透。</p>
<p>優婆塞盧觀之起龕入盧家門甚麼物恁麼來出盧家門甚麼物恁麼去若知來去分明說甚他方此世一曲離歌歸去來鐵壁銀山百雜碎　火肉還母骨還父那吒太子無本可據爭似者少年別有超群志必待山僧一把火將三百六十骨節八萬四千毫毛孔竅一齊證入火光三昧使伊父母信受奉行獲殊勝益下炬云妙德空生讚嘆不及。</p>
<p>優婆塞鄒崑石起棺玉韞崑山他人睡時我獨醒石中有玉他人濁時我獨清從前寶惜既爾一時放下且道者段靈明落在甚麼處新羅國在海門東　下壙者個若是平地起骨堆者個不是甚處打之遶秖如無陰陽地還著得者個麼喝一喝。</p>
<p>戒弟子李文伯起龕坐脫立亡古今標格道人行處如火消冰者裏還有為緣為礙之物也無塵塵剎剎是通津快便難逢者一步　火若人識得心大地無寸土一靈皮袋向甚處著既爾火光三昧是汝放身命處又要山僧特地作麼精金須向火中看留與人間作榜樣。</p>
<p>大用上座火皮膚脫落盡一物鎮長靈金屑雖為貴落眼便成塵上座到者裏還著得些子麼著不得要見精金回冶色　入塔本無位次絕安排今日依然特地來木本水源明有自白雲深處露崔嵬雖然祖翁舊門戶無入不自得下骨云泥牛吼破沉潭月。</p>
<p>子強立禪師火雖柔必強逢強即弱差排忤逆聞雷按下紅旗閃爍說甚普化空棺飄空鈴鐸不將話柄挂人脣快便難逢者一著攛炬便燒　入塔淛東出湘南入三十年來是何物鐵眼銅睛不識渠與君直下蒼龍窟。</p>
<p>自珍塔主火大冶飛紅雪雪寒燄亙天今朝珍玉別絕後與光前　入塔團圞無縫孰能辨主迅機不動到其中千眼大悲咸莫睹。</p>
<p>茂修都戎蔣居士起棺以拄杖扣棺云守株待兔壯夫不為直透重玄龍驤虎驟金烏急玉兔速不將姓字挂凌煙萬里摩雲看俊鶻　火蒼龍不戀沉潭靈鳳遙天振翮如是三昧聖凡罔測往來三界之賓出沒為物作則且道即今以何為驗全體是金看火色通身是膽致名標。</p>
<p>子明米頭火踏碎虛空米熟也未分明足下無私要顯火光三昧何謂如此多虛不如少實　入塔明明不覆藏要成特地電捲與星馳五眼莫能覷。</p>
<p>了悟上座入塔歸元有處不變不遷拔萃超群染汙不得掣電機看標格罷卻干戈百艸頭從教野老稱平貼。</p>
<p>觀音迦葉阿難緣覺諸天監齋諸像開光師云大覺光明權乘不知權乘光明獨覺不知獨覺光明聲聞不知聲聞光明天人群生之類皆不知也山僧今日一齊點出直教光光相羅如寶絲網乃點筆云大眾見麼海神知貴不知價留與人間光照夜。</p>
<p>古靈禪德火皮膚脫落盡一物鎮長靈且道是甚麼物遼天片雪點紅爐　入塔本無位次豈屬安排放下便穩陸地蓮開。</p>
<p>弘宗誓書記起龕離我者裏恣汝意三千里外無非此臨岐休待涉遲疑直教俊鷹趁不及　入塔生平烈倔頭不屑預蟲豸只知覆卻船那顧生死海汝思<span class='corr'>已</span>矣我心場哉今朝功位一時隱百鳥啣花莫浪猜靈旭莊主火耕遍祖翁田與地誰知未熟不臨場光親證諸三昧便見優曇遍界香。</p>
<p>明機老禪德火人生空百歲不明此一機拈炬云會麼八十翁翁入場屋真誠不是小兒戲。</p>
<p>卓也巍知藏火拶到虛空粉碎還他卓立不群劍力上走馬烈燄裏飛騰大象不遊於兔徑從教天下競紛紜　入塔藏身處欲隱彌露喚不回八字打開坐斷萬機無<span class='note-inline'>(朕)</span>團圞無縫卓巍巍。</p>
<p>玉燈昇知藏起龕清淨法身濃滴滴從教扭斷娘生鼻大鵬纔展翅摩霄快鷂俊鷹趁不及　火者漢傲頭太煞癰疽示現多般不顧刺人心眼猛火更著油煎正恁麼時煎後又作麼生玉兔東昇燈煥耀孤光直透斗牛寒　入塔真玉泥中異泥水也通身不墮悄然尊貴住合同船子是通津。</p>
<p>純念碓頭火擬心即差動念即錯直得純清絕點猶是真常流注委悉得麼火蛇劈面無回互。</p>
<p>映章琛上座封龕蓋覆不得合有所長以雲深契夙以戒映冰霜烈倔生平無少剩更將何物為囊。</p>
<p>起龕離卻者裏不免錯過不離者裏爭見通方芳乃去住自由卷舒自在上座也須知時識宜始得起。</p>
<p>掩土者一片地分付來多少時也是汝一回贏得且喜沒交涉有交涉一段清風動寥穴。</p>
<p>修慧上座起龕踏遍天涯路不曾離者裏全機展拓趁風雲擬議白雲千萬里　入塔本來慧性不假修持只恐不是玉是玉也大奇奇處作麼生道落臼推門歸根得旨。</p>
<p>爾章上座入塔有證有修擔雪填井無來無去宛爾全彰我觀曠大劫來大千剎土無芥子許不是上座捨身命處且道捨不盡<span class='note-inline'>(底向)</span>甚處著飲水若知源當處自寥廓。</p>
<p>恒澤圍頭起龕緩步趁不及急行又錯過不錯過空裏磨盤生八角　舉火火蛇擘面豈待揚眉還如膏雨澤及斯時澤後如何靈光恒煌耀照盡體無依　入塔引水澆蔬瓜熟蒂落是甚麼莫動著。</p>
<p>新鳴大鐘法海津梁名山標準合千聖之舌為一音宣揚無量言詞海正當音未發時諸人領略得去則諸上善人功不浪施其或未然試看山僧重宣此義去也遂擊之。</p>
<p>守行耆舊起龕八十行腳步不曾移尋常行履何用遲疑恰值禹門卸甲時　火久鍊成鋼老薑愈辣若只待兔守株爭見蒼鷹俊拔入冶精金色更增從教身心奉塵剎　入塔殊勝行不思議用行之舍藏之總是當人身外底身內底鶻眼龍睛莫可窺。</p>
</div>
<div class='div-other'><a id='mulu40' />
<p class='h1'>機緣</p><p>僧參師問近離甚處僧云楊岐師云還見三腳驢麼僧云見師云即今在甚麼處僧忙然師云掠虛漢便喝出。</p>
<p>僧參師云那裏來僧云南嶽師云石頭路滑作麼行履僧云且喜親詣座下師云念汝新到且坐喫茶。</p>
<p>新到參師云那裏來僧云江西師云夏在甚處僧云百丈師云野狐話彼中作麼商量僧云因果歷然師云還有別具眼者麼僧罔措師云學語之流。</p>
<p>僧參師拈盤中果云粒粒達磨眼睛甚處得來僧云莫怪某甲澹薄師云得恁麼麤心僧擬議師云且坐喫茶。</p>
<p>師落堂問眾懸巖撒手自肯承當如何是諸人自肯處首座云渠儂得自由粲維那云八花毬子上不用繡紅旗師云好事要大家知粲云土上加泥師云絕後再甦欺君不得聻粲喝師便打。</p>
<p>僧問我宗無語句實無一法與人因甚有三玄五位師云獅子咬人韓盧逐塊進云一明一切明因甚有重關未透師云最苦是新羅。</p>
<p>九日師問眾鬱鬱黃花無非般若花在此作麼生會般若品維那云從來不眼花師云辜負黃花也品擬議師云果然。</p>
<p>晚參師云三日不相見莫作等閒看又過半月了也如何是諸仁不等閒之處粲書記云眉毛眼上橫慈知藏云伸手元在縮手裏師云一對無孔鐵鎚。</p>
<p>師落堂聞鐘鼓聲問眾不喚作鐘鼓是甚麼響眾下語不契貞知藏云心不負人面無慚色師云道即太煞道只道得八成聲畢又問鐘鼓之聲在甚處去也先都寺云曲不藏直師休去。</p>
<p>問知客賊來須打客來須待忽遇賊客同來時如何無對眾下語皆不契師代云消得龍王多少風。</p>
<p>問眾末後一句始到牢關如何是末後一句誓侍者云誰人皮下無血師云還過牢關麼誓便喝師便打。</p>
<p>問眾不是風動不是幡動不是心動是甚麼動契中云和尚口動師云山僧罪過。</p>
<p>普請搬瓦次師問眾瓦礫堆中有無價寶阿誰拾得貞知藏云從來不借他人力師云何不道不堪舉似和尚。</p>
<p>問眾一九二九相逢不出手無手人行拳作麼生會先都寺云泥裏洗土塊誓書記云青天白日師休去問眾杲日當空因甚麼堅冰不化誓書記云禍不入慎家之門印知殿云時節若至其理自彰師云好各與一頓痛棒。</p>
<p>問弘宗我宗無語句實無一法與人你以何為宗宗云珊瑚枝枝撐著月師云未在更道宗便喝師便打種荳師問眾古者道種荳不生麻不得道是荳且道生個甚麼眾下語不契師代云待有別生即向和尚道。</p>
<p>問眾牆壁堅牢外賊可禦只如家賊難防時如何眾連下語不契融書記云青天白日師休去。</p>
<p>問眾癡人面前不得說夢衲僧分上道將一句來昇知藏云道即不辭恐上紙墨義悅眾云一個閒人天地間師云好各與三十拄杖。</p>
<p>師問迪宗阿誰教你禮拜宗云從來孝子諱爺名師便打。</p>
<p>問眾二祖立雪斷臂便得安心諸人排立得個甚麼　侍者云設有所得即鈍置和尚師頷之。</p>
<p>問眾無夢無想主人公在甚麼處昇知藏云甕裏何曾走卻鱉韜知藏云描不成畫不就師云非汝境界復云主人公還喫飯麼權書記云終日飽齁齁地師云未必學侍者云百雜碎師云以何為驗學無語師便打。</p>
<p>問眾人人有個影子寸步不離因甚踏不著是書記云金不博金義悅眾云眼中不著屑學侍者云怕爛卻那昇知藏云踏著即不堪師云總是鈍漢。</p>
<p>問眾不著佛求不著法求不著僧求跪香者求個甚麼學侍者云不經一事不長一智照知藏云恩大難酬權書記云不可辜負和尚師休去。</p>
<p>舉竹篦子話問眾權書記擬開口師打云不得有語聻是書記禮拜退師亦打云不得無語聻行監修云要頭斫將去師亦打義悅眾云塞卻天下人咽喉師打云又是一個韜知藏云某甲性命在和尚手裏師云降將不斬南宗亂統師連棒打趁。</p>
<p>僧參師云那裏來僧云襄陽師云龐公襆頭有人承受麼僧云不知師云你不從襄陽來。</p>
<p>僧參師問那裏來僧云河北師云近日干戈擾攘因何得到此間僧云長安甚鬧我國晏然師云你背後是甚麼僧擬顧師云大好晏然便打。</p>
<p>僧參師問近離甚處僧云潼泉師云潼泉長老一向水漉漉地近日為甚乾暴暴地僧云住持事繁師云我有十棒寄與潼泉不與上座相干。</p>
<p>僧請益高峰六問云大徹底人本脫生死因甚命根不斷師云逢人但恁麼舉進云佛祖公案只是一個道理因甚有明與不明師云喜識盡時消息盡進云大修行人當遵佛行因甚不守毘尼師云還他識盡髑髏人進云杲日當空無所不照因甚被片雲遮卻師云苦瓜連根苦甜瓜徹蒂甜進云人人有個影子寸步不離因甚踏不著師云切忌對眾謾語進云盡大地是個火坑得何三昧不被燒卻師云著忙作麼師垂語問眾云遇佛則禮逢魔即降忽遇魔王變化為佛在諸人面前時如何眾下語不契請師代師云一刀兩斷復云魔固如是佛乃三界大師因甚也兩斷眾下語畢師代云家無二主國無二王。</p>
<p>飯食訖問眾云更有一人因甚不應供一僧云他不喫師叱云麤人何不道他不饑一俗士云某甲一生喫飯未曾咬破粒米師云噫冷灰荳爆。</p>
<p>晚參次聞牆倒聲師云好個消息且道好在甚麼處文伯云破也破也師不肯代撫掌大笑。</p>
<p>師問眾人人有無價寶珠若知有底試呈出看一僧鳴指而出師云猶帶瓦礫在復云珠則不無因甚不放光眾下語不契師代前語云一生用不盡代後語云蒼天蒼天。</p>
<p>師落堂問眾一口氣不來向甚處安身立命俊侍者云水流元在海月落不離天悅眾云樹高千丈葉落歸根師云切忌依艸附木復云只恐不是玉是玉也大奇。</p>
<p>二僧參師云獅子遊行不求伴侶因甚有兩個僧擬議師云一對無孔鐵鎚。</p>
<p class="head2">天童機緣</p>
<p>師因同參訪問云昔日廬山得力句曾舉似人否師云直得匙挑不上參云既是匙挑不上何得分天童座居一眾之首師云若不是老兄相悉揆上座一生受屈參云近來瀑布又不流也師云你再說我即嘔出。</p>
<p>僧問如何是空手把鋤頭師云放下著進云如何是步行騎水牛師云亂走作麼進云如何是人從橋上過師云是甚麼進云如何是橋流水不流師云眾生顛倒迷己逐物。</p>
<p>僧問牛頭未見四祖時因甚百鳥啣花獻師云乞兒見小利進云見後因甚不啣花獻師云禍不入慎家之門。</p>
<p>秉命落堂考工問僧槎菴云時時勤拂拭為甚不得他衣缽僧云本無著處師云道本來無物底為甚又得僧云得與不得拈過一邊請師別致一問來師云大小禪客向語脈裏轉卻僧云愜是師便喝　問僧順宗臨濟宗曹洞宗你順那一宗僧無對師云元來你是無地頭漢便打　問僧天如云我喚天如你來作甚麼僧云爭敢相違師云到即不點　問僧景堂併卻咽喉脣吻道將一句來僧叩齒師便打僧云話頭也不識師云你但喫棒我要話行又問僧恒粲云你道一句看僧擬對師打云塞斷咽喉了也又問妙圓圓方擬開口師劈脊便打云待你開得臭口堪作甚麼　問僧祖鑑電光莫及石火罔通你作麼生鑑僧顧佇師打云有眼如盲　問僧竺文祖師西來不立文字因甚有竺文僧展兩手師云破故紙　問僧覺濤陸地波濤你還覺麼僧無對師云沒溺之鬼　問僧六通五通六通如何是那一通僧禮拜師打云一竅不通　問僧雪岸莫是作家戰將麼僧云不是不是師打云艸賊大敗僧一喝師又打云孟八郎漢　問僧冰輪你我燒作一堆灰向甚處相見僧便喝師云棺材裏瞠眼又問履端你道道看僧亦喝師云同坑無異土僧云放過不可師打云我卻放你不過　問僧柏隱遍界不曾藏你向何處隱僧便拜師云尾巴露也　問僧雲屏狗子無佛性話你作麼生會僧云無師云是你無　問僧映崑天地未形時映個甚麼僧云不會師云不會卻親切　問僧頑樸太平寰宇斬癡頑時如何僧云不會師云今日不斬無罪之人　問僧劍眉眉間挂劍時如何僧云血滴滴師云性命何存　問僧夔門十方婆伽梵一路涅槃門路頭在甚處僧云不知師云路頭也不識　問僧懷璧展手云懷中之璧呈似我看僧忙然師云頑石頭。</p>
<p>問眾連日好雨點點不落別處且道落在甚麼處一僧云通身慶快師打云者一點聻僧無語師云何曾慶快自代云何不道正是某甲放身命處。</p>
<p>僧冰輪屢入寮呈見處師盡與掃卻僧一日云某甲總被大師折倒了也不知如何趨向即是師連掌云擬向即乖師入堂經　次驀把住云你因甚死了活不得僧擬對師又打僧隨入寮云今日活也師云為甚又活了死不得僧禮拜起云大師莫瞞學人好便出師喚云上座醒醒著。</p>
<p>堂中舉狗子無佛性話命眾下語天山云誰家灶裏火無煙師云趙州意作麼生僧便喝師打云夢見一僧云缽盂不用重安柄師云別人道過底一僧云疑殺天下人師云儱侗不少一僧云相識滿天下知心能幾人師云合不著斐章作嗥嗥聲師云這畜生醜也不識一僧云為有業識在師云親口出親言一僧云某甲不敢辜負趙州師打云我也不辜負你。</p>
<p>問眾萬里無雲為甚青天也須喫棒槎菴云只為青天所以有棒喫分師云有一棒到上座上座應知痛癢無一棒到上座又作麼生僧云當不較多師云放汝三十棒僧云知恩者少雲屏云心不負人面無慚色師云喫棒無了日景堂云放過不可師打云愜是天山云恩大難酬師云知即得一僧云大師棒教誰喫師云你是不知痛癢漢恒粲云只為無雲師云正好喫棒便打。</p>
<p>問眾見色便見心庭前雪獅子是色那個是心一僧云依樣畫貓兒師云畫到驢年一僧云打作兩橛一僧云不向他求師俱不肯一僧隨入寮云某甲從來不曾眼花師云狗口出象牙。</p>
<p>臘八問眾世尊睹星悟道因甚有人云悟即不無落在第二權書記云欲窮千里目更上一層樓德知藏云從門入者不是家珍師云汝等問我僧理前問師云選佛若無如是眼宗風那得到如今。</p>
<p>問眾行住坐臥不離者個且道者個是甚麼昇知藏云描不成畫不就師云要且摸索不著。</p>
<p>問眾者個若是頭上安頭者個不是斬頭覓活若為作得主宰好一僧云早晨喫薄粥如今又覺饑師云狗口出象牙。</p>
<p>問眾併卻咽喉脣吻道將一句來一僧云和尚話墮也師連棒打趁。</p>
<p>問眾男兒當自強衲僧自強得個甚麼法維那云若有所得即鈍置和尚師休去。</p>
<p>問眾庭前殘雪日輪消室內紅塵遣誰掃你諸人如何掃眾下語不契師代云某甲沒者閒工夫。</p>
<p>華嚴會法衣二十四頂到山問眾大庾嶺頭一領提不起因甚有許多來林書記云且喜全身擔荷師云何不道阿誰無分。</p>
<p>問眾風吹石臼念摩訶是何章句慧侍者云文不加點林書記云不是知音徒側耳眾問師師云聾人爭得知。</p>
<p>屋倒問眾樹倒藤枯且置神鼎屋倒是何消息峰侍者云破也破也林書記云雲開日現師不肯自代云何不道從來蓋覆不得。</p>
<p>問眾如臨深淵如履薄冰世為君子人也衲僧分上又作麼生林書記云渠儂得自由法維那云心不負人面無慚色師頷之。</p>
<p>舉鏡清眾生顛倒迷己逐物問眾云不顛倒處道將一句來眾良久不出師云也救得一半又問山僧道救得一半作麼生會一僧云雪上更加霜林書記云心不負人面無慚色印知藏云終不節外生枝師云何不道文不加點。</p>
<p>磚瓦出窯次問眾經大爐鞴色更光輝因甚黑漆漆地林書記云某甲不曾眼花印侍者云掬水月在手弄花香滿衣師休去。</p>
<p>因雪問眾好雪片片不落別處且道落在甚麼處眾下語不契乞師代師代云和尚莫要苕帚麼。</p>
<p>問眾為人自肯乃方親一刀與你兩段作麼生肯見侍者云和尚婆心太切。</p>
<p>問眾不問如何若何併卻咽喉脣吻道將一句來法維那云若不是某甲洎向和尚道師云因甚不道法云爭敢諱卻林書記云不辭道出恐違師命師云何妨道林云不必印知藏云直得口挂壁上。</p>
<p>舉報慈聞鳩子聲問僧是甚麼聲僧云鵓鳩聲慈云欲得不招無間業莫謗如來正法輪命眾代語不契眾請師代師代云某甲不曾耳聾。</p>
<p>問眾牛頭見四祖後為甚百鳥不啣花來獻權知藏云人義盡從貧處斷師頷之。</p>
<p>燒山問眾火燄裏轉大法輪且道說甚麼法眾下語不愜權知藏云聾人爭得聞師云道即太煞道秖道得八成眾乞師代師云何不道文彩全彰。</p>
<p>師設三問以驗來學　問。</p>
<p>神鼎峰高遊人罕到因甚到卻不點。</p>
<p>咳吐掉臂知你搆他不著因我得禮你還覺額頭汗出麼。</p>
<p>來探水者我者裏一滴也無因甚雙虹橋外雪潺潺地。</p>
<p style="margin-left:1em">以上三問凡新到高流機語相愜即便明窗下安排互相決擇若是影響閒神一任汾陽打發。</p>
</div>
<div class='div-w'><p>　<span class='note-inline'>(門弟子定祿　性蓮捐刻第九卷)</span></p>
</div>
<p class='juan'>一揆禪師語錄卷第九終</p>
</div><!-- end of div[@id='body'] -->
</body></html>