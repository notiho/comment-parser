<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>雪關和尚語錄序</p><div><img src='../images/J27p0535_01.gif' alt='J27p0535_01.gif' /></div>
<div><img src='../images/J27p0535_02.gif' alt='J27p0535_02.gif' /></div>
</div>
<div class='div-other'><a id='mulu2' />
<p class='h1'>雪關和尚語錄目次</p>
<ul class="">
<li>序</li>

<li>傳</li>

<li>卷之一
<ul class="">
<li>瀛山語錄</li>

<li>博山語錄</li>

<li>鼓山語錄</li>
</ul></li>

<li>卷之二
<ul class="">
<li>虎跑語錄</li>

<li>妙行語錄</li>
</ul></li>

<li>卷之三
<ul class="">
<li>拈古</li>

<li>頌古</li>

<li>贊</li>

<li>偈</li>
</ul></li>

<li>卷之四
<ul class="">
<li>偈之餘</li>
</ul></li>

<li>卷之五
<ul class="">
<li>尺牘</li>

<li>疏</li>

<li>祭文</li>
</ul></li>

<li>卷之六
<ul class="">
<li>詩</li>
</ul></li>
</ul></div>
<div class='div-other'><a id='mulu3' />
<p class='h1'>博山雪關智誾禪師傳</p><p class="byline">閩中西峰居士曹學佺撰</p><p>師諱智誾，上饒傅氏子，八歲喪父，母鄭氏送依景德寺長老傳公為童子。傳公教令頂禮觀音大士，一夕夢大士手摩其頂，由是泛覽群書，奭然意解。一日見《壇經》「火燒海底」句，疑之，乃參禮博山來公，山令默究船子藏身公案，行住坐臥提撕不忘，偶入槽廠，行見磨鼻拽脫有省，有偈呈博山，曰：「直下相逄處，由來絕覆藏，舌頭元是肉，不用更商量。」博山喜曰：「子可參禪也。」後作五頌，請壽昌衲衣，山曰：「宗門語句，如滿口含冰，不曾道出水字，子風骨太露，更須死心一番始得。」師乃掩關謝客，兀坐返參凡六載，經幾重㓟剝，始徹源底，偶作雪關歌，山見稱善，乃為開關，有偈曰：「始行大事六年雪，頓入圓明一片冰，今日幸親無縫塔，掣開關鎖萬千層。」繼命首眾。一日領眾入室次，山垂問曰：「堂中首座，人天眼目。如何是人天眼目？」師曰：「頂門上山。」曰：「還假鑑炤也無？」師曰：「君不見。」山曰：「不虛參見作家來。」師掩耳而出。<span class='corr'>己</span>巳受瀛山之請，瀛山古剎四壁蕭然，作破院歌以自樂，相國鄭公方水以詩慰之曰：「太甲之下是瀛山，依稀破屋兩三間，聞師支傘過天漏，譬似楊岐雪滿關。」居無何，博山和尚遷化，師奔喪。至喪事畢，眾推繼席，自是往來瀛、博之間，提示不倦，督學陳公懋德入山訪師，置二十五問，師應答如流，陳大服膺。壬申春，予同諸公以鼓山延師結制，於是演法鼓山，玉瑩珠迴、玄風遐播。期滿，還錫博山。丙子春，中丞余大成、司理黃端伯，以杭之虎跑請，師應之，大弘祖道，口唇纔動，輒滾滾不竭，環師而聽法者萬指。繼而妙行請師重建經營，二載大殿落成，師曰：「吾今可以謝喻彌陀矣。」丁丑秋示微恙，乃謝院事，鼓舟南邁，孟冬朔旦行抵瀛山，病體尪羸，群心洶洶，乃作遺書謝諸檀越。時壽昌闃公自博山來候，匡坐敘別悰，闃公問：「和尚安否？」師曰：「且道我生耶死耶？」闃公曰：「末後句也須分付。」師彈指一聲，遂微笑而逝。弟子弘恩、成許等迎歸博山，建塔蓮花峰之西原。師示生萬曆乙酉年九月初一日，示寂崇禎丁丑年十月十一日，坐三十一夏，享年五十有三，有語錄六卷。</p>
</div>
<p class='juan'><a id='mulu4' />雪關和尚語錄卷一</p><p class="byline">侍者傳善輯</p>
<div class='div-other'><a id='mulu5' />
<p class='h1'>瀛山語錄</p>
<div class='div-other'><a id='mulu6' /><p style="margin-left:1em;text-indent:-1em">崇禎<span class='corr'>己</span>巳，師初住瀛山，鄭方水相國請開法。</p>
<p style="margin-left:1em;text-indent:-1em">初住院，示眾：「昔日楊岐會禪師輔弼慈明時，師資道合、雪曲賡酬，後來卻住個荒村破院，老屋敗椽僅蔽風雨，人不堪其憂，師獨不改其樂。衲子有請更創者，固止之曰：『爾輩出家，做手腳未穩，早<span class='corr'>已</span>四五十歲，何暇閒工夫事豐屋耶？』翌日上堂，云：『楊岐乍住屋壁疏，滿床盡撒雪珍珠，縮卻項，暗嗟吁，翻憶古人樹下居。』觀此老，銅筋鐵骨，久經大冶紅爐；雪膽冰肝，堅耐歲寒節操，故能砥柱法門，力振慈明之道、中興臨濟之宗，令人千載慕藺不及也。某雖乏古人風致，然亦頭腦相似，忝依博山二十餘年，媿無輔弼之才，濫膺椎拂之任。今力盡神疲，稍尋個小歇場，強來住此。瀛山破院，籬穿壁壞，日炙風吹，且與諸昆仲共喫些麤茶淡飯，過此時光，不曾將佛法二字挂人唇齒。今晚茶筵為某禪人特請開示，誾上座別無布施，聊拈一偈，以當效顰。瀛山乍住壁籬疏，冰滿床兮雪滿廬，受用不嫌真淡泊，家風親見趙州無。」</p>
<p style="margin-left:1em;text-indent:-1em">端陽，示眾：「江天空闊鳥低飛，鰲鼓喧闐競渡時，兩岸高聲齊喝彩，看誰奪得錦標歸。諸道友！弄潮作戲尚且不顧危亡，破釜焚舟必先鼓其銳志，何況生死事大，若不努力打徹，決了何期？心苟怯弱，終為落節之人；志意堅，強纔是勝敵之手。虎鬥龍爭即不問，急水拋篙一著又作麼生？大膽駕頭衝浪過，小膽難忘覆溺愁。」</p>
<p style="margin-left:1em;text-indent:-1em">浴佛日，示眾：「釋迦老子向無生處說生，破院道人無生可說；釋迦老子向無滅處說滅，破院道人無滅可說。與麼道，釋迦老子全身在生滅之內，破院道人全身跳出生滅之外。且道跳出底是？在內底是？不見古德道：『他人住處我不住，他人行處我不行，不是與人難共住，大都緇素要分明。』若向者裏緇素得出，跳出底不妨在內，在內底不妨跳出，搊住釋迦老子鼻孔，一任轉身吐氣，務破破院道人面門，豈礙簇錦攢花。何以故？無生猶是末，聲色本非生，不因荷葉動，那識有魚行。雖然如是，三十年後莫道破院道人為你諸人說夢。」</p>
<p style="margin-left:1em;text-indent:-1em">除夕，示眾：「溈山大師道：『欲識佛性義，當觀時節因緣。時節若至，其理自彰。』諸禪德！今夜是除夕，明旦是元朝，時節<span class='corr'>已</span>至，作麼生是自彰之理？誾上座二十年前，如個木偶相似，寒不知寒、熱不知熱，桃符換不管春來、爆竹響那知臘盡，雖則如癡似懵，要且世法瞞我一點不得。二十年後，依然業識從頭，寒便知寒、熱便知熱，迎新歲也貼門神、送殘冬還燒榾柮，雖則隨波逐浪，要且佛法瞞我一點不得。如今跛跛挈挈，只與麼過時光，說知也得，說不知也得，說知不知總得。何故？不萌枝上從來暗辨春秋，無影峰頭幾番明占氣候。秪如年更歲換、臘去春來，在諸人分上還是知耶？是不知耶？若道知，未免順俗違真，不了佛法邊事，坐在塵俗境界中，謾道花枝偏有色，空勞鶯語為誰嬌；若道不知，又是順真逆俗，不了世法邊事，坐在淨白窠臼裏，只為冰堅難躍鯉，卻緣水淺不藏龍。只如去此二途，畢竟怎生說個真俗雙彰底道理？還會麼？鶻臭布衫都脫卻，穿婆帔子拜婆年。」</p>
</div>
<div class='div-other'><a id='mulu7' />
<p class='h2'>問荅</p><p style="margin-left:1em;text-indent:-1em">僧問：「昔日黃龍，今日瀛山，法席不同，法門無二。即今龍象之中，如何是不二之談？」師云：「眉毛分八字。」進云：「分後如何？」師云：「疊疊見青山。」進云：「見後如何？」師云：「拈卻如何若何。」進云：「門裏出身易，身裏出門難。即今六路齊收，出門一句，求師指示。」師云：「一線通天別有門。」進云：「好個無生曲，繇來和者稀。」師云：「誰是其人？」僧禮拜，歸眾。</p>
<p style="margin-left:1em;text-indent:-1em">問：「世尊出世曇花現，瑞地湧金蓮；和尚出世有何祥瑞？」師云：「火裏青蓮朵朵鮮。」進云：「還有為人處也無？」師曰：「隨家豐儉。」進云：「分明踏在瀛山上，為甚麼看到瀛山早<span class='corr'>已</span>遲？」師云：「秪識門前路，難尋殿後峰。」進云：「山後事如何？」師云：「屋頂青松繞翠屏。」進云：「更有向上玄津，乞師指示。」師云：「今日不向汝道。」進云：「為何不道？」師云：「案山未點頭在。」</p>
<p style="margin-left:1em;text-indent:-1em">問：「如何是瀛山境？」師云：「千峰頂上疊青螺。」進云：「如何是境中人？」師云：「眉毛不露。」</p>
<p style="margin-left:1em;text-indent:-1em">問：「大冶紅爐，煉凡煉聖；體非凡聖，作麼生煉？」師云：「烹金雖有彩，治玉本無瑕。」進云：「意旨如何？」師云：「重疊關山千萬層。」</p>
</div></div>
<div class='div-other'><a id='mulu8' />
<p class='h1'>博山語錄</p>
<div class='div-other'><a id='mulu9' /><p style="margin-left:1em;text-indent:-1em">崇禎壬申春信州眾檀越及合山大眾請師住博山，以四月朔旦開堂。</p>
<p style="margin-left:1em;text-indent:-1em">上堂，拈香云：「此一瓣香，氣壓群芳，遍空遍界，光吞萬象，亙古亙今，爇向爐中，專為祝延今上皇帝聖壽萬安　皇后齊齡　東宮衍慶，伏願金甌永固，滿朝盡是夔龍；黃河再清，四海爭歌堯舜。此一瓣香，無煙火處拈來，薰凡灼聖；沒鼻孔人嗅著，徹地通天，爇向爐中，專為山中　檀越，外護眾居士，所冀真俗不二，遠繼龐老之風；心境雙融，大露蘇公之舌。此一瓣香，價高無比，靈根占斷，娑婆酷烈難當，毒氣親由洞水，今日爇向爐中，專伸供養　博山堂上先大師異和尚，用酬法乳之恩。」<span class='corr'>斂</span>衣就座。維那白椎竟，師乃曰：「夫為沙門，欲荷擔大法者，必須先明第一義，具擇法眼，然後思所以弘法利生，於二六時中，法為家務、法為城墻、法為舟車、法為茶膳。不見祖師道：『心同虛空界，示等虛空法，證得虛空時，無是無非法。』古今悟道知識橫說豎說，總是說此無是無非之法，妙在舌頭不黏著肉、好眼不屑點沙，終日說有不墮常、終日說無不落空、終日說非有非無不屬相違、終日說亦有亦無不名戲論，撤四句之籓籬、翻百非之窠臼，如吹毛在手，殺活自由，如明鏡當臺，妍媸隨炤，所以道法無定相，遇緣即宗。大抵法性寬波瀾闊，纔是大方家接人手段，著著都有妙處。今時學做善知識為人說法者，多求其深知法體、深通法性，善說法要者如麟頂覓角無幾人耳。初心參學分上，若大理未明、大法未了，必須要真實操履、真實究竟。果到此個田地，即使埋藏山谷不肯出頭，自有人剜肉然燈、捨身為座，雖諸天魔梵亦將下來請轉法輪，豈闡提隻手能掩其太陽光輝乎！今日檀越眾居士洎合山諸禪德，殷勤勸請山僧舉揚博山宗旨，如將千斤擔子逼上肩頭，責備將來躲閃不得，山僧只得冒登此座，為諸兄弟說幾句麤茶淡飯；若喚作說法，大有人笑者個蟲豸在。笑則任從，且道誾上座畢竟是博山逆子耶？孝子耶？」卓拄杖云：「自從拗折撩天杖，今日重拈活似龍。」復卓一下云：「珍重。」</p>
<p style="margin-left:1em;text-indent:-1em">沙縣陳秉初居士請上堂。「萬水千山特地來，為緣聽法請登臺，山僧指示無他語，長夏山中正熟梅。昔甘贄行者入南泉設齋，仍請南泉禪師念誦，泉乃白椎云：『請大眾為狸奴白牯念摩訶般若波羅密。』行者拂袖便出。南泉齋後問典座：『行者在甚麼處？』座云：『當時便去也。』南泉便打破鍋子。」拈云：「甘贄入寺設齋，砒霜甜似蜜；南泉打破鍋子，毒手利如錐。簡點將來，父子失情，匆匆放過。今日陳居士若請山僧念誦，秪向他道：『住持事繁。』免得打破鍋子傷了客情。山僧與麼道，且道與古人是同是別？」良久云：「曹溪波浪如相似，無限平人被陸沉。」</p>
<p style="margin-left:1em;text-indent:-1em">四月八日上堂。「教中道：『未離兜率，<span class='corr'>已</span>降皇宮；未出母胎，度人<span class='corr'>已</span>畢。』與麼說話，大似一床錦被蓋孩兒，遮掩得好。諸道友！若向父母未生前覷得破，便見盡大地是釋迦老子面孔，盡大地亦是諸人自<span class='corr'>己</span>面孔，諸人自<span class='corr'>己</span>面孔與釋迦老子面孔更無差別；於此不會，卻勞他從頭離兜率、降皇宮、出母胎、度幻眾，真個是納一場敗闕，所以初生下來，便乃指天指地，獨自稱尊。二千年外，卻被一個跛腳阿師，要一棒打殺與狗子喫，貴圖天下太平。諸兄弟！雲門一棒剛要打殺釋迦老子，山僧今日一棒恰要打殺雲門。秪如山僧替釋迦老子出氣，諸兄弟！還有替跛腳阿師雪屈者麼？」眾默然，師笑曰：「不是山僧逞人我，果然難得十成人。」</p>
<p style="margin-left:1em;text-indent:-1em">栴檀像成，洪惟心居士請上堂。「趙州云：『我有時將一莖草作丈六金身用，有時將丈六金身當一莖草用。』曹山問僧云：『佛真法身，猶若虛空，應物現形，如水中月。作麼生說個應底道理？』僧云：『如驢覷井。』山云：『道也太煞道，秪道得八成。』僧云：『和尚作麼生？』山云：『如井覷驢。』山僧道：善塑無如曹山，善彫無如趙老，不露些子刀痕，真個手段高妙。若會得如驢覷井，便曉莖草化作金身；若會得如井覷驢，便曉丈六金身當草。目犍連枉運神通，優填王徒煩匠巧，丹霞正令劈頭行，誰道子孫賢不肖。今日是新安洪惟心居士設齋，為報薦先慈，敬塑栴檀尊像一軀，送入先師塔院供養，仍勞書幣殷勤，以山僧誕辰，懇請為眾說法。說法且置，畢竟造像齋僧，有何功德？」卓杖云：「不求有漏人天福，大孝全彰古佛心。」</p>
<p style="margin-left:1em;text-indent:-1em">上堂，舉：「玄沙大師問鏡清云：『古人道「不見一法是大過患」，你且道不見甚麼法？』清指露柱云：『莫是者個法麼？』沙云：『浙中清水白米從你喫，佛法未夢見在。』」師拈云：「此一則公案，不識者將謂玄沙不肯鏡清，殊不知兩尊宿旗鼓相當、塤箎迭奏，可稱難兄難弟矣。所以天童老人道：『鏡清久不作佛法夢也。』又云：『須是玄沙同參始得。』天童可謂善知無舌語、解聽沒絃琴，真個是二老賞音者也。若作勝負商量，此人未夢見佛法在。近來法門淡薄，兄弟家相見，惟敘寒溫、情面款待，佛法二字絕口不談。看他古人一唱一酬之間，如函合蓋、似箭投鋒，足為千古眼目。今日是五慈禪友從浙中來，以久參先博山之故，特來掃塔、設齋供眾，仍請山僧上堂，激揚斯道。可見世雖末法，人尚古風，不媿為法門昆仲矣。然正眼觀來不是好心，何故？你在浙中喫了清水白米，卻來累及山僧償他口債。且道口債作麼生償？」擲下拂子云：「除是維摩老，知吾施受心。」</p>
<p style="margin-left:1em;text-indent:-1em">報薦先相國方水大居士上堂：「心眼本開，無奈空花自翳；性天廓朗，只因迷霧長昏。佛說世智辯聰是八難中之一，以學解多知遂成理障，故翻不轉文字窠臼、打不破生死牢關當。其迷時，文字語言總是障道根本；及其悟也，語言文字原是解脫正因，妙在反手覆手耳。昔李渤<span class='corr'>刺</span>史問歸宗常禪師云：『須彌納芥子，某即不疑；芥子納須彌，莫是妄譚否？』宗云：『人人傳使君讀萬卷書籍是否？』李云：『然。』宗云：『摩頂至踵如椰子大者，萬卷書向何處著？』李復問：『一大藏教明甚麼邊事？』宗舉拳示之云：『會麼？』李云：『不會。』宗云：『者措大拳頭也不識。』李云：『請師指示。』宗云：『會則途中受用，不會則世諦流布。』」師拈云：「萬卷書，何處著？伸腳處，便縮腳。掀翻窠臼絕狐疑，真個拳頭好作略，不在途中不在家，世諦流布亦不惡。」下座。</p>
<p style="margin-left:1em;text-indent:-1em">上堂：「據理而論，世法中埋沒多少人，佛法中醒卻多少人？爭柰古德道：『佛法中迷卻多少人，世法中悟卻多少人？』古德此語未易搆他語脈何也？佛法固是難通，紅塵撲地能有幾個輥出頭來？若往昔未熏般若，直須正念全提，如猛將戰出重圍，方可解戈卸甲。到此則太平世界任謳歌堯舜之風，清白門庭爭接起夔龍之武，不礙逢場作戲，何妨借路還鄉。秪要踏得穩、靠得實，然後擴為利濟、廣被無涯，將世法喚作佛法，將佛法喚作世法，有何不可？雖然如是，秪恐不是玉，是玉也太奇。」</p>
<p style="margin-left:1em;text-indent:-1em">舟中放燈小參：「性水澄清元無漂沒，妄波鼓動遂有昇沉，既迷出世津梁，不睹光明寶藏。千波競湧，誰然照水之犀；一口吸乾，孰是倒瀾之手？溺而不溺，直須跳出者層波；生而不生，轉取騰霄那一步。只如白浪滔天，還有不被顛溺者麼？」良久云：「移舟不別水，舉棹即迷源。」</p>
<p style="margin-left:1em;text-indent:-1em">小參：「生從何處來，死從何處去？大家業識茫茫，可憐無本可據。秪如有本可據底人又作麼生？拏住布袋口，擲卻拄杖子，左手控飛龍，右手跨猛虎，亂把繡毬拋，倒踞香臺舞，浪蕩不歸家，何彼復何此。彼此且置，秪如今夜，現前大眾畢竟是業識耶，非業識耶？是有本可據耶，無本可據耶？咄！不入祖師室，茫然趣兩頭。」</p>
<p style="margin-left:1em;text-indent:-1em">懺堂小參：「若論本地風光，如摩天俊鶻，豈落二機；如踞地師子，全威不動。直下便見，無第二人，擬議即乖，焉容鈍置。正位尚嫌尊貴，偏方豈落程途。旋風千匝打歸來，機輪絕斷無回互。昔三祖求二祖懺罪，二祖云：『將罪來與汝懺。』三祖云：『覓罪了不可得。』二祖云：『與汝懺罪竟。』審如是，理懺尚且不有，事懺更復何憑？假饒事理雙融，便證禮佛三昧也，未知有向上事在。汝等諸人不可匆匆放過。珍重！」</p>
<p style="margin-left:1em;text-indent:-1em">茶話：「如來常寂光，如月印秋水，眾生心水濁，月即被雲遮。佛開淨土門，豈離心境有？心淨土亦淨，吞卻山河影；土淨心亦淨，擊碎玻璃鏡。心土二俱離，蓮花出淤泥；心上二俱即，娑婆真樂國。賣花人，過野橋，香巢松鶴，唳疏枝仄，且道畢竟事作麼生？」師按指云：「東土西天，一絲不隔，今夜是鄭式蘧居士入山修懺，報薦淑人張氏，有令兄爾周居士設茶供養大眾，命山僧鼓兩片皮。當知淑人靈爽，頓坐上品花輪，親瞻紫磨金相去也。夜寒，珍重。」</p>
<p style="margin-left:1em;text-indent:-1em">茶話：「身心猶泡沫，世界若乾城，情想等空花，生死如夢幻，不達夢幻，無以超生死；不了空花，無以破情想；不識乾城，無以出世界；不知泡沫，無以了身心。譬如空中蜃氣，許多妄認樓臺；陽焰非波，渴鹿謂真是水，所以輪迴苦海無有脫期。圓覺經云：『知幻即離，不作方便，離幻即覺，亦無漸次。』若能如是，究竟不妨宴坐水月道場，轉此如幻法輪，降伏鏡裏魔軍，成就夢中佛事。到此境界，則所謂如夢幻、如空花、如乾城、如泡沫者，皆如海印發光，成就游戲三昧矣。今夜鄭式蘧居士追薦淑靈張氏，設此茶筵，我等飲水謝源，不可忘卻檀施。且道不忘底意如何？」師乃拈起果子召眾，眾舉首，師笑云：「不可日用而不知。」</p>
<p style="margin-left:1em;text-indent:-1em">茶話，舉：「僧問雲門：『如何是法身邊事？』門曰：『枯樁。』又問：『如何是法身向上事？』門云：『非枯樁。』若論法身邊事，知有底能知；若論法身向上事，不知有底卻又知。或有個知有不知有底出來，你道此人是會得枯樁耶，非枯樁耶？」師舉起茶盞云：「張三貪杯，李四酒醉，茶鍾落地，果碟粉碎。直饒曉得正按傍提，也難與睦州老人弄唇接觜。」</p>
</div>
<div class='div-other'><a id='mulu10' />
<p class='h2'>問荅</p><p style="margin-left:1em;text-indent:-1em">僧問：「和尚為人一句作麼生道？」師云：「縵天帳子，無人見笑，把鮫珠倒撒來。」進云：「三聖道：『我逄人即出，出即不為人。』此意如何？」師云：「我不似烏龜鑽破壁。」進云：「興化道：『我逄人即不出，出即便為人。』又作麼生？」師云：「也是反手卸籠頭。」進云：「正當出與未出時如何？」師云：「眼橫鼻豎。」僧禮拜。</p>
<p style="margin-left:1em;text-indent:-1em">僧問：「德山托缽上堂，雪峰道：『鐘未鳴，鼓未響，者老漢托缽向甚處去？』德山便歸方丈。此意如何？」師云：「竿頭纔露影，誰識轉身人？」進云：「巖頭云：『大小德山不知末後句。』未審不知在甚麼處？」師云：「攘羊證父。」進云：「密啟其意，未審如何？」師云：「汝道他是甚意？」進云：「德山便休去，不知是何心行。」師云：「纔是德山。」進云：「明日上堂，果與尋常不同。不知不同在甚麼處？」師云：「汝且道我今日上堂是尋常、是不同？」進云：「且喜老漢會末後句，不知會在甚麼處？」師云：「末後句且置，汝還見德山麼？」進云：「巖頭云：『秪得三年活。』未審巖頭具甚麼眼便恁麼道？」師云：「也是蠅子放卵，不顧佛頭。」進云：「謝師荅話。」師不顧。</p>
<p style="margin-left:1em;text-indent:-1em">僧問：「離四句，絕百非，請師直指西來意。」師云：「千年池裏鱉，一釣上竿來。」僧擬議，師云：「倒拖出去著。」</p>
<p style="margin-left:1em;text-indent:-1em">僧問：「先鋒即不問，如何是殿後事？」師云：「出身雖有路，轉步莫迷蹤。」進云：「三軍一命，重在<span class='corr'>己</span>權。」師云：「倒跨毘盧印，橫揮寶劍寒。」進云：「恁麼則四海謳歌樂有餘。」師云：「是甚麼歌？」答云：「吽！吽！」師云：「汝卻解西天人梵語。」</p>
<p style="margin-left:1em;text-indent:-1em">僧問：「上來道個不審，能銷萬兩黃金，下去道個珍重，亦銷得四天下供養。若作佛法會，滴水難消；若作無事商量，眼中著屑。請問和尚如何即是？」師云：「你卻銷得幾何？」僧一喝，師云：「秪易叱他泥犢子，難教擊碎鶻崙磚。」僧云：「光透日月，明暗不收時如何？」師云：「是甚麼光？」僧又喝，師云：「莫便是光麼？」僧又喝，師云：「你只有者個結局。」便打。</p>
<p style="margin-left:1em;text-indent:-1em">僧問：「落葉知秋即不問，如何是把定乾坤句？」師云：「恰值中秋節。」進云：「不跨雲橋浪裏舟，因甚人在彼岸？」師云：「闍黎掉在水裏。」進云：「恁麼風捲嶺頭雲，浪翻潭底月去也。」師云：「那裏學得虛頭來？」僧無語，師便打。</p>
<p style="margin-left:1em;text-indent:-1em">僧問：「恁麼來時如何？」師云：「看取腳下。」進云：「不恁麼來時如何？」師云：「轉身就位。」進云：「恁麼不恁麼來時如何？」師云：「撞入葛藤窠。」僧禮拜。</p>
<p style="margin-left:1em;text-indent:-1em">僧問：「如何是賓中賓？」師云：「面面撲灰塵。」進云：「如何是主中主？」師云：「猊床不露影。」進云：「如何是主中賓。」師云：「出門不上路。」進云：「如何是賓中主？」師云：「歸家不坐堂。」進云：「賓主句蒙師指示，知音一句作麼生？」師云：「試唱一曲看。」</p>
</div>
<div class='div-other'><a id='mulu11' />
<p class='h2'>學憲陳雲怡居士問</p><p style="margin-left:1em;text-indent:-1em">問：「蒙示末後句最為要緊，敢先問取當頭一句？」師云：「掉轉身來看。」</p>
<p style="margin-left:1em;text-indent:-1em">問：「眼見餓夫滿前，自無粒米，陡起悲心，作何救濟？」師云：「雖無粒米，倒廩傾倉。」</p>
<p style="margin-left:1em;text-indent:-1em">問：「自<span class='corr'>己</span>與千人萬人同餓，偶得半升脫粟，還食自<span class='corr'>己</span>、還食千人萬人？若食自<span class='corr'>己</span>，安能獨餐？若食千人萬人，如何分飽？」師云：「偪塞虛空，何分饑飽。」</p>
<p style="margin-left:1em;text-indent:-1em">問：「咒咀諸毒藥所欲害身者，念彼觀音力還著於本人。東坡居士杜撰改還著句云：『大家都沒事。』俗眼觀之，卻是大士憯刻東坡。平等慧眼觀之，如何領取？」師云：「笑倒補陀巖。」</p>
<p style="margin-left:1em;text-indent:-1em">問：「跛鱉曳尾泥中，腳腳著地；神龍夭矯雲際，首尾無蹤。兩者孰實孰虛，孰勝孰劣？」師云：「深含獨占更加參。」</p>
<p style="margin-left:1em;text-indent:-1em">問：「眼見分明，不肯全身拶入，過在甚處？」師云：「夜鼠愈走，凍蠅不飛。」又云：「過在不肯處。」</p>
<p style="margin-left:1em;text-indent:-1em">問：「多生來一領貼肉布衫如何即脫？」師云：「要脫作麼？」</p>
<p style="margin-left:1em;text-indent:-1em">問：「家珍雖不被劫，偷兒時來零竊，如何勦除？」師云：「一齊颺下著。」</p>
<p style="margin-left:1em;text-indent:-1em">問：「彈無絃之琴，唱希聲之曲，急切覓不得一個半個知音，請問博山三十年來知音有幾？」師云：「蒙此一問，直待案山點頭。」</p>
<p style="margin-left:1em;text-indent:-1em">問：「廓今無問，師作何答？」師云：「早知居士有此一問。」</p>
</div></div>
<div class='div-other'><a id='mulu12' />
<p class='h1'>鼓山語錄</p><p style="margin-left:1em;text-indent:-1em">崇禎壬申，總憲能始曹公、農部得山林公及眾鄉紳，請師于福州鼓山湧泉禪寺結制，以六月初三日入院。</p>
<p style="margin-left:1em;text-indent:-1em">上堂，拈香云：「此一瓣香，端為祝延今上皇帝聖壽萬安，伏願　一人常有慶，萬國永無虞。此一瓣香，專為山中　檀越護法、宰官居士，伏願作儒宗之柱石，為法苑之金湯。此一瓣香，專伸供養　博山堂上先大師異和尚，少酬法乳之恩。」就座。白椎畢，師乃云：「若論佛法，如蚊子上鐵牛，無你開口處，未免權向第二門頭說個譬喻去。若要造進此道，如人行路一般，必先尋一條直捷路上行，更要向差別路頭一一透過始得。秪如山僧在博山束裝出門，諸兄弟有先從柘浦抵芝城，順舟而下，不數日便到鼓山，何等快捷。山僧從鵝湖穿馬嶺，經壽昌、登廣福、涉鐔津，其間歷峻嶺而千盤、經迴溪而百折，所過州城，紛人士香花之接，遍遊蘭若，觀叢林法化之儀，經六十餘日，始到鼓山，何等曲折。若論一踏便到，諸兄弟誠得便宜；若要曲盡逶迤，須學山僧，重重經過險難始得。今人參學，多喜直捷理會，不知果有見處，更要透過差別關頭，始具決擇法眼，然後清機歷掌、珠滾盤圓，萬化從心、兵隨印轉。咄！此總是途路邊事，料掉沒交涉。且到家一句作麼生道？大眾！無事各自歸堂好。」</p>
<p style="margin-left:1em;text-indent:-1em">結制上堂：「亂意猿奔樹，塵緣馬過橋，不到心空處，何日得開交。所以古人立個期限，要你向甕中捉鱉。諸兄弟！直須內不住心、外不住境，黏膠既脫、窠臼掀翻，果到心境雙亡，正好通個消息。若有露得消息者，山僧當拭目以待。咦！龍門高萬仞，騰躍是何人？」</p>
<p style="margin-left:1em;text-indent:-1em">誕日上堂，僧問：「象赴龍奔，各趨慶賀，請問和尚年多少？」師云：「與拄杖子同年。」進云：「然則不歷春秋度，常延不老春也。」師云：「狸奴白牯自知時。」僧禮拜歸位。師乃云：「業風吹墮閻浮界，肉襖頻經脫換來，覷破未生前面目，方知露柱是娘胎。教中道：『諸法不自生，亦不從他生，不共不無因，是故說無生。』山僧道：諸法從自生，亦復從他生，亦共亦無因，說甚麼無生？諸兄弟！若向教中意會去，如斬開荊棘，指出一條大路；若向山僧句裏會去，如不動旗鎗，便爾就路還家，所謂發足有殊到家則一也。」僧出問：「和尚因甚麼忘卻生身父母，與露柱作兒？」師曰：「苗從地發，花借春開。」便下座。</p>
<p style="margin-left:1em;text-indent:-1em">解制上堂：「諸兄弟！九十日期今<span class='corr'>已</span>滿，閉門作活事如何？不曾捏殺獼猴子，重疊關山未易過。大抵末法禪期，真參罕遇，縱他意樹抽枝，未見心花成片。雖然如是，冷灰裏豈無一粒豆爆！還有不跨石門扶豎晏祖門風者麼？如無，且向蘆花深處宿，月明穿過釣魚臺。」</p>
<p style="margin-left:1em;text-indent:-1em">元旦上堂：「春色無分新舊，年光豈有去來，洞見剎那三際，從他葉落花開。不見白楊順禪師道：『染緣易就，道業難成。』不了目前萬緣差別，秪如昨日喚作除歲，今日喚作元朝，浮字虛名，憑誰安得？若乃千門爆竹，使大地而驚雷；萬戶桃符，替虛空而挂彩，銀燭透紗籠之影，銅瓶簪楊柳之春，堂奏管絃響送木人之耳，爐燒榾柮威袪石女之寒，景物森然，風光滿目。若喚作目前底法，則心外別有境象；若是自家屋裏事，如何領略此段生涯？還委悉麼？根塵元是吾家寶，無柰空花翳眼珠，果爾斯須常返照，自然不到喪居諸。」</p>
<p style="margin-left:1em;text-indent:-1em">茶話：「喫茶知是茶味，喫飯知是飯味，因甚麼又道『人莫不飲食，鮮能知味。』不見僧參趙州，州問：『曾到此間否？』僧云：『<span class='corr'>已</span>到。』州云：『喫茶去。』又問一僧：『曾到此間否？』僧云：『不曾到。』州云：『喫茶去。』監院問云：『和尚因甚麼到也喫茶、不到也喫茶？』州喚院主，院應諾，州云：『喫茶去。』諸禪德！若知趙州三度茶話，則茶味飯味徹底皆知。諸兄弟！須知此茶不論主賓、寧拘好醜，南北東西各一杯，虛空澆濕眉毛皺。大眾！夜寒，珍重。」</p>
<p style="margin-left:1em;text-indent:-1em">茶話：「乾坤靡久停之客，紅顏無可駐之丹，日月穿眼底之梭，人命似急流之水。伶俐漢抖碎虛空，驀翻筋斗，便好向急水灘頭下得腳穩，就無陰樹下終日打眠，然後拈來，世諦總是曇花轉步，塵勞無非華藏。諸道友！果能到此境界，不妨道個處處綠楊堪繫馬，家家有路透長安。」</p>
<p style="margin-left:1em;text-indent:-1em">辭眾茶話：「山僧今晚借龍泉上人一杯茶與諸君告別。當知山僧來也不曾出博山，去也不曾離鼓山，紛紛盡是拖泥水，動念無端滯往還，總是情關不破、識浪難乾，所以把手忍分、判袂愁訣，當知道人分上卻不其然。不見進山主云：『來來實不來，途中好善為；去去實不去，路上莫虧危。』若知得山主底意，便知誾上座不離丈室常在途中，不離途中常居丈室。還委麼？杖頭踏盡縱橫路，遍坐青山作道場。」</p>
<p style="margin-left:1em;text-indent:-1em">水口興濟堂請小參：「來從淵關來，去從淵關去，來去自奔波，淵關渾如故。不見祖師道：『萬法本閒，唯人自鬧。』若知鬧底即是閒底，便見燈花燦爛，色不關情；若知閒底即是鬧底，便聽簫鼓駢闐，聲非礙耳。何以故？有物為物，則被物物礙；膺塵本非塵，則可塵塵合道。」舉起拂子云：「拂子是塵，喚甚麼作道？拂子是道，喚甚麼作塵？」擲下拂子云：「還知麼？關津雖放過，不許販私鹽。」</p>
<p style="margin-left:1em;text-indent:-1em">又夜請說茶話：「至道無文，至理無說，無說無文，是何妙訣？閉戶造車，出門合轍，如豹澤毛，如龍蟄穴。鼓浪乘風，江河倒決，轉妙旋玄，其機始徹。一棒當頭，破皮出血，擔版不圓，只得者橛。機權變化，不思議舌，會盡淆訛，眾流可截。且道截斷眾流底人是何手段？不曾過水口，那識是淵關。」</p>
<p style="margin-left:1em;text-indent:-1em">黯淡寺請小參：「禪非放意可參，道非矜持可得。矜持則心頭常惴，安能順水張帆？放意則繩頭不緊，焉能逆風把柁？如人未過黯淡灘頭，未免心驚險墮；既過黯淡灘頭，便乃放身倒臥。如此參學，終有矜放之失，安契中道之妙。惟智者善能陸地行舟、空中走馬，夷險皆如，逆順何訝。且道因甚麼得如此穩便？移舟不別水，舉棹即迷源。」</p>
<p style="margin-left:1em;text-indent:-1em">開元寺請小參：「古德悟道偈云：『一拳拳倒黃鶴樓，一踢踢翻鸚鵡洲，有意氣時添意氣，不風流處也風流。』慚愧古人露手露腳，鼓粥飯氣，大似個白拈賊。殊不知天關未轉、地軸未旋，徒爾驚群，難極底蘊。誾上座則不然，展開坐具包群象，抖擻袈裟裹太虛，六臂三頭誇好漢，輪王未與髻中珠。何也？大方無軌則，應物任偏圓。」</p>
<p style="margin-left:1em;text-indent:-1em">董巖請小參：「道人用處如風行空，理透徹而意自玄，機虛閒而神自王，一任神駒蹴踏，還如靈鶴翱翔。蓋得無心於事、無事於心，自然虛而靈、寂而妙，不拘修證，寧滯有為？諸兄弟！若欲得此受用，直須繩頭緊把，自然透出重關。且道透出關外底人是何作略？天容難覆載，器水逐方圓。」</p>
</div>
</div><!-- end of div[@id='body'] -->
</body></html>