<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>雪關和尚語錄卷三</p><p class="byline">侍者傳善輯</p>
<div class='div-other'><a id='mulu22' />
<p class='h1'>拈古</p>
<div class='div-orig'><p>陳操尚書一日齋僧，躬自行餅，一僧展手擬接，公卻縮手，僧無語，公曰：「果然，果然。」又問僧：「有個事與上座商量得麼？」曰：「合取狗口。」公自摑口，曰：「某甲罪過。」僧曰：「知過必改。」公曰：「就闍黎乞取口喫飯得麼？」一日同眾官登樓次，見數僧行過，一官人曰：「來者總是行腳僧。」公曰：「不是。」曰：「焉知不是？」公曰：「待近來與勘過。」及僧至樓前，公驀召上座，僧皆舉首，公曰：「不信道。」</p>
</div>
<div class='div-commentary'><p style="margin-left:1em">拈曰：「陳尚書之機辨，峻比雲門，辣似睦州，蓋從二師處得來，故縱奪臨時、殺活自在，真宗門入作，所以下刃最緊也。還識尚書麼？電火難追影，風雷莫辨真。」</p>
</div>
<div class='div-orig'><p>韓文公問大顛<span class='note-inline'>(云云)</span>。</p>
</div>
<div class='div-commentary'><p style="margin-left:1em">拈曰：「首座眼親，顛師手快，一般抵對佛法，妙在見幾而作、據款結案，也是正令當行，不為屈棒。文公猶是俗漢，當時若開眼，未免傍觀拍掌。還知大顛打首座意麼？翻雲全在我，覆雨更繇誰？」</p>
</div>
<div class='div-orig'><p>高仲貽太傅參芙蓉楷禪師，蓉令去其所重。扣<span class='corr'>已</span>而參，一日忽造微，密呈偈曰：「懸崖撒手任縱橫，大地虛空自坦平，照壑耀巖不借月，菴頭別有一簾明。」</p>
</div>
<div class='div-commentary'><p style="margin-left:1em">拈曰：「此老所詣處坦夷明白，可謂山河大地不礙眼光；若要擺手過漳江，更須撤卻簾兒相見始得。假如相見時如何？家庭纔轉步，道路又分攜。」</p>
</div>
<div class='div-orig'><p>洪州許<span class='corr'>刺</span>史式，一日與泐潭澄上藍溥坐次，潭問：「聞郎中道，夜坐連雲石，春栽帶雨松，當時荅洞山甚麼話？」公曰：「今日放衙早。」潭曰：「聞荅泗洲大聖在楊州出現底是否？」公曰：「別點茶來。」潭曰：「名不虛傳。」公曰：「和尚早晚回山。」潭曰：「今日被上藍覷破。」藍便喝，潭曰：「須是你始得。」公曰：「不奈船何，打破戽斗。」</p>
</div>
<div class='div-commentary'><p style="margin-left:1em">拈曰：「賊來須趁，客來須待，一個引玉拋磚，一個埋兵掉鬥，無端殃及上藍，真個是不奈船何，打破戽斗。要識三大老面目麼？琵琶隨手撥，簫鼓應時鳴。」</p>
</div>
<div class='div-orig'><p>黃山谷居士初好作艷詞，得圓通秀禪師激發，遂悔過絕筆，後參晦堂，因聞木樨香釋然。</p>
</div>
<div class='div-commentary'><p style="margin-left:1em">拈曰：「吾無隱乎爾，桂子月中落；爾無隱乎我，天香雲外飄。山谷不遇晦堂，鼻孔撩天，搊他不住；雖然薦得些子，爭奈腳跟紅線猶未斷在。何也？路頭纔撞入，關鎖轉難通。」</p>
</div>
<div class='div-orig'><p>山谷居士因謁死心禪師，隨眾入室。心見，張目問曰：「新長老死、學士死，燒作兩堆灰，向甚麼處相見？」公無語。心約出曰：「晦堂處參得底，使未著在。」後左官黔南，道力愈勝，於無思念中，頃明死心所問。報以書曰：「往年嘗蒙苦口提攜，長如醉夢，依稀在光影中，蓋疑情不盡、命根不斷，故望崖而退耳。謫官在黔南，道中晝臥，覺來忽爾尋思，被天下老和尚謾了多少，惟有死心道人不肯，乃是第一相為也。」</p>
</div>
<div class='div-commentary'><p style="margin-left:1em">拈曰：「鐵面去皮，晦堂析肉，死心又敲骨出髓矣。山谷居士悟入深奧，得三尊宿爐韝之力也。秪如疑情盡、命根斷，死心道人還肯他也未？鐵壁從渠透，銀山更要通。」</p>
</div>
<div class='div-orig'><p>寺丞戴中孚咨扣靈源，一日有省，以偈呈清禪師曰：「杳冥源底全機處，一片心花露印紋，知是幾生曾供養，時時微笑動香雲。」</p>
</div>
<div class='div-commentary'><p style="margin-left:1em">拈曰：「窮源見底，燦露一片心花；微笑破顏，知是多生供養，果然穩當，頭尾完全。若要撒得開、捏得聚，須更窮盡變化始得。」</p>
</div>
<div class='div-orig'><p>左丞范致虛繇翰苑守豫章，過圓通謁旻禪師，茶罷，曰：「某行將老矣，隨在金紫行中去，此事稍遠。」通召內，翰公應諾，通曰：「何遠之有？」公躍然曰：「乞師再垂指誨。」通曰：「此去洪都有四程。」公佇思，通曰：「見即便見，擬思即差。」公乃豁然有省。</p>
</div>
<div class='div-commentary'><p style="margin-left:1em">拈曰：「圓通老人可謂有囊中妙藥，能起死回生在頃刻耳。今宗師家未嘗施此國手，便謂外護沉痼莫療，不亦冤哉。左丞雖於此省入，去此事不遠，爭奈鄉音猶易識，家國尚茫然。」</p>
</div>
<div class='div-orig'><p>尚書莫少虛因宦遊西蜀，謁南堂靜禪師，咨決心要。堂使向公案上提撕，無所入。適如廁，忽聞穢氣，急以手掩鼻，遂有省，即呈偈曰：「從來姿韻愛風流，幾笑時人向外求，萬別千差無覓處，得來元在鼻尖頭。」堂印之。</p>
</div>
<div class='div-commentary'><p style="margin-left:1em">拈曰：「萬別千差無覓處，得來元在鼻尖頭。雖是苦心造到，簡點將來猶帶些穢氣在。何故？為他向廁坑頭著到。」</p>
</div>
<div class='div-orig'><p>凌行婆問浮杯因緣。</p>
</div>
<div class='div-commentary'><p style="margin-left:1em">拈曰：「凌行婆具超方作略，語句驚人，雖趙州古佛亦讓一籌，諸尊宿盡不柰伊何，倒被浮杯老人不動干戈捉敗者老魔魅了也。且道何人為證？」乃以手搥胸曰：「蒼天！」</p>
</div>
<div class='div-orig'><p>婆子燒菴。</p>
</div>
<div class='div-commentary'><p style="margin-left:1em">拈曰：「婆子燒菴，卻與阿師添些光彩；阿師被趁，倒會勘破婆子家風。且道在甚麼處勘破婆子？」遂合掌云：「謝供養。」</p>
</div>
<div class='div-orig'><p>一婆子令人送錢與趙州請轉藏。</p>
</div>
<div class='div-commentary'><p style="margin-left:1em">拈曰：「婆子送錢轉經，起動高年老宿，趙州下床遶匝，不孤施主好心，分明全藏掀翻，卻道秪轉一半。且道那半藏落在何處？任從黃葉落，不與止啼錢。」</p>
</div></div>
<div class='div-other'><a id='mulu23' />
<p class='h1'>頌古</p>
<div class='div-other'><a id='mulu24' />
<p class='h2'>趙州無字</p><p style="text-indent:0em" class="lg-abnormal"><div class='lg-row'>趙州無字漫天網，蝦鱉魚龍一口吞，問取大唐人不會，新羅夜半放僧參。</div>
</p></div>
<div class='div-other'><a id='mulu25' />
<p class='h2'>趙州問大死的人</p><p style="text-indent:0em" class="lg-abnormal"><div class='lg-row'>十萬里鵬纔展翅，一千年鶴便翱翔，到家底事人難會，不涉程途用果長。</div>
</p></div>
<div class='div-other'><a id='mulu26' />
<p class='h2'>趙州勘婆子</p><p style="text-indent:0em" class="lg-abnormal"><div class='lg-row'>魔王手裏追魔印，展也何曾露出來，不是腳跟紅線斷，臺山之路滑如苔。</div>
</p></div>
<div class='div-other'><a id='mulu27' />
<p class='h2'>船子藏身</p><p style="text-indent:0em" class="lg-abnormal"><div class='lg-row'>笙歌院裏低昂舞，錦字梭房宛轉看，近日洞庭秋水滿，古帆風便過千灣。</div>
</p></div>
<div class='div-other'><a id='mulu28' />
<p class='h2'>婆子燒菴</p><p style="text-indent:0em" class="lg-abnormal"><div class='lg-row'>婆子燒菴菴愈好，海中紅燄爍天高，目前秪要添些子，向後從他怨寂寥。</div>
</p></div>
<div class='div-other'><a id='mulu29' />
<p class='h2'>南泉白牯</p><p style="text-indent:0em" class="lg-abnormal"><div class='lg-row'>生佛齊通一鼻風，都來吸盡不同同，狸奴白牯超方後，坐斷山頭一段空。</div>
</p></div>
<div class='div-other'><a id='mulu30' />
<p class='h2'>忠國師三喚侍者</p><p style="text-indent:0em" class="lg-abnormal"><div class='lg-row'>重重提出摩尼寶，晶光獨露更非他，養子雖是婆心切，怎奈當機錯過多。</div>
</p></div>
<div class='div-other'><a id='mulu31' />
<p class='h2'>臨濟三頓棒</p><p style="text-indent:0em" class="lg-abnormal"><div class='lg-row'>金剛寶劍用非常，截斷廉纖露本光，莫言佛法無多子，者個從來絕論量。</div>
</p></div>
<div class='div-other'><a id='mulu32' />
<p class='h2'>趙州喫茶去</p><p style="text-indent:0em" class="lg-abnormal"><div class='lg-row'>逄人只是者杯茶，虛空澆濕眉毛皺，喫著若能知味者，必然空裏翻筋斗。</div>
</p></div>
<div class='div-other'><a id='mulu33' />
<p class='h2'>靈雲見桃花</p><p style="text-indent:0em" class="lg-abnormal"><div class='lg-row'>靈雲偶中桃花毒，玄沙善用蓋頭機，若無把定乾坤手，金毛獅子變狐啼。</div>
</p></div>
<div class='div-other'><a id='mulu34' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>越格超方用不同，節節生機活似龍，千聖不傳末後句，任是巖頭也莫窮。</div>
</p></div></div>
<div class='div-other'><a id='mulu35' />
<p class='h1'>贊</p>
<div class='div-other'><a id='mulu36' />
<p class='h2'>聞谷大師贊</p><p>行雲流水不留蹤，垂老千山策瘦笻，歸到破匋菴裏坐，一雙冷眼勘蛇龍。</p>
</div>
<div class='div-other'><a id='mulu37' />
<p class='h2'>博山和尚贊</p><p>這尊慈拈穿膽之鋒，無機不透；旋曜眼之鏡，過物即彰。一片熱腸，愛兒孫敲冰浴火；十分勝氣，與佛祖奪格換機。眉毛忒麤，老胡僧也須壓倒；手段極辣，諸尊宿立在下。風奮雄辯則雷振風飛，魔外莫不喪氣；摧異見則刀開斧劈，疑難頃爾冰消。接伶俐漢，滿口含糊；對生盲人，一腔明白。當初未遇剛求見，今日相逄不欲親。何故如此？險機暗用常擔版，毒口纔開便鑠金。</p>
</div></div>
<div class='div-other'><a id='mulu38' />
<p class='h1'>偈</p>
<div class='div-other'><a id='mulu39' />
<p class='h2'>禪鏡偈<span class='note-inline'>(有序)</span></p><p style="margin-left:1em">大圓鏡裏說個禪字，早是痕生，況又說許多禪病曲折出來，明眼人前反添搕[打-丁+(天/韭)]。大都參學者流決擇不精，非證道眼，料簡不明，混同魔異，所以禪鏡之作不得<span class='corr'>已</span>，有一腔熱腸，聊為後學贈點眼之方。若云制之一處無事不辦，只消一句話頭，不起第二念，則此種種指示，誠為制字下註腳耳。然秦宮玉鏡照人肝膽，牛渚犀光洞怪隱狀，去聖時遙，宗門流弊敗闕不可勝言。誾上座眼不耐見，將此一柄禿掃帚，向少林庭下從新打疊一迴。當時達磨大師面壁嵩山，掉落個影子在熊耳峰前，或有人撈摸得著，描寫將來，使祖道重光，不亦幸乎。若作實法綴人，寧可付之丙丁童子，不欲令好眼著屑耳。</p>
<p style="text-indent:0em" class="lg-abnormal"><div class='lg-row'>參禪不痛切，生死何時決？輕拋分寸陰，眼裏流生血；世念冷如灰，心腸剛似鐵，拼命直前行，到家有時節。參禪不苦志，安能做到底？不為戀殘軀，便是恣嬾意；嚼出苦中甜，參到難處易，能知哲侍者，方稱鐵漢子。參禪不猛利，優游成鈍滯，道力莫能充，病根拔不起；勢若破重圍，雄心須奮厲，做個大闡提，舌根藏口裏。參禪不耐久，性喜狂奔走，牽挂寸絲頭，分明業鬼誘；不做死冤家，魔王焉授首？香林四十年，一片方打就。參禪不綿密，話頭長打失，斯須豈可離，晝夜無間隙；一念如萬年，千朝同一日，無孔生鐵鎚，捏出黃金汁。參禪不勁挺，骨格非中正，為人必泛常，作事徇情境；氣概要剛方，志意須堅硬，昂藏大丈夫，佛祖聽號令。參禪不著意，莽蕩無成褫，邋遢似神仙，疏散學高士；大理既未明，喻如喪考妣，不到大脫空，逍遙誰許你。參禪念頭雜，多慮心難遏，纔覺話頭來，又遭岐路奪；轉變志不常，欲死機偏活，除是一條心，真疑方頓發。參禪學心在，難捨佛法愛，不是戀詞章，便為求知解；運糞污心田，刳龜圖靈怪，直饒廣博通，拋家猶走外。參禪多執著，執著翻成錯，大道理虛玄，無繩君自縳；手段要翻騰，胸次須寬擴，急促入邪魔，多因此病作。參禪著機境，眼眚花翻影，百怪與千奇，都是識心病；急須顧本參，不可戀光影，門外打野榸，路頭恐不正。參禪執情解，強作道理會，三枚信口猜，隔靴搔癢在；如燈影裏行，被葛藤椿礙，斬釘截鐵人，不欠他家債。參禪心枯槁，喜沉不喜掉，如堅冰夾魚，似巨石壓艸；冷浸死水裏，忘卻長安道，澄潭舞毒龍，好把蒼波攪。參禪帶狂妄，腳跟不穩當，口舌要爭強，見處成鹵莽；破除潦草心，制死浮躁想，一味放平懷，自然銷業障。參禪帶習氣，憎愛心難治，生死根不除，惡作機常起；熟境變教生，活蛇弄得死，識破不為冤，轉變成大智。參禪氣量窄，觸境動聲色，煩惱火燒天，無明雲潑墨；德性欠雍容，詞氣多忙迫，小節忍不來，大悟何超豁。參禪無實地，虛頭弄到底，門面愛裝花，腳跟那點地；逄人恣談禪，開口便成偈，線斷傀儡時，方知是鬼戲。參禪似兒戲，顛倒心難制，觸境便隨流，律身忘禁忌；爛泥不上壁，醉漢長倒地，惟願痛加鞭，牢拴牯牛鼻。參禪沒結局，短販隨流俗，製衣轉為裳，彈琴不終曲；圖他小歇場，享箇便宜福，下稍如此流，路遙知馬足。參禪去藥忌，心病休增熾，乘言喪本宗，滯句迷玄旨；法愛不關情，悟來亦無意，如過蠱毒鄉，莫沾滴水味。參禪要起疑，疑與悟為師，如墜求離井，似燒急捄眉；路頭諳入處，箍底爆開時，一句無多子，芭蕉剝盡皮。參禪落思議，總屬識心意，分別起支捂，摶量摸影子；不解剝芭蕉，卻添駢拇指，註腳總分明，<span class='corr'>已</span>落第二義。參禪心憤發，便有好機括，如人惡發時，放火將人殺；毒氣既攻心，命根應倒拔，莫學死貓兒，捕鼠眼睜煞。參禪信得及，休向外邊覓，若真師子兒，豈喫殘羹汁；成佛不繇他，如何黑似漆，立地便承當，一門超直入。參禪要師友，痛處加鍼灸，冶就巧模成，璞待良工剖；不是明眼人，錐劄徒生受，切磋與琢磨，親炙還須久。參禪願力堅，鐵壁拶教穿，誓死無移志，捐生尚勉旃；求深應遂意，理極自忘筌，鐵杵成針日，香飄果熟天。參禪休自畫，秪要加鞭策，莫愁半路艱，毋慮前途窄；根器誰不如，悟來焉可測，拼個兩三生，定然要明白。參禪助發機，聲色不須離，竹擊曾因悟，桃開尚破疑；圓通從此證，普眼頗相宜，不二門開處，花紅鳥亂啼。參禪須明理，理即法身是，毫釐有差殊，白雲千萬里；寶鏡徹無疑，金屑眼成翳，直下便承當，何容生擬議。參禪不執是，是與非何異，不但諍空言，抑且昧真理；師子解翻身，犛牛偏愛尾，打破是非關，是非裏游戲。參禪不怕錯，妙在自知過，一句絕狐疑，無可無不可；打正貴因邪，欲補先撲破，靈符到手時，造命都由我。參禪要質直，虛偽成何益，面貌賽春風，胸次饒荊棘；諂曲非道情，粉飾壞本色，因地心不真，果位成迂僻。參禪宜澹泊，嗜好天真鑠，清虛理易明，滓穢神俱濁；瓔珞粥可餐，橘皮湯好瀹，咬破鐵蒺藜，法味怡神樂。參禪行門辦，先哲為龜鑑，添石負雲舂，栽田博茶飯；臨濟自持盂，雪峰躬典爨，受用不知艱，終媿汗血漢。參禪有作略，智力能恢廓，轉變不尋常，妙用自揮霍；縱奪順機宜，殺活臨時作，如遇國手棋，別有超方著。參禪妙兼帶，偏正融相礙，針線巧安排，脈絡相通會；交羅珠網光，回互綺生彩，節拍妙相應，卷舒大自在。參禪要打徹，淆訛都勦絕，言句盡疑通，宗趣善分別；穿過險關津，拔卻閒釘楔，千了百當人，萬機流可截。參禪要操履，步步踏實地，事理貴雙融，矛盾即不是；途中好善為，家業從新起，拈起一毛頭，都有西來意。參禪知因果，動念休差錯，修證即不無，污染即不可；還他淨白心，簡點纖毫過，莫論野狐禪，不脫亦不墮。參禪要得妙，隨機成善巧，過水那濕腳，解走不觸道；閒穿花柳叢，笑聽琵琶調，還他了事人，七顛仍八倒。</div>
</p></div>
<div class='div-other'><a id='mulu40' />
<p class='h2'>和白毫菴偈<span class='note-inline'>(有序)</span></p><p style="margin-left:1em">余讀相國二水居士菴居詩百首，其吐詞不帶煙火，脫去筌蹄，妙撥無思。關捩居士乃親作小楷寄余，年高興逸，筆法精絕，余固寶為眉山之帶，留鎮三門。因步韻賡和以綴其末，大似投橘報李，不善獻酬，博居士一笑可也。</p>
<p style="text-indent:0em" class="lg-abnormal"><div class='lg-row'>石筍倒抽綠竹，豆棚忽引瓜藤，問我屬何緣故，釋迦傳自然燈。</div>
</p><p style="text-indent:0em" class="lg-abnormal"><div class='lg-row'>不在昂如孤鶴，何言泛若輕鷗，縱到回機地步，鵝湖笑人逼浮。</div>
</p><p style="text-indent:0em" class="lg-abnormal"><div class='lg-row'>都有一條坐具，無煩借座燈王，穿過魚庖酒肆，展開佛國道場。</div>
</p><p style="text-indent:0em" class="lg-abnormal"><div class='lg-row'>胸次未銷磊落，縱然好事不<span class='corr'>佳</span>，真個了無憎愛，心如臘月蓮花。</div>
</p><p style="text-indent:0em" class="lg-abnormal"><div class='lg-row'>烏兔何嘗運轉，虛空那怕消磨，無字碑文難打，石人壁上摩娑。</div>
</p><p style="text-indent:0em" class="lg-abnormal"><div class='lg-row'>出門笑渠落草，回途見我家山，六月峨眉千丈，倩誰移在雪關。</div>
</p><p style="text-indent:0em" class="lg-abnormal"><div class='lg-row'>泉眼水流接筧，石邊筍迸成鞭，一飽頓忘百味，三竿猶恣酣眠。</div>
</p><p style="text-indent:0em" class="lg-abnormal"><div class='lg-row'>竹徑夏憐蔽日，茅堂冬愛迎陽，脫得汗衫乾淨，風吹荷芰衣涼。</div>
</p><p style="text-indent:0em" class="lg-abnormal"><div class='lg-row'>鬧市叢中合伴，剎竿頭上翻身，雖然無縛無脫，何妨繇我繇人。</div>
</p><p style="text-indent:0em" class="lg-abnormal"><div class='lg-row'>截鶴續鳧信手，移花接木隨緣，鐵杵成針有日，針成鐵杵何年。</div>
</p><p style="text-indent:0em" class="lg-abnormal"><div class='lg-row'>罵坐通身是膽，唾面一忍如灰，靜[跳-兆+(畚-田+水)]多生習氣，善用吻合本來。</div>
</p><p style="text-indent:0em" class="lg-abnormal"><div class='lg-row'>妙翅摩交遠漢，驪龍吸盡寒淵，丸弄虛空萬象，大都率我天然。</div>
</p><p style="text-indent:0em" class="lg-abnormal"><div class='lg-row'>問道如盲見日，涉世無風起波，聰明不了生死，甘心受拷閻羅。</div>
</p><p style="text-indent:0em" class="lg-abnormal"><div class='lg-row'>歷劫筭來片晷，大千輥入戲場，解脫門門可入，牽渠不肯還鄉。</div>
</p><p style="text-indent:0em" class="lg-abnormal"><div class='lg-row'>鵬舉依然控地，鶴沖宛在庭中，親見德雲面目，須彌不隔別峰。</div>
</p><p style="text-indent:0em" class="lg-abnormal"><div class='lg-row'>筋斗且從人打，傀儡看是誰抽，底蘊盡情勘破，成魔作佛自繇。</div>
</p><p style="text-indent:0em" class="lg-abnormal"><div class='lg-row'>竹杖旋紋有節，芒鞋綻底多年，分甚剎那億劫，一貫原是千錢。</div>
</p><p style="text-indent:0em" class="lg-abnormal"><div class='lg-row'>精衛填河難滿，烏鵲跨橋欲周，解省些兒心力，還他看象截流。</div>
</p><p style="text-indent:0em" class="lg-abnormal"><div class='lg-row'>山色面門指示，溪聲耳畔叮嚀，返顧不曾移步，果然親到祖庭。</div>
</p><p style="text-indent:0em" class="lg-abnormal"><div class='lg-row'>磬折逄迎有禮，泛應曲當無心，斸斷井藤百尺，接起崖樹千尋。</div>
</p><p style="text-indent:0em" class="lg-abnormal"><div class='lg-row'>受用千波百挈，相忘爾寂我惺，解鐫石頭作佛，試問那竅不靈。</div>
</p><p style="text-indent:0em" class="lg-abnormal"><div class='lg-row'>吳門笑看雪練，胥江怒射春潮，問我今何所見，白雲半抹山腰。</div>
</p><p style="text-indent:0em" class="lg-abnormal"><div class='lg-row'>劫數何曾增減，浪談過現未來，三世諸佛吞盡，思大口何鯨哉。</div>
</p><p style="text-indent:0em" class="lg-abnormal"><div class='lg-row'>米鹽喫盡如許，光景剩有幾何，當面若還錯過，低頭枉費揣摩。</div>
</p><p style="text-indent:0em" class="lg-abnormal"><div class='lg-row'>疑豈無因而至，悟乃不期而然，疑悟一齊冰渙，撲破補起青天。</div>
</p><p style="text-indent:0em" class="lg-abnormal"><div class='lg-row'>至理無分三乘，真文不屬五車，拙夫寧為小技，烈漢豈蓄秘書。</div>
</p><p style="text-indent:0em" class="lg-abnormal"><div class='lg-row'>未曉維摩一默，無聲早是喃喃，朱筆描成粉字，青袍拖出蔚藍。</div>
</p><p style="text-indent:0em" class="lg-abnormal"><div class='lg-row'>香嚴一貧徹骨，無錐更道錐無，後來賺人上樹，笑杷成何規模。</div>
</p><p style="text-indent:0em" class="lg-abnormal"><div class='lg-row'>有路還非入處，無家正好安居，就裏聊知貼體，過頭不學掠虛。</div>
</p><p style="text-indent:0em" class="lg-abnormal"><div class='lg-row'>世上從渠毀譽，個中莫論疏親，剜出虛空骨髓，恩讎豈有二人。</div>
</p><p style="text-indent:0em" class="lg-abnormal"><div class='lg-row'>沒縫衣裾綽若，無孔篴韻悠然，退步若知錯路，抬頭依舊觀天。</div>
</p><p style="text-indent:0em" class="lg-abnormal"><div class='lg-row'>將謂難乎今日，焉有易于來年，烈漢一腳趁上，踏翻無底舷船。</div>
</p><p style="text-indent:0em" class="lg-abnormal"><div class='lg-row'>善觸當鋒不犯，慣奉無物可將，雖是空如來藏，金珠車載斗量。</div>
</p><p style="text-indent:0em" class="lg-abnormal"><div class='lg-row'>業惑分迷分悟，小根說即說離，大都不識休咎，穿鑿妄謂靈知。</div>
</p><p style="text-indent:0em" class="lg-abnormal"><div class='lg-row'>大力渾忘擔荷，好手頗具辣辛，寧使剛刀截命，不將眢井墜人。</div>
</p><p style="text-indent:0em" class="lg-abnormal"><div class='lg-row'>灰冷地爐剝芋，煙紅瓦灶催茶，清絕恐添詩料，淨瓶反手插花。</div>
</p><p style="text-indent:0em" class="lg-abnormal"><div class='lg-row'>當路休呈劍術，到門且喫盃茶，舉意早先知有，不勞拈出更<span class='corr'>佳</span>。</div>
</p><p style="text-indent:0em" class="lg-abnormal"><div class='lg-row'>曾作瀟湘釣客，漁竿任擲西東，捉得甕中老鱉，夜來飛出成龍。</div>
</p><p style="text-indent:0em" class="lg-abnormal"><div class='lg-row'>意路搜開百道，情關劈破千重，調御丈夫控轡，何愁醉象獰龍。</div>
</p><p style="text-indent:0em" class="lg-abnormal"><div class='lg-row'>果正貴在因真，一是能翻百錯，獼猴抬入道場，古怪走而不作。</div>
</p></div></div>
</div><!-- end of div[@id='body'] -->
</body></html>