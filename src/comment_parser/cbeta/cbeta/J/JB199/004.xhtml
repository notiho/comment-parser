<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>雪關和尚語錄卷四</p><p class="byline">侍者傳善輯</p>
<div class='div-other'>
<p class='h1'>偈之餘</p>
<div class='div-other'><a id='mulu42' />
<p class='h2'>五言</p>
<div class='div-other'><a id='mulu43' />
<p class='h3'>示禪人</p><p style="text-indent:0em" class="lg-abnormal"><div class='lg-row'>此道最幽玄，莫生別欣厭，但辦一心求，莫計程途遠；一要意真誠，二要絕貪戀，不被境緣牽，直下如射箭。佛祖眾機緣，一一皆方便，透得一樁去，拈來都成片；切忌亂商量，狐疑起邪見，非真明眼人，莫遭胡指點。抖擻復抖擻，中道莫疲倦，只靠話頭行，機關自圓轉；汝若計空言，太虛生閃電，自古參玄人，刻刻常自勉。</div>
</p></div>
<div class='div-other'><a id='mulu44' />
<p class='h3'>與李季寅琴師</p><p style="text-indent:0em" class="lg-abnormal"><div class='lg-row'>妙指發箜篌，清音傳海印，試問彈者誰，為君通個信。不見道，曲終人不見，江上數峰青。</div>
</p></div>
<div class='div-other'><a id='mulu45' />
<p class='h3'>與胡調仲居士</p><p style="text-indent:0em" class="lg-abnormal"><div class='lg-row'>及盡無門路，分明撞入頭，釣鰲忘雪夜，獵兔趁天秋；平踏峰千轉，深撈月一鉤，此身遊萬象，寶藏許全收。</div>
</p></div>
<div class='div-other'><a id='mulu46' />
<p class='h3'>金豈凡岳牧顧山中以二偈見投因荅此</p><p style="text-indent:0em" class="lg-abnormal"><div class='lg-row'>芥孔藏身穩，到來忘淺深，蒲團翻得轉，塵剎現全身。</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>雪色窗前月，松聲屋裏濤，西河看吸盡，滴水化金鰲。</div>
</p></div>
<div class='div-other'><a id='mulu47' />
<p class='h3'>示懶雲禪人居山</p><p style="text-indent:0em" class="lg-abnormal"><div class='lg-row'>無事居山好，山中事若何，遍栽松欲老，舒卷任雲蘿。</div>
</p></div>
<div class='div-other'><a id='mulu48' />
<p class='h3'>山居雜偈</p><p style="text-indent:0em" class="lg-abnormal"><div class='lg-row'>翛然無個事，展卷讀殘經，謾道圖遮眼，磨天鏡更清；一片頑石頭，平生最相似，不必鐫作佛，何用安名字？指汝心即佛，何繇信得及，不隔一重門，牽手誰肯入；妙悟非繇他，丈夫須了義，不在語言多，步步踏著地。居正絕方隅，箇中太尊貴，削角不磨稜，即偏皆本位；直遂難藏曲，盤旋又太紆，當機先一喝，笑倒赤鬚胡。一個鐵饅頭，具足百滋味，盡力忽咬破，不見當門齒；朝看東鄰花，暮賞西園菊，不妒他人時，終還自家福。不挂一絲頭，超然忘管帶，只恐水牯牛，斑駁未馴在；有路從渠入，無門賺客來，若非彈指漢，樓閣幾時開。淨土我常生，蓮胎親入定，禪淨擬分疏，轉隔西方境；洞口桃花發，靈雲道眼開，不知金屑貴，佛面滿塵埃。眾味方作羹，一縷不成繡，所以雜花林，莊嚴殊妙有；毫釐休繫念，瞥起即傷他，止止不須說，分明玅法華。般若何為體，虛空笑破口，體用分不分，依然落窠臼；道德五千言，那句是真道，八十<span class='corr'>母</span>腹中，白頭兒<span class='corr'>已</span>老。禦寇仙都子，乘風羽翰飛，不知風起處，且坐釣魚磯；憎愛家常飯，死生衣裏珠，紅罏烹煉過，片片映水壼。鑿井須及泉，鑽木期出火，寄語學道人，自畫終不可；險巖須踏穩，曲巷要穿通，識盡還鄉路，家中客邸同。垂絲千尺水，意在掣華鯨，透網將何食，煮茶敲澗水；虛堂一夜雨，滴碎古人心，最有木人巧，無絃撫妙音。是非關裏過，擊碎是非團，渾崙吞雙棗，如何過得關；參禪如鐵石，心境自雙忘，撲破玻璃鏡，花開枯木堂。智管謾窺天，識蠡安測海，破塵出此經，虛空碎米大；忍人難忍處，行人所不行，破除憎愛見，涉世一身輕。學道非難易，從門那得門，問津無入路，不覺到桃源；水流岩荅響，花發洞藏春，不曉居山趣，山中亦是塵。巖深人不到，到必不為深，唯有深無底，乾坤在此心；飯熟菜羹香，石坐苔裀煖，將就過時光，減劫難求滿。</div>
</p></div></div>
<div class='div-other'><a id='mulu49' />
<p class='h2'>六言偈</p>
<div class='div-other'><a id='mulu50' />
<p class='h3'>寄余集生居士時謫嶺南</p><p style="text-indent:0em" class="lg-abnormal"><div class='lg-row'>芭蕉剝出心來，枯木糝些花子，不因雪上加霜，爭識趙州苦死。</div>
</p><p style="text-indent:0em" class="lg-abnormal"><div class='lg-row'>打破蔡州是賊，漂墮鬼國非邪，且喜停囚長智，五燈開朵新花。</div>
</p><p style="text-indent:0em" class="lg-abnormal"><div class='lg-row'>聖主非常罏鞴，祖家別樣槍旗，盡道五羊戍客，新添一髮禪師。</div>
</p><p style="text-indent:0em" class="lg-abnormal"><div class='lg-row'>紗帽視為苦具，緇衣非了道緣，問取曹溪行腳，何時頂相重圓。</div>
</p></div>
<div class='div-other'><a id='mulu51' />
<p class='h3'>山居雜偈</p><p style="text-indent:0em" class="lg-abnormal"><div class='lg-row'>一夜立教雪積，萬仞拶到崖崩，錯受神光三拜，至今笑倒胡僧。</div>
</p><p style="text-indent:0em" class="lg-abnormal"><div class='lg-row'>少林面處皆壁，韶陽普字為門，問我雪關何據，杖頭展布乾坤。</div>
</p><p style="text-indent:0em" class="lg-abnormal"><div class='lg-row'>布袋打開沒口，缽盂洗淨安唇，咬破廬陵一粒，果然價重三斤。</div>
</p><p style="text-indent:0em" class="lg-abnormal"><div class='lg-row'>好個路頭入處，風流出自當家，種菊非關對酒，愛蓮誰道貪花。</div>
</p><p style="text-indent:0em" class="lg-abnormal"><div class='lg-row'>世味如人嚼蠟，塵緣似馬過橋，萬事燈前弄影，一場鬧熱元宵。</div>
</p><p style="text-indent:0em" class="lg-abnormal"><div class='lg-row'>匝地紛華悅目，長年絲竹寫音，不是圓通上士，色聲謾道唯心。</div>
</p><p style="text-indent:0em" class="lg-abnormal"><div class='lg-row'>苦樂場中觀劇，榮枯夢裏看花，玉琢不移堅潤，金烹愈見精華。</div>
</p><p style="text-indent:0em" class="lg-abnormal"><div class='lg-row'>雨過荷翻翠蓋，風來蟬送瑤琴，六月緣何無暑，涼生雪膽冰心。</div>
</p></div></div>
<div class='div-other'><a id='mulu52' />
<p class='h2'>七言偈</p>
<div class='div-other'><a id='mulu53' />
<p class='h3'>示禪人</p><p style="text-indent:0em" class="lg-abnormal"><div class='lg-row'>參禪最怕落窠臼，要解虛空翻觔斗，塵情切忌弄漚花，諸見莫教開戶牖。個中事本無難易，只為人根有鈍利，利根不肯辦真誠，返被鈍根做到底。剔起眉毛莫放閒，精神憤發透重關，若還冷坐無思筭，不墮偷心便落頑。死生豈可同兒戲，光景門頭休認是，打破重重關鎖來，方纔好喫廬陵米。</div>
</p></div>
<div class='div-other'><a id='mulu54' />
<p class='h3'>荅瓶匋聞大師</p><p style="text-indent:0em" class="lg-abnormal"><div class='lg-row'>趙州曾訪寰中老，般若親提苕帚掃，八旬行腳掣顛風，缺齒逄人先咬倒。瓶匋尊宿虎跑來，眼光閃爍語轟雷，四眾叢觀如矗嶽，鷂追鶻子摶天飛。其時略露些頭角，迴帆撾鼓遊川薄，湖南寺裏大鏖兵，劈空架造珠樓閣。劫家人被賊家偷，引向潮前拍弄舟，千尺寒松擎嫩榦，笑看石壓筍斜抽。枰邊冷地敲閒著，慣打不妨薶手腳，此情說與大家知，個是沒毛蟲太惡。也不惡，苦似蜜兮甜似藥。</div>
</p></div>
<div class='div-other'><a id='mulu55' />
<p class='h3'>示萬安一居士持金剛經</p><p style="text-indent:0em" class="lg-abnormal"><div class='lg-row'>持經不必較功德，千卷萬卷須自得，持經不可輕易用，福德智慧從此湧。但向心中著意參，字字皆為般若種，金剛般若丈夫心。昔日南能悟入深，覷破腳跟無所住，打開伏藏運黃金。居士善根原自厚，篤信斯經樂持受，天龍八部護琅函。四八何妨在經首，三十二分強安名，就裏掀翻最上乘。至理不留元字腳，虛空縛殺爛麻繩，然燈記莂釋迦尊，早是空花落眼痕。空色兩重關擊碎，大家扶起破沙盆。</div>
</p></div>
<div class='div-other'><a id='mulu56' />
<p class='h3'>題夢澤居士畫牛圖</p><p style="text-indent:0em" class="lg-abnormal"><div class='lg-row'>牧童慣識牛兒性，澗飲山奔恣所之，只在索頭收放力，綠楊陰下醉如癡。山月炤，松風吹，此際人牛兩不知，隨分納些真個好，溈山老子得便宜。</div>
</p></div>
<div class='div-other'><a id='mulu57' />
<p class='h3'>長樂陳覺非居士書法華經跋之以偈</p><p style="text-indent:0em" class="lg-abnormal"><div class='lg-row'>三周九喻妙蓮華，權實雙彰法界家，秪貴心中開寶所，無煩門外覓牛車。何人鑿井方求水，窮子歸家喜見爺，今日覺非非<span class='corr'>已</span>覺，筆端花發自靈芽。</div>
</p></div>
<div class='div-other'><a id='mulu58' />
<p class='h3'>贈百拙關主</p><p style="text-indent:0em" class="lg-abnormal"><div class='lg-row'>真關巨闢啟重玄，海印空澄鏡百川，好拼青苔生我舌，從他黃口說雛禪。水晶珠瑩和盤轉，霜劍鋒寒出匣便，奪得輪王真子印，者迴方許話頭圓。</div>
</p></div>
<div class='div-other'><a id='mulu59' />
<p class='h3'>與樊憲副紫蓋居士</p><p style="text-indent:0em" class="lg-abnormal"><div class='lg-row'>木蛇解握便忘言，撞著疏山笑拍肩，不向瞿曇輸落後，卻嘲靈運枉爭先。月華冷照霓裳舞，石女新梳鴉鬢妍，選佛場中穿下過，風光隨地是家園。</div>
</p></div>
<div class='div-other'><a id='mulu60' />
<p class='h3'>與樊伯括文學</p><p style="text-indent:0em" class="lg-abnormal"><div class='lg-row'>說癡即慧兩無根，妙在隨緣返本源，風自吹開紅日路，雲如點破碧天痕。五湖不礙扁舟泛，一口誰將萬象吞，家有龐公為聖父，團欒都是好兒孫。</div>
</p></div>
<div class='div-other'><a id='mulu61' />
<p class='h3'>與三山陳參軍</p><p style="text-indent:0em" class="lg-abnormal"><div class='lg-row'>一道靈然性本光，上根人自肯擔當，入門果見羹墻面，出水方知菡萏香。心地融通誰不佛，津梁隨處豈須航，雖於富貴場中走，觸目無非是故鄉。</div>
</p></div>
<div class='div-other'><a id='mulu62' />
<p class='h3'>寄徐太玉太史</p><p style="text-indent:0em" class="lg-abnormal"><div class='lg-row'>格外深譚喜有君，相看屴崱海峰雲，偶然擊竹原無悟，大率拈花豈屬文。珠在盤中光自轉，劍揮空裏跡何分，錢塘江上潮聲急，知我方知我不聞。</div>
</p></div>
<div class='div-other'><a id='mulu63' />
<p class='h3'>贈馬半邡居士</p><p style="text-indent:0em" class="lg-abnormal"><div class='lg-row'>非物非心亦非佛，澄然如水無筋骨，打破雲門膠腦盆，翻身攪動蒼龍窟，笑看一馬生三寅，下載清風隨剪拂。</div>
</p></div>
<div class='div-other'><a id='mulu64' />
<p class='h3'>雪關雜詠八首</p><p style="text-indent:0em" class="lg-abnormal"><div class='lg-row'>虛空偪塞是吾關，不與乾坤共兩間，劈破須彌擎露柱，統開法界入灣環。摩尼殿角龍藏影，菡萏花中佛破顏，卻憶當年天目老，高風絕世邈難扳。</div>
</p><p style="text-indent:0em" class="lg-abnormal"><div class='lg-row'>儼坐如山獨峙高，大千廝結兩眉毛，娑婆布滿千花座，華藏虛遊百寶刀。香霧夜分微欲線，琴聲風細急如濤，道人此境常時別，九月花開絳樹桃。</div>
</p><p style="text-indent:0em" class="lg-abnormal"><div class='lg-row'>真心寂爾自形忘，涉入洪波不似狂，語共趙州呈漆器，默如毘耶顫空床。霞籠仙掌盤承露，月遶天池鏡放光，且喜重重關鑰破，幾多旅泊盡還鄉。</div>
</p><p style="text-indent:0em" class="lg-abnormal"><div class='lg-row'>岐路忘羊覓轉多，多岐與我不偏頗，騎歸遶寺生獰虎，喚出離瓶養熟鵝。坐得蓮臺非是佛，奪他拄杖自成魔，如今笑殺溈山老，水牯投胎沒奈何。</div>
</p><p style="text-indent:0em" class="lg-abnormal"><div class='lg-row'>不逐閒情起愛憎，也無佛法繼南能，春來楊柳枝枝月，臘後梅花樹樹冰。熨斗煎茶殊有味，缽盂安柄太勞形，趙州嬾下禪床揖，冷眼看他岐路僧。</div>
</p><p style="text-indent:0em" class="lg-abnormal"><div class='lg-row'>倒騎黃犢上青皋，踏折山腰舊石橋，平地雪抽三尺筍，南山雲覆半簷茅。懸崖截斷人難度，碧落衝開鳥獨驕，渺渺一江煙水闊，是誰隔岸手相招。</div>
</p><p style="text-indent:0em" class="lg-abnormal"><div class='lg-row'>百堵周墻竹一叢，香爐木榻對禪翁，鷓鴣夜宿花間雨，燕子朝翻簾外風。住世渾疑遊夢裏，忘情何必隱塘東，潯陽江上潮聲急，近日麻姑書信通。</div>
</p><p style="text-indent:0em" class="lg-abnormal"><div class='lg-row'>幾多花鳥幾陰晴，春樹春山映月明，黑漆關頭如未透，迷雲眼裏自添盲。清風倒跨鵬程遠，千里橫奔駿力能，要解出廛行舊路，也須毛骨一齊生。</div>
</p></div>
<div class='div-other'><a id='mulu65' />
<p class='h3'>關中呈方丈</p><p style="text-indent:0em" class="lg-abnormal"><div class='lg-row'>爆地忽雷驚白晝，誰家黑狗尿青天，夜深彌勒穿廛過，手把袈裟笑掣顛。</div>
</p></div>
<div class='div-other'><a id='mulu66' />
<p class='h3'>示悅眾琮友</p><p style="text-indent:0em" class="lg-abnormal"><div class='lg-row'>參禪心似離弦箭，一鏃三關直要穿，狹路逄人渾不顧，等閒拈出火中蓮。</div>
</p></div>
<div class='div-other'><a id='mulu67' />
<p class='h3'>示無知禪人</p><p style="text-indent:0em" class="lg-abnormal"><div class='lg-row'>我號無知君有知，有無那個得便宜？果然妙極無知處，狹路逄渠笑雪眉。</div>
</p></div>
<div class='div-other'><a id='mulu68' />
<p class='h3'>示智實禪人</p><p style="text-indent:0em" class="lg-abnormal"><div class='lg-row'>家破人亡不挂絲，迸開衣縫露明珠，追風良馬行千里，笑看收鞭卻是誰。</div>
</p></div>
<div class='div-other'><a id='mulu69' />
<p class='h3'>與文學沈澤民居士</p><p style="text-indent:0em" class="lg-abnormal"><div class='lg-row'>胸吞雲夢未為奇，撞倒須彌更與搥，傾峽不存元字腳，曹娥江上好題詩。</div>
</p></div>
<div class='div-other'><a id='mulu70' />
<p class='h3'>與文學鄒孝直居士</p><p style="text-indent:0em" class="lg-abnormal"><div class='lg-row'>吹律易回寒谷煖，騎驢難覓雪中詩，生涯一段憑何得，搔癢從來只自知。</div>
</p></div>
<div class='div-other'><a id='mulu71' />
<p class='h3'>與文學洪原明居士</p><p style="text-indent:0em" class="lg-abnormal"><div class='lg-row'>千金聲價購雞林，爭肯輕拋衣裏珍，悟到至文無隻字，笑從人乞頂門針。</div>
</p></div>
<div class='div-other'><a id='mulu72' />
<p class='h3'>與太學龔華茂居士</p><p style="text-indent:0em" class="lg-abnormal"><div class='lg-row'>格外求人不論文，才華如驥出空群，贈君一管無毫筆，書破羊欣白練裙。</div>
</p></div>
<div class='div-other'><a id='mulu73' />
<p class='h3'>與文學周元湛居士</p><p style="text-indent:0em" class="lg-abnormal"><div class='lg-row'>重門深入好旋身，盤踞千峰線路親，指顧風雷皆我物，乾坤獨住不容鄰。</div>
</p></div>
<div class='div-other'><a id='mulu74' />
<p class='h3'>與嘉興朱寶臺居士</p><p style="text-indent:0em" class="lg-abnormal"><div class='lg-row'>名場<span class='corr'>已</span>放閒拘束，此事如今可著鞭，點得鐵成金汁後，拈來瓦子當珠圓。</div>
</p></div>
<div class='div-other'><a id='mulu75' />
<p class='h3'>與藍郡董寅谷居士</p><p style="text-indent:0em" class="lg-abnormal"><div class='lg-row'>丈夫別有千秋業，此個根基不等閒，鐵壁銀山挨得入，與君彈指笑開關。</div>
</p></div>
<div class='div-other'><a id='mulu76' />
<p class='h3'>與文學董爾基居士</p><p style="text-indent:0em" class="lg-abnormal"><div class='lg-row'>入道還須心似銕，急追本有莫忘疲，一迴揣出虛空骨，把斷關津更是誰。</div>
</p></div>
<div class='div-other'><a id='mulu77' />
<p class='h3'>仁和宋喜公邑侯有興復智果之意以偈寄之</p><p style="text-indent:0em" class="lg-abnormal"><div class='lg-row'>坡仙夢繞湖山勝，不忍參寥地劫灰，茂宰風流今接踵，俸金傾出布香臺。</div>
</p></div>
<div class='div-other'><a id='mulu78' />
<p class='h3'>似詹中五居士</p><p style="text-indent:0em" class="lg-abnormal"><div class='lg-row'>一線通天別有門，橫奔直走任掀翻，個中不立閒窠臼，隨處方圓達本源。</div>
</p></div>
<div class='div-other'><a id='mulu79' />
<p class='h3'>答大宗伯董玄宰居士</p><p style="text-indent:0em" class="lg-abnormal"><div class='lg-row'>大地紅塵撲地飛，隨流須得截流機，笑穿軒冕場中過，抖擻千年火浣衣。</div>
</p></div>
<div class='div-other'><a id='mulu80' />
<p class='h3'>答蘭溪令吳雪崖居士</p><p style="text-indent:0em" class="lg-abnormal"><div class='lg-row'>蓮花偏愛泥中出，可是居官不染心，筆底棒頭開活眼，放光何必在祗林。</div>
</p></div>
<div class='div-other'><a id='mulu81' />
<p class='h3'>與參戎徐巨升居士</p><p style="text-indent:0em" class="lg-abnormal"><div class='lg-row'>道人繕守此心城，魚麗縱橫練法兵，一片雄心收得盡，霜鋒冷焰世清平。</div>
</p></div>
<div class='div-other'><a id='mulu82' />
<p class='h3'>與文學沈吉人居士</p><p style="text-indent:0em" class="lg-abnormal"><div class='lg-row'>一迴談唾便開顏，不為閒情數入山，此道如人登絕頂，莫教中路畏巑岏。</div>
</p></div>
<div class='div-other'><a id='mulu83' />
<p class='h3'>與蓮居新伊法師</p><p style="text-indent:0em" class="lg-abnormal"><div class='lg-row'>曾與章安為弟子，義通性相貫千花，良遂敲門心忽肯，始知禪講不分家。</div>
</p></div>
<div class='div-other'><a id='mulu84' />
<p class='h3'>與密印禪友</p><p style="text-indent:0em" class="lg-abnormal"><div class='lg-row'>兩度相逢鬢更蒼，浮圖幾處盡恢張，何如壁立千峰頂，嘯月眠雲石作床。</div>
</p></div>
<div class='div-other'><a id='mulu85' />
<p class='h3'>與鄭是則居士</p><p style="text-indent:0em" class="lg-abnormal"><div class='lg-row'>靈根本是祗林樹，直待參天始見高，好向蒲團開隻眼，溪山春色滿雲袍。</div>
</p></div>
<div class='div-other'><a id='mulu86' />
<p class='h3'>與鄭爾周居士</p><p style="text-indent:0em" class="lg-abnormal"><div class='lg-row'>一門深入自忘緣，萬仞峰頭片月圓，打個翻空觔斗下，珠簾倒卷看青天。</div>
</p></div>
<div class='div-other'><a id='mulu87' />
<p class='h3'>與鄭姇尹居士</p><p style="text-indent:0em" class="lg-abnormal"><div class='lg-row'>纔涉思量便落窩，心如墻壁絕捫摩，神龍攪動香河水，真個無風起白波。</div>
</p></div>
<div class='div-other'><a id='mulu88' />
<p class='h3'>與鄭立生居士</p><p style="text-indent:0em" class="lg-abnormal"><div class='lg-row'>萬境虛閒不繫心，入門轉見此中深，靈樞撥動真關捩，透脫無非自在人。</div>
</p></div>
<div class='div-other'><a id='mulu89' />
<p class='h3'>示銕幢禪人</p><p style="text-indent:0em" class="lg-abnormal"><div class='lg-row'>銕脊撐天即此幢，波旬一見倒戈降，偏方正位都經過，八面玲瓏笑掩窗。</div>
</p></div>
<div class='div-other'><a id='mulu90' />
<p class='h3'>示亦非禪人</p><p style="text-indent:0em" class="lg-abnormal"><div class='lg-row'>心佛亦非非亦非，無思靈燄發千機，魔旗祖幟都揮下，始信如今戰勝肥。</div>
</p></div>
<div class='div-other'><a id='mulu91' />
<p class='h3'>與蔡光祿密汝居士</p><p style="text-indent:0em" class="lg-abnormal"><div class='lg-row'>密在汝邊親切句，分明漩澓合曹溪，千枝萬派歸源後，擲卻溫郎照怪[尸@坐]。</div>
</p></div>
<div class='div-other'><a id='mulu92' />
<p class='h3'>與余未也居士</p><p style="text-indent:0em" class="lg-abnormal"><div class='lg-row'>孰云未也入無門，不道圓通屬耳根，春到桃源花發處，乾坤原是我家園。</div>
</p></div>
<div class='div-other'><a id='mulu93' />
<p class='h3'>寄陳旻昭居士</p><p style="text-indent:0em" class="lg-abnormal"><div class='lg-row'>窮經謾道志相違，無地容錐尚有依，盡力打翻窠臼去，旋風妙翅九天歸。</div>
</p></div>
<div class='div-other'><a id='mulu94' />
<p class='h3'>示遺聞上人</p><p style="text-indent:0em" class="lg-abnormal"><div class='lg-row'>脫去廉纖道眼開，火中拈出片冰來，盤旋妙翅乘風力，擘海曾吞龍子回。</div>
</p></div>
<div class='div-other'><a id='mulu95' />
<p class='h3'>雪中作</p><p style="text-indent:0em" class="lg-abnormal"><div class='lg-row'>雪作箋兮冰作句，不須呵凍筆為奇，銀花玉樹紛開遍，猶待長空迸赫曦。</div>
</p><p style="text-indent:0em" class="lg-abnormal"><div class='lg-row'>眼底清光銀世界，一聲裂帛響空飛，何人放出琱籠鶴，轉引天鵬萬里歸。</div>
</p><p style="text-indent:0em" class="lg-abnormal"><div class='lg-row'>冰山雪洞都推倒，立盡孤雲道眼高，明月蘆花猶不似，靈雲錯認是夭桃。</div>
</p><p style="text-indent:0em" class="lg-abnormal"><div class='lg-row'>色映梅花不帶塵，冰條別種一枝春，誰同仰嶠看師子，除是能過此色人。</div>
</p></div>
<div class='div-other'><a id='mulu96' />
<p class='h3'>示空諸禪人</p><p style="text-indent:0em" class="lg-abnormal"><div class='lg-row'>身心無處好參尋，習氣銷融礦即金，兩朵眉毛如劍刃，不妨隨地振叢林。</div>
</p></div>
<div class='div-other'><a id='mulu97' />
<p class='h3'>與劉和鶴居士</p><p style="text-indent:0em" class="lg-abnormal"><div class='lg-row'>十年釣盡寒潭月，海晏波澄絕照時，今日金鱗休滯水，衝開銕網浪頭飛。</div>
</p></div>
<div class='div-other'><a id='mulu98' />
<p class='h3'>示心地禪人</p><p style="text-indent:0em" class="lg-abnormal"><div class='lg-row'>莫謂即心云是佛，從來淨地卻難忘，直須透出威音外，翻轉虛空作戲場。</div>
</p></div>
<div class='div-other'><a id='mulu99' />
<p class='h3'>山居</p><p style="text-indent:0em" class="lg-abnormal"><div class='lg-row'>幾樹膚紅山果熟，一條白練瀑泉飛，道人不到忘心境，遏捺如何息得機。</div>
</p><p style="text-indent:0em" class="lg-abnormal"><div class='lg-row'>空谷足音聞欲喜，靜中思動反添塵，縱然千指常圍繞，元是孤村一個人。</div>
</p><p style="text-indent:0em" class="lg-abnormal"><div class='lg-row'>剩栽多福門前竹，笑指南泉夢裏花，不了目前差別事，果然惑障若塵沙。</div>
</p><p style="text-indent:0em" class="lg-abnormal"><div class='lg-row'>几靜窗虛蕉映綠，幽然清磬出林皋，攤經謾道圖遮眼，屋裏何妨走一遭。</div>
</p><p style="text-indent:0em" class="lg-abnormal"><div class='lg-row'>竹篾三條束肚皮，此情惟有藥山知，馬師拋出閒裷繢，也是憐兒醜露時。</div>
</p></div></div></div>
</div><!-- end of div[@id='body'] -->
</body></html>