<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>雪關和尚語錄卷二</p><p class="byline">侍者傳善輯</p>
<div class='div-other'><a id='mulu14' />
<p class='h1'>虎跑語錄</p>
<div class='div-other'><a id='mulu15' /><p style="margin-left:1em;text-indent:-1em">崇禎丙子春，司理海岸黃公、中丞集生余公，洎武林眾縉紳居士，請師于虎跑定慧禪寺結制。</p>
<p style="margin-left:1em;text-indent:-1em">開堂，師陞座拈香云：「此一瓣香，氤氳結而地天交泰，盤旋覆而海嶽春融，爇向爐中，端為祝延今上皇帝聖壽萬安，前星朗耀、后嶽齊高，伏願　皇仁浩蕩，與日月齊明；　聖曆綿延，等嵩葉永筭。此一瓣香，瑞接空中紫氣、香分劫外優曇，恭為　滿朝文武、　合郡宰官、　虎林護法居士、信心檀越、諸山耆宿、本寺監院眾執事，伏願道標峻揭，長為法海神龍；願駕高驂，允作清朝儀鳳。此一瓣香，吞吐千秋靈氣、含藏剎土風光，專為供養　開山寰中大師，伏願玄風再振，少林開無影之花；法苑重新，大樹垂普天之蔭。此一瓣香，雜毒為九，祖佛也須蠱殺；旃檀和糞，貴賤不許論量，恭為供養　博山堂上先大師異和尚，仰酬法乳之恩。」<span class='corr'>斂</span>衣就座。維那白椎竟，師乃云：「今日陞座，諸方龍象擁集，肩挨腳拶，推倒香臺，直饒你向千人叢裏翻身、萬人隊中跳出，還須與老僧把手同行始得。還有麼？如無，老僧打葛藤相謾去也。若論參學，似登峰者必須造極、溯流者決要窮源，莫同流俗專學亂統。秪如此一坐具地，乃唐開山寰中大師道場。者老漢腳踏實地，不弄虛頭，舌拄梵天，掀翻到底，故其垂示云：『說得一丈，不如行取一尺；說得一尺，不如行取一寸。』者般言句，如開一副大爐韝，秪要鑄成純鋼漢子、打就生鐵心肝，方能了死脫生、成佛作祖。汝若說得行不得，如空譚樓閣，終無結搆之功。汝若行得說不得，如靈雛在殼，未成啐啄之用。汝若行說俱到，則知果熟曾經霜久、瓜甜原為地肥。汝若行說俱不到，此是不唧瀏漢。諸兄弟！三世諸佛百千祖師在汝腳跟下荅話<span class='corr'>已</span>久，若更想些胡荅亂問，來尋老僧鬥觜弄舌，非但遲了八刻，何曾夢見汗臭氣在。當此之時，真風莫挽、頹波日靡，觀禪宗凋弊、與世界塗炭，俱可痛哭流涕。所以山僧到淛中來，蒙合郡宰官、洎諸山名宿敦請開堂，意在因邪打正，止法門互諍之風；點鐵成金，消末劫兵荒之苦。諸兄弟！必須真參實悟，究竟到頭，方得個大透脫時。如其未悟稱悟，非但瞞卻他人，卻是欺瞞自<span class='corr'>己</span>，盡是泥犁種草、波旬眷屬，千佛出世亦救你者般東瓜茄子不得。雖然如是，山僧到者裏開個舖面，且道圖個甚麼？拋綸為釣鯤鯨族，小小蝦蟆謾上鉤。」</p>
<p style="margin-left:1em;text-indent:-1em">上堂：「老蒼天，靠你住，昨日難防今日事。花妍柳嫩正驕春，晴空霹靂生風雨，剌剌金蛇撲地飛，巖泉迸溜峰攢霧。雨過天清日出頭，始知變態常如故。不如故，豈不見雪竇老人道：『大丈夫先天為心祖。』」</p>
<p style="margin-left:1em;text-indent:-1em">淨慈寺上堂：「山僧出虎跑三門，赴聞尊宿洎合郡眾宰官居士湖上放生之約，不意偶過淨慈諸公，卻轉請上堂，不知是何心悻？然雖如是，不妨借路經過。夫肖翹愛命、蠕動貪生，業最慘于殺傷、慈莫深于救護。一夫騖漁獵之利，何止戕百萬生靈？一家奉蔬水之餐，亦足活無限物類。夫何全無不忍之心，甘填難滿之腹，賓筵殫水陸之珍，食品耗萬錢之費，既乏同體之悲，焉無反噬之報？因中失憫，果亦無憐，所以年來殺戮遍行、生民塗炭，良有以也。惟仁人君子能全惻隱之風，活路生機原開仁壽之域。是以西湖勝集，眾善駢臻，輪月放生群公<span class='corr'>佳</span>舉，可以續雲棲大師悲深願廣之法乳，庶不孤瓶匋尊宿利生接物之盛心。所以太師翁云：『若恩周多命，則大積陰功；或惠及一蟲，亦何非善事。』即此祝　聖曆綿延之筭，共抒忠誠，轉寰宇太平之風，陰裨王化。秪如永明大師道：『高低嶽瀆共轉根本法輪，大小鱗毛普現色身三昧。』還有知得永明老人落處麼？」海岸居士云：「請問和尚如何是色身三昧？」師云：「飛者飛，躍者躍，是個甚麼？」進云：「如何是根本法輪？」師云：「能為萬象主，不逐四時凋。」進云：「護生須是殺，殺盡始安居。畢竟殺生是、放生是？」師便喝。進云：「果是作家。」師云：「念汝尊官，饒過一掌。」士禮拜，師下座。</p>
<p style="margin-left:1em;text-indent:-1em">孝廉聞子將等請上堂：「錢塘江上春風起，三月桃花翻浪勢，五雲山裏眾鱗龍，風雷特地催燒尾。禹門萬丈躍煙霄，振鬣掀鬐鼓異濤，不但<span class='corr'>豐</span>年霖雨足，吸乾鯨海巨波消。而今得個權棲泊，相將盤踞炊香閣，倒捲珠簾轉步來，面前顆顆驪珠爍。且道是甚麼人為他點眼？」良久云：「水晶宮殿杳，淡墨也難描。珍重。」</p>
<p style="margin-left:1em;text-indent:-1em">孝廉唐祈遠居士請上堂。祈遠居士問：「如何是參禪入手處？」師云：「吾常於此切。」進云：「如何是參禪險難處？」師云：「一一經過始得。」進云：「如何是參禪得力處？」師云：「把定乾坤。」居士禮拜退。又一僧出問云：「和尚是個餅麵舖，趁爐灶熱再搭一個。」師云：「你問來。」僧乃問：「如何是參禪入手處？」師云：「截千人之頭臂，剜萬人之心肝。」進云：「如何是參禪險難處？」師云：「拆佛殿、毀魔宮。」進云：「如何是參禪得力處？」師云：「逆水船開順水風。」乃云：「諸兄弟！者些荅話，雖是搬他閒骨董，也不曾思索出來。不見洞山雅禪師云：『言無展事，語不投機，乘言者喪，滯句者迷。』他家是透頂徹底的人，臨機應用灑脫非常，不似今人要句句投機，卻被言句礙殺。徑山老人道：『趙州禪只在口唇邊。』山僧道：趙州禪如神廟裏籤，千掣千聖，萬掣萬靈，初不曾安排吉凶，使人規避禍福也。方山老人道：『得意者所說皆是，失意者所言皆非。』若以是非得失而論古駁今，山僧綰上眉毛一任諸方貶駁。」卓拄杖，下座。</p>
<p style="margin-left:1em;text-indent:-1em">解制，上堂：「山僧手腳[(申/八/女)*頁]園丁，日午澆瓜慣不曾，今日根芽舒遍地，春風引上石瓠棚。秪如水到渠成、瓜熟蒂落，還有人道得底麼？一月期場雲裏過，天明分曉各歸巢。」</p>
<p style="margin-left:1em;text-indent:-1em">小參，師拈拄杖，舉：「芭蕉清禪師云：『你有拄杖子，我與你拄杖子；你無拄杖子，我奪你拄杖子。』芭蕉老漢扳例隨條、就窠打劫，要且無為人處。山僧則不然。」豎拄杖云：「只個拄杖，不與不奪，拄地撐天，如龍之活。然雖如是，非但芭蕉結舌，山僧亦結舌有分。且請拄杖子為眾說法。」卓拄杖云：「還聞麼？」眾無語，師云：「大地是聾人。」</p>
<p style="margin-left:1em;text-indent:-1em">小參：「諸禪德！情乾識漏，錯認法身，言滯句迷，焉離毒海？法身邊事猶可以依稀彷彿，法身向上事有幾個自在縱橫？高峰老人偈云：『海底泥牛啣月走，巖前石虎抱兒眠，鐵蛇鑽入金剛眼，崑崙騎象鷺鷥牽。』會得此一偈，則炤用料揀，棒喝交馳，正好作曹洞兒孫。洞山老人道：『五臺山頂雲蒸飯，佛殿階前狗尿天，剎竿頭上煎䭔子，三個胡猻夜簸錢。』會得此一偈，則偏正妙協，機位環旋，正好作臨濟兒孫。恁麼道大似搓圓捏匾，換柱移梁。或有個乾嚗嚗底問山僧：『又作麼生？』規圓方竹杖，漆卻沒絃琴，家活臨時用，安排便不真。」復笑云：「也只八成。」</p>
<p style="margin-left:1em;text-indent:-1em">龍居永慶禪堂示眾：「植根不固，必無銕幹虯枝；力量不充，焉易摧峰抒海。貴在深參極究、歷遠窮高，事境與理境齊彰、行到與說到俱暢，然後圓機普應不滯一隅，信手拈來、信步踏著、信口道著。若以淺識劣根剽竊稱禪，何異將甌盛水空擬大洋？」</p>
<p style="margin-left:1em;text-indent:-1em">掃寰中大師塔，「拈尺論丈，量空之手；鳴金戛玉，希世之聲。感神虎而跑泉，翻移海嶽；逐神駒而出廄，蹴踏風雲。今日窣堵坡前，恍然覿師真面。且道覿面事如何？參差煙樹裏，翠滴曉風寒。」</p>
</div>
<div class='div-other'><a id='mulu16' />
<p class='h2'><span class='corr'>問</span>荅</p><p style="margin-left:1em;text-indent:-1em">僧問：「木佛度火時如何？」師云：「添上榾柮著。」進云：「金佛度爐時如何？」師云：「看取焰中輪。」進云：「泥佛度水時如何？」師云：「腳跟不曾濕。」進云：「為甚麼真佛內裏坐？」師云：「閉門打瞌睡。」</p>
<p style="margin-left:1em;text-indent:-1em">僧問：「如何是城裏佛？」師云：「城外有。」進云：「如何是山裏佛？」師云：「市上有。」進云：「如何是家裏佛？」師云：「老僧不在此坐。」</p>
<p style="margin-left:1em;text-indent:-1em">僧問：「如何是淨土？」師不答。僧又問，師亦不答。居士見而問云：「如何不答？」師云：「若答他，是土上加點，便不淨也。」</p>
<p style="margin-left:1em;text-indent:-1em">余集生居士問：「禪淨兼修者，為當先參禪而後修淨土？為復先修淨土而後參？」禪師曰：「此問甚為泥於融會者，必須甄別。若初心參學，宜求一門深入，不可腳踏兩船。參禪則單提一句公案，徹悟本地風光；念佛則單提一句彌陀，究極惟心淨土。然後融禪入淨，似一毫致於太虛；融淨入禪，譬一滴投於巨壑，可謂野色更無山間斷，天光直與水相通。若先繫綴兩頭，用心不一，則兩端交戰於胸中。佛不云乎『制之一處，無事不辦。』此可證也。」</p>
</div></div>
<div class='div-other'><a id='mulu17' />
<p class='h1'>妙行語錄</p>
<div class='div-other'><a id='mulu18' /><p style="margin-left:1em;text-indent:-1em">崇禎丙子春，司理海岸黃公、中丞集生余公，洎武林眾縉紳居士，請師重興妙行禪寺，以三月念五日進院。</p>
<p style="margin-left:1em;text-indent:-1em">天王殿：「不動而升。」普光明殿：「帝網幢前與麼相見。」</p>
<p style="margin-left:1em;text-indent:-1em">伽藍殿：「明月為廊，清風作殿，拈起鋤頭，從頭翻轉。然雖如是，善建者不拔。」</p>
<p style="margin-left:1em;text-indent:-1em">祖師殿：「萬派千枝，源頭一線，信手拈花，無人能薦。咄！」云：「展。」</p>
<p style="margin-left:1em;text-indent:-1em">佛殿：「玉殿苔封不帶埃，珠林寶網鏡光開，世尊猶自拈花笑。且道笑個甚麼？咦，笑有個人重來。」</p>
<p style="margin-left:1em;text-indent:-1em">上堂，指法座云：「作禮燈王，借此寶座，大家有分，得坐便坐。」遂陞座，拈香祝　聖竟，<span class='corr'>斂</span>衣就座。維那白椎畢，師乃云：「生平不學楊岐老，破院風光卻儼然，薄福又來湖墅寺，起爐搭灶豎空拳。棗柏大士道：『法無定相，遇緣即宗。』山僧在博山出門，不知有虎跑底事；在虎跑開堂，不知有妙行底事。今日受請而來，大似夢境相似，著一毫念頭預為不得。此喻彌陀一坐具地因緣成，既有壞廢必當興。山僧業債難逃，忽然落魄至此，倘藉眾緣或可濟事。然則緣之一字，安排不得、躲避不得，所以古人云：『萬般從此道，一味信前緣。』」拈拄杖云：「秪有拄杖子不屬因緣，本無成壞，亦不用安排躲避，卻能為一切眾生之所憑靠。山僧涉水登山全承渠力，拄地撐天豈更由誰？倚在禪床角則聲臭俱無，拈出法堂前則乾坤攪動。諸人還知麼？將此深心奉塵剎，是則名為報佛恩。」卓拄杖，下座。</p>
<p style="margin-left:1em;text-indent:-1em">黃海岸居士封翁八十誕，會城眾宰官居士請上堂。海岸居士問：「壽等虛空是何人？」師云：「量過虛空者。」進云：「虛空如何過？」師云：「出門先辨路，轉步按飛雲。」進云：「恁麼則過了也。」師云：「切忌撞倒煙樓。」士禮拜，師乃云：「海岸居士兩任淛中司理，投錢飲水，清畏人知；決讞平反，視民如子。其尊翁自崑居士，亦嘗令建德。先後美政，俱擅循良，可見趨庭義方，別有家傳矣。今首夏初三日，乃封翁八十華誕，武林眾士紳，想其人、頌其德，無以效華封之祝，因各以衣裓盛諸香花，詣妙行禪院，請轉法輪，以祝封翁無量之壽。山僧道：以法為親，以慧為命，不但父子同條，亦乃祖佛齊證。如脅尊者八十出家，老趙州八十行腳，全憑者個風流，趁入花藂矍鑠。非特此二老也，一切諸佛諸祖，以及自崑居士、海岸居士，亦無不憑者個而入大光明藏，成就世出世間諸大功德也。功德且置，秪如今日因齋慶讚一句，又作麼生道？無根樹子無今古，果熟香飄溢壽筵。珍重。」</p>
<p style="margin-left:1em;text-indent:-1em">康藍田居士請上堂：「昔喻彌陀齋三百萬僧，闢此道場，與天宮鬥麗。師乃地位中人，見地超曠，行果因花，成此一大功德海也。今有藍田居士好善樂施，以飯僧為佛事。今日是居士設齋，報薦先君康思萱、先妣蕭氏，一門宗族，俱證蓮胎。山僧自慚德薄，難消信施供養，眾中要選個無事道人出來酬他信心齋供，且道那個是無事道人？不見古德道：『眼裏著不得沙，耳裏著不得水，個是無事道人。』又有道：『眼裏著得須彌山，耳裏著得大海水，個是無事道人。』雪竇道：『恁麼也不得，不恁麼也不得，恁麼不恁麼總不得也。是個無事道人。』山僧道：三個無事道人總是不唧瀏漢，要消施主供養依舊還難。且道畢竟是甚麼人消得？」師指露柱云：「露柱呵呵開口笑，橫吞倒吐肚皮寬。」</p>
<p style="margin-left:1em;text-indent:-1em">結制上堂。僧問：「解結即不問，如何是衲僧向上事？」師云：「何不向下會。」進云：「向下事又作麼生？」師云：「井底蝦蟆飛上天。」乃云：「他弓莫把，他馬莫騎，線直路不許人知。諸兄弟！清心禪堂是個繫驢橛，祖師公案是個葛藤樁，四海禪和是一緉破草鞋，天下善知識是一味斷腸草。直須斫倒繫驢橛，拽斷葛藤樁，擲卻破草鞋，拈卻斷腸草。果能具此知見、有此作略，不妨千峰頂上卻在十字街頭，十字街頭卻在千峰頂上，繞他華藏世界百千萬匝，依然止在一毫端。如其不然，且向一線直路行去好。珍重。」</p>
<p style="margin-left:1em;text-indent:-1em">謝眾居士齋小參：「世間飲食，若還喫得消不得，是可憂底事；維摩香積飯，喫得消不得，卻是好事，秪要吞得下、吐得出，便是超方出格手段，非但能消四事供養，亦可消得萬鎰黃金。假饒有個不吞不吐底出來，且道將何供養？薄批明月渾閒味，細切清風更是奇。」</p>
</div>
<div class='div-other'><a id='mulu19' />
<p class='h2'>問荅</p><p style="margin-left:1em;text-indent:-1em">僧問：「一天法雨洗兵威，今日重輝古殿基。如何是古殿基？」師云：「不見綠苔生。」</p>
<p style="margin-left:1em;text-indent:-1em">問：「今日大開爐韝煆煉聖凡，有個純鋼打就、生鐵鑄成底漢子出來，還受煆煉也無？」師云：「也要腦後一鎚。」</p>
<p style="margin-left:1em;text-indent:-1em">問：「高高山頂立時如何？」師云：「巖顛驚石墜。」進云：「深深海底行時如何？」師云：「水怒浪花翻。」僧禮拜。</p>
<p style="margin-left:1em;text-indent:-1em">問：「倩女離魂事如何？」師云：「月淡花移影。」進云：「未審他是業識、是意生？」師云：「風搖水作波。」進云：「畢竟是一個、是兩個？」師云：「急急如律令。」</p>
<p style="margin-left:1em;text-indent:-1em">問：「佛法無多子，久長難得人。既無多子，更教人久長，是何心悻？」師云：「若不久長，爭知無多。」</p>
<p style="margin-left:1em;text-indent:-1em">問：「古人道：『魚不識水、鳥不識風、迷不識性、悟不識空。』此意云何？」師云：「所供詣實。」</p>
<p style="margin-left:1em;text-indent:-1em">問：「劫火洞然，大千俱壞，未審者個壞不壞？」師云：「添起一堆柴。」</p>
<p style="margin-left:1em;text-indent:-1em">問：「雲居打沙彌，意作麼生？」師云：「非父不生其子。」進云：「如何是不呈底句？」師云：「賊贓<span class='corr'>已</span>露。」</p>
<p style="margin-left:1em;text-indent:-1em">茹無揀居士問：「鴛鴦繡出從君看，不把金針度與人。如何是鴛鴦？」師云：「一雙撲地恁孤飛。」士云：「如何是金針？」師云：「從來不度。」士禮拜。</p>
</div>
<div class='div-other'><a id='mulu20' />
<p class='h2'>楚黃宋心白居士四問</p><p style="margin-left:1em;text-indent:-1em">問：「十方如來於十八界一一修行，皆得圓滿無上菩提，文殊選根獨取耳根，何也？且既曰返聞則不取音聲，即千二百功德與八百功德皆非所論，何得以耳根獨利於圓通耶？又所謂逆流果，收視返聽否耶？若曰返聞自性，則自性有何境界耶？抑于無可指示中有可指示否耶。」</p>
<p style="margin-left:1em;text-indent:-1em">師云：「獨取耳根者，以音聞乃此方逗機之要，故獨選耳。如文殊云：『此方真教體，清淨在音聞，欲取三摩提，實以聞中入。』是也。返聞自性者，非但不取音聲、不論功德，自性境界著不得個元字腳。逆流者即入流，其實即返聞意，與收視返聽不別。自性無性，何境界之可擬？盤山道：『向上一路，千聖不傳。』若道有指示，即傳也；若道無指示，爭奈又有向上事？居士但恁麼做去，若得到日，如人飲水，冷暖自知，不用問人也。」</p>
<p style="margin-left:1em;text-indent:-1em">問：「觀音云：『我從聞思修入三摩地。』又云：『初於聞中入流亡所。』此二聞字同耶、否耶？竊謂思則不亡，亡則不思，妄則不宜于思，真則不宜于亡。今既曰思，又曰亡，果何思何亡耶？且動靜二相了然不生，則聞與不聞皆非所計，何必曰『從聞入』『於聞中入流亡所』耶？」</p>
<p style="margin-left:1em;text-indent:-1em">師云：「聞具能所，根是能聞、塵是所聞，從聞之聞，具師資義，謂從師得聞音教，然後思修證入，則未入流前聞中兼所，入流之後獨有根存，故云：『亡所也。』又來問『思則不亡，亡則不思』，此正不審思為何思？亡為何亡？教家有分三慧以疏經者，謂聞慧、思慧、修慧，以誘人循循而入。所云亡者，亡其緣所之聲，未亡能聞之根。及乎所入既寂，動靜二相了然不生，此亦只是打疊聲塵乾淨。如是漸增，聞所聞盡，纔顯能所雙寂。到此境界，則能聞所聞俱不生也。經本文亦自層次分開，如云『初于』，又云『漸增』，又云『盡聞不住覺所覺空』。長水釋云：『盡聞之處，即思慧為體，亦名為覺。』至云：『覺所覺空者，非但遣卻聞慧，即思慧亦不立矣。』又云：『空覺極圓者，泐潭標此處修慧現前也。又空所空滅者，此修慧亦遣也。前三慧未空，宛成生滅，此三慧俱遣，頓入圓明。故下文云「生滅既滅，寂滅現前。」』又璿師分此段經文為四：一亡前塵、二盡內根、三空觀智、四滅諦理。然則亡所之亡，亡前塵也。盡聞之盡，盡內根也。空覺之空，空觀智也。空滅之滅，滅諦理也。尋繹斯旨，則曰思曰亡，非謾無階梯，其中有觀炤差別之異，如嚼蔗味，漸入<span class='corr'>佳</span>境。若必如居士所謂亡則不思，思則不亡，此又似今時拍盲禪人蔑裂教網混同作解，不顧教家銷文有次第、科經有節目，翻被渠笑為杜撰。又來謂『妄則不宜於思，真則不宜於亡』，此亦正坐前惑，殊不知思則觀智深入，善銷能所之妄，何得不思？真乃寂滅現前，頓亡生滅之見，何謂不亡？又來問『動靜二相了然不生，則聞與不聞皆非所計，又何必曰從聞入于聞中入流亡所耶？』此說亦是未明前意；若明前意，當不復有此疑也。若不從聞入，何由得見動靜二相了然不生乎？」</p>
<p style="margin-left:1em;text-indent:-1em">問：「生滅去來本如來藏，又曰性真常中求於去來，迷悟生死了無所得，不兩相反乎？又如而如來藏本妙圓心，非心非空，以至非常樂我淨，即如來藏元明心妙即心即空，以至即常樂我淨，皆兩相反，何耶？豈所指性有二、心有二耶？抑五陰法塵所指有二耶？不然終于非即，本無二義不明也。」</p>
<p style="margin-left:1em;text-indent:-1em">師云：「迷則起眾生見，見有生滅去來，則如來藏性隨為生滅去來矣。悟則本如來藏，求其生死去來了無所得，則生滅去來皆合如來藏性也。以迷悟相翻似反，若知真妄無別，則非反也。又如來藏有三：初顯空如來藏離一切相故俱非，次顯不空如來藏故俱即，三顯空不空如來藏故離。即離非是即非，即此合中道義，以阿難首請妙奢摩他最初方便，世尊至此圓荅三諦，始酬前案。居士詳此，則來問非即本無二義，無不洞然明了，更不疑性有二、心有二，及五蘊法塵有二也。居士初疑其兩反者，蓋不聞雙即雙離之妙，故惑非即差岐、依違介念。佛告富樓那云：『汝以色空相傾相奪於如來藏，而如來藏隨為色空周遍法界；我以妙明不生不滅合如來藏，而如來藏惟妙覺明圓照法界。』泐潭謂『此妙用如水投水，不分能所，繁興大用，起必全真。』要以不思議心得不思議用，則三諦妙義皆日用中事，拈來無不是用處。莫生疑，一涉思惟，徒勞卜度。」</p>
<p style="margin-left:1em;text-indent:-1em">問：「以是因緣，世界相續，兩儀未生之先，妄想因緣何人何自而有生耶？」又云：「諸佛如來妙覺明空，何當更出山河大地，則此世界諸佛所不容，不亦留礙乎？且山河大地不生則同混沌，又何以成世界耶？」</p>
<p style="margin-left:1em;text-indent:-1em">師云：「居士問兩儀未生之先，妄想因緣何人何自而有生耶，此問大似演若迷頭狂性未歇耳。豈不見溫陵云：『世界、業果、眾生，皆妙心影子，如鏡中頭，分別則妄；不隨分別，則狂心自歇也。』所以本經亦自斷案明白道：『汝但不隨分別世界、業果、眾生三種相續，三緣斷故三因不生。』又云：『妙淨明心本周法界。』審如是，則眾生界全是佛界，以迷妄故，虛空世界生起紛然；妄盡歸源，則山河大地純是一真法界。然則兩儀未生<span class='corr'>已</span>前，早個依正互嚴、生佛齊現，喚作無生猶不可，喚作妄想因緣又可乎？又豈可落在頑空作斷滅想，將謂佛界成則不容有眾生界乎？矧又疑山河大地不生則混混沌沌不成世界乎？此問正似滿慈騰疑，細研佛荅，則所惑自袪。昔長水璿師問琅琊：『清淨本然，云何忽生山河大地？』琊憑陵荅云：『清淨本然，云何忽生山河大地。』璿師從此悟入。居士兼參此旨，則即時豁然，便得本心，不俟予叨叨饒舌也。」</p>
</div></div>
</div><!-- end of div[@id='body'] -->
</body></html>