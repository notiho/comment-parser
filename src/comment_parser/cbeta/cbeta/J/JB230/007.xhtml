<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天王水鑑海和尚六會錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu135' />
<p class='juan'>水鑑海和尚六會錄卷七</p><p class="byline">嗣法門人原敏等編</p>
<div class='div-other'><a id='mulu136' />
<p class='h1'>贊</p>
<div class='div-other'><a id='mulu137' />
<p class='h2'>金陵長干舍利寶塔<span class='note-inline'>(有序長干即今報恩寺)</span></p><p style="margin-left:1em">舍利者何謂佛之真身也寶塔者何謂吳大帝所造函此真身也大帝初未信吾教適遇康僧會曰卿教何驗會曰吾佛舍利禱之即來遂命禱之三七日中不應會曰佛以慈悲為心苟不應則使此方眾生斷滅佛種矣於是痛舉佛號三稱即聽瓶中鏗然有聲啟之舍利宛在瓶中矣大帝與群臣聚觀歎曰希世之瑞也會曰舍利威神世間無能壞者大帝不信命力士擊之棰砧俱碎而舍利光明自若繇是虔造<span class='corr'>琉璃</span>寶塔函之特使人天瞻禮蓋佛以清淨熏修百劫無異成此金剛種性堅固無以比倫常住世間饒益眾生況有求即應禱之來哉壬寅秋海獲瞻此寶相敬製以伽陀贊之贊曰。</p>
<p><span class='corr'>琉璃</span>寶塔插長干內外光明燿日寒未信大雄身不壞卻從力士亂捶鑽修成種智無人見煉就金剛任爾看千聖萬靈同稽首贊之莫極一毫端。</p>
</div>
<div class='div-other'><a id='mulu138' />
<p class='h2'>明州鄮山阿育王舍利寶塔<span class='note-inline'>(有序)</span></p><p style="margin-left:1em">佛於曠大劫中修持金剛三昧至般涅槃得舍利八斛分為三分天上人間龍宮各起塔供養而人間八國分之阿闍世王得其一分有八萬四千顆至阿育王能役鬼神碎七寶末起八萬四千塔遍散四洲晉太康中有劉薩訶者身陷地獄將無出期乃聽梵僧指求舍利遂於鄮山哀懇三日寶塔從地涌出光明騰燿色青如石高尺四寸廣七寸露盤五層四角挺然中縣金鐘舍利綴於鐘下四繞俱是諸佛菩薩金剛聖僧八部等象精巧殊特非人能造乙巳春海親禮真身諦觀舍利大如芡實其光五色蕩漾不可迫視再觀如珠旋轉乃問從者書記何若曰黃色大如菉豆又問侍者曰綠色大如黍米又問行者曰無見曰再觀曰總無見嗚呼舍利一也何見有不同是知眾生業力熏烝遮障輕重此一驗也佛以微玅功德應現世間隨機說法直指人人常光若也依俙不會豈不孤負大雄而又自昧本有哉於是稽首而說贊曰。</p>
<p>金仙隨類放光明驗盡眾生業重輕世上若無佛慧照直教大地作幽冥。</p>
</div>
<div class='div-other'><a id='mulu139' />
<p class='h2'>釋迦佛</p><p>不出龍樓憔悴後何能遍界示金身諸魔漫自生瞋惱天上人間只一人。</p>
</div>
<div class='div-other'><a id='mulu140' />
<p class='h2'>文殊</p><p>浩浩淵淵心未灰青獅騎著上高臺酬機信有遮天手傾出玻璃茗一杯。</p>
</div>
<div class='div-other'><a id='mulu141' />
<p class='h2'>觀音</p><p>補陀嵒下百華香歷歷聲聞不覆藏試問家家觀自在如何又向客途忙。</p>
</div>
<div class='div-other'><a id='mulu142' />
<p class='h2'>初祖</p><p>百萬程途入此邦擬將大法授梁王不知反致身無著燕子磯頭去路忙不是熊山空脫去幾乎流落在他鄉。</p>
</div>
<div class='div-other'><a id='mulu143' />
<p class='h2'>二祖</p><p>立雪庭前又斷臂欲將心去倩人安誰知大塊無心覓得髓歸來起話端。</p>
</div>
<div class='div-other'><a id='mulu144' />
<p class='h2'>三祖</p><p>風恙相纏無罪懺通身一箇信心銘欲知皖伯山中祖名姓不留道愈馨。</p>
</div>
<div class='div-other'><a id='mulu145' />
<p class='h2'>四祖</p><p>天子召而影不出道尊只作澗寒松霜清月白天如洗行道精勤無倦容。</p>
</div>
<div class='div-other'><a id='mulu146' />
<p class='h2'>五祖</p><p>破額山中松未老再來無父也奇生賺他濁港滔滔水千載依然洗不清。</p>
</div>
<div class='div-other'><a id='mulu147' />
<p class='h2'>六祖</p><p>腰石黃梅蹋碓夫如何作得祖規模至今面目難藏掩多少人來描畫圖休畫圖曹谿月滿一天孤。</p>
</div>
<div class='div-other'><a id='mulu148' />
<p class='h2'>讓祖</p><p>坐禪卻是難成佛作鏡磨磚恐費工抱得孩兒偶不哭千秋南嶽立高風。</p>
</div>
<div class='div-other'><a id='mulu149' />
<p class='h2'>馬祖</p><p>應讖人來展大旂潑天雷雨驀頭施八十四人扶不起留得名傳馬簸箕。</p>
</div>
<div class='div-other'><a id='mulu150' />
<p class='h2'>百丈</p><p>野鴨飛去鼻猶痛半作哭兮半笑吟天下至今稱太祖三千禮樂定叢林。</p>
</div>
<div class='div-other'><a id='mulu151' />
<p class='h2'>黃檗</p><p>耳聾三日親承舉智過于師乃得傳太切婆心無可語連拈辣棒接風顛。</p>
</div>
<div class='div-other'><a id='mulu152' />
<p class='h2'>臨濟</p><p>四大本無誰喫棒尚言拂著似蒿枝宗風從此傳天下都是滹沱百世師。</p>
</div>
<div class='div-other'><a id='mulu153' />
<p class='h2'>天王悟</p><p>馬祖八十四人師為傑出歸隱渚宮啟大爐韛崇信獻餅乃嗣其緒遂出二宗震動天地有僧道原混師苗裔天下競爭徒勞心力況師道大光明如日節使拋水衣都不溼千古鴻名欽僧史籍獨師道場鞠為荊棘愧余繼之乃舉百廢。</p>
</div>
<div class='div-other'><a id='mulu154' />
<p class='h2'>天童悟和尚</p><p>道振太白兮開天下衲僧之眼目德播金粟兮破四方君子之執著燈續龍池兮起後代兒孫之殃禍寂歸通玄兮動遠近山林之訝噁不肖於今奚所之焚香稽首空王座。</p>
</div>
<div class='div-other'><a id='mulu155' />
<p class='h2'>徑山容和尚</p><p>聖賢既作天秉人龍恢弘祖道力挽頹風蕩混淆於法亂之秋嚴統尚在誅邪解於濫觴之際別集猶存況師之德業洪遠所以是帝是王問道其子其孫末後光明兮通身舍利砌如鱗四山留塔兮巍巍千古鎮叢林<span class='note-inline'>(四山黃檗福嚴金粟興陽)</span>。</p>
</div>
<div class='div-other'><a id='mulu156' />
<p class='h2'>興陽敬和尚</p><p>靈岫拈棰晴川豎拂天下衲僧盡遭塗毒等閒夜雨過青山天曉華堂香馥郁。</p>
</div>
<div class='div-other'><a id='mulu157' />
<p class='h2'>天童悟金粟容興陽敬三世祖圖</p><p>天童崛起金粟親傳興陽承統瓜瓞綿綿滹沱派遠兮波翻大地東山苗裔兮華發爭妍信源流之有自果發用而多玄實本大以葉茂始裕後而光前播宗風兮人天仰止得路而還驅邪見兮法門正大不致以顛太白嶙峋兮巍巍乎獨振寰中金山勢迥兮氣笠雲漢孰可比肩郢陽月皎兮娟娟乎夜映晴川祖誇雄傑道標垂示萬斯年。</p>
</div>
<div class='div-other'><a id='mulu158' />
<p class='h2'>天童金粟興陽師并山西楊公五世圖</p><p>賓主四人亦非君臣五位等閒坐在一處說道山西是吾祖發祥之地豈可忘之西河弄獅子乃昭祖之家也滹沱施棒喝乃玄祖之家也茲以楊公描歸山西所謂祖父從來不出門歸家盡是兒孫事楊公汝何幸入此隊中豈大年重來輓吾道將墜地耶。</p>
</div>
<div class='div-other'><a id='mulu159' />
<p class='h2'>天童悟和尚師并同幀<span class='note-inline'>(明知明識請)</span></p><p>明知天童和尚無鼻孔明識天王和尚無眼睛既知其無鼻孔又識其無眼睛何故描伊畫伊雖然諸人不得錯會殊不知盡大地是天童和尚鼻孔遍虛空是天王和尚眼睛三世諸佛歷代祖師天下善知識盡在此中說法利生一切情與無情十二類生總在此中頭出頭沒即汝二人亦在此中穿衣喫飯坐臥經行然則汝須親識得此鼻孔眼睛始得。</p>
</div>
<div class='div-other'><a id='mulu160' />
<p class='h2'>羅漢圖</p><p>西天坐得體痲便來東土應供不是賣弄神通亦非妄思情動蓋為諸<span class='corr'>漏</span>消忘總之無著玅用遂此蕭蕭兮松嵒嘯月落落兮酒肆風顛龍虎兮威而馴伏杖笠兮蹋破雲煙更有一般奇特處端倪不在筆頭邊。</p>
</div>
<div class='div-other'><a id='mulu161' />
<p class='h2'>康僧</p><p>金陵為吳主求舍利長干之塔實師初立南海岸上施茶湯金粟之席為師首興願大悲深幾萬里迢迢來自康居國雖非達磨傳心印澤惠叢林稱聖僧。</p>
</div>
<div class='div-other'><a id='mulu162' />
<p class='h2'>五聖<span class='note-inline'>(金粟繭紙箋藏今僅存四十餘輔或云宋賜或云五聖書)</span></p><p>廓然無聖誰識有五靈通顯赫山門力輔現偉衣冠者五人入寺書箋藏經至今金粟珍惜稱為奇觀我住此山親試驗卜筮如在掌中看靈從何來聖何起一點丹心徹夜寒。</p>
</div>
<div class='div-other'><a id='mulu163' />
<p class='h2'>老君</p><p>老聃道不行騎牛入函谷苟非遇關尹道德何所屬雖死在方外未免秦失哭咄猶龍一語聲難卒。</p>
</div>
<div class='div-other'><a id='mulu164' />
<p class='h2'>鍾馗</p><p>明皇晝夢爾為鬼藍袍著身劍手舉欲除天下虛耗孽致使人人無恙苦為鬼尚然有此心為士如何反害人。</p>
</div>
<div class='div-other'><a id='mulu165' />
<p class='h2'>東坡</p><p>山色谿聲蘇子之面目常在玉帶金山坡老之法施尤存若黃州惠州瓊州乃其塵垢不足為道況其行為天下法言為百世師苟非祖位重來開覺生民者安得有斯人為一出哉<span class='note-inline'>(坡為五祖戒禪師後身)</span>。</p>
</div>
<div class='div-other'><a id='mulu166' />
<p class='h2'>莊子</p><p>謂汝以有心兮既見詔而何不遊梁謂汝以無心兮何囂囂然著書以詆侮賢良豈物之不齊而有言兮以斯道諭一馬而全彰莫庖之技進而無全牛兮乃心浩浩而口洋洋即子之言以為贊兮大覺莊周萬世一遇其猶旦暮者也。</p>
</div>
<div class='div-other'><a id='mulu167' />
<p class='h2'>天真秀才</p><p>凡人立於天下者形也形之能舉動者真也真兮真兮其誰與并兮萬物壞兮渠不朽兮。</p>
</div>
<div class='div-other'><a id='mulu168' />
<p class='h2'>沙翁自贊<span class='note-inline'>(西蜀本懷上請)</span></p><p>者富川子行年四十一無所能三坐道場說法十年往往垂鉤釣金鱗而不遇處處張弓射聖人以難逢非餌香之不玅蓋水清而無魚於今持汝西川去達本懷時方許渠。</p>
<p class="head3">又<span class='note-inline'>(天王常住請)</span></p>
<p>謂伊有所長兮見之也只鼻直而眼橫謂伊無所長兮聞者何故膽戰而心驚白棒一條整頓臨濟濫觴一時之法道赤手兩片中興天王湮沒千載之祖庭於今歸隱無方去且在人間作馬牛欲識勞生功業處荊州鄂州與揚州。</p>
<p class="head3">又</p>
<p>覓之不可見猛然在目前離卻意忘卻言謝郎原在釣魚船。</p>
<p class="head3">又</p>
<p>咄哉者漢不合時宜呵叱學者痛排邪師謂今天下所學者無乃糟魄所說者總屬支離或人曰既今天下所學所說一皆如此而汝之道非止不師汝將恐削汝蹟伐汝樹且汝之言總是招怨惹非沙翁聞而喟然曰有是哉吾果不知時。</p>
<p class="head3">又<span class='note-inline'>(楚菴璨監院請)</span></p>
<p>者箇漢無可比福不及中峰慧難方玅喜二十餘年跨大步齷齪之聲無所取興天王住金粟赤手平空喧宇宙楚禪楚禪有何云當家種艸天然骨。</p>
<p class="head3">又<span class='note-inline'>(雲澤旵侍者請)</span></p>
<p>參禪不過明理讀書不過知義理義之道學者通之何故自謂天上天下唯汝獨尊是以居楚人謂汝為楚狂居吳人謂汝性大此何謂耶咄鷽鳩奚識老之舉哉。</p>
<p class="head3">又<span class='note-inline'>(善菴真請)</span></p>
<p>戒秉雙徑法續棲賢眼空似海膽大如天熱罵古佛痛打飛仙而今休也收拾爐鉗浩歌歸來兮林下短笛橫吹兮水邊生涯無多兮自足曲股枕頭兮幽然。</p>
<p class="head3">又</p>
<p>四大為身俱是假更來紙上託形模也須認取渠真面禮拜燒香意不孤。</p>
<p class="head3">又<span class='note-inline'>(半峰青請)</span></p>
<p>黃龍長老天王和尚聞名富貴見面郎當有時高談闊論疑他是戰國蘇張有時信筆而揮猜伊是張顛素狂日午長申兩腳眠夜深翦燭讀騷莊雖然自在還由己爭奈侍僧瞌睡慌。</p>
<p class="head3">又</p>
<p>二十薙染三十開法六坐名坊奔上走下仲宣樓上作賦賦難佳黃鶴樓中題詩無好說更來騎鶴去揚州腰間銅錢無一百。</p>
<p class="head3">又</p>
<p>衰殘髮<span class='corr'>已</span>半垂霜那用描來挂法堂看遍人間無此漢息心未得氣昂昂。</p>
<p class="head3">又<span class='note-inline'>(雲樹果請)</span></p>
<p>放憨放癡妝啞妝聾身披紫服手握青笻時而山上時而水中問渠何以欲釣獰龍夜靜水寒魚不食滿船明月載還空。</p>
<p class="head3">又</p>
<p>富川樓上思歸切九頂山頭望杳然幾度攜囊還挈杖業緣羈絆不能旋於今衰朽脛無力難得波波光祖筵放我故園松菊下敲風打雨樂餘年。</p>
<p class="head3">又<span class='note-inline'>(信菴哲請)</span></p>
<p>肝腸一副曾無遮蓋每與學者曰而汝參禪須是涅槃堂裏用得不可圖他舌便口滑知解文章妄擬玄旨而今非汝為然即乃匡徒領眾者要求親識鼻孔洞達宗乘不可多得苟居一剎機巧多般以支口體故沙翁年來無意於斯獨將白眼看人忙豈謂無法與人增吾為罪人哉更復組之繪之為軌為則而汝焚香稽首而我寧無愧於中乎。</p>
<p class="head3">又</p>
<p>村僧村僧問伊何能業如山重福似羽輕不知律儀嬾打葛藤開口見膽楂滓不存村僧村僧者樣行狀那好載上傳燈。</p>
<p class="head3">又</p>
<p>自從飯後通消息處處逢渠無暫時雙徑報恩居不歇更來持缽入龍池道場金粟曾留榻末後靈山也太癡有便宜沒便宜觀他天上月輪孤失卻手中橈一枝。</p>
<p class="head3">又<span class='note-inline'>(祖殿還燈敏請)</span></p>
<p>平生竭力何為也逼得死蛇成活龍眼內有筋欺佛祖胸中無物眇虛空華開荊國天王寺果結吳山金粟峰逗到於今年六十敏公描畫作禪宗。</p>
<p class="head3">又<span class='note-inline'>(幻寓山房憨夢亭請)</span></p>
<p>主席三十載無法為人宣幻寓山房裏白日唯打眠憨極忘人世夢回覓神仙三界家隨住四生子任傳。</p>
<p class="head3">又<span class='note-inline'>(古松正請)</span></p>
<p>胸襟極小眼匡甚大糟魄詩書敝屣學霸佛祖不同途癩狗喜并駕者樣不慧人說甚中興天王道滿天下。</p>
<p class="head3">又<span class='note-inline'>(鶴林芝菴明請鶴林主山名雙峰)</span></p>
<p>拙質陋容頭髮髼鬆牛行虎視氣宇吞虹不作謝十郎便稱海沙翁佛法胸中無些子慣向人前說脫空於今坐在雙峰頂看取鶴林一葉紅。</p>
<p class="head3">又<span class='note-inline'>(地藏常住請)</span></p>
<p>浮世五十載為僧三十秋生平常不足覷破儘風流荊州章華宮嘗住揚州瓊華觀曾遊天宮未必有如此行樂圖留在真州。</p>
<p class="head3">又<span class='note-inline'>(黃龍常住請)</span></p>
<p>呂仙問道黃龍機五百年來絕是非沙翁今日重興此黃鶴<span class='corr'>已</span>去白雲飛勞勞欲打前鼓笛幾坐江頭黃鵠磯釣得鯉魚長八尺為雲為雨去不歸紙上描來也有意瞎驢頭角頗依俙。</p>
<p class="head3">又<span class='note-inline'>(棲賢常住請)</span></p>
<p>眼光炯炯鼻孔稜稜見面不相識聞名人盡憎大別山高難并渠胸中之人我晴川水深莫比渠心內之貪瞋人我貪瞋無別計總要指人見本心五欲七情人所樂街頭滾滾誰知音精神費盡空撈摝不如壁上挂觜唇棲賢寺裏陳滯貨漫言握土可成金。</p>
<p class="head3">又<span class='note-inline'>(金粟常住請師住當第十代)</span></p>
<p>鹽官州裏擊法鼓金粟堂中輥木毬五百禪流齊起舞一條拄杖逞風流九十九峰閒嘯傲白鷗灘上垂直鉤今朝擲向祖堂內十代住持我媿儔。</p>
<p class="head3">又<span class='note-inline'>(佛照寬請時見玉泉舉古華山之詩乃題)</span></p>
<p>千載溷淆一朝清正賢者謂其法苑功臣不賢者謂其螳臂抵車殊不知關要處為當力任況從上諸大老幾番出手撥亂反正今稱濟下兒孫者用心舉作只圖迎合群小以討一時和好不顧義背祖父覈定法脈之血衷此輩何面對祖宗對正人君子為繼法荷任之人哉寓叟之面目汝之真心描亦可也。</p>
</div></div>
<p class='juan'>水鑑海和尚六會錄卷七</p>
</div><!-- end of div[@id='body'] -->
</body></html>