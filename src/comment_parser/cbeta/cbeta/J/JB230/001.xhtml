<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天王水鑑海和尚六會錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>水鑑海和尚六會錄序</p><p>從上祖師遞代出興師師授受莫不資承師力提持策引脫去知解機辨縱橫皆是師之提獎而然也是以白雲端和尚曰今之學者須假悟始得悟了須遇人始得斯乃警誡學者之要言也然衲子資性各自天成不假策引而能開悟或乘願力而出興於世機智現前但藉師名分而行化不費師之鹽醬者蓋有見確悟真得師乘之機用而發揚之所以遇人也衲子資稟之非同不可以類推者矣如天童悟老人中年脫白始自銅棺徹證大地平沉宿智現前不假師力雖受禹門傳之囑迅機橫縱傳亦不能挫其鋒此則資勝於師者矣如徑山容和尚早年穎悟徹證心源九載雲門未悉所懷後參悟和尚於越之吼峰頭顱擊破脫去礙膺如龍泉出匣當鋒莫犯所以遇人也獨冠敬和尚參悟老人於天童諮以不著佛法僧求當何所求悟便打相依數載未得契入及見徑山容和尚鉗鎚之下徹透根源後於出世凡接衲子酬機捷疾莫可嬰其鋒豈非得遇人之效也水鑑海公其有宿稟之資二十脫白初遊講席凡教乘典集一經御目便能宣演體究性源劃然開悟後嗣獨冠敬和尚始從同事徑山容老人遜志輔敬弘化不費腕力得此勝嗣亦前緣之不可測者矣然公之出興於世皆宿乘願力為法忘形每念宗風衰謝法弱魔強特為排難斥非戊戌始聞法鐵佛次闢天王寺復興黃龍地藏丙辰武林藩臺士楨李公傳檄嘉禾尹崇興盧公以公語錄十卷送八楞嚴隨藏流行又遺文盧公及武原令素仁張公請住金粟廣慧寺次遷棲賢六座道場天王悟故址勉力復興不勝勞憊公之任法弘宗不顧危亡詎非願力使之然歟庚午夏復以六會餘錄并前所刻再訂合編二冊余展閱之其發揚宗要言言見諦不唯克紹先猷堪為後昆之法式是以為之序。</p>
<p style="margin-left:1em;text-indent:-1em">康熙二十九年庚午六月望日古杭太璞山東蓮寺鴛湖古風行然題</p>
</div>
<div class='div-xu'><a id='mulu3' />
<p class='h2'>水鑑海和尚天王語錄序</p><p>劉經臣明道篇曰世尊拈華而玅心傳於迦葉達磨面壁而宗旨付於神光六葉既敷千華競秀分宗別派各有門庭荊南天王禪師自貞元元和間振鈴鶴澤卓錫荊湖於時蔭法雲而曜慧日靡不出火宅而濯清涼迄今智炬雖微宗風不墜昨入天王古寺得瞻水鑑和尚乃知天童法裔逼真臨濟兒孫時叢桂飄香特舉無隱公案幾如啞子說法木人對語嗣後讀其語錄恍然頓悟因思古德接機傳心諭法或瞬目揚眉擎拳舉指或行棒坐喝豎拂拈棰或夾矢持叉輥毬舞笏靡不脫盡筌蹄直指機要以觀今日師之指點全體機用所謂一馬蹋殺方知獅子窟中梅子熟時誰識蓮華座上吹毛劍條條血痕塗毒鼓聲聲刺淚義味俱亡中邊甜徹當下透脫溷地圓成讀斯錄者自有醒焉余日坐煩惱障中正恐鞭鞴難施若謂打鼓弄琵琶愧是鈍漢。</p>
<p style="margin-left:4em;text-indent:-4em">順治十六年己亥上元日湖廣荊州府推官葉南生頓首拜撰</p>
</div>
<div class='div-xu'><a id='mulu4' />
<p class='h2'>水鑑海和尚天王語錄序</p><p>貞元元和間人間佛理悉顯宗風唯楚燈缽猶盛微直挺生其際鍾湘澤之靈者也一時荊湖鼎朗之間晃晃燈明如天王天皇龍潭藥德夾山諸方獰龍香象授衣付缽者遂如日如月如星燦五葉兒孫幾半天下矣嗣是以還載微載著似以楚俗不勤修證不愛碑版而頓迷失之致令天王之裔盡屬天皇遂成淆訛向與報菴菴主東旭諸禪偶一考證慨然有如許兒孫猶迷卻祖父之歎夫卷冊易淆山水道場難沒即今天王城西天皇城東以別則十里而遙以確則一城而近況龍潭德山晃晃照人間者乎今天王燿靈乃得水鑑和尚闢開荊蔓中興道場日提拂玄唱其間於時法豕豚衝緇素雲涌師為資權顯實拔楔抽釘取合口猶塵者使人言下便見遂得語錄若干卷念荊人昔時宗風歇絕失迷衣珠再舉馬祖之機用所謂不歷漸次不假修持荊人信悟如天王親承說法矣師以余際世變山中結茅將謂此事亦有依俙不知世變後田荒賦累歲洊軍興無如皮囊何愧摸此中鼻孔不著矣聊為序緣起若此。</p>
<p style="margin-left:6em">江陵報菴王文南熏沐拜撰</p>
</div></div>
<div class='div-other'><a id='mulu5' />
<p class='h1'>水鑑海和尚六會錄目錄</p>
<ul class="">
<li>卷首
<ul class="">
<li>序<span class="note-inline">(三)</span></li>
</ul></li>

<li>卷一
<ul class="">
<li>住荊州鐵佛禪寺語錄</li>
</ul></li>

<li>卷二
<ul class="">
<li>開荊州天王禪寺語錄</li>
</ul></li>

<li>卷三
<ul class="">
<li>住揚州地藏禪寺語錄</li>

<li>開鄂州黃龍禪寺語錄</li>

<li>住漢陽棲賢禪寺語錄</li>
</ul></li>

<li>卷四
<ul class="">
<li>住嘉興金粟山廣慧禪寺語錄</li>
</ul></li>

<li>卷五
<ul class="">
<li>機緣</li>

<li>佛事</li>
</ul></li>

<li>卷六
<ul class="">
<li>偈</li>
</ul></li>

<li>卷七
<ul class="">
<li>贊</li>
</ul></li>

<li>卷八
<ul class="">
<li>題跋</li>

<li>尺牘</li>
</ul></li>

<li>卷九
<ul class="">
<li>行狀</li>

<li>傳</li>
</ul></li>

<li>卷十
<ul class="">
<li>記</li>

<li>序</li>

<li>告文</li>

<li>祭文</li>

<li>碑文</li>
</ul></li>

<li>附
<ul class="">
<li>天王沙翁和尚紀略</li>

<li>天王寺中興碑記<span class="note-inline">(二)</span></li>
</ul></li>
</ul><p>水鑑海和尚六會錄目錄終</p>
</div>
<p class='juan'><a id='mulu6' />水鑑海和尚六會錄卷一</p><p class="byline">嗣法門人原澂等編</p>
<div class='div-other'><a id='mulu7' />
<p class='h1'>住荊州鐵佛禪寺語錄</p><p>師順治十五年戊戌四月於漢陽受請六月十八日進寺。</p>
<p>三門潑天門戶迥無闌任爾諸人去復還新長老到此又如何道信步施為多意氣等閒蹋破上頭關。</p>
<p>佛殿崔嵬古殿白雲中覿面無私見大雄叉手不須重說偈一爐香散起清風。</p>
<p>方丈既到者裏如何通信卓拄杖曰一條拄杖攪滄海令彼魚龍知性命。</p>
<p>法座斯座高廣斯道玄玅不遇其人俱為虛設今日要見其人麼龍袖拂開全體現象王行處絕狐蹤。</p>
<p>拈香此一瓣香樞機天地化育群品奉為今上皇帝祝嚴萬壽恭願萬邦歸至化四海樂清寧此一瓣香蕩蕩乎民無得而名焉奉為闔朝文武天下官僚伏願至人無己天下為心此一瓣香迦葉師兄得處只恐依俙諸方老師悟時未必親切今日山僧腳蹋實地信手拈來奉為傳臨濟三十三世前住湖州府靈山見居漢陽府棲賢獨冠敬和尚用酬法乳白棰畢師喝一喝曰百千法門無量玅義一齊奉施了也若也不會不妨請問僧問法席荊南千古在今朝又見振宗風如何是奪人不奪境師曰漁翁醉臥蘆華裏如何是奪境不奪人師曰眼開不見舊山河如何是人境兩俱奪師曰雲封巴峽人蹤絕如何是人境俱不奪師曰雨過巫山起臥龍僧曰料揀<span class='corr'>已</span>蒙師指示開堂祝國又如何師曰鵰弓<span class='corr'>已</span>挂狼煙息萬姓謳歌賀太平乃曰火雲炎日燒晴空萬象森羅汗如雨無位真人總不知鐵牛夜半生言語今日分明舉似君大道迥然絕寒暑所以不逐四時凋能為萬象主包括古今而無去來含吐十虛或現大小人人本自圓成處處全彰萬有不須此外更加求屈指三三原是九拈拄杖曰鞭起三聖瞎驢放出大雄猛虎臨濟德山立下風外道天魔錯亂走荊南法道大興隆皇王願祝天長久結棰下座。</p>
<p>上堂絲綸垂處無他意一得錦鱗便自休破浪來早上鉤無邊風景任優游以拂子作釣勢曰有麼有麼一僧出眾便喝師曰擬釣鯨鯢沉巨浸卻嗟哇步[馬*展]泥沙。</p>
<p>誕日上堂僧問不問聖與凡如何是當人立命處師日石女著靴水上立進曰既無滅又無生因甚又有十月十二日師誕師曰木人攜杖火中來乃曰自落閻浮四八年幾回骨露又皮穿而今思枕幽碞上豈料天王業債牽業債牽來無限意拖泥帶水接人天豎拂子曰還見拖泥帶水處麼良久曰相逢不遇調羹手孤負梅華又一年。</p>
<p>立職事上堂冷落祖庭今日復開相扶須藉好手敲唱全賴英才好手出也法苑叢中增秀色英才來也山僧舌上起殷雷濟北宗風振荊楚馬師暗地歎奇哉且道那箇是好手那箇是英才顧眾曰對面不須重舉似傲霜方見歲寒梅。</p>
<p>結制上堂此者開爐大約不似諸方蓋是鐵佛法席傾頹久矣於今特地冷灰忽燄實為希有雖然四大部洲人及鬼神佛及菩薩盡皆聞名遠造此勝會扇爐底扇爐添炭底添炭以致同聲而為歌曰爐鞴開兮望風來紅燄猛兮絕塵埃聖兮凡兮俱不立更將何處著疑猜汝等還覺額上汗流麼。</p>
<p>含石薦親請上堂僧問紅爐烈燄威風凜凜向上宗乘請師垂示師曰三十三天撲帝鐘打刀須是邠州鐵進曰是和尚宗是臨濟宗師曰千聖共傳無底缽鎮州蘿蔔重三斤含石出眾長跪曰某今日請和尚陞此寶座顓為先考生我之德莫由而報伏乞方便指引令其了明生死師乃曰只此死生本源天不能蓋地不能載風雨不能侵欺水火不能毀壞歷萬劫而常然遊四生而自在佛祖覷之無門鬼神測之難解赤灑灑淨裸裸寸絲不挂只在汝眉毛尖上汝還見麼含拂袖起曰如是則先亡超度了也師曰恩愛斷時生死斷阿爺本自不相離。</p>
<p>上堂道遠乎哉觸事而真聖遠乎哉體之即神水中鹽味色裏膠青若也會得不離當處常湛然若也不會覓則知君不可見。</p>
<p>上堂離赤水以求珠棄荊山而覓玉癡狂外走與道何益卓拄杖曰會麼好自回光直下看家珍不必從他覓。</p>
<p>上堂世尊不說說迦葉不聞聞青蛇上竹一種色黃鳥過牆無限情。</p>
<p>上堂章華宮內春艸生章華臺上柳條青翻思昔日靈王宅啼鳥落華無限情要見古今天地古今日月麼屈原雖死家聲在宋玉悲秋辭氣清。</p>
<p>上堂莊周夢蜨於枕邊可夢得見夢不見九成聞蛙於月下還聞得著聞不著魯祖見人常年面壁是為人不為人趙州勘破臺山婆子還勘得破勘不破承言者喪滯句者迷流支打落達磨齒至今天下不關風。</p>
<p>上堂四五百條華柳巷二三千處管絃樓隨分受用天不管夜來依舊宿蘆洲空蕩蕩任悠悠不風流處也風流。</p>
<p>上堂說得十分真不如親見面要見面三月梨華白如雪五月榴華紅似火。</p>
<p>上堂千聖共提提不起天下欲藏藏不得拈起拂子曰提起了復通向袖內曰藏住了汝等還甘不甘。</p>
<p>王學使至上堂一言見諦萬派朝宗聖凡不二古今一揆若是識見依俙臨機難免鈍置不見昔日運使張公既為東林印可復謁兜率悅老被悅一拶通身不安忽然蹋翻溺器始乃浩然大悟說偈曰鼓寂鐘沉拓缽回嵒頭一拶語如雷果然只得三年活莫是遭他受記來運使到此可謂香象擺脫韁鎖獅子遊行自在後來門戶高天下士亦少許可者蓋由此一番消息也今日學使相訪又如何道選佛場中爭及第心空直取狀元來。</p>
<p>上堂世尊橫說豎說說不著祖師東指西指指不著諸人朝參暮參參不著因甚雪峰道望州亭與汝相見了也烏石嶺與汝相見了也僧堂前與汝相見了也良久曰莫把是非來辨我浮生穿鑿不相干。</p>
<p>冬至上堂昨夜西風吼似雷今朝六出點空階遊人若未知端的剝盡群陰陽自來急薦取沒張乖南枝暗地破銀腮小人道消君子長一回贏得笑顏開。</p>
<p>復舉僧問天童悟和尚如何是不動尊童曰此去徑山五百里師曰天童和尚道振天下德尊今古頂門具眼起臨濟頹風所以接一機施一語令人脫體全彰而不滯於陳蹟今日或有人問天王如何是不動尊向他道動也動也他若擬議劈脊便棒且道天王與天童是同是別。</p>
<p>臘八荊州太守至上堂不住皇宮向雪山六年苦行悴龍顏明星午夜忽然現兩眼豁開不等閒舉拂子曰明星現也汝等還悟也未若也悟去莫言此日為官易須信從前作佛難若也未悟肝膽此時須裂碎好看江上侍郎來。</p>
<p>除夕上堂年窮歲盡佛法無可商量但得平時田地穩密免教今日腳慌手忙北禪分歲宰白牛伎倆兒郎東村王老夜燒錢醜態不忘爭似鐵佛風味好一爐松火煖茅堂雖則如此別有風光且道是甚麼風光欣歡兮飲觴幽興兮吹簧聚首英賢知有幸今宵無束任猖狂。</p>
<p>元旦上堂僧問適逢一歲首天下喜年豐一番新事業不與舊時同且道春魁獨占事如何師豎拂子曰一枝開也進曰鳳歷催回天地暖一枝先放嶺南來師便喝乃曰堯風舜日共樂昇平社舞村歌處處逢迎干戈偃息無為化鞏固江山祝帝城。</p>
<p>上堂去年貧未是貧今年貧始是貧去年貧猶有卓錐之地今年貧錐也無真淨曰香嚴與麼道奇特甚奇特要且只知其貧不知其富洞山即不然去年富未是富今年富始是富去年富唯有一領黑黲布褊衫今年富添得一條百衲山水袈裟歲朝抖摟呈禪眾實謂風流出當家曰香嚴洞山向者裏說貧說富俱是徐六擔版山僧這裏也不貧也不富饑餐渴飲隨分度也無去年與今年一道神光萬境閒夜來夢到天宮裏扭著梵王鼻孔尖雖然汝等莫道山僧說夢。</p>
<p>上堂世尊有密語迦葉不覆藏打鼓普請看人人面皮黃。</p>
<p>解制上堂僧問解開布袋口放出水牯牛且道向甚麼處去師曰腳下無私天地闊進曰綠楊芳艸紫霧蒼煙如何得不犯人苗稼師曰普進曰若然者白雲嶺上恣游戲綠水谿邊任放憨師曰淺乃曰十月十五結正月十五解結解兩重關其中有光彩徹頭徹尾笑春風揭地掀天功不同今朝瓢笠都拈起萬水千山去路通。</p>
<p>復舉道悟禪師自馬祖記莂後卓錫天王寺人莫之測有崇福者家鄰寺巷日以十餅饋之悟受之每食畢留一餅曰吾惠汝以蔭子孫福一日自念曰餅是我持去何以反遺我耶其別有旨乎遂造而問焉悟曰是汝持來復汝何咎福聞之頓領玄旨因投出家悟曰汝昔從福善今信吾言可名崇信後嗣法住龍潭高風遠振遂出雲門法眼二宗師曰茲者山僧親履其地風景依然家聲未墜雖有無識者竊師之嗣以為其祖混淆蕩盡有何益乎今日要見獻餅人麼鷺鷥灘上翹雙足蝴蜨園中叫一聲。</p>
<p>浩然生追薦請上堂天命年逢意氣高不同俗子醉香醪華封枉獻三般祝王母徒呈一樹桃妝盡繁柯誇美事看來誰識小兒曹爭如就裏生涯好故請山僧報劬勞然則劬勞遠逝欲報難遭今日借拄杖子神通令伊存亡一會各見逍遙遂拈拄杖向空畫一畫曰見麼過去先宗塵點劫於今不隔一纖毫端然全體雲中現不挂寸絲精赤條浩禪如此汝還信麼復以拄杖向空畫一畫曰交。</p>
<p>明哲剃度請上堂僧問昔日崇信今朝明哲是同是別師曰珊瑚枝枝撐著月乃曰看破塵緣終日昏傲然奮志扣空門金刀斷卻青鬚髮便是如來的子孫三道惡因從此息雙親罔極盡酬恩更教努力勤精進方見大雄猛世尊且如何是勤精進莫是朝暮功課灑埽焚香麼此是吾門小學要且難見世尊莫是堅守毗尼淨修梵行麼此是無繩自縛要且難見世尊莫是觀門持誦苦行頭陀麼此是門外之繞要且難見世尊莫是博究三藏廣覽諸子麼此是食人涕唾要且難見世尊既總不是畢竟如何得見舉拂子曰如此折合出家須讓英靈漢其若沉吟敵勝還他獅子兒。</p>
<p>雪碞薦師請上堂僧問當陽一句無生話薦拔亡靈脫苦輪如何是當陽一句師曰全露一毫頭進曰薦拔又如何師曰久渴含愁態一雨展歡顏乃曰師長大恩難報荅特發殷心請薦拔且如何薦拔天宮三十三地獄一十八苦樂總不干一真淨無雜凜凜廓天寒神鋒出寶匣生也死也得所由去也來也任騰蹋春風蕩蕩兮艸青春雨漓漓兮華發圓寂含禪百日周今朝受薦證菩薩且道證箇甚麼菩薩十聖三賢位莫收二三四七也難雷灼然終不標名號高跨毗盧最上頭。</p>
<p>佛涅槃日上堂二月十五日如來般涅槃無限癡男女聞著盡心寒殊不知如來者無所從來亦無所去安得有死生乎既無生死且道如來即今在甚麼處拈拄杖曰看看若以色見我以音聲求我是人行邪道不能見如來復卓一下。</p>
<p>春日上堂無限春光纔見來桃華開亦李華開忽然又見春光去枝頭枝底都狼藉始信光陰不待人勸君不可無本據有本據黃鳥聲聲陌上啼明明都是西來意。</p>
<p>明英夫人請上堂六月六日天盛暑浹背長流汗似雨竟無一處可清涼方見熱則天下普更有夫人道念堅破炎而來不畏苦殷勤三拜請陞堂遂爾喧然擊法鼓逼得山僧無處藏高登寶座分明舉舉舉頭上華冠色正鮮夫人不是等閒女。</p>
<p>慈石請上堂慈問華座高登四眾圍繞與學人處是醍醐是毒藥師曰鵝王擇乳素非鴨類進曰龍得水時添意氣虎逢山色長威獰師打曰威獰意氣再添些乃曰諸方禪水漉漉鐵佛禪乾爆爆故爾一年口未開觜邊不覺生白醭悲此法門下衰時野鬼閒神盡稱付只圖利養媚檀那地獄業因全不顧單傳直指委何人生死無常誰畏怖動著星兒煩惱生山僧每自捫心腑今日慈禪大無端堅請不禁盡吐露遂展兩手曰百千法門無量玅義一齊分付了也苟能直下搆去便請歸家穩坐其或未然更聽葛藤一上出家之兒脊脫生死莫學世間癡狂便把光陰虛擲看他釋迦老子六年兀坐方得明星出現神光立雪不等閒心安誰識斷臂苦臨濟三遭痛棒高峰六年墮枕所謂佛法無多子久長難得人山僧苦口無餘祝養成頭角自超群。</p>
<p>上堂山前一片閒田地叉手叮嚀問祖翁幾度賣來還自買唯憐松竹引清風祖師如此道將謂投機殊不知白雲萬里何故田地現成無界限自來買賣不從人。</p>
<p>臘八上堂六年雪嶺忍饑寒受盡千難與萬難一見明星肝膽碎大千原不隔毫端報諸人子細看夜夜明星如玉團會悟人人皆俊骨何須獨讓老瞿曇所以道人人本具如來相妄想執著不能觀若能觀任從高臥且加餐。</p>
<p>朱總管請上堂岸柳含煙冷谿梅破雪香西來的的意灼爾為宣揚會得者笙歌叢裏醉扶歸人生一段風流事會不得者名利場中爭熱惱他生猶恐不如意要如意須猛勵天地本同根萬物原一體急自問來源誰倒復誰起。</p>
<p>一門薦師請上堂僧問昨日鐵佛堂上和尚今朝大通院裏陞座不涉二途請師一接師曰天晴日暖進曰風前有路超調御九品華開聖果圓師曰華開不在春枝上別有風光一段奇進曰如此則親承法力撒手逍遙去也師曰不往天堂不入地獄乃曰去年此日驀地歸無影樹頭華亂飛今年此日來受薦倒跨山門入佛殿就中一著有多般格外全提超方便頭頭上明物物上見海底起紅塵晴天走閃電須彌山上浪滔滔龜毛繩束虛空腰石女木人換手拍萬象森羅齊點額猛力金剛喝一聲聽取天王熾然說不須說生死由來夢裏身涅槃原是眼中屑著不得兮取不得無相無名無生滅既無生滅且道無相老宿即今在甚麼處夾路桃華風雨後馬蹄何處避殘紅。</p>
<p>誕日上堂僧問冰壺藏不住遍界任施為和尚今日降生如何指示師曰日輪正卓午進曰如此則慶祝去也師打曰一棒不相饒問佛<span class='corr'>已</span>出世祖<span class='corr'>已</span>西來西來祖意即不問如何是和尚壽量師曰與汝同鼻孔進曰法無大小根有利鈍不涉二途如何指示師打曰一棒絕千差乃曰法無大小利鈍不涉一棒灼然千差不隔苟若不會蓋是夙業所以自障胸襟遠離正法日逐迷途流浪生死頭出頭沒無休無息故釋迦老人降皇宮出母胎指天指地目顧四方便曰天上天下唯吾獨尊如此揭示何等坦然明白又致阿含方等直指拈華早是落七落八山僧一向無法與人不過指東道西靈利漢借路還家懵懂人依舊瞌睡茲逢生辰再說短偈以見鄙衷一出母胎<span class='corr'>已</span>不堪今朝又過三十三其中意絕指南木馬連雲嘶峻嶺泥牛帶月吼深潭問諸人諳不諳不諳更須參。</p>
<p>結制上堂爐韛宏開鍛凡煉聖鉗錘掌握琢玉雕金就裏全提寧容涓滴格外權施唯許流通所以放行也則瓦礫生煇把住也則乾坤失色山僧今日總不如此告報只要諸人寸絲不挂赤體荷擔坐斷十方凡聖路絕不須刻期取證豈用畫地為牢會麼烈燄爐中休擬議莫教燎卻兩莖眉。</p>
<p>恆觀生請上堂門庭深邃到者實難雖有其到者無乃涉藩籬而轉要入其閫奧者實又難矣恆觀禪人今充山僧侍者可見閫奧入矣茲逢生辰敦延說法山僧思算無可為說不如唱箇巴歌以引其意逐鼓掌曰恆侍者恆侍者壽量原來無取捨其中消息也光煇澂潭試看臥龍飛復鼓掌下座。</p>
<p>冬至上堂晷運推移陰消陽長自各有時無偏無黨唯有衲僧鼻孔原無兩樣無兩樣千古萬古人瞻仰。</p>
<p>歲旦上堂僧問元正啟祚即不問斬新條令事如何師曰開封拄杖活如龍進曰人人證得金剛體方報吾皇化育恩師曰此義出豐年乃曰寶鼎香燒祝聖躬無邊壽算等虛空條風塊雨普天下道泰時清萬化中即此意又何窮謳歌鼓腹樂年豐連擊拂子。</p>
<p>解制上堂結箇牢關三箇月無端生自按牛頭今朝忽值期圓日又整輕包萬里遊禪家流禪家流奔南走北沒來由回首鄉關何處去冷煙空自鎖骷髏。</p>
<p>上堂舉僧問趙州狗子還有佛性也無州曰無師曰指頑石為至寶逼死蛇作活龍還他趙州古佛惜乎後人不向無字上咬破只在語句中卜度如此到驢年去未夢見趙州意在今日或有人問山僧狗子還有佛性也無劈脊便棒其若不會更為頌出寒雨連江夜入吳平明送客楚山孤洛陽親友如相問一片冰心在玉壺。</p>
<p>追薦請上堂僧問衣線下大事即不問請法薦亡事如何師曰大地無寸土鑊湯無冷處僧喝一喝曰亡靈向者裏承當去也師曰看者漢今日死中得活乃揮拂子曰昨夜霜天皎更清今朝杲日照分明靈光獨露常然顯會取原來無死生地獄哀兮豈可懼天堂樂也不稱情翛然撒手無為事來往隨分任縱橫為伊薦拔了也復豎拂子曰看看陳氏眾等靈魂俱來山僧拂子頭上同聲而說偈曰久在幽冥意未傾辛酸受盡暗悲聲今朝幸得無生法生死出來一夢驚看看去也且道向甚麼處去樂邦留不住遍界任騰騰。</p>
<p>春日上堂東風乍起倍精神柳眼梅腮笑轉新無限風光藏不住數聲幽鳥出煙塵日蕩蕩兮雲漠漠西來祖意絕疏親金圈栗棘閒拋出吞跳莫教鈍置人所以男兒須蹋上頭關豈甘苦海受沉淪舉拂子曰等閒識取龜毛拂萬紫千紅不是春。</p>
<p>上堂竹戶曉開山色靜柴床午夢覺身輕家風一種無人會添得黃鸝三五聲。</p>
<p>上堂如來藏裏說不著祖師機下亦顢頇一把柳絲收不得和煙搭在玉闌干。</p>
</div>
<p class='juan'>水鑑海和尚六會錄卷一</p>
</div><!-- end of div[@id='body'] -->
</body></html>