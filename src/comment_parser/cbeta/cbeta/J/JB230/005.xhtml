<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天王水鑑海和尚六會錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>水鑑海和尚六會錄卷五</p><p class="byline">嗣法門人原明等編</p>
<div class='div-other'><a id='mulu17' />
<p class='h1'>機緣</p>
<div class='div-other'><a id='mulu18' /><p>問如何是應時及節句師曰深苑華閒飛蛺蜨長隄柳翠囀黃鸝曰就此借路還家得麼師掌曰認取路頭。</p>
<p>問眼光落地時向甚麼處去師擊露柱曰向此去。</p>
<p>問如何是天王境師曰夜深靜聽江濤吼曰如何是境中人師曰日午鼾眠鷗夢清。</p>
<p>問如何是賓中賓師曰竹杖芒鞋煙水杳如何是賓中主師曰到處逢人解撒沙如何是主中賓師曰為憐三歲子不惜兩莖眉如何是主中主師曰橫按太阿無賸法大坐當軒孰敢窺。</p>
<p>師與孟太守葉司李茶次守曰人人俱有佛性因何不見師拈起龍眼曰見麼守曰者是日用尋常底司李曰且喜堂翁今日瞥地師曰貧道被二位看破。</p>
<p>周中丞巡撫偏沅訪師天王問如何是金剛不壞身師豎拂子周曰請師直指師曰此法沅州千里餘。</p>
<p>問僧汝試放箇光看僧打一圓相師曰漆桶上又加了一道<span class='corr'>箍</span>僧罔知師呵呵大笑。</p>
<p>問本來面目不假參求還有方便麼師曰有曰請方便看師展兩手曰攜去。</p>
<p>問風吹柳絮毛毬走雨打梨華蛺蜨飛明甚麼邊事師曰換卻汝眼睛穿卻汝鼻孔。</p>
<p>問如何是學人本來面目師曰此去荊城三里許曰不會其中意師曰到者方知。</p>
<p>問荊州古戰場何日干戈息師曰但自歇心狂四海清如鏡曰野老不知堯舜力鼕鼕打鼓祭江神去也師曰非汝境界。</p>
<p>問天王也恁麼道龍潭也恁麼道未審道箇甚麼師曰山色湖光開法眼鳥啼華嘯見雲門。</p>
<p>問如何是地藏境師曰千竿脩竹插雲漢百鳥投棲自遠來如何是境中人師曰灰頭土面無堪用要在人間稱獨尊如何是人中意師曰等閒拈出烏梅子換卻諸人活眼睛。</p>
<p>問僧仙府那裏僧曰鳳陽師曰汝解打畫鼓麼僧彈指一下師曰未是作家僧曰請師打看師劈頭一棒僧喝師又打。</p>
<p>問僧現成公案道道僧曰雨過蒼苔溼師曰引不著僧喝師曰喝不著僧又喝師曰放汝三十。</p>
<p>問明明無悟有法即迷只如不存一法時如何師曰綠竹常敲紅杏雨青山不礙白雲飛。</p>
</div>
<div class='div-other'><a id='mulu19' />
<p class='h2'>住棲賢十問</p><p>黃鶴樓晴川樓常年覿面因甚默默無言。</p>
<p>漢陽江徹底澂清因甚鬚眉照不見。</p>
<p>楚王城畔汝水東流且道是何宗派。</p>
<p>漢口夏口千古長流試問憑何不竭。</p>
<p>是法平等何故大別山者樣高漢陽江者樣深。</p>
<p>鐵門關原無鎖鑰何故往往立在者邊。</p>
<p>古鏡未磨時如何此去漢陽不遠磨後如何黃鶴樓前鸚鵡洲只如漢陽與鸚鵡洲相去多少。</p>
<p>漢鎮街頭來千去萬因甚道土曠人稀相逢者少。</p>
<p>棲賢寺裏鐘鳴鼓響梅子山前牧唱樵歌試問是第幾機。</p>
<p>琴堂絕響因世無知音今日重理朱絃獨望子期再至只如不落宮商一曲向甚處著耳。</p>
</div>
<div class='div-other'><a id='mulu20' />
<p class='h2'>己未冬師寓荊州見大兵回京過虎渡四問<span class='note-inline'>(附自荅)</span></p><p>既是虎渡因甚渡馬。</p>
<p>荅慈恩施一切方便有多途。</p>
<p>狼煙未息因甚班師回朝。</p>
<p>荅四海五湖王化裏行人莫與路為讎。</p>
<p>得到長安即便休只如黃河凍阻如何得至京師。</p>
<p>荅舉頭臨北闕信步是家山。</p>
<p>從前汗馬無人問只要重論蓋代功今日特贈一顆空王印有功者領取印去。</p>
<p>荅夢醒眼前都是笑那堪黃葉作金錢。</p>
<p>三月三問山僧昨夜得一夢夢見靈官與真武慶生官以兩手捧一盤而頭俯伏於地曰世間所有者小卒不敢獻上頃獲一寶且不論其價尚人所不識顯申鄙悃敢祝千秋聲未盡忽被迅雷驚醒試問靈官所獻是甚麼寶世間無有人所不識。</p>
<p>荅春風迎竹戶夜雨滴華心。</p>
</div></div>
<div class='div-other'><a id='mulu21' />
<p class='h1'>佛事</p><p>達磨祖師開光梁皇殿上道不識明明一語不覆藏少室峰前分皮髓全機顯露在當陽自此光明照不夜人間天上更燭煌然則既有此莫大光明今日何須向眼裏攃沙執筆曰要假兒孫腳下行點開灼破四天下。</p>
<p>承天寺得一請開關格外玄關原無封鎖箇中消息本自現成散之包太虛而機用全彰斂之入芥城則鋒鋩不露今日行滿功圓天王為伊掀翻窠臼遂擊關曰珍重當年無縫鎖而今廓落總無門。</p>
<p>埽楚石琦禪師塔天恩三被五剎振起寂照家聲唯師光大白雲冉冉兮作師塔幢之華蓋流水潺潺兮為師凡案之素琴白雲不可盡流水亦無窮師之靈塔永鎮寰中。</p>
<p>埽鹽官安國師塔海昌一席師為肇闢支撐大廈鎮壓海隅況乃五湖衲子競頭爭大中天子親記室發大機展大用犀牛扇子千古風清虛空法鼓聒人耳目馬祖八十四員善知識誰道唯有歸宗較些子且今德業巍然塔幢聳立瞻依禮拜面目猶在汝等要見國師麼赤日行天遠清風匝地生。</p>
<p>埽天童悟和尚塔撥開雲路上玲瓏澗水谿華觸祖翁崛起當年河北令千支萬派出天童。</p>
<p>埽福嚴容和尚舍利塔白玉齒闢謬見而去妄紅蓮舌誅邪解以歸真冷面熱腸逢人剖露三十餘年扶豎宗門旂鼓一代至今舍利分煇光明烜赫慧海三次塔前擬取一分天然玅供以獻師翁竟不能得也舉首望空曰今日有也有也天雨寶華陳玉饌風搖古柏奏琴來。</p>
<p>埽興陽敬和尚塔十三代祖庭誰再闢先師赤手力能支豈因偶爾尋常出光被林泉大業垂雖已藏身歸寂莫華香鳥語正施為試道先師今日還來受供麼若道來則孤負先師不來則孤負慧海如何說箇彼此不相孤負句青山朵朵開顏笑靈塔年年踞翠微。</p>
<p>埽天王悟和尚塔師之最初塔幢節使丘公銘之載於皇藏天下流傳迨今千有餘年但荊州自古戰場塔幢淪沒不知何時有謂南宋岳飛征楊么堆火砲寺遂遭燬塔隨而滅茲寺重興塔亦鼎建寺碑塔記今入荊志獨師法裔久斬全賴後來主是席者堅而持護即見雲門法眼二宗發祥有自雖然昔日塔幢原未滅清明祭埽柳青青。</p>
<p>為明教剃度如來昔日在靈山手握金刀髮自刪此際吾為汝剃落出家別是一人寰勤力學莫虛閒先聖後聖總兒男。</p>
<p>為行童剃度賈島昔年曾反俗汝何又要入門來塵埃斷處髮鬚斷了悟凡胎即聖胎。</p>
<p>為含石起龕當時恁麼來面門撲撲覺華開於今恁麼去腳底雲山俱蹋碎一朝驀爾歸家搖手正謂適來夫子時也適去夫子順也而又安得言之死乎生乎雖然常樂地中留不住輕然移步往他方。</p>
<p>舉火炯炯光明不覆遮乾坤洞燭絕千差好著眼漫生華就中消息露些些直下如此會得石中有璧豈能含精潤頭頭皆受用其或未然一句分明親切語殷勤付與丙丁公。</p>
<p>為華嚴菴雲石路祭起龕嗚呼子之為人兮朴且剛子之處世兮淡以常子之染衣兮潔而淨子之斷髮兮志猶皇柰塵緒縛而無計脫兮日逐以奔忙其幾幾覺悟浮生之不遠兮欲修以未遑詎料忽焉殂落兮偃然見此郎當嗚呼死生如大夢兮誰能豫覺臨行灑灑脫此皮囊吾今指汝去路兮萬水千山不隔毫芒者邊那邊常光不減其赫然兮又何悲以何傷影落落聲揚揚家山行到好風光。</p>
<p>舉火任爾英雄與傑士到頭難免換皮囊今朝劫火洞然發觸著通身放寶光好記取快承當千古萬古莫相忘。</p>
<p>為恒作頭舉火魯班門下已經弄鑿拈斧天王寺中曾來挂搭披衣昨夜笑而復舞手今朝偃而亦攢眉世緣既爾謝宜合悟真機雲冉冉艸菲菲江北江南皆寶所稱時贏得莫空歸<span class='note-inline'>(其人卒死)</span>。</p>
<p>為河南李應柱起棺人人本有靈光寧容更加半點處處無窮受用何妨再進一步踢破生死關截斷凡聖路此界他方人間天上任爾施為何分僧俗若也會得棺材瞠眼原非玅信步超方須自行。</p>
<p>舉火一生一死大須難結角羅紋火內看欲問李君何處去翩然端直到河南。</p>
<p>為五臺菴澂源起龕撒手長安古路頭因緣大事一時休臨行句子分明薦一帶青青艸色浮。</p>
<p>舉火覺海真空澂源湛寂覿面全提原無隱諱桃紅陌上兮歷歷無生之旨柳綠谿頭兮明明不滅之機直下豁然親領會全身末後看光煇。</p>
<p>為余學士起棺嚴風凜凜碧落煇煇大道淵源廓露全機悟之在人兮頭頭是路迷之滯蹟兮處處無依茫茫執而不反兮漂漂乎何止明明茲以揭示兮汲汲乎無違朝聞夕死兮榮而有幸啟手啟足兮信然全歸擊棺曰臥在此中原不玅密移一步看龍飛。</p>
<p>為錢明覺封龕萬法本閒華鳥靜唯人自鬧往來忙而今收拾歸家去一髮一絲都掩藏。</p>
<p>起龕行人萬里送春歸一路華飛點翠衣急急向前消息好莫教遲鈍上頭機。</p>
<p>舉火佛號大覺汝名明覺先覺後覺其揆一也於今指汝歸何處火燄堆中是道場。</p>
<p>為亡僧舉火北地生南方死一靈性了無依舉火炬曰承此火光三昧力了然證取潑天機。</p>
<p>為觀指起龕蘄州是汝生長處揚州是汝遊行處真州是汝回首處且道那裏是汝常樂處前途更有最高峰殷勤行到自怡悅。</p>
<p>舉火為最上乘人說最上乘法觀指其為最上乘歟況與我謹一江之隔亦乃為鄉人也安得不互相發明末後大事觀指汝精勤持誦為最上乘歟淨守毗尼為最上乘歟乃至造像刻經飯僧修供為最上乘歟若最上乘者生不知來處死不知去處實人生至大之事今既撒手宜當體悉舉火炬曰觀指本來面目覿體靈光我今為汝真實指點終不虛也。</p>
<p>為了然煆骨盤走珠兮珠走盤信手拈來顆顆圓非獨汝今能證了十方諸佛體皆然體皆然體皆然火燄光中生白蓮。</p>
<p>為王吏科起棺富貴功名當等閒難留生死片時間兒嬌室內腸幾折父老堂中淚欲潸四十一年真作夢百千萬劫返家山而今琴劍誠無用望斷秋風人不還雖然一色杏華紅十里狀元歸去馬如飛。</p>
<p>下壙到家田地不多爭七尺深深埋白雲莫謂今朝空手去文章千古一匡墳。</p>
<p>為亡僧舉火生前多為別人忙死後枯形實可傷一副皮囊值甚物煙消火滅看郎當雖然山僧更為點出金剛不壞身令汝往來自在舉火炬曰箇裏無私全正令衲僧鼻孔好流通。</p>
<p>為五臺菴指印封缸如我按指海印發光汝暫舉心塵勞先起只如指禪建五臺梵剎於八省通衢之地開古林戒壇於衰殘落莫之秋是塵勞先起耶海印發光耶今日總歸瓦棺內任從佛眼覷無門。</p>
<p>為尼大智舉火般若大智如大火聚近之則通身燎卻豈容立地而思智禪智禪知不知曇華一朵插頭時。</p>
<p>為慧鎧慈念入塔六角亭內無縫塔中安身穩便受用何窮慧鎧卸兮干戈靜慈念息兮睡正濃春山萬里雙眸碧華鳥一聲塔戶封。</p>
<p>為念真入塔一念純真未是到家消息吳山越水任爾腳下遊行蹋破芒鞋歸去後玲瓏塔裏好安身。</p>
<p>為憨石珂禪師舉火蘇州有底真州賣拓出滿盤不吝生今日盡情都撒下一天雪月釣舟橫雖然老僧為汝轉末後法輪去也遂擲火炬。</p>
<p>為宗一舉火腰包頂笠南詢久果未成時華未開回首可憐無限意桂華包裏坐蓮臺宗禪宗禪胡為哉此際不須多指示火光堆裏絕塵埃。</p>
<p>入塔九日登高諸方舊例重陽入塔金粟新條黃華滿目兮無窮富貴西風透體兮不盡風流湘北潭南休更覓家山穩坐樂悠悠。</p>
<p>為雲澤侍者舉火麟角鳳毛世所艱銀墻鐵壁腳頭寬歸根落葉頂[寧*頁]句一吸神鼇滄海乾攛火炬曰從教遍地起波瀾。</p>
<p>為禹峰禪師舉火破家散宅走西東覓得驪珠皮袋中三載挂瓢胥浦上一朝脫化向秋空生緣自謂蘇州有宗派沿流太白峰火燄道場須聽法眉毛鼻孔盡通紅要見眉毛鼻孔麼舉火便燒。</p>
<p>為趙州菴老僧起龕住住住逢人請喫趙州茶去去去八十行腳非容易蹋破芒鞋無覓處得來只在腳尖頭。</p>
<p>為化石入塔點鐵化為金玉易勸人除卻是非難尋常一種平懷事放下千般永日閒雖然黃金鑄就西施骨賽過人間白玉顏。</p>
<p>師野游拾白骨舉火骷髏骷髏一臥荒郊不計秋而今指汝歸家路麥浪堆中翠色浮。</p>
<p>為淨菴舉火來時淨灑灑去時赤條條來去兩頭路天台有石橋去去去西風黃葉飄莫沉吟火後一莖毛。</p>
<p>為尼上機本封缸臨濟爺爺半勺水末山孃孃不得用而今掩上虛空門千眼大悲覷不見。</p>
<p>為萬巖立舉火一去一來原不動萬巖立處體全彰皮囊休謂無交閣火內華開朵朵香。</p>
<p>為法瀾澂禪師舉火舉火炬曰看看此是我首座澂公本地光明四坐道場以之接物利生六十四年以之撐持門戶因緣湊合平地忽起瓊樓玉殿鉗錘玅密座中每見鐵額銅頭今朝能事既畢何妨鬧裏抽身唯此末後句子仍借老僧些力攛火炬曰爇卻須彌頂何處不稱尊。</p>
</div>
<div class='div-w'><p class="pre"><span class='note-inline'>(浙江藩臺李公士楨嘉興太守盧公崇興捐梓<br/>水鑑海和十卷送楞嚴寺經坊隨<br/>大藏流行伏願人人開法眼箇箇悟心宗<br/>康熙丙辰冬月吉旦旌德周漢臣書劉御臣刻)</span></p>
</div>
<p class='juan'>水鑑海和尚六會錄卷五</p>
</div><!-- end of div[@id='body'] -->
</body></html>