<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百愚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>百愚斯禪師語錄卷第四</p><p class="byline">住國山善權寺嗣法門人智操住青龍隆福寺嗣法門人智湛　編次</p>
<div class='div-other'><a id='mulu14' />
<p class='h1'>住湖州弁山龍華寺語錄</p><p>開山瑞和尚十周上堂○先師來也普為現前大眾示此滿月輪相令入無礙解脫法門為慳貪眾生說檀波羅蜜為犯戒眾生說毘黎耶波羅蜜為瞋恚眾生說羼提波羅蜜為懈怠眾生說精進波羅蜜為散亂眾生說禪定波羅蜜為愚癡眾生說智慧波羅蜜為著邪解者說正見為狂妄者說修證為執語句者掃除語句為謬認棒喝者呵斥棒喝或有格外人來不立根機直提向上使瞽者明聾者聽跛者行凡者聖悉究竟於一切智地大眾果能見得聞得則知先師雖去世十周而未曾去今日來而未曾來淨法界身本無出沒大悲願力示現受生眾中還有知恩報恩者麼良久云鏤骨銘肌未足酬。</p>
<p>上堂承言者喪滯句者迷還有不承言滯句者出來試道看問善信設齋請師陞座有何利益師云孟春猶寒進云一言透出青霄外石牛掉尾說無生師云泥裏洗土塊乃云春雨瀟騷峰添嫩翠春風游漾柳夾新煙花石含長春之色寶珠燦不夜之光鳥奏無生竹鳴般若歷歷見聞不昧明明聲色難該大眾正恁麼時且道是阿誰分上事○分明一樣窗前月纔到梅花便不同。</p>
<p>上堂弁岳峰頭浪滔天太湖波底大火發烏鴉變作白鷺鷥醯雞吞卻黃毛獺碓觜笑咍咍秤錘鬧聒聒嚇得湖州城裏十字街頭石敢當手之舞之足之蹈之云阿喇喇阿喇喇便下座。</p>
<p>埭谿石缽大師請上堂目擊道存猶為鈍置指掌意喻已涉廉纖去此二途還有相見者麼問師登猊座法戰當陽敵勝驚群請師舉唱師云雨過青山翠花開流水香進云庭前柏樹枝枝秀續葉聯芳事若何師云水晶甕裏浸波斯進云覷破慈顏歸故里兩株丹桂永昌昌師云閒言語乃云空裏掛擂鎚眉端懸寶劍其把斷也海岳昏迷其放開也春光燦爛敲唱雙行主賓互換擬思鷂子過新羅禪客徒勞著眼看卓拄杖下座。</p>
<p>上堂昔盤山道向上一路千聖不傳慈明道向上一路千聖不然乃云二尊宿大似假借豪門虛彰聲勢若是向上一路依舊拈掇不出弁山今日要與諸人覿面拈出擲下拄杖云看看便下座。</p>
<p>佛川克歸和尚請上堂野山光射弁山頭花石回春香氣浮可笑昔年宣老語至今平地兩條溝大眾今是佛川法姪率眾光臨兼請說法到者裏說甚麼即得豎拂云青艸渡頭開正眼紫羅帳裏合知音。</p>
<p>上堂雲山崱屴處處展畫圖於眉端谿澗潺湲時時奏簫韶於耳畔野花發頭陀之笑幽禽洩少室之機亙古亙今彌綸不墜徹頭徹尾迥絕遮攔諸禪德還會麼自古春風無厚薄貧家桃李也成陰。</p>
<p>東禪憨石和尚請上堂舉蛤溪相見洛浦浦問曰自從梨溪別後今得幾載溪曰和尚猶記得昔時事浦曰見說道者總忘卻年月也溪曰和尚住持事繁且容仔細浦曰打則打會禪漢溪曰某甲消得浦曰道者住山事繁乃云二老可謂有賓有主有放有收檢點將來總是互揚家醜弁山今日將條龜毛索子縛作一團拋向山門外寶珠池浸殺了也還有相救者麼如無且請東禪法姪為伊解交。</p>
<p>上堂弁山一句子端的要人委香爐一張口桌子四隻腿搖手云低聲低聲因甚如此若在明眼人前管教笑破驢觜。</p>
<p>上堂一番晴一番雨連日重重為伊舉莫教億劫受伶俜剔起雙眉急薦取急薦取燕子喃喃梁上語大眾昔歸宗會下一僧夜半忽大叫云我悟也我悟也一眾駭然天明歸宗上堂云喚昨夜大悟的僧出來僧出宗云你昨夜見箇甚麼道理便云大悟僧曰尼姑元是女人做宗休去乃云歸宗老漢雖有封侯之功而無奪符之作者僧大似貧兒得餿飯論量將來俱是鳳頭雞尾弁山若見者僧與麼道痛與三十拄杖趕出山門何故重賞之下必有勇夫。</p>
<p>悉檀大師請上堂柴林一隻箭久隱同安院無敢攖其鋒狐狼聞膽戰昨日親到來也須仔細看諸禪德見麼顧左右云遠則隔三千近之在覿面。</p>
<p>龍泉玄素大師請上堂舉拂子云無偏無正無主無賓門外剎竿一任踢倒扶起匣中寶劍何妨豎弄橫拈葉續花聯於不萌枝上鳳舞鸞翔於無影林中不涉功勳得大自在大眾且道是甚麼人良久云手握金鞭問歸客夜深誰共御階行。</p>
<p>道林鏡愚大師請上堂春滿華林月滿溪子規枝上向人啼新豐一曲誰同調幸喜今朝和得齊作撫琴勢云不是知音徒側耳悲風流水夕陽西。</p>
<p>資福伴我和尚請上堂寶珠池外象駕遙臨花石軒中風雲際會直得枯桐發響怪石騰輝聞所未聞睹所未睹會得公案圓成若也躊躇不妨舉似昔道吾禪師遷化後石霜為住持一日漸源持鍬上法堂從東過西從西過東霜云作甚麼源云覓先師靈骨霜云洪波浩渺白浪滔天覓甚麼先師靈骨源云正好著力霜云者裏鍼劄不入著什麼力源持鍬肩上便出乃云石霜漸源可謂同條共貫收放臨時仔細看來猶未勦絕要得勦絕麼先師靈骨謾勞尋溢目煙光亙古今堪笑持鍬徒著力何如撫掌共披襟。</p>
<p>上堂拈拄杖左卓云者裏會得山僧性命在諸人手裏右卓云者裏會得諸人性命在山僧手裏橫按膝云截斷眾流不通凡聖又如何話會以拄杖指云山門騎佛殿燈籠拽露柱從諸人面前過還見麼儻或未見且聽山僧自歌去也雲淡風輕近午天傍花隨柳過前川時人不識予心樂維那纔出師云將謂偷閒學少年。</p>
<p>上堂夜明簾外木馬嘶風古鏡臺前泥牛吼月穿開碧落不涉途程蹋碎澂潭那留朕跡思量莫測情識安通果能委悉百千法門同歸方寸河沙玅德總在心源永息馳求復有何事雖然祇如轉功就位又如何歸家月冷琴聲靜畫閣騰騰寶篆斜問古鏡臺前即不問泥牛吼月時如何師云豪家偏覺貴進云還有奇特事也無師云黃屋不知尊進云新羅國裏打鼓南贍部洲說法未審甚麼人境界師云非闍黎境界僧一喝師便打。</p>
<p>上堂溢目好風光不須更別討檻外鳥關關峰頭雲緲緲諸禪德曉不曉人皆愛月夜眠遲我獨惜花春起早拈拄杖云會得也與三十拄杖不會得也與三十拄杖何故不見道負恩者多知恩者少。</p>
<p>佛誕日祈嗣請上堂金雞生彩鳳玉兔產麒麟透出威音外風光遍界新豎拂云悉達太子來也於斯見得未離兜率已降皇宮於斯不見未出母胎度人已畢見與不見且拈放一邊祇如露柱懷胎燈籠發笑明箇甚麼事好大哥三箇孩兒抱花鼓莫來攔我毬門路擲拂子下座。</p>
<p>披剃請上堂天何言哉四時行焉百物生焉良久云昨夜太湖波底火發燎卻帝釋天主眉毛嚇得<span class='corr'>陝</span>府鐵牛走向新羅國裏去也果能見得不越戶庭而出家事畢喝一喝云大似趙婆酤酢。</p>
<p>上堂舉拂云大眾者拂子也甚奇怪適來玅用神通大作佛事現觀音三十二應說維摩不二法門然後還復本形卻被山僧按下了也如信不及更有一偈不妨諦聽松陵有信士登山請說法山僧口門窄拂子為叨呾萬象森羅側耳聽寒山拾得活笑殺唯有彌勒暗點頭云恰恰恰胡餅無汁不勞呷。</p>
<p>上堂拈拄杖云雲騰致雨露結為霜用之則行舍之則藏大眾只如不舍不用又如何卓一卓云石女歌殘明月冷木童笑指野雲忙。</p>
<p>至湖州永豐菴請上堂江城二月柳煙新幽鳥枝頭笑語頻好箇圓通門大啟知音不必更叮嚀到者裏不許思量那容計較若是頂門眼開腳下線斷自然翻身北斗轉步南辰眉毛掛劍銀漢乘槎處處興無緣之慈時時作不請之友奇特中現大奇特殊勝裏為大殊勝直教佛祖無處摸索凡情豈能測度雖然更有一人常在途中不離家舍不離家舍常在途中且道誰是其人顧左右喝一喝下座。</p>
<p>至晟溪利濟寺請上堂大道懸曠體絕修證性海湛寂不立纖塵那畔承當守株待兔言前領荷緣木求魚直須掀翻鳥道迥絕階梯截斷要津不通凡聖正謂別人行處我不行別人住處我不住到與麼田地一任奪猛虎食抉驪龍珠黑暗獄中敲枷打鎖餓鬼隊裏放火傾漿正眼看來總非分外眾中還有其人麼晟溪浪暖春雷動無限魚龍透禹門。</p>
<p>至烏鎮法眼菴請上堂大眾還會第一義麼適來雲松大師為諸人一椎粉碎了也具眼作家向者裏一見不須再見一聞勿勞再聞不唯大家幸甚亦免遞相鈍置儻或猶豫有箇補闕真言為眾拈出木童拍手忙歌舞石女徘徊笑不休正眼看來成底事無端屋裏販揚州。</p>
<p>至密印寺上堂門迎緣水翻性海之波瀾閣聳青霄朗義天之氣象性空鐵笛響過白雲高峰泥牛夜銜明月果能言外知歸何勞分明剖析雖然也要據款結案豎拂云夾路桃花風雨後馬蹄何處避殘紅。</p>
<p>至雨新菴請上堂初興蘭若地花雨滿新林屋後幽禽語門前流水音頭頭正法眼物物涅槃心端的如親薦風光貫古今。</p>
<p>至喜宥寺請上堂昔日世尊在楞嚴會上語阿難言晦昧為空空晦暗中結暗為色色雜妄想想相為身聚緣內搖趨外奔逸昏擾擾相以為心性一迷為心決定惑為色身之內不知色身外洎山河虛空大地咸是玅明真心中物喝一喝云大小世尊好似扶鴨上壁牽驢過橋不唯傍觀掩鼻亦乃徒廢精神今徹上人請揚佛法如何施展豎拂云黃金自有黃金價終不和沙賣與人。</p>
<p>立監院上堂股肱社稷唯憑赤膽忠心黼黻叢林務要銅頭鐵額能如是也直得風行艸偃玉轉珠回賓主交參君臣會合肅肅雍雍熙熙穆穆自然陰陽燮而鼎鼐調祖道興而宗風振若是恁麼事方得恁麼人若是恁麼人方得恁麼事豎拂云見麼三腳驢兒今又出華林園裏弄蹄行。</p>
<p>結夏上堂今朝四月半千差都一貫坐斷主人公不落第二見果能脫體無依何須蠟人為驗縱有箇口似血盆牙如劍樹用若轟雷機猶掣電的到者裏華林主人腳汗氣還未夢見在且道淆訛在甚麼處良久云且待秋風起為伊通一線。</p>
<p>上堂鷲嶺拈花淨地撒沙少室面壁忒煞狼藉負石春碓失錢遭罪磨磚作鏡平地掘井廬陵米價一場話杷雪峰輥毬附贅懸疣道吾舞笏刻鶴類鵠洞山五位白璧增纇臨濟三玄掘地覓天從頭檢點將來都該喫山僧手中棒忽有長老出眾高聲曰和尚者般為人也不得無過山僧向他道行人更在青山外問動則遍界生光寂則乾坤失色除此二途如何是尊貴一路師云幽鳥林端語好風池上來進云當堂嬾坐桐陰翠階下慵行草色深師云舉目猶錯過進云錯師云抬頭萬八千。</p>
<p>誕日上堂若是父母未生已前以至那畔更那畔一著子縱是雲興百問缾瀉千酬到者裏祇教目瞪口啞分疏不下除非是格外英靈開得隻眼一覷覷透從本以來無凡無聖無修無證參天地育萬物體包法界數越河沙從古迄今靈然不昧豎拂云祇如者箇又作麼生慶讚火中開菡萏香不藉薰風。</p>
<p>立監院上堂拈拄杖云綱紀以此而振祖道以此而彰直得上下交參內外和睦揚岐燈盞重明於室內性空鐵笛再響於雲間觸目荒榛化作千重寶樹遍地瓦礫翻為百尺瓊樓不是神通所使亦非法爾如然到者裏畢竟如何承當卓一卓云從前汗馬無人識只要重論蓋代功。</p>
<p>上堂一念無為千差坐斷大地平沉魔佛一貫流水<span class='corr'>滔滔</span>白雲片片無去無來非遷非變本無老幼奚云貴賤肚饑加餐熱時打扇一種平懷覿體成現如斯告報決不相賺喝一喝云任從俊鶻突青霄莫學渴鹿奔陽燄。</p>
<p>結制送法衣請上堂舉衣云金鍼密密錦縫層層映日月之光華奪山川之秀麗大眾見麼昔日嶺頭提不起今朝檀越送將來搭衣陞座白椎竟乃云封卻拄杖頭牢結布袋口宇宙不通風山河顛倒走千眼大悲祇好傍觀八臂那吒安敢措手縱是<span class='corr'>陝</span>府鐵牛嘉州石象也祇得魄散魂飛毛骨抖擻眾中還有不在裏許者麼卓拄杖云蝦跳不出斗。</p>
<p>上堂經中道或有世界以光明為佛事或有世界以音聲為佛事或有世界以莊嚴為佛事或有世界以飲食為佛事或有世界以衣服臥具為佛事且道弁山者裏以何為佛事揮拂云山上松門前竹青者青兮綠者綠昨宵驀地起狂風七長八短各彎曲咄明眼衲僧莫輕忽。</p>
<p>冬至上堂雲凝大野明暗奚分雪覆層巒正偏莫辯當此時也直得地凍天寒鱗潛羽隱行人絕跡於道路漁翁罷釣於江干雖然也不得一向滴水滴凍冷冰冰地去今日放開一線只教寒谷陽回冷灰發燄全彰佛性玅義不落時節因緣正恁麼時是甚麼人受用仰勞大眾同到殿前普禮三拜。</p>
<p>本空禪德請上堂一心本空萬物奚有不有而有是為玅有不空而空是為真空豎拂云諸昆仲且道者箇是有耶是空耶若謂之有不同有見常見之有若謂之空不共邪見斷見之空若謂之不有不空此又殊矯亂相違之說若謂之亦有亦空而迥異顛倒戲論之謗到者裏縱饒四句齊驅百非並遣此猶是知解宗徒若到弁山門下正好喫棒眾中還有道得出類拔萃的句麼喝一喝云青林有雀安知鵠碧海非鯤不化鵬。</p>
<p>薦親請上堂有情之本依智海以為源含識之流總法身而為體揮拂云昨夜三更凍得南泉水牯牛變作雲嵒獅子驀地哮吼一聲直得地獄天堂魔宮佛國一時瓦解冰消了也正恁麼時向甚處著眼一輪明月家家有九品蓮花處處開。</p>
<p>上堂峰巒秀麗鶴不停機靈木迢然鳳無依倚正恁麼時如何湊泊眾中莫有湊泊者麼問法戰當陽即不問安邦定國事如何師便打進云恁麼則一人有慶箇箇沾恩去也師云日下孤燈切忌失照進云今朝若不蒙師指焉知化外有春風師云更須喫棒始得乃云一拶一挨一揚一播諸佛頂[寧*頁]寬波斯鼻孔大分明不覆藏軒眉猶錯過不錯過左轉右轉隨後來子湖要打劉鐵磨。</p>
<p>德豐披剃請上堂白衣脫卻換緇衣一念無為入聖時自利利他絕等匹是名出世丈夫兒果能如是便乃了生脫死超佛越祖轉塵勞以成正覺化熱惱而作清涼以及四恩三有無不酬畢雖然又古人道出家乃大丈夫事非將相之所能為且道出家有何奇特良久云萬古碧潭空界日再三撈摝始應知。</p>
<p>臘八上堂釋迦老子於臘月八日夜睹明星而悟道拈拄杖云山僧拄杖子昨夜亦睹明星而見道不料釋迦老子於二千年後幸獲同參忽有衲僧出眾高聲云釋迦老子三祇果滿六度行圓所謂天上天下唯我獨尊且道拄杖子有甚長處敢與釋迦老子認為同參山僧但向他道你要見拄杖子長處麼等閒拈出無回互千聖齊教立下風。</p>
<p>上堂臘盡春回萬里湖山呈舊面雪消日暖幾村梅柳洩真機明明聲色難該歷歷見聞不昧果能會得可以同塵異類遊刃萬機隨緣瀟灑放浪無拘雖然更有格外一關又作麼生透揮拂云夜半金烏穿海底天明玉兔上松梢。</p>
<p>元旦上堂自有佛祖以來其說法者鼓舌海口之談縱雲興缾瀉之辯橫說豎說而不勝枚舉唯有新年頭佛法未曾有人說著山僧今日直得倒腹傾腸徹底掀翻總教諸人直下搆去揮拂云勝日尋芳泗水濱無邊光景一時新等閒識得東風面萬紫千紅總是春顧左右云一任諸人貶剝。</p>
<p>元宵解制上堂柳陌花街該徹威音那畔星橋燈市全明迦葉門頭拈拄杖云今日揭卻封皮打開欄圈放出水牯牛一任溪東溪西橫攜木上座從教江南江北或嘯傲於沒陰樹下或徘徊於無影峰頭舉足下足莫非玄路左之右之無殊鳥道是則是又古云清光照眼似迷家明白轉身還墮位且道利害在甚麼處卓拄杖云莫守寒嵒異草青問結制已前則不問今朝解制事如何師云艸鞋暗咬腳進云人人猶角虎箇箇若飛龍師云拄杖慣磨肩進云弁嶽一枝光燦爛直教千古永流芳師云劍峽放木鵝。</p>
<p>上堂圓同太虛明若杲日金剛無以喻其固劫石無以譬其堅寂兮寥兮周行而不殆獨立而不改迥超象外恒露機先大眾會麼今日是東明菴主七秩之辰請山野為眾敷揚第一義只如第一義作麼生敷揚擲拂子云堂前拋出大家看。</p>
<p>密聞禪師請上堂春風何太惡吹坼百花萼幽蕙吐新芳夭桃紅灼灼喜氣動眉梢華林不寂寞報爾諸禪人於中須領略急領略莫把右軍鵝認作支遁鶴大眾會麼今是密聞法姪不憚跋涉遠抵弁峰為眾請法若道有法可說埋沒先聖若道無法可說孤負諸昆畢竟如何道得恰好去○看取梅山山上月剡常照萬家春。</p>
<p>薦親上堂佛真法身猶若虛空應物現形如水中月拈拄杖云山河國土明暗色空適被拄杖子攪作一團混成一塊無淨薉可分無凡聖可辯正恁麼時總教鱗甲羽毛醯雞蠛蠓艸木叢林沙磧瓦礫一箇箇放大光明作大佛事獲大自在證大解脫以此盡孝無孝不盡以此酬恩無恩不酬雖則如是大眾還見顧君先慈行藏處麼卓一卓云花開碧岫山裝面月印寒潭水畫眉。</p>
<p>啟建大悲懺期上堂相逢不拈出舉意便知有且道知有箇甚麼試說看問德山棒臨濟喝總是門庭施設祇如棒喝不到處和尚如何垂示師云分明看取進云一片湖光封素練珊瑚撐破滄江月師云臘月扇子乃舉拂云大眾見麼觀音大士來也從聞思修入三摩地超越世出世間十方圓明獲二殊勝三十二應十四無畏於中或現一首三首五首七首九首十一首乃至一百八首千首萬首八萬四千爍迦羅首二臂四臂六臂八臂十二臂十四十六十八二十至二十四臂乃至一百八臂千臂萬臂八萬四千母陀羅臂二目三目四目九目乃至一百八目千目萬目八萬四千清淨寶目現一一形誦一一咒其形其咒能以無畏施諸眾生大眾若見大士來處則知先兄久和尚去處若知久和尚去處亦知丁公蒼舒姚公大雅落處若知他二人落處便知三界九有十二類生莫不一一皆具如幻聞薰聞修金剛三昧共入無礙圓滿大陀羅尼門大眾還信得及麼如信不及觀音大士入隱身三昧去也喝一喝下座。</p>
<p>上堂肇論云夫至人空洞無象而萬物無非我造會萬物以為自己者其唯聖人乎弁山不然有時恁麼將一莖艸作丈六金身用有時不恁麼將丈六金身作一莖艸用豎拂云大眾者是一莖艸丈六金身在甚麼處門外碧桃千樹錦分明畫出武陵溪。</p>
<p>披剃請上堂薙卻無明草體挂福田衣彈指離塵俗瞥然入聖基本自絕修證那復涉階梯頭頭怕不昧念念莫相虧明珠含蚌腹菡萏生淤泥世間於出世有為及無為拈來俱截斷撒手了無依然此猶是衣線下事更有向上一機大眾要會向上一機麼由來佛法無多子松柏經霜始見奇。</p>
<p>久默和尚十周請上堂五臺山上雲蒸飯佛殿階前狗尿天剎竿頭上煎鎚子三箇猢猻夜簸錢者裏著得隻眼不唯覷透古人落處亦知我先兄出世六年獨踞猊床高懸寶鏡舒長舌瀉懸河而未曾說著一字示寂十載不動脣吻匪現威儀坐斷十方不留朕跡而未曾離一字非但十載為然乃至過去現在未來無量劫亦如是去來坐立常演斯事而無懈倦所謂說時默默時說直欲人人披迦葉上行之衣箇箇坐如來法空之座同登彌勒之閣共入普賢之境正恁麼時直得功成而不處名遂而身退及盡今時寧居那畔呼回石女打鞦韆於牡丹花下喚轉木童歌雪曲於明月堂前且道知恩報恩者是甚麼人華林園裏為靈瑞破暗室中第一燈。</p>
<p>上堂運斤去堊徒誇技能煉石補天轉見縫罅若是英烈丈夫直須向劫前轉步那畔搖頭一任吐霧騰雲興波作浪其道有也纖塵不立其道無也萬象縱橫是以毘目仙人執善財童子手時善財自見其身往十方十佛剎微塵數世界中到十佛剎微塵數諸佛所見彼佛剎及其眾會諸佛相好種種莊嚴或經百千億劫或經不可說不可說佛剎微塵數劫時彼仙人放善財手即時善財自見其身還在本處果到者般田地不展眉睫而洞察秋毫不假音聲而談超四辯雖然若到弁山猶在正中亭外未見華林堂奧在要見華林堂奧麼隔牆花影動疑是玉人來。</p>
<p>佛誕日德麒披剃請上堂今朝四月八咄哉小悉達纔出孃肚皮便爾口叨呾豎拂云雲門老漢來也嚇得黃面瞿曇戰戰競競躲身不及走向諸人眼睛裏大眾若摸索得他著不除鬚髮而出家事畢不搭袈裟而尸羅圓滿儻或機思遲鈍山僧與諸人摸索看以兩手掩面良久放手云貓。</p>
<p>上堂釋迦老子云我於三七日思惟如是事諸上座進堂已三七日且道釋迦老子思惟甚麼事者裏緇素得出可謂峻峭可謂英特若緇素不出前面是山門後頭是佛殿身冷即加衣肚饑便喫飯不用細思量胡為更打算自家咬著舌尖頭大事方知已了辨見不見嘉州石象喫生薑<span class='corr'>陝</span>府鐵牛出白汗參。</p>
<p>上堂壟上木童吹觱築閨中石女繡花冠韓盧咬殺子湖狗舜若多神笑破顏此四句偈有一句是正中偏有一句是偏中正有一句是正偏兼帶有一句是正偏不立餘即不問汝諸人且道那一句是正偏不立者裏倜儻分明三七日內亦不虛棄許上座頂門具眼可謂選佛場中一狀元也有麼有麼一僧便出師云禹門浪急難棲泊幾許魚龍點額歸。</p>
<p>上堂欲識當陽句分明覿面提白雲隨出沒流水任高低鐵馬追風遠泥猿傍月啼目前如薦得無物可堪齊雖然此正是閨閣中鍼線工夫須知有大丈夫出格之事還知大丈夫出格之事麼喝一喝云向者裏薦取。</p>
<p>長興世珍魏封翁為子公錫會試聞捷音至請上堂祖師門下不涉功勳選佛場中高標聖境高標聖境且置只如心空及第者是甚麼人試出說看問龍驤雨驟虎嘯風生正與麼時請師接待師云扶搖浪激三千丈進云幽鳥一聲朝雨霽猿啼高樹晚風清師云看取鵬騰萬里雲進云且喜今朝有慶師云有賴證明乃云離匣寶劍紫氣騰霄出袖金鎚寒光炫目其把住也風雲變色其放行也宇宙回春所以道大機必得大用生大人必具大智到者裏正好入廛垂手隨類現身經緯天地紛紜古今發一機而頓落群峰露一境而橫吞萬派可作三寶之屏翰為大川之舟楫大眾只如出類拔萃一句又作麼生卓拄杖云桃花已透三層浪月桂還攀第一枝。</p>
<p>弁山退院上堂卓拄杖云有時雷鍧電激雲行雨施但知進而忘其退有時月霽空澂風恬浪靜但知退而忘其進是以機貴回互玅在轉功不得一向死堆堆的住在者裏雖不住在者裏亦未曾離卻者裏從上諸聖不敢獨居此位昔曹山辭洞山洞問汝向甚處去曰不變易處去洞曰不變易處豈有去也曰去亦不變易所謂舒卷不落功勛去來了無背向此是洞山父子行藏處只如今日退院一句又如何卓拄杖云紫燕鶵成辭舊壘午雞啼罷啄陰階。</p>
</div>
<div class='div-w'><p class="pre">　　　<span class='note-inline'>(無塵貞道人捐資敬刻<br/>　　百老和尚語錄第四卷)</span></p>
</div>
<p class='juan'>百愚斯禪師語錄卷第四</p>
</div><!-- end of div[@id='body'] -->
</body></html>