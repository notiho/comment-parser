<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百愚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu39' />
<p class='juan'>百愚斯禪師語錄卷第十六</p><p class="byline">住國山善權寺嗣法門人智操住京兆薦福寺嗣法門人智覺　編次</p>
<div class='div-other'><a id='mulu40' />
<p class='h1'>頌古</p>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>出窟金毛威可驚，眼空四海太孤生。那知更有強中手，十字街頭報不平。</p>
</div>
<div class='div-orig'><p style="margin-left:2em">陞座。</p>
</div>
<div class='div-commentary'><p>洞啟重門坐正軒，無絃琴弄月明前。依稀似曲纔堪聽，又被風吹別調間。</p>
</div>
<div class='div-orig'><p style="margin-left:2em">拈花。</p>
</div>
<div class='div-commentary'><p>枷鎖多年苦逼身，臨行欲把累兒孫。當時爭似默然好，一笑輕輕禍到門。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>春暖陽和景色肥，江城花放柳垂隄。家家梁上呢喃語，處處林中杜宇啼。</p>
</div>
<div class='div-orig'><p style="margin-left:2em">殃崛救產。</p>
</div>
<div class='div-commentary'><p>覿面相逢覿面呈，何勞往返問來音？一錘敲落天邊月，萬古碧潭徹底澂。</p>
</div>
<div class='div-orig'><p style="margin-left:2em">洞山掇果桌。</p>
</div>
<div class='div-commentary'><p>夜深門外倒垂簾，一句聊將驗正偏。謾謂蘆灣停櫂穩，回途玅展萬機圓。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>纔展沒絃琴，風吹別調音。子期如不遇，誰識伯牙心？咦！昨夜梅開深雪裏，天明尋殺幾多人？</p>
</div>
<div class='div-orig'><p style="margin-left:2em">船子得夾山。</p>
</div>
<div class='div-commentary'><p>家園蕩盡貧如洗，活計惟憑落照裏。一曲滄浪聊，自喜韻無比。遙驚兩岸蘆花起，忽有長鯨來噉餌。蘭橈直下偷心死，蹋翻船子重相委。休擬議！夜深皓月澂江水。</p>
</div>
<div class='div-orig'><p style="margin-left:2em">雲門因僧罷經論來參因緣。</p>
</div>
<div class='div-commentary'><p>不惜渾身入虎穴，腮邊只欲將鬚捋。擬思回首隔雲泥，謾道恰似初生月。初生月，曲彎彎，一重金鎖兩重關。腦後雙瞳何得失，寒光直射斗牛間。</p>
</div>
<div class='div-orig'><p style="margin-left:2em">雲居舜如武昌行乞。</p>
</div>
<div class='div-commentary'><p>公子驕人意氣多，作家開口見淆訛。釘鉸曾喫子湖棒，陷虎牢關幾透過。幾透過，曉不曉，令人特憶洞山老。為兒不惜兩行眉，堪笑而今更有誰。</p>
</div>
<div class='div-orig'><p style="margin-left:2em">丹霞訪龐居士見靈照洗菜次。</p>
</div>
<div class='div-commentary'><p>提起籃兮放下籃，看來也是販私鹽。雖然博得他人利，家裏難防老白拈。</p>
</div>
<div class='div-orig'><p style="margin-left:2em">法華舉到瑯琊。</p>
</div>
<div class='div-commentary'><p>雲從龍，風從虎；北山晴，南山雨。放行也皓魄騰空，擒住也須彌倒拄。明暗交參，敲唱雙舉。無限魚蝦努眼睛，扶搖萬里播寰宇。</p>
</div>
<div class='div-orig'><p style="margin-left:2em">雲居膺令侍者送褲與道者。</p>
</div>
<div class='div-commentary'><p>赤心片片為誰酬，劍峽徒勞去放舟。千古唯餘遺恨在，馮唐至老未封侯。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>提起貓兒驗兩堂，箇中那許費商量。吹毛直下狼煙息，一段春風滿大唐。</p>
</div>
<div class='div-orig'><p style="margin-left:2em">趙州戴艸鞋。</p>
</div>
<div class='div-commentary'><p>獨羨雄雄老作家，艸鞋頭戴逞風奢。看來也是揚家醜，擾得叢林亂似麻。</p>
</div>
<div class='div-orig'><p style="margin-left:2em">勘破婆子。</p>
</div>
<div class='div-commentary'><p>趙州老，趙州老，勘破歸來休艸艸。世事而今更不然，未曾開口人先曉。</p>
</div>
<div class='div-orig'><p style="margin-left:2em">大顛擯首座。</p>
</div>
<div class='div-commentary'><p>莫謂禪家太不容，箇中端的為誰通？不因出院明綱紀，路上行人口似風。</p>
</div>
<div class='div-orig'><p style="margin-left:2em">國師擯侍者。</p>
</div>
<div class='div-commentary'><p>佛眼無窺猶易可，龍生鳳養實難饒。當時若不行斯令，那識南陽手段高？</p>
</div>
<div class='div-orig'><p style="margin-left:2em">興化擯維那。</p>
</div>
<div class='div-commentary'><p>當陽一句驗來機，霧驟雲騰觸處威。驀地捧頭轟霹靂，金鱗衝破碧天飛。</p>
</div>
<div class='div-orig'><p style="margin-left:2em">玄沙三種病。</p>
</div>
<div class='div-commentary'><p>盲聾瘖啞病多般，莫教玄沙被熱瞞。若是金毛獅子子，三千里外透重關。</p>
</div>
<div class='div-orig'><p style="margin-left:2em">百丈再參。</p>
</div>
<div class='div-commentary'><p>一喝當陽徹斗牛，電光影裏陣雲收。頂門迸出摩醯眼，爍破乾坤水倒流。</p>
</div>
<div class='div-orig'><p style="margin-left:2em">打破醬缸。</p>
</div>
<div class='div-commentary'><p>江城五夜角聲早，韻遞東風穿戶曉。帳內佳人睡正濃，和雲流水過峰島。</p>
</div>
<div class='div-orig'><p style="margin-left:2em">一僧哭上法堂。</p>
</div>
<div class='div-commentary'><p>電光影裏問端倪，句內藏鋒意更奇。堪笑當年摩竭令，幾多喪盡目前機。</p>
</div>
<div class='div-orig'><p style="margin-left:2em">僧問寶月禪師：「師唱誰家曲，宗風嗣阿誰？」寶云：「窣堵那吒掌上擎。」</p>
</div>
<div class='div-commentary'><p>箇裏從來別有腔，不干六律與宮商。真風淡蕩超今古，一任東君到處揚。</p>
</div>
<div class='div-orig'><p style="margin-left:2em">百丈維古禪師上堂，眾纔集定，丈云：「多虛不如少實。」卓拄杖一下，便下座。</p>
</div>
<div class='div-commentary'><p>多虛不如少實，那堪捏目生花？卓杖即便下座，早<span class='corr'>已</span>淨地撒沙。咦！當時若有龍門客，推倒禪床笑轉奢。</p>
</div>
<div class='div-orig'><p style="margin-left:2em">僧問百丈超禪師：「某今辭去，有問和尚說甚麼法，向他道甚麼？」丈云：「大雄峰頂上，虎生獅子兒。」</p>
</div>
<div class='div-commentary'><p>一句虎生獅子兒，迥然透出有無機。三冬枯木花偏秀，六月寒梅香滿衣。</p>
</div>
<div class='div-orig'><p style="margin-left:2em">百丈中靖肅禪師有塔存焉無機緣語錄。</p>
</div>
<div class='div-commentary'><p>巍巍獨占大雄山，拂拂清風八面寒。流水熾然無間說，曾無一字落人間。</p>
</div>
<div class='div-orig'><p style="margin-left:2em">百丈開田說大義。</p>
</div>
<div class='div-commentary'><p>開出普請向君說，大義明明都漏泄。雄峰老，太周折，展開兩手重饒舌。休饒舌，饑餐渴飲倦時歇。</p>
</div>
<div class='div-orig'><p style="margin-left:2em">麻三斤。</p>
</div>
<div class='div-commentary'><p>鑿頭方，錐頭利，於中切忌求玄會。噉龍玅翅快騰空，逐彈蜣螂不離地。溪聲和，鳥語碎。至今千載憶南泉，未識何人知此意？</p>
</div>
<div class='div-orig'><p style="margin-left:2em">丹霞燒木佛。</p>
</div>
<div class='div-commentary'><p>拈來木佛向爐煨，一段真機覿面揮。院主殷勤重舉似，莫教辜負兩行眉。</p>
</div>
<div class='div-orig'><p style="margin-left:2em">婆子燒菴。</p>
</div>
<div class='div-commentary'><p>舉意來時已不投，枯樁那許繫魚舟？轟雷拶破澂潭月，無限風光徹底流。</p>
</div>
<div class='div-orig'><p style="margin-left:2em">慈明問顯英：「上座近離甚處？」曰：「金鑾。」</p>
</div>
<div class='div-commentary'><p>硬似綿團，軟猶鐵橛。曲之不彎，撓之豈折？虛玄不犯兮龍得水而興波，左右逢源兮虎插翼而出穴。笑作悲，巧成拙。話盡雲山無限情，依然露出珊瑚月。</p>
</div>
<div class='div-orig'><p style="margin-left:2em">長慶拽僧。</p>
</div>
<div class='div-commentary'><p>半蓑煙雨曉風寒，淺水何勞下釣竿？捉得盲龜空作餌，翻然笑入蓼花灘。</p>
</div>
<div class='div-orig'><p style="margin-left:2em">龍牙參翠微臨濟。</p>
</div>
<div class='div-commentary'><p>撥艸入龍宮，瞻風探虎穴。放行也電卷星馳，把住也山崩海竭。多少行人被陸沉，至今幾箇眼無屑？</p>
</div>
<div class='div-orig'><p style="margin-left:2em">麻谷持錫。</p>
</div>
<div class='div-commentary'><p>是不是，太郎當，切忌人前話短長。若肯回頭言外薦，始知倒腹與傾腸。真堪笑，又可傷。鴛鴦枕上夢初覺，空惹相思淚兩行。</p>
</div>
<div class='div-orig'><p style="margin-left:2em">五位正偏。</p>
</div>
<div class='div-commentary'><p>正中偏，無目山人夜入廛。杖頭有眼明如日，照破三千及大千。</p>
<p>偏中正，豎弄橫拈佛祖令。任運隨緣總不殊，渾然常在那伽定。</p>
<p>正中來，崑崙騎象到天台。總然不涉途程限，火內優曇五色開。</p>
<p>兼中至，龍吟虎嘯看威勢。大用堂堂意自殊，電光石火絕迴避。</p>
<p>兼中到，箇裏休分白與皂。一隊泥龜下洞庭，杳然今古絕音耗。</p>
</div>
<div class='div-orig'><p style="margin-left:2em">五位功勳。</p>
</div>
<div class='div-commentary'><p>碧水沉沉一色秋，蘆灣深處泛輕舟。篙師不住煙波興，猶向洶洶浪裏遊。<span class='note-inline'>(向)</span>。</p>
<p>心心殷重絕離微，念念無私豈背違？長樂宮前更漏永，夜明簾外曉霜飛。<span class='note-inline'>(奉)</span>。</p>
<p>獃郎閒撫沒絃琴，不落宮商調更新。架上木雞夜抱卵，天明生下玉麒麟。<span class='note-inline'>(功)</span>。</p>
<p>金鍼玉線意幽玄，用去拈來理事全。兩岸蘆花翻野色，一雙白鷺戲晴川。<span class='note-inline'>(共功)</span>。</p>
<p>擊碎重關海嶽沉，今時劫外總非真。長安路絕鴻音斷，莫向虛空覓四垠。<span class='note-inline'>(功功)</span>。</p>
</div>
<div class='div-orig'><p style="margin-left:2em">五位王子。</p>
</div>
<div class='div-commentary'><p>生成睿智更殊倫，瞬目開顏語出綸。雖是天然身至貴，須知更有一人尊。<span class='note-inline'>(誕生)</span>。</p>
<p>經綸腹內世難裁，豈類當年覆御杯？更有一雙調鼎手，從來不假舊鹽梅。<span class='note-inline'>(朝生)</span>。</p>
<p>陋巷蓬門志愈勤，五車覽盡語驚群。不因窗下多年苦，爭得鵬摶六合雲？<span class='note-inline'>(末生)</span>。</p>
<p>威權閫外任施為，鐵額聞風也皺眉。不動干戈沙界靜，就中密令許誰知？<span class='note-inline'>(化生)</span>。</p>
<p>久隱深宮不出門，等閒那肯混常倫？欲知箇裏行藏處，夜靜長廊挂月痕。<span class='note-inline'>(內生)</span>。</p>
<p>翠竹風敲弄晚絃，巉嵒瀑布浪掀天。箇中不必重饒舌，落落圓音剎海宣。<span class='note-inline'>(玅唱不干舌)</span>。</p>
<p>死蛇艸裏暗當途，試問禪人見也無？觸著依然腥氣發，直教驀地喪全軀。<span class='note-inline'>(死蛇驚出艸)</span>。</p>
<p>沉沉秋色暗疏林，日暮寒江萬籟沉。夜半一聲石虎嘯，驚回潭底水龍吟。<span class='note-inline'>(解鍼枯骨吟)</span>。</p>
<p>鐵牛橫臥氣豪雄，覿面堂堂不見蹤。佛祖位中寧肯住，至今到處舞西風。<span class='note-inline'>(鐵鋸舞三台)</span>。</p>
</div>
<div class='div-orig'><p style="margin-left:2em">三滲漏。</p>
</div>
<div class='div-commentary'><p>二月新林花正芳，扁舟活計水雲鄉。夜深不向蘆灣宿，別有平湖照眼光。<span class='note-inline'>(見)</span>。</p>
<p>碧岫峰頭借問人，白雲嵒下笑抽身。相逢莫怪無知己，只為而今家更貧。<span class='note-inline'>(情)</span>。</p>
<p>獨角泥牛夜出海，木童背上跨將回。一聲鐵笛和雲冷，吹散江城五月梅。<span class='note-inline'>(語)</span>。</p>
</div>
<div class='div-orig'><p style="margin-left:2em">三墮<span class='note-inline'>(類　隨　尊貴)</span>。</p>
</div>
<div class='div-commentary'><p>明月峰頭臥，清溪岸上遊。雖然蹄角共，不與眾同流。四五笙歌巷，二三花柳街。縱橫歷遍處，曾不帶纖埃。金殿莓苔古，玉墀秋艸盈。煙霞隨翫賞，到處不知名。</p>
</div>
<div class='div-orig'><p style="margin-left:2em">三種獅子。</p>
</div>
<div class='div-commentary'><p>未出窟時勢已昂，等閒牙爪不輕張。驀然觸著無回互，大地生靈盡受殃。</p>
<p>出窟金猊迥異群，縱橫無處不為尊。一聲哮吼虛空外，鐵怪銅精頓墮魂。</p>
<p>欲出未出太奇哉，不動聲音震九垓。那畔今時無覓處，直教千聖也疑猜。</p>
</div>
<div class='div-orig'><p style="margin-left:2em">四轉位。</p>
</div>
<div class='div-commentary'><p>月鉤雲餌泛煙波，釣罷滄浪返碧蘿。風景寂寥剛夜半，星移斗柄挂銀河。<span class='note-inline'>(轉功)</span>。</p>
<p>脫下珍衣著敝衫，更深密步出長安。多年忘卻來時道，幾見春風度柳寒。<span class='note-inline'>(轉位)</span>。</p>
<p>權實縱橫一道施，明來暗去絕參差。白雲影裏青山動，綠水光中碧漢移。<span class='note-inline'>(齊施)</span>。</p>
<p>生佛纔云眼內塵，勿勞開口較疏親。藤枯樹倒無依倚，挂角羺羊沒處尋。<span class='note-inline'>(俱隱)</span>。</p>
</div>
<div class='div-orig'><p style="margin-left:2em">三句。</p>
</div>
<div class='div-commentary'><p>秋風昨夜過園林，吹綻黃花色似金。石女天明輕摘去，惹他蝴蝶暗飛尋。<span class='note-inline'>(平常無生)</span>。</p>
<p>蘭房化母展家風，機杼頻投施巧工。織就空花五色錦，絲毫渾不墮青紅。<span class='note-inline'>(玄玅無私)</span>。</p>
<p>當臺寶鑑絕纖瑕，歷歷分明驗正邪。萬象森羅交互現，騰今耀古迥無差。<span class='note-inline'>(體玅無盡)</span>。</p>
</div>
<div class='div-orig'><p style="margin-left:2em">三種功勳。</p>
</div>
<div class='div-commentary'><p>無影堂空鳥道沉，寒嵒荒艸不知春。就中那屬陰陽管，萬籟寥寥沒古今。<span class='note-inline'>(正位一色)</span>。</p>
<p>夜深玉鼠臥銀盤，鶴立冰輪照影寒。兩岸蘆花風翦碎，江天萬里雪漫漫。<span class='note-inline'>(大功一色)</span>。</p>
<p>物物全彰最上機，低眉早已涉離微。風搖紅杏嬌堪挹，露滴蒼梧翠欲飛。<span class='note-inline'>(今時一色)</span>。</p>
</div>
<div class='div-orig'><p style="margin-left:2em">四料揀。</p>
</div>
<div class='div-commentary'><p>禁院春深景愈榮，新紅嫩綠舞輕盈。箇中不是尋常處，動著些兒禍便生。<span class='note-inline'>(奪人)</span>。</p>
<p>謾道江南景物鮮，於今猶是孟春天。遊人郊外閒尋遍，那有新紅到眼邊。<span class='note-inline'>(奪境)</span>。</p>
<p>七星橫按氣豪殊，孰敢當風問有無？一劈渾教華岳碎，人亡馬喪血淋途。<span class='note-inline'>(俱奪)</span>。</p>
<p>賓主相逢意更深，高山流水共知音。忘機話盡樓頭月，君向瀟湘我向秦。<span class='note-inline'>(俱不奪)</span>。</p>
</div>
<div class='div-orig'><p style="margin-left:2em">四賓主。</p>
</div>
<div class='div-commentary'><p>終朝孑孑走煙塵，江北江南遍問津。蹋破芒鞋雙腳露，何須向外苦因循？<span class='note-inline'>(賓中賓)</span>。</p>
<p>橫拈拄杖任逍遙，十字街頭立錦標。相見勿勞開狗口，思量打折你驢腰。<span class='note-inline'>(賓中主)</span>。</p>
<p>通身手眼通身用，格外提持辨作家。若是藍田射虎客，相逢且喫趙州茶。<span class='note-inline'>(主中賓)</span>。</p>
<p>獨坐巍峨眼界空，全提正令振寰中。其間那論凡和聖，到此齊教立下風。<span class='note-inline'>(主中主)</span>。</p>
</div>
<div class='div-orig'><p style="margin-left:2em">四喝。</p>
</div>
<div class='div-commentary'><p>一喝金剛寶劍，騰騰光徹霄漢。箇中誰敢當頭，觸著通身血濺。</p>
<p>一喝金毛踞地，威獰迥絕迴避。多年古怪潛蹤，萬里江湖倒沸。</p>
<p>一喝探竿影艸，勿用張良計巧。若欲揚眉動睛，教伊性命難保。</p>
<p>一喝不作喝用，從來千聖難共。燈籠夜半傷風，露柱天明腦痛。</p>
</div>
<div class='div-orig'><p style="margin-left:2em">三玄要。</p>
</div>
<div class='div-commentary'><p>第一玄，有無俱盡蠲，黃面都盧觜，維摩總默然。</p>
<p>第二玄，機鋒似電旋，纔涉思惟處，迢然萬八千。</p>
<p>第三玄，臘盡又新年，黃鶯枝上叫，處處百花鮮。</p>
<p>第一要，勿論玄與奧，虛空被陸沉，日月失光耀。</p>
<p>第二要，棒喝俱齊到，一點不來時，髑髏遍地爆。</p>
<p>第三要，長風鼓萬竅，玅應總無私，何曾有作造？</p>
</div>
<div class='div-orig'><p style="margin-left:2em">黃龍三關。</p>
</div>
<div class='div-commentary'><p>我手何似佛手，試問君能識否？拈來當下無情，到處慣打瘋狗。</p>
<p>我腳何似驢腳，東西南北寥廓。縱饒千手大悲，至今那曾摸著？</p>
<p>人人有箇生緣，山僧怎敢瞞盰？欲問攔腮便掌，不會更與三拳。</p>
</div>
<div class='div-orig'><p style="margin-left:2em">仰山一十九門施設。</p>
</div>
<div class='div-commentary'><p>爐韝宏開手段高，鉗錘不動火星拋。直饒生就金剛體，也要重新煆一遭。<span class='note-inline'>(垂示三昧)</span>。</p>
<p>龍吟虎嘯震山川，風攪長空浪拍天。大用縱橫無軌則，忽驚蝦蟹入深淵。<span class='note-inline'>(問荅互換)</span>。</p>
<p>夜深移履下瑤階，暗把絲桐操一回。韻出青霄非律呂，應教師曠也疑猜。<span class='note-inline'>(性起無作)</span>。</p>
<p>竿木相將下碧層，百花叢裏任縱橫。轉身蹋破澂潭月，一片秋光萬派明。<span class='note-inline'>(緣起無礙)</span>。</p>
<p>拈來覿面絕思惟，用去如飛孰可追？蚊蚋腹中藏劫火，蟭螟眼裏著須彌。<span class='note-inline'>(明機普互)</span>。</p>
<p>霧鎖青山路不通，箇中別是一家風。象王蹴蹋誰能委，狐兔纔聞遠匿蹤。<span class='note-inline'>(暗合賓主)</span>。</p>
<p>沒孔鐵鎚直下拋，髑髏喜識盡乾消。花開鐵樹常春色，翠葉無風影自搖。<span class='note-inline'>(三生不隔)</span>。</p>
<p>一莖舉起現全身，大地純彰劫外春。擬剔眉毛猶蹉過，白雲萬里謾因循。<span class='note-inline'>(即約明真)</span>。</p>
<p>吹毛用處莫容情，佛國魔宮一道平。撒手歸來風月靜，木童夜半奏新聲。<span class='note-inline'>(用了生緣)</span>。</p>
<p>灰頭短髮破䰐鬖，聲色堆中任往還。猶憶當年蜆子老，神前推出酒臺盤。<span class='note-inline'>(就生顯法)</span>。</p>
<p>鑊湯爐炭正交加，劍樹刀山亂似麻。識得其中真快樂，不妨隨處逞風奢。<span class='note-inline'>(冥府生緣)</span>。</p>
<p>千般施設總非親，只要當人達本真。寶所掀翻須轉步，莫教海底起蓬塵。<span class='note-inline'>(三境順真)</span>。</p>
<p>借爾聊將展化門，權披敝垢混同倫。面皮翻轉無情謂，直教渾家斷命根。<span class='note-inline'>(隨機識生)</span>。</p>
<p>一滴曹源遍九垓，光含生佛體全該。眾流截斷無多子，萬派都歸者裏來。<span class='note-inline'>(印海收生)</span>。</p>
<p>機關捩轉別端倪，暗裏抽筋若箇知？非但天魔聞膽落，直饒佛祖也攢眉。<span class='note-inline'>(密用靈機)</span>。</p>
<p>啐啄之風作者機，電光石火爍難追。任從舉鼎拔山力，擬議將來失卻威。<span class='note-inline'>(啐啄同時)</span>。</p>
<p>左手拈錐右手鉤，鉤錐在手用難酬。收來放去全無礙，放去收來總自由。<span class='note-inline'>(隨時收放)</span>。</p>
<p>一條楖栗活如龍，頭角崢嶸氣象雄。舒卷聖凡渾莫測，至今變化更無窮。<span class='note-inline'>(卷舒無任)</span>。</p>
<p>十九門懸帝網重，塵塵剎剎影圓融。欲知仰嶠真消息，開合全歸掌握中。<span class='note-inline'>(一多自在)</span>。</p>
</div>
<div class='div-orig'><p style="margin-left:2em">法華經序品第一。</p>
</div>
<div class='div-commentary'><p>赤腳波斯入大唐，粧憨賣俏逞顛狂。堪憐慈氏徒遭惑，冷笑文殊暗著忙。天雨四花成底事，地搖六震太郎當。爾時若有仙陀客，打破傀儡作散場。</p>
</div>
<div class='div-orig'><p style="margin-left:2em">方便品第二。</p>
</div>
<div class='div-commentary'><p>潦倒瞿曇興不孤，春光別貯一金壺。空花且莫爭濃淡，兔角徒勞較有無。知覺圓明尤缺半，見聞悟徹總名污。何如野衲渾忘慮，靜坐山窗聽鷓鴣。</p>
</div>
<div class='div-orig'><p style="margin-left:2em">譬喻品第三。</p>
</div>
<div class='div-commentary'><p>曲垂巧喻委相陳，祇要當機薦處真。步步白牛休外覓，頭頭寶藏盡家珍。聖凡垢淨機方契，父子情忘意始親。擊碎絲桐別轉調，一腔風月劫前春。</p>
</div>
<div class='div-orig'><p style="margin-left:2em">信解品第四。</p>
</div>
<div class='div-commentary'><p>承言早已涉離微，何必重重話是非。回首明珠元不失，轉身他國自相違。春風撲破桃花面，夜雨傾翻荷葉衣。縱與箇中全會得，須知更有祖師機。</p>
</div>
<div class='div-orig'><p style="margin-left:2em">藥艸喻品第五。</p>
</div>
<div class='div-commentary'><p>本分鉗鎚覿面施，管教當下絕狐疑。隔江便去猶為鈍，掩耳先行已是遲。二木分時眸著屑，三根論處路多岐。那堪更欲資談柄，笑殺東村王老兒。</p>
</div>
<div class='div-orig'><p style="margin-left:2em">授記品第六。</p>
</div>
<div class='div-commentary'><p>祖翁田地舊皇都，且莫從人向外圖。空劫國名何處起，威音佛號是誰呼？溪山在在雖云異，雲月家家豈有殊？寧可無鞋赤腳走，丈夫怎肯受糊塗。</p>
</div>
<div class='div-orig'><p style="margin-left:2em">化城喻品第七。</p>
</div>
<div class='div-commentary'><p>墨劫分明只目今，擬思量處隔遙岑。化城歷過須前進，寶所掀翻更別尋。石女能擎無底缽，木童慣弄沒絃琴。長安雖好君休戀，物外風清月滿林。</p>
</div>
<div class='div-orig'><p style="margin-left:2em">五百弟子受記品第八。</p>
</div>
<div class='div-commentary'><p>渠無國土謾相呈，記莂由來亦妄名。衣裏明珠誰不有，臺邊古鏡自分明。花拈鷲嶺淆訛出，法到曹溪攪擾生。趁入溈山水牯隊，拖犁拽杷任縱橫。</p>
</div>
<div class='div-orig'><p style="margin-left:2em">授學無學人記品第九。</p>
</div>
<div class='div-commentary'><p>慶喜殷勤請舉揚，世尊覿面不囊藏。一瓢惡水驀頭潑，兩眼空花遍界狂。鼓浪金鱗多變化，輾沙跛鱉亂承當。白衣拜相奚為貴，野老門前歌未央。</p>
</div>
<div class='div-orig'><p style="margin-left:2em">法師品第十。</p>
</div>
<div class='div-commentary'><p>滯貨多年不值錢，無端亂撒向人前。偈時那待臨穿井，觸著方知便是泉。雨過幽林山翠溼，風翻野岸浪花鮮。縱饒會得分明去，猶隔迢迢萬八千。</p>
</div>
<div class='div-orig'><p style="margin-left:2em">見寶塔品第十一。</p>
</div>
<div class='div-commentary'><p>從空涌出太奇哉，端的唯憑一指開。移土他方情未已，還身此界體全該。星衡那許容毫髮，藻鑑分明絕點埃。正眼看來成底事，堪憐平地起孤堆。</p>
</div>
<div class='div-orig'><p style="margin-left:2em">提婆達多品第十二。</p>
</div>
<div class='div-commentary'><p>大用無拘體絕倫，於中切忌妄疏親。驢胎馬腹隨遊戲，地獄天堂好寄身。十聖聞時猶喪膽，二乘見處亦傷神。機關撥轉憑誰手，疑殺閻浮幾許人？</p>
</div>
<div class='div-orig'><p style="margin-left:2em">持品第十三。</p>
</div>
<div class='div-commentary'><p>如來慧命任非輕，俯就機宜與麼行。劣相殊形皆幻色，鼠肝蟲臂總虛名。罽賓已受揮鋒讖，嵩嶽親聆裂石聲。為法求人能有幾，況茲叔世難多生？</p>
</div>
<div class='div-orig'><p style="margin-left:2em">安樂行品第十四。</p>
</div>
<div class='div-commentary'><p>證道非難弘道難，道弘無恙可為安。堅持四法環中照，始獲一珠頂上看。柳巷花街隨步舞，樓臺歌館且盤桓。飛塵滿目何曾染，笑傲春風入燒瘢。</p>
</div>
<div class='div-orig'><p style="margin-left:2em">從地涌出品第十五。</p>
</div>
<div class='div-commentary'><p>從門入者豈家珍，爭似胸中流出親？眾愈恒沙超數量，座克法界絕言論。波心明月誰能捉，鏡裏金烏謾可陳。叵耐東君輕漏洩，曉風吹綻滿園春。</p>
</div>
<div class='div-orig'><p style="margin-left:2em">如來壽量品第十六。</p>
</div>
<div class='div-commentary'><p>倒腹傾腸忍不禁，堪憐忒煞老婆心。虛空漫把分邊際，大海徒勞較淺深。夜半木雞啼月冷，天明石犬吠花陰。舌頭坐斷忘言路，一片冰壺自古今。</p>
</div>
<div class='div-orig'><p style="margin-left:2em">分別功德品第十七。</p>
</div>
<div class='div-commentary'><p>別露生涯展化門，暫相投處敘寒溫。磻溪直釣心非餌，任氏垂竿意在鯤。兩岸蘆花天正曉，一江明月碧無痕。滄浪歌罷歸來晚，梳雨斜風度遠村。</p>
</div>
<div class='div-orig'><p style="margin-left:2em">隨喜功德品第十八。</p>
</div>
<div class='div-commentary'><p>堪哂叨叨阿逸多，瞿曇荅處亦須訶。擬將一字留心地，唯恐千生作障魔。月滿真如搖岸柳，風翻般若響庭柯。虛空無耳時常聽，功德於今較幾何。</p>
</div>
<div class='div-orig'><p style="margin-left:2em">法師功德品第十九。</p>
</div>
<div class='div-commentary'><p>解義依經即佛冤，離經亦復是魔言。如能一念知端的，始徹六根見本源。芥納須彌層岌岌，毛吞巨海浪翻翻。葛藤截斷千差隱，折角泥牛出故園。</p>
</div>
<div class='div-orig'><p style="margin-left:2em">常不輕菩薩品第二十。</p>
</div>
<div class='div-commentary'><p>喫水何須用捺牛，唯人曰肯乃方休。珍呈楚國遭刑憲，珠獻隋庭按劍投。拋卻雲門乾矢橛，枯來洞老死貓頭。縱饒碧眼難分辨，千古令人價莫酬。</p>
</div>
<div class='div-orig'><p style="margin-left:2em">如來神力品第二十一。</p>
</div>
<div class='div-commentary'><p>騰騰運用本如然，觸處靈通不假宣。箇箇腳跟皆點地，人人鼻孔自撩天。雲凝大野忘回互，雪覆層巒絕正偏。今日分明重指註，相逢且莫亂流傳。</p>
</div>
<div class='div-orig'><p style="margin-left:2em">囑累品第二十二。</p>
</div>
<div class='div-commentary'><p>求人落艸話匆匆，盡把家私徹底空。就父轉身方是孝，輔君退位始為忠。夜明簾外音回早，古鏡堂前路別通。累及兒孫何日了，波濤遍界鼓春風。</p>
</div>
<div class='div-orig'><p style="margin-left:2em">藥王菩薩本事品第二十三。</p>
</div>
<div class='div-commentary'><p>宿王大士啟前因，只欲時人悟本真。喜見焚身煙未息，神光斷臂血尤新。曉風度水頻敲戶，夜雨穿雲遠叩津。舉目無非求道者，不知誰是報恩人。</p>
</div>
<div class='div-orig'><p style="margin-left:2em">玅音菩薩品第二十四。</p>
</div>
<div class='div-commentary'><p>遊遍山高與水深，相逢彈指幾知心。煙明花笑真三昧，犬吠驢號不二音。意外擬將生一念，目前早已隔千岑。分明日用頭頭事，多少隨流被境沉。</p>
</div>
<div class='div-orig'><p style="margin-left:2em">觀世音菩薩普門品第二十五。</p>
</div>
<div class='div-commentary'><p>普門境界玅難窮，觸處逢源那滯功。三十二形隨類現，百千億相任機通。無心恰似春回谷，有意還如月印空。正與麼時堪喫棒，由來箇裏不同風。</p>
</div>
<div class='div-orig'><p style="margin-left:2em">陀羅尼品第二十六。</p>
</div>
<div class='div-commentary'><p>諮詢為眾廣傳持，拋出陳年一古錐。觸著應須頭腦裂，覷時只教眼睛<span class='corr'>眵</span>。釋迦挈挈尤難會，彌勒惺惺怎得知？可惜韓盧逐塊者，至今尚自苦奔馳。</p>
</div>
<div class='div-orig'><p style="margin-left:2em">玅莊嚴王本事品第二十七。</p>
</div>
<div class='div-commentary'><p>鬼面神頭見未耶，玅嚴睹影眼生花。念興自是分妍醜，機泯誰能驗正邪？轉步南辰空挂劍，藏身北斗謾浮槎。知音不在頻頻舉，千古風流出當家。</p>
</div>
<div class='div-orig'><p style="margin-left:2em">普賢菩薩勸發品第二十八。</p>
</div>
<div class='div-commentary'><p>最後因緣仗普賢，還憑密護果方圓。一心不動群魔隱，四法纔持萬慮蠲。步步目前乘白象，行行舌上吐青蓮。欲知向上通霄路，拋卻筌蹄意始玄。</p>
</div>
<div class='div-orig'><p style="margin-left:2em">總頌。</p>
</div>
<div class='div-commentary'><p>併來武庫盡銷鎔，陣後何勞更犯鋒？海嶽趯翻休覓跡，聖凡抹殺謾留蹤。夜深古殿銀缸滅，秋老荒階玉露濃。萬籟沉沉誰辨的，一輪皓月照孤峰。</p>
</div></div>
<div class='div-w'><p class="pre">　　　<span class='note-inline'>(德溥張應宿張龍程良德敬刻<br/>　　百老和尚語錄第十六卷)</span></p>
</div>
<p class='juan'>百愚斯禪師語錄卷第十六</p>
</div><!-- end of div[@id='body'] -->
</body></html>