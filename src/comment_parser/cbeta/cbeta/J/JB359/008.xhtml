<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百愚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>百愚斯禪師語錄卷第八</p><p class="byline">住國山善權寺嗣法門人智操住青龍隆福寺嗣法門人智湛　編次</p>
<div class='div-other'><a id='mulu22' />
<p class='h1'>住越州雲門顯聖寺語錄</p><p>順治丙申春在青龍隆福寺受請上堂曉風律管動飛灰鵲噪南枝玉破腮正好寒爐煨榾拙使符無奈苦頻催眾兄弟此是顯聖法兄率眾檀護屢請山僧承乏祖庭看來恰似將一百二十斤銅枷鐵鎖不管人擔得起擔不起勉強安在頸項上正是假饒百千劫所作業不忘因緣會遇時果報還自受敢問眾兄弟去則荒卻破院不去有孤顯聖畢竟如何前溪浪接後溪浪越嶺雲聯秦嶺雲。</p>
<p>三門峰巒峻麗澗水潺湲飛鳥難度游魚莫棲到此如何進步蹋著故鄉田地穩方知祖父舊門庭。</p>
<p>佛殿巍巍堂堂煇煇煌煌且置今日韶陽到來作麼生迴避良久云不癡不聾作不得阿家翁。</p>
<p>方丈菱花互照金鎖雙敲生擒銅頭鐵額活捉狂象獰龍縱饒你是釋迦示現毘耶再來到者裏也要與他頂門一錐卓拄杖云放過即不可。</p>
<p>開堂拈疏云不是黃卷赤軸亦非鳥篆蟲文三藏十二部一切修多羅皆從此中流出儻或未見且請宣看指法座云此座高廣獨許有神通者可登顧左右云且看新雲門為諸人顯神通去也陞座拈香云此一瓣香凡有血氣者莫不尊親端為祝延今上皇帝睿智天縱壽域無疆此一瓣香專為滿朝文武護法檀那天轂齊推法輪并轉勿忘鷲峰之囑示現壞佉之身此一瓣香數年以來東拋西擲到處狼藉六回供養天台護國堂上傳曹洞正宗二十八世瑞白雪老和尚用酬法乳之恩就坐清化唯和尚白椎竟乃云只者第一義亙古以來未曾有一人動著今日被我法兄一椎粉碎直得遍天遍地滿眼滿耳無處不是設或踟躕一任請問問龍吟霧起虎嘯風生賓主相逢作麼酬唱師云龍吟霧起虎嘯風生進云舊堂頭退院新和尚到來又如何施設師云看取令行時進云雨過山添色風來水皺紋師云且過一邊乃云適來疏中道諸佛為一大事因緣故出現於世大眾還知大事因緣麼昔世尊在靈山會上拈花示眾金色頭陀破顏微笑世尊將正法眼藏涅槃玅心付囑與彼自是之後展轉相傳二十八祖菩提達磨汎海而來面壁少林始逢二祖神光斷臂安心五傳而至曹溪六祖祖得青原思南嶽讓思下有曹洞雲門法眼讓下有溈仰臨濟自爾一花燦爛五葉芬芳千燈互照萬派競流立君臣明正偏透過三種滲漏超越五位功勳設賓設主奪境奪人或全主全賓全賓全主或主賓互換賓主雙泯九十七種圓相一十九門施設羅籠八表英靈蒐盡十方衲子三句可辨一鏃遼空紅旗閃爍而智眼猶迷白日看山而作者難搆眼聽溪聲耳觀山色不落有無之機迥超情識之見乃至種種展演種種門庭種種三昧究竟將來總不過為此一大事因緣而已若能明得復有何事管教艸木纖芥皆作獅子吼聲鱗甲羽毛齊現毘盧玅相無一門而非法門無一事而非佛事只如今日祝聖開堂又作麼生揮拂云山河明聖德日月壯皇圖復舉湛師翁一日陞座弁山先師問石傘峰頭即不問萬竹林中事若何翁曰三莖四莖曲曰只如石傘峰頭是同是別翁曰三莖四莖曲七莖八莖斜曰還有向上事也無翁曰有曰如何是向上事翁曰七莖八莖斜三莖四莖曲曰向上佛法蒙指示正偏不落有無機翁曰如何是不落正偏一句先師禮拜歸眾乃云一人善射百步穿楊之箭一人能透九曲蟻穴之珠可謂有偏正有回互宛轉虛靈玅協兼到然於洞上宗風大可觀光正眼看來怯似屋裏販揚州當時斯上座若在好與震聲一喝因甚如此不見道獅兒哮吼祖父俱喪清化和尚結椎師下座。</p>
<p>曹山浹水和尚至引座山著翠水騰波南枝梅放鳥爭歌香風何處頻來戶知有崢嶸象駕過眾兄弟若也委悉則時時坐參彌勒處處撞著釋迦可謂不出戶庭而行腳事畢又豈待負笈擔簦梯山航海廣見知識檢點將來也是殘羹餿飯若要新鮮奇特更須鳴鐘伐鼓請我曹山和尚始得。</p>
<p>元旦上堂鳥語初調山光明媚昨日送殘年今朝迎新歲好兄弟會也未張三喫酒李四醉唯有衲僧則不然倦眠竹榻渴飲瓠瓢那管他春回臘盡陽和雪消或向萬竹林中閒行掉臂或去石傘峰頂歌詠青霄說甚葛天氏之民歟無懷氏之民歟得逍遙處且逍遙為什麼聻國清才子貴家富小兒嬌。</p>
<p>至清化唯岑和尚請上堂若論祖師門下事動步喫交揚眉錯過豎拂云諸公各各擎頭戴角俱是宿學飽參必也委悉正好截天根塞尾閭析鄰虛搏宇宙互為賓主不落正偏重整數百年已墜之頹綱再新十餘世老古錐之舊案直教一艸一木咸成寶閣花宮一毛一塵盡現瓊樓玉殿此猶是堂頭和尚塵垢彌勒秕糠釋迦之末技耳或有人出來道將謂雲門多少奇特卻似遼人進豕濫竿齊門山僧云也不妨也不妨昨來覓火和煙得今又擔泉帶月歸。</p>
<p>至曹山浹水和尚請上堂蹋斷羊腸百折路撥開鳥道萬重煙摳衣為訪同門友到此方知別有天所以古云入海不到底不知滄溟之淺深登山不到頂不知宇宙之寬廣而今皆是貴耳賤目徒有登峰造極之名及乎發心動步纔至肇家橋便生到家想十箇有五雙朢崖而退那見者裏門風峻峭住處孤危石壁玲瓏松筠錯落不是人間氣象迥殊兜率家風直得荷玉峰突兀於層霄曹源水瀰漫於大地饒你會得箇通玄峰頂不是人間心外無法滿目青山此正是半山腰裏活計須知萬仞峰頭別有生機始得且道如何是萬仞峰頭事喝一喝達者方知暗裏驚。</p>
<p>道林山鏡愚和尚至引座春風度耶溪煙浪飛晴雨蘭芽爭吐香梅萼流紅乳鳥啼有客來林木悉歡舞好箇目前機目前不可睹諸昆仲不但你會得一機一境一知一見以為奇特饒你具撼乾坤之作略吞佛祖之神通正是繫驢橛子陳年葛藤絆殺生平有甚用處今幸道林和尚光降荒山必也不吝慈悲別震洪音說希有法唯祈大眾殷勤伸請慎勿錯過。</p>
<p>監院請上堂法離高下由人施設事無大小貴乎擔當況我衲僧門下為而無為作而無作更有擊碎須彌的鉗錘聯補虛空的鍼線不種一莖菜接待往來不蓄一粒米聚集龍象雲門一味饑餐渴飲晏起早眠目送斜陽坐聽流水或倚松檻而笑指煙霞或眄庭柯而閒吟風月并不知米價之貴賤廚庫之有無且道憑箇甚麼節目顧左右云問取新監院。</p>
<p>至道林鏡愚和尚請上堂敲唱雙舉沒絃琴上覓知音賓主交參無影枝頭看春色若是奔逸絕塵何必揮鞭見影與麼會得則知道林和尚翦薉鉏荒開天闢地別露家風斬新氣象轉法輪於微塵現寶剎於毫端和泥合水破格為人儻滯見聞勿怪勞攘山岌崿路窈窕虎嘯月澗飛濤片片白雲足下飄道林嶮峻人難到到此方知高更高顧左右云看腳下。</p>
<p>至弁山玄素和尚請上堂箭鋒相拄徒勞話會啐啄同時唯憑作者還有啐啄同時底麼請出相見問昨朝海晏可青今日山搖嶽震未審明甚麼邊事師云人前懶去撒珠璣進云玉笥山畔風光好彌勒峰頭氣象新師云更道始得僧喝師云放汝三十棒乃云華石軒中意不落有無之機靈枝劫外春迥超群象之表非情識所到豈言論可通適來主人道握佛祖機權具衲僧正眼運籌帷幄決勝千里於此薦得正好道合君臣燈傳今古胸懸寶鏡肘佩靈符握百尺龜毛縛不肖之魔子拈千尋兔角趁古塚之精靈奠安法門坐振祖域若以正眼觀來雲門也須喫棒因甚如此孫臏門前不合賣卜。</p>
<p>結夏上堂朱夏已臨祝融司柄清陰錯落枇杷墜葉底之金翠影婆娑石榴噴牆頭之火唯我雲門者裏景致頗異生涯自新或山前搬石屋後澹雲或冒雨耕田披蓑耨艸頭頭合轍處處逢渠勿容逐色尋聲那許沉空滯寂縱饒七佛祖師到此也要教他挑糞潑地何故鄉村四月閒人少老幼安排學種瓜。</p>
<p>弁山玄素和尚至引座也大奇也大奇無情說法不思議大眾適纔鐵壁生光花宮發艷明月向寒崖而照薰風隨畫舫而來且道是甚麼人境界舉法華舉到瑯琊覺處因緣乃云你看他一賓一主一抬一搦發明臨濟家風則不無怎奈都來是個小家子禪何似弁山到來雲門既不問他船來陸來他亦不道在河下步下但只喚侍者汲耶溪水烹爐峰茶一味促膝抵掌談笑寒暄而已且道還是世諦流匝別有佛法良久云須知煙浪裏更有好商量。</p>
<p>寶壽梵則和尚至引座八月秋風何處來紛紛紅紫滿庭堆冰壺簾外遙相照桂影流金掃不開且道是何奇特饒你未兆先知未明先曉胸中蘊百千玅策舌端涌萬斛珠璣又不翅以管窺天以蠡測海未免見笑大方須知有佛祖之所未證古今之所罕聞一著子在畢竟是那一著子卓拄杖云須臾別有新條令打鼓報君君自看。</p>
<p>監院請上堂舉臨濟問監院云甚麼處去來曰州中糶米來濟以拄杖畫一畫云還糶得者箇麼院喝濟便打次見典座舉前話座曰監院不會和尚意濟云你作麼生座禮拜濟亦打者小廝兒將謂有多少奇特不免鼻孔落在兩箇驢漢手裏雲門今日不打者破鼓笛且道如何施設揮拂云靜坐山窗聽水流笑看船子下揚州月滿載桂正秋萬里江天飛白鷗。</p>
<p>震南侍者請上堂菊殘荷盡影蕭條且喜今逢十月朝犬吠寒嵒雲覓洞猿啼老樹鶴歸巢風淡淡葉飄飄江邊漁父持竿立何處樓頭弄玉簫顧左右云大眾會麼昨日有人從江西來忽得箇淮南信且道甚麼信無角鐵牛眠少室黃梅石女夜生兒喝一喝云也是妄通消息。</p>
<p>開爐上堂砂鍋裏活煮佛吞鐵鏊上生煎祖噉眼空宇宙情絕聖凡且道是甚麼人作略試說看問結制開爐叢林舊案不落今時請師垂示師云鑑湖水急舟難渡進云也是矢上加尖師云秦朢峰高鳥畏飛乃云雲門今日開爐不襲諸方舊套將禪道佛法繫綴諸人只要你淨裸裸赤灑灑向猛燄裏藏身劍刃上進步果爾絕後再甦自然欺汝不得正謂得者不輕微明者不賤用識者不咨嗟解者不厭惡到者地位始有問話分不見適來僧問不落今時請師垂示雲門云鑑湖水急舟難渡曰也是矢上加尖雲門又云秦朢峰高鳥畏飛眾兄弟者裏緇素分曉不妨同生同殺同收同放施一機塞斷千聖咽喉露一境換卻衲僧眼睛總非分外若據諸方似者等漢必向明窗下安排待為上賓惟有雲門者裏正好喚來與山僧洗腳何故未曾向你紫羅帳裏撒珍珠在。</p>
<p>寒松首座請上堂驢事猶未去馬事忽到來大抵業緣重重重撥不開諸禪德今是寒松首座自青龍來屈逼雲門為眾敷揚所謂家裏人只好說家常話不可向外打之遶去也且如何是家常話由來父子不相傳切忌逢人更說破。</p>
<p>上堂今日天氣晴明景物舒暢且喜堂中七滿水牯牛箇箇水足艸足安然無虞更有檀信辦齋大眾受供拈拄杖云適來惹得堂中憍陳如尊者忍俊不禁走向玉笥峰頭不覺揚聲拊掌云越州好越州好佳山佳水看不了野老咸歌大有年家家穀米滿栲栳山僧道浙中清水白米飯許你喫若是佛法未夢見在尊者直得滿面慚惶走入諸入袈裟角裏去也大眾還見也未如不見且請歸堂抖擻看。</p>
<p>上堂釋迦掩室於摩竭寶八布衫淨名杜口於毘耶布袋裏錐子須菩提唱無說而顯道掩鼻偷香釋梵天絕視聽而散花矮子看戲者些[車*度]轢鑽有甚用處總不如雲門者裏秦峰萬仞鑑水千尋飛鳥不度別有尊貴一著在諸昆仲要知尊貴一著麼苔封玉殿珠簾隔不種梧桐免鳳來。</p>
<p>鼓山永和尚訃至上堂拈訃云此是永覺和尚一生用不盡的今日徹底露布了也者老漢文武兼才宗說兩備架晏師之聖箭不露鋒鋩續壽昌之心燈迥超今古橫抽寶劍魔魅潛蹤高照菱華野狐喪膽由是芳聲騰乎八閩道價重於諸方俄而轉步南辰蹋翻北斗何期末後一段光明不覺三千里外射入玉笥峰頭大眾會麼法苑柱傾禪河檣倒弱喪了無歸長夜何日曉真堪哀亦懊惱大事分明須趁早不用區區向外尋喝一喝云大家照顧衣中賓。</p>
<p>元旦上堂第一義且置新年佛法有人道得雲門拄杖子兩手分付去也問當陽顯露物物全彰如何是應時及節句師云爆竹驚山鬼進云東風知此意艸木洩天機師云菱花照野狐僧喝師便打問殘臘已盡春回首萬彙滋榮事若何師云雨歇千江靜進云恁麼則物物盡沾恩師云風回萬籟號乃拈拄杖云天得之高地得之厚日月得之以常明江海得之以不竭君得之為堯舜臣得之為皋陶巍巍乎蕩蕩乎不可得而名焉者裏搆去自然上無攀仰下絕己躬坐斷報化佛頭不落去來現在可以易今換古旋乾幹坤豈待麥秀雙岐禾登九穗鳳凰來儀麒麟出現然後為祥為瑞雖然只今陞座祝聖又作麼生卓一卓云皇風一片無高下萬里山河錦繡中。</p>
<p>解制上堂春風似剪春雨如膏柳眼初開耶溪浪梅腮乍笑越嶺香飛化母獻無作之工東君行不言之令列祖真機宛爾衲僧活計現成正當此時直得芒鞋得志徐行蹋斷流水聲拄杖爭雄縱觀寫出飛禽跡說甚南天台北五臺有佛處無佛處一任你推到須彌填卻大海倒去顛來橫行直撞誰奈渠何又古人道末後一句始到牢關把斷要津不通凡聖諸人作麼生轉身吐氣山僧別有一箇方便逢人不得錯舉拈拄杖一時打散。</p>
<p>元宵上堂今日好箇時節特為諸人饒舌星橋與火樹聯輝寶炬與燈毬映徹家家簫鼓頓催處處笙歌相接觀音菩薩大啟圓通迦葉尊者舞不歇知不知瞥不瞥不是門庭圖鬧熱○大眾看看唯有者箇非明非暗無古無今修羅不能障其光八風不能動其體寂歷孤圓包含萬象諸人又作麼生賞鑑去年雲掩中秋月今歲元宵雨打燈。</p>
<p>求嗣請上堂梅花初結子幽蕙孕香胎是處靈苗秀金刀翦不開舉曹山因僧問子歸就父因甚父全不顧山云理合如是僧云父子之恩何在山云始成父子之恩僧云如何是父子之恩山云刀斧劈不開可惜曹山放過者僧若到雲門正好喫棒果是父子之恩曠大劫來未曾違背說甚顧與不顧大眾於此委悉自然頭頭奉重念念無虧道合君臣機投父子克紹人天聖種相承佛祖徽猷所謂兒孫得力室內不知且道室內是麼人多栽無影竹晝夜引清風。</p>
<p>上堂春山疊亂青春水漾虛碧寥寥宇宙間獨立朢何極雪竇老人恁麼道也是將常住果子私作人情未免傍觀者哂雲門今日有件好事曾不相瞞唯要大家共委揮拂云雲間有信到江南千里持來幾箇諳獨喜梅花知此意且道是甚麼意喝一喝云參。</p>
<p>次賢法師木主入先覺堂請上堂法不孤起仗境方生卓拄杖云適來三千大千世界十八相一時震動所謂動遍動等遍動起遍起等遍起踊遍踊等遍踊震偏震等遍震吼遍吼等遍吼擊遍擊等遍擊乃至山河大地艸木昆蟲一一放大光明現大神變證大三昧若也見得聞得則知次法主時時為諸人說摩訶衍法離四句絕百非生而無生滅而無滅來如羺羊挂角去似鸞鳳衝霄又古人道懷州牛喫禾益州馬腹脹天下覓醫人炙豬左膊上畢竟是何教所攝卓一卓云堪憶當年陸大夫只合笑兮不合哭。</p>
<p>金仙蕃光和尚訃音至上堂雲漠漠雨淒淒鳥獸哀鳴艸帶悲可恨春風何太惡忽吹明月落前溪大眾且道金仙和尚果去世耶果不去世耶若謂去世又經中道涅槃生死猶如作夢既爾是夢安可為實若謂不去世即今金仙和尚甚處行履者裏端的一回則見此方化畢他土緣興在在分形時時垂手去來坐立常演斯事而無懈倦又安有生滅去來之相若未端的更須諦聽以拂擊案云哀哉哀哉已矣已矣兄在吳山我居越水雖則同條生卻不同條死休思量急須委分付行人仔細聽鷓鴣啼出深花裏。</p>
<p>蘭溪文峰樵之和尚至引座雨濯崔嵬碧風搖菡萏香分明無限意何必待商量諸昆仲還委悉麼山僧尋常恰如箇蚱蜢子相似等閒捏著便有點子汁水若不捏著要一星也無又安有禪道佛法挂人脣齒若乃指顧風雲舌翻雷電蘊駭眾驚群之作略懷<span class='corr'>滔</span>天浴日之波瀾山僧直得退身三舍袖手旁觀今日幸有文峰和尚在仰勞大眾請試說看。</p>
<p>結制上堂雲門今日開爐家法由來迥異任是鐵額銅頭也須一擊粉碎眾中有不假鉗錘者出來驗看問單明偏正即為儱侗執著玄要又成瞞盰去此二途如何折合師云句裏掀翻鉤鎖意腳頭不被葛藤纏進云慈雲普覆三千界法雨均沾萬億洲師云識取鉤頭意莫認定盤星乃拈拄杖云果能會去一任磅礡虛空虀粉萬象鍼鋒頭上走馬輥毬萬仞崖前揮戈舞劍三百六十骨節節節現無邊玅身八萬四千毛孔孔孔涌無盡剎海若也疑而不信信而不決山僧與你敲其骨剔其髓洗其腸滌其胃只教露柱開花燈籠結子正恁麼時㘞地一聲始知成佛其來久矣雖然若到雲門猶是階下漢如何得不落階級卓一卓云欲透禹門三級浪更聽平地一聲雷。</p>
<p>冰石禪師為母入塔請上堂欲超生死路須透祖師關眾中莫有透關者麼出來相見問那吒太子析肉還母析骨還父意旨如何師云紅日照粉牆進云然後現本身運神通為父母說箇甚麼法師云清霜橫谷口僧禮拜師打云切忌向者裏轉卻乃云大功不宰至道忘言善法堂前不談仁義選佛場內那論孝道今是冰石法姪送母入塔兼請說法以嚴報土大眾若說身體髮膚不敢毀傷此世間之孝若說修寂滅證真常昇忉利入泥犁而說法救親此出世間之孝須知更有超過世出世間一著子如何是超過世出世間一著子揮拂云聊憑龜毛拂舒此長舌相於一微塵裏廣演摩訶衍不常復不斷不有亦不無四句與百非一切皆俱遣善哉正心尼而證如是法持戒如皎月其行似嚴霜廣行利益事不作福德想撒手任縱橫往來不變易抹過上頭關方名大解脫作麼生是上頭關揮拂云喚起無舌人問取天邊月。</p>
<p>履元乾禪師入塔請上堂玅用縱橫不拘逆順靈機廓落那滯偏圓○大眾若也見得則知我履元法姪不動威儀而入諸正受不假聲色而現大神通橫身於三界之外獨步於萬象之先鞭起泥牛耕破鑑湖月色趁回木馬衝開越嶺煙霞或此土為瑞為霖或他方為明為導來也類中混跡去也炭裏藏身然此猶是勳勞邊事作麼生是全超不借擊拂云佛祖位中留不住夜深怎肯宿蘆花。</p>
<p>顧護法誕日請上堂若人識得心大地無寸土滿耳不可聞滿目不可睹若更問如何不妨從頭舉昔趙州因僧問柏樹子還有佛性否州云有曰既有佛性未審幾時成佛州云待虛空落地曰虛空幾時落地州云待柏樹子成佛師豎拂云大眾還見柏樹子成佛麼一時普令十方國土山河大地其中所有樓臺殿閣園林池沼花木鳥獸一一放大光明現大神通舒廣長舌說無量壽佛法門無量眾生得金剛不壞三昧大眾只如柏樹子成佛是阿誰授記復揮拂云山之高海之闊珊瑚枝枝撐著月堂前露柱笑燈籠南極老人喫一摑阿呵呵真玅絕彭祖奇壽八百春有話不向妻兒說。</p>
<p>至周浦善慶菴請上堂翦翦西風黃葉天霜舠驚起鷺鷥眠生涯拙且隨緣月明滿載泛溪煙所以道森羅萬象古佛家風碧落青霄道人活計到者裏既不分廛市山林又那管城隍聚落頭頭法法總是自己光明剎剎塵塵無非當人玅用於斯薦得正好隨緣作主遇處即宗扇祖風於末運舒化日於中天四眾瞻依人天有慶雲門如此告報還有共相委悉者麼喝一喝云長安風月貫今古那箇男兒摸壁行。</p>
<p>上堂若論此事大不容易到此也須是箇人始得不然縱使勞瞎眼睛坐斷脊梁遊遍百城參遍知識枉受伶俜終無所獲昔世尊在靈山會上拈花示眾惟有飲光破顏微笑當時可謂無人蓋人天百萬常聞世尊有法可說有佛可成有生可度把作實法會殊不知世尊驀地裏將箇驢屎彈子換卻眼睛然而小根劣解詎可得哉豎拂云大眾會麼世尊拈花山僧豎拂且道是同是別若謂是同諸人何不悟去若謂是別別在甚處者裏分析得出參學事畢設或未然更有一偈九十春光今欲暮殷勤努力莫虛度風和日暖曬花天柳綠鶯啼醉客處一段真機絕覆藏滿前好景分明露參禪人急須悟擬去千尋不可攀肯來兩手相分付且道分付箇甚麼遂喝一喝下座。</p>
<p>薦亡請上堂秋林黃葉戰寒聲隔壟疏鐘扣月明驚破玉人霜夜夢不勞彈指證無生。</p>
<p>上堂第一義會也未無孔鐵鎚百雜碎堆山積嶽不須尋塞壑填溝值甚屁靈山拈花少室斷臂直至而今成特地與蛇添足不知慚白璧無瑕徒點類當臺覿面為君拋擲拂云咄莫學韓盧去逐塊。</p>
<p>至日上堂書雲節屆亞歲忻逢正四方納泰之初亦萬彙昭蘇之始岸柳揚眉而待臘壟梅含笑以迎春此時此景慶無不宜到者裏還受用得著麼邇來有般孟八郎便道衲僧家但知身冷加衣肚饑持缽倦向長連床上伸腳打睡健去積玉橋邊掉臂經行又那管晷運推遷寒暑代謝陰陽之消長否泰之去來所謂衲被幪頭萬事休復有何事諸昆仲莫錯會好者箇說話正是那古廟裏香爐蹄涔中死水有甚用處須知人人腳跟下別有一條生機活路始得喝一喝云也是趙婆沽酢。</p>
<p>薦夫請上堂量等虛空界示同虛空法證得虛空時無是無非法豎拂云唯有者箇量包虛空體周法界修證不能該是非不能到者裏見得便見敬仁潘君從本以來無生無滅無迷無悟直下與三世諸佛同一心性同一見聞同一住處同一天真說甚蓮邦薉土盡大地總是當人本來面目設或沉吟莫怪山僧塗糊一上白雲去復還且喜青山依舊夜靜煙消柳寒曉晴雪霽梅瘦冰壺影浸水晶簾巧丹青描不就可憐無限風光復揮拂云聊憑者些兒盡情漏逗震聲一喝云是何言歟便下座。</p>
<p>上堂舉昔淨居無相尼一日上堂卓拄杖曰觀音入普賢出文殊穿靴水上立抬眸鷂子過新羅石火電光追不入乃云者般說話大似只會抱不哭的孩子若是向上提持衲僧巴鼻總欠悟在雲門則不然豎拂云看看觀音普賢文殊都被者箇穿卻鼻孔了也大眾且道拂子有何神通具何三昧便爾如是擊拂云戴角披毛混異類慣同佛祖結冤家問如何是正中偏師云啞子喫黃連如何是偏中正師云猿猴佩古鏡如何是正中來師云爐中菡萏開如何是兼中至師云風月兩相契如何是兼中到師云石虎戴紙帽進云五位已蒙師指出向上宗乘示阿誰師卓拄杖云向者裏會取進云自從舞得三臺後拍拍元來總是歌師云只恐不是玉。</p>
<p>上堂釋迦老子道若能轉物即同如來殿後是玉笥峰門前是芙蓉岸作麼生轉以拂擊案云風獵獵兮冷雲天鳥啾啾兮寒林薄梅欲開兮猶未開雪欲落兮不肯落寄語遊人及早歸家山勿使空蕭索。</p>
<p>解制上堂今朝臘月八特地為叨呾不用睹明星更有好機筈卓拄杖云獨有者箇上座楞楞層層藞藞苴苴不與佛祖同儔安容萬法為侶拈起也地坼天崩山搖海沸象王失截流之勢放下也雲收霧<span class='corr'>斂</span>月皎風清野干縱奮迅之威諸昆仲今日放下即是拈越即是以拄杖畫一畫云劃開鑑水漫天網看取衝霄俊鶻飛。</p>
</div>
<div class='div-w'><p class="pre">　　　<span class='note-inline'>(栴檀菴德孫備資敬刻<br/>　　百老和尚語錄第八卷)</span></p>
</div>
<p class='juan'>百愚斯禪師語錄卷第八</p>
</div><!-- end of div[@id='body'] -->
</body></html>