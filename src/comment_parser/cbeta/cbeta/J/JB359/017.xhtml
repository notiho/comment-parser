<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百愚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>百愚斯禪師語錄卷第十七</p><p class="byline">住國山善權寺嗣法門人智操住京兆薦福寺嗣法門人智覺　編次</p>
<div class='div-other'><a id='mulu42' />
<p class='h1'>源流頌</p>
<div class='div-orig'><p>第一祖菩提達磨大師至金陵，武帝問曰：「如何是聖諦第一義？」祖曰：「廓然無聖。」曰：「對朕者誰？」祖曰：「不識。」帝不契。遂渡江至少林。一日，命諸門人曰：「汝等各言所得。」最後慧可禮三拜，依位而立。曰：「汝得我髓。」</p>
</div>
<div class='div-commentary'><p style="margin-left:1em">廓然無聖箭鋒機，不契徒勞入禁幃。拂袖江頭乘葦去，蹋翻明月亂流輝。風凜冽，雪紛飛，禪林從此始多非。謾云皮髓都分盡，剩有芒鞋遮面歸。</p>
</div>
<div class='div-orig'><p>第二祖慧可大師參初祖，立雪斷臂，悲淚求法。祖曰：「諸佛最初求道，為法忘形。汝今斷臂我前，求亦可在，易名慧可。」師曰：「諸佛法印，可得聞乎？」曰：「諸佛法印，非從人得。」師曰：「我心未寧，乞師與安。」曰：「將心來與汝安。」師曰：「覓心了不可得。」曰：「與汝安心竟。」</p>
</div>
<div class='div-commentary'><p style="margin-left:1em">梅枝孕玉少林春，立雪空階太苦辛。佛法若從斷臂得，西天東土沒全人。</p>
</div>
<div class='div-orig'><p>第三祖鑑智僧璨大師以居士參二祖，曰：「弟子身纏風恙，請和尚懺罪。」曰：「將罪來與汝懺。」士良久曰：「覓罪了不可得。」曰：「與汝懺罪竟，宜依佛法僧。」士曰：「今見和尚，已知是僧。何名佛、法？」曰：「是心是佛，是心是法，法、佛無二，僧寶亦然。」士曰：「今日始知罪性不在內、外、中間。如其心然，佛法無二也。」即為薙髮。</p>
</div>
<div class='div-commentary'><p style="margin-left:1em">丹砂九轉，璿璣一撥。食牛之氣，自爾天生。迦陵之音，迥然蘊殼。頓空罪性兮霜月沉空，至道無難兮薰風解籜。莫莫莫，須斟酌，謾將風恙累兒孫，病差何假驢馱藥？</p>
</div>
<div class='div-orig'><p>第四祖大醫道信大師沙彌時，年十四，禮三祖曰：「願和尚慈悲，乞與解脫法門。」曰：「誰縛汝？」師曰：「無人縛。」曰：「何更求解脫乎？」師言下大悟，服勞九載，屢試玄微。</p>
</div>
<div class='div-commentary'><p style="margin-left:1em">臘盡寒初散，春來雪自融。霧深知變豹，浪暖看飛龍。月落江眉暗，雨添花淚紅。玉關人去後，千古動悲風。</p>
</div>
<div class='div-orig'><p>第五祖大滿弘忍大師兒時造四祖，祖曰：「汝何姓？」師曰：「姓即有，非常姓。」曰：「是何姓？」師曰：「是佛性。」曰：「汝無姓耶？」師曰：「性空故無。」祖識是法器。</p>
</div>
<div class='div-commentary'><p style="margin-left:1em">河出圖，洛出書。丹山之鳳，蚌腹之珠。其翱翔也縱橫而莫遏，其圓潤也宛轉而無拘。黃梅老，黃梅老，栽得青松惹煩惱。至今六月尚餘寒，千古萬古月皎皎。</p>
</div>
<div class='div-orig'><p>第六祖大鑑慧能大師參五祖，問：「汝從何來？」師曰：「嶺南。」曰：「欲須何事？」師曰：「唯求作佛。」曰：「嶺南人無佛性，若為得佛？」師曰：「人即有南北，佛性豈然？」祖異之，乃曰：「著槽廠去。」師遂服勞於杵臼間。因祖索偈，欲付衣法，師和偈曰：「菩提本無樹，明鏡亦非臺。本來無一物，何處惹塵埃？」祖呼入室，密授心宗衣缽，令渡江。</p>
</div>
<div class='div-commentary'><p style="margin-left:1em">相逢狹路難避，腦後一鎚見腮。落落玄關頓斷，重重金鎖雙開。霜寒鶴唳，露冷猿哀。傳衣夜半成何事，南北紛紛起禍胎。</p>
</div>
<div class='div-orig'><p>第七祖青原行思大師參六祖，問：「當何所務，不落階級？」曰：「汝曾作什麼來？」師曰：「聖諦亦不為。」曰：「落何階級？」師曰：「聖諦尚不為，何階級之有？」祖深器之，即令首眾。</p>
</div>
<div class='div-commentary'><p style="margin-left:1em">跣足披蓑度別岑，相逢切忌話威音。掀翻麟閣勳勞泯，擊碎菱花影象沉。靄靄寒雲籠嶽頂，團團皓月蕩波心。金牛不喫凡間艸，曉入滄溟無處尋。</p>
</div>
<div class='div-orig'><p>第八祖南嶽石頭希遷大師參青原，原問曰：「子何方來？」師曰：「曹溪。」曰：「將得甚麼來？」師曰：「未到曹溪亦不失。」曰：「若恁麼用，去曹溪作甚麼？」師曰：「若不到曹溪，爭知不失？」師又曰：「曹溪大師還識和尚否？」曰：「女今識我否？」師曰：「識又爭能識得？」曰：「眾角雖多，一麟足矣。」</p>
</div>
<div class='div-commentary'><p style="margin-left:1em">入門一句辨疏親，識寶還他碧眼人。眾角雖多何足貴，彩雲端裏產麒麟。</p>
</div>
<div class='div-orig'><p>第九祖藥山惟儼大師參石頭，問：「直指人心，見性成佛，伏望指示。」曰：「恁麼也不得，不恁麼也不得，恁麼不恁麼總不得。子作麼生會？」師罔措。復至馬祖，仍伸前問，於揚眉瞬目處契悟，便禮拜。曰：「你見甚麼道理便禮拜？」師曰：「某甲在石頭處如蚊子上鐵牛。」曰：「汝既如是，善自護持。」後返石頭，頭曰：「言語動用沒交涉。」師曰：「非言語動用亦沒交涉。」曰：「我者裏鍼劄不入。」師曰：「我者裏石上栽花。」頭然之。</p>
</div>
<div class='div-commentary'><p style="margin-left:1em">南海瞎波斯，撞入羅剎鬼國，把家珍盡傾。鼻孔剛剛捨得，午夜特牛生箇兒，五彩黃金額。看他蹋斷滄溟，撐出那珊瑚枝上月。</p>
</div>
<div class='div-orig'><p>第十祖雲嵒曇晟大師參藥山，山問：「甚處來？」師曰：「百丈。」曰：「百丈有何言句？」師舉百味具足話。曰：「鹹則鹹味，淡則淡味，不鹹不淡是常味。作麼生是百味具足？」師無對。又問：「更說甚麼法？」師曰：「有時道，三句外省去，六句內會取。」曰：「三千里外，且喜沒交涉。」又問：「更說甚麼法？」師曰：「有時上堂，大眾立定，以拄杖一時趁散，復召曰：『大眾』，眾回首，丈曰：『是什麼？』」曰：「何不早恁麼道？今日因子，得見海兄。」師於言下頓省。</p>
</div>
<div class='div-commentary'><p style="margin-left:1em">凍鎖幽人眠雪屋，金鞭擊碎蒼龍窟。爻象動而悔吝生，鳥篆成而鬼神哭。續鸞膠，截鼇足，環樞玅轉無拘束。獅子教兒迷子方，六即一兮一即六。</p>
</div>
<div class='div-orig'><p>第十一祖洞山良价大師參雲嵒問「無情說法」有省，乃曰：「也大奇，也大奇！無情說法不思議。若將耳聽終難會，眼裏聞聲始得知。」後因過水睹影大悟，有偈曰：「切忌從他覓，迢迢與我疏。我今獨自往，處處得逢渠。渠今正是我，我今不是渠。應須恁麼會，方得契如如。」</p>
</div>
<div class='div-commentary'><p style="margin-left:1em">睹影逢渠不是渠，到家何必鴈傳書？曉風吹破梅花夢，香霧輕沾粉蝶鬚。月上珠簾剛夜半，天明玉漏催更箭。當軒秦鏡絕狐蹤，禁殿無人誰敢犯？</p>
</div>
<div class='div-orig'><p>第十二祖雲居道膺大師參洞山，山問：「甚處來？」師曰：「翠微。」曰：「翠微有何言句？」師曰：「微供羅漢，某問：『供養羅漢還來否？』曰：『每日你噇箇甚麼？』」曰：「實有此語否？」師曰：「有。」曰：「不虛參見作家來。」山又曰：「吾聞思大和尚生倭國作王，是否？」師曰：「若是，思大和尚佛亦不作。」山然之。</p>
</div>
<div class='div-commentary'><p style="margin-left:1em">險處連推不倒，直須出手相扶。一枝別露春色，風月猶殊帝都。</p>
</div>
<div class='div-orig'><p>第十三祖鳳棲同安道丕大師，僧問：「如何是和尚家風？」師曰：「金雞抱子歸霄漢，玉兔懷胎入紫微。」曰：「忽遇客來，將何祗待？」師曰：「金果早朝猿摘去，玉花晚後鳳銜來。」</p>
</div>
<div class='div-commentary'><p style="margin-left:1em">徹底打開寶藏，傾來滿地奇珍。就中那復擇疏親？博施逢人不吝。家風凜凜，無比尊貴，堂堂絕倫。凡流切莫妄評論，此箇門牆萬仞。</p>
</div>
<div class='div-orig'><p>第十四祖鳳棲同安志大師參先同安，將示寂，上堂曰：「多子塔前宗子秀，五老峰前事若何？」如是三舉，眾無對，師曰：「夜明簾外排班立，萬里歌謠道太平。」安曰：「須是者驢漢始得。」</p>
</div>
<div class='div-commentary'><p style="margin-left:1em">老不休心更可嗟，教兒汲汲做人家。恁麼舉，太周遮，遺來枯井填難滿，日後方知怨恨爺。</p>
</div>
<div class='div-orig'><p>第十五祖梁山緣觀大師上堂曰：「垂絲千尺，意在深潭。一句橫空，白雲自異。孤舟獨棹，不犯清波。海上橫行，罕逢明鑑。」僧問：「師唱誰家曲，宗風嗣阿誰？」師曰：「龍生龍子，鳳生鳳兒。」</p>
</div>
<div class='div-commentary'><p style="margin-left:1em">蘆花碎翦補羊裘，鶴影悠悠，雲影悠悠。七里灘邊獨放舟，深也拋鉤，淺也拋鉤。盲龜釣盡始方休，雨又將收，風又將收。水天虛碧看飛鷗，月滿枝頭，霜滿枝頭。</p>
</div>
<div class='div-orig'><p>第十六祖太陽警玄大師參梁山，問：「如何是無相道場？」山指觀音像曰：「者是吳處士畫底。」師擬進語，山急索曰：「者是有相底，如何是無相底？」師遂有省，便禮拜。曰：「何不道取一句？」師曰：「道即不辭，恐上紙筆。」曰：「此語上碑去在。」師獻偈曰：「我昔初機學道迷，萬水千山覓見知。明今辨古終難會，直說無心轉更疑。蒙師點出秦時鏡，照見父母未生時。如今覺了何所得？夜放烏雞帶雪飛。」山謂：「洞上之宗可倚。」一時聲價藉甚。</p>
</div>
<div class='div-commentary'><p style="margin-left:1em">有相無相，重加鹽醬。鏡愈磨而痕生，工多巧而璞喪。擬尋思，莫輕放，到此還須喫痛棒。且道利害在甚麼處？咄！不用擔枷過狀。</p>
</div>
<div class='div-orig'><p>第十七祖投子義青大師，僧問：「師唱誰家曲，宗風嗣阿誰？」師曰：「威音前一箭射透兩重山。」曰：「如何是相傳底事？」師曰：「全因淮地月，得照郢陽春。」曰：「恁麼則入水見長人也。」師曰：「祇知荊玉異，那辨楚王心？」僧禮拜，師隨以拂子擊香几一下。</p>
</div>
<div class='div-commentary'><p style="margin-left:1em">重關覿面勢崔巍，一蹋鴻門兩扇開。香象截流無阻隔，鯤鵬展翼任徘徊。任徘徊，看變態，等閑直透威音外。桐谿從此顯家聲，一夜春風敷萬卉。</p>
</div>
<div class='div-orig'><p>第十八祖芙蓉道楷大師謁投子，問：「佛祖言教如家常茶飯，離此之外別有為人處麼？」曰：「汝道寰中天子敕，還假堯舜禹湯也無？」師欲進語，子以拂摵師口曰：「汝發意來早有三十棒也。」師大悟，再拜便行。曰：「且來闍黎。」師不顧。曰：「汝到不疑之地耶？」師掩耳而出。</p>
</div>
<div class='div-commentary'><p style="margin-left:1em">家寶不須外尋，衣珠豈向他索？雖然掩耳便行，面目被人換卻。面目換來見也無，一條楖栗兩相扶。只解扶兮不解倒，可憐父子入荒艸。</p>
</div>
<div class='div-orig'><p>第十九祖鹿門自覺大師參芙蓉，問：「胡家曲子不墮，五音韻出青霄。請師吹唱。」曰：「木雞啼夜半，鐵鳳叫天明。」師曰：「恁麼則一句曲含千古韻，滿堂雲水盡知音。」曰：「無舌童兒能解和。」師曰：「作家宗師，人天眼目。」曰：「禁取兩片皮。」師從此悟入，遂承印記。</p>
</div>
<div class='div-commentary'><p style="margin-left:1em">綠暗園林春欲暮，長安煙景仍如故。五陵公子問歸路，遙指顧花開何事。風偏妒泣血，子規啼不住。窮愁無限向誰訴，回首家山月滿戶。急轉步，度水休教溼卻褲。</p>
</div>
<div class='div-orig'><p>第二十祖青州希辨大師參鹿門，得言外旨，出住中都萬壽，嘗設百問，曰：「聲前薦得，落在今時；句後承當，迷頭認影。作麼生是空劫<span class='corr'>已</span>前自己？」又曰：「有口讚不盡，無言心自明。是則裂破虛空，不是則鬼家活計。上入端的處，道將一句來。」</p>
</div>
<div class='div-commentary'><p style="margin-left:1em">劍按當門，鍼投水碗。象骨輥毬，紫湖看犬。直饒費盡精神，也是徐六擔板。擔板流，沒來由，卻把真金喚作鋀。令人翻憶青州老，恩大難將雨露酬。</p>
</div>
<div class='div-orig'><p>第二十一祖大明寶大師參青州，問：「離四句，絕百非，請師直指西來意？」曰：「昨日有人問，打出去也。」師曰：「今日又如何？」曰：「你恁麼不識痛癢。」師禮拜。曰：「可惜許棒折也。」師直得汗下。後上堂：「輪王寶藏如赤窮底人，酒店腰帶如大富底事。掉轉身來撞著沒面目漢，要拳便拳，要踢便踢。誰知我洞上家風別有擒虎頭、收虎尾底宗旨。會麼？玉犬徹夜行，不知天已曉。」</p>
</div>
<div class='div-commentary'><p style="margin-left:1em">芙蓉影落澂江水，冷笑刻舟子底事。披霜曉夜行，浪蕩天涯，興盡狂心死。死後重甦卻為誰？新月澹蛾眉，醉臥花陰渾不管。好飲無錢，酒債何時滿？</p>
</div>
<div class='div-orig'><p>第二十二祖王山體大師侍大明於生臺，見雀拾食，乃拍手，雀飛去。明撫師背，師驚顧。曰：「若是雀子，我孤負你；不是雀子，你孤負我。」師罔措。曰：「幸是可憐生，互相孤負去。」師豁然。後上堂：「還有衝流度刃者麼？」僧從東過西、從西過東。師曰：「未得一場榮，先刖兩脛足。」曰：「也知和尚慣用此機。」師曰：「罪不重科。」僧擬議，師便打。</p>
</div>
<div class='div-commentary'><p style="margin-left:1em">我負你，你負我，麻纏不住紙重裹。狻猊爭肯被羅籠，迸斷黃金無縫鎖。白日昏兮霧漫漫，浮雲散兮山朵朵。一聲哮吼隕空花，柳魅山魈沒處躲。</p>
</div>
<div class='div-orig'><p>第二十三祖雪岩滿大師初參普照，照曰：「兄弟年俊，正宜叩參。我當年念念以佛法為事。」師避席，進曰：「和尚而今如何也？」曰：「如生冤家相似。」師曰：「若不得此語，幾乎枉行千里。」照下禪床握師手曰：「作家那。」後造王山，山舉洞山睹影因緣，師疑之，閱頌至「折合終歸炭裏坐」大悟，曰：「今日方知病即藥也。」呈山，山曰：「料掉沒交涉。」師曰：「和尚此回瞞我不得。」</p>
</div>
<div class='div-commentary'><p style="margin-left:1em">胸積經綸，舌藏利劍，不露鋒鋩，埋兵索戰。好作家，猶未善，平地可憐親被陷。翻得身來是幾時，花開二月春將半。也大奇，也大奇，男兒志在青雲上，投筆封侯更有誰？</p>
</div>
<div class='div-orig'><p>第二十四祖萬松行秀大師參勝默有省，復看玄沙未徹語，請益雪岩，岩曰：「待你頭生角、腳手生爪牙，然後討棒喫。」師偶見雞飛鳴，大悟，曰：「今日不惟捉敗沙老虎，亦乃捉敗岑大蟲也。」曰：「不怕我笑你那。」</p>
</div>
<div class='div-commentary'><p style="margin-left:1em">忽聞架上一聲雞，蝶夢驚回月墜西。謾道山河歸至德，首陽千古話夷齊。</p>
</div>
<div class='div-orig'><p>第二十五祖雪庭福裕大師參萬松，松問：「何處得箇消息來？」師曰：「老老大大，向學人納敗闕。」曰：「老僧過在何處？」師曰：「學人且禮拜，暫為和尚蓋覆卻。」松大喜，遂印可。後問僧：「面壁石有人看見達磨影者麼？」曰：「今日幸遇和尚。」師曰：「拄杖子今日幸遇上座，乞供養他一頓。」遂打三棒。曰：「恩大難酬。」師擲下杖曰：「脹殺懷州牛。」</p>
</div>
<div class='div-commentary'><p style="margin-left:1em">恁麼來，看變動，謾張兔網去羅鳳。偏圓回互兩無傷，捩轉機關全玅用。杜禪流，休賣弄，縱時擒，擒時縱，棒頭有眼須珍重。懷州脹殺一條牛，嚇得蝦蟆跳入甕。</p>
</div>
<div class='div-orig'><p>第二十六祖靈隱文泰大師參雪庭。庭曰：「當機一句，試拈出看？」師擬開口，曰：「家產被人籍沒了也，還在者裏叫屈？」師撫掌曰：「誰奈我何？」曰：「者風顛漢。」後上堂：「塵劫來事，只在於今。河沙玅德，總在心源。試教伊覿面相呈，便不解當風拈出。且道過在何處？」卓拄杖曰：「只為分明極，翻令所得遲。」</p>
</div>
<div class='div-commentary'><p style="margin-left:1em">腦後張弓，就地彈雀。放去收回，死蛇弄活。活來毒氣便傷人，說甚南山鱉鼻惡？老蒼天，老蒼天，白頭婆子搽脂粉，卻向人前賣少年。</p>
</div>
<div class='div-orig'><p>第二十七祖還源福遇大師參靈隱，聞舉「切忌從他覓，迢迢與我疏」語，即領悟，曰：「今日捉敗老賊也。」隱喝出。後僧問：「如何是祖師西來意？」師曰：「風送泉聲來枕畔，月移花影到窗前。」</p>
</div>
<div class='div-commentary'><p style="margin-left:1em">得意謾將說向人，畫龍點眼未為真。揭開翡翠簾初曉，拂卻鸞臺鏡上塵。風送泉聲休逐響，月移花影別家春。重重指出何勞問，少室庭前雙桂新。</p>
</div>
<div class='div-orig'><p>第二十八祖香嚴文才大師讀證道歌，至「幻化空身」契悟，乃謁源求證，源曰：「祇如道『君不見』，是指阿誰？」師曰：「覿面親呈，更無回互。」曰：「墮坑落塹漢，作恁麼語。」師曰：「和尚作麼生？」曰：「汝口聻？」師曰：「勘破了也。」源休去。</p>
</div>
<div class='div-commentary'><p style="margin-left:1em">老鼠偷油打破燈，鄰家日午罵三更。可憐笑殺人無數，月裏嫦娥夢不成。勘破了，且低聲，鷺鷥腳上螞蝗釘。</p>
</div>
<div class='div-orig'><p>第二十九祖萬安子嵒大師初參息菴有省，復參香嚴，呈解，嚴曰：「子不聞蠱毒之家水莫嘗否？」師曰：「也須吞得去、吐得出，始是肚皮。」曰：「蒼天中更添冤苦。」師曰：「謝和尚印可。」曰：「未在。」復閱《寶鏡三昧》，大豁疑礙。後上堂：「我不學諸方，說禪浩浩地，魔魅人家男女。」僧問：「達磨面壁時如何？」師曰：「正是浩浩禍胎。」曰：「如何得勦絕去？」師曰：「倒槎芒繩縛鬼子，須是其人。」</p>
</div>
<div class='div-commentary'><p style="margin-left:1em">獨眼獰龍，夜生角虎。反掌為雲，覆掌為雨。焚劫之火，不礙吸噓。蠱毒之水，何妨吞吐？鶴翥翼而難留，箭離絃而莫阻。橐籥乾坤，紛紜宇宙。撲碎虛空萬象沉，離婁有目還如瞽。</p>
</div>
<div class='div-orig'><p>第三十祖凝然了改大師參萬安，安曰：「路逢死蛇莫打殺，無底籃子盛將歸。此是洞上宗旨，若是莽鹵禪和，如何透得？」師曰：「莫是背觸不得底麼？」曰：「笑破山僧口。」師罔措。曰：「你在鬼窟裏討甚麼碗？」師愈不安。一日，嚴上堂曰：「一言迥脫，獨拔當時。」師當下釋然。</p>
</div>
<div class='div-commentary'><p style="margin-left:1em">一言迥脫，掀翻鬼窟。獨拔當時，放出俊鶻。阿喇喇，阿喇喇，五乳峰頭路更滑。寄語遊人仔細行，謾將竿木強支撐。</p>
</div>
<div class='div-orig'><p>第三十一祖俱空契斌大師參凝然，然曰：「達磨未來，你作麼生參？」師疑之。偶睹秦封槐有省，回侍次，身甚戰慄，然曰：「契斌參得禪也，何驚疑之有？」師豁然省曰：「某今日到此，如在紅爐中拾得一片冰相似。」然頷之。</p>
</div>
<div class='div-commentary'><p style="margin-left:1em">咄哉！沒智老翁白日青天見鬼。達磨未必東來，神光何曾得髓？爛泥有<span class='corr'>刺</span>須防，卞璧無暇休指。紅爐燄裏拾冰，敲落舜若多齒。</p>
</div>
<div class='div-orig'><p>第三十二祖定國可從大師參俱空，空曰：「曾參何人來？」師曰：「少室山前風悄然。」曰：「因甚一華開五葉？」師曰：「沒孔鐵鎚百雜碎。」曰：「掠虛作麼？」師曰：「天下人只解掠實，無一人掠虛。」曰：「不打自招。」師曰：「慣用底不妨勘破。」</p>
</div>
<div class='div-commentary'><p style="margin-left:1em">家富小兒嬌，亂把珠璣滿地拋。闌干斜倚，憑誰語，兩岸芙蕖，露滴晚香飄。任公釣錦鰲，釣得錦鰲透碧霄。翻憶西湖，月下弄笙簫，柳鎖長隄十二橋。</p>
</div>
<div class='div-orig'><p>第三十三祖月舟文載大師掩關，閱《萬松機緣》有省，嘆曰：「洞上宗風大播天下，有織錦回文之功。非鍼線細密，盤旋回互，不觸當頭者，不能與伊作主也。」既而幡然出關，參無方從公，發明己見，撫而印之。</p>
</div>
<div class='div-commentary'><p style="margin-left:1em">春雨山花燦錦，秋風落葉飛金。夜靜幽人得意，猿啼旅客傷心。等閒若不登高朢，爭見東流海漾深？</p>
</div>
<div class='div-orig'><p>第三十四祖宗鏡宗書大師聞月舟法席之盛，入室請益，密踐八載，蒙付囑。後少室請師，師慨曰：「先師化後三十餘年，洞上宗風迨乎湮沒。」遂主之，臨終索筆書偈曰：「宗鏡宗鏡，心法成行。即日圓覺，鏡破宗正。」</p>
</div>
<div class='div-commentary'><p style="margin-left:1em">招手悟猶鈍，那堪八載周？無脣不是兔，有角亦非牛。春信梅花曉，琴聲月下悠。華亭誰更委，翻卻釣魚舟。</p>
</div>
<div class='div-orig'><p>第三十五祖西京幻休常潤大師參宗鏡，問：「鏡中現像時如何？」曰：「何不打破？」師曰：「其奈鏡像何？」曰：「鏡像安在？」師有省。一日，舉「我今不是渠」，詰之曰：「既不是渠，畢竟是何人？」師曰：「若要識此人，有箇真消息。無相滿虛空，有形沒蹤跡。曾為佛祖師，常作乾坤則。龜毛拂子清風生，兔角杖頭明月出。」鏡復徵之，師曰：「彩鳳翻飛身自在，鐵牛奔吼意常閒。」曰：「善哉。」</p>
</div>
<div class='div-commentary'><p style="margin-left:1em">水潺潺，山疊疊，蹭蹬天涯老劍客。江北江南遍問津，芒鞋蹋綻路頭絕。風吹柳絮走毛毬，雨打梨花飛蛺蝶。乳酪醍醐味不殊，瓶盤釵釧金非別。休休休，直一橛，轉盼家山雲外月。他家父子好機關，說甚臨濟白拈賊。</p>
</div>
<div class='div-orig'><p>第三十六祖大覺方念大師參幻休，休問：「甚處來？」師曰：「北方。」曰：「北方道法與此方何如？」師曰：「水分千派，流出一源。」一日，遊初祖面壁處契悟，乃曰：「五乳峰前，好箇消息。大小石頭，塊塊著地。」詣室呈休，休囑曰：「無上涅槃心，佛祖相傳付。吾今授受時，雲淨峰頭露。」</p>
</div>
<div class='div-commentary'><p style="margin-left:1em">乳峰嶮巇人難到，到者應須膽也銷。紫電光中鳴布鼓，桃花浪裏看騰蛟。頭角昂而機用別風雲際而意氣豪。遞相承授兮水向源濁，體佛祖心兮霜妒花嬌。眾生末法真堪嘆，艸木皆兵何處逃？</p>
</div>
<div class='div-orig'><p>第三十七祖雲門圓澂大師掩關，看乾峰「舉一不得舉二」話，發明，詣雲棲，棲舉「海底泥牛」，師推出傍僧，曰：「大眾證明。」後參大覺，覺曰：「止風塗向青山近，越王城畔滄海遙時如何？」師曰：「月穿滄海破，波斯不展眉。」復呈偈，覺曰：「語句綿密，不落始終，真當家種艸。向後開兩片皮，截斷天下人舌頭有分在。」</p>
</div>
<div class='div-commentary'><p style="margin-left:1em">一鎚奮力碎重關，直透雷門萬仞山。江練靜，暮雲閒，奪得靈符肘後還。轉步乾坤外，橫身宇宙閒。忘依倚，絕躋攀，洞簾倒捲水潺湲，誕生王子天然貴，金闕春風扣玉環。</p>
</div>
<div class='div-orig'><p>第三十八祖百丈明雪大師參雲門，門舉斬貓話，師於言下知有，將蒲團拋出門，曰：「一語下徐州，會從橋上過。」曰：「溪水潺潺，汝等道看。」師曰：「敲空有響，擊木無聲。」門頷之。閱六日，聞鐘聲大悟。九坐道場，臨終說偈：「來也無一物，去也無一物。欲知端的意，百丈花梢月。」</p>
</div>
<div class='div-commentary'><p style="margin-left:1em">五色書徵，九苞應瑞。迥脫樊籠，不墮圈繢。蒲團拋出，駿蹄空群。擊木相酬，靈禽折翨。忽聞鐘聲，世界殞而生佛平沉；廓落身心，朕兆泯而虛空粉碎。楊老師，真奇異，令人千古仰高蹤，百丈花梢風月霽。</p>
</div></div>
<div class='div-other'><a id='mulu43' />
<p class='h1'>經旨頌</p>
<div class='div-orig'><p style="margin-left:2em">楞嚴經七處徵心。</p>
</div>
<div class='div-commentary'><p>徵心七處遍推求，堪笑騎牛更覓牛。回首西山殘照近，一聲鴈叫又清秋。</p>
</div>
<div class='div-orig'><p style="margin-left:2em">若見是物，則汝亦可見吾之見，乃至自然非物、云何非汝。</p>
</div>
<div class='div-commentary'><p>浮雲散盡碧天開，一片冰輪耀御階。花下相逢須急轉，莫教衣袖惹塵埃。</p>
</div>
<div class='div-orig'><p style="margin-left:2em">見見之時，見非是見；見猶離見，見不能及。</p>
</div>
<div class='div-commentary'><p>休誇投筆戎軒貴，謾謂采薇義士高。怎似幽人忘寵辱，䰐鬖隨處混漁樵。</p>
</div>
<div class='div-orig'><p style="margin-left:2em">二十五圓通。</p>
</div>
<div class='div-commentary'><p>奇哉諸聖說圓通，不覺和身墮艸中。陰處三科撈井月，火風七大捕魚蹤。秋深菊蕊噴香遠，春暮桃花鬥色濃。剖破藩籬元一統，誰分南北與西東？</p>
</div>
<div class='div-orig'><p style="margin-left:2em">五十五位菩提路。</p>
</div>
<div class='div-commentary'><p>重重單複立階差，畫足從來不是蛇。行滿三祇湯裏雪，功成剎海眼中沙。通衢處處乘車馬，古岸灣灣渡艇槎。掉臂經行皆祖意，胡為特地費周遮？</p>
</div>
<div class='div-orig'><p style="margin-left:2em">涅槃經生生。</p>
</div>
<div class='div-commentary'><p>拂地春風至，山花遍野開。遊人興不盡，又上一崔巍。</p>
</div>
<div class='div-orig'><p style="margin-left:2em">不生生。</p>
</div>
<div class='div-commentary'><p>龜毛牽玉象，兔角趁麒麟。嚇得虛空走，須彌也起瞋。</p>
</div>
<div class='div-orig'><p style="margin-left:2em">生不生。</p>
</div>
<div class='div-commentary'><p>喫飯不開口，穿衣沒寸絲。閻浮都蹋遍，兩足未曾移。</p>
</div>
<div class='div-orig'><p style="margin-left:2em">不生不生。</p>
</div>
<div class='div-commentary'><p>踢翻香水海，拈卻蕊光幢。萬籟悉沉寂，聖凡兩俱忘。</p>
</div>
<div class='div-orig'><p style="margin-left:2em">佛牙頌。</p>
</div>
<div class='div-commentary'><p>偉哉婆伽梵，果極名調御。曩劫積殊勳，萬德體圓具。法身本無為，而不墮諸數。無形示有形，無住顯常住。處潔以非淨，居染而不污。大小阿毘曇，一切文身句。頻伽微玅音，悉從齒端注。不可以耳聞，不可以目睹。耳目不可近，近之大火聚。愚昧自疑惑，闡提見嫉妒。我祖獲斯瑞，千載罕一遇。永為福德城，廣闢人天路。我今作斯頌，大海一滴助。並冀垂不朽，盡未來如故。</p>
</div>
<div class='div-orig'><p style="margin-left:2em">浮山十六題。</p>
</div>
<div class='div-commentary'><p>堂前不挂夜明簾，花下閒閒懶去眠。散髮齊眉誰作伴，泥牛鞭起曉耕煙。<span class='note-inline'>(識自宗)</span>。</p>
<p>句中有響辨來機，迥脫玄關絕是非。上苑春回鶯語巧，落花流水自依依。<span class='note-inline'>(死中活)</span>。</p>
<p>春園遊罷且休誇，煙景依稀未是家。玉笛一聲何處去，紛紛天際落梅花。<span class='note-inline'>(活中死)</span>。</p>
<p>夜靜銀河泛鐵船，蘭橈撥破玉壺天。驚回石女鴛鴦夢，倒跨金鸞入廣寒。<span class='note-inline'>(不落生死)</span>。</p>
<p>兔老冰盤夜倍明，幾家砧杵動秋聲。殷勤寄語嬋娟子，莫負乘槎萬里情。<span class='note-inline'>(背捨)</span>。</p>
<p>歷代簪纓與麼來，何妨落魄混塵埃？薰風到處幽階靜，帶笑葵花向日開。<span class='note-inline'>(不背捨)</span>。</p>
<p>當陽突出迅如風，鐵壁銅牆一貫通。夜半髑髏頻發笑，驟驚木馬出紗籠。<span class='note-inline'>(活人劍)</span>。</p>
<p>高軒毒鼓謾勞撾，觸著應須盡喪家。聖解凡情齊掃蕩，老胡依舊度流沙。<span class='note-inline'>(殺人刀)</span>。</p>
<p>不將奇特向人施，遮莫行藏只自知。夜靜一簾明月上，微風吹動影離離。<span class='note-inline'>(平常)</span>。</p>
<p>莫道垂慈語帶柔，異中來也為誰酬？不從脅下安名字，笑殺溈山水牯牛。<span class='note-inline'>(利道拔生)</span>。</p>
<p>金鎚覿面向君拋，道火何曾口被燒？不會逢人休錯舉，春來依舊鳥聲嬌。<span class='note-inline'>(言無過失)</span>。</p>
<p>歷然藻鑑用無偏，透脫離微始得玄。秋水長天誰辨別，鷺鷥飛出荻蘆邊。<span class='note-inline'>(透脫)</span>。</p>
<p>翀霄鸞鳳縈金鎖，挂角羺羊猶滯蹤。子夜木人剛轉側，碧潭雲外看飛龍。<span class='note-inline'>(透脫不透脫)</span>。</p>
<p>輥毬舞笏幾多般，玅闡當年教外傳。熊耳真機千古秀，松聲皓月永娟娟。<span class='note-inline'>(稱揚)</span>。</p>
<p>一句明明蓋古今，超聲越色卒難尋。雲封絕頂誰能到，回首斜陽煙水深。<span class='note-inline'>(降句)</span>。</p>
<p>卷舒殺活不同倫，大用何曾涉點塵？蝸角尖頭藏宇宙，螺螄眼裏定乾坤。<span class='note-inline'>(方入圓)</span>。</p>
</div><p>瑞老和尚住百丈。一日，垂問：「佛殿簷前為何墮落一花？」師云：「詩向梅中得，琴從月下彈。」頌：「詩向梅中得，琴從月下彈。明明頻舉似，切忌妄生端。古澗潺潺兮歌詠新韻，和風蕩蕩兮花開笑顏。」</p>
<p>問：「野狐既脫皮毛，因甚虛名千古不昧？」師云：「敲空有響，擊木無聲。」頌：「敲空有響，擊木無聲。雨過山翠，雲收日晴。石筍抽條兮長春豔豔，冰河發燄兮互古騰騰。」</p>
<p>問：「冬閒日色為何寒冷？」師云：「大雄峰高。」頌：「大雄峰高，覿面全拋。擬議開眼，已犯吹毛。不犯吹毛，意句迥超。木童腔外歌舞，石女雲中品簫。」</p>
</div>
<div class='div-w'><p class="pre">　　　<span class='note-inline'>(大悲菴行慧備資敬刻<br/>　　百老和尚語錄第十七卷)</span></p>
</div>
<p class='juan'>百愚斯禪師語錄卷第十七</p>
</div><!-- end of div[@id='body'] -->
</body></html>