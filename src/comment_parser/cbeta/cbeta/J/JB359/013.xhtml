<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百愚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu31' />
<p class='juan'>百愚斯禪師語錄卷第十三</p><p class="byline">住國山善權寺嗣法門人智操住京兆薦福寺嗣法門人智覺　編次</p>
<div class='div-other'><a id='mulu32' />
<p class='h1'>示眾</p><p>住嘉定古昭慶寺示眾春光已去夏初臨綠暗紅稀匝地陰夜雨滴開頑石眼幽禽啼破落花心頭頭獨露真三昧處處恒談不二音若擬箇中玄會得依然猶是隔千岑大眾既是會得為甚麼猶隔千岑莫有跳出重關者麼出來試道看。</p>
<p>示眾雲門餅趙州茶覿面拈來驗作家若是飽參禪和子須知別有好生涯生涯別有誰徹問取中天一輪月燈籠拍手笑呵呵露柱低頭哭未歇燈籠笑且置未審露柱哭箇甚麼眾無語師云蒼天蒼天。</p>
<p>戒期示眾乍雨乍晴麥正秋薰風暗度柳梢頭許多好景無人會空使殘紅滿地愁不須愁急抬眸看取青山水上浮拈尺云見麼非來非去非今即戒即定即慧磨而不磷涅而不淄百千法門無量玅用總在裏許直饒說箇止持作犯輕重開遮三千威儀八萬細行亦是陞高步遠之方便如何是不假方便迥超階級撫尺云蹋破鐵鞋無覓處得來全不費工夫。</p>
<p>住青龍隆福寺示眾昔雲居云爾等直饒學得佛邊事早是錯用心了也何況從朝至夕妄想紛飛雜念攪擾無明煩惱人我是非近來有等見人之貢高不知自己之貢高見人之長短不知自己之長短蓋謂明於責人昧於責己若是真正衲子自識好惡眼不被色惑耳不被聲誘鼻不為香塞舌不被味瞞身不被觸惱意不被法亂百花叢裏過一葉不沾身上古為道之士廢寢忘餐不惜身命釋迦捨全身而求半偈神光斷一臂以乞安心浮山遠天衣懷不以撒灰潑水而動其離師之念如上俱載方冊茲不繁引今時行腳若遇惡辣鉗錘本分宗師便云難為人事與我無緣不如他去或撞儱侗長老菽麥不分雌雄不辨即謂有些子慈悲方便打哄過日虛消信施如此參學有何利益不見玄沙道縱似澂潭月影靜夜鐘聲隨扣擊以無虧觸波瀾而不散猶是生死岸頭事到此必須忘名利無人我大死一番始於箇事稍有相應分不然皆是錯用心如何得不錯用心良久云不起一念修學心無相光中常自在。</p>
<p>示眾若論此事直饒萬里無片雲青天也須喫棒不容低眉側耳安用進前退後青龍不得已聊露一線如能搆得一任入廛垂手接物利生不然直須坐斷兩頭中間放下掀翻世網打徹情關在天堂不為樂處地獄不為苦雖在世間而常行出世問事行出世間事而不離世間教化眾生而無一眾生可化雖則淨佛國土而無一國土可淨然後吹劫火吸風輪一為無量無量為一於一微塵包裹十虛正眼看來大似隔靴搔痒猶未親得受用在大眾如何是親得受用的事良久云井底螺螄吞大象。</p>
<p>住弁山龍華寺示眾夫道絕方所非趣向之所能到禪離視聽非耳目之所能及晃晃焉迥出思議之表歷歷然永超是非之端直饒荊軻聶政莫能施其勇烏獲孟賁不能加其力苟能直下承當始知本來是佛是以洞山睹水影而悟徹太原孚聞鼓聲而了明靈雲見桃香嚴擊竹莫不於六根門頭了此一段大事然此大事不拘賢愚不肖蠢動含靈無所欠少若是箇決烈漢子只教一念無為千差坐斷不須結制而一期圓滿勿勞斂念而萬行具足其或未然以今日為始發大精進奮大勇猛不顧危亡不計年月以悟為期儻或一旦豁然始知本來現成可以報父母養育之恩可以酬師長提攜之德豈不慶快平生若也遲疑山僧曾記雲門師翁有一偈今晚拈出舉似諸兄挺起脊梁生鐵鑄放下面皮莫回顧猶如香象脫金鎖若不如是何劫悟。</p>
<p>示眾九層之臺起於壘土千里之行在於初步今晚是結制之初不拘堂內堂外務要箇箇起大精進發大勇猛憤大信力立大勢願痛念生死徹法源底直至於不疑之地而後已或在諸方學得尖新語句巧玅知見乃至賓主玄要句偏正回互句有句無句是句非句死句活句一百八句盡情收來<span class='corr'>束</span>作一團拋向太湖波底更莫回顧打掃得胸中乾乾淨淨虛虛廓廓然後提起箇木參話頭如秉吹毛寶劍相似佛來也揮魔來也揮只教心心無間念念無虧纖塵不立前後際斷此是放身命處此是罷參處尤不可認著一機一境一拳一喝以當平生須知有古人無量差別因緣無邊差別門庭一一透過始得所以釋迦老子從無量劫來難行能行難忍能忍乃至三千大千世界無有芥子許不是捨身命處是以福足慧足故云兩足尊也大眾如是行到如是見到則不負梯山航海尋師擇友一片苦心堪報不報之恩共助無為之化珍重。</p>
<p>示眾古人道祖師西來只是要覓一箇不受惑的人者般說話早已剖腹剜心傾腸倒肺只要諸人當面會取不須他求何也你欲求佛求祖則被佛祖所惑窮玄體玅則被玄玅所惑至於菩薩被六度萬行所惑緣覺聲聞被十二因緣四諦所惑天人阿修羅被福報瞋恚所惑地獄三途被苦惱業障所惑所謂貪他一粒米失卻半年糧是也有等人纔聞與麼道即便經也不看佛也不禮行也不行福也不作話頭也不參一味死堆堆地謂之一切不著若恁麼縱是佛祖也惑亂不動我殊不知不是者箇道理早已錯會了也大眾畢竟如何是不受惑的人良久云相逢目說三分話未可全拋一片心。</p>
<p>至天醫禪院請示眾昔年曾向此中過今日重逢話更多欲識目前端的意數株古柏挂煙蘿大眾還會麼果是頂門具眼腦後見腮的自然未舉先知未言已曉儻是箇[目*麻][目*麻]瞇瞇懵懵懂懂的只得從頭註破此天醫蘭若山僧昔年曾到紺宇巍峨僧眾濟濟誠為湖城一梵剎也自兵燹之後雲廚傾頹清眾寥落雖則廢之有時實乃興之在人古云為眾如為己身彼此事辦情念若同道念成佛久矣為己者貪圖口腹滋養四大為子孫計是也為眾者綱維內外黼黻叢林接待往來招賢納眾是也情念者日營於聲色貨利時逐於妻財子祿不知厭足孳孳於念是也道念者痛念生死回心向道悲佛法之難期惜光陰之迅速紹隆正宗續佛慧命是也大眾若將為己反於為眾之切情念移於道念之中如是則無事不辦無願不遂何患法門之不興道業之不成豎拂云只如者箇還是情念耶道念耶劍為不平離寶匣藥因救病出金瓶。</p>
<p>示眾十方世界諸眾生念念皆證善逝果彼既丈夫我亦爾何得自輕而退屈此事人人本具箇箇不無良由一切眾生隨境飄流迷己逐物所以聞不出聲見不越色處處牽纏時時罣礙又如春蠶作繭自縈自縛秋蛾赴火自燒自爛皆是自生輕賤自生退屈若是夙有靈骨一聞此說直下擺脫塵勞掀翻世網一念無為十方坐斷孤迥迥峭巍巍淨裸裸赤灑灑隨處逍遙任運放曠富不為樂貧不為憂貴不為榮賤不為辱人我是非不能動其心好惡長短不為奪其志達則兼濟天下不達則獨善其身彼既丈夫我亦爾何差別之有雖然猶是途路中事大眾還知到家受用處麼霜月雲開千戶曉木樨風送滿城香。</p>
<p>示眾舉洞山云堪歎今時學道流千千萬萬認門頭恰似入京朝帝主祇到潼關即便休古人與麼道大似胸納須彌眼空四海但知有己不知有人弁山也有四句不唯與洞山相見亦要與諸人出氣堪羨滿堂學道流英雄怎肯認門頭玄途鳥道俱掀卻北斗藏身笑不休喝一喝云還有不甘者麼問格外提持即不問如何是堂奧中事師云言前無的旨句後絕追尋進云既是鴛鴦繡出從君看因甚不把金鍼度與人師云當陽未得機先手恐向人前亂舉揚僧一喝師直打出。</p>
<p>除夕示眾昔北禪烹露地白牛唱村田樂與眾分歲弁山亦無露地白牛可烹亦無村田樂可唱今晚聊請幾位無情上座為諸人發明現前一著子大眾會麼龍岡蜿蜒奔騰起伏有時斂爪藏牙拏雲攫霧獅崖磊落氣勢稜層風生則哮吼驚人日出則繡毬輥地寶珠池澂澂湛湛觸目生輝夜浸滿天之星斗朝映花裏之樓臺離婁莫能窺罔象安可得花石澗玲玲瓏瓏涵光燦麗波翻爛熳之春魚戲萍藻之影王維徒羨其巧僧繇莫加其工牧唱樵歌於天井嶺上鳥啼花發於嘯月臺邊象王峰斂鼻高眠彌勒峰披襟默坐松竹風敲時戛笙簧之韻雲霞曉散空懸錦繡之圖物物闡明向上頭頭揭示全提於斯會得一任痛飲曹山酒饑餐雲門餅可謂無來無去無故無新自昔至今未曾動著雖不曾動著又不妨應箇時節大眾且道是甚麼時節燭燦金花爐篆煙團圞共話興忘眠今宵莫當尋常過彈指韶光又一年。</p>
<p>住大能仁寺入院當晚示眾學道先須有悟由還如爭鬥快龍舟雖然舊閣閑田地一度贏來方始休諸禪德只如者片田地自從威音那畔以至今日本自圓成了無欠缺蓋緣此事不明爭人競我說是論非妄立疆界不惟荒了田園亦乃失卻祖<span class='corr'>券</span>能仁今晚要與諸人拆去藩籬不留牆塹都盧共為一箇大圓覺伽藍使一切人經行坐臥喫飯穿衣迎賓待客周旋動容總在裏許了無爾我之跡安有彼此之情如大能仁相似昔年失人廢為俗舍今日得人頃作叢林所謂消長有數克復在人誠能如是非獨自己道業成辦且不負德公長者無量老宿一番捐金之誠肯綮之力諸禪德且道如何是安家立業一句相交若似初相識到老終無怨恨心珍重。</p>
<p>住雲門顯聖寺收稻畢示眾者一著子正如種稻相似若也種子夾雜人力怠惰耕種不深風雨不時兼之操三歇五一暴十寒非唯焦芽敗種亦乃荒卻祖父田園正所謂空守荒田朢有收若是成家立業漢子先要種子真實工力勤健耕也宜深種也以時鼓之以雷霆潤之以風雨除其荒薉耘其稊稗然而未有苗而不秀秀而不實者矣是以今日收穫到家不唯大眾饘粥有繼倉廩生色可謂工不浪施昔百丈展兩手而說大義仰山插鍬而人數分明地藏道任他諸方商量浩浩地不如我者裏種田博飯喫大眾只如種田博飯喫還有為人處也無良久云不是飽參人不知。</p>
<p>住善權寺起偃柏示眾積代塵埋久今朝特地開理彰時節至臘盡喜春回其偃也雷輷電擊雲行雨施蓋揭當陽之玅用其起也誅茅闢土舞钁揮鍬盡顯格外之真機如是則昔日因地而倒亦未曾倒今日因地而起亦未曾起可謂無倒無起無動無靜非故非新非變非遷佛祖以之而退位鬼神以之而潛蹤萬化隨施百無禁忌大眾且道憑箇甚麼以钁頭鋤地三下云千年偃柏今朝起萬古徽猷絕覆藏。</p>
</div>
<div class='div-other'><a id='mulu33' />
<p class='h1'>小參</p><p>住嘉定昭慶寺周護法薦室請小參金風乍起玉露初垂黃葉飄而真機露白雲散而面目彰性若虛空不生不滅體似金剛無變無異本自圓成不假莊嚴所以道一念回光即同本得豈待獻珠而成佛聞懺以生天直得渾忘尊貴紅輪那墜於澂潭不守功勳金鳳安棲於靈木雖然如何是超凡入聖一句擊拂云閨閣掀翻絕滲漏金蓮隨處任徘徊。</p>
<p>洞庭山席啟兆薦考請小參身從無相中受生猶如幻出諸形像幻人心識本來無罪福皆空無所住豎拂云今日過去古佛特為太僕少卿亞中大夫寧侯席公現大神變放大光明轉大法輪作大佛事即將娑婆世界山林谿澗溝壑瓦礫荊棘坑坎堆阜便利不淨一時變為金銀琉璃硨磲瑪瑙珊瑚琥珀金繩界道金沙布地七寶行樹八功德水寶網交羅天樂自響鸚鵡舍利迦陵頻伽白鶴孔雀情與無情一時共演無生法忍何謂無生法忍不見一法生相不見一法滅相不見一法去來相不見空相有相煩惱相無明相諸佛相眾生相菩提涅槃相三際平等一道情虛正恁麼時直得盡虛空遍法界都盧是箇當人正體自己光明於中所有無量香水海無量華藏界無量佛剎無量樓閣無量莊嚴無量寶聚無量眷屬總在一毛孔中一切毛孔亦復如是所謂十世古今始終不離於當念無邊剎海自他不隔於毫端然後回觀三萬六千頃之浩渺七十二峰頭之巍峨又不啻艸頭一滴毛端一塵於其廣狹高低烏得較量豈不為奇特中奇特殊勝中殊勝雖然須知更有轉身一路始得揮拂云斫卻月中桂清光轉更多。</p>
<p>住青龍隆福寺小參佛法祇在日用處在迎賓待客處在喫茶喫飯處在語言動問處所作所為處你纔舉心動念又不是了也古人恁麼慈悲與你分明說破你若於二六時中不起一念自然常光現前無一絲毫遮障無一絲毫蓋覆盡大地無一處不是佛法豈待山僧鼓兩片皮方名說法即今目前青松奏瑟修竹鳴絃嫩柳抽絲梅花吐玉門外群峰露清淨之法身屋後流水舒廣長之舌相以及樵歌牧唱燕語鶯啼風柯月渚牆壁瓦礫情與無情共轉法輪可謂塵說剎說熾然說無間歇者裏一念瞥地正好休去歇去放身命去有何禪道可學工夫可做佛可成但只隨緣放曠任性自適復有何事雖然正眼看來猶是那寒蟬抱枯木的活計直須頭頭上了物物上通只喚作了事的人終不喚作尊貴尊貴一路自別是以曹山立三種墮一曰類墮二曰隨墮三曰尊貴墮何謂類墮了卻那邊還來者裏行履雖作畜生行不行畜生事故曰類墮頌云負鞍銜鐵久亡疲拖水何妨又帶泥正恁麼時原不昧青黃滿目卻云誰何為隨墮了道人於一切時中超情離見騎聲蓋色不滯一隅故曰隨墮頌云闤闠堆頭好避秦笙歌叢裏且安身了知聲色非聲色聲色從來不礙人何謂尊貴墮不居正位寧守大功取正命為食故曰尊貴墮頌云等閒慵坐黃金殿那復低垂翡翠簾六國遍遊人不識夜深倒著破藍衫三墮且置即今曹山卻在甚麼處顧左右云看看擲拂子歸方丈。</p>
<p>吳太史建道場請小參鐘鼓交參大啟圓通之戶香雲繚繞豁開華藏之門左之右之全歸寶所舉足下足無非覺場圓音落落而無窮玅境重重而不盡於斯會得不妨掉臂即行若也未然試看缽盂安柄○大眾看看過去無量諸佛現在無量諸佛未來無量諸佛盡於此中一時出現復有無量聲聞羅漢諸大菩薩而為眷屬爾時諸佛各各坐寶蓮花放大光明作大佛事出廣長舌相遍覆三千大千世界異口同音而作是言善男子諦聽今是吳護法發希有心作大佛事冤親普利幽顯均資所獲功德不可思議智慧不可思議莊嚴不可思議眷屬不可思議利益不可思議復有如是不可思議因緣特來至此而作證明說是語已於彈指頃還歸本土大眾還見麼還聞麼既見既聞現前有何祥瑞揮拂云千指回環繞法筵真風覿面不勞宣桂開地布黃金粟蘆擁江飛白雪天五彩祥麟來日下千年銀鶴舞庭前今朝喜遇清秋節歌舞樓臺月正圓。</p>
<p>住弁山龍華寺小參六門把定絕追攀晝夜爐錘煉聖凡縱向箇中能透得○須知更有者重關結制不覺七日眾中有透關者麼誠能來歷清楚公驗分明一任掉臂而行若是雞鳴狗盜妄通消息不免罪犯邏人之手今日弁山不惜眉毛為眾協力直得八字打開總教已過關者未過關者一齊縱橫去也大眾且道關在甚麼處拈拄杖一時打散。</p>
<p>至平政院請小參本是弁山山裏人暫為寶筏堂中客清風明月兩悠悠城市山林總不隔隔不隔擬議重添眼裏屑豎拂云諸仁者者裏徹去正好入廛垂手接物利生雖在十字街頭不離於孤峰頂上雖在孤峰頂上不離於十字街頭只如截斷兩頭中間不立又如何話會須知遠煙浪別有好商量。</p>
<p>住大能仁寺除夕小參去歲華林辭舊臘今宵越國送殘年現前佛法如親薦日月何曾有變遷所以古人道深山嶮崖有深山嶮崖中佛法紅塵鬧市有紅塵鬧市裏佛法向住弁山時只見碧嶠雲生寒潭月印魚遊水面穿花石而徘徊猿嘯松梢戲紫藤而跳躑芒鞋拖幽蕙之香袈裟染煙嵐之色曉隨芳艸去晚逐落花回野鳥關關善談實相流泉咽咽恒演真常渾忘歲月並不知有人問世今住能仁時只見越城壘壘樓閣層層鐘鼓雜管絃之聲燈火連車馬之道錦衣公子鳴鑾佩玉於花街紅粉佳人玅舞清歌於畫館酒樓上不礙明心肉案頭何妨見道所謂浩浩紅塵裏頭頭是故人大眾且道深山嶮崖中佛法與鬧市紅塵裏佛法還有差別也無若道有動靜未忘若道無菽麥不分於此薦得今晚一任諸人打禾山鼓輥雪峰毬唱新豐曲弄雲嵒師子亦不虛度一年山僧分付典座細切清風薄㓟明月爛煮泥牛活剝玉兔滿盤托出與諸人分歲還有其人麼若也未然但知事逐眼前過不覺老從頭上來。</p>
<p>居士誕日請小參鑑水澂渟涵萬象而靡滲越山峻峙歷塵劫而不磨高超有頂之天迥出威音之外巍巍乎蕩蕩乎不可得而思議焉大眾委悉麼今是居士華誕叵耐能仁淡薄無物為壽權借須彌為舌虛空為口宣說維摩不二法門即時十方世界山河國土艸木叢林有情無情異口同音讚言善哉善哉希有希有大眾何謂希有上大人丘乙己化三千七十士尒小生八九子擊拂云佳作仁可知禮也。</p>
<p>小參眉間挂劍須是其人肘後懸符還他作者苟能如是鈯斧子正好磨礱折腳鐺信手提挈雞足分燈乃萬人之榜樣景純夜夢實千載之嘉猷綱紀以此而明規繩以此而整可以和融內外燮理陰陽共鑒人天眼目同闡佛祖風規又古云若立一塵家國興盛不立一塵家國喪亡且道立者是不立者是從前汗馬無人識只要重論蓋代功。</p>
<p>住雲門顯聖寺入院當晚小參大廈之材非一丘之木千金之裘非一狐之腋錦繡之美非一縷所成簫韶之樂非一音能和到者裏正好同其心協其力黼黻叢林綱維大眾彼此無殊動靜一致扇祖風於界外耀佛日於天心詎不為法社之股肱宗門之良弼者哉更有慧命永繼一句又如何道惟祈此際同舒力共挈當年折腳鐺。</p>
<p>小參蜾蠃負螟蛉而為子蜘蛛網蜻蜓以充食貓狸慣愛捉鼠鸚鵡生就能言雞以報曉犬以司夜至於蠢蠢肖翹不教而能悉具無師自然之智唯有衲僧家隔山見煙便知是火隔牆見角便知是牛及乎問著衣線下事十箇有五雙目瞪口啞且道病在於何只為情關深閉識鎖難開時時似念水之龜處處若奔燄之鹿如來說為可憐憫者此也到此只須腦後開隻眼一覷覷破始知世界未有之先諸佛未出之際達磨未來之時早有者箇消息大眾畢竟是箇甚麼消息驀豎拂云只者是。</p>
<p>住皋亭山佛日寺當晚小參為眾如為己身彼此事辦道念若同情念成佛久矣古人者般說話正是棒打石人頭嚗嚗論實事諸兄弟固肯將為己切於為眾道念易於情念管教禪不待參而自悟道不待修而自成可以轉凡成聖點鐵為金何患法門不振祖道不揚然此猶是衲僧尋常活計須知衣線下別有事在如何是衣線下事佛法無多子久長難得人復舉同安丕禪師因僧問如何是和尚家風丕云金雞抱子歸霄漢玉兔懷胎入紫微忽遇客來將何祗待丕云金果早朝猿摘去玉花晚後鳳銜來乃云同安丕祖大似轉輪聖王百寶隨身千子圍遶忒煞賣富今有問如何是新佛日家風山田脫粟飯野菜澹黃虀再問客來將何祗待喫則從君喫不喫任東西眾兄弟且道富貴家風好清儉家風好竿頭絲線從君弄不犯清波意自殊。</p>
<p>住國山善權寺當晚小參山前一片閒田地叉手叮嚀問祖翁幾度賣來還自買為憐松竹引清風大眾者片田地從本以來無古無今無成無壞了無疆界之分亦無彼此之辨良由一切眾生迷己逐物背覺合塵無明之艸隨識浪而滋生般若之苗逐境風而凋悴是以三世諸佛歷代祖師以及天下老古錐興慈運悲建宗立旨種種方便種種施設用盡許多婆心無非發明者片田地而<span class='corr'>已</span>若要搆取者片田。</p>
<p>須共出手眼戮力精勤渾忘人我泯絕是非內不見有根塵意想外不見有大地山河孜孜矻矻年深月久㘞地一聲始知者片田地本來現成不從人得雖然也要收得祖翁原本契書始得大眾將甚喚作原本契書路遙知馬力日久見人心。</p>
<p>小參眾兄弟連日發憤打七欲明生死大事不覺瞬息之間七日<span class='corr'>已</span>竟今且同你衣線下還曾相應麼腳跟下還曾穩當麼涅槃心差別智還曾明得麼一切佛祖言句還曾不疑麼一切逆順境界還曾過得麼人我是非生死去來利衰毀譽稱譏苦樂還曾不動心麼乃至於一切時中舉措施為還曾寤寐一如動靜不二麼直饒你到者般田地此名塵勞暫息少得輕安未是到家活計所以經中道縱滅一切見聞覺知內守幽閒猶為法塵分別影事何況人我山高是非海深雌黃交戰於胸中妄念紛飛於意地直須絕名利忘人我大死一番方堪湊泊不見黃面老子棄金輪之寶位舍萬乘之尊榮入雪山修苦行六年睹星始成正覺神光參初祖於少林夜跪雪中利刀斷臂遂獲印可浮山遠不以撒灰潑水而動念五祖演不以毀辱詆訾乃二其心從上先德為法忘軀十折九剉其道念愈固千鎚百鍊其光彩彌新可謂人天模範今古標榜豈似而今纔入叢林戴高簷帽穿厚底鞋擊絲絛曳長裙以房舍穩便為安逸飲食次第為快活到處作模作樣便道我是禪師被人頂門一鎚不覺直下粉碎此乃是磁器禪琉璃禪有甚用處是為真可憐愍者如此修行正是蒸沙作飯縱經塵劫終不能得現前兄弟欲要急切相應慎勿效顰此輩只須按下雲頭痛著精彩勿論年月以悟為期況我善權山水頗佳風景不俗古洞幽深長松偃蓋喜清韻之悠揚珍禽弄舌樂佳味之恬淡幽蕙生香頭頭則迦葉門風步步則文殊智地實為初機之方便亦乃助道之因緣山僧者般說話正是嚼飯萎嬰兒明眼人前不免一笑到者裏直須壁立萬仞截斷千差上無攀仰下絕己躬八風吹不動群魔攪不渾鞭起泥牛回途復玅喚醒石女轉位施功大用現前不存軌則以塵勞為伴侶將魔外作眷屬是非海裏高建法幢人我山頭弘揚祖道所謂我為法王於法自在大眾還委悉麼良久云孟春猶寒各自歸堂。</p>
<p>住維揚善慶禪院當晚小參寒梅破玉放開劫外春風岸柳舒金漏洩當人境界會得者理無二致不會者事有千差諸昆仲於此會得可以總法界為一家促塵劫為一念直得無我無人何彼何此盡虛空都盧是箇圓覺大伽藍無量法門以之而透脫百千三昧以之而現前恒沙解脫以之而無礙到恁麼時正好向我祖師門下共出隻手煮無米飯炊不溼羹接待十方往來然後與他拈卻炙脂帽子脫卻鶻臭布衫使一切人作箇灑灑落落的衲僧如是功德豈不博哉然此猶是功行邊事須知更有佛祖不傳向上一著子始得諸昆仲要知向上一著子麼良久云佛法無多子久長難得人。</p>
<p>薦師請小參古云生則畢竟生死則實不死既云不死未審盤谷去世半月大眾還知他的落處麼果能知得方許你說一切諸佛皆如幻化一切國土皆猶影響一切眾生亦是假名一切涅槃悉如昨夢到者田地不離煩惱而證菩提不斷塵勞而成正覺不出魔界而入佛界不離薉邦而即淨邦驢胎馬腹皆為道場柳巷花街任作佛事所謂諸佛眾生皆為賸語有何生死去來之相塵勞煩惱之纏今因自警請法薦師適來善慶如是說大眾如是聽坐立儼然見聞不昧畢竟盤谷得何受用喝一喝云撒手無依千聖外銀河影裏泛慈航。</p>
</div>
<div class='div-w'><p class="pre">　　　<span class='note-inline'>(吳士林谷澤孫耀龍心泰行真行滿行雄<br/>　　　慶玅寂定彬雅備資敬刻<br/>　　百老和尚語錄第十三卷)</span></p>
</div>
<p class='juan'>百愚斯禪師語錄卷第十三</p>
</div><!-- end of div[@id='body'] -->
</body></html>