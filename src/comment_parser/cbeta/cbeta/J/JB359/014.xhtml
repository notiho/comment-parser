<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百愚禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>百愚斯禪師語錄卷第十四</p><p class="byline">住國山善權寺嗣法門人智操住京兆薦福寺嗣法門人智覺　編次</p>
<div class='div-other'><a id='mulu35' />
<p class='h1'>晚參</p><p>晚參舉世尊纔生一手指天一手指地周行七步目顧四方云天上天下惟吾獨尊雲門道當時若見一棒打殺與狗子喫貴圖天下太平乃云黃面瞿曇逞氣吞六合之雄跛腳阿師施博浪一椎之勇二者可謂人傑矣論量將來未是<span class='corr'>太</span>平風運諸公要見太平風運麼卓拄杖云一箭落雙鵰。</p>
<p>晚參舉世尊拈花因緣白雲端曰迦葉善觀風雲別氣色雖然如是還覺頂門重麼師云同道方知黃龍心曰直下穿過髑髏換卻眼睛臨危不在悚人向甚處見釋迦老子師云也是世情偏向有錢家僧問雲峰世尊拈花意旨如何曰一言既出駟馬難追迦葉微笑又作麼生曰口似禍門師云孟八郎漢又恁麼去也者夥老漢總是隨人起倒未有了期青龍若見世尊拈花時劈手奪卻拋向地下以腳蹋兩蹋不獨迦葉一人破顏微笑管教百萬人天一齊拊掌大笑豈不快哉還有為世尊作主者麼青龍今晚失利。</p>
<p>晚參舉青原思和尚問六祖曰當何所務即不落階級祖曰汝曾作甚麼來思曰聖諦亦不為祖曰落何階級思曰聖諦尚不為何階級之有祖曰如是如是善自護持遂付偈曰心地含諸種普雨悉皆萌頓悟花情已菩提果自成乃云大眾還知我青原老祖麼悟不由師慧乃天縱一到曹溪便蒙付囑可謂龍吟霧驟虎嘯風生翼乎猶鴻毛遇於順風沛乎似巨魚縱於大壑此是君聖臣賢師資道合千載一時也詎可視為等閒青龍昔年行腳曾見一頌貶青原為情存兩頭兼有臥龍滯死水之譬不審此老何所為而作也請試論之青原既不落階級復何情存之有聖諦尚不為又安肯臥龍滯死水然後為翻身者哉蒼天蒼天大似以管窺天用蠡測海多見其不知量也山僧亦有一頌不惟與青原雪屈亦要諸人共委了無聖諦落何階突出威音類莫該夜半月明千嶂外韓盧空吠影徘徊。</p>
<p>晚參舉藥山和尚示眾云我有一句子待特牛生兒即向你道一僧出云特牛生兒也只是和尚不道山云侍者點燈來其僧抽身入眾乃云藥山恁般為人恰似將隋珠彈雀者僧抽身入眾正是著錦衣夜行雖則二俱作家不免遞相鈍置當時待者僧道了即云我識得汝也饒他縱有隱身三昧也直得藏竄無地青龍若作者僧待藥山道侍者點燈來即便推倒禪床更與一喝藥山雖是通身手眼不免一場氣悶豈不光前耀後拈拄杖云青龍者裏還有此僧麼一僧拋出坐具師云不是弄潮人休入洪波裏。</p>
<p>晚參舉雲嵒禪師因藥山問聞汝會弄獅子是否嵒云是山云弄得幾出嵒云某甲弄得六出山云老僧也會弄嵒云和尚弄得幾出山云弄得一出嵒云一即六六即一泐潭準云藥山雲嵒鈍置殺人兩父子弄箇獅子也弄不出當時準上座只消自弄拽得來拈頭作尾拈尾作頭轉兩箇金睛攫幾鉤鐵爪吼一聲直教百里內猛獸潛蹤滿虛空飛禽亂墜準上座未弄獅子諸人高著眼先做定場擲拄杖云箇中消息子能有幾人知乃云者箇獅子非但雲嵒藥山兩父子弄不出就是泐潭老人手忙腳亂用盡許多伎倆只好唬神唬鬼總是一場虛捏怪幾曾弄得箇獅子出來青龍今晚不惜勞倦亦弄箇獅子只要諸人親見一回或時嚬呻驚天動地或時返擲教兒迷子或時奮迅傾湫倒嶽如是變化如是威獰分付大眾切忌害怕遂以拄杖橫肩云看看一時打散。</p>
<p>晚參舉昔洞山問僧汝名甚麼僧云某甲山曰那箇是你主人翁僧曰見祗對次山曰苦哉苦哉今時人例皆如此只認得箇驢前馬後的當為自己乃是佛法平沉之兆也賓中主尚未明如何辨得主中主僧問如何是主中主山曰闍黎自道取僧曰某甲道的直是賓中主請和尚道主中主山曰與麼道即易相續也大難乃云洞山老漢慈悲之故有落艸之談與者僧葛藤一上看來忒煞老婆者僧若問青龍如何是主中主便與三十拄杖趁出山門不唯使者僧別有生機活路亦不教他認著驢前馬後的諸仁者且道青龍道的是洞山道的是劍去久矣無勞刻舟。</p>
<p>晚參舉雲居膺禪師示眾如人將三貫錢買得一隻獵犬相似只解尋那箇有蹤跡的有氣息的忽遇羺羊挂角莫道蹤跡氣息也無僧問羺羊挂角時如何居云六六三十六挂角後時如何居云六六三十六又云會麼曰不會居云不見道無蹤跡僧後舉似趙州州云雲居師兄猶在僧問羺羊挂角時如何州云九九八十一挂角後如何州云九九八十一乃云六六三十六碧眼胡僧數不足九九八十一胡餅裏向唼甚汁雲居師趙州老羺羊挂角何處討阿呵呵了不了一曲陽春猶未終落花滿地無人掃。</p>
<p>晚參舉臨濟謂眾曰老僧於黃檗先師處三度問佛法三度被打如蒿枝拂相似而今更思一頓誰為下手時有僧曰某甲下手濟度棒僧擬接濟便打乃云者僧也解向饑鷹爪下奪食猛虎口裏爭餐但惜有勇而無謀卻被臨濟倒行此令青龍若見臨濟道而今更思一頓誰為下手即向他道者漢猶不識痛痒在拂袖便行縱使臨濟有韜略之能經緯之才三玄甲備七事隨身也直得一場懡㦬拈拄杖云眾中還有為臨濟出氣的麼卓拄杖云且放過一著。</p>
<p>晚參舉興化禪師因僧問云四方八面來時如何化云打中間的僧便禮拜化云昨日老僧赴箇村齋半途遇陣卒風暴雨卻向古廟裏躲得過天童華云眾中商量道古廟裏躲得過是空劫已前自己又道是他安身立命處殊不知腰纏十萬貫騎鶴上揚州乃云天童與麼說話大似靴裏動指不顧傍觀者哂若要做他興化兒孫太遠在青龍若見恁麼道便與拆卻古廟看他興化向甚麼處躲跟拈拄杖云興化老漢來也大眾見麼擲拄杖云退後退後。</p>
<p>晚參舉臺山路上有一婆子凡有僧來問臺山路向甚麼處去婆云驀直去僧纔行婆云好箇師僧又恁麼去也其僧舉似趙州州云待我為汝勘過遂去問臺山路向甚麼處去婆云驀直去州纔行婆云好箇師僧又恁麼去也州歸院謂眾曰老僧為汝勘破者婆子了也乃云有道婆不具眼僧來也恁麼道趙州來也恁麼道所以被趙州勘破了也有道趙州老老大大不合作者箇去就即被婆子勘破有道趙州與婆子同一鼻孔出氣直是弄鬼眼睛有甚勘破處苦哉苦哉恁麼會正是矮子看戲群盲摸象非但深屈古人抑且埋沒自己青龍不惜眉毛分明判斷婆子也好與三十拄杖趙州也好與三十拄杖何故聻國霸孫吳謀略展才高屈賈是非生。</p>
<p>晚參舉雲門曰見色明心聞聲悟道作麼生是見色明心聞聲悟道舉手曰觀世音菩薩將錢買胡餅放下手曰元來卻是饅頭大慧拈拄杖云者箇是色卓拄杖云者箇是聲諸人總見總聞且道那箇是明的心那箇是悟的道喝一喝云貪他一粒米失卻半年糧乃云可笑大慧一向開大口說大話慣好貶剝諸方見解也只如此青龍要向毒蛇口裏敲牙驪龍頭上截角拈拄杖云者箇不是色卓一卓云者箇不是聲諸人作麼生見作麼生聞若見若聞拄杖穿卻你髑髏換卻你眼睛若不見不聞明的心悟的道又向甚處去也如緇素不出青龍別有箇方便分明記取是大神咒是大明咒是無上咒是無等等咒能除一切苦真實不虛復喝一喝。</p>
<p>晚參舉洞山與泰首座喫果子次山云有一物黑似漆上拄天下拄地常在動用中動用中收不得未審過在甚麼處泰曰過在動用中山令侍者掇退果桌瑯琊覺曰若非洞山老人不能明辨於此雖然洞山猶欠一著在師云識法者懼溈山哲曰者果子非但首座不得喫縱是盡大地人來不敢正眼覷著師云灼然雲蓋本曰洞山只有打破虛空的鉗鎚而無補綴的鍼線當時待首座道過在動用中但道請首座喫果子首座若是箇衲僧喫了也須吐卻師云扶鴨上壁圓悟勤曰宗師家正令當行十方坐斷具定乾坤句辨龍蛇眼不妨難趁若是英靈解捋虎鬚的待他道過在甚麼處即便拈起果子云和尚者箇喚作甚麼他若擬議劈面便擲何故有意氣時添意氣不風流處也風流師云兒時做處老知羞乃云洞山者枚果子酬價甚多競噉不少只是罕遇其人直饒瑯琊溈山雲蓋圓悟四大老恁麼道都只好做他臨濟兒孫若要想洞山老人果子喫也大難在何故不見道出門三里路別是一家風。</p>
<p>晚參舉鏡清禪師問靈雲曰行腳事大乞師指南雲曰浙中米作麼價清曰若不是某甲洎作米價會乃云可惜放過青龍若在好與三十拄杖諸上座且道者三十拄杖還該鏡清分上喫還該靈雲分上喫若分析得出可謂不動步而行腳事畢如分析不出者三十拄杖上座領出山門外自喫始得何故卓拄杖云青龍門下令不虛行。</p>
<p>晚參舉天平從漪禪師因到西院居常自言非但會佛法覓箇舉話的人也難得院知一日遙見遂召云從漪平乃舉首院云錯平纔行三兩步院又云錯平近前院云適來者兩錯是西院錯是上座錯平云是某甲錯院云錯錯西院又云且在者裏過夏與上座商量者兩錯平即辭去住後謂眾曰我當初行腳時被業風吹到西院思明長老處連下兩錯更留我過夏商量我不道當時錯發足向南方去早知錯了也乃云青龍今晚也要與諸人商量者兩錯若商量得出送你一緉艸鞋一任天下橫行如商量不出切莫鑽龜打瓦有般拍盲莽鹵漢纔聞與麼道便云有甚麼難西院召時平即舉首豈不是一錯平無對又行三兩步豈不是一錯前一錯後一錯豈不是兩錯青龍道正是赤土塗牛奶果舉首行步是錯你只合瞑目裹足閉戶而坐終不可見天日矣非但天平錯乃至盡大地人無有不錯者若恁麼會有甚交涉大眾既不如是且道畢竟如何會得西院者兩錯聻喝一喝云若是金毛獅子子三千里外見淆訛。</p>
<p>晚參舉保福問長慶云盤山道光境俱忘復是何物洞山道光境未忘復是何物據此二老總未勦絕如何得勦絕去慶良久福云情知你向鬼窟裏作活計慶云你又作麼生福云兩手扶犁水過膝乃云盤山洞山猶未勦絕祗如保福長慶與麼道還勦絕也未如未勦絕青龍為伊勦絕去兩手扶犁水過膝通身不覺帶黃泥怎如無事貪眠客曉聽春禽傍柳啼。</p>
<p>晚參舉守廓侍者因值華嚴和尚上堂因緣乃云華嚴卻似光武臨戰不懼大敵守廓亦如李靖父子久慣行兵可謂一主一賓彼此作家但不解同生同死全鋒敵勝以致二俱露布未足觀光若是青龍待他禮拜時便云舊日艸本不勞相呈他更擬議喚職事拽出縱饒守廓機如掣電喝似奔雷也只得瓦解冰消一點用他不著就中或有箇出眾云他是臨濟兒孫本分與麼作用但向他道非惟臨濟兒孫縱是達磨老子到來也無他插觜處直須向門外立始得何故拈拄杖云不睹皇居壯焉知天子尊。</p>
<p>晚參舉歸宗和尚因僧辭宗云甚麼處去僧云諸方學五味禪去宗云我者裏只有一味禪僧云如何是和尚一味禪宗便打僧云會也會也宗云道道看僧擬議宗又打黃檗運云馬大師出八十四員善知識箇箇口裏水漉漉地唯有歸宗猶較些子師云黃檗當時失卻一隻眼雪竇顯云以強欺弱有甚麼難我者裏也有一味禪何不學去但向伊道收待伊拈起有般沒眼漢只管喫吽吽雪竇門下誰敢師云再犯不容昭覺勤云若非黃檗深辨端倪幾乎勞而無功師云也是錯下名言薦福先云歸宗幸是好一味禪無端傷鹽傷酢卻成五味了也師云何止五味百味也有拈拄杖云黃檗雪竇昭覺薦福一並檢點將來大似矮子看戲且拈放一邊青龍若見赤眼老漢好與三十拄杖何故一顆老鼠屎壞卻滿鍋羹。</p>
<p>晚參舉汾陽因北地苦寒罷晚參一夕有梵僧持錫謂曰會中有六大士成道奈何不說法即騰空而去汾陽次日陞座云胡僧金錫光為法到汾陽六人成大器勸請為敷揚六人者即慈明瑯琊大愚芝等是也青龍昨夜亦有土地神稽首謂曰承和尚連日晚參為眾說法雖則誨人無倦怎奈聽者生懈令人返招慢法之愆言訖不見大眾且道說即是不說即是不說違上古法式欲說恐令人招愆畢竟作麼生商量良久云心不負人面無慚色。</p>
<p>晚參舉高沙彌出菴值雨藥山見云子來也沙彌云是山云可煞溼沙彌云不打者破鼓笛雲嵒云鼓也無打甚麼皮道吾云皮也無打甚麼鼓山云今日一場好曲調乃云者夥懵懂漢只解賣鹽不顧看秤當時雲門若在只向他道大好不打破鼓笛更說甚麼好曲調管教者棚傀儡一時收場不及。</p>
<p>晚參舉洞山因僧問寒暑到來向甚麼處迴避山云何不向無寒暑處去曰甚麼處是無寒暑處山云寒時寒煞闍黎熱時熱煞闍黎乃云善行者行遍天下無轍跡善言者言滿天下無口過衲僧家貴乎言外知歸勿向句中取則有般抱橋柱洗腳漢曰者僧問寒暑到來向甚麼處迴避此是正中偏洞山云何不向無寒暑處去此是偏中正曰甚麼處是無寒暑處山云寒時寒煞闍黎熱時熱煞闍黎此是偏正回互玅協兼帶者般商量討甚好洞山早已佛法掃地所謂欲得不招無間業莫謗如來正法輪雖然洞山者樣荅話惹人易生情見轉多穿鑿山僧雖是他兒孫終不作者般去就如有問寒暑到來向甚麼處迴避但云何不向無寒暑處去曰甚麼處是無寒暑處向他道寒時寒煞闍黎熱時熱煞闍黎大眾且道山僧道的與洞山道的是同是別具眼者檢點得出方知春色無高下檢點不出莫怪花枝有短長。</p>
<p>晚參舉三平義忠禪師一日陞座有道士從東過西又一僧從西過東平曰道士卻有見處師僧未在道士作禮云謝師接引平便打僧作禮云乞師指示平亦打復謂眾曰者兩箇公案還有人斷得麼如是三問眾無對平曰既無人斷得老僧自斷去也擲拄杖歸方丈乃云三平老漢收放臨時予奪自在可謂作家宗師叵耐棒頭無眼被者兩箇尿床鬼子看破末後一場懡㦬猶欠勦絕雲門今晚與他據款結案亦使識法者懼拈拄杖云者箇公案還有人斷得麼如無雲門自斷去也以拄杖一時打散。</p>
<p>晚參舉白水本仁禪師我尋常不欲向聲前句後鼓弄人家男女何故且聲不是聲色不是色時有僧問如何是聲不是聲仁曰喚作色得麼曰如何是色不是色仁曰喚作聲得麼僧作禮仁曰且道是為汝說荅汝話辨得出有箇入處雪竇顯云本仁也甚奇怪要且貪觀天上既非聲前句後作麼生入乃云斬蛟者忘其水逐鹿者不見山怎怪得雪竇檢點雲門尋常不欲向聲前句後鼓弄人家男女儻有問如何是聲不是聲當頭一喝如何是色不是色劈脊便棒或云和尚莫向聲色裏惑亂人家男女好雲門直得禮他三拜何故末法時代求箇伶俐衲僧也難得還有麼顧左右云仲冬嚴寒不勞久立。</p>
<p>晚參舉趙州問婆子向甚麼處去婆曰偷趙州筍去州曰忽遇趙州你作麼生婆打州兩掌州便休去乃云者則公案有道雞不與狗鬥男不與女鬥趙州見他是箇婦人家所以放過又有道者箇婆子機鋒迅捷手腳惡辣趙州不敢惹他故爾休去者般商量總是流俗見解要稱衲僧太遠在諸仁者除此二途如何委悉阿呵呵見也麼低頭休處有淆訛切忌人前誇好手陷虎機關知未否可惜渾身被陸沉還有相救者麼蝦跳不出斗。</p>
<p>晚參舉龐居士因辭藥山山命十禪客送至門首士指空中雪云好雪片片不落別處有全禪客云不落別處落在甚麼處士打一掌全云居士也不得草艸士云恁麼稱禪客閻家老子未放你在全云居士又作麼生士又打一掌云眼見如盲口說似啞乃云錦上添花人之常情雪裏送炭世之罕聞山僧要向冷灶裏著把火何則盡謂全禪客是箇孟八郎不濟事被他龐居士折挫一上殊不知龐老兒卻被全禪客生陷入雪坑裏至今無出頭處拈拄杖云眾中還有不甘者麼顧左右云雲門者裏誰敢。</p>
<p>晚參舉雪峰因僧問古澗寒泉時如何峰云瞪目不見底曰飲者如何峰云不從口入僧舉似趙州州云不從口入莫從鼻孔裏入僧問古澗寒泉時如何州云苦曰飲者如何州云死雪峰聞得遙空禮拜云趙州古佛出世雪峰從此不荅話乃云雪峰舌拄梵天趙州眉毛拖地雖則二員古佛出世殊不知鼻孔都落在者僧手裏大眾且道利害在甚麼處三山半落青天外二水中分白鷺洲。</p>
<p>晚參舉睦州和尚一日喚僧云大德僧回首州云擔板漢雪竇顯云睦州只具一隻眼何故者僧喚既回首因甚卻成擔板漢黃龍心云雪竇亦只具一隻眼者僧喚既回首因甚不成擔板漢乃云雪竇只解瞻前不能顧後黃龍明於責人暗於責己各見一邊正是擔板漢今晚或云雲門與麼道也是擔板漢雲門卻禮他三拜且道是賞伊罰伊具眼者試辨看良久喝一喝云擔板漢。</p>
<p>晚參舉芭蕉慧清禪師示眾曰你有拄杖子我與你拄杖子你無拄杖子我奪卻你拄杖子溈山哲云你有拄杖子我奪卻你拄杖子你無拄杖子我與你拄杖子乃云大眾會麼一人貴買賤賣一人賤買貴賣雖則貴賤不同爭奈二俱失利雲門即不然你有拄杖子我也不奪你拄杖子你無拄杖子我也不與你拄杖子何故卓拄杖云黃金自有黃金價終不和沙賣與人。</p>
<p>因事晚參舉蒙山道明禪師因趁盧行者至大庾嶺頭師云初生犢兒不怕虎者將衣缽置之石上云衣缽表信可力爭耶任君將去師云未必心頭似口頭明舉如山不動踟躕悚慄作禮云某為法來非為衣也願求行者開示師云也是好肉上剜瘡祖云不思善不思惡正恁麼時那箇是明上座本來面目師云驀頭一杓尿糞潑了也明當下大悟遍體汗流涕泣禮拜云上來密語密意外更別有旨乎師云猶嫌少在祖云我與汝說者非密也汝但返觀密在汝邊師云雪上加霜明云向在黃梅實未了今蒙開示如人飲水冷暖自知今行者即某甲師也師云知恩始是報恩人祖云汝既如是與汝同師黃梅善自護持師云癩兒牽伴乃云寒暑陰陽吉凶悔吝實天地變化自然之氣數君臣父子兄弟朋友夫婦乃世間綱常不易之名分陰陽悖則天地否塞上下亂則國家喪亡故孔子曰必也正名乎是知上下尊卑不可紊亂者明矣如阿難乃佛堂弟出家以佛為師未聞有昆弟之稱羅睺羅以舍利弗為和尚未始有同參之說昔人有父名石父亡而終身不履石避父諱故蒙山道明禪師初名慧明因六祖開示當下發明大事遂易道明亦避六祖同派也出世聖賢尚不違世間之理又況其餘者乎近有杜撰長老嗣其法秉其拂不肯改名與本師同派夫師者人之模範也上下不分尊卑無別靦然踞曲彔稱善知識吾不知何以為善知識也若是之輩不足挂齒亦恐初學遞相效顰誤賺後來取笑諸方是事且置只如六祖與麼開示蒙山恁麼悟去悟則不無畢竟那是本來面目山僧不惜脣吻露箇消息揮拂云蕉芭蕉芭有葉無了忽然一陣狂風起卻似東京城相國寺三十六院東廊下壁角頭王長老破袈裟還會麼且去喫茶。</p>
<p>晚參舉三聖道我逢人即出出則不為人興化道我逢人即不出出則便為人真淨云看者兩箇漢竊得臨濟些子活計各自分疆列界氣翀牛斗明眼衲僧直得好笑且道笑甚麼若也知得一任七顛八倒儻或未然且向三聖興化葛藤裏咬嚼乃云真淨恁般說話也是不奈船何打破戽斗雲門即不然遂豎拂子云看看適來被者箇龜毛上座一時穿卻三聖興化鼻孔了也教伊出也由我教伊不出也由我畢竟憑何節目揮拂子云一語喚回鸚鵡夢九霄奪得鳳兒歸。</p>
<p>晚參舉百丈因普請鉏地次有僧纔舉鉏頭聞鼓聲有省作舞大笑而歸丈曰俊哉此是觀音入理之門歸院問僧你適來見甚麼道理便與麼僧曰某甲肚饑聞鼓聲喫飯來乃拈拄杖云雲門若見劈脊痛與一頓趁出山門不唯使者僧黃金生色亦見汗馬功高者裏莫有聞鼓聲悟道的出來試說看卓一卓云欲釣鯨鯢澂巨浸嗟無蛙步輾泥沙。</p>
<p>晚參舉南泉因東西兩堂爭貓兒泉提起貓曰道得即救取貓兒道不得即斬卻也眾無語泉斬之至晚趙州從外歸泉舉前話州脫艸履頂頭上而出泉曰子若在救得貓兒乃云入水不懼蛟龍漁父之勇也入山不避虎兕獵人之勇也衲僧家須有拆佛殿毀魔宮的手段始較些子者則公案諸方浩浩商量道南泉斬貓是大用現前趙州戴艸履是見義勇為兩堂無語謂之不唧溜漢者般說話正是田庫奴客作兒的見解要稱衲僧三生六十劫未夢見在何故卻不知王老師恁麼為人大似亂世英雄諗古佛亦是助桀行虐唯有兩堂高賢卻有些上古淳風深為可羨大眾雲門者樣批判還是拔富憐貧耶為復抑強扶弱耶漢家自有制度。</p>
<p>晚參舉趙州到雲居居云老老大大也不覓箇住處州云甚處是某甲住處居云前面有箇古寺基州云恁麼則和尚自住始得州又到茱萸萸亦云老老大大也不覓箇住處州云甚處是某甲住處萸云老老大大住處也不識州云三十年弄馬騎今日被驢子撲乃云大眾那裏是趙州被驢子撲處還是前面被撲後面被撲檢點得出不唯勘破趙州亦許親見雲居茱萸二大老不然且聽葛藤一上三老同乘沒底船中途驀地遇風顛撦的撦牽的牽牽牽撦撦到天曉喝一喝云依舊蘆花淺水邊。</p>
<p>晚參舉仰山因溈山問云大地眾生業識茫茫無本可據子作麼生知他有之與無仰云某甲有箇驗處時有僧從面前過仰召云闍黎僧回首仰云和尚者箇便是業識茫茫無本可據溈云寂子正是獅子一滴乳迸散十斛驢乳乃云溈仰家風唯貴父子投機節拍相應苟非具窟中牙爪閫外機權卒難搆他語脈若以雲門看來溈仰父子猶不知向者僧面前各失卻一隻眼了也大眾還見獅子一滴乳迸散十斛驢乳麼拈拄杖一時打散。</p>
<p>晚參舉洞山因僧問三身中那一身說法山云吾常於此切僧問曹山洞山道吾常於此切意旨如何曰要頭截取去僧問雪峰峰拈拄杖劈口打曰我也曾到洞山來乃云三箇老漢雖同鼻孔出氣大似夜半放烏雞有甚分曉善慶為諸人分明道破吾常於此切螺螄吞卻天邊月要頭截取去繡出鴛鴦鍼不露我也曾到洞山來藕絲牽轉象王回說也說了註也註了畢竟三身中是那一身說法但能不觸當今諱也勝前朝斷舌才。</p>
<p>晚參舉香嚴上堂因僧問不慕諸聖不重己靈因緣乃云諸方多作得失理論那知古人機輪互換鼓吹並行如虎有角同生同死如龍無角雙放雙收勝則全勝負則全負龍象蹴蹋非驢所堪雖然如是為甚疏山倒屙三十年還是被他授記為復如蟲禦木欲得不招無間業莫謗如來正法輪。</p>
<p>晚參舉趙州問新到曾到此間麼曰曾到曰喫茶去又問一僧曾到此間麼曰不曾到曰喫茶去院主問為甚曾到也喫茶去不曾到也喫茶去州喚院主主應諾曰喫茶去趙州通身為人早被院主看破山僧則不然曾到此間也不許喫茶不曾到此間也不許喫茶或問和尚為甚曾到也不許喫茶不曾到也不許喫茶但云去年雲掩中秋月今歲元宵雨打燈。</p>
</div>
<div class='div-w'><p class="pre">　　　<span class='note-inline'>(海珠寂明性慧心章祖域定元等心德洪<br/>　　　行誠行研行志備資敬刻<br/>　　百老和尚語錄第十四卷)</span></p>
</div>
<p class='juan'>百愚斯禪師語錄卷第十四</p>
</div><!-- end of div[@id='body'] -->
</body></html>