<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈樹遠禪師雲嵒集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>敘</p><p>予嘗讀圓悟之錄而重有感也其言曰佛語心為宗宗通說亦通絕學凌夷棲神溟涬之域執文彩<span class='corr'>已</span>彰為第二義失於墮空吝情筌蹄之境苦形名未兆為向上事過在墮實英俊之流踏倒化城直趨寶所如波斯胡珍寶滿船遇風而濟凡所謦咳孰不是珠玉從九天下也惟遠禪師其無媿乎師字鎣方蘇之長洲人年少從諸老宿游登陟講肆博通該練每以聖言玄遠非可聲求色見而未審所趨向適本師夫山和尚錫駐靈峰和尚為三峰嫡子天童三峰兩翁倡明大道如日月麗天而管窺蠡測紛紜之議每同聚訟和尚崛起融瓶盂釵釧為一金攪酥酪醍醐為一味愍世愈切門庭愈峻一時順風以請者無不望崖而退師獨矍然曰吾獲所歸矣素有贏疾扶杖而登先具大戒岐嶷之質和尚已心器之然謂是年少者佛法不怕爛卻曷俟病愈師自矢朝聞夕死無憾而後即安未幾於槌拂之下驀得心空證之圓覺洞徹無礙座下久參龍象蹴踏師新到出其間橫機無所讓靈嵒一席得法實自師始師為人重然諾不輕嚬笑以佛祖大事非得少為足所能荷擔窮探關鍵冥搜堂奧脅不安席者三載聲名藹著遍於吳越而二豎為虐刀圭罔效所稱亡身徇道者非耶予辱與師交最稔晤對終日勤勤以法門大事為勉勵一巾布之微不敢屑越食息寢興稍逸於眾輒顰蹙曰余有玷叢席矣或以疾相勞苦即謂彼斷臂投崖者何人小子而敢自怠其志念深遠又豈流俗所能測其涯涘者故泊然於去來之際顏色談笑如平時自師之歿士大夫嘆於室昆弟哭於途和尚盡然有喪予之痛風穴所以垂涕仰山所以再來端有俟矣卯辰之交和尚弘法受誣師寢疾一室雞鳴風雨之餘從藥罏茶鐺邊掇拾流落其著述未富頌古百首為成書凡出語必欲超軼古之作者如十影神駒九霄俊鶻濤涌雲興一一從胸襟流出稽之圓悟之語<span class='corr'>吻</span>合無間孤峰絕炤寒潭寫影撒珍珠於紫羅帳內栽玉樹於明月堂前鴛鴦繡出漆桶增光蝴蝶夢回古錐失色今其言具在必有讀而興起者若舍爾兼帶取茲鞶帨則趙昌畫花非真花也吾滋懼矣為略敘其梗概如此而師不止此嗚呼敢曰知言哉。</p>
<p>癸巳中秋靈嵒參學法弟玄縱謹序</p>
</div>
<p class='juan'><a id='mulu2' />靈樹遠禪師雲嵒集卷上</p><p class="byline">行者廣仍記錄</p>
<div class='div-other'><a id='mulu3' />
<p class='h1'>垂示</p><p>稀逢難遇正在此時達士切磋決非草草其或局于嘗準索短不搆深泉。</p>
<p>黃金為世界白銀為壁落雪竇云釋迦老子不合向這裏屙師云雪竇恐防污了嘗住一片地若是病僧一任諸人即今還有屙得出底麼。</p>
<p>雪竇上堂云一徑直二周遮衲子辨得眼裏生花師云病僧則不然一徑直二周遮衲子辨得玉本無瑕古今底事一一現前畢竟作麼生辨代云春無三日晴。</p>
<p>又云春無三日晴種麻底喜喜歡歡樵麥底煩煩惱惱天地之大也人猶有所憾爭得一道平懷泯然自盡代云他後不得諱卻。</p>
<p>青蘿夤緣直上寒松之頂白雲淡泞出沒太虛之中高則高矣美則美矣疑若登天然未免自無筋骨藉彼威光驀卓拄杖云靈樹根下一刀看你倒也不倒古人云其為也形其寂也冥轉變天地自在縱橫河沙而用混沌而榮誰見不喜誰聞不驚如何以無價之寶隱在陰入之坑雪竇以拄杖擊一下云打破了也寶在甚處師喝一喝云好笑雪竇已無目而欲廢天下之視現前日月山河色空明暗稻麥粟豆麻縷絲絮窮通貴賤仰事俯育一一探取隨時頭頭應用莫竭豈可守死善道不解變通病僧非敢暴殄天物秪要大家知有驀伸手云乞我一文。</p>
<p>旃檀林裏不嗅餘香師子窟中全無異獸靈嵒一峰天下獨秀奇怪擔簦躡屩者秪見石磊磊不見玉落落若見玉落落方知道寬廓。</p>
<p>達磨面壁豈是計較未成魯祖不言亦非伎倆已盡病僧今日何敢以訐為直小人多內嫌君子無外德雲門云久雨不晴今日晴衲僧曬了也未良久自云曬了也雪竇云收復拈起拄杖大眾定動乃云無一箇靈利便下座打趁師乃低頭云慚愧他家遠祖裔孫只解打埜食喫全不顧自家皮草今年久晴不雨山頭新栽松檜一時乾殺行者人力一箇箇不惜手腳那曾放過雲門雪竇若不傷他觸他未必善因而招惡果良久咳嗽一聲。</p>
<p>天上月圓人間月半蘇州杭州兩從其便靈樹枝頭爭敢射著他人泐潭水底也須炤顧自<span class='corr'>己</span>。</p>
<p>義出豐年儉生不孝佛法中有甚損益人情上反過不得遠上座到這裏滿面慚惶沒轉變底自然不作這般見解打露柱一下云你聻。</p>
<p>一雨連十日夜寒憎破壁誰知腳下泥特地深三尺堪笑嘉州大像倒騎<span class='corr'>陝</span>府鐵牛一步一跌跌得父母未生前鼻孔七花八裂負痛歸來連聲苦屈還有相救者麼代云莫驚眾又云與他一束草。</p>
<p>酌海持蠡徒勞困苦測空窺管也甚希奇大智慧人自然功不浪施一毫頭上識得根源極為省事拈起一莖草云這是一毫頭根源在何處代云掀倒禪床開門待知識知識不來過春山疊翠春水流香病僧忍俊不禁扶杖出門行一轉因甚依舊土曠人稀相逢者少代云人無遠慮必有近憂。</p>
<p>一日聞法堂鼓乃云十方俱擊鼓十處一齊聞為是聲來耳邊為復耳往聲處代云不勞如此。</p>
<p>大人者不失赤子之心哆哆啝啝恬莫知恥終不得物語未正故因甚又道面赤不如語直代云始愜病僧意。</p>
<p>十年磨一劍霜刃未曾試今日把似君高聲云還有善舞者麼代云只恐寡不敵眾。</p>
<p>雪竇一日云傾湫倒嶽尋嘗之用不涉泥水道將一句來自云三千里外師云雪竇不道不曾行腳只是太遠設問病僧不涉泥水道將一句來只消向伊道著甚來繇。</p>
<p>父子親其居尊卑異其位遠上座六歲進學堂曾聞先生恁麼道二十年來置之閒處誰料而今也用得他著問訊聖僧云作麼生用無對自代云到這裏誰不低頭。</p>
<p>又顧聖僧云寶山到也須開眼勿使茫茫空手回你成年論月呆椿椿地坐在靈嵒峰頂菜不擇一莖柴不搬一束二時齋粥一分也不曾缺著你異日閻老子索飯錢將甚寶酬他無對自代云分半院與伊。</p>
<p>乾坤之內宇宙之間中有一寶雪竇云掛在壁上師驀指壁上燈盞云莫便是這箇麼代云是則是秪是難為識者。</p>
<p>胡蜂不戀舊時窠猛將肯向家中死雄兵百萬且定嵒疆劍客三千若為驅使代云鉤在不疑之地。</p>
<p>道人機變出在臨時除非知有莫能知者別許商量尚滯意根難為湊泊。</p>
<p>當年崩了華山四十里壓倒八十村人家茄子瓠子掃土而盡中心樹子屬阿誰了。</p>
<p>麒麟之於走獸皮骨相似頭角懸殊鳳凰之於飛鳥毛羽雖同文彩弗類文彩未彰頭角不露勘得破底眼裏有筋。</p>
<p>敲繩床一下云這塊所在三世諸佛擾擾匆匆歷代祖師莽莽鹵鹵天下老和尚七上八落病僧萎萎蕤蕤既云同條共命你老老小小猶自東倒西擂冬瓜直儱侗瓠子曲灣灣一夜到天明身也不解轉渠儂口甚渴水也無人遞推出枕子云用你作麼代云上座頭匾也未。</p>
<p>又拍枕子云何似生通身是眼好人也不識代云從來疑著上座。</p>
<p>又云有疑請決因甚相伴人做夢代云通身葛藤理不清。</p>
<p>首楞嚴經云此大講堂洞開東方日輪昇天則有明曜中夜黑月雲霧晦暝則復昏黑戶牖之隙則復見通墻宇之間則復觀壅分別之處則復見緣頑虛之中遍是空性鬱㶿之象則紆昏塵澄霽<span class='corr'>斂</span>氛又觀清淨雪竇云慚愧釋迦老子說什還與不還文殊堂裏萬菩薩到處覓不得元來總在這裏靈利漢一見便請拗折拄杖師乃呵呵大笑云九九八十一雪竇跳不出。</p>
<p>佛滅二千歲比丘少慚愧金色尊者有眼不敢開拍掌一下云莫怪病僧放憨也。</p>
<p>寒食因悲郭外春墅田無處不傷神林間壘壘添新塚半是去年來哭人何不慎當初復云謹白參玄人光陰莫虛度。</p>
<p>舉臨濟大師一日示眾云有一無位真人嘗在汝等諸人面門出入初心未證據者看看時有僧出問如何是無位真人濟下繩床擒住云道道僧擬議濟便拓開云無位真人是甚麼乾矢橛雪峰聞云臨濟大似白拈賊雪竇云夫善竊者鬼神莫測既被雪峰勘破臨濟未是好手師云上下三指彼此七馬人人眼見耳聞何必將日作月於面門上著爝討甚吉凶咄無位真人且款款地。</p>
<p>舉德山示眾云今夜不答話問話者三十棒時有僧出禮拜山便打僧云某甲話也未問山云你是甚處人僧云新羅人山云未跨船舷好與三十棒法眼云大小德山話作兩橛圓明云大小德山龍頭蛇尾雪竇云二老宿雖善裁長補短捨重從輕要見德山亦未可何也德山大似握閫外威權有當斷不斷不招其亂底劍諸人要識新羅僧麼只是撞著露柱底瞎漢師云德山大似欲潔其身而亂大倫引得後代兒孫一箇箇隳冠裂冕以致禮壞樂崩若是真正臨濟下種草自然賓主無違首尾相應垂一機示一境必定進退可觀顧左右云這裏還有新羅僧麼自云諾諾良久云熱炙盞子點茶來與伊喫。</p>
<p>黃檗上堂云汝等諸人盡是噇酒糟漢還知大唐國裏無禪師麼時有僧問秪如諸方匡徒領眾又作麼生檗云不道無禪秪是無師師云曹溪流惡不惡倚勢欺人令人怕驀面一杓迴避得過灑灑落落躲閃不開莫怪遠上座不曾說破驀拈拄杖云這一隊噇酒糟漢隨旋風打散。</p>
<p>舉圓覺經云遠離為幻亦復遠離離遠離幻亦復遠離師云大小釋迦能老嫁時衣也脫不落病僧也曾從人家簷下過來冷地思量直是好笑既道未離兜率<span class='corr'>已</span>降王宮未出母胎度人<span class='corr'>已</span>畢因甚這早晚猶自在草窠裏頭出頭沒良久喝一喝云隨我來。</p>
<p>舉靈嵒儲和尚一日晚參纔跨僧堂便云開卻路達磿來也坐定復召大眾眾回首乃云是何面嘴師云這老漢前來卻像箇好人相似可惜坐下地一看兩頰上篆了幾行字縱有聖子神孫竭盡無限通力百劫也為伊蓋覆不得弗若索性明告天下後世使知仲尼日月也無得而踰焉方見某甲直在其中。</p>
<p>舉僧問馬祖離四句絕百非請師指直某甲西來意祖曰我今日勞倦不能為汝說問取智藏去僧問智藏藏曰何不問和尚僧云和尚教來問藏曰我今日頭痛不能為汝說問取海兄去僧往問海海云我到這裏卻不會僧舉似馬祖祖曰藏頭白海頭黑師云苦哉苦哉這僧兩隻眼睛大似癡銅鈴一向不知寄在那裏被人家恁般欺侮。</p>
<p>舉僧問趙州道人相見時如何州云呈漆器師云無鬚鎖子八面玲瓏不撥自轉南北西東道人相見彷彿不同趙州古佛蘸筆塗空驀面賞伊箇霹靂又道遠上座性急。</p>
<p>舉百丈侍馬大師行次見野鴨子飛過大師云是甚麼丈云埜鴨子大師云甚處去也丈云飛過去也大師遂把丈鼻扭負痛失聲大師云又道飛過去也佛果勤云要與祖佛為師參取百丈若要自救不了參取馬大師師云杜耳目於胎殼掩罔象於霄漢而考宮商之異辨玄素之殊勤祖殆庶幾乎爭奈兩葉能蔽明雙豆能塞聰日月麗天而莫睹雷霆拔地而勿聞又何怪乎生盲生聵者而責之以璇璣律呂多見其不知量也有般漢拄杖不知顛倒言語不識正邪只管說料揀炤用玄要主賓且道馬大師恁般為人是先炤後用是先用後炤甚處是人甚處是境莫道埜鴨子是境百丈是人麼扭鼻頭是用又道飛過飛是炤麼那裏是百丈與祖佛為師處那裏是馬大師自救不了處佛果亦不是拗直作曲節外生枝他明明向你道了也你還定當得麼病僧不惜齒舌今朝與你說破靈嵒老和尚云法無差別悟有偏全苟非佛祖為師者不能使人為佛祖譬如手不能忘筆則字畫難於刻雕口不能忘聲則語言難于屬文故徑山杲云直饒悟得足色十成若大法不明以自<span class='corr'>己</span>所悟所證接人未免瞎卻人眼秪如當初百丈若于馬大師纔舉手處悟去猶虧一半即使扭鼻會得轉見不堪猶待他撒屎撒尿方省自己面孔有甚共語處爭免得他尾上一箇霹靂所以道明鏡當臺妍媸自辨莫邪在握殺活臨時若非具定龍蛇眼目擒虎兕機關何能別是非于石火辨緇素於電光畢竟要識祖佛為師底句麼參取露柱若要自救不了江北江南請各自便。</p>
</div>
<div class='div-other'><a id='mulu4' />
<p class='h1'>機緣</p><p>老和尚一日晚參僧纔出尚劈脊一棒云秦時[車*度]轢鑽師不覺失笑尚便歸方丈一眾擁入師亦隨至尚顧師云汝適來見箇甚麼道理師云春風纔動百花香尚便喝師亦喝尚又喝師亦喝尚云如何是你父母未生前本來面目師云見山是山見水是水尚云忽然翻轉面皮又作麼生師云見山不是山見水不是水尚云盡大地火發汝向甚麼躲根師云火不自燒尚便打師一喝便出。</p>
<p>老和尚隨上堂師出眾便喝尚云諸佛未出世祖師未西來還有佛法商量也無師云枷上著杻尚云卸卻項上銕枷道將一句來師一喝便出。</p>
<p>又一日老和尚上堂師出問把定乾坤絲毫不漏如何得不動而治無為而化尚云今年雨水足眼見有秋成師云法王法令<span class='corr'>已</span>見全提向上機關別請方便尚云九月築場圃十月納禾稼師云猶是時人窠臼尚云何不高聲問將來師云鸞鳳不棲荊棘樹拂袖歸眾。</p>
<p>回東寺受業問清淨本然云何忽生山河大地師云熟處難忘儗再問師云轉見不堪。</p>
<p>師侍老和尚山行次見一髑髏尚問師髑髏在這裏人在甚麼處師以腳<span class='corr'>踢</span>髑髏云只在這裏。</p>
<p>老和尚一日因諸官員入山請上堂師首出眾問云紅旗閃爍點定龍蛇青劍輝煌截開凡聖正恁麼時為是肘臂符靈為復毘盧印玅尚云看取令行時師云恁麼則喝散煙雲捩轉霄漢也不為分外尚云那箇男兒不丈夫師云快人一言快馬一鞭搣坐具歸眾。</p>
<p>老和尚一晚問師一句當天八萬生死門永絕是那一句師云風過樹頭搖尚又問秪如道撞著道伴交肩過一生參學事畢此理如何師云可知禮也尚復問知是般事便休作麼生是你知底事師云台州少鹽喫。</p>
<p>次日圓鑑居士薦嚴請老和尚上堂師出問昔年父母今日兒孫且道向甚處相見尚云風過樹頭搖師云莫將鶴唳誤作鶯啼尚云可知禮也師便喝尚亦喝師又喝尚亦喝師云擘開華嶽千重秀放出黃河一道清便歸眾。</p>
<p>檀越慶誕請老和尚上堂師問捩轉乾坤呼回日月移他方於此土等一念于千齡不假功勛承誰恩力尚云曩謨無量壽師便禮拜尚打云咦。</p>
<p>次日上堂師又問昨日承和尚有言是處是慈氏無門無善財是否尚云是師云咦拂袖便行。</p>
<p>師一日豎起掌問老和尚開則成掌五指參差隨握拳云闔則為拳一無高下還有喫得底麼尚便打師云果然我為法王於法自在尚又打師云將謂將謂拂袖便出。</p>
<p>僧問諸佛法藏深固幽遠無人能到如何是諸佛法藏語未卒師云腳下草鞋錢什麼人還僧擬議師云少信根人終無解脫。</p>
<p>僧問從上綱宗是有是無師云你喫飯還用口麼。</p>
<p>一居士于墨海上閒寫師見問云在這裏作甚麼士舉起墨海師云只這箇去處不知沒殺多少英雄。</p>
<p>又僧問如何是不二門師云有甚麼碑記。</p>
<p>老和尚一晚舉五祖演和尚垂語問師譬如牛過窗櫺四蹄頭角都過了因甚尾巴過不得師云病入膏肓。</p>
<p>老和尚一晚舉華嚴棗柏論曰華嚴第三會於須彌頂上說十住表入理契智非生滅心所得至故如須彌山在大海中高八萬四千由旬非手足攀攬所及明八萬四千塵勞山住煩惱大海於一切法無思無為即煩惱海枯竭塵勞山便成一切智山煩惱海便成一切智海若起心思慮有所攀緣則塵勞山愈高煩惱海愈深不可至其智頂云汝輩精深教海試為老僧說看各各秪對畢末後某上座談辯最盛將散去師從傍舉起手中蒲扇云你試講講這箇看纔擬議師連打數下云須是我與你講始得。</p>
<p>一日浴次師云既不洗塵亦不洗體大家圖箇甚麼青上座云今日是大盡師云不得久洗妨他別人便起。</p>
<p>師一日侍立次老和尚問云你一向在甚處躲根師云不離左右尚云你道老僧有幾莖蓋膽毛師云自家驗取尚云侍者不得力師云那一日不曾與和尚提瓶挈缽那尚云幾時得箇出頭師云全靠某甲不得尚云放待冷來看師作掌勢云即今便是更待何時。</p>
<p>師一日禮拜老和尚尚拈起拄杖云這樣大底喫得多少師云某甲答這話不得尚便打師云也是倚勢欺人尚又打云從來有些子師乃近前問訊云三十年後敢為流通。</p>
<p>師在靈嵒會裏時賦禪師充第一座一日秉拂眾問話畢師出問堂中首座人天眼目適纔那箇師僧解領話座云蘇州有嘗州有師云恁麼則堂中第一座有長處也座驀起身立云長多少師顧左右云大眾驗取拂袖歸眾。</p>
<p>又一日秉拂師纔出便喝座云俊哉此是觀音入理之門師又喝座云依稀似曲又被風吹師連喝兩喝歸眾座歸寮師云莫怪適來相觸忤座云幸是王老師師一喝便出。</p>
<p>一日問弢藏主師三世諸佛歷代祖師菩薩聲聞天龍八部都被你牢牢鎖卻鑰匙還在手裏麼主豎一指云見麼師云臭骨頭十八。</p>
<p>第一座到寮問疾師指椅子云古靈樹虛一座以待雲門便云知聖今靈樹爭敢屈著師兄若果有大人相暫時降尊就卑也不為分外座云甚麼處不是王老師師云病僧不解忌口座喚行者你<span class='corr'>已</span>後小心服事上座。</p>
<p>一日看行者泥火爐次乃云古德道夫從緣有者始終而成壞不從緣有者歷劫而嘗堅指火爐云這箇是從緣得底那箇是不從緣得底第一座云何不問王老師師云不敢動尊座云是何言歟師遂近前問訊云罪過。</p>
<p>一日問行者甚麼小食者遂將粽子來師云將甚麼蘸者云赤糖也無白糖也無教某甲沒法師云黃連未是苦。</p>
<p>有僧問昔有比丘持缽至一長者門首被狗咬者問云龍披一縷金翅不吞大師全披法服為甚麼卻被狗咬當時這僧無對今請代一轉語師云這畜生識甚好惡。</p>
<p>師到南屏省覲一日侍老和尚食楊梅次師問蘇州底好杭州底好尚云秪據現在師云和尚喜人親近尚云惡虎不如善貓兒師云某甲也是人家男女尚云蘇州來杭州來師云總不是好喫底。</p>
<p>一醫者為師胗脈師云道得與你胗醫云請手來師云古人道左心小腸肝膽腎右肺大腸脾胃命若於此處識根源七顛八倒那伽定且道病僧根源在甚處醫高聲喚云某禪師師云此猶是枝葉醫大笑師云失口道著。</p>
<p>師因病劇下山慰母青上座云和尚意恐師兄舟次勞頓且緩緩師云參禪正要在此時用青云作麼用師云後五日看。</p>
<p>同參問如何是佛師云玉麈撐空參云如何是佛向上事師云金絲釣月。</p>
<p>同參問如何是密密意師云勘破東風柳眼細。</p>
<p>僧問趙州柏樹子意旨如何師劈面一掌云直截根源佛所印摘葉尋枝我不能。</p>
<p>同寮舉昔日僧問五祖演如何是佛祖云露胸跣足如何是法祖云大赦不放如何是僧祖云釣漁船上謝三郎問云尊意如何師云我即不然僧便問如何是佛師云寶花蹀躞舞春風如何是法師云三段不同如何是僧師云收歸上科。</p>
<p>一居士問師近日尊侯如何師云趙州道底士云不會師云自小持齋身又病客來無力下繩床。</p>
<p>文衢師到寮相看師云如何是你全體作用文云通身鎧甲師云此猶是體文云如何是用師云七縱八橫文云敕點飛龍馬跛鱉出頭來師云不是病僧洎與上座荅話。</p>
<p>僧問有句無句如藤倚樹意旨如何師云撐風搘日又問樹倒藤枯句歸何處師云塞壑填溝。</p>
<p>師因路逢故人問別來未久聞<span class='corr'>已</span>大悟師云那有這樣事云遠近緇白總與麼道師云何得貴耳賤目云真箇不同師云當面欺人云乞師端的師云孔夫子是魯國人。</p>
<p>一同參問牛過窗櫺四蹄頭角都過了因甚尾巴過不得師連聲叱云這畜生五歲來尚使不得。</p>
<p>問古人道門外有讀書人到來意旨如何師云奉伊一盃茶。</p>
<p>皓月大德問南泉斬貓是何意旨師云劈腹剜心云趙州頭帶草鞋而去又且如何師云放憨作麼月禮謝師云不勞再勘。</p>
<p>問如何是祖師西來意師云何得剜肉作瘡云畢竟如何師云不可拈一放一。</p>
<p>客到相訪見師藝菊客云要他何用師云譬如閒。</p>
<p>師一日讀指月錄同參問云如何是指師云三長兩短如何是月師云破也破也。</p>
<p>問向上一路千聖不傳如何是向上一路師云口秪堪喫飯。</p>
<p>師見僧閱證道歌師云不離當處嘗湛然覓即知君不可見你還睹日頭麼僧以手向空一畫師云多少人錯喚作日頭。</p>
<p>問心是根法是塵二種猶如鏡上痕秪如心法雙忘又喚甚麼作鏡師云翻轉面皮看。</p>
<p>舟次僧問如何是某甲自<span class='corr'>己</span>師云扁舟雪月蘆花裏問如何是衲僧立地處師云不可倚墻靠壁。</p>
<p>一居士問弟子持金剛經得否師云你通身是一卷金剛經向那裏開口士云畢竟如何受持師云莫破句。</p>
<p>問觀方知彼去去者不至方此理如何師云石頭作沙彌時參見六祖。</p>
<p>問達磨大師十萬里程得得來我真丹骨裏髓也不惜因甚一隻皮履卻又放不下師云未可容易。</p>
<p>僧問如何是不從人薦得底事師云汝還見壁麼僧云不會師云抱取貓兒來僧擬走師便喝。</p>
<p>師一日問青上座云法華經中爾時龍女有一寶珠價值三千大千世界且道三千大千世界是多少價青云且待須臾自當證知師云師兄即今還肯方便麼青近前<span class='corr'>叉</span>手云也不較多師乃休去。</p>
<p>師問老和尚一鎚便就底還得千了百當也無尚便喝師云人無遠慮必有近憂尚又喝師云西天令嚴尚無語師云幸是和尚尚云若不是老僧洎被打破蔡州師笑云已遲八刻。</p>
<p>一晚諸同寮涵空閣前翫月師問云正與麼時如何一云請師兄鑑師云莫相鈍置云湖南長老師指池中月影云你莫認著這箇。</p>
<p>同參問散誕不拘儀軌終日拖泥帶水是甚麼人分上事師云做驢做馬人分上事問云曉雲分嶽色細雨濕鶯聲又作麼生師云入道不通理復身還信施。</p>
</div>
<p class='juan'>靈樹遠禪師雲嵒集卷上</p>
</div><!-- end of div[@id='body'] -->
</body></html>