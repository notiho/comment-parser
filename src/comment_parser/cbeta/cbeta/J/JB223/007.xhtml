<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>山暉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>荊南開聖院山暉禪師語錄卷七</p><p class="byline">住平越府圜覺門人祖拙錄</p><p class="byline">嵩山首座龍光法孫宗上編</p>
<div class='div-other'><a id='mulu19' />
<p class='h1'>機緣</p><p>僧問如何是入門句師云投來似知己面目未分明如何是門裏句師云彈開金鑰後威風自凜凜如何是當門句師云倚戶才叉手四海絕知音如何是出門句師云掉臂江陵郭高歌黃鶴樓如何是門外句師云樵子千峰足漁父五湖多。</p>
<p>僧問獅子未出窟時如何師云百獸遠遯逃獅子出窟後如何師云萬里狐蹤絕欲出未出時如何師云誰敢論疏親。</p>
<p>息機僧問無夢無想時主人公在甚麼處師云鼻頭下頭大機云還許轉身麼師云許機喝師便打。</p>
<p>僧問如何是衲子師云赤身須彌頂莫向越單行如何是露地牛師云不下春田力水艸自有餘清明為甚不明師云家家時節雨看看走寒煙。</p>
<p>僧問如何是接初機句師云與子商量如電拂如何是辨衲僧句師云拄杖拈起好惡分如何是正令行句師云喝下誰容暫側耳。</p>
<p>僧問饑來喫飯飽來眠時如何師打云也不得放過問離四句絕百非請師直指西來意師打七棒。</p>
<p>僧問如何是西來大意師云門前五箇石。</p>
<p>僧問如何是色空竟界師云女出家未久。</p>
<p>僧問昭昭靈靈正恁麼時如何師云案山前進云意旨如何師云主山後。</p>
<p>僧問雲在青天水在瓶打破瓶時如何師云打破後來相見。</p>
<p>僧問如何是了然一句師云東家屋角種林檎。</p>
<p>僧問不睹不聞處是甚麼消息師云山僧說者不是。</p>
<p>僧問石女生兒甚麼人得見師云巫山十二峰。</p>
<p>僧問如何是密密處師云五眼看不見進云不與萬法為侶是甚麼人師云張七。</p>
<p>僧問學人得箇夢請和尚端的分師云自是你今日要喫棒隨後便打。</p>
<p>僧問萬法歸一一歸何處師云疊翠峰。</p>
<p>僧問如何是禪師云兩箇五百。</p>
<p>僧問一向疑情發不起時如何師云理無曲斷。</p>
<p>僧問大通智勝佛十劫坐道場為甚不成佛道師云鈍漢。</p>
<p>僧問寶劍出匣時如何師云女照顧性命進云不是某甲大難承當師云也是艸賊。</p>
<p>僧問古鏡未磨含眾象斬新日月句如何師云曲不臧直。</p>
<p>僧問縣巖攃手意旨如何師云太險生進云恁麼則快便去也師云萬年茅艸挂雲煙。</p>
<p>僧問虛空有盡麼師云馬頭生角。</p>
<p>僧問十方世界如何得清涼去師云六六三十六。</p>
<p>僧問生死不明請師指示師云今日倦明日來進云何不即道師云高山流水少知音。</p>
<p>僧問年盡月盡日盡時盡如何是到頭一句師云小盡二十九大盡三十日進云如何是百尺竿頭一步師云精金如火赤。</p>
<p>僧問娑竭龍王出海時如何師云金翅鳥生色。</p>
<p>僧問一大臧教還道著此事麼師云不遺一句進云恁麼學人看經去也師云總成泛常。</p>
<p>僧問學人問不及處請師荅話師云萬里絕片雲進云頭角生也師云莫謗莫謗。</p>
<p>僧問世尊依何法修證師云人之初性本善。</p>
<p>僧問王子未登朝時如何師云玉佩無聲夜未央王子正登朝時如何師云萬國衣冠拜冕旒王子登朝後時如何師云玉殿無人仙仗徹。</p>
<p>僧問古鏡未磨時如何師云多少喪膽魂磨後如何師云不存軌則。</p>
<p>僧問寶劍未出匣時如何師云四海盡帶悲出匣後如何師云樓蘭盡破膽。</p>
<p>僧問如何是第一玄師云乞兒走鬧市布袋不離肩如何是第二玄師云自古天下事瓦礫不成錢如何是第三玄師云中秋桂景別照徹古樓前如何是第一要師云江吳夜船歸鐙火來相照如何是第二要師云玉陛少人行春階艸色老如何是第三要師云望見巫娥峰即是神女廟。</p>
<p>師一日與石林慶書記舉汾陽十智同真畢慶云學人乍入叢林乞和尚慈悲荅出師云從頭問將來慶便問如何是一仝一質師云看來甚處不逢渠如何是二仝大事師云普天匝地尊王化如何是三總仝參師云萬象收歸豪末邊如何是四仝真智師云由來佛祖不曾識如何是五仝遍普師云四海稽首望長安如何是六仝具足師云種田博飯豈曾饑如何是七仝得失師云恰恰凡聖共一衢如何是八仝生殺師云按劍當頭天地震如何是九仝音吼師云碎卻闍黎也不知如何是十仝得入師云等閒放過即不可與甚麼人仝得入師云頂門蠃髻赤須胡與阿誰仝音吼師云由來翹足望白雲作麼生是仝生殺師云赤土流星斬頭盧甚麼物仝得失師云湖南相對不曾言阿那箇仝具足師云推出來時知也未是甚麼仝遍普師云萬年松子百尺圍何人仝真智師云村裏王大日日逢孰能總仝參師云不是知己莫入門那箇仝大事師云一寸茅艸過須彌何物仝一質師云春田吼遍臧天曉慶禮拜而出。</p>
<p>僧問龍城徹和尚示眾六相意是仝是別師云金印能酬六國功進云恁麼則仝也師云普賢不在峨眉頂僧禮拜師便打。</p>
<p>醫王菴清堂問如何是死句師云淫蛙唱在春田裏進云如何是活句師云人從天台來卻往徑山去進云如何是不死不活句師云神洲打鼓鬧鼕鼕。</p>
<p>僧問昨日夜叉今日菩薩相去幾何師云一絲。</p>
<p>因僧從燕居來師云畫貓安能逼鼠僧云既是貓為甚不逼鼠師云總是畫底。</p>
<p>僧問白雲深隱時如何師云不見其景進云見<span class='corr'>後如</span>何師云無處迴避。</p>
<p>僧問遠遠趨風如何指示師云大盡三十日僧向前打圜相師便打。</p>
<p>僧問行腳半天下不會時如何師打云頑皮癩肉漢。</p>
<p>僧問坐具不離手為箇甚麼事師云天寒喜向火。</p>
<p>僧問釋迦老子還有不曾向人道過底麼師云有進云如何是不曾道底事師云一二三。</p>
<p>僧問如何是殺人句師云只消咳嗽一聲進云如何是活人句師云石頭解笑人。</p>
<p>僧問有一物的的真和尚如何鑒師云捫空追響。</p>
<p>僧問頓破六塵時如何師云甚麼處安身。</p>
<p>僧問如何是著相一句師云長長短短象牙箸。</p>
<p>僧問無生那畔即不問如何是者畔消息師云你者問甚處得來。</p>
<p>行者問和尚教某甲參且道參箇甚麼師云彊將之下無弱兵。</p>
<p>僧問如何是賓師云蹋遍江南髮如絲如何是主師云高坐華王不出戶如何是照師云闍黎會得也未如何是用師云放你三十棒。</p>
<p>師侍棲靈和尚次靈云會佛法麼師云去年會如今不會靈云如今為甚麼不會師云早無管待用會作麼靈云放你一頓師禮拜。</p>
<p>師一日侍和尚山行靈云如何是正法眼臧道破沙盆你作麼生會師云某甲不是弄潮人靈云不弄潮怎見洪波師云洪波在甚麼處靈以杖畫兩畫師揭涉曰莫淹殺某甲好靈頷之。</p>
<p>師居渝州雪堂有空谷禪客問和尚此間如何管待師顧侍者云點茶來谷云侍者那得有師禽住云禪客合有谷豎拳師放開云不念老面只教你棒折。</p>
<p>師與天如高禪師坐次有素徵禪客云世間文字難明者最是易經師畫云難易且從你且明者一畫著天如便畫一畫師云兩畫如乃抹卻師便休。</p>
<p>師與醒覺負米歸覺問和尚今日如何師云下山又上山覺云上山後如何師云上山又下山覺云是甚麼意旨難會師云負米勞倦明日為你說覺次日禮拜云昨日說底便請師放身臥地。</p>
<p>師埽夔州梁山棲靈禪師塔顧眾云路遙足破山嶮气喘且止直如和尚去時甚麼人貌得真子萬松院裏柳條青便拜有僧向前云禮即是不禮即是師以兩手拓地云莫孤負山僧好。</p>
<p>師過伏虎菴有爾菴獻茶次菴云者裏艸蔓蔓和尚如何枉駕師云君子愛人以德菴以腳蹋地師云總不出箇艸蔓蔓地菴云好與三十棒師云自知較一半。</p>
<p>僧問石烏龜生兒甚麼人證盟師云須彌稽首昆侖舞進云昆侖且止如何是須彌山師云岌岌地。</p>
<p>僧問如何是大水山竟師云七縱八橫進云如何是竟中人師云長三丈闊八尺。</p>
<p>海維那問萬象之中獨露身時如何師云親切處速道將來進云親切處請道師云佛祖猶是兒。</p>
<p>僧問如何是函盍乾坤句師云鍼劄不入如何是截斷眾流句師云無你開口分如何是隨波逐浪句師云有問即荅。</p>
<p>僧問如何是和尚家風師云闊進云如何是衲僧巴鼻師云塞斷女咽喉。</p>
<p>師問大仝監院如是我聞一時佛在畢竟在甚麼處仝禮拜師云未在更道仝無語又問海雲深處作麼生相見仝云相見了也師云監院你話頭不識在。</p>
<p>師問大雲海雲深處作麼生相見雲云魚龍攪動浪滔天師云淹殺幾箇來雲云和尚鼻孔尚在師云拄杖別時分付。</p>
<p>僧問如何是賓中賓師云夜裏醒來知地硬思量身在別鄉中如何是賓中主師云一片田地蕪沒盡卻來異域學虛聲如何是主中賓師云等閒不奈阿家子呼在小堂細與言如何是主中主師云千鈞角弓挽在手頓教百蠻失卻威。</p>
<p>海月問如何是句到意不到師云不照其人照斜領如何是意到句不到師云事在其中原不的如何是句意俱到師云渠即是我我即渠如何是句意俱不到師云東邊屋倒西邊破月禮拜。</p>
<p>大雲問如何是第一玄師云垂下夜明簾如何是第二玄師云足指動大千如何是第三玄師云不會到驢年如何是第一要師云切忌亂[跳-兆+孛]跳如何是第二要師云夫子入太廟如何是第三要師云喫茶即便了如何是奪人不奪竟師云不見漢時李將軍如何是奪竟不奪人師云子規聲裏送春歸如何是人竟兩俱奪師云手扶拄杖雙童兆如何是人竟俱不奪師云金殿當頭明玉象。</p>
<p>海月問如何是第一玄師云楊億字大年如何是第二玄師云倦來上床眠如何是第三玄師云日照寺門前如何是第一要師云有無俱非玅如何是第二要師云要道即便道如何是第三要師云拈卻炙脂帽。</p>
<p>僧問如何是吹毛劍師云佛祖不敢親如何是第一義師云猴愁摟搜頭。</p>
<p>師一夜召海雲云來我有箇話頭分付雲近前師云三門因甚與佛殿相對雲無語師云去。</p>
<p>師見大雲打坐問瞌睡漢醒也未雲云醒之久矣師云者俗漢大丈夫須向格外道取猶作者箇語話雲云如何是格外機師云也不意今日問著。</p>
<p>大雲問如何是目前機亦非目前事師云三千里外看雲云莫便是不師云道甚麼雲云目前機作麼生師云話頭猶在。</p>
<p>大雲問如何是真體師云黃腳土老漢雲云和尚又作麼生師云你是黃腳土老漢雲云今日捉敗者老賊師云那裏是捉敗處雲拂袖歸位師長笑一聲。</p>
<p>太極臧主問威音王<span class='corr'>已</span>前與父母未生前是一是二師云若言半斤是須知八兩非極云剔倒玅玄關直唱無生曲師云此是卜度來底極云放過一著不消摸索原是心光即大圜覺師云下禪床更走兩轉。</p>
<p>僧問學人生死不明聲未絕師與一棒云是生是死僧擬議師又打。</p>
<p>有俗士參問和尚此閒結夏意旨如何師云缽盂兩度溼士云解夏後如何師云也只恁底士便喝師云女會喝再喝兩喝。</p>
<p>師一日寫字次有俗士來問生前一路事如何師卓筆云會麼士云生前一路蒙師指師云指你箇甚麼士便喝師云好喝士禮拜師打之。</p>
<p>海雲問海雲深處作麼生相見師云謝子遠來進云見後如何師云喫茶處不可更問。</p>
<p>僧問古鏡未磨時如何師云謾他一點不得進云磨後如何師云黑似桼。</p>
<p>僧問牛頭未見四祖時如何師云青山綠水進云見後如何師云綠水青山。</p>
<p>僧問牛頭未見四祖時為甚百鳥銜華師云春煖華香進云見後為甚百鳥不銜華師云秋清葉落。</p>
<p>僧問如何是牛頭未見四祖時道理師云量才補職進云如何是見後時道理師云功不浪施。</p>
<p>僧問深山猛虎以肉為命為甚不食其子師云親者不疏。</p>
<p>僧問獅子未出林時如何師云點水滴涷進云出林後如何師震威一喝。</p>
<p>僧問如何是了生死句師云天上人間他方此土。</p>
<p>僧問縣巖攃手時如何師云駭得冷汗流僧禮拜師打僧喝師連打。</p>
<p>僧問如何是真如師云身長丈六。</p>
<p>宗一沙彌問如何是沙彌主師召沙彌沙彌近前師云會得麼沙彌停思師云汝理前問來沙彌复理前問師云汝是宗一沙彌禮拜。</p>
<p>僧問門內人因甚不見門外事師震聲云噁。</p>
<p>師問僧釋迦彌勒猶是他奴且道他是誰僧無對師代云背後無尾巴僧云意旨如何師云眉毛下黑桼桼地。</p>
<p>僧問釋迦彌勒猶是他奴且道他是誰師云髭鬚長丈二進云意旨如何師云白羖背上一莖毛。</p>
<p>僧問如何是門裏句師云千眼大悲覷不著進云為甚覷不著師云祇為在門外。</p>
<p>因僧來請經看師厲聲云是甚麼看經僧不審而出師云可憐生小師擎茶至師亦厲聲云是那箇叫送茶來小師亦不審師云可憐生。</p>
<p>僧問隨色摩尼諸相見前各不相似時如何師云龜背上毛深一丈進云塵垢污時如何得淨去師云擔油去僧便行師云不可忘卻話頭。</p>
<p>僧問佛身充滿於法界如何是充滿底句師云雲暗不知天早晚進云不居有心不住無心請和尚鑒師便打。</p>
<p>僧問淨極光通達通箇甚麼師云鄭老帽簷高進云拈華一著再乞垂慈師云鼻孔上豎進云似覺支離師云女未夢著在。</p>
<p>僧問撥艸瞻風祇圖見性未審上人性在甚麼處師云風吹碧瓦寒光淡閣上馮君子細看進云識得自性方脫生死眼光落地時作麼生脫師云送客先牽金勒馬歸來低袖入雙扉進云脫得生死便知去處四大分離時向甚麼處去師云家在洞庭不別水天明嬾把釣漁竿。</p>
<p>僧問和尚室中四勘語某甲問師還荅不師云問將來問終日學道作麼生得箇入路師云不因回日信那識戍邊寒進云入路諦當為甚一切處作不得主師云非是衫袖短祇為一身貧進云一切處作得主為甚不聞無情說法師云渾家抱頭哭夜來火燒空進云聞得無情說法除卻見聞覺知道將來師云自從烽火後城郭艸侵天。</p>
<p>師因行者推拄杖打師一下時大眾上方丈禮拜師舉問適才行者打山僧一下你道他有見處無見處眾無對師代云珍重過橋西鶯啼無盡時复示二偈海市蜃樓泛積水月卿星使繞須彌愁來莫照青銅鏡恐爾容妝非舊時因郎寄妾扇頭詩放在囊廂仝所思一度開來一度見雙雙雨淚夜寒時。</p>
<p>師因月下問大眾皓月當空時如何眾無對自代云平鋪大地雖然玅猶是兒孫落魄時。</p>
<p>有僧從燕居來舉清源僧問燕居盡大地是箇清源時如何居無語乃問師師豎起拂子僧擬議師云雷公浩大雨點全無僧參堂問大眾眾上方丈問師師指云者蒲團要汝肩眾作禮。</p>
<p>又僧問燕居如何是杖挂豬頭遊酒肆衣包狗骨宿婬房居亦無語僧來問師師云赤足行鋒刃背手看明月僧禮拜又東華道士問燕居曹山酒喫得幾杯麼居云將得酒來麼士云南泉華戴得幾朵麼居云喚甚麼作酒士顧眾云佛在那裏拂袖而去遜岳乃持此問師師皆云恰好。</p>
<p>僧問承聞和尚有三問勘眾今欲問和尚和尚還荅不師云問將來僧問病僧有箇丈人且道婦名甚麼師云淡埽蛾眉出失卻玉蟬蜍進云夜半山樽邀月且道明甚麼邊事師云夜叉眼睛黑帝釋寶冠高進云日裏高眠窗前客來時如何師云等閒不出戶高揖紫羅帳僧复求頌師頌云秋色高低雙杵鳴雲鬟蠃髻隔江汜不知心恨恨何人風鼓羅衣拂澗水醉後重來傾竹葉歸時騎馬向南行青絲絡頭手中掣月色天光萬里程高眠不識戶頭春但有華支幾點赤莫笑鴛鴦帳裏人等閒手把古刀尺。</p>
<p>僧問縣巖攃手自肯承當未審承當箇甚麼師便打。</p>
<p>僧問眉閒挂劍時如何師云眼卓豎進云家破人亡時如何師云此問極親。</p>
<p>僧問劫火洞然時如何師云八臂那吒曳不回。</p>
<p>僧問如何是語默不到處師置拄杖於壁。</p>
<p>僧問黑白未分時如何師云鐵牛東入海玉鶴西去秦進云如何是人之初師云讀下句看。</p>
<p>僧問覷不及處請和尚道師云你挑水我打坐進云如何是了脫一句師云不將物。</p>
<p>僧問如何是和尚家風師云縣巖釣巨鼇。</p>
<p>僧問威音王居何國土師云切忌妄傳。</p>
<p>僧問父母未生前即不問四大消散時如何師云冰消瓦解。</p>
<p>僧問即今不問和尚還荅不師云退後看前。</p>
<p>僧問如何是真實句師云缽盂裏走馬。</p>
<p>師夜參罷維那先入方丈閉卻門師以手敲門三下維那便開門師云好員艸賊。</p>
<p>僧問寶鏡當臺時如何師云山河長在月明中進云離卻山河大地又作麼生師云別時向女道進云恁麼早<span class='corr'>已</span>道了也師云你道道得箇甚麼進云山河長在月明中師便打。</p>
<p>僧問如何是一大事師云者漢祇好喚來洒腳進云卻不是渠師云十方世界明如日。</p>
<p>僧問如何是上根師云目如掣電進云如何是中根師云禮拜了退進云如何是下根師云只堪除糞。</p>
<p>僧問曹溪流不歇時如何師云山僧幸甚進云正流時如何師云滴滴不斷。</p>
<p>僧問昨日布薩竟今朝事若何師云不為二乘人說進云為甚不為二乘師云早<span class='corr'>已</span>不堪進云慈悲何在師云昧天下人不得。</p>
<p>僧問波斯夜半嚼寒冰是甚麼人語師云胡張三黑李四。</p>
<p>僧問如何是四句偈師云老僧誦得恁麼快。</p>
<p>僧問一念不生時如何師云門前一帶峰巒秀進云六根動時又作麼生師云日日白雲閒往還。</p>
<p>僧問心持半偈萬緣空持全偈時如何師云竹疏煙補密梅瘦雪添肥。</p>
<p>僧問有情無情成佛為甚和尚不成佛去師云不仝有情無情。</p>
<p>僧問如何是一大臧教師云老僧者裏有便打進云如何是衣線下事師云無纇明珠掌上擎。</p>
<p>僧問千峰埶到岳邊止萬派聲歸海上消還別有麼師云俞任袁柳酆鮑史唐。</p>
<p>僧問如何是是諸法空相師云月映青山中兩手匊出進云如何是諸法實相師云大地雪將盡萬芔總含春。</p>
<p>有俗士問如何是心內法師云織女夜拋梭當午機軋軋士云如何是心外法師云兜鞋出西村老農正東作士一喝便拜師云好一喝士云過也師指云者裏坐著。</p>
<p>僧問一物不將來時如何師拈拂子云拂子何來僧便喝師云掠虛漢。</p>
<p>師因僧作禮次師云作甚麼進云特來領話師云恁麼則分付去也便打。</p>
<p>僧問如何是賓師便打進云如何是主師亦打進云賓主不立又作麼生師連打。</p>
<p>僧問如何是本來無所得師擿杖云者箇喚作甚麼。</p>
<p>僧問趙州勘婆子是甚麼意師云山僧不曾行腳進云只如道哭聲已曉曉箇甚麼師云初三十一進云頭尾坐斷又作麼生師云佛祖跳不出。</p>
<p>僧問一物不將來時如何師云孃生鼻孔少半邊進云如何體會師便打。</p>
<p>僧問如何是諸佛之所護念師云七十二棒翻成一百五十。</p>
<p>僧問二邊不住如何是中道一句師云挑鐙擇火進云舊茶飯師云如何是新底僧無對師乃打。</p>
<p>僧問精進時如何師云豈是分外事僧佇思師云會即會不會禮拜了退。</p>
<p>僧問內根外竟是仝是別師云少許普請。</p>
<p>僧問一切諸佛從甚麼處來師畫云從者裏來。</p>
<p>師侍梁山行次山忽顧師以手指云者是甚麼所在師亦以手指云和尚要知某不敢不對山云對即對只是多虛少實師云分付梁山門下山打一棒云也不意女到者裏師禮拜云專為流通山休去。</p>
<p>梁山問師女幾時還山師云早晚即去山云去時須報老僧知師云諾便出山笑而已。</p>
<p>師入梁山室山問未跨門時何不快道師云恁麼某不須更道第二語山便打師接住棒送一送便出。</p>
<p>師在報恩入室恩問臨濟見僧入門便喝意旨如何師云和尚曾問幾人來恩云德山見僧入門便棒又作麼生師云總教天下疑去恩云馬祖一喝百丈為甚三日耳聾師云不是苦心人不知恩打三棒師禮拜起舞坐具便出。</p>
<p>師到龍城徹和尚茶次徹云聞說曾見梁山來師云和尚莫受人謾徹云只知掩耳不覺偷鈴師云某甲有甚麼過徹喚侍者云把拄杖來師近前躬身云若要拄杖即不消得徹呵呵大笑云原來者漢親見梁山來師禮拜起拍一拍便出。</p>
<p>師到石蒲揆和尚處揆云幾時離棲靈師云前月揆云有甚麼事來師云若有事即不來也揆休去。</p>
<p>師一夜舉三喚侍者因緣示眾畢眾皆鑿之師命侍者喚大眾纔入師便下卻幃眾無對有石林上座禮拜而出。</p>
<p>僧問萬緣俱息時如何師云作麼生息進云不取物師云正好行腳去。</p>
<p>僧問如何是離生死句師云不見三界有進云如何是證涅槃句師云安知十方無。</p>
<p>有僧向師前默然而立師云早是萬里望崖州。</p>
<p>僧問有無不著時作麼生會師云此間著闍黎不得進云恁麼東西不辨也師便打。</p>
<p>僧問箭鋒相直時如何師云猶遲八刻進云不直又作麼生師云須是箭鋒相直。</p>
<p>僧問如何是庭前柏樹子師云一片青青無冬春。</p>
<p>僧問與麼不與麼時如何師云千山雲拖足一雨潤長空。</p>
<p>僧問如何是龍吟雲起虎嘯風生師指云大眾豈不分明。</p>
<p>僧問學人特來請師卻病師便推倒香箸僧喝師云轉見不堪。</p>
<p>僧問少室本無言說和尚說甚麼事師云但願風雨調不患石田瘦。</p>
<p>僧問賓主不立時如何師云鐵牛吞卻虛空。</p>
<p>僧問和尚挺刃中走馬學人戈戟外搦戰且道如何折合師云闍黎卸甲山僧休戈。</p>
<p>僧問如何是第一玄師云臘月火燒山如何是第二玄師云明月在指耑如何是第三玄師云艸生法堂前如何是第一要師云不得舒長嘯如何是第二要師云喜來鵲先噪如何是第三要師云築著便[跳-兆+孛]跳。</p>
<p>僧問如何是龐公出身處師便打進云恁麼本自見前師云三十年後也無入路。</p>
<p>僧問四面絕遮攔十方無回互時如何師云也須坐斷進云一道平沈也師云大有事在。</p>
<p>僧問賓主不立時作麼生相見師云五九盡日又逢春。</p>
</div>
<div class='div-other'><a id='mulu20' />
<p class='h1'>入室機緣</p><p>長西堂入師問佛祖公案本是一箇道理因甚有明與不明長便喝師便打長拂袖行師复打。</p>
<p>讓堂主入師問盡大地是箇解脫為甚鑊湯盧炭裏不去讓放身臥云阿邪師便打讓云者老賊師又打慶書記入師問無神通菩薩因甚鬼神覷不著慶震威一喝師云女再試喝看慶拂袖行師便打。</p>
<p>僧入師問如何是世尊三昧僧豎拳師便打僧云作麼生師又打。</p>
<p>僧入師問古人到者裏為甚不肯住僧作噓噓聲師云肉有千斤智無銖兩便打。</p>
<p>僧入師問如何是佛僧便喝師便打僧云早知如此師复打。</p>
<p>僧入師問如何是你自己僧舉足師便打。</p>
<p>僧入師問者是甚麼所在僧喝師便打。</p>
<p>揚州僧入師問三世諸佛道不得底女速道將來僧云和尚試道看師便打。</p>
<p>典座入師問雪峰覆卻盆是甚麼意旨典座豎拳師打出。</p>
<p>飯頭入師問如何是父母未生前僧云某甲是飯頭師便打僧云作麼生師又打云猶嫌少那。</p>
<p>僧入師問如何是觀音玅智力僧云未知師打出。</p>
<p>僧入師問萬法歸一一歸何處僧舉坐具師便打。</p>
<p>僧入師問如何是西來大意僧云不動尊師打出。</p>
<p>佛侍者入師問拈香撥火不知身是道場汝作麼生會僧舉首師云會得舉首不會舉首僧云不會不會師打之。</p>
<p>僧入師問十二時中作麼生行履進云萬法歸一師打云如何是一僧沈吟師复打。</p>
<p>山西僧入師問汾州到者裏多少程進云不隔師豎杖云還隔者箇麼僧沈吟師便打。</p>
<p>僧入師問終日作甚麼事僧云和尚卻知師便打出玄化主入師豎杖問一切普化為甚不化者箇主近前視之師乃打。</p>
<p>浪副寺入師問庫裏錢穀多少僧云供養何曾謾師打云將不謾底來。</p>
<p>僧入師問你在堂裏見箇甚麼僧云一無所見師云空過也隨後打之。</p>
<p>一侍者入師問國師三喚侍者侍者三應是孤負是不孤負者近前奪拂子師打之。</p>
<p>僧入師問如何是佛僧云莫眼華師云是你眼華是我眼華僧云眼華眼華師云可憐生隨後便打。</p>
<p>僧入師問古人索犀牛兒為甚麼不應酬僧喝師便打僧近前拊案一下師連棒打出。</p>
<p>長西堂入師以杖畫一畫長云咬破舌頭原是肉何須眼上更添眉師复以杖畫一畫長拂袖行師便打世維那入門便喝師云是甚麼喝世云放出來也不知師以杖畫一畫世云還有麼師乃打世提坐具行師又打。</p>
<p>聞堂主入師舉杖云速道速道聞云道即不辭恐落窠臼師云作麼生聞禮拜師便喝。</p>
<p>泰書記入便云本來作麼生道師便打記展兩手師复打。</p>
<p>慧維那入師以杖畫十字慧云好不識羞師复畫卍字慧乃行師便打。</p>
<p>堂司入師拈拄杖示之眾云不可矢上加尖師云作麼生司拂袖行師隨後打。</p>
<p>純書記入師問一字不著畫是甚麼記以坐具橫肩出師隨後喝之。</p>
<p>僧入師問如何是佛祖師僧云本來本來師便打。</p>
<p>僧入師問狗子無佛性是甚麼意僧佇思師乃打。</p>
<p>僧入門便喝師乃打僧擬近前摑師師連棒打出。</p>
<p>僧入師問達磨老子在甚麼處僧喝師打出。</p>
</div>
<p class='juan'>荊南開聖院山暉禪師語錄卷七<span class='note-inline'>(終)</span></p>
</div><!-- end of div[@id='body'] -->
</body></html>