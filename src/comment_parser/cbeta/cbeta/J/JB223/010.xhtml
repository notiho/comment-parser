<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>山暉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu219' />
<p class='juan'>荊南開聖院山暉禪師語錄卷十</p><p class="byline">住順慶府新菴門人祖玄錄</p><p class="byline">嵩山首座龍光法孫宗上編</p>
<div class='div-other'><a id='mulu220' />
<p class='h1'>雜偈</p>
<div class='div-other'><a id='mulu221' />
<p class='h2'>方城寺訪獅巖禪師</p><p style="text-indent:0em" class="lg-abnormal"><div class='lg-row'>閒隨谿鹿度巖津得遇方城有道人謂我子書何用讀衣中一寶自須珍</div>
</p></div>
<div class='div-other'><a id='mulu222' />
<p class='h2'>與見斯禪師</p><p style="text-indent:0em" class="lg-abnormal"><div class='lg-row'>蒲團迻去就華陰月映林耑白霧沈翻得楞伽五法孰天香杳杳散珠林</div>
</p></div>
<div class='div-other'><a id='mulu223' />
<p class='h2'>過游龍訪可雲禪師</p><p style="text-indent:0em" class="lg-abnormal"><div class='lg-row'>水秀山真此住君幽華名艸埽為文鐔津昔日有潛子廣福今時只可雲</div>
</p></div>
<div class='div-other'><a id='mulu224' />
<p class='h2'>寄修之張居士楙德</p><p style="text-indent:0em" class="lg-abnormal"><div class='lg-row'>公為學士余為僧公號書淫余不能著作成塵搖五嶽尤來石室繼禪鐙</div>
</p></div>
<div class='div-other'><a id='mulu225' />
<p class='h2'>送止白熊居士之奇</p><p style="text-indent:0em" class="lg-abnormal"><div class='lg-row'>匹馬孤征此出山行時明月在谿閒君心清極仝明月明月依然送君還</div>
</p></div>
<div class='div-other'><a id='mulu226' />
<p class='h2'>寄是渠胡居士齡祺</p><p style="text-indent:0em" class="lg-abnormal"><div class='lg-row'>君年四十外春秋水郭山村日遍遊廣福寺前回首望紅華峰上月初浮</div>
</p></div>
<div class='div-other'><a id='mulu227' />
<p class='h2'>送大原熊居士之京</p><p style="text-indent:0em" class="lg-abnormal"><div class='lg-row'>馬首秋光接翠微遙遙山日送君歸蘆華遠岸雲縹緲只見寒雅叫夕暉</div>
</p></div>
<div class='div-other'><a id='mulu228' />
<p class='h2'>贈則堯張居士允中</p><p style="text-indent:0em" class="lg-abnormal"><div class='lg-row'>等閒吸盡西江水坐斷古今無彼此華裏鶯啼三兩聲悄然畫出空王旨</div>
</p></div>
<div class='div-other'><a id='mulu229' />
<p class='h2'>贈二酉張居士楙學</p><p style="text-indent:0em" class="lg-abnormal"><div class='lg-row'>原頭綠映此山薇折得盈筐自負歸行過谿灣聞野雉林風謖謖送斜暉</div>
</p></div>
<div class='div-other'><a id='mulu230' />
<p class='h2'>哭玉藻王居士裕甲</p><p style="text-indent:0em" class="lg-abnormal"><div class='lg-row'>春和日日倚柴門胡蜨翩翩過桼園卻笑莊生栩栩者空留一夢在朝昏</div>
</p></div>
<div class='div-other'><a id='mulu231' />
<p class='h2'>寄參原熊居士之哲</p><p style="text-indent:0em" class="lg-abnormal"><div class='lg-row'>山居免得俗情牽有水灌池可種蓮劫火燒時都不問依然拄杖看峰煙</div>
</p></div>
<div class='div-other'><a id='mulu232' />
<p class='h2'>與聞監寺</p><p style="text-indent:0em" class="lg-abnormal"><div class='lg-row'>築室雍門近石林風清月白冷瑤琴千巢鸞鶴長松遍一碗青鐙到夜深</div>
</p><p style="text-indent:0em" class="lg-abnormal"><div class='lg-row'>甘蔗拈華衣缽傳原原委委落西川欲知底事無多子只在相逢彈指邊</div>
</p></div>
<div class='div-other'><a id='mulu233' />
<p class='h2'>复錢大中丞</p><p style="text-indent:0em" class="lg-abnormal"><div class='lg-row'>肉案酉樓也不差旋攜枕簟任余家聞公解得晦堂意無复重論巖桂華</div>
</p><p style="text-indent:0em" class="lg-abnormal"><div class='lg-row'>一杖橫肩倚石門五湖雲水自消魂也知高士機緣孰腦後何須著棒痕</div>
</p><p style="text-indent:0em" class="lg-abnormal"><div class='lg-row'>北望鼇谿秋漸涼黃華滿徑正飄香莫教又渡五谿水回首蒲村是故鄉</div>
</p><p style="text-indent:0em" class="lg-abnormal"><div class='lg-row'>茶桮酉碗日隨緣此意勞君寄老禪媿我匡徒猶自縛不能枕石日高眠</div>
</p><p style="text-indent:0em" class="lg-abnormal"><div class='lg-row'>聞道蒲村種柳人竹皮冠稱接㒿巾有時坐對窗前月秋色湖光無一塵</div>
</p><p style="text-indent:0em" class="lg-abnormal"><div class='lg-row'>東吳高士寄詩來勸我錫飛泉石隈已作歸休秋月後湖山相對菊英開</div>
</p></div>
<div class='div-other'><a id='mulu234' />
<p class='h2'>贈泰書記</p><p style="text-indent:0em" class="lg-abnormal"><div class='lg-row'>赤鄞室裏破沙盆千古傳來到聖恩分付端居燕翼子好將此法壽兒孫</div>
</p></div>
<div class='div-other'><a id='mulu235' />
<p class='h2'>寄慧維那</p><p style="text-indent:0em" class="lg-abnormal"><div class='lg-row'>水邊林下是生涯爛鬻黃精道者家自是山中風味別不將形跡出桑麻</div>
</p><p style="text-indent:0em" class="lg-abnormal"><div class='lg-row'>深臧世外是先機疊疊雲峰鳥自飛道者風流誰解得黃華野艸自春暉</div>
</p><p style="text-indent:0em" class="lg-abnormal"><div class='lg-row'>東皋一頃千尋竹日日檀欒映水雲籟動有時菴外發道人心淨卻無聞</div>
</p></div>
<div class='div-other'><a id='mulu236' />
<p class='h2'>贈崇侍者</p><p style="text-indent:0em" class="lg-abnormal"><div class='lg-row'>高藍峰頂艸離離秋色微微遠近宜一曲水仙彈月上孤音子外复聞誰</div>
</p></div>
<div class='div-other'><a id='mulu237' />
<p class='h2'>贈世維那</p><p style="text-indent:0em" class="lg-abnormal"><div class='lg-row'>一棒當年提此宗人聞盡道力屠龍英風千古還堪羨莫只高眠半壁峰</div>
</p></div>
<div class='div-other'><a id='mulu238' />
<p class='h2'>寄大仝監院</p><p style="text-indent:0em" class="lg-abnormal"><div class='lg-row'>身心老嬾可山居掘得<span class='corr'>荒</span>園好種蔬每日盈筐須自擷羹烹一缽塞饑虛</div>
</p></div>
<div class='div-other'><a id='mulu239' />
<p class='h2'>寄丈雪和尚</p><p style="text-indent:0em" class="lg-abnormal"><div class='lg-row'>禹門精舍夜郎陬華雨霏霏古播州自是丈師能出類心原直接曹谿流</div>
</p></div>
<div class='div-other'><a id='mulu240' />
<p class='h2'>寄大冶禪師</p><p style="text-indent:0em" class="lg-abnormal"><div class='lg-row'>平城高閣出雲耑北望虎丘春色闌雨斷煙華三月裏㠟山湘水看芝蘭</div>
</p></div>
<div class='div-other'><a id='mulu241' />
<p class='h2'>見語嵩禪師題壁因韻贈之</p><p style="text-indent:0em" class="lg-abnormal"><div class='lg-row'>嵩公少未進鍾王此日翩翩遠擅場裨海芳名君已達慚余老去困汙塘</div>
</p><p style="text-indent:0em" class="lg-abnormal"><div class='lg-row'>洩洩風流一袋從西山子弟解雲龍谿山老我滿頭雪盡日東峰學種松</div>
</p></div>
<div class='div-other'><a id='mulu242' />
<p class='h2'>寄東林響禪師</p><p style="text-indent:0em" class="lg-abnormal"><div class='lg-row'>獅王夜半吼東林象兔天明遠遁跡湖海從茲一道清孤光凜凜照今昔</div>
</p></div>
<div class='div-other'><a id='mulu243' />
<p class='h2'>贈太極先臧主</p><p style="text-indent:0em" class="lg-abnormal"><div class='lg-row'>目盡群經十四春方將抉去眼中塵年來又向蒲團覓贏得清光照四鄰</div>
</p></div>
<div class='div-other'><a id='mulu244' />
<p class='h2'>長西堂秉拂勉之以偈</p><p style="text-indent:0em" class="lg-abnormal"><div class='lg-row'>雪峰聖箭可穿楊鐵騎雲奔戰一場漫說功高當獻凱還須進取舊漁陽</div>
</p></div>
<div class='div-other'><a id='mulu245' />
<p class='h2'>天峰以哭弟子一偈見寄余亦積恨因次韻畣之</p><p style="text-indent:0em" class="lg-abnormal"><div class='lg-row'>鶴髮蒼顏恨不休彊將衣袂括雙眸當年道胤傳家法今日愴然雨淚流</div>
</p></div>
<div class='div-other'><a id='mulu246' />
<p class='h2'>弔慧虛耆舊</p><p style="text-indent:0em" class="lg-abnormal"><div class='lg-row'>布帆兩挂五湖船來往江南路幾千今日歸休平越寺眉光燒殺夜郎天</div>
</p></div>
<div class='div-other'><a id='mulu247' />
<p class='h2'>寄石蒲揆和尚</p><p style="text-indent:0em" class="lg-abnormal"><div class='lg-row'>小搆石菴作隱居閒隨紫鹿摘園蔬路頭原不從雲水那得世人一到廬</div>
</p></div>
<div class='div-other'><a id='mulu248' />
<p class='h2'>贈頑石矩禪師</p><p style="text-indent:0em" class="lg-abnormal"><div class='lg-row'>宿德童顏隱道林山門向月老禪心煙空岳色無何取一定蒲團傲古今</div>
</p></div>
<div class='div-other'><a id='mulu249' />
<p class='h2'>示仲維那</p><p style="text-indent:0em" class="lg-abnormal"><div class='lg-row'>學者存心去愛憎虛中清極始為能凝然直似秋天月高照銀河萬象澂</div>
</p><p style="text-indent:0em" class="lg-abnormal"><div class='lg-row'>無字從來理事周可書衣袂日相求不由此徑行將去到底依然涂路修</div>
</p><p style="text-indent:0em" class="lg-abnormal"><div class='lg-row'>欲歸不歸在半涂如何便可罷工夫請看長慶禪鐙譜道業平生七破蒲</div>
</p></div>
<div class='div-other'><a id='mulu250' />
<p class='h2'>贈密機老宿</p><p style="text-indent:0em" class="lg-abnormal"><div class='lg-row'>二十四年江海閒芒芒煙水老容顏歸來只住棲賢寺明月一方心自閒</div>
</p><p style="text-indent:0em" class="lg-abnormal"><div class='lg-row'>少小參尋老大居戒珠圜潔自如如靈隱山前幽谿水一鏡無塵映碧虛</div>
</p></div>
<div class='div-other'><a id='mulu251' />
<p class='h2'>示覺聖王居士</p><p style="text-indent:0em" class="lg-abnormal"><div class='lg-row'>閒時打坐倦時眠此是高人向上禪若問此情誰解得艸塘居士獨余先</div>
</p></div>
<div class='div-other'><a id='mulu252' />
<p class='h2'>示覺賢張婆子</p><p style="text-indent:0em" class="lg-abnormal"><div class='lg-row'>密密親存此一機青山相對掩荊扉有時穿破銀山面回首高窗送落暉</div>
</p></div>
<div class='div-other'><a id='mulu253' />
<p class='h2'>复石林慶書記<span class='note-inline'>(附來偈)</span></p><p style="text-indent:0em" class="lg-abnormal"><div class='lg-row'>平越磯頭一釣竿雲衰雨笠寄波瀾投綸落餌終易鱎媿殺無當錦鯉看</div>
</p><p style="text-indent:0em" class="lg-abnormal"><div class='lg-row'>學道當須結聖胎漫教書劍老徘徊若將此事梯榮顯齊己不聞動地來</div>
</p><p style="text-indent:0em" class="lg-abnormal"><div class='lg-row'>戈鋋未動骨先窆戰壘如何當寶劍須是力全仝古人凜凜雲中休掘塹</div>
</p><p style="text-indent:0em" class="lg-abnormal"><div class='lg-row'>鴛鴦繡帳鋪金枕爛艸蒲團結玉寒一種冬風吹大冶誰知沾著也心酸</div>
</p><p style="margin-left:1em">付箇甚麼誰复受不知賺殺幾多人風清月白長天淨鶯到隋堤處處春。</p>
<p style="margin-left:1em">千金俊骨玉絡羈春風相送見吾師憑將門扇折人腳自有通霄一著兒。</p>
<p style="margin-left:1em">雪浪涌華[阜-十]疊翠連累㠟峨也教寒日用尋常鹽與酢鹹是鹹兮酸是酸。</p>
</div>
<div class='div-other'><a id='mulu254' />
<p class='h2'>贈嬾民玄監院</p><p style="text-indent:0em" class="lg-abnormal"><div class='lg-row'>平生學嬾嬾難期傀儡纔牽又轉迻溪上長松今付爾也知不負舊肝脾</div>
</p><p style="text-indent:0em" class="lg-abnormal"><div class='lg-row'>古院牢騷自苦辛六年筋骨委灰塵勞勞灑埽成精舍滿澗華飛別是春</div>
</p></div>
<div class='div-other'><a id='mulu255' />
<p class='h2'>寄均沾江居士</p><p style="text-indent:0em" class="lg-abnormal"><div class='lg-row'>百頃雲山埜徑盤煙消日出上闌干松華無數風吹落引得游蜂逐處摶</div>
</p></div>
<div class='div-other'><a id='mulu256' />
<p class='h2'>复遜岳禪人</p><p style="text-indent:0em" class="lg-abnormal"><div class='lg-row'>腳跟叫痛誰為痛不痛痛中渠是誰自向痛中餐大藥何須城裏喚盧醫</div>
</p></div>
<div class='div-other'><a id='mulu257' />
<p class='h2'>贈雲夫羅居士</p><p style="text-indent:0em" class="lg-abnormal"><div class='lg-row'>平城每見道心堅訓練之餘喜坐禪削盡名根與利路依然姓字載鐙傳</div>
</p></div>
<div class='div-other'><a id='mulu258' />
<p class='h2'>示海月䂐知客</p><p style="text-indent:0em" class="lg-abnormal"><div class='lg-row'>終日高樓坐一床關門冷冷月生光老農有箇平生曲今夕為君彈兩行</div>
</p></div>
<div class='div-other'><a id='mulu259' />
<p class='h2'>重刻臥龍和尚語錄</p><p style="text-indent:0em" class="lg-abnormal"><div class='lg-row'>曹谿消息到誰來盡道棲靈優缽開非是黔州重畫足江湖已見吼如雷</div>
</p></div>
<div class='div-other'><a id='mulu260' />
<p class='h2'>贈遜岳</p><p style="text-indent:0em" class="lg-abnormal"><div class='lg-row'>道出常情早見知當風哮吼是師兒千山象兔屏蹤跡萬里晴空應自怡</div>
</p></div>
<div class='div-other'><a id='mulu261' />
<p class='h2'>贈開石意書記</p><p style="text-indent:0em" class="lg-abnormal"><div class='lg-row'>相從道者<span class='corr'>已</span>多秋裂破來時不自由非是無邊瞋火發祇緣斷臂接宗猷</div>
</p></div>
<div class='div-other'><a id='mulu262' />
<p class='h2'>示詢南王居士</p><p style="text-indent:0em" class="lg-abnormal"><div class='lg-row'>師王一駕向南來步步香隨菡萏開煙水芒芒何近遠福城東際月初回</div>
</p></div>
<div class='div-other'><a id='mulu263' />
<p class='h2'>寄楊丁兩將軍</p><p style="text-indent:0em" class="lg-abnormal"><div class='lg-row'>千里神交道已符不須禪室論工夫琴心三疊如拋棄法印依然繼兩蘇</div>
</p></div>
<div class='div-other'><a id='mulu264' />
<p class='h2'>示覺心王居士</p><p style="text-indent:0em" class="lg-abnormal"><div class='lg-row'>生本無生滅也無無將生滅劃兩涂幽谿有箇長松老終日醺醺醉一壺</div>
</p></div>
<div class='div-other'><a id='mulu265' />
<p class='h2'>與惺一監院</p><p style="text-indent:0em" class="lg-abnormal"><div class='lg-row'>家住荊南古郢隈春風楊柳舞章臺老僧記得街頭過簫鼓讙讙震地來</div>
</p><p style="text-indent:0em" class="lg-abnormal"><div class='lg-row'>楊岐舊院月重煇萬疊寒光冷翠微此日高藍真輔弼吾徒著著是先機</div>
</p></div>
<div class='div-other'><a id='mulu266' />
<p class='h2'>贈正宗老宿</p><p style="text-indent:0em" class="lg-abnormal"><div class='lg-row'>衣缽元元繼一鐙名遺海宇似多能有時飽食依嚴臥笑倒龍山八十僧</div>
</p></div>
<div class='div-other'><a id='mulu267' />
<p class='h2'>送惟一范道士</p><p style="text-indent:0em" class="lg-abnormal"><div class='lg-row'>二十雲安旁水涯張仙日共飯胡麻明朝帆向芙蓉水定在青羊第幾家</div>
</p></div>
<div class='div-other'><a id='mulu268' />
<p class='h2'>示祖眼舒居士</p><p style="text-indent:0em" class="lg-abnormal"><div class='lg-row'>年老心孤世外情自知性地少分明蒲團每坐三更月定室空空萬籟清</div>
</p></div>
<div class='div-other'><a id='mulu269' />
<p class='h2'>贈悟空老僧</p><p style="text-indent:0em" class="lg-abnormal"><div class='lg-row'>雲山石堀此經行埜鶴無心夜半聲更與麇麚為誓約千秋萬歲共柴荊</div>
</p></div>
<div class='div-other'><a id='mulu270' />
<p class='h2'>示美夫張居士</p><p style="text-indent:0em" class="lg-abnormal"><div class='lg-row'>吹毛劍上乞生難除是震靈在掌耑莫道愚公家法異枉山曾此碎狐肝</div>
</p></div>
<div class='div-other'><a id='mulu271' />
<p class='h2'>示君弼成居士</p><p style="text-indent:0em" class="lg-abnormal"><div class='lg-row'>望水尋山老性情從來不解弄虛聲也知說法多清貴祇是哫訾可猒呈</div>
</p></div>
<div class='div-other'><a id='mulu272' />
<p class='h2'>贈無著靜主</p><p style="text-indent:0em" class="lg-abnormal"><div class='lg-row'>翠雲峰上掩柴荊不向王城借路行終日鼾眠長枕石管他何地植華平</div>
</p></div>
<div class='div-other'><a id='mulu273' />
<p class='h2'>贈含容直歲</p><p style="text-indent:0em" class="lg-abnormal"><div class='lg-row'>露冷秋清雁北回長沙東望月初來仝看此月湖橋上自是分明夢眼開</div>
</p></div>
<div class='div-other'><a id='mulu274' />
<p class='h2'>送岳樵還銅巖</p><p style="text-indent:0em" class="lg-abnormal"><div class='lg-row'>高藍松院動歸心送女還山去道林菴鎖銅巖當春月谿谿麋鹿自相尋</div>
</p></div>
<div class='div-other'><a id='mulu275' />
<p class='h2'>寄神生方太史</p><p style="text-indent:0em" class="lg-abnormal"><div class='lg-row'>不是心珠不是佛亦非情緣亦非物傳聞丞相見石霜也被石霜奪卻笏</div>
</p></div>
<div class='div-other'><a id='mulu276' />
<p class='h2'>雲石禪人字</p><p style="text-indent:0em" class="lg-abnormal"><div class='lg-row'>高藍雲石立崔嵬日照光鋪五色來分付禪流當惜取莫教落魄在莓苔</div>
</p></div>
<div class='div-other'><a id='mulu277' />
<p class='h2'>三句禪者字</p><p style="text-indent:0em" class="lg-abnormal"><div class='lg-row'>惡池三句玉關寒雲水翩翩到此難齧鏃機前當努力迢迢一騎入長安</div>
</p></div>
<div class='div-other'><a id='mulu278' />
<p class='h2'>送野竹長老還山</p><p style="text-indent:0em" class="lg-abnormal"><div class='lg-row'>龍門一曲別宮商三峽流泉韻自長分付還鄉須保愛肚皮篦束白雲岡</div>
</p></div>
<div class='div-other'><a id='mulu279' />
<p class='h2'>示近天禪人</p><p style="text-indent:0em" class="lg-abnormal"><div class='lg-row'>谿中明月上樓臺一宿龍山方丈來鐙下南華讀罷後青天一笑怒春雷</div>
</p></div>
<div class='div-other'><a id='mulu280' />
<p class='h2'>因事复羅總戎還山</p><p style="text-indent:0em" class="lg-abnormal"><div class='lg-row'>再到平城十二旬霜風雪日苦侵人自挑瓢笠還山裏贏得春谿一帶新</div>
</p></div>
<div class='div-other'><a id='mulu281' />
<p class='h2'>示問松行者</p><p style="text-indent:0em" class="lg-abnormal"><div class='lg-row'>埽室焚香禮六時禪心清課也多期如何不見真消息孤負頻呼小艷詩</div>
</p></div>
<div class='div-other'><a id='mulu282' />
<p class='h2'>示鍾一侍者</p><p style="text-indent:0em" class="lg-abnormal"><div class='lg-row'>英年學道是便宜何謂春光已自遲一箇蒲團剛正好凝然直與寤為期</div>
</p></div>
<div class='div-other'><a id='mulu283' />
<p class='h2'>贈石林書記</p><p style="text-indent:0em" class="lg-abnormal"><div class='lg-row'>白棒當空大有耑非仝艸昧弄狐肝石林既有真消息付女晴煙一釣竿</div>
</p></div>
<div class='div-other'><a id='mulu284' />
<p class='h2'>山居</p><p style="text-indent:0em" class="lg-abnormal"><div class='lg-row'>幾年杖錫入山深故舊從無訪道林雪盡春風三月裏催歸啼血汙華陰</div>
</p><p style="text-indent:0em" class="lg-abnormal"><div class='lg-row'>才逢二十度華春頭上星霜已逼人縱有巖耕消白日怎經衰老共愁貧</div>
</p></div>
<div class='div-other'><a id='mulu285' />
<p class='h2'>示見菴主人</p><p style="text-indent:0em" class="lg-abnormal"><div class='lg-row'>鹽官逼索犀牛兒侍者低眉云不知祇此不知曾未負何須節外复生支</div>
</p></div>
<div class='div-other'><a id='mulu286' />
<p class='h2'>示了空上人</p><p style="text-indent:0em" class="lg-abnormal"><div class='lg-row'>欲理頹綱網上流豈知世次轉多憂明朝一杖還松院又傍清谿理釣鉤</div>
</p></div>
<div class='div-other'><a id='mulu287' />
<p class='h2'>示自修禪人</p><p style="text-indent:0em" class="lg-abnormal"><div class='lg-row'>舊國聲名古宕渠岷山漢水是家居今來又共雍門里春日壹壹好摘蔬</div>
</p></div>
<div class='div-other'><a id='mulu288' />
<p class='h2'>示印可禪人</p><p style="text-indent:0em" class="lg-abnormal"><div class='lg-row'>階前古柏與雲齊勝日清和杜宇啼忽見晴開新月上無邊翠景下巟隄</div>
</p></div>
<div class='div-other'><a id='mulu289' />
<p class='h2'>寄端居長老</p><p style="text-indent:0em" class="lg-abnormal"><div class='lg-row'>高藍北望銅江開秋月微微水上來若使天涯如只尺白雲聚散任崔嵬</div>
</p></div>
<div class='div-other'><a id='mulu290' />
<p class='h2'>示尼希有</p><p style="text-indent:0em" class="lg-abnormal"><div class='lg-row'>磴道盤空出絳霄風清雲淨絕塵囂流來江上年年月素景如鉤挂石橋</div>
</p></div>
<div class='div-other'><a id='mulu291' />
<p class='h2'>示天寧戒子</p><p style="text-indent:0em" class="lg-abnormal"><div class='lg-row'>楊柳巾缾十八物雲山海國任優游食時擎出降龍缽七佛之儀得自由</div>
</p></div>
<div class='div-other'><a id='mulu292' />
<p class='h2'>大士閣二首</p><p style="text-indent:0em" class="lg-abnormal"><div class='lg-row'>大士樓臺江上起江聲夜夜清人耳也知轉盡普門經何用天台一鈔子</div>
</p><p style="text-indent:0em" class="lg-abnormal"><div class='lg-row'>樓臺百尺小谿頭夜靜經聲逐水流回首桂輪波上出風飄素景動沙鷗</div>
</p></div>
<div class='div-other'><a id='mulu293' />
<p class='h2'>雨中過柏子菴</p><p style="text-indent:0em" class="lg-abnormal"><div class='lg-row'>一支竹杖破煙冥樹樹鶯啼春艸青菴在都亭何處是遙遙鐙火隔沙汀</div>
</p></div>
<div class='div-other'><a id='mulu294' />
<p class='h2'>照鏡有感</p><p style="text-indent:0em" class="lg-abnormal"><div class='lg-row'>朝臨古鏡使心驚頂上青絲白一莖此道吾徒能接拍馮他霜雪滿頭傾</div>
</p></div>
<div class='div-other'><a id='mulu295' />
<p class='h2'>寄醉頭陀</p><p style="text-indent:0em" class="lg-abnormal"><div class='lg-row'>山裏疏狂一酉徒低頭一飲滄溟枯舉頭豪發赤須動滿壁塗詩光怪無</div>
</p></div>
<div class='div-other'><a id='mulu296' />
<p class='h2'>葛鏡橋警諸徒<span class='note-inline'>(在平越府)</span></p><p style="text-indent:0em" class="lg-abnormal"><div class='lg-row'>當日趙州度馬驢今晁葛鏡躍蟾蜍莫云南北仝消恨仔細看來總不如</div>
</p></div>
<div class='div-other'><a id='mulu297' />
<p class='h2'>聞樂有感</p><p style="text-indent:0em" class="lg-abnormal"><div class='lg-row'>珠林百二淨禪心<span class='corr'>已</span>謝箜篌道自箴忽地一聲天外蠁回頭也見淚沾襟</div>
</p><p style="text-indent:0em" class="lg-abnormal"><div class='lg-row'>笙歌叢裏意多違漫向人前論是非好去幽谿尋泉石蘆華遠岸傲春暉</div>
</p></div>
<div class='div-other'><a id='mulu298' />
<p class='h2'>因事示眾</p><p style="text-indent:0em" class="lg-abnormal"><div class='lg-row'>與子仝袍是幾期人中還憎大雄師覆巢取子成何事媿死遠公夢鳥時</div>
</p><p style="text-indent:0em" class="lg-abnormal"><div class='lg-row'>麻衣瓦缽到平城十載匡徒已闢荊何事南來狐媚種依然句引落深坑</div>
</p><p style="text-indent:0em" class="lg-abnormal"><div class='lg-row'>新城狐媚謂多知講盡南華內外時徹底恣情仍跋扈如何及得歎文犧</div>
</p></div>
<div class='div-other'><a id='mulu299' />
<p class='h2'>解制示眾</p><p style="text-indent:0em" class="lg-abnormal"><div class='lg-row'>瓢笠來朝又自由西風黃葉一江秋平生去住如流水是無心仝海鷗</div>
</p></div>
<div class='div-other'><a id='mulu300' />
<p class='h2'>興元初戒子</p><p style="text-indent:0em" class="lg-abnormal"><div class='lg-row'>家住長松已十春高藍幽僻靜無塵碧谿谿上年年月曾照雍門寺裏人</div>
</p></div>
<div class='div-other'><a id='mulu301' />
<p class='h2'>送蓮宗</p><p style="text-indent:0em" class="lg-abnormal"><div class='lg-row'>臨江渡口送歸鑣望轉嵩丘去路遙不識幾時還到此白雲未使恨全消</div>
</p></div>
<div class='div-other'><a id='mulu302' />
<p class='h2'>示潤宗</p><p style="text-indent:0em" class="lg-abnormal"><div class='lg-row'>獨坐艸堂春又過高峰野鳥喚煙蘿都來室裏閒情貫不欲勞勞奈我何</div>
</p></div>
<div class='div-other'><a id='mulu303' />
<p class='h2'>示別岫</p><p style="text-indent:0em" class="lg-abnormal"><div class='lg-row'>吟行谿口海棠香何處漁樵歌正狂回首煙中秋日老不知別岫已飛霜</div>
</p></div>
<div class='div-other'><a id='mulu304' />
<p class='h2'>示三益</p><p style="text-indent:0em" class="lg-abnormal"><div class='lg-row'>三月谿桃映翠微清香杳杳襲人衣當年開卻靈雲眼今日空教紫蕊飛</div>
</p></div>
<div class='div-other'><a id='mulu305' />
<p class='h2'>出坡</p><p style="text-indent:0em" class="lg-abnormal"><div class='lg-row'>緊著芒鞋履素秋每將樵斧發谿頭無愁苔徑如油滑一直高歌到虎丘</div>
</p></div>
<div class='div-other'><a id='mulu306' />
<p class='h2'>示乳峰</p><p style="text-indent:0em" class="lg-abnormal"><div class='lg-row'>艸織蒲團獨自揵江城村落可隨緣有時情倦思歸日好隱東山臥紙錢</div>
</p></div>
<div class='div-other'><a id='mulu307' />
<p class='h2'>示供實</p><p style="text-indent:0em" class="lg-abnormal"><div class='lg-row'>破雨衝煙上五谿菴前楊柳鶴先啼殷勤傳得東林信猶是銅江只尺迷</div>
</p></div>
<div class='div-other'><a id='mulu308' />
<p class='h2'>示心田禪人</p><p style="text-indent:0em" class="lg-abnormal"><div class='lg-row'>隔江相望剎竿頭撩起還家已自羞況复重來石室裏投機卻道有來由</div>
</p></div>
<div class='div-other'><a id='mulu309' />
<p class='h2'>贈覺蓮禪人</p><p style="text-indent:0em" class="lg-abnormal"><div class='lg-row'>當頭裂破祖師關拍手高歌萬仞山莫道不能歸物外堂堂早已別人間</div>
</p></div>
<div class='div-other'><a id='mulu310' />
<p class='h2'>示鏡清禪人</p><p style="text-indent:0em" class="lg-abnormal"><div class='lg-row'>垢洗愚谿一鏡清等閒底事自分明白雲散盡堪消遣者裏如何有死生</div>
</p></div>
<div class='div-other'><a id='mulu311' />
<p class='h2'>贈高夫人覺證居士</p><p style="text-indent:0em" class="lg-abnormal"><div class='lg-row'>為道已無老病催蒲團靜坐月初來空香杳杳塵消盡何必青蓮八水開</div>
</p></div>
<div class='div-other'><a id='mulu312' />
<p class='h2'>贈都統高居士</p><p style="text-indent:0em" class="lg-abnormal"><div class='lg-row'>年來問道上嵩山萬慮全消心自閒祖印一枚君已得逢人惟說破三關</div>
</p></div>
<div class='div-other'><a id='mulu313' />
<p class='h2'>寄佛度高居士</p><p style="text-indent:0em" class="lg-abnormal"><div class='lg-row'>傳聞君自猒塵心下馬獨來訪道林會得無情解說法人閒何用更投簪</div>
</p></div>
<div class='div-other'><a id='mulu314' />
<p class='h2'>寄宗璽張居士</p><p style="text-indent:0em" class="lg-abnormal"><div class='lg-row'>王家貴戚出珠扃靜向精藍誦玉經拋卻春華千萬朵喜從雲外一峰青</div>
</p></div>
<div class='div-other'><a id='mulu315' />
<p class='h2'>寄宗沅劉居士</p><p style="text-indent:0em" class="lg-abnormal"><div class='lg-row'>自是君身氣骨仙閒時騎馬過林泉茶桮消得無生旨成佛依然靈運先</div>
</p></div>
<div class='div-other'><a id='mulu316' />
<p class='h2'>贈不磷堅孫</p><p style="text-indent:0em" class="lg-abnormal"><div class='lg-row'>長松松葉映清關四面軒囪道者閒寶劍拓來三尺鐵兒孫將去墮癡頑</div>
</p></div>
<div class='div-other'><a id='mulu317' />
<p class='h2'>示不閔</p><p style="text-indent:0em" class="lg-abnormal"><div class='lg-row'>秋開月桂映青岑香骨清氛傲眾林風味一般情自異幾番相對卻低吟</div>
</p></div>
<div class='div-other'><a id='mulu318' />
<p class='h2'>示三艸</p><p style="text-indent:0em" class="lg-abnormal"><div class='lg-row'>蒲團靜坐是生涯不履梁城來幾時快活水雲還自足黃精白筍亦偏宜</div>
</p></div>
<div class='div-other'><a id='mulu319' />
<p class='h2'>示竹眉宏孫</p><p style="text-indent:0em" class="lg-abnormal"><div class='lg-row'>瓢囊笠子過百城涂路幾經秋雨傾來往嵩山千萬里飄飄贏得一身輕</div>
</p></div>
<div class='div-other'><a id='mulu320' />
<p class='h2'>示不磨</p><p style="text-indent:0em" class="lg-abnormal"><div class='lg-row'>已收寶劍截名根一缽翩翩訪道原昨日相逢彈指了更無餘事可談論</div>
</p></div>
<div class='div-other'><a id='mulu321' />
<p class='h2'>示大生</p><p style="text-indent:0em" class="lg-abnormal"><div class='lg-row'>看破人情始愛僧袈裟叢裏學南能縱然未得輪王印也勝人閒短燄鐙</div>
</p></div>
<div class='div-other'><a id='mulu322' />
<p class='h2'>哭石林慶立僧</p><p style="text-indent:0em" class="lg-abnormal"><div class='lg-row'>頂門有竅是吾徒百段真金艷最孤今夜寺前梅已破清香逗雪散浮屠</div>
</p></div>
<div class='div-other'><a id='mulu323' />
<p class='h2'>與智玄上人</p><p style="text-indent:0em" class="lg-abnormal"><div class='lg-row'>閒行步步入松閒埜鶴無心自往還胸次陶陶非外得十年固守一禪關</div>
</p></div>
<div class='div-other'><a id='mulu324' />
<p class='h2'>示碧環禪人</p><p style="text-indent:0em" class="lg-abnormal"><div class='lg-row'>高高樓閣淨諸天空色分明散紫煙曳杖還從山頂去雙雙埜雉過秋田</div>
</p></div>
<div class='div-other'><a id='mulu325' />
<p class='h2'>示龍山寺本和</p><p style="text-indent:0em" class="lg-abnormal"><div class='lg-row'>龍山遠翠映精藍白石青煙古佛龕雲淨有時天際碧銀河斗柄下空潭</div>
</p></div>
<div class='div-other'><a id='mulu326' />
<p class='h2'>示心融禪人</p><p style="text-indent:0em" class="lg-abnormal"><div class='lg-row'>煮茗栽華白水鄉原無心法與商量有來此處求真解豎起一拳是所長</div>
</p></div>
<div class='div-other'><a id='mulu327' />
<p class='h2'>示玄微禪人</p><p style="text-indent:0em" class="lg-abnormal"><div class='lg-row'>春來日照岳山幽茶灶輕煙散竹樓卻向柳陰陰下臥謳歌一曲更風流</div>
</p></div>
<div class='div-other'><a id='mulu328' />
<p class='h2'>示空隱堂司</p><p style="text-indent:0em" class="lg-abnormal"><div class='lg-row'>衣珠皎皎本無塵曠劫都來體自真好謝情緣規一室莫教背穴纇精淳</div>
</p></div>
<div class='div-other'><a id='mulu329' />
<p class='h2'>送本源教授還山</p><p style="text-indent:0em" class="lg-abnormal"><div class='lg-row'>深深結室古巖隈山靜從無俗客來今日相傳一口缽清谿取水地盧煨</div>
</p></div>
<div class='div-other'><a id='mulu330' />
<p class='h2'>贈虎丘皎侍者</p><p style="text-indent:0em" class="lg-abnormal"><div class='lg-row'>一杖孤征艸木春楊華落落逐江蘋虎丘法印馮君弄莫使滔滔更問津</div>
</p></div>
<div class='div-other'><a id='mulu331' />
<p class='h2'>寄舒光禪師</p><p style="text-indent:0em" class="lg-abnormal"><div class='lg-row'>薄薄林霜冷石臺倚窗殘菊旁秋開晴雲淡漠君何處欲冥鐘聲出嶺隈</div>
</p></div>
<div class='div-other'><a id='mulu332' />
<p class='h2'>示平越府心修上人</p><p style="text-indent:0em" class="lg-abnormal"><div class='lg-row'>登樓春色上名園華烏啼幽萬樹煙宛轉人閒滄海水須臾依舊灌桑田</div>
</p></div>
<div class='div-other'><a id='mulu333' />
<p class='h2'>示純真禪人</p><p style="text-indent:0em" class="lg-abnormal"><div class='lg-row'>高僧本住在煙蘿引水灌園趁白波昨日東村看黍稷黃猿絡繹盜秋禾</div>
</p></div>
<div class='div-other'><a id='mulu334' />
<p class='h2'>贈空無上座</p><p style="text-indent:0em" class="lg-abnormal"><div class='lg-row'>楓林揭赤晚華香歸鳥聲聲啼過牆道者窮通兩不取陶陶一衲白雲鄉</div>
</p></div>
<div class='div-other'><a id='mulu335' />
<p class='h2'>送僧之天童</p><p style="text-indent:0em" class="lg-abnormal"><div class='lg-row'>百城相隔水和煙此去江南路幾千識得阿師真面目不教虛費艸鞋錢</div>
</p></div>
<div class='div-other'><a id='mulu336' />
<p class='h2'>與若愚道士</p><p style="text-indent:0em" class="lg-abnormal"><div class='lg-row'>春日微微春艸奢翩翩一鶴破晴霞山深徑僻無來往洒缽吹盧為鬻茶</div>
</p></div>
<div class='div-other'><a id='mulu337' />
<p class='h2'>哭天童老和尚</p><p style="text-indent:0em" class="lg-abnormal"><div class='lg-row'>雷驅電燿駭龍湫金粟鄞山幾十秋忽作雙趺金槨裏闌干怎教不多流</div>
</p></div>
<div class='div-other'><a id='mulu338' />
<p class='h2'>與桂黃平</p><p style="text-indent:0em" class="lg-abnormal"><div class='lg-row'>端明政暇謁雲居五蘊無床坐不如解帶山門千古事重逢莫教又成虛</div>
</p></div>
<div class='div-other'><a id='mulu339' />
<p class='h2'>與喻侍御</p><p style="text-indent:0em" class="lg-abnormal"><div class='lg-row'>逃禪學佛靜方修世外閒情也自由開寶寺前卓筆後始知無夢到丹丘</div>
</p></div>
<div class='div-other'><a id='mulu340' />
<p class='h2'>寄汪牧鯤</p><p style="text-indent:0em" class="lg-abnormal"><div class='lg-row'>解后卯陽每歎奇逍遙只以死為期余留在越君還遠那得重逢論昔時</div>
</p></div>
<div class='div-other'><a id='mulu341' />
<p class='h2'>示宗尚</p><p style="text-indent:0em" class="lg-abnormal"><div class='lg-row'>涔涔夜雨滴華欄艸閣翻經便畏寒慚媿昔人深雪裏幾番徹骨始心安</div>
</p></div>
<div class='div-other'><a id='mulu342' />
<p class='h2'>示獨秀</p><p style="text-indent:0em" class="lg-abnormal"><div class='lg-row'>晚來曳杖步崔嵬緲緲銀蟾海上來不知此夜秋園裏華下誰堪奏落某</div>
</p></div>
<div class='div-other'><a id='mulu343' />
<p class='h2'>示可大</p><p style="text-indent:0em" class="lg-abnormal"><div class='lg-row'>黔州楚水已從春簇簇煙華醉殺人欲識東皇何面目壹壹依舊在松筠</div>
</p></div>
<div class='div-other'><a id='mulu344' />
<p class='h2'>示可久</p><p style="text-indent:0em" class="lg-abnormal"><div class='lg-row'>古殿鐙縣三世火高峰日照五谿煙婆娑遮莫成何事祇為先宗譜未傳</div>
</p></div>
<div class='div-other'><a id='mulu345' />
<p class='h2'>示真牧</p><p style="text-indent:0em" class="lg-abnormal"><div class='lg-row'>戒學長松十見華身心鍊得似輕霞黔山楚水閒無事盡日菴前送去雅</div>
</p></div>
<div class='div-other'><a id='mulu346' />
<p class='h2'>示德修</p><p style="text-indent:0em" class="lg-abnormal"><div class='lg-row'>獨把蒲輪坐六時窮奇入玅兩無欺分明得了云何得月色谿聲許自知</div>
</p></div>
<div class='div-other'><a id='mulu347' />
<p class='h2'>示德惺</p><p style="text-indent:0em" class="lg-abnormal"><div class='lg-row'>禪心道韻飲桮蛇說有談空算海沙逼直相逢彈指了眼中何處見空華</div>
</p></div>
<div class='div-other'><a id='mulu348' />
<p class='h2'>示石僧</p><p style="text-indent:0em" class="lg-abnormal"><div class='lg-row'>雲收霧<span class='corr'>斂</span>見晴空雨後江楓半是紅開眼不隨情物轉依然一性是圓通</div>
</p></div>
<div class='div-other'><a id='mulu349' />
<p class='h2'>示宜爾</p><p style="text-indent:0em" class="lg-abnormal"><div class='lg-row'>柳陌華皋寂滅場晨鐘暮鼓見空王兒曹若作尋常事依舊悲風萬里揚</div>
</p></div>
<div class='div-other'><a id='mulu350' />
<p class='h2'>示不敏</p><p style="text-indent:0em" class="lg-abnormal"><div class='lg-row'>曙角頻催聞誦經天華款款散前庭眼中莫被塵沙翳才有纖豪便喚惺</div>
</p></div>
<div class='div-other'><a id='mulu351' />
<p class='h2'>示眾</p><p style="text-indent:0em" class="lg-abnormal"><div class='lg-row'>項上鐵枷苦自贏不如放下便心怡風晨月夕馮高枕管甚冬寒夏熱時</div>
</p><p style="text-indent:0em" class="lg-abnormal"><div class='lg-row'>萬象之中獨露身此言猶是落疏親何如飯罷蒲床上一枕長松白日淪</div>
</p><p style="text-indent:0em" class="lg-abnormal"><div class='lg-row'>日日板聲鳴唧唧不知何事苦相逼一拳打倒月當天萬里寒空明一色</div>
</p><p style="text-indent:0em" class="lg-abnormal"><div class='lg-row'>說得脣皮鮮血來不如一埽毉雲開峰頭白浪三千丈火裏蝦蟆躍五臺</div>
</p><p style="text-indent:0em" class="lg-abnormal"><div class='lg-row'>盡道腔中日日煩欲捉不捉此心猿回觀明月指頭上何用別尋自苦冤</div>
</p><p style="text-indent:0em" class="lg-abnormal"><div class='lg-row'>當時身毒一拈華直到如今掜死蛇不若和拳都打落只教黃面也吁嗟</div>
</p><p style="text-indent:0em" class="lg-abnormal"><div class='lg-row'>石龜躍入僧堂裏觸碎聖僧八字眉露柱鐙籠齊笑倒如何大眾不曾知</div>
</p><p style="text-indent:0em" class="lg-abnormal"><div class='lg-row'>僧堂默默此經行箇箇眉毛眼上橫只解低頭合著眼不知日已曬三更</div>
</p><p style="text-indent:0em" class="lg-abnormal"><div class='lg-row'>山門楊柳日東斜又見秋風送晚雅一缽辣羹纔喫了禪床依舊漉空華</div>
</p><p style="text-indent:0em" class="lg-abnormal"><div class='lg-row'>八萬四千毛孔裏孔中一一五須彌如何各各不相見卻到堂前覓指之</div>
</p><p style="text-indent:0em" class="lg-abnormal"><div class='lg-row'>鶴隨錫杖上黔州貓仲侏離乞食愁漸漸聞熏從化了清風明月一歸舟</div>
</p><p style="text-indent:0em" class="lg-abnormal"><div class='lg-row'>欲溯曹谿可力探將行還止不羞慚當時東院年多少猶自區區謁指南</div>
</p></div>
<div class='div-other'><a id='mulu352' />
<p class='h2'>楊鍊師新泉</p><p style="text-indent:0em" class="lg-abnormal"><div class='lg-row'>鍊師築室紫霞峰鑿得仙源旁赤松靈物也知道骨異偏將甘冽應玄宗</div>
</p></div>
<div class='div-other'><a id='mulu353' />
<p class='h2'>贈餘慶令趙居士登階</p><p style="text-indent:0em" class="lg-abnormal"><div class='lg-row'>子賤重來負一琴非仝任力獨關心依然三得君當重莫教無歌五褲吟</div>
</p></div>
<div class='div-other'><a id='mulu354' />
<p class='h2'>賞荷</p><p style="text-indent:0em" class="lg-abnormal"><div class='lg-row'>荷華滿院子鳺啼風遞幽香遍五谿不是老農偏愛賞從來高士也曾題</div>
</p></div></div>
<p class='juan'>荊南開聖院山暉禪師語錄卷十<span class='note-inline'>(終)</span></p>
</div><!-- end of div[@id='body'] -->
</body></html>