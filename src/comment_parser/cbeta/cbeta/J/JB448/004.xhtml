<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>靈機觀禪師語錄卷四</p><p class="byline">嗣法門人　如章　寂智　超㬫　超鑑　等編</p>
<div class='div-other'><a id='mulu19' /><p>落堂師問眾云若是赤臉毒蛇開口便咬冤家債主出眾理論眾許久無語師云資福與麼人艸求人語未絕一僧突出拜云今晚堂中大有人喪身失命師云汝道是甚麼人僧云和尚試檢點看師云汝看者略虛漢僧一喝師云此喝未有主在僧云和尚也不得壓良為賤師叱云只管亂道汝此見與日前有一僧初見我問他達<span class='corr'>磨</span>不來東土二祖不往西天上座著艸鞋行腳明甚麼邊事僧云明破即不堪師徵云汝便明破也何妨僧云和尚不妨疑著乃云此僧自無立地不識話頭落處與汝今晚答話無二何故汝道今晚堂中大有人喪身失命山僧問汝是甚麼人汝道和尚試檢點看與者明破即不堪相似又云和尚不妨疑著豈不是一隊亂統僧無語師復種種痛叱衲子沿習時解眼腦不清之弊復云參學若無真正眼腳頭常被艸鞋欺。</p>
<p>落堂問萬里不挂片雲虛空突出一竅未審是觸是背師云背觸且置如何是虛空一竅僧擬議師便打復云適來者僧問萬里不挂片雲虛空突出一竅未審是觸是背山僧答他背觸且置如何是虛空一竅若識得者一竅三世諸佛也是者一竅歷代祖師也是者一竅天下老古錐也是者一竅山僧也是者一竅諸人也是者一竅動則雷轟電掣靜則海晏河清且道如何是者一竅眾無語師拋下拄杖便歸方丈落堂師云早間僧問喚作竹篦則觸不喚作竹篦則背畢竟喚作甚麼山僧向他道放下竹篦看既放下竹篦又看箇甚麼良久云趠得便回真漢子人間天上更無雙。</p>
<p>落堂僧問今宵完七大事<span class='corr'>已</span>畢師遽徵云作麼生是大事<span class='corr'>已</span>畢僧無對師令眾下語久之皆不契至卬吹滅佛前燈師便歸方丈。</p>
<p>落堂師呈拄杖云有眼皆見卓拄杖云有耳咸聞向上一著子切忌囫圇吞。</p>
<p>除夕落堂問古人烹白牛分歲未審和尚將何分歲師云掀翻無底缽粒米不曾餐進云恁麼則一堂風冷澹千古意分明師云如何是分明底意僧喝師便打復云昔人烹白牛分歲也是越分家風山僧看來者一頭牛阿誰欠少拈拄杖云若向者裏會得便見兩角撐天四蹄踏地拽斷鼻頭放甚臭屁遂擲下拄杖便出。</p>
<p>落堂師云團圞沒縫罅覿面峭巍巍覷透無生路翻身撒手歸且歸後一句作麼生道卻被白雲多漏泄青山箇箇笑眉開。</p>
<p>落堂問空劫<span class='corr'>已</span>前無影樹撐天拄地赤條條師云山僧不敢動著你僧禮拜師云倒也倒也。</p>
<p>落堂居士問無影無蹤時如何師云露頭露面進云併卻咽喉唇吻時如何師云漏逗了也。</p>
<p>落堂問古人道我得天龍一指頭禪一生受用不盡未審作麼生用師云待你到恁麼田地便知端的進云恁麼則學人會了也師云你作麼生用僧豎一指師打云自討棒喫問臨濟問佛法大意黃檗賜棒還有奇特事也無師云若作奇特會入地獄如箭射進云恁麼則土上不加泥師云不是者邊消息進云如何是那邊消息師打云啐師云眾兄弟切莫思量思量轉見鈍置豈不見古人道寧使永劫受沉淪不向諸聖求解脫古人恁麼舉揚心肝五臟剖向諸人面前此時不會更待何時卓拄杖便行。</p>
<p>落堂師驀豎拄杖云大眾從主至死只是者箇疑箇甚麼喝一喝師便行。</p>
<p>除夕落堂僧問古人烹露地白牛分歲未審和尚將什麼分歲師云幸得人情好飲水共知甜進云恁麼則學人霑恩去也師云如何是你霑恩處進云學人道不得師打云又道霑恩乃云眾兄弟觀上座只有者兩句子會得飲水知恩如不會卓拄杖厲聲云切忌妄想。</p>
<p>打七落堂師喫滾水次以水彈地云如龍得水似虎逢山解能如此平地波瀾箇中若有英靈漢免得山僧為指南還有恁麼人麼眾無對師以杖打散。</p>
<p>落堂問無夢無想無見無聞主人公在甚麼處師云鵲知風鳩知雨進云月落萬川處處皆圓且道主人公在甚麼處聻師打云自甘喫棒問描不成畫不就時如何師云露也露也乃卓拄杖云秪者是莫擬議更欲別思量又是從頭起。</p>
<p>落堂師云問也問了答也答了如何是胸襟流出的句一僧云打刀須是邠州銕師云你道邠州銕從那裏得來僧驀豎拳云從者裏得來師云何用邠州僧無語師云弄虛頭漢又僧云甕裏何曾走卻鱉師云知與麼何不與麼僧亦無語師云同坑無異土。</p>
<p>落堂問答畢復舉晚參問僧趙州因甚道狗子無佛性僧云看破了也山僧云看破在甚處僧云今日終七山僧云終七且止本分事作麼生僧一喝山僧云暗地自點頭據者僧恁麼答話雖有繩墨若是狗子無佛性猶欠會在且狗子無佛性話又作麼生會若也道得不枉今日終七若道不得山僧放出趙州狗子咬殺諸人去也遂以拄杖一時打散時九如隨後師回顧問狗子為甚麼無佛性九云學人不敢道師云為甚不敢道九云恐喫棒師便打九云果然師連棒趕趁九便走忽撞著露柱師云露柱撞倒了也。</p>
<p>落堂師云還有一撥便轉底衲僧麼出來通箇消息看如無山僧為諸人指箇捷徑本分一著不須別覓但向腳跟下一咬咬住瞠開兩眼看者咬住底是箇甚麼到者裏直是上天無路入地無門便是諸人放身命底時節遂顧左右云眉毛咸卓豎埋沒好風光卓拄杖云參。</p>
<p>落堂舉翠巖道一夏為諸人東語西話看翠巖眉毛還在麼古德云作賊人心虛資福則不然一夏為諸人東說西說且喜眉毛還在大眾者裏合得甚麼語有道得底出來道看秦月云羞也不識石麟云請和尚歸方丈師云總是見端的在忽有箇漢出來道某甲若道直令老漢無藏身處雖然如是山僧罪過。</p>
<p>落堂衲僧家發言吐氣須要應時及節作麼生是應時及節底句斬新條行新令拄杖突出來箇箇須乞命以拄杖一時打散。</p>
<p>落堂舉世尊三昧迦葉不知迦葉三昧世尊不知意旨如何眾下語不契師顧祖量侍者云你作麼生會者云某甲不會師云你是會了不會不會了不會者云不會不會師云秪者不會疑殺天下人。</p>
<p>落堂師以杖指祖像問眾者漢來東土作甚麼芥舟云不為別事師云畢竟為甚麼事舟拜云夜深天寒請和尚歸方丈師云我歸方丈千你甚麼事舟云和尚探頭太過師便起身出堂。</p>
<p>終七落堂僧問萬法歸一一歸何處師云簷前兩滴聲進云青州布衫意旨如何師以杖擉退云抖擻看問山河大地從妄想而生妄想若滅山河大地是有是無師云會取妄想。</p>
</div>
<div class='div-other'><a id='mulu20' />
<p class='h1'>源流頌</p><p>第一世南嶽讓禪師詣曹溪參六祖祖問甚處來師曰嵩山來祖曰什麼物恁麼來師無語遂經八載忍然有省乃白祖曰某甲有個會處祖曰作麼生會師曰說似一物即不中祖曰還假脩證否師曰脩證即不無染汙即不得祖曰秪此不染汙是諸佛之所護念汝既如是吾亦如是頌曰。</p>
<p style="margin-left:1em">竿頭浪跡驀然翻突出常光腦後寒迥脫名模全灑落頓超物表絕遮欄。</p>
<p>第二世馬祖一禪師在衡嶽常習坐禪讓和尚知是法器來問曰坐禪圖作什麼師曰圖作佛讓乃取一磚於菴前石上磨師曰磨作什麼讓曰磨作鏡師曰磨磚豈得成鏡讓曰磨磚既不成鏡坐禪豈得作佛師曰如何即是讓曰如牛駕車車若不行打車即是打牛即是師無對讓示偈曰心地含諸種遇澤悉皆萌三昧華無相何壞復何成師蒙開悟心意豁然<span class='note-inline'>(頌曰)</span>。</p>
<p style="margin-left:1em">爛艸堆邊豈活埋鞭繩拽脫兩眸開腳頭自爾超方用獨奪威獰降禍胎。</p>
<p>第三世百丈海禪師參馬祖侍行次見一群埜鴨飛過祖曰是什麼師曰埜鴨子祖曰甚處去師曰飛過去也祖遂扭師鼻負痛失聲祖曰又道飛過去也師於言下有省次日祖陞堂眾纔集師出卷卻席祖便下座師隨至方丈祖曰我適來未曾說話汝為甚便卷卻席師曰昨日被和尚搊得鼻頭痛祖曰汝昨日向甚處留心師曰今日鼻頭又不痛也祖曰汝深明昨日事頌曰。</p>
<p style="margin-left:1em">好肉遭錐不自瞞含冤負屈幾愁歡雖然殺活全機用末上鉗錘更禍端。</p>
<p>第四世黃檗運禪師參馬祖值祖遷化時百丈廬于塔傍師乃請問祖平日得力句丈舉再參因緣言老僧昔被馬大師一喝直得三日耳聾師聞舉不覺吐舌百丈曰子<span class='corr'>已</span>後莫承嗣馬祖去麼師曰不然今日因師舉得見馬祖大機之用然且不識馬祖若嗣馬祖<span class='corr'>已</span>後喪我兒孫丈曰如是如是見與師齊減師半得見過於師方堪傳授子甚有超師之見一日丈問甚處來師曰大雄山下採菌子來丈曰還見大虫麼師作虎聲丈拈斧作斫勢師打丈一摑丈吟吟而笑遂歸上堂曰大雄山下有一大虫汝等諸人也須好看百丈老人今日親遭一口頌曰。</p>
<p style="margin-left:1em">蠱毒家門出異嘗驢頭馬嘴突然彰堂堂廓爾無差互直截單提不覆藏。</p>
<p>第五世臨濟玄禪師在黃檗會中時睦州為首座勉令問黃檗如何是佛法的的大意檗便打如是三同三度被打遂辭檗參大愚愚問甚處來師曰黃檗愚曰黃檗有何言句師遂舉前話復云不知某甲有過無過愚曰黃檗恁麼老婆為汝徹困猶覓過在師於言下大悟云元來黃檗佛法無多子愚搊住曰者尿床鬼子適來道有過無過如今又道佛法無多子汝見個什麼道理速道速道師於愚肋下築三拳愚拓開曰汝師黃檗非干我事師回黃檗舉前話檗曰大愚老漢饒舌待來痛與一頓師曰說甚待來即今便打隨後一掌檗曰者風顛漢來者裏捋虎鬚師便喝檗曰侍者引者風顛漢參堂去頌曰。</p>
<p style="margin-left:1em">過橋截斷橋來路得路便填路往程劍戟干戈俱撩卻專為赤手白拈精。</p>
<p>第六世興化獎禪師初為臨濟侍者後在三聖會裏嘗曰我向南方行腳一遭拄丈頭不曾撥著一個會佛法底人聖聞得問曰汝具個什麼眼便恁麼道師便喝聖曰須是汝始得後又到大覺為院主一日覺曰聞汝道向南方行腳一遭拄杖頭不曾撥著一個會佛法底人汝憑個什麼道理與麼道師喝覺便打師又喝覺又打來日從法堂過覺召院主我直下疑汝昨日者兩喝師復喝覺又打師再喝覺又打師曰某甲於三聖師兄處學得個賓主句總被師兄折倒了也願與某甲個安樂法門覺曰者瞎漢來者裏納敗闕脫下納衣痛與一頓師於言下薦得臨濟先師於黃檗處喫痛棒底道理開堂日拈香云此炷香本為三聖師兄三聖於我太孤本為大覺師兄大覺於我太賒不如供養臨濟先師頌曰。</p>
<p style="margin-left:1em">龍宮虎穴試爪雄到底誰知伎倆窮伎倆窮兮恨莫徹翻思昔日瞎驢翁。</p>
<p>第七世南院顒禪師上堂云赤肉團上壁立千仞時有僧問赤肉團上壁立千仞豈不是和尚道師曰是僧便掀倒禪床師曰汝看者瞎驢亂作僧擬議師便打趁頌曰。</p>
<p style="margin-left:1em">拶透紅爐鐵一團烘烘烈烈逼寰間引他出窟金毛子返擲當前吐氣難。</p>
<p>第八世風穴沼禪師參南院院問南方一棒作麼商量師曰作奇特商量師卻問和尚此問一棒作麼商量院拈拄杖曰棒下無生忍臨機不見師師於言下大徹玄旨李史君守郢州請師上堂云祖師心印狀似鐵牛之機去即印住住即印破秪如不去不住印即是不印即是時盧波長老出問某甲有鐵牛之機請師不捨印師曰慣錄鯨鯢澄巨浸卻嗟蛙步驟泥沙陂佇思師喝曰長老何不進語陂擬議師打一拂子曰還記得話頭麼試舉看陂擬開口師又打一拂子牧主曰信知佛法與王法一般師曰見何道理教主曰當斷不斷反招其亂師便下座頌曰。</p>
<p style="margin-left:1em">禹門三級浪高遊截斷洪波得自繇嶮巇灘頭重插腳踏翻滄海玉輪浮。</p>
<p>第九世首山念禪師晚居風穴會中穴勉擔荷大法師曰願聞其要穴遂上堂舉世尊以青蓮目顧視大眾乃曰正當恁麼時且道說個什麼若道不說而說又是埋沒先聖且道說個什麼師乃拂袖下去穴擲拄杖歸方丈侍僧問曰念法華因甚不秪對和尚穴曰念法華會也次日與真園頭同上問訊穴曰作麼生是世尊不說說真曰鵓鳩樹頭鳴穴曰汝作許多癡福作麼何不體究言句又問師師曰動容揚古路不墮悄然機穴謂真曰何不看念法華下語頌曰。</p>
<p style="margin-left:1em">閑門破戶要支撐爭奈兒孫忤逆行掉臂昂然歸去也迥超物外震家聲。</p>
<p>第十世汾陽昭禪師歷參知識七十一員後到首山問百丈卷席意旨如何山日龍袖拂開全體現師曰師意如何山曰象王行處絕狐蹤師於言下大悟云萬古碧潭空界月再三撈摝始應知有問曰見何道理便爾自肯師曰正是我放身命處師頌三玄三要曰三玄三要事難分得意妄言道易親一句明明該萬象重陽九日菊花新頌曰。</p>
<p style="margin-left:1em">山窮水盡未歸蹤狹路相逢始見窮覿面投機無個事赤身從此振宗風。</p>
<p>第十一世石霜圓禪師謁汾陽經二年未許入室每見必詬罵一日訴曰自至法席不蒙指示念歲月飄忽<span class='corr'>己</span>事未明有失出家之利語未卒汾叱曰是惡知識敢裨販我怒舉杖逐之師擬伸救汾掩其口乃大悟曰是知臨濟道出嘗情師後室中插劍一口以艸鞋一雙水一盆置在劍邊每見人入室即曰看看有至劍邊擬議者師曰險喪身失命了也便喝出頌曰。</p>
<p style="margin-left:1em">驢鳴狗吠聲聲鬧鐵眼銅睛亦斷腸客路思鄉眠不得抬眸忽覺<span class='corr'>已</span>天光。</p>
<p>第十二世楊岐會禪師參慈明總院事每咨參明曰庫司事繁且去他日又問明曰監院異時兒孫遍天下在何用忙為一日明出師偵之小徑搊住曰者老漢今日須與我說不說打汝去明日知是般事便休語未卒師大悟一日明上堂師問幽鳥語喃喃辭雲入亂峰時如何明曰我行荒艸裏汝又入深村師曰官不容針更借一問明便喝師曰好喝明又喝師亦喝明連喝兩喝師禮拜明曰此事是個人方能擔荷師拂袖便行頌曰。</p>
<p style="margin-left:1em">斬釘截鐵無多子陌路知歸出格流十字縱橫明殺活拖犁拽耙自悠悠。</p>
<p>第十三世白雲端禪師參楊岐岐問受業師為誰師曰茶陵郁和尚岐曰聞伊過橋遭攧有省作偈甚奇能記否師誦偈岐笑而趨起師愕然通夕不寐黎明咨詢之岐曰汝見昨日打敺儺者麼師曰見岐曰汝一籌不及渠師復駭曰意旨如何岐曰渠愛人笑汝怕人笑師大悟頌曰。</p>
<p style="margin-left:1em">等閒撥動鉤頭線未解翻騰度碧霄忽爾衝開泥水路清光透脫任逍遙。</p>
<p>第十四世五祖演禪師參白雲遂問南泉摩尼珠話雲叱之師領悟獻投機偈曰山前一片閒田地又手叮嚀問祖翁幾度賣來還自買為憐松竹引清風雲特印可令掌磨事未幾雲語曰有數禪客自廬山來皆有悟入處教伊說亦說得有來繇舉因緣問伊亦明得教伊下語亦下得秪是未在師遂疑私自計曰既悟了明得說得如何卻未在參究累日忽然省悟從前寶惜一時放下走見白雲雲為手舞足蹈師後曰吾因茲出一身白汗便明得下載清風頌曰。</p>
<p style="margin-left:1em">官街驛路禁行夜便是人間未肅時不得將軍親努力那能端拱太平基。</p>
<p>第十五世圜悟勤禪師為五祖侍者一日部使詣祖問道祖曰提刑少年曾讀小艷詩否有兩句頗相近頻呼小玉元無事只要檀郎認得聲部使應喏喏祖曰且仔細師侍立次問曰提刑會否祖曰他秪認得聲師曰秪要檀郎認得聲他既認得聲為甚卻不是祖曰如何是祖師西來意庭前柏樹子聻師忽有省遽出見雞飛上欄干鼓翅而鳴乃曰此豈不是聲遂呈偈曰金鴨香銷錦繡幃笙歌叢裏醉扶歸少年一段風流事秪許佳人獨自知祖遍謂山中耆宿曰我侍者參得禪也頌曰。</p>
<p style="margin-left:1em">相逢未許春光好別有高高格外天忽得到來風月夜不愁無處樂瀟然。</p>
<p>第十六世虎丘隆禪師謁圓悟悟問見見之時見非是見見猶離見見不能及舉拳云還見麼師曰見悟曰頭上安頭師聞脫然契證悟叱曰見個什麼道理師曰竹密不妨流水過悟肯之有問曰隆藏主柔易若此何能為哉悟曰瞌睡虎耳頌曰。</p>
<p style="margin-left:1em">不守舊來閑田地被人換卻別山居長年傲骨渾如醉一任煙霞漾翠廬。</p>
<p>第十七世應菴華禪師見虎丘侍行半載頓明大事丘忌日師拈香云平生沒興撞著者無意智老和尚做盡伎倆湊泊不得從此卸卻干戈隨分著衣喫飯二十年來坐曲彔木懸羊頭賣狗肉知他有甚憑據雖然一年一度燒香日千古令人恨轉深頌曰。</p>
<p style="margin-left:1em">聾人撞入瞽人隊賣醜家風不可名彼此渾無巴鼻事轉深思處轉憎生。</p>
<p>第十八世密菴傑禪師參應菴一日菴問如何是正法眼師遽荅曰破砂盆菴頷之未幾辭白省覲菴以偈送曰大徹投機句當陽廓頂門相從今四載徵詰洞無痕雖未付缽袋氣宇吞乾坤卻把正法眼喚作破砂盆此行將省覲切忌便躲跟吾有末後句待歸要汝遵頌曰。</p>
<p style="margin-left:1em">贏得一雙窮相手分文不值甚家珍填溝塞壑郎當甚古佛聞風亦動嗔。</p>
<p>第十九世破菴先禪師參密菴菴住靈隱師分座有道者請益曰胡孫子捉不住願垂開示師曰用捉作麼如風吹水自然成紋頌曰。</p>
<p style="margin-left:1em">劍樹刀山羅剎域鑊湯罏炭鬼門關閻王終不受斯考識破其中總是閒。</p>
<p>第二十世無準範禪師初謁育王佛炤炤問何處人師曰劍州炤曰帶得劍來麼師隨聲便喝炤笑曰者烏頭子也亂作後至靈隱破菴居第一座同遊石筍菴有道者請益胡孫子話師於侍傍大悟後開法一香供破菴頌曰。</p>
<p style="margin-left:1em">青波無透月何來炤見眉毛八字開萬別千差俱歷落滿懷風趣絕安排。</p>
<p>第二十一世雪巖欽禪師在無準會下每遇入室舉主人公便可[跳-兆+孛]跳舉衲僧巴鼻佛祖爪牙更無下口處此病礙在胸中十年後過浙東天目兩山偶佛殿前行忽然抬眸見一株古柏觸著向來所得境界和底一時颺下礙膺之物樸然而散始見徑山老人立地處正好三十拄杖頌曰。</p>
<p style="margin-left:1em">腳下蹤繇路可行目前未透總非真豁然觸發渾無礙任運堂皇廓古今。</p>
<p>第二十二世高峰妙禪師謁雪巖纔問訊被打出後凡入門巖便問誰與汝拖者死屍來隨即打出後因睹五祖真贊忽然打破疑情一日巖問日間浩浩時作得主麼師曰作得主巖曰睡夢中作得主麼師曰作得主巖曰正睡著時無夢無想無見無聞主在什麼處師無對遂奮志入龍鬚越五載偶同宿友推枕墮地作聲廓然大徹自謂如在網羅中跳出元來秪是舊時人不改舊時行履處自此安邦定國天下太平一念無為十方坐斷頌曰。</p>
<p style="margin-left:1em">打破棺材是活屍明明瞠眼又思惟雖然再得翻身轉鼻孔何曾向上垂。</p>
<p>第二十三世中峰本禪師因觀流泉有省詣高峰求證峰打趁出既而民間訛傳官選童男女師問忽有人來問和尚討童男女時如何峰曰我但度竹篦子與他師於言下洞然徹法底源峰書真贊付師曰我相不思議佛祖莫能視獨許不肖兒見得半邊鼻<span class='note-inline'>(頌曰)</span>。</p>
<p style="margin-left:1em">獅子咬人沒忌諱象王蹴踏詎容窺張牙距爪機輪露無位真人脫灑歸。</p>
<p>第二十四世千巖長禪師見中峰峰問日用如何師曰念佛峰曰佛今何在師擬議峰厲聲斥之師求示法要峰授以狗子無佛性話三年因往望亭聞雀聲有省峰復斥之師憤然夜半忽鼠翻食貓器墮地有聲恍然開悟覺身躍起數丈如蟬蛻汙濁之中浮游玄間天地一時清朗復往質峰峰問趙州何故云無師曰鼠食貓飯峰曰未也師曰飯器破矣峰曰破後如何師曰築碎方甓峰乃微笑頌曰。</p>
<p style="margin-left:1em">半途煙雨濕眉端未獲風吹那得閒歸到畫堂山色暮一聲玉笛喚開顏。</p>
<p>第二十五世萬峰蔚禪師謁千巖巖便問將什麼與老僧相見師豎拳云者裏與和尚相見巖曰死了燒了向何處安身立命師曰漚生漚滅水還在風息波平月映潭巖問不是心不是佛不是物是個什麼師以坐具打一圓相<span class='corr'>叉</span>手而立一日普請斫松師拈圓石作獻珠狀曰請師酬價巖曰不值半文錢師曰瞎巖曰我也瞎汝也瞎師曰瞎瞎巖命師充第一座一日巖上堂舉無風荷葉動必定有魚行師震威一喝拂袖便行巖示偈曰鬱鬱黃花滿目秋白雲端坐碧峰頭無賓主句輕拈出一喝千江水逆流頌曰。</p>
<p style="margin-left:1em">廓徹師資盡滅門擎頭帶角氣雄奔崑崙踢轉無回互匝地風雷海嶽昏。</p>
<p>第二十六世寶藏持禪師久依萬峰峰付師偈曰大愚肋下痛還拳三要三玄絕正偏臨濟窟中師子子燈燈續燄古今傳頌曰。</p>
<p style="margin-left:1em">正法眼藏都滅卻撐撐拄拄是何宗誰知無事生多事鼓弄人家罪莫窮。</p>
<p>第二十七世東明旵禪師因睹松有省見寶藏具陳悟因藏斥之遂親炙座下一日藏問心不是佛智不是道汝云何會師向前問訊<span class='corr'>叉</span>手而立藏呵曰汝在此許多時還作者個見解師乃發憤至第二日驀然徹法源底遂呈偈曰一拳打破太虛空百億須彌不露蹤借問個中誰是主扶桑湧出一輪紅頌曰。</p>
<p style="margin-left:1em">拽翻自<span class='corr'>己</span>閑巴鼻一摑天輪透頂關峭峭巍巍孤卓卓當堂奮出爪牙班。</p>
<p>第二十八世海舟慈禪師初於萬峰機下有省遂廬于洞庭山後一僧呵其見解師即棄菴詣東明一日明問曾見人否師曰見萬峰明曰萬峰即今在什麼處師罔然明曰恁麼則何曾見萬峰師歸寮三晝夜寢食俱忘偶香燈繩斷墮地廓然大悟詣關前呈悟繇明曰老闍黎承嗣萬峰去師曰和尚為我打徹豈得承嗣萬峰明遂出關陞座曰瞿曇有意向誰傳迦葉無端開笑顏到此豈容七佛長文殊面赤也茫然今朝好笑東明事千古令人費唾涎幸得海公忘我我濟宗一脈續綿綿擲拄杖云千觔擔子方全付玄要如今拄杖談以拂子擊三擊下座頌曰。</p>
<p style="margin-left:1em">見得乾坤大似斗如何撥著便糢糊眼光廓落超方外始信從前不丈夫。</p>
<p>第二十九世寶峰瑄禪師因海舟造塔院斧傷足有省乃充火頭一日負柴舟見曰將棘<span class='corr'>刺</span>去作甚麼師曰是柴舟呵呵大笑師罔然舟曰是柴將去燒卻師遂起疑曰和尚畢竟是個什麼道理故爾問我是夕刻意參究不覺被火燎去眉毛面如刀割以鏡炤之豁然大悟作偈呈舟舟便打師奪拄杖曰者條六尺竿幾年不用今日又要重拈舟大笑師又呈偈曰棒頭著處血痕斑笑裏藏刀仔細看不是英靈真漢子死人喫棒舞喃喃舟曰即此偈語可紹吾宗頌曰。</p>
<p style="margin-left:1em">天自蒼蒼水自清銀鉤驀鉤渡江人反流棹轉村邊岸得路歸來滿面春。</p>
<p>第三十世天奇瑞禪師參寶峰峰問甚處來師曰北京曰別有去處麼師曰隨方瀟灑曰曾到四川否師曰到曰四川境界與此間如何師曰江山雖異風月一般寶豎拳曰還有者個麼師曰無曰因甚卻無師曰非我境界曰如何是汝境界師曰諸佛不能識誰敢強安名曰汝豈不是著空師曰終不向鬼窟裏作活計曰西天九十六種外道汝是第一師拂袖便行寶乃付偈曰濟山棒喝如輕觸殺活從茲手眼親聖解凡情俱坐斷曇華猶放一枝新頌曰。</p>
<p style="margin-left:1em">放開一線針來往掣斷玄津鱗鼓腮吸盡太湖千萬頃滔天浪湧響如雷。</p>
<p>第三十一世絕學聰禪師依天奇奇問苦樂皆心因何外取師曰秪為不了曰是非皆事因何妄承師曰錯認定盤星曰迷悟皆人因何不懂師曰早知燈是火豈向四方求奇乃付偈曰道者心同慈嫗心爭教赤子困群陰輔成架海金樑子佛缺方知補浩任師後居龍泉寺有僧問如何是本來面目師曰石香亭僧云便恁麼去時如何師曰喪卻了也僧問今朝孟夏八日天下叢林皆慶如來降誕之辰未審如來何處降生師於几上畫個圓相頌曰。</p>
<p style="margin-left:1em">春園爛熳花浪潑弄蝶爭妍撲鼻香日落茆簷天色晚一輪霜月炤池塘。</p>
<p>第三十二世笑巖寶禪師參絕學便問十聖三賢<span class='corr'>已</span>全聖智如何道不明斯旨學厲聲曰十聖三賢爾<span class='corr'>已</span>知如何是斯旨速道師下語不契一日洗菜次偶一莖菜墮水逐水圜轉捉不著忽有省遂攜籃歸學見便問是什麼師曰一籃菜學曰何不別道一句師曰請和尚別問來後與學圍爐次學曰人人有個本來父母子之父母今在何處師曰一火焚之學曰恁麼則子無父母耶師曰有即有佛眼覷不見學曰子還見麼師曰某亦不見學曰為什麼不見師曰若見則非真父母遂呈偈曰本來真父母歷劫不曾離起坐承他力寒溫亦共知相逢不相見相見不相識為問今何在分明舉似師學深肯之頌曰。</p>
<p style="margin-left:1em">河頭水向河頭賣就手贏錢就手彰一段風流惟自得綠叢翠裏帶歸香。</p>
<p>第三十三世幻有傳禪師聞燈花爆聲有省直造北方參笑巖求證巖曰汝將從前得力處一一說來師具實荅語中間巖驀趯出鞋曰向者裏道一句看遂把師話端一齊打斷師通夕不寐明晨佇立簷下巖見喚師師回顧巖翹一足作脩羅障日月勢師當下脫然一日巖入堂曰我者拄杖要與人有要底麼首座曰某甲要巖曰汝要作麼座曰要他鏟斷天下人舌根巖以杖架肩曰楖栗橫擔不顧人直入千峰萬峰去師躍然下禪床曰恁麼須分付某甲往前迎取巖笑曰汝當久久執持一番始可打艸去也乃贈一笠曰以此覆之無露圭角頌曰。</p>
<p style="margin-left:1em">衣錦丈人遭打劫渾身脫落赤條條從茲撒手還鄉後萬古清寧樂舜堯。</p>
<p>第三十四世密雲悟禪師因挑柴過一山灣見一堆柴突露面前忽有省遂依幻有和尚脫白請益幻幻曰汝若到者田地便放身倒臥嗣後惟加罵詈師慚悶交感一日城歸過銅棺山頂忽覺情與無情煥然等現正所謂大地平沉底境界時幻遷北京乃往覲幻問汝有新會處麼師曰一人有慶萬民樂業幻曰汝又作麼生師曰某甲得得來省覲和尚幻曰念子遠來放汝三十棒師抽身便出一日幻問忽有人問汝如何秪對師驀豎拳幻曰老僧不曉得者是什麼意思師曰莫道和尚不曉得三世諸佛也不曉得又一日幻舉拂問諸方還有者個麼師震威一喝幻曰好一喝師連喝兩喝歸位幻囑師扶佛法師呈偈曰若據某甲扶佛法任他○○○○○都來總與三十棒莫道分明為賞罰頌曰。</p>
<p style="margin-left:1em">巢頂鐵船獨駕時閻浮界闊縱橫機分明顯煥無私也一道真風掌握歸。</p>
<p>第三十五世費隱容禪師初參壽昌博山及雲門皆不能了手有偈見志曰吾年二十五氣海吞佛祖不過古人關豈踏今時路後聞密雲和尚過越寓吼山遂謁便問覿面相提事若何雲以番菩提珠便打師曰錯雲又打師便喝雲秪管打師秪管喝至第七打頭顱幾裂所有伎倆知見一切冰釋直下似塊鈍鐵一日雲問薰風自南來殿閣生微涼汝作麼生會師曰水向石邊流出冷風從花裏過來香雲曰離了此又作麼生師曰放和尚三十棒雲曰除卻棒又作麼生師便喝雲曰喝後聻師曰更要重說偈言雲便休去頌曰。</p>
<p style="margin-left:1em">橫吞佛祖氣昂藏虎口翻身步大方突現三頭并六臂羅龍打鳳顯威光。</p>
</div>
<p class='juan'>靈機觀禪師語錄卷四</p>
</div><!-- end of div[@id='body'] -->
</body></html>