<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>靈機觀禪師語錄卷三</p><p class="byline">嗣法門人　成恒　元林　超卓　超啟　等編</p>
<div class='div-other'><a id='mulu15' />
<p class='h1'>勘辨</p><p>僧同安參見問云砥柱聖凡關捩子黑風吹倒意如何師云黑風吹倒意如何且止如何是聖凡關捩子安進步作抱勢師便與拓開云推倒了也安一喝師便掌云者掌又作麼生安乃打傍僧云者掌該是你喫師云捉敗了也安亦云捉敗了也師云將謂將謂只端參次云素手見和尚師云本來無一物說甚素手端云鼓粥飯氣作麼師云汝又來吐酸端云也要和尚知師云氣息不堪端云蒼天蒼天師云真箇受屈。</p>
<p>璨衲參師問你是那裏人衲云興化師云壺公山為甚生在興化衲云為伊不生別處師云端的在甚處衲便喝師云我者裏一喝不作一喝用汝又作麼生衲云特來禮拜和尚師云請坐喫茶。</p>
<p>僧參師問那裏來僧云德清師云到者裏作甚麼僧云要到杭州去師云不許借路經過僧無語師問眾既不許借路經過者僧為甚又到者裏法立書記云官不容鍼私通車馬師云露柱為甚麼懷胎立云和尚莫瞞人好師云作麼是你不瞞底立拂袖便行。</p>
<p>僧參師問你從那裏來僧云曹溪師云還識六祖大師面目麼僧云不識師云近前來向汝道僧近前師云但向不識處會取僧擬議師打一扇云山僧今日罪過。</p>
<p>僧參師問昨日禪堂前與汝相見了也恁麼會去多少省力僧無語師云念汝遠來且坐喫茶。</p>
<p>二僧參問賓主相逢即不問鍼芥相投事若何師豎一指云會麼僧云少者三拜不得便作禮師云特地一場愁乃問第二位鍼芥相投你作麼生會僧云今日親禮和尚師云未禮<span class='corr'>已</span>前又作麼生僧擬議乃喝師云遲了八刻。</p>
<p>僧參一物不將來時如何師云喚什麼作一物僧便喝師云一物不將來又喝箇甚麼僧無語師打云切忌傷鋒犯手。</p>
<p>僧參自敘在五祖住五載師徵云莫有所得麼僧云無所得師云既無所得莫蹉過麼僧云饑來喫飯困來眠有甚蹉過師云你道閻羅老子來時又作麼生僧無語師驀頭打一扇云大須仔細。</p>
<p>僧參師問仙鄉那裏僧云福建師云幾時過關來僧云兩三載矣師云仙霞嶺是甚麼人看守僧擬拜師轉身云到即不點。</p>
<p>僧參師問撥艸瞻風只圖見性上座性在甚處僧云有水皆含月無山不帶雲師云此猶是尋常見解作麼生是出格句僧禮拜云學人今日親見和尚師云你道山僧意如何僧喝師云何曾夢見。</p>
<p>僧參問云從上諸聖與人抽釘拔楔和尚將何為人師云教汝生不得死不得僧云佛祖一齊來又作麼生師云都教立在腳下僧禮拜師打云納敗不少。</p>
<p>僧參問云千里求師只圖見性未審性作麼生見師卓拄杖云會麼僧云即此便是麼師云汝道是箇什麼僧佇思師以杖擉退云夢裏何曾惺得來。</p>
<p>僧參問云臨濟喝德山棒是古人為人處未審資福將何為人師豎起拄杖僧禮拜云同坑無異土師打云陷殺者師僧。</p>
<p>僧參師問仙鄉那裏僧云江西師云還記得未生前消息麼僧舉起茶鍾師云者箇是<span class='corr'>已</span>生底如何是未生底僧云和尚為甚打作兩橛師云作麼生是上座一橛底意僧無語師笑云且請茶。</p>
<p>僧參師云仙鄉那裏僧云湖廣師云父母未生前在甚處僧云學人不會禪師云汝為甚喚作禪僧無語師云入地獄如箭射。</p>
<p>報恩僧參師問如何是報恩得力句僧云沒有得力師云恁麼則蹉過了也僧云不蹉過師云如何是汝不蹉底僧無語師云大好不蹉。</p>
<p>僧參師云汝來也僧罔措師云將謂家中人元來門外漢。</p>
<p>僧參問云機不離位墮在毒海請師一接師云且喜到者裏僧側耳作聽勢師掌云裝聾作啞作麼僧云大眾記取此語師叱云他時後日叫屈去在。</p>
<p>僧參師問三人同行必有一智阿那箇是智僧云今日親見和尚師云親見山僧且止如何是上座底智僧便喝師云者一喝山僧卻不會僧云某甲到者裏也不會師云山僧也不會上座也不會是箇甚麼意旨僧又喝師云好與三十拄杖僧禮拜云某甲今日小出大遇師云請坐喫茶。</p>
<p>僧參纔開口師驀胸擒住云汝擬伸問箇甚麼僧面熱師便推出。</p>
<p>僧參問云如何是得力句師云挑不起師卻問如何是你得力句僧便喝師云得力句不在喝上僧云在甚處師云禮拜了向汝道僧禮拜師驀頭一踏。</p>
<p>僧參師問仙鄉那裏僧云江寧師云來者裏作甚麼進云特來親覲和尚師云山僧眉毛與汝眉毛撕結汝還有受用也無僧無語師云猶隔大千在便起身入臥室。</p>
<p>僧參問父母未生前向甚處相見師以手打壁示之僧舉頭師便喝僧云相見後又作麼生師云切忌切忌。</p>
<p>僧愧菴參展坐具問云在麼在麼師云早<span class='corr'>已</span><span class='corr'>刺</span>腦入膠盆進云莫不是者箇麼師云你將謂別有那進云不是心不是佛不是物是箇甚麼師云又落第二頭僧擬開口師便打僧云和尚莫要亂打師又打僧扭師拄杖師直打出云亂統禪和師因見倔強故當面錄出以示大眾。</p>
<p>僧參師云從那裏來僧云瓶窯來師云曾帶得瓶來麼僧云帶得來師云試呈似山僧看僧無語師云可惜有瓶無口。</p>
<p>僧參師云我有一轉語問你天目山高多少僧云從來無蓋覆師云因甚在山僧腳下僧云特來禮拜和尚師云自甘埋沒。</p>
<p>僧參師云聞汝從江西來麼僧云是師云曾帶得甚麼來僧呈坐具師云依稀越國彷彿揚州僧一喝師云秪如一喝不作一喝用又作麼生僧云禮拜和尚師便打云納敗不少。</p>
<p>僧參問自遠趨風請師一接師便掌云會麼進云棒喝交馳諸方亦爾資福宗乘如何舉唱師云汝還會棒喝落處也未僧一喝師便打進云此猶是棒喝邊事師又打云情知你盡力跳不出僧又喝師云秖如一喝不作一喝用又作麼生僧又喝師拈拄杖趁打云亂喝作麼僧禮拜師云艸賊大敗僧起身侍立次師問幾時到者裏僧云清早特來求單師云向在何處住僧云福嚴師云既在福嚴又來求單作麼僧無語師便轉身云將謂將謂僧云和尚不得向者裏推托師云何曾夢見山僧來僧云恁麼去也師叱云者弄泥團漢。</p>
<p>僧參師問仙鄉那裏僧云福建師云那一府僧云泉州師云東西兩塔立虛空明甚麼邊事僧云今日卻好到資福師云未到資福<span class='corr'>已</span>前意作麼生僧云和尚還要第二杓師云甚麼說話又是途路邊事僧云和尚自生分別師云如何是上座不分別聻僧便喝師云舌頭拖地了僧云今日不著便師呵呵笑云自知較一半。</p>
<p>僧參送鞋師問云達磨隻履西歸上座一隻從甚處得來僧云學人不會師云腳跟托在和盤上夢眼不開最可憐僧擬議師以目視云將謂你是箇漢。</p>
<p>僧參師問本來無一物布帛果品從何而有僧頓足一下師云卻不是僧云和尚又作麼生師拈起布云會麼僧云供養和尚底師云轉不相當僧便拜師疾入臥室。</p>
<p>僧參師問眠房錢即不問艸鞋錢還也未僧云步步踏著師云虛生浪死漢又問第二位你作麼生僧云初參師云參箇甚麼僧無語師云將謂你是行腳。</p>
<p>僧送圓師云你送我圓是何心行僧頓一足師云此箇是者裏底作麼生是麻城底僧云和尚將謂有兩箇鼻孔師云試向我出氣看僧無語師一喝僧又無語師云將謂將謂。</p>
<p>僧參師云未到者裏不妨疑著既到者裏冰消瓦解疑著則不問如何是冰消瓦解僧云謝和尚今日放參師云如何是你放參底端的僧拊掌兩下云有甚麼不端的師云猶涉兩三僧便禮拜師云刺腦入膠盆便是你一箇。</p>
<p>有暫到僧撞入方丈禮拜起問學人不敢造次請師答話師厲聲云你為甚麼落在陷虎坑裏僧擬議師拈棒僧云何以見得師便打云死活也不知僧無語師連棒打出。</p>
<p>僧參師問從什麼處來僧云金粟師云康僧尊者手中金瓶重多少僧一喝師云者一喝未是金瓶邊事僧云和尚又作麼生師便打云借口喫飯漢。</p>
<p>僧參師問甚麼時節奔馳不歇僧云雲從龍風從虎師云世尊三昧迦葉不知迦葉三昧世尊不知意旨如何僧云太平本是將軍致不許將軍見太平師指云恁麼語話無立地處僧喝師亦喝。</p>
<p>僧參師問那裏來僧云福嚴師云福嚴還有為人處也無進云有師云如何是福嚴為人處進云今日親見和尚師云話頭也不顧僧禮拜師云艸裏漢。</p>
<p>僧參問西來祖意請師直指師云簷前喜鵲叫僧云不會師云耳聾自不聞。</p>
</div>
<div class='div-other'><a id='mulu16' />
<p class='h1'>早參</p><p>早參師云喚作竹篦則觸不喚作竹篦則背不得無語不得轉機此是大慧老人為蛇添足處資福則不然喚作竹篦不觸不喚作竹篦不背一任著語一任施機諸人還知落處麼眾佇思師以拄杖一時趁散早參問一念未生前請師答話師云也秪是箇川<span class='corr'>藞</span>苴問萬法如何歸一師云簷頭雨滴聲僧云者是萬法畢竟如何是一師打云劈頭來也乃云大眾適纔者僧問一念未生前請師答話山僧向他道也秪是箇川藞苴若向者裏會得三世諸佛歷代祖師同一鼻孔出氣者裏會不得騎牛覓牛未有了日。</p>
<p>早參師問僧世尊初生意旨如何僧云蓋天蓋地師云雲門一棒打殺又作麼生僧云笑底笑哭底哭師云未在僧云和尚又作麼生師以扇頭便打僧云和尚扇某甲喫某甲扇教誰喫師又打云分付你了也僧與師一推云放過即不可師又打僧亂扭師扇師復連打呵斥云亂統何不向蓋天蓋地處露出咬豬狗底手腳直操到底便與山僧推倒坐椅大拳一頓豈不彼此痛快師見僧沉吟乃起身云穿楊箭與驚人句不是臨時學得來。</p>
<p>早參問婆子燒菴意旨如何師云赤體露精光進云秪如者僧又作麼生師云一點氣息也無問薰風自南來殿角生微涼意旨如何師云披襟慶快時無法可商量進云恁麼則逍遙自在去也師云非汝境界問雲收兩歇即不問一片晴空事若何師云幾時到者田地問言前薦得未是作家喝下承當猶成鈍置且道如何即是師云情知你無著落進云覿面相呈無向背一點當陽亙古今師云如何是亙古今底消息進云天長地久日月齊明師云猶是說道理。</p>
<p>早參師問僧世尊拈花意旨如何僧云為憐三尺子不惜兩莖眉師云迦葉微笑又作麼生僧云看破了也師云看破箇甚麼僧云手長衫袖短腳瘦艸鞋寬師云世尊不拈花迦葉不微笑又作麼生僧云伸腳元在縮腳裏師云未在。</p>
<p>早參問人人頂天立地箇箇鼻頭相似為甚多少人向者裏活埋師云你又作麼生進云將謂和尚別有長處師打云切忌被山僧活埋進云瞞卻大眾去也師云話頭亦不顧問喚作竹篦則觸不喚作竹篦則背畢竟喚作甚麼師云你但放下竹篦看僧擬議師便打問高峰大師云四句中有一句能殺能活能縱能奪且道是那一句請師指示師云突出眼睛看進云高峰即今在什麼處師劈頭便棒僧一喝師遂以杖擉退乃云三世諸佛只道箇人人頂天立地歷代祖師只道得箇箇鼻頭相似活埋不活埋是諸人分上事與山僧有何交涉良久遂顧視左右云鈍置殺人。</p>
<p>早參眾侍立次師顧左右云彼此丈夫兒豈可無血氣眾無語師拈拄杖旋風打散拋拄杖於地便行。</p>
<p>早參問如何是無位真人師云覿面相逢進云如何是有位真人師打云棒打不回頭僧擬議師云者死真人堪作甚麼。</p>
<p>早參知藏巨範問正與麼時如何是和尚為人一句師驀面便掌云會麼進云恁麼則賊身<span class='corr'>已</span>露師云捉敗也不知乃云眾兄弟好一則機緣還知落處麼且道賊身<span class='corr'>已</span>露是山僧分上是知藏分上有道得底麼眾無語師便趁散。</p>
<p>早參師云父母未生前一則舊公案佛祖雖提起未曾有決斷資福老婆心為汝重判斷且道作麼生判斷以拄杖旋風打散。</p>
<p>早參問風吹不動雨打不溼如何是風吹不動師云因甚顛倒到者裏進云如何是雨打不溼師打云會取前言好師云佛未出世祖未西來家無白澤之圖必無如是妖怪佛既出世祖既西來干戈四起家賊作祟幸有木上座在手時時與他整頓切莫動著動著則打折你驢腰。</p>
<p>早參師云立雪齊腰斷臂安心猶是向外馳求將心與汝安覓心不可得也秪救得一半且道者一半又作麼生不辭向汝說秪恐罵阿爺。</p>
<p>早參師問竹叟你在堂中參甚麼話頭叟云竹篦子話頭師云竹篦子話是甚麼人道底叟無語師打趁出少頃師喚竹叟叟近前師云古人道喚作竹篦則觸不喚作竹篦則背不得轉機不得無語速道速道你道速道箇甚麼叟擬議師又打趁出叟回首師云枯骨頭上覓什麼汁。</p>
<p>早參師舉僧問曹山學人通身是病請師醫山云不醫僧云為甚麼不醫山云教汝求生不得求死不得令眾下語不契師代云知和尚奈何不得又云若不是某甲幾乎誤服藥頭。</p>
<p>早參問大通智勝佛十劫坐道場佛法不現前不得成佛道師云今日又被你鈍置復云山僧者一轉語有兩負門若人撿點得出許他親見大通智勝。</p>
<p>早參師問石航知藏世尊拈花意旨如何航云家醜外揚師云秪道得八分復云山僧三十六年前見天童先師翁頌云世尊拈花脫體風流迦葉微笑通身賣俏當時百萬人天秪見拈花微笑山僧彼時得箇入處自是諸人不咬嚼雖然從門入者不是家珍。</p>
<p>早參問世尊三昧迦葉不知因甚麼微笑師云情知你覷不破僧擬議師以杖擉退云鈍置殺人問三世諸佛不知有瞌睡作麼狸奴白牯卻知有不為分外請問和尚還有奇特事也無師云瞌睡作麼僧一喝師拈棒打出問但有言說都無實義既不假言說如何顯實義師良久云會麼進云恁麼則寂寂無言說寥寥亙古今師云如何是亙古今底消息進云蓋天蓋地師打一棒云者一棒是賞你是罰你僧無語師云猶欠轉身在。</p>
<p>早參兩敘立次師云昨夜燈籠鑽入露柱鼻孔裏去鼻孔打箇噴嚏吹出一隊瞎驢到者裏既到者裏又作麼生師良久云有屈無伸處抱頭哭蒼天。</p>
<p>早參師云思量不到處分明秪者是信手拈來看猶隔萬重山直須恁麼會方透祖師關。</p>
<p>早參問一念不生全體現六根纔動被雲遮學人一念不生還有過也無師云有過進云過在甚麼處師云過在一念不生問上根人來如何施設師云山僧不施設進云中根人來如何相見師云山僧不相見進云下根人來如何接待師云山僧不接待進云和尚畢竟作麼生師云你道拳頭好巴掌好。</p>
<p>早參次師云便是者些兒有甚別奇特不識兩眉橫那會鼻子直。</p>
<p>早參師問眾曰燈籠露柱與你自<span class='corr'>己</span>一箇兩箇一僧出云和尚莫打作兩橛師云作麼生是你一橛僧云禮拜和尚師云昭昭靈靈堪作甚麼又僧云一任分別師云作麼生是不分別底進云不妨疑著師曰囫圇吞棗又僧出默豎左指師云露柱聻僧默豎右指師云者般見解何曾夢見。</p>
<p>早參師默豎拄杖云眾兄弟面目分明贓證現在若不領會怎怪得山僧遂卓拄杖一下便行。</p>
<p>早參師問指奇維那云前日臨濟賓主句汝道箇獅子咬人韓盧逐塊大似喫飯咬著砂帶累山僧牙齒痛今日忍俊不禁為汝舉了又作麼生那云主則不賓賓則不主師云畢竟事又作麼生那云將謂和尚是臨濟兒孫師以扇打云須是恁麼始得晚參次師語那云清晨下語不恰試再轉一手眼看那云出群須是英靈漢敵勝還他獅子兒師云何不早恁麼道那擬議師打出。</p>
<p>早參問祖師心印狀似銕牛之機如何似銕牛之機師云劈頭來也僧云全體恁麼來全體恁麼住師云是誰分上僧云阿誰無分便禮拜師以拄杖卓僧背云記取記取師良久復云記取箇什麼遂擲杖云唯此一事實餘二則非真。</p>
<p>早參問若論此事眨上眉毛早<span class='corr'>已</span>錯過了也且道錯過箇甚麼師打云會麼進云須知有不錯過者師云作麼生是不錯過底進云龍得水時添意氣虎逢山勢長威獰師云炤顧腳下始得乃云釋迦鼻孔達磨眼睛豎拄杖云杖頭突出覿面分明是箇甚麼卓拄杖云瞎。</p>
<p>早參師云昨晚者僧問在麼在麼山僧答他早已<span class='corr'>刺</span>腦入膠盆眾兄弟向<span class='corr'>刺</span>腦入膠盆下轉一語看若也道得恰好救得者僧有僧出云和尚昨晚打我同參頭顱打破今日要打和尚師云你還知痛癢麼進云將謂別有師打云者掠虛漢一僧云百雜碎師云自傷己命又僧云若不入水怎見長人師云見長人後又作麼生進云面目現在師云似則似是即未是進云和尚疑則別參師云是何語話一僧云不入虎穴焉得虎子師云未在進云今日捉敗者老漢師云不顧自己又僧云當初只道茅長短燒了方知地不平師云腳跟未穩在。</p>
<p>元旦早參新年頭有佛法新年頭無佛法古人俱道了也康熙十三年一句子諸人還知落處麼卓拄杖云切忌辜負山僧。</p>
<p>早參問據虎頭收虎尾第一句下明宗旨如何是據虎頭師云山僧騎在你背上僧云如何是收虎尾師云死活也不知僧禮拜起一喝師云遲了八刻。</p>
<p>早參問無夢無想主人公在甚麼處師云看你頂天立地僧擬議師便打僧禮拜師云你作麼生會僧云和尚赤心片片師疾以杖擉退問分賓分主即不問赤鯉化龍事若何師云潑天潑地任縱橫僧擬議復一喝師便打僧禮拜云<span class='corr'>已</span>生頭角去也師云遲了八刻良久師召僧僧應諾師云好不伶俐問萬法歸一一歸何處師云前是勸農橋後是天中山遂以掌摑口云不合為人注腳問七日以前把住也則瓦解冰消七日以後放行也則縱橫自在未審把住是放行是師云你自分別看進云竿木隨身逢場作戲師云鼻孔因甚在山僧手裏僧一喝師便打問萬法歸一一歸何處承師答云前是勸農橋後是天中山意旨如何師云你昨夜云青州布衫著得了也猶覓甚麼勸農橋天中山僧罔措師便打僧云看破了也師云作麼生是你看破處僧云推倒天中山截斷勸農橋師云未是你分上事僧一喝師云轉見不堪。</p>
</div>
<div class='div-other'><a id='mulu17' />
<p class='h1'>晚參</p><p>晚參師顧左右云汝者班驢漢堪作甚麼不見古人道一拳拳倒黃鶴樓一趯趯翻鸚鵡洲有意氣時添意氣不風流處也風流且道明甚麼邊事良久云出頭天外看誰是箇般人。</p>
<p>晚參問春光將過半萬物盡皆甦惟有兩莖眉依然眼上敷師云一火燒卻時兩莖眉在甚麼處僧云遍界不能藏師云此是學來底作麼生是汝胸襟獨得底句僧云露也露也師不肯一僧云伸腳只在縮腳裏師云如何是汝縮腳底意僧喝師打云亂喝乃云遍界不曾藏露也露也伸腳只在縮腳裏天下衲子十箇有五雙道得相似只是未明一火燒卻兩莖眉在甚處隱山禪人出眾禮拜云記得去年正月半今年又見點紅燈師云恁麼則被時節變換了也山無語師便打。</p>
<p>晚參舉古人云諸庄旱損吾總不憂但室中舉狗子無佛性話四五百眾未有一人明得是可為憂秪如狗子無佛性話作麼生明大家道道看至卬云寶劍當頭截師云趙州意在甚處卬云全身在裏許師良久顧左右云莫更有道得底麼眾無語師云觀上座為汝等道去也寶劍當頭截全身在裏許此語甚分明今日為君舉便歸方丈。</p>
<p>晚參眾不問話師云古人道我若問話管教老漢下座便立起身卓拄杖云果然難得其人行數步復顧左右云可惜許。</p>
<p>晚參問大地無寸土挑底是甚麼師打云會麼進云會師云作麼生會進云日日出普去挑底是者箇師云者箇是甚麼僧喝師打云喝後又作麼生進云簷前雨滴分明歷歷師云又被風吹別調中復卓拄杖云日日普請去挑底是者箇若識得者箇達磨來東土不敢動著二祖往西天不敢覷著為甚麼不敢動著動著即禍生。</p>
<p>晚參卓拄杖云出來道道看嵩菴云某甲有一句子未到資福早已呈似和尚師云山僧也早與汝相見菴云即今事作麼生師便打菴喝師云再喝喝看菴云和尚是甚麼心行師云識得汝。</p>
<p>晚參問殺父殺母佛前懺悔殺佛殺祖又作麼生師云刀子聻僧一喝師以杖擉退乃顧左右云眾兄弟還識刀子麼驀豎拄杖便起身至卬隨後云我王庫內無如是刀師云切忌失卻。</p>
<p>晚參師舉古德云從上來事秪在而今如何是今日事還是坐立儼然是聽板過堂是虛知藏云和尚惜取眉毛好師云上座眉毛聻藏云某甲罪過師打云者一棒是賞你罰你藏云也不消得師云大須咬嚼。</p>
<p>晚參問獅子窟中獅子旃檀林裏旃檀法戰場中為甚麼不肯一人師打云一棒一喝進云出群須是英靈漢勝敵還他獅子兒師云因甚在山僧腳下覓進云千峰勢到嶽邊止萬派聲歸海上消師云炤顧沒頭水乃云眾兄弟菩提路闊解脫門開要去便去要來便來思量甚麼卓拄杖一下。</p>
<p>晚參師舉德山晚參不答話問話者三十棒翔鳳則不然問與不問總不打他何故好肉不敢剜瘡淨地豈堪塗污卓拄杖一下便行復回顧左右云土曠人稀相逢者少。</p>
<p>晚參師云五臺山上雲蒸飯佛殿階前狗尿天堪笑當年成現物至今話柄口頭傳。</p>
<p>晚參問大脩行人不落因果因什墮埜狐身師云張三仙人帽進云不昧因果因甚脫埜狐身師云李四道士冠進云恁麼則有利無利不離行市師云如何是你不離行市底消息僧喝一喝師便一棒良久師復云話許你答只是汝未會在試再轉一語看進云翻手作雲覆手雨縱橫舒卷總由他師云未在又一僧出云苦瓜連根苦甜瓜徹蒂甜師云也未在又一僧云有智主人二俱不受師默然又一僧禮拜師復舉問之僧云不會師云不會是甕中鱉會是天邊鷂便行。</p>
<p>晚參問昔有僧問一婆子云臺山路向甚處去婆云驀直去僧便行婆云好箇師僧便恁麼去也意旨如何師云驀直去進云後來趙州去問又是甚麼心行師云驀直去進云臺山婆勘破了也什麼處是勘破處師云驀直去進云只如不涉途程一句又作麼生道師驀與一棒云叫休不肯休與我作冤讎進云恁麼則不許夜行投明須到師云且莫詐明頭便行。</p>
<p>晚參師云春日晴黃鶯鳴眼裏看耳裏聽聽聽看看甚分明此時若不翻身去長安路上摸壁行。</p>
<p>晚參問文殊出不得女子定為復是退<span class='corr'>己</span>讓人為復是法爾如然師云恁麼見解何曾夢見文殊進云罔明出得女子定為復是神通妙用為復是抑人揚己師云恁麼見解何曾夢見罔明僧禮拜云大人作用果與尋常不同師噓云臭氣逼人復云要識文殊麼以拄杖拈向左邊云過者邊要識罔明麼以拄杖向右邊云過者邊要識瞿曇麼將拄杖橫起云會麼土曠人稀相逢者少。</p>
<p>晚參師云八字打開和盤托出鬼面神頭驢腮馬嘴覿面分明莫言不道卓拄杖便歸方丈。</p>
<p>晚參典座問有句無句如藤倚樹意旨如何師云案板上刀進云恁麼則今古應無墜分明在目前師云如何是目前底消息座便喝師與一掌云者一掌又作麼生座歸位師噓一聲。</p>
<p>晚參問疏山造壽塔若將三文錢與匠人大嶺為甚道和尚此生決不得塔師云只為三文錢進云若將兩文錢與匠人因甚道和尚與匠人共出一隻手師云舌頭華破了也進云若將一文錢與匠人因甚道累匠人眉鬚墮落師云你試自檢點看進云只如學人渾身徹骨又作麼生師云你道得塔不得塔進云覿面露堂堂師打云點破則不堪。</p>
<p>晚參問觀音妙智力能救世間苦有一人遍身紅爛臥在荊棘林中未審如何救得師云今日出頭來。</p>
<p>晚參問如何是生師云劈頭一棒腦門開進云如何是死師云翻身背後看進云如何是不生不死師云幸是可憐生。</p>
<p>晚參問<span class='corr'>傅</span>大士法身句還許學人逐句問否師云離卻法身道一句來僧云道不出師云你真到道不出底田地那僧擬議師以杖擉退。</p>
<p>晚參問從苗辨地因語識人忽有箇無言語底出來和尚又作麼生師云你又開許多口作麼。</p>
<p>晚參問不是心不是物不是佛是箇甚麼師云道過了也僧無語師便打問以字不成八字不是畢竟是箇甚麼字師便展兩手僧無語師打云好不領略復云若論此事最條直絕覆藏也無玄妙亦無奇特豈不見方纔那僧問不是心不是物不是佛山僧答他道過了也且道是答他語是明古人意若有具眼者試出來點破看一僧出云老老大大為人下注腳師云也須點破始得又僧云不可頭上更安頭師云作麼生是頭上不安頭底僧云不是心不是物師云且道古人意作麼生僧擬議師便打僧云也是者箇道理問不是心不是物畢竟是箇甚麼師云向你道不是心不是物忽抗聲云又要覓箇甚麼問不是心不是物不是佛畢竟是箇甚麼師劈頭一棒僧無語師以杖擉退良久僧復云某甲本參看破了也師云作麼生是你看破底消息僧云大海無魚大地無塵師云此是古人底作麼生是胸襟流出底句僧喝師云未夢見在僧云和尚不得壓良為賤師云秪道你未夢見在問一口氣不來向甚麼處安身立命師云頂天立地赤條條。</p>
<p>晚參問兩問臺山路二句驀直去祖師恁麼舉勘破婆子意師云你又<span class='corr'>刺</span>腦入膠盆僧擬議師以杖擉退云好翻身不翻身愁殺人師云當時六祖大師道非風動非旛動仁者心動山僧即不然以杖擊旛云急薦取。</p>
<p>晚參問山河大地從妄想而生妄想若滅山河大地是有是無師云會取妄想問彼此燒作一堆灰向什麼處相見師云許多狼藉僧禮拜師云畢竟向什麼處相見僧無語師便打。</p>
<p>晚參問有句無句如藤倚樹樹倒藤枯句歸何處如何是有句師便與一棒進云如何是無句師云你還知棒頭落處麼進云樹倒藤枯又作麼生師云又要倚傍山僧在進云畢竟句歸何處師云你是何處人僧禮拜師云不合與者僧打葛藤乃云眾兄弟山僧恁麼答話盡是老婆禪明眼衲僧覷破觀上座無容身之地幸得眼親手便遂卓拄杖云險。</p>
<p>晚參問丹霞燒木佛意旨如何師云一時烘熱鬧進云院主鬚眉墮落又作麼生師云帶累你問話來進云二句<span class='corr'>已</span>蒙師指示年窮歲盡事如何師云彼此赤條條僧禮拜轉身師隨後棒云腦後猶欠一槌進云也是節外生枝師云切忌節外生枝會。</p>
<p>晚參問牛過窗櫺頭角四蹄都過了因甚麼尾巴過不得師云只為你太廉纖乃云古人見你不會譬如牛過窗櫺頭角四蹄都過了因甚尾巴過不得要會頭角四蹄過得底麼福嚴門前天寬地闊要會尾巴過不得底麼便是諸人今日疑底。</p>
<p>晚參問風雨颯颯即不問錦鱗破浪事如何師劈頭打云喫得棒也未僧一喝便拜師云猶要點額在良久復云者僧問得亦是秪是不解破浪山僧為諸人點化去也遂拋卻拄杖歸方丈。</p>
<p>晚參問牛頭未見四祖為甚百鳥啣花獻師云門前水流東見後為甚百鳥不啣花師云灶底火無煙進云學人今日與和尚相見且道與古人相去多少師云要會便會休要穿鑿進云分明月在海花上看到梅花且已幽師云元來又恍惚問十方同聚會箇節學無為此是選佛場心空及第歸請問和尚如何是及第歸師云要你自翻身問善才參德雲七日不相見為甚在別峰相見師笑云今日方覿面進云且道妙高峰與別峰相去多少師棒云你且喫棒看僧云依稀似曲纔堪聽又被風吹別調中師云也要捏著鼻孔始得進云和尚又作麼生師復棒云不信道。</p>
</div>
<p class='juan'>靈機觀禪師語錄卷三</p>
</div><!-- end of div[@id='body'] -->
</body></html>