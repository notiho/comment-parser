<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>方融璽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>目錄</p>
<ul class="">
<li>一卷
<ul class="">
<li>天界上堂</li>

<li>弘濟上堂</li>

<li>小參</li>
</ul></li>

<li>二卷
<ul class="">
<li>雲居示眾</li>
</ul></li>

<li>三卷
<ul class="">
<li>機緣</li>

<li>室中垂語</li>

<li>小佛事</li>

<li>行腳垂語</li>

<li>佛祖贊</li>

<li>歌</li>

<li>偈</li>

<li>行實</li>

<li>附淨土詩</li>
</ul></li>
</ul></div>
<div class='div-other'><a id='mulu2' />
<p class='h1'>方融璽禪師住天界語錄</p>
<div class='div-other'><a id='mulu3' />
<p class='h2'>眾護法宰官請啟</p><p>伏以秋月空懸光捲夜明簾不借涼飆桂發香飄無影樹重榮況燈王之餘燄交輝而善世之高門直立諸山俟響四眾瞻風恭惟方公大師毓秀終南分竹林之悲花戒月鍾奇滻水得天界之妙用神機把斷要津潛行密行昔領雲居十祀煥然堂構維新近住匡阜千岩渺矣煙霞增色忘機鹿艸息影雞紋為杖人後事遠來值嘯公高蹤繼往且棲霞及同門各錫飛一地此席豈應久虛迺<span class='note-inline'>(成)</span>等於斯時共函啟片詞大法期將遠振吉占望日時<span class='corr'>屆</span>仲秋座拂寶華聽雨花堂中露滴銀河之古翠爐燒沉水看毘盧閣上雲盤碧漢之新蒼還先師之公案現成斬末世之葛藤亂統朝陽再鳴於鳳嶺興雲復睹於龍河臨楮緘三和香合十不勝忻躍翹企之至佛弟子周天成鄧旭吳弘安劉餘謨黃國琦陸朗李皋方若珽王言劉餘㻰李文芳劉思敬危列宿陳世昌劉思問楊昌齡周土章孟瑄王端朱之鼎姜鼎沈豹陳丹衷同頓首拜。</p>
</div>
<div class='div-other'><a id='mulu4' />
<p class='h2'>眾護法孝廉文學請啟</p><p>伏以一燈發燄燈燈相續無窮萬法同宗法法皆歸實際模範流芳於今日師資直接於當時恭惟方翁大師皎月臨淵清風拂水得少室不傳之旨分曹溪無盡之流瞬目揚眉<span class='corr'>己</span>事全彰世外拈椎豎拂大機迥露當陽丁群情欲撼之秋藉中流而砥柱際一線將危之候挽末法於狂瀾<span class='note-inline'>(潢)</span>等久已心皈無繇身近茲以天界因緣之合彌切人寰扳仰之忱松竹青蒼曲逕逶迤拄杖橫拈霄漢上雨煙朝暮半峰縹緲門庭直設畫圖間吟詠不減年潭泐翁拈提豈讓雪軒成老子承父業頭正尾端使末後光明炤天炤地施斬新條令打雨打風隨高步以周旋幾多龍象結勝因而廣遠如許香花缾錫儼臨人天交悅法弟王潢汪觀白夢鼐吳儀濤陸本胡禹冀王作礪陳宿姚世昌胡長庚王箴顧夢游錢匯楊國士應駟白夢鼎盧贄紀映鍾余懷黃棠芳張總楊泰詹淇陶敬宋嵋歐陽坤歐陽墧歐陽峻陳廷彝黃嘉善倪震倪霽凌翰凌文俞鑮年張雲蓀張雲蕗張雲蔚阮檉成必逵黃維嵩韓豫卞期發董純翼同頓首拜。</p>
</div>
<div class='div-other'><a id='mulu5' />
<p class='h2'>諸寺方丈暨眾耆宿請啟</p><p>伏以祖印全提塗毒聲傳[田*分]外法幢高豎栴檀香遍寰中向上機本無言而無示眾生願滿若見而若聞遐邇風趨人天景仰恭惟方翁大師挺生關內傑出涇陽標格外之玄機金針密度拔群迷之顛倒玉鎖重開獅子嚬呻眾獸自當息喙象王蹴踏野狐莫不潛蹤面命耳提佇巾瓶之飛詣風行草偃望法席之生輝今此名山夙稱禪窟盡是吾家種艸未嘗別立門庭拾博山爐內之鉗鎚入室頻來雲水飽杖者缽中之餘粒送供況有龍天顧以後生久坐其荒蕪時當末法茲焉宗旨再從昭揭運值重興琢煉松頭祈指雲巖之路拈提月下可參寶鏡之光協兼帶於正偏君臣位合該全攝於玄要賓主權分勿拘謙讓之懷得遂鄙私之請惠然至止曷勝欣忭臨楮無任顒仰之至教下弟覺爜普行明逵宗教妙光通旨性廣慧廣淨弘道合弘清大廣慶習宗鏡照識成彬普悅本[土*太]寂恬常進大振同頓首拜。</p>
</div>
<div class='div-other'><a id='mulu6' />
<p class='h2'>監院請啟</p><p>伏以靈孕太華具一隻之正眼別傳大好昭百代之真宗敬迓威儀渴思建立恭惟方翁和尚雲居發軔天吩傳衣法雨霏霏自爾遍滋宇宙慈雲靄靄從來普被山林緣熟三吳遊經幾度十載與君把臂敢謂同參今朝為眾安心請居師位顛倒風旛拈舊句融通水乳引新機<span class='note-inline'>(輪)</span>乃庸流實如敝帚輔先人一十八稔慚無寸尺之功監破院今已九年愧乏振興之力懼漆桶之底難脫不肯承當學願王之行方深秪知精進因集法護更申誓言敗壁頹垣必望鼎新異日攢花簇錦自當媲美先朝齒德俱尊宜鑪錘於此地壎箎迭奏開聾瞽於四方所冀裕後光前乃慰深情遠慮赴眾籲如士赴海潮之音援群頑如世尊援最小之弟立見截狐種族恒觀踏佛頂[寧*頁]俯竭葵忱仰千蓮座謹啟監院大輪頓首和南。</p>
</div></div>
<p class='juan'><a id='mulu7' />方融璽禪師語錄卷第一</p><p class="byline">門人興林等編</p>
<div class='div-other'><a id='mulu8' />
<p class='h1'>住金陵天界禪寺語錄</p><p style="margin-left:1em;text-indent:-1em">順治庚子八月十九日師於紫竹林受闔郡縉紳孝廉文學居士同諸山方丈耆宿監院等請住天界寺於九月十五日入院。</p>
<p>山門盡大地是箇善世法門都盧向甚麼處入驀卓拄杖云看腳下。</p>
<p>觀音殿慈悲為人有理圓通自在無礙三十二應現身隨類改頭換面且道即今在甚麼處咄。</p>
<p>彌勒殿拄杖煞活古今布袋收放天地是法本來平等一任逢場作戲。</p>
<p>大佛殿巍巍堂堂諸法中王明明歷歷出現於世十字街頭吼鐵牛孤峰頂上轟霹靂便禮拜。</p>
<p>祖師殿祖師眼睛衲僧巴鼻廝抑廝揚拋來擲去有甚麼了日震聲一喝。</p>
<p>據室據此室行此令肘後懸神符人來乞性命更有一則公案甚是淆訛驀豎拂子云聻。</p>
<p>上堂維那宣疏竟師指法座云這座虛架高臺亦是瓊樓寶閣亦是劍樹刀山若非罪福兩忘底誰敢挨著挨著則利害隨身山僧今日要登便登要坐便坐因甚得恁麼百無禁忌喝一喝便陞拈香云此一瓣香乾坤正氣日月真光熱向爐中端為祝延今上皇帝聖躬萬歲播堯風於大地布舜澤於蒼生此一瓣香為國為家者未嘗不本此盡忠盡孝者全承這恩力熱向爐中奉為滿朝文武闔郡宰官孝廉文學居士等人人廣作佛事箇箇普利群生此一瓣香踏遍諸方玄路參詢直究根源博山會裏從空透露天界室中徹底掀翻藏身歐峰雲居遯跡匡廬巖壑自謂於世絕聞豈料年深月久卻被人知勉強出山事不獲<span class='corr'>已</span>今日恭對人天眾前熱向爐中端為供養天界堂上傳曹洞正宗三十三世本師覺浪和尚用酬法乳之恩乃<span class='corr'>斂</span>衣就座松影和尚白椎竟師豎拂子云會麼道人家風隱顯叵測有時向孤峰頂上盤結草庵任他春夏秋冬自繇自在有時向十字街頭撒開布袋隨我東西南北獨行獨步高下皆得其宜今日卻在天界寺裏受眾人請繼先師席掀翻洞水逆流唱出好山別調普利人天不拘軌則法堂前千眾圍繞也如是法堂前草深一丈也如是我為法王於法自在更有何事雖然秪如法幢初豎條令重新當陽一句作麼生道橫按莫邪全正令太平寰宇斬癡頑舉古德為人即不出出即不為人話師云大似一條拄杖二人扶雖然互相建立未免各見一邊秪如天界今日上堂說法還是出耶不出耶為人耶不為人耶具眼底試道看眾無語師擊拂子便下座。</p>
<p>禮東苑祖像東苑師翁面目奇如何想像畫成伊人皆瞻仰撩天鼻獨自稱尊挂劍眉雖然莫道鬍鬚赤更有赤鬍鬚。</p>
<p>禮天界先老人像水出石泉徹骨冷風過林花噴鼻香一度經懷一度噎半是賞心半斷腸向為孤峰絕侶寒煖自知雲漢獨尊恩冤莫報今既風生平地水到通渠龍象蹴蹋而來車馬奔忙而至奈何一身入鬧市相逢八面盡鋒鋩逼拶得拄杖子覿體生光總只為你四十餘年賣不了底鹽醬。</p>
<p>禮傘居和尚像窮盡生平冷熱腸殷勤一戒未能忘知恩莫大應難報振起圓通古佛光所謂因風吹火用力不多借渠鼻孔與渠出氣聞思悟入三摩地戒定薰成五分香。</p>
<p>當晚小參璽長老一向高高山頂著腳深深海底垂手逢龍折角遇虎捋鬚猶未是拄杖子遊戲長處不意到來鬧市街頭平穩地上卻被人左逼右拶驅入善世法門又作麼生激揚重重波浪重重月疊疊峰巒疊疊雲。</p>
<p>落堂今日落堂無法可說拈則公案一齊勘過喚作祖師意無繩自縛不喚祖師意當面錯過總不與麼則終日河頭擔水賣歸家猶叫口乾渴。</p>
<p>臘月八日上堂僧問世尊今日成道拄杖今日化龍且道是同是別師云惟此一事實進云未睹明星時如何師云左眼半觔進云<span class='corr'>已</span>睹明星時如何師云右眼八兩進云初日天上天下惟吾獨尊後道一切眾生俱有如來智慧德相還是自語相違理合如是師云總與一頓棒乃云釋迦佛成道拄杖子化龍惟此一事實好日多犯重秪今諸上善人聚會天界炊鐵釘飯烹木札羹是為釋迦佛成道耶拄杖子化龍耶現前諸人試出道看道得著也與三十棒道不著也與三十棒何為如此不見世尊一睹明星極口歎曰奇哉奇哉一切眾生俱有如來智慧德相但以妄想執著不能得證拄杖子既與佛同時成化當與佛共鼻出氣大眾會麼遠離妄想及諸取令心所向皆無礙。</p>
<p>結制侍御陳旻昭居士給諫劉良弼居士同熊春臺眾居士設供請上堂僧問花笑鳥啼風和日暖春將半鳴鐘擊鼓結制陞堂午正中十五前後即不問正當今日事如何師云花朝且喜值天晴進云秪如九旬禁足又作麼生相為師云若干鼻孔一杖穿僧左右顧云大眾好看婆心徹困處試聽風前鐵笛吹師云誰是知音僧禮拜云謝師答話師云好箇師僧又恁麼去乃云天界今春結制龍象如雲普聚若要大家明心須當各自努力古人道向上一路千聖不傳學者勞形似猿捕影天界長老特為今世門頭人舉揚威音那畔事若干鼻孔一杖穿腳下痛與棒三十總要皮裏有血底透玄機於劫外絕意路於今時獨露本具風光各得真實受用不更持金作丐把火覓燈窮露他方賃屋住不知誰是主人公。</p>
<p>薦亡上堂僧問萬戶春風信手拈和盤托獻法王前杖頭活句機先眼點出龍睛耀碧天龍睛即不問如何是機先眼師云一雨普潤進云恁麼則均霑法利去也師云你本分事如何進云學人禮拜和尚師云也須照顧鼻孔僧問無佛處不得住時如何師云頭角參天進云有佛處急走過時如何師云腳跟點地進云今日居士設供請和尚說法薦亡未審向甚麼處去師云天上天下進云憑師一滴曹溪水散作皇都遍地香師云閒言語乃卓杖云大好消息今日是岐瑞居士設供為薦亡叔明暘朱公請山僧舉揚般若普利存亡存亡且置般若作麼生舉昔僧問古宿動容揚古路不墮悄然機且道那箇有分那箇無分宿云有功者賞古人恁麼答話只知杖頭點額不解拂尾垂鉤如今有人問山僧動容揚古路不墮悄然機那箇有分那箇無分劈脊便打且道意在甚麼處復卓拄杖下座。</p>
<p>為眾職事上堂僧問教中道是法平等無有高下為甚萬仞峰頭底人卻在千尋海底相遇千尋海底底人卻向萬仞峰頭相逢師云是法平等無有高下進云恁麼則處處逢場作戲人人拄杖撩天師云你將甚麼作拄杖僧一喝師云喝與拄杖有甚交涉僧擬議師便打進云今日和尚為眾說法未審兩序有分別也無師云棒棒打著進云是賞是罰師云分明記取進云恁麼則依教奉行去也師云汝作麼生行進云但有利益無不興崇師豎拂子云你興崇得這箇麼僧便拜師云之乎者也乃云浩浩乾坤煌煌日月恢恢世界堂堂丈夫豈肯向虛空裏打觔斗縱能打出虛空之外更有虛空可打終不免落地一著且如何是落地一著卓杖云看腳下舉僧問睦州和尚如何是展演之言州云量才補職僧云如何是不展演之言州云伏惟尚饗徑山云睦州古佛善應來機雖然如是秪得八成或有人問徑山如何是展演之言便向他道問十答百有甚麼難如何是不展演之言喝一喝云且莫作屎窖沸師云徑山老漢答話雖俏其奈賣弄特過或有人問天界如何是展演之言便道法筵龍象眾當觀第一義如何是不展演之言便道諦觀法王法法王法如是大眾且如睦州道底被徑山撿點徑山道底被天界撿點天界道底莫有人撿點得麼長鯨一吸海水盡森森露出珊瑚枝。</p>
<p>居士祝髮請上堂僧問古人剷草為剃髮目今盡大地都是草先從那裏剷起師云從頭剷起進云頭在何處師豎起拂子進云尾在何處師擲下拂子進云恁麼則頭尾一如處乞師親剃落師將拂子一拂僧禮拜師云正直捨方便乃云帶髮呼為俗披緇喚作僧穿衣戴帽雖有異箇中無二主人公既知這些消息須當善自護持若要發揚此事不出尋常日用行住坐臥南北東西糞草堆頭教化泥水地上接引放開憨布袋笑殺傍觀逢人乞箇錢拈弄當面雖然佛事多端要先從頭做起唵悉殿都漫多羅因緣成就真實不虛入此法門安肯空過昔牛頭未見四祖時感百鳥啣花諸天送供及見四祖後肩挑一石背負八斗運米供眾日無虛度若不秉持僧行苦將何報答佛深恩。</p>
<p>久雨乍晴上堂僧問久雨不晴時如何師云箇箇拖泥帶水進云今日忽晴時如何師云人人去傘脫屐進云將晴未晴時如何師云轉見自倒自起進云為甚如此師云石頭路滑乃云天上興雲地下落雨紙傘木屐拖泥帶水誌公杖頭挂剪尺趙老青州做布衫若作世諦理論太俗生若作佛法商量太僧生若只儱侗打之遶爭知二老之裁置<span class='corr'>已</span>往事且放過只如今朝長空無點雲孤輪絕對待正當恁麼時又作麼生盤錯光影門頭著語易晴明日下隱身難。</p>
<p>上堂僧問撾鼓陞堂即不問和尚未出方丈一句作麼生道師云大納乾坤闊進云恁麼則當陽一句絕中邊師云你向甚麼處見老僧進云兩眼對兩眼師云卻被老僧看破進云不辜親見和尚師云孟浪禪和僧問賓主五位即不問三玄三要意如何師云向源頭上薦取進云如何是第一玄師云露柱笑咍咍進云如何是第二玄師云階下石生臺進云如何是第三玄師云齋堂佛殿前進云如何是第一要師云古路無人到進云如何是第二要師云拶開沒孔竅進云如何是第三要師云拄杖分明道進云玄要蒙師親指示向上一路復如何師云赤腳踏青天乃驀豎拂子云機緣問答且置會得這箇麼如未為諸人下箇註腳惟一堅密身一切塵中現無性亦無相周遍於法界雖然過去諸佛末乎迦葉善逝未來諸佛先乎彌勒導師現在諸佛當乎釋迦世尊且喜今日普集天界平等光中各出廣長舌相遍覆大千世界異口同聲道汝等諸人行住坐臥莫離這箇若離這箇當面錯過錯過不錯過且置喚甚麼是這箇擲下拂子云不離當處常湛然覓即知君不可見。</p>
<p>道婆請上堂僧問高懸八卦圖坐斷諸方路請師直指箇中意師云嶺南消息若何僧一喝師云莫亂弄僧無語師便打僧轉身出師云野狐禪逞甚伎倆僧問杲日當空無處不照為甚這邊有那邊無師云循業發現進云學人則不然師云你又作麼生僧擬議師便打僧禮拜師云磕破骷髏當得麼乃云是覺非覺即念離念有心無心若惡若善一串穿來諸人算看算時若不識數盡是儱侗真如漢祖師道出息不涉眾緣入息不居陰界常轉如是經百千萬億遍萬億遍且放下喚甚麼作如是經昔有婆子請趙州和尚轉藏經州遶禪床一匝云轉藏竟婆云請和尚轉全藏為甚秪轉半藏全藏半藏且勿論未審轉底甚麼經秪如今日道婆請山僧舉揚般若且道山僧舉底與古人轉底還有分別也無良久云擇法要先具正眼弄潮須是入洪波。</p>
<p>上堂僧問狹路相逢時如何師云真對頭進云當面錯過時如何師云不相識進云驀直撞著布袋時如何師云與我一文錢進云這一文錢有何用處師云換人眼睛進云還換得虛空麼師云得進云虛空作麼生換師云北斗面南看進云果然於法自在師云降者放過乃云貌古形疏氣宇豪閒來鬧市弄金毛一聲震吼人皆畏走獸飛禽望影逃莫有向箭鋒下出頭底麼良久云雨打泥塗壁。</p>
<p>上堂僧問公案千差則且置如何是五家宗旨師將拄杖一卓進云莫儱侗師云逞你伎倆來進云如何是臨濟宗師豎起拄杖進云如何是曹洞宗師橫拈拄杖進云如何是雲門宗師將拄杖左邊一劃進云如何是溈仰宗師將拄杖右邊一劃進云如何是法眼宗師將拄杖向空一劃進云恁麼則歸源無二路方便有多門師云你離卻拄杖喚甚麼是歸源路僧豎一拳師云亦是方便門僧擬議師便打進云這等機用須是天界始得師又打云一任舉似諸方乃云這條拄杖盡大地誰不有一根只是他不解用遂成死水裏龍與蝦蟆魚鱉互相鈍置他若解用陸地生波沒殺天下頭角去在雖然也要拿捉得穩若拿捉未穩終不免被人奪卻大眾莫有奪得老僧拄杖底麼良久遂下座拈棒打散。</p>
<p>青原嘯峰和尚初忌上堂僧問五蘊性空涅槃路如何是涅槃路師云坦進云恁麼則生滅既滅寂滅為樂師云黯進云且道我青原和尚只今在甚麼處師云險進云還是現宰官身現菩薩身師云普進云蒙師指出金剛眼一道神光徹太虛師云點乃豎拂子一喝云喝散陰雲旋佛曰拂開泥水轉機輪大家都在聲光裏何處區分疏與親所以道法不孤起偶事方興茲值我嘯峰法兄初忌嗣子暨諸同門對龕設供璽上座承現攀例舉揚個事以見法兄生平履歷諸人要見我嘯峰和尚面目麼驀豎拂子云向這裏著眼。</p>
<p>解制司理三開楊居士設供請上堂僧問祖印高提宗風永振向上機即不問末後一句請師舉示師云薦取目前底進云世尊拈花迦葉微笑且道是結是解師云一併拈卻進云正當今日解制時如何師云腳下草漫漫進云若有箇銅頭鐵額漢來和尚與他作麼生相見師云放汝三十棒進云翠竹黃花新氣象蒼松古柏舊風光師云不易念得好僧問古人道主隨客便客聽主裁請問和尚如何是主中賓師云當堂不正坐進云如何是賓中主師云側立位無偏進云如何是主中主師云此間無諸人進云如何是賓中賓師云彼間無老僧進云賓主未分時如何相見師云眼中童子面前人進云賓主五位蒙師指九年面壁意如何師云毒風從此起禍事至今生進云盡大地有不遭此害底麼師云且喜闍黎無分乃云撞鐘擂鼓普請老僧上法堂接踵摩肩汝等諸人為何事雖然張口道不出是法平等舉手搆不著無有高下為甚古人道三世諸佛不知有黧奴白牯卻知有知與不知利害同源天界這裏二俱不取作麼生是有底事莫是春日結夏日解拈拄杖豎拂子麼莫是飢時食渴時飲早念咒晚誦經麼莫是天上晴地下乾迎賓來送客去麼如或不然說到理窮言盡處不如藏舌與安心。</p>
<p>誕日道映禪人同甘湛之錢仁甫眾居士設供請上堂維那白椎竟師云即此一義籠陷古今若是其人自有出身活路大眾莫有向未舉前相見底麼僧問時當盛暑杲日光騰和尚陞座大眾瞻仰全付金襴即不問慶賀一句願親聞師云重逢雙巧雨花朝進云寶掌和尚壽千歲無位真人年多少師云今朝七月七進云如何是無量壽師云始末不墮進云今日親見和尚師云你將甚麼見老僧進云一毫瞞不得師云秪如瞞不得底是甚麼僧擬議師便打乃云大凡舉揚此事須俟時節因緣時節一至此事自彰不然但見雲從這裏起不知雨向那方來今日是眾居士設供慶賀山僧滿旬時節請陞此座舉揚箇事驀豎拂子云會麼巍巍堂堂明明歷歷無倚無依赤孤露地六十年來一念過返觀久遠如今日。</p>
<p>上堂僧問世尊陞座良久默然意旨如何師云放汝一頓棒進云文殊白椎世尊下座意復如何師云放汝一頓棒進云恁麼則世法平等無有高下師云放汝一頓棒良久云還有喫棒底麼僧纔出師云放汝一頓棒僧禮拜云莫勞和尚尊力師云放汝一頓棒乃云山僧不解說道理臨眾惟憑拄杖打是法平等無下高那分佛牛與祖馬龍濟道具足凡夫法凡夫不知具足聖人法聖人不會聖人若會即同凡夫凡夫若知即是聖人聖凡知會且拈放一邊喚甚麼是具足法放汝一頓棒。</p>
<p>上堂良久云到此地位一場好笑老僧未陞此座時記得許多佛法與諸人說既陞此座總忘卻了若道記得底是忘卻底則非若道忘卻底是記得底則非驀豎拂子云看取拂子一肩擔荷何為如此不見道來說是非者便是是非人擲拂子下座。</p>
<p>結制上堂僧問好箇第一義被學人一椎秪得七花八裂未審現前緇素向甚麼處觀師云緇素且置你向何處著眼進云掬水月在手弄花香滿衣師云再看後語僧拂坐具歸位師云熟套子僧問世尊昔在靈山會上教演三乘和尚今在天界堂中說甚法要師云一字也無進云秪此集眾陞堂又作甚麼師云龜毛索子縛虛空進云恁麼則目前無法意在目前師云莫錯認僧問天共白雲曉水和明月流因甚要三月安居九旬禁足師云無孔鐵鎚當面擲進云或有箇掀倒禪床喝散大眾底又作麼生師云秪恐不是玉是玉也大奇進云畢竟如何辨的師云點僧拂袖歸位師云令僧問法王陞座選佛場開賓主相逢如何話會師便打僧便喝師又打僧禮拜師云相見事如何僧擬議師云空點下場頭僧問真即是幻幻即是真真幻既除道歸何處師云虛空翻觔斗進云師意如何師云知汝腳跟沒落處乃云天界開爐時節至舊規整頓從新立現成法則好安排料想工夫不費力若據古人結冬三千世界作爐百億須彌為炭生鐵鑄就禪和炙得通身紅爛雖然大人做事不小未免過費工力天界今日結冬不執古人定軌量堂安眾隨意開爐撥動一星火種總要九旬同居擬心覷向金剛燄灼破當人鐵面皮昔僧問洞山和尚寒暑到來如何迴避山云何不向無寒暑處去僧云如何是無寒暑處山云寒時寒煞闍黎熱時熱煞闍黎一賓一主一問一答且道在寒暑裏垂手耶在寒暑外著腳耶撿點得出許你親見洞山不然寒煞熱煞莫怪老僧不相為好。</p>
<p>上堂今日上堂半陰半晴依稀雲黑彷彿日紅行底擬住住底擬行不行不住擬在途中泥牛入海無消息木馬追風不見蹤。</p>
<p>冬至上堂僧問昨夜堂中古佛惡發便道今日與和尚法戰一場未審將何抵敵師云霜劍挂寒空進云祗如不展鋒鋩如何得勝師云一默語如雷進云恁麼則掩耳有分師云惹禍自殃身僧拂袖歸位師云轉見郎當僧問今日施主請師陞座未審將何法酬答師云總教喫茶去進云或有箇非凡非聖底又如何接待師云拄杖子飽與一頓僧問如何是諸佛世界師云清淨本然進云如何是眾生世界師云山河大地進云恁麼則一念有差聖凡懸隔師云秪汝一念無差未是了事乃云佛界眾生界菩提及煩惱法非聖與凡事在了不了佛是眾生界中了事漢眾生是佛界中不了事漢了事底如月不了事底似星群星萬點不若孤月一輪眾生無數惟佛獨尊在天而有天尊佛乃天尊之尊在人而有人尊佛乃人尊之尊在聖而有聖尊佛乃聖尊之尊若在山僧無有高下何為如此這裏本無凡聖見有何道理落商量。</p>
<p>上堂今日上堂傾盆雨雪冷落門庭無法可說縮項長噓憶古人滿床盡灑梅花屑。</p>
<p>解制上堂一事圓成百日期放開布袋任東西果然得箇出身路不負從前挂劍眉所以道未有常行而不住未有常住而不行秪如行住分明合作麼生安置孟春猶寒恭惟諸人珍重。</p>
<p>上堂脫去住山破衲襖卻來應世著金襴添新換舊意非別盡是當年業使然目今拄杖拂子搖頭擺尾似鳳如龍獰俊海天縱橫無礙復是何感報普請諸人看看。</p>
</div>
<div class='div-other'><a id='mulu9' />
<p class='h1'>住金陵弘濟禪寺語錄</p><p style="margin-left:1em;text-indent:-1em">康熙壬寅九月十八日師於天界受紳衿文學居士諸山耆宿等請住弘濟寺於十月初三日入院。</p>
<p>佛殿一尊古佛殿三間半在江邊半在山今被老僧齊坐卻弘揚自有眾多般雖然如是也須大展三拜據室衲僧家風無定行事一任牛欄馬廄虎穴龍宮拄杖到處自我作主況集眾叢林選佛場地諸人還會麼若未禮拜了退。</p>
<p>上堂拈香祝聖畢復拈香云此一瓣香天界曾燒弘濟復熱總為先師浪老和尚用酬法乳之恩乃<span class='corr'>斂</span>衣就座上首白椎竟師良久顧左右云會麼昨出善世法門今入弘濟禪寺一條拄杖隨身兩處逢場作戲不見道彌勒真彌勒分身千百億處處示時人時人皆不識即今釋迦過去彌勒未來正令全提當軒者誰驀拈拄杖云莫是這箇麼雖然法不孤起緣會方興茲承闔郡檀越諸山耆宿恭請山僧隱靜於是禪道佛法一事不為但飢來喫飯倦到打眠諸人於此作麼生會昔趙州住院凡見僧來便教喫茶去當年此老雖然意出常情言無揀擇未免將這些子向飲食裏輕舉賤用山僧則不然真金自有真金價終不和沙賣與人結椎下座。</p>
<p>當晚示眾大抵此事說到莫若行到行到底人自然會說古謂但知心是佛何愁佛不解語又云行解相應方堪出世為人若只徒說而不行但能利人不能利<span class='corr'>己</span>若只默行而不說但能利<span class='corr'>己</span>不能利人直饒說得行得來弘濟門下正好喫棒且道山僧與諸人恁麼道還是行耶是說耶具眼底試道看。</p>
<p>結制上堂舉長沙上堂云我若一向舉揚宗乘法堂前草深一丈如今諸方禪和子大都愛熱鬧嫌冷淡忍耐不住混入野狐精隊莫能返省猶謂理之應為闡揚大法殊不知屈辱從上宗風也所以古尊宿教人意在真參實悟不在知解言論實悟底人得意忘言於逆順境上作得主宰生死關頭得其自由不見裴相國問黃檗山中四五百人幾箇得和尚底法檗云道在心悟豈在言說言說秪是化童蒙耳道畢竟作麼生悟莫將閒學解埋沒祖師心。</p>
<p>冬至上堂冬至短夏至長春分暖秋分涼四時運物如轉輪八節催人似箭忙秪有山僧拄杖子不屬造化與陰陽飢餐渴飲傲雪凌霜一段真風空劫外不離日用與尋常。</p>
<p>七月十五日上堂今朝是中元嘉會自恣良辰諸佛歡喜眾聖雲集隨所住處隨機羯磨有過底悔過過悔而功著無過底加功功加而果證當知是日十方世界一切人天有作空花佛事水月道場底能除一切苦能獲一切福真實不虛弘濟家風則又不然月月是好月日日是好日不見龐公道十方同聚會箇箇學無為此是選佛場心空及第歸雖然如是口說無憑驀豎拂子云看看喚作拂子即是過不喚作拂子亦非功畢竟作麼生得二俱不墮去速道速道眾皆默然師云果然沒孔錘錐劄不入擲拂子下座。</p>
<p>上堂鼓白浪於萬仞峰頭揚紅塵於千尋井底三百六十骨節節節盡皆建立八萬四千毛孔孔孔廣為流通耳聰底聞眼明底見聲色歷然無剎不現鐵[囗@昆]圇地解脫門八字打開成一片。</p>
<p>上堂江上潮聲澎湃窗前樹影婆娑文殊吟風嘯月普賢逐浪隨波善才童子善知眾藝圓通大士自在圓通較量四聖所作未免各具一能且道山僧境界當復如何驀拈拂子云隨流識得性無喜亦無憂。</p>
<p>毘盧佛裝金上堂師云毘盧遮那佛法界主中主隨類現全身自我而作祖今朝弘濟拂子向無見頂上坐斷三身於有情腳下廣行萬行雖然是法平等未免猶有高低秪如盤旋珠走意轉機隨物我交參事理互顯出真入俗帶水拖泥不避譏嫌何妨混跡花街柳巷酒店屠房虎穴龍宮神壇鬼廟東扯西拽上舉下提折攝雙行慈威並用或是或非人不識逆行順行天莫測且道拂子具甚麼眼。</p>
<p>受<span class='corr'>陝</span>西寧夏鎮眾護法請上堂離鄉四十五經秋返目流光一日完蹋遍諸方今世界還歸大國古長安雖然如是不因罷戰馬難到太平鄉茲承眾護法各發誠心共辦信具和盤托出恭請山僧且道受即是不受即是弘濟堂前親切意長安路上廣流傳。</p>
</div>
<div class='div-other'><a id='mulu10' />
<p class='h1'>小參</p><p>小參師豎拂子僧問和尚陞座大眾瞻依拂子未舉時如何師云寰中天子敕進云<span class='corr'>已</span>舉時如何師云塞外將軍令進云<span class='corr'>已</span>舉未舉時如何師云疑煞天下人僧禮拜師云險乃云古人道有物先天地無形本寂寥能為萬象主不逐四時凋向這裏會得則知未有三才二儀先有本命元辰主持造化產育蒼生凡處同分世界底莫不均稟這段虛玄靈妙之真光經寒暑而不變歷今古而常存智者知是佛性迷者喚作精魂試看日用分明是佛性是精魂還辨得也未昔瑞巖喚主人公惺惺著今後莫被人瞞良有以焉諸方盡道瑞巖喚主人山僧卻道主人喚瑞巖出乎爾返乎爾用常妙體常虛體虛則非凡非聖非悟非迷非生非滅寂寂焉呼之而內則不能無其聲用妙則忽前忽後忽左忽右忽上忽下昭昭焉視之而外則不能有其形到這裏無你推托處無你承當處良久召眾云主人公惺惺著今後莫被人瞞好。</p>
<p>解夏小參夏末秋初解制期崢嶸頭角遶丹墀盈腔意氣沖牛斗無敢當機捋虎鬚莫是知法者可懼麼莫是自得者不輕洩麼莫是默契者便休去麼如不然便是背寫千張易對人一字難復舉世尊在靈山會上拈花示眾惟迦葉破顏微笑遂將金襴伽黎正法眼藏付囑流布母令斷絕後來阿難問迦葉世尊付金襴外別傳甚麼迦葉喚阿難難應諾迦葉曰倒卻門前剎竿著乃紹二祖位自此西天四七東土二三直至如今且道還有優劣也無苦瓠連根苦甜瓜徹蒂甜。</p>
<p>立秋小參一花發大地春一葉落天下秋得少以為足見角類金牛且如花未發葉未落知是甚麼時節直饒擬向大熱大寒處去猶被寒熱時所使未必能使寒熱時不見昔僧問趙州十二時中如何用心州云汝被十二時辰使老僧使得十二時這箇道理甚是分明秪今會得識心達本源故號為沙門非但不被此箇時辰使亦復使得此箇時非但使得此箇時亦復同上古人使得十二時非但使得十二時亦復使得三十日非但使得三十日亦復使得十二月非但使得十二月亦復使得百千年非但使得百千年亦復使得無數劫非但使得無數劫亦復能轉無數劫乃至歸於此箇時非但能轉無數劫乃至歸於此箇時亦復能轉此箇時歸於這一念非但能轉此箇時歸於這一念亦復能將這一念當處出生隨處滅盡若只使得轉不得爭見吾心能為萬法主不逐三世遷自在受用之妙邪雖然若論衲僧巴鼻又不在此列。</p>
<p>僧供法衣請小參僧問昔日大庾嶺頭提不起如何今朝在這裏師云是誰恁麼道進云承古有言師云接響之流乃云須彌不挂寸絲虛空能容萬象有時喚作福田有時呼為心田施者受者且如何得相應去展衣云三世諸佛出世咸披此衣說法度生歷代祖師開堂亦披此衣說法利人天界今日既辦這棚傀儡不免著此花彩與諸人看莫道古人用底今人不取好。</p>
<p>中秋晚參普賢大士道諸供養中法供養最供養且置喚甚麼是法拈起月餅云莫是這箇麼是則盃盤狼籍脫或未然且看天上月水中月波蕩樣雲皎潔形影雖懸殊光明相交涉一月普現一切水一切水月一月攝若要入此境界須必到此時節非意解而可擬議豈思惟之所分別昔僧問投子青和尚月未圓時如何投云吞卻三箇四箇僧云圓後如何投云吐卻七箇八箇三箇與四箇七箇與八箇吞吐甚分明曾未咬得著然既吞吐分明為甚道咬不著僧問如何是月師云麻餅進云如何是指師云菱角進云月指兩忘時如何師云笑破石榴口進云恁麼則翫月<span class='corr'>已</span>竟師云拄杖子且待別時喫。</p>
<p>小參道不遠人何者即是真不異俗就裏難明三十年行腳諸方壁立萬仞覓箇蹤跡不得阿呵呵毘婆尸佛早留心直至如今沒奈何。</p>
<p>壽昌雙峰和尚訃至小參訃音一聽便心驚設供拈香雨淚傾悲痛老成相繼往法門寥落倩誰撐雖然既入虎穴豈無虎子這便是我祖翁堂上第三十四世雙峰存法兄紹先啟後底面孔今向天界香煙堆裏相見罷獨唱還鄉別調詞。</p>
<p>小參豎拂子云文殊普賢觀音地藏來也諸人見麼見則事同一體如未不妨註破一則善說法要一則能行妙行一則慈悲廣大一則願力弘深直下檢點得出驅使自繇應以善說法要而得度者即遣善說法要而度脫之應以能行妙行而得度者即遣能行妙行而度脫之應以慈悲廣大而得度者即遣慈悲廣大而度脫之應以願力弘深而得度者即遣願力弘深而度脫之若撿點不出卻是諸人辜老僧即非老僧瞞諸人。</p>
<p>元宵小參燈月交輝灼破虛空面孔鑼鼓喧天穿徹大地耳門人人盡道鬧元宵還知觀世音菩薩只今在甚麼處呵呵大笑云眼見耳聞正好疑著。</p>
<p>小參舉道吾云高不在絕頂富不在福嚴樂不在天堂苦不在地獄相識滿天下知心能幾人徑山道我則不然高在絕頂富在福嚴樂在天堂苦在地獄誰知席帽下元是昔愁人天界又不然絕頂高福嚴富天堂樂地獄苦處處本現成頭頭沒張主若張主葉落花開春復秋日往月來今猶古且道三人一鼻是同是別。</p>
<p>臘月八日小參今朝是釋迦老子雪山六載一睹明星換卻從前眼目打失向上鼻孔底時節天下主其法席底勿論處之廣狹人之寡眾都要借此為題以便開口吐氣舉古拈今大家鬧鬨鬨底搬弄一場謂之上堂慶賀世尊成道山僧雖住名剎意在隱靜不攀這些條例秪有一則現成公案不妨與諸人落草盤桓庶幾時無虛度也此老初曰天下獨尊後道一切俱有還是同是別向這裏見得透徹分析清楚不愧為他嫡骨兒孫如或未然且向深固幽遠無人能到處大死一番過來始得。</p>
<p>小參師豎拂子云會麼這件事教不得學不得傳不得若教得依他作解若學得非<span class='corr'>己</span>智分若傳得勿勞自參必須向當人腳跟下爆地一聲斷了命根死盡偷心無師自智覿體現前始知一切諸佛及諸佛法皆從我出我亦本空不住空相騰騰任運蕩蕩無為隨處稱尊遇緣利物設若盡大地三草二木各出問端不消拂子一揮一時酬畢諸人還會麼乃擲拂子云百千妙義皆他玩一段風光自出奇。</p>
<p>小參盤根錯節簇錦攢花利口辯詞尖新巧妙直饒道理上說得十分相應不若腳跟下蹋著實處一步始不虛費草鞋錢不然整頓算零帳喫虧在後頭。</p>
<p>立夏小參一陽發百草增輝一霜降千峰失色寒時處處寒熱時人人熱流光風捲雲奔此事銀墻鐵壁欲出無路欲入無門汝既切切參學我亦的的指示轉法輪於烈火焰中翻全身於電光影裏脫或遲疑自成鈍滯爭怪得弘濟昔歸宗門下有箇僧半夜經行忽然大叫曰我悟也我悟也傍僧把住曰你悟箇甚麼其僧曰師姑元是女人做大抵古人說夢真實不虛撿點將來疑煞天下弘濟門下如有恁般底脫下汗衫痛與一頓使他腳跟下有箇落處去。</p>
<p>四月八日修藏社主佛上座小參師揮拂子云今朝是大吉良辰摩耶夫人別通一竅老婆心盡情剖露悉達太子突出全身小廝兒徹底風流直教九龍水洗不淨雲門棒打不開從昔至今年年此月此日勿論西乾東震繪像鏤形底承此時節都要向高處稱尊令人徹見本來面目豈知法身無為不墮諸數諸數既不墮喚甚麼作法身大眾會麼如未且於藏社殿裏瞻仰全軀思惟取足擲拂子下座。</p>
<p>中秋小參江上清風拂拂山中明月團團聞見本同一體聲光各自流傳弘濟今宵借此佳境與諸人舉揚箇事乃豎一指云看看還會麼認著老僧指頭失卻諸人眼目。</p>
<p>觀音庵主佛上座劉調元居士請小參師至佛前卓杖一下云觀音庵裏佛三尊鬧市場中僧一箇混跡和光指示人當機覿面休空過所以道有時將瓊樓寶閣作鐵壁銀山有時將虎穴龍宮作天堂佛國有時將一莖草作丈六身有時將盡大地作一微塵且道得甚麼消息便恁麼作用復卓拄杖云若人識得這東西信手拈來總不疑是法本無有上下更從何處覓高低。</p>
<p>小參坐斷千峰辜負先聖垂慈橫行鬧市屈辱從上宗風只饒隨緣而住未免混跡常情縱能擇處而居卻又自生分別且道畢竟如何始得入火無燒痕入水無濕跡豎起拂子云盡大地是箇鐵[囗@昆]圇你作麼生穿鑿。</p>
<p>小參乾坤顛倒顛日月錯就錯何似山僧拄杖子峭巍巍兮活鱍鱍千眼大悲看不見八臂那吒摩不著雖然如是要用便用又曾瞞得那箇來。</p>
<p>小參卓拄杖一下復揮拂子云拄杖梗直拂子委宛應折伏者而折伏之應攝授者而攝授之或有孟八郎漢出來道彼既丈夫我亦爾拄杖拂子呵呵大笑曰只恐不是玉是玉也大奇。</p>
<p>小參打三打七惟此一事了得一事萬事俱畢不見古德道二因一有一亦莫守必須向百尺竿頭進步萬仞崖前撒手始知高不在天厚不在地只要拄杖子直下承當。</p>
<p>佛成道日小參年年臘月初七八一切妄想都凍煞自古從今悉達多天上人間稱釋迦所以道實須自立名要人傳雖然如是弘濟拄杖子未肯點頭在有名無實底從空挂起無名有實底就地放下名實兩全底二俱拈開名實并無底一齊擲卻且道拄杖子向甚麼處相見乃卓一卓云劍去久矣。</p>
<p>劉調元居士造西方三聖請小參彌陀觀音勢至三身一合理相大雄大願大悲無上無等無量堂堂乎容顏圓妙巍巍乎形體殊好湛湛乎光明廣大雖然如法稱讚未免猶有分別須從威音那畔坐斷三身向今世門頭廣行萬行到這裏生佛齊平昔今無異三世不隔毫端十方只在當念若千燈一室焰焰交輝一月千江光光互涉非先非後無間無礙靈靈不昧於尋常了了恒明於日用正所謂即心是佛非成不成無出不出興慈運悲非生示生無相現相茲調元劉居士乘夙願力示現受生從平等自性造殊勝妙相工完擇吉上座開光設供恭請山僧舉揚佛事普令他方此界瞻仰合掌禮拜低頭底應無所住而生其心共證本來智慧德相與佛不二大眾還知麼還會麼識得本來真面目何妨萬別與千差一毛頭上十方界諸佛眾生共一家。</p>
<p>小參破有法王出現於世隨眾生心而為開示破有且置還知開示箇甚麼莫是諸法不自生亦不從他生不共不無因是故說無生麼莫是業障本來無心差轉見殊若悟三空理何處不如如麼莫是一切有為法如夢幻泡影如露亦如電應作如是觀麼若只恁麼則當今多口阿師亦應詐此名頭其或別有長處且待木上座勘過始得。</p>
</div>
<p class='juan'>一卷終</p>
</div><!-- end of div[@id='body'] -->
</body></html>