<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>方融璽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>方融璽禪師語錄卷第二</p><p class="byline">門人興林等編</p>
<div class='div-other'><a id='mulu12' />
<p class='h1'>住江西南康雲居山真如禪寺語錄</p><p style="margin-left:1em;text-indent:-1em">順治丙戌十月十二日受給諫熊青嶼給諫熊約生及諸山耆舊請住雲居真如寺至十五日入院。</p>
<p>結制示眾拄杖子一向不說話今日事不獲<span class='corr'>已</span>卻說話去也你道他說箇甚麼得人不在眾當機不讓師謂是佛法謗他拄杖子入地獄如箭射謂非佛法謗他拄杖子入地獄如箭射總不與麼亦謗他拄杖子入地獄如箭射畢竟作麼生參。</p>
<p>示眾僧問師唱誰家曲師云一曲兩曲無人會進云宗風嗣阿誰師云雨過夜塘秋水深進云如何是一門超出師云七通八達底不去偏向一門超出僧拜退師云祖師不會西來意夫子忘懷上大人說與時人不肯信盲龜跛鱉最相親驀卓拄杖云珍重。</p>
<p>掃膺祖塔拈拄杖遶塔三匝卓一卓云這座窣堵波自唐宋元明今近千載聲跡尚存喚作古塔辜負今人不喚作古塔欺罔先聖畢竟作麼生兩得相應去看取璽上座撒開坐具大展三拜。</p>
<p>示眾僧問如何是趙州關師云大遠在乃云盡大地是個趙州關有一等人未入謂入欲出沒個出處有一等人未出謂出欲入沒個入處有一等人未得出入自由謂得出入自由欲出入自由時又沒個出入自由處此三等人費盡伎倆還有透脫分也無苦瓠連根苦甜瓜徹蒂甜。</p>
<p>示眾僧問如何是道師云步步踏著進云如何到家師云虛費草鞋錢乃云拄杖子今日出來七縱八橫去也諸人還見麼隨卓一下云差之毫釐失之千里因齋示眾菜盈盆桶飯盈鍋雲板相邀海眾多托出滿盤無剩物大家同喫不同痾既是同喫因甚卻不同痾參。</p>
<p>示眾僧問如何是第一峰師便打進云學人不會師云別處相見乃云拄杖今朝自走輥伸手打著虛空腿一時痛徹山河骨萬象森羅齊咄嘴諸禪德難行能行難忍能忍不犯損傷切忌走水。</p>
<p>歲旦示眾僧問如何是第一義師云燈燭交輝進云如何是佛師云百草頭上露堂堂乃云昨朝臘月三十日拄杖子一人與多人神通法戰撿得一條性命猶自不知利害到今朝正月一日更在這裏橫行豎走闊步大方道有也三十棒道無也三十棒會得也三十棒會不得也三十棒但凡撞著都不空過何為如此於諸供養中法供養最勝。</p>
<p>示眾舉誌公道終日拈香擇火不知身是道場玄沙道終日拈香擇火不知真個道場師云古人與麼道大似將古道場作香火院山僧則不然道場香火且拈放一邊只如無孔銕鎚作麼生解僧問如何是個中消息師云一個葫蘆兩把瓢進云意旨如何師云東邊賣賤西邊賣貴。</p>
<p>示眾舉盤山云心月孤圓光吞萬象光非照境境亦非存光境俱忘復是何物洞山云光境未忘復是何物師云二老與麼道大似看光境說話雲居則不作恁麼見解光境物象且置九霄雲外即今喚甚麼作月乃豎指云喚作吾指瞎卻汝眼。</p>
<p>二月十五日示眾僧問如何是道師云多虛不若少實進云一口氣不來向甚麼處安身立命師云雲從龍風從虎進云如何保任師云自棄漢乃云二月半花朝節雷震長空大地裂交參龍蛇出頭來跛鱉何能離本穴卓拄杖云這裏有凡有聖有死有活撿點不出瞠卻眼兮剔起眉再待明年春二月。</p>
<p>二月十九日示眾僧問觀音大士即今在甚麼處師云擂從耳裏發聞向鼓邊生乃云文殊生不生普賢滅不滅初下犢牛插角陳年碓嘴生塵觀世音菩薩將錢買餬餅放下手云原來只是個饅頭然雖如是從門入者不是家珍哩哩邏頻呼小玉原無事只要檀郎認得聲。</p>
<p>因齋示眾欲見本來面目切須仔細精研百拶碎透過新羅團圞頭旋蒸熱賣僧問如何是三寶師云兩餐硬飯一食粑進云如何滋味師云不是飽餐人不知。</p>
<p>因事示眾一向散誕過了今朝從新緊起莫使主風神主水神向溪頭樹尾揚聲大叫水牯牛水足草足明月湖一片閑田荒卻了也。</p>
<p>示眾僧問如何是見見之時見非是見師云老年花似霧中看乃云本色鉗鎚有得有失有利有害枚舉不得浪抑不得猶如度無頭線穿沒孔針具眼衲僧頓識根源流輩阿師當面錯過兄弟家有問則問無問則止也不得妄生枝節也不得無風起浪平常之外更平常法界人天合仰望且如仰望個甚麼眼似銅鈴口如木鐸。</p>
<p>示眾舉古人道若人識得心大地無寸土雲居道若人識得心大地盡是土盡是土無寸土紅棗甜黃檗苦馬師還鄉道不香達磨西來稱鼻祖此疑決向杖頭邊信為道源功德母僧問悟心底人同一理性因甚麼所見不同師云待汝悟心了來向汝道。</p>
<p>出山示眾古人行腳竿木隨身雲居出山一物不帶赤條條任意縱橫脫灑灑逢場作戲藏身之處沒蹤跡佛魔牛馬任人呼僧問船到江心時如何師云看風使帆進云風恬浪靜時如何師云隨流得玅進云水柵橫棑時如何師云一點便過。</p>
<p>迎傘居和尚龕歸雲居因請示眾大凡善知識出世接物利生無逾遊化依止二種垂鉤四海只釣獰龍惟我傘居和尚緣生順天祝髮圓照初參空印大師知侍三載獲根本智一日辭去印授藤杖樺笠遂來南方參蓮池達觀憨山諸尊宿輩水乳相契而憨師識師非凡謂師五十後名振海內多方淘汰緣熟楚邵首建精舍額曰五臺為初出世法幢二十餘年每以一乘法分別演說七眾歸依甲戌秋禮德山揖南嶽過西江越二載凡所至處歸者如市丙子夏應五雲蘇溪請復往匡山五乳掃塔丁丑冬駐錫雲居相繼七載獨立峰頭大開鑪鞴煆煉聖凡四方學者雲湧波從有怯高畏險者望崖而退癸未秋復邵陽舊址溯流而上舟抵螺川江咽梗塞掉轉篷檣泊淮浙下金陵建紫竹禪林於丙戌夏日忽厭世緣示微疾而逝不肖弟子璽等恭就雲居峰頭卜得一穴最吉祥地特請歸山重為安厝諸仁者且道傘居面目畢竟作麼生見酬恩不在爐香上別有清風灌石樓僧問和尚靈龕今請歸山未審和尚歸也未師云快哉此問進云畢竟如何師云惱亂春風進云和尚涅槃向甚麼處師云兩腳梢空。</p>
<p>結制示眾將拄杖子劃一劃云拄杖一劃大地成牢截斷封疆囚龍困象只教一個個皮毛盡脫頭角重生拽轉鼻孔更與三十棒因甚如斯我今為汝保任此事終不虛也。</p>
<p>示眾無事不落堂落堂必有事告報學道人識取祖師意你道祖師有甚麼意太湖三萬六千頃月在波心說向誰。</p>
<p>示眾清風兩澗竹耐暑矜寒明月一庭松凌霜傲雪榮枯不逐四時一道齊平虛實融歸當念諸緣頓息稟此剛骨乃可居山據是體裁方堪住世遊滔滔之眾海竿木隨身登峉峉之群山斧鑿在手有過底須重賞無過底莫輕罰放去靈狐養拙魚是中取捨元來別僧問如何是金剛心師云棒打石人頭。</p>
<p>示眾是法平等無有高下恁麼則白牯[牛*里]奴與上佛祖同一肚腸喫茶喫飯共一鼻孔出息入息諸佛無生可度眾生無佛可成因甚分凡分聖曰悟曰迷一切賢聖皆以無為法而有差別僧問如何是無為法師云向下文長付在來日。</p>
<p>解制示眾僧問六門豁達時如何師云一任七縱八橫進云恁麼則俊俏去也師云走殺闍黎乃云打破大唐國擊碎蠻夷邦草馬吼清風藤蛇穿明月是其處莫住著非其處急走過超玄越玅則不無知恩報恩誰是其人。</p>
<p>示眾舉古人道終日喫飯不曾咬著一粒米終日穿衣不曾挂著一縷絲師云與麼說話大似抱贓叫屈雲居今日和盤托出要你諸人著眼。</p>
<p>四月八日示眾僧問指天指地時如何師云換卻汝眼睛乃云未離兜率<span class='corr'>已</span>降王宮未出母胎度生<span class='corr'>已</span>畢拄杖子揚名挂榜從四大部洲行腳一回未曾撥著一個阿呵呵莫道不相逢相逢不相識。</p>
<p>結夏示眾今朝四月十五日打掃禪堂好結制非是圖名弄套頭要人腳跟齊點地苕帚撮箕且拈放一邊喚什麼作地莫是佛殿裏光淨淨底麼莫是法堂前草漫漫底麼莫是高處高低處低麼莫是寬處寬狹處狹麼其如不然終日經行未曾踏著。</p>
<p>示眾種田博飯直接上上之機閉戶安禪屈為初心後學更若棄本逐末賣假懸真徒增舌口風流炊砂豈能成飯昔地藏問修山主甚處來修云南方來藏云南方佛法近日如何修云商量浩浩地藏云爭如我這裏種田博飯喫修云爭奈三界何藏云汝喚甚麼作三界修休去山僧今日為你諸人頌出浩浩商量十二時誰知話餅不充饑何如種田博飯喫一飽高眠佛不為。</p>
<p>示眾舉天地同根萬物一體古人與麼道大似情與無情等是自身骨肉為甚牛喫關內禾卻道犯他人苗稼參。</p>
<p>示眾僧問如何是天子不臣諸侯不友底人師云納衣荷葉常年種蓋頂茆庵屢歲苫進云還紹隆祖位也無師云目下聲名由我斷寰中道德任人尊乃云休去歇去濯足溪邊明月皎一念萬年枕流石上白雲深樂道兮田歌牛笛忘情兮水綠山青一張鉏柄生涯盡笑殺拈花未歇心。</p>
<p>示眾山僧久無說諸人久無聞諸天散花有分魔外進步無門有智主人二俱不取僧問牛頭未見四祖時為甚百鳥啣花獻師云乞兒見小利進云見後為甚百鳥不啣花獻師云君子防不然。</p>
<p>示眾舉大丈夫秉慧劍般若鋒兮金剛燄非但空摧外道心早曾落卻天魔膽卓拄杖云這是般若鋒喚甚麼作金剛燄震威一喝下座。</p>
<p>示眾水流千轉終歸海鳥飛萬里必投林人生百歲死向何處卓拄杖云要知山上路須問去來人。</p>
<p>中秋示眾圓湛虛明孤光寂照盡大地山河國土頭頭體露真常滿世間草木叢林物物顯發圓妙諸人現前各各眼同見耳同聞身同住意同知為甚雲生一點對面千里僧問如何是月師云仰之彌高進云畢竟如何師云徒勞摸索。</p>
<p>解制示眾僧問木馬嘶風時如何師云逢人切忌道向這裏去進云師意如何師云一人傳虛多人傳實乃云百日頭百日尾百日中腰一樣緊時時刻刻痛加尖密密綿綿不洩水銕[囗@昆]圇地一家風萬別千差俱全美即今放活一絲頭跛鱉盲龜伸出腿舉拂子云這裏有成龍化鳳底麼喝一喝云散。</p>
<p>施主送法衣至示眾寸絲不挂猶帶沾黏百寶莊嚴是名解脫且道得失在甚麼處拈起伽黎角云將謂天青更有月白僧問千佛授受惟此一衣衣在這裏佛在何處師展衣召眾云看取山僧著衣去眾回顧師云汝等當著此衣。</p>
<p>示眾拈拄杖云拄杖子今日出來[跳-兆+孛]跳分明賞罰有過無過都與三十棒因甚如此是法平等無有高下。</p>
<p>示眾舉祖師道眼若不睡諸夢自除心若不異萬法一如那個是不睡底眼那個是不異底心山花開似錦澗水湛如藍如有人理此心眼問山僧便向他道有智無智但看剔燈掃地。</p>
<p>示眾僧問久嚮山中有雪獅子及至親到為何不見師云非汝境界乃云數載雲居乏鹽沒醬清苦家風黃虀淡飯不見雲去雲來一任松杉翠落單提拄杖子傲雪凌霜寒則同寒熱則同熱卓一卓云仁義盡從貧處斷世情偏向有錢家。</p>
<p>結制示眾云劍為不平離寶匣藥因救病出金瓶拄杖子落堂七縱八橫擺個無門陣子把斷千聖路頭直得內不放出外不放入銕囫圇絕消息畢竟貴圖何事千兵易得一將難求僧問如何是兵師云來千去萬進云如何是將師云草賊大敗。</p>
<p>示眾舉古人道你有拄杖子與你拄杖子你無拄杖子奪你拄杖子大似爭之不足讓之有餘山僧則不然有無與奪且拈放一邊喚甚麼作拄杖子良久卓一卓云事因叮囑起。</p>
<p>示眾僧問牛頭未見四祖時如何師云花開留宿鳥進云見後如何師云葉落不關風乃云一言不發萬事皆如如之一字眾玅之門為甚參學上人多向這裏走輥若不同床睡焉知被底穿。</p>
<p>禁火爐示眾雲居山高柴近屋經冬不許人搬入非是惜薪斷火爐欲使諸人寒徹骨。</p>
<p>示眾見聞不到處切忌自生分別分別則是非生以拂子擊禪床云是非生也是聲是色還辨得麼咄夢話難禁醒人聞。</p>
<p>示眾舉拂子云大眾看看莫道無來處從閩入浙從浙發杭蘇州也有常州也有高賣虛價只道別有長處在山僧手裏不值半文錢何故貨到地頭死僧問古今付法意旨何如師云祖禰不了。</p>
<p>除夕示眾僧問如何得前後際斷師云你即今有甚麼勾搭乃云燈花朵朵柴火堆堆豐儉隨時盃盤狼藉三世諸佛在諸人盞子裏放光動地歷代祖師向諸人箸頭上轉大法輪報道明日是正月初一大眾只如臘月三十日一關且作麼生過得去若也過得即此瓦解冰消其如未能明早抖擻精神同詣大佛殿啟建天壽聖節。</p>
<p>歲旦示眾僧問承師有言此事分明不在玄機玅辯玄機玅辯即不問如何是此事分明師云香爐是香爐花瓶是花瓶又僧問學人初入山望師指示師云聽板喫飯進云道路生澀時如何師云人行過處汝莫行乃云結殘冬制又是新年半途行腳底且教放下擔子安居瞌睡漢從茲打點精神行底不許動著一步住底不許坐在一邊不行不住底正好朝打三千暮打八百因甚如此鵓鳩樹上啼意在麻畬裏。</p>
<p>示眾僧問麤言及細語皆歸第一義如何是第一義師云麤言及細語又僧問學人初心晚進望和尚指個入處師豎拳示之僧云不會師云驢年去乃云玄言玅語都被諸方說盡雲居只得無理可伸無言可道是汝諸人又作麼生行履看看。</p>
<p>示眾僧問達磨西來所為何事師云擔水河頭賣乃云鳥飛不外天魚躍不出水拄杖子[跳-兆+孛]跳向甚麼處卓一卓云是法住法位世間相常住。</p>
<p>解制示眾僧問萬法歸一一歸何處師便打僧云不會師云還我飯錢來又僧問畢竟一歸何處師便喝僧禮拜師云還我飯錢來乃云綿綿密密兢兢業業萬法歸一一念三月三月既竟一念亦歇解也得不解也得沒蹤跡處解藏身甕裏何曾走卻鱉。</p>
<p>因事示眾西來一意勿妄宣傳流布寰區如春被物各得稱實臨濟秖解喝德山秖解棒雲門道箇乾屎橛雲居惟耕爛泥田僧問如何是德山棒師云虛空喫打進云如何是臨濟喝師云大地耳聾進云如何是乾屎橛師云啟口不得進云如何是爛泥田師云阿誰無分又僧問古今大意是同是別師卓拄杖下座。</p>
<p>示眾僧問有句無句意旨如何師云一拔連根脫進云畢竟句歸何處師云野火燒不盡春風吹又生乃云有句無句山河大地十字街頭銀墻銕壁將軍欲入破重圍勒馬擔刀還自失喝一喝云看箭。</p>
<p>結夏示眾僧問黃昏雞報曉為是不知時節為復別有長處師云疑殺闍黎僧作雞啼聲師云放過一著乃云出寒水獄入熱銕牢兩忘罪福萬劫難遭險路上赤條條大家挨拶是今朝休待臨時沒下梢。</p>
<p>示眾雲板大叫諸佛子喫飯來木魚揚聲眾上座出坡去拄杖子[跳-兆+孛]跳上非非想處是甚麼無風起浪僧問如何是呼之不回遣之不去師云頑石頭進云還成得佛否師云待驢年。</p>
<p>示眾舉古人云智不到處切忌道著道著則頭角生舉起拂子云頭角生也是驢是馬還識得麼師云與麼說話大似掩耳偷鈴欲隱彌露雲居則不然智不到處切忌道著即如不道著亦是頭角生不是驢不是馬是個什麼。</p>
<p>示眾僧問如何是道師云春蒔秋收進云如何即得師云眼親手快乃云惟此一事玅密難明巖處穴居風來雲去走爛草鞋底轉見不堪坐破蒲團底更為狼藉爭如我這裏種田博飯喫事事成辦。</p>
<p>七月十五日示眾今朝是中元嘉會古人道有條攀條無條攀例大似住世不越世雲居山高離市遠家常只有一味貧寧將清淡傳今古不把油鹽祭鬼神解夏示眾舉洞山和尚云秋初夏末兄弟家東去西去直須向萬里無寸草處去只如萬里無寸草處作麼生去石霜云出門便是草明安云直得不出門亦是草師云三人證龜成鱉。</p>
<p>示眾以拂子擊拄杖云拄杖子與麼長拂子恁麼短有人道得平等句許汝橫行宇宙僧出一喝師云再喝一喝看僧復喝師云知汝伎倆。</p>
<p>示眾菩提涅槃真如麻三斤乾屎橛柏樹子諸方以此為宗乘中之向上關捩子雲居這裏一拶粉碎颺向大洋海底永不復生何為如此金屑雖貴落眼成翳僧問古人道二十年前有老婆心二十年後無老婆心如何是有老婆心師云為插青桐引鳳來僧云如何是無老婆心師云引得鳳來便折卻。</p>
<p>起鐘示眾華鯨[跳-兆+孛]跳蒲牢夜吼好事不出門惡聲傳天下一作二不休朝暮喫打一百八僧問一椎擊碎虛空時如何師云你在甚麼處僧擊鐘一下師云掠響漢。</p>
<p>結制示眾僧問如何是今日事師云龜毛索子縛虛空進云南泉斬貓意旨如何師云一刀兩斷乃云古人結制豎拂為牢關劃地為坑塹於百日內籠陷學者向三光不到處冥摸暗揣東拶西挨互相推排兢共馳走偶向交錯不及處驀鼻相撞便謂之密投謂之默契生難遭想得少為足雲居這裏無制可結縱有此舉不但不教人蹋古人故轍更要與他推倒界墻掀翻巢臼截斷廉纖疏通道路黑漆團瓦解水銷大明咒照天照地使人人面前空闊個個腳下行得有佛處莫住著無佛處急走過水窮山盡即不無眾中有知過必改底麼僧問大唐國裏不許安身蠻夷邦中無容住足且道過在甚麼處師云無住處進云住後如何師云其過同前。</p>
<p>落堂示眾向日自落堂今朝請落堂自落堂行人思道路請落堂坐客難打發眾中有打發得客底主人出頭相見僧問如何是主師便打進云如何是賓師便喝進云如何是賓主道合師云荅在問處。</p>
<p>示眾默時說說時默大施門開無雍塞僧問說與無說即且置如何是大施門師便打進云恁麼則魔佛一如師又打乃云默時說說時默大施門開無雍塞一任魔來與佛來驀拈拄杖劈頭楔僧問某甲乍到此間乞師一接師云為山來為水來僧云為道來師云國禁甚嚴僧云望師密通一線師云廬陵米價作麼生僧云謝師探問師云木佛不度火泥佛不度水意作麼生僧云自救不能師云墮坑落塹。</p>
<p>為傘居和尚入塔舉古人道撩天索價就地還錢得者不輕微與者無少乏是雖渾買渾賣全放全收爭似雲居守舊如新安貧若富事獲現成收因結果萬仞峰頭地大堅雲深無縫塔撐天黃金白玉從今入明月清風萬古傳。</p>
<p>臘月八日示眾僧問如何是佛師即掩耳僧云請師荅話師云你問甚麼乃云雪山非寒火海非熱一念萬年盲龜跛鱉若謂今日成道大似餬餅裏呷汁。</p>
<p>上元日解制示眾雲居結制<span class='corr'>已</span>百日日日缽盂兩度濕有未咬著一粒米底山僧將缽袋子與你去如無自領回不敢累及平人收收拾拾大眾有不自昧力能荷擔底麼眾默師肩拄杖歸方丈。</p>
<p>示眾天長地久佛日恒輝秋去春來法輪常轉人生於是中經行及坐臥合作甚麼邊事能為萬象主不逐四時凋。</p>
<p>示眾僧問某甲日用事不明空過時光乞和尚開示師云拜也拜了問也問了更有甚麼不明說個空過了底話僧云不知師云不知最親切只要狂心歇教中云不知是智知是妄想即此不知底是汝本來面目雖最親切只是無汝下手處無汝思索處無汝著眼處無汝啟口處動念則隔擬向則乖如銕[囗@昆]圇相似汝必欲明必欲知切忌不得離卻無下手無思索無著眼無啟口處打定個主意猛下個狠心如生冤家相似拼著一生與之死捱捱來捱去心忽發光迷悶頓釋㘞地失笑一聲知與不知總是自家本分事清明示眾拄杖頭邊月拂子尾上風變大地作黃金攪長河為酥酪且道是何三昧將拂子挂拄杖上喝一喝下座。</p>
<p>示眾僧問學人做工夫昏睡多時如何排遣師喚云惺惺看僧重請開示乃云凡做工夫底人昏睡多遣不開有兩種病不是生死心不切便是坐在無事甲裏所以悠悠忽忽向半明半暗裏簸弄精鬼若是生死心一切正念現前正念現前如日普照縱有如山底昏睡不待遣而自然水釋矣。</p>
<p>示眾僧問提不起放不下時如何師云累殺闍黎僧云如何是和尚為人處師便打僧云除此別有方便麼師復打乃云拈起拄杖頭高出萬峰頭按下白雲頭花開古樹頭特地起波頭拳拳問話頭棒棒打參頭長安大道腳跟頭不是冤家不聚頭。</p>
<p>示眾僧問見而不見向甚麼處安身立命師劈面便掌進云這一掌落在甚麼處師復掌乃云大道廓徹洞然無物遇境逢緣雷轟電掣束包行腳底為他擔夯結屋安居底自取蓋覆爭如我這裏種田博飯喫一了百當有般漢雖過兩關未到無事真地暫得一念子寧怗便就飽食高眠強名得道禪定非習智慧無修耽守幽閒誤為究竟偶時心境內發依舊驢揀濕處尿。</p>
<p>示眾僧問如何是清淨心師云有甚染污進云蓮花未出水時如何師云萬卉不如進云出水後如何師云不如萬卉乃云堆金積玉貧窮無限破產蕩家富貴有餘言犯勾陳見逢回互一疑疑殺天下人一信信殺天下人咄不是知人休說夢話。</p>
<p>示眾諸方有折龍角捋虎鬚高山頂上網魚深海底裏捕兔底大似向險異處藏身雲居這裏寒煨榾柮火夜間穩草鋪睡饑時用茶淘飯喫水牯牛走下明月湖喚牧童趁起有甚麼奇特雖然如是明眼人難瞞。</p>
<p>示眾種田博得家常飯住山不用買柴燒生涯本分只如此安眠飽食任兒曹雖然如是要切記早起來了下單下單了洗面洗面了禮誦禮誦了喫粥喫粥了出坡出坡了洗足洗足了喫茶喫茶了止靜止靜了放參放參了過午從朝至暮行坐次第語默平常諸有所作惟此一事若道別有佛法便是向外馳求雲居門下無如是漢僧問一氣不來向甚麼處安身立命師云鑊湯鑪炭。</p>
<p>誕日因齋請示眾七月七阿娘生我犯好日若不犯好日怎得圓通力有生有滅也不是無生無滅也不是非有生非有滅也不是非無生非無滅也不是離四句絕百非無量劫來消息在不須向外別搜尋僧問千峰圍遶即不問皓月當空時如何師云爍破汝面門進云如何是無量壽師云過去無始未來無終進云無位真人年多少師云同爐無異金。</p>
<p>示眾此事不在說上不在道理機緣上不在聞上不在思量卜度上欲明此事第一不得離卻說道理聞而思量別求方便只要緊究本話在意而不在句也久久提撕自有徹頭底時節。</p>
<p>中秋示眾賞月不許人問話山僧有則現成公案問汝等各著一語看晝夜百刻十二時循環逆順織干支周干為甲周甲為季周季為年三載兩頭閏一月一盈虛因甚今宵更明眾著語不契乃云月有照人心人無看月意好境多錯過相見不相識既相見因甚卻不相識。</p>
<p>示眾日出東山和光混俗月沉西海帶水拖泥堂上燈籠照天照地且道他具甚麼眼。</p>
<p>示眾從天降下不是家珍從地湧出亦非故物從人得的未免依他只饒一切無著非我而誰外道天魔是其同類畢竟作麼生行履得出格活路參。</p>
<p>結制示眾僧問諸方堂奧即不問如何是曹洞宗旨師云你道大唐天子司何官事進云恁麼則獨尊去也師云阿誰不蒙恩又僧問目前結解即不問不結不解時如何師云杖頭書令字進云意旨如何師云封石將軍下海洋僧禮拜師將拄杖一卓云今朝是泰山石敢當汾陽道底避之大吉更問如何若何一任赤口白舌也須頭破血出大眾還有知而故犯底麼眾默然乃云三月日前張網捕風三月日後掉棒打月正當三月日霜上加雪靈龜甕裏深藏六徒勞拄杖外周折。</p>
<p>因事示眾諸方有拿驢腳過橋按牛頭喫草底雖是屈<span class='corr'>己</span>為人未免強扭強捏雲居這裏無此苟就有路與人行有門與人入有單與人安有茶飯與人喫有田地與人耕有夏與人休有冬與人結有禪與人參有道與人悟事事次第法法現成不費心力放下便是是則是道辦雖不借他力為人自肯乃方親。</p>
<p>小年示眾大年將竟小年至直歲功曹盡收拾天神歸天地祇歸地金木水火風雲雷雨各安方位惟有緊那羅王菩薩無所從來亦無所去年年爾月月爾日日爾時時爾與諸人們語默閒忙處處相聚大眾有見緊那羅王面目底麼震聲一喝以拄杖作擎叉勢下座。</p>
<p>臘月三十日示眾三十說話今古調同各諦思惟自知虛實山僧一年得恁麼閒諸人四季得恁麼忙閒忙則且置秪如水牯牛同在田裏有幾頭不犯苗稼聻路遙知馬力歲久見人心。</p>
<p>示眾僧問馬祖道自從胡亂後三十年不少鹽醬意旨如何師云過得不為貧乃云居山十五載未將鹽醬與人喫今日事不獲<span class='corr'>已</span>隨分與些子若作鹽醬會不但二時粥飯一滴水也消不得。</p>
<p>新春示眾寒破風吹萬象新山河一曲和陽春拄杖跳上須彌頂百城煙水杳無垠彌勒樓閣向甚麼處入海闊從魚躍天空任鳥飛。</p>
<p>解制示眾天無日不清地無日不寧日月無日不光明江湖無日不流通人無一日不常情且如拄杖子今日合作麼生卓一卓云傲雪凌霜九旬盡敲風打雨一場空。</p>
<p>示眾大業無成大悟無心箇中神用世所希聞目下見得底驢駝車載過後聞名底塞壑填渠檢點將來未免掃地狼藉殺也預先知不由人皺兩莖眉勘驗今人行底事歷然徹見未來時。</p>
<p>因事示眾僧問佛說含靈蠢動皆有佛性因甚趙州道狗子無師云莫謗佛祖進云是非不到處還許學人開口否師云是非生也進云大名之下則無不肖因甚賢愚混雜師云家無小使不成君子進云恁麼則水火同器去也師云非汝境界進云瓦解冰消時如何師云喫痛棒有分在僧禮拜師云上大人丘乙<span class='corr'>己</span>好者生惡者死一狀領來盡送官打破沙盆問到底只因潘郎倒騎驢喫卻馬郎街頭米尒小生八九子可知禮也。</p>
<p>示眾說法不容情容情不說法僧問且如情法兩忘又作麼生相見師云如鏡照鏡進云恁麼則兩無朕跡師云分合不到處急著眼睛看進云水到渠成時如何師云莫教打濕袈裟角乃云空得一分知解見得一分法身遣得一分妄想證得一分真如若只恁麼言通義會喻去譬來驢年也是沒交涉。</p>
<p>結制示眾大巧若拙大智愚隨波逐浪數年餘媚狐狡兔乘風去剩得金鱗透網魚僧問承師有言菜裏不放鹽茶裏卻添醋意旨如何師云換卻汝舌頭進云學人無舌時如何師云換了也進云學人有舌時如何師云更與一條僧無語師云未結制前諸人有出身處山僧則無<span class='corr'>已</span>結制後山僧有出身處諸人則無僧問<span class='corr'>已</span>結未結今且置如何是堂中事師云拄杖[跳-兆+孛]跳進云師意如何師云動著則三十棒進云只如不動著時如何師云一棒也饒你不得。</p>
<p>普茶示眾鼻孔長眉毛短遠聞近見除明月湖邊萬峰頂上那個山門口不解說道理茶話文章語錄縱能逗到十成未免半僧半俗拄杖子道底如意子不肯如意子舉底竹篦子不信比比不肯信推車拒象輦忽遇個定天平底來且作麼生判斷自家打掃門前雪莫管他人瓦上霜。</p>
<p>重陽普茶示眾九月九又有花糕又有酒雲居也無花糕也無酒只有本地果子本山茶果熟茶香與諸人同坐同飲應個時節若謂不曾登高元來不在山下僧問如何是第一峰師云榧子兩頭尖進云如何是須彌頂師云核桃囫圇圓。</p>
<p>因齋示眾金牛飯趙州茶雲門餅和盤托出要用便用不用則且拈放一邊即如眾居士與山僧一面未見百里聞名向平白地上望遠登高上山不乘輿下山不跨驥要來則來要去則去是恁麼物得與麼快便百年三萬六千日返覆元來是這漢。</p>
<p>示眾臨濟德山來也為你諸人露個消息去卓拄杖云見麼喝一喝云聞麼若見得八百眼功德若聞得千二百耳功德如未山僧失利。</p>
<p>示眾水凌上推倒車劍刃上跨烈馬豈是尋常作略而得行步平正且如寶弰未張一群<span class='corr'>已</span>射底又具甚麼手眼僧問推車跨馬俱不問如何是一群<span class='corr'>已</span>射師展威一喝云阿誰不穿卻。</p>
<p>起耕示眾雲農道人鼻孔[喬*元]佛法未曾通一竅開口何用別商量惟有耕田為緊要鉏柄隨身入水泥那怕風吹與日曝淺深冷暖自家知說到何如行得到青山無語仰自高黃鳥逢春隨處叫言與無言雖一般究竟離言猶更玅達磨西來一字無世尊拈花惹人笑只饒說得水逆流不若披蓑戴箬帽春耕夏蒔秋有收老達老實常遠道龍天不昧苦心兒誰不肯將佛種紹。</p>
<p>示眾良久云會麼山僧無說說諸人無聞聞欲得不招無閒業莫謗如來正法輪。</p>
<p>眾執事請示眾僧問和尚久未陞堂大眾仰慕如渴今日陞堂如何指示師云兔子望月進云如何是親切句師便打進云如何是勘辨學人底句師云速道速道進云學人不道時如何師云亦知汝落處進云學人落在甚麼處師云蝦跳不出斗僧禮拜師云盡道風搖樹誰知樹惹風凡事從兩來孤掌不浪嗚汾陽罷晚參梵僧勸請慈明不上堂楊岐逼出看這一夥沒巴鼻底老古錐得恁麼廝揚廝抑賣俏莊憨高抬聲價誑惑世人演襲成風有甚麼了日雲居今日事雖共轍應不同途還借古人鼻孔出氣去也諸人會麼經有經師論有論師爭怪得老僧。</p>
<p>示眾拄杖子今日出來從東廊下西廊上前堂入後堂出團圞一頭諸人落處拄杖子盡知拄杖子來意諸人叵測且道差別在甚麼處官不容鍼私通車馬辭院示眾古樹無心向此栽幾番葉落復花開倚門久立意非別等個人來便活埋所為古佛良田舊家故物住則便住不住則更不須僉花押書名字親手拈出覿面交付絕承當底努力承當沒擔荷處挺身擔荷惟有拄杖子是自所招報無相付累還自領過拈來浪跡諸方去涉水登山探淺深。</p>
<p>出山示眾一義二義閒家故具今觀當觀綠水青山舊長老新院主相別相留且道住即是不住即是缽盂峰[跳-兆+孛]跳上非非想處明月湖特地波生獅子象馬牛龍蛇魚蝦等切莫動著一個何為人境從今齊放下纖毫不挂轉風流。</p>
</div>
</div><!-- end of div[@id='body'] -->
</body></html>