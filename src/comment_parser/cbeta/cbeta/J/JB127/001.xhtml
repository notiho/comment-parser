<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無依道人錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>序</p><p>居士而荷擔法任者，于迦文之世，有淨名於達磨之世，有楊衒之於馬祖之世。有龐蘊、宋元以來，名卿哲匠，或奕葉相承，或拳踢互應，語載傳燈，僧史昭昭然，不可誣也。其卓然而傑出者如何？密菴付法田素菴素菴，付法緇流，衣缽相繼，七葉而愈光。蓋佛祖之所重者，在法法之所在。雖總持尼凌行婆俞道婆輩，舉足以顯揚提唱為千古偉人，至今存其語言，如金鎖玄關，得其蘊者，謂之真參實悟；稍一疑滯，則銀山鐵壁聳之面目前矣。此無依道人之所以承先啟後，獨擅美於今日也。道人為世名儒，腹笥百城，風範一世，牙軸之嚴整，子裔之誦傳，鄴架王庫，殆不是過。及其棄公車而圖佛乘，若將以天假之年為法門作于城者，備美之地，必言到而行隨之，富有日新，孳孳不倦，宜其法源壽域，岌嶪汪洋矣。道人多著述辯博典故，則有鑑燦芳摹諸書；宣揚教海，則有法華、金剛諸註；游泳藝林，則有孔孟周易諸解流；演宗乘，則有指南醒世諸刻，莫不珠燦玉輝，洞徹源底。至于無依一錄，則道人之現居士身，而闡揚少室不傳之祕者，故其為語去華存實，去囂存樸。不然，博雅如道人，豈不能剪削？雕刻為趙華葉龍以衒燿人耳目，如近代之宗匠云哉？道人蓋深悉大法之不在形言不過聊為指注以廣化同流耳。于是更念授受之，不可自我而斬然也。垂絲擲釣，乃有衝浪如錦鱗然者，故慨然以千鈞之任付之道人，可謂不負佛祖與本師，而為傳燈會中人矣。行見燈光剎影，亙世無窮，又豈特密菴之七葉而已？</p>
<p style="margin-left:0em;text-indent:1em">時大清康熙歲次丁未七月既望南村嗣祖沙門僧鑑拜撰</p>
</div>
<p class='juan'><a id='mulu2' />無依道人錄</p><p class="byline">武原無依道人徐昌治覲周甫著</p><p class="byline">南村釣雪氏僧鑑刪定</p><p class="byline">嗣法比丘超悟錄</p>
<div class='div-other'><a id='mulu3' />
<p class='h1'>付法始末</p><p style="margin-left:1em">此道人自敘其入道之由，與付法之所源起也。道人為老參鉅儒文集，而外有語錄語錄，得法後之所著述也。故敘道人錄者，始之以付法之顛末，而偈與頌次之，敘與誌，又次之書與記又次之。故凡語句之無關於佛乘者，概不與錄，而道人汲汲為法之心，于是乎純一不雜，即為道人之後者，亦可知所取法矣。</p>
<p style="margin-left:1em">僧鑑題，</p>
<p>余自少至壯日，以佞佛禮僧為第一義，而未嫺于法。迨戊辰，隨僧濟公，謁密雲老人，命名通昌。時老人王化金粟法道初闢，予雖聞提撕茫茫，不知落處。閱<span class='corr'>己</span><span class='corr'>巳</span>庚午，老人出山石車禪師嗣之。此年余始齋僧施茶石師時過，余荷其策勵一啟口，皆鉗鎚，雖不能洞曉，然心未嘗不殷殷嚮往也。相與閱春秋如同。一日，石師順世，法堂席虛。戊寅秋，因率諸檀護公請本師費，隱老人繼席冬杪即有查姓，偷葬粟山，頂一事，鄰近百人，眾共擊逐，遂遷怒。寺僧鳴官彺逞費。老人曰：堂頭事也，與眾何預？單身對簿。適大雨，余冒濕拉同袍，挈庠友，代白署篆。魏公祖魏躬迎本師入賓館，有加禮焉。狀牌立銷次聞府間有行，余入禾謁當事，一一冰釋，叢林鞏而法幢振，此實始基之。<span class='corr'>己</span>卯，密老人以天童事故出山抵白下，予致書寧波馬總臺為之婉達諸當道<span class='note-inline'>(語載致馬書中)</span>事既調，攝老人擬歸天童路，經禾于余，隨本師往迎，蒙入金粟山，聚談數日，受命輯闢，邪集一帙，老人蓋深。知昌之衷曲素直，故以此書委托如此。庚辰，冊務浩繁，本山飯僧田暨寺，基約百畝，余集收字圖七甲，代為免役。壬午大荒，余手捧缽盂，募糧募金，殫厥心力，所獲既豐，稍稍活眾癸未猶未稔也。勸緣如之。甲申，助買南房數間，助買園地二畝，年齋僧二。次乙酉，迄丁亥，本師赴天童，請百師處首座寮為弋人所慕。戊子有不利老人者，浪傳金粟為天童下院。老人不平，不遠千里，親詣金粟，徹底澄清。余于氣勝者調以禮，義勝者浹以道，彼此矛盾便休，余力議嘗住不可。一日無主，遂率眾檀護，合愛憎共筮之。韋天得百癡禪師繼席焉。本師因有不遇，明公威德重幾乎梵宇草芊，芊之贈嗣寧波歉，收天童窘食，四方餉饋，皆余一人，遍叩鎮官護送開船搜搶，雖至，毫末不動。此蓋明明天助，非人力也。又有達人作用，不尋常手眼，高明見大方之贈。庚寅，余壽老人于福嚴相訂同遊雲間，約略五燈正續蓋五燈一書，自紹定至今四百餘祀，纂修無人，僧史闕略，老人遠溯迦文，以至<span class='corr'>己</span>身，輯彙成書顏曰嚴統命百癡，兄董其事。而予與同門李公士材，實始終之復苦，刻資莫繼。其續燈五卷二百二十餘葉，余獨力刻成辛卯秋，一友以乃公曾售田金粟，拉知戚與百師議贖。余曰：君之父產不可棄，獨不為百師地乎？此田百師祖業也，亦當相體權宜者，內取六畝，退作加價，畢竟虧損，常住于心弗安。余將附近金粟田六畝，補之事，雖名為常住，實所以安百師也。後百師以他客行諜，拂衣出山，違予初心，故田亦不補。百師出山後，法道凌夷，而此山遂成郵遞裨販所矣。壬辰暮春，費本師過余集米百石，余送至徑山，盤桓七日，古今機緣，頗多商確。因嚴統未竣，又助刻正本百葉。及著徑山志序，老人喜而賜杖，且銘諸杖曰：覿體現前，描畫不得。妙運超方，了無群惑。指點人間，疏通正脈。又書贈曰：立地頂天一丈，夫儒宗釋典旨，相符年來體道深深喜，宜把瞿曇擔子扶。余婉笑，辭曰：高天厚地之恩，敢同木石。竊念閉門造車，出門合轍。謬許肩荷，幸脫羅籠。老人欣然曰：不惟其名，惟其實便是竿頭更進處，遂贈一號，號無依道人。嗣後益蒙垂注辭之，不得。至丙申春仲，於虞山維摩室中受付囑焉。</p>
</div>
<div class='div-other'><a id='mulu4' />
<p class='h1'>偈頌</p>
<div class='div-other'><a id='mulu5' /><p style="margin-left:1em">余晚年入道，宜綮自修，遇古人之善言懿行，有合於本分中者，時為拈頌，以自寫所得，雖不敢名為了手，亦不甘自蒙蔽，以少昧其生平。故自得法，以至今日，即茹齋盟佛，分置家業，與諸兒輩存此已往之年，以報佛恩宣法化，更不復預人間事矣。偈與頌雖不文，姑存以正諸同志者。</p>
</div>
<div class='div-other'><a id='mulu6' />
<p class='h2'>脫家</p><p style="text-indent:0em" class="lg-abnormal"><div class='lg-row'>斷情須鐵漢，勘破爐中雪，欲了何時了？一決罔不決。</div>
</p><p style="margin-left:1em">釣雪鑒曰：截鐵斬釘，手親眼辦，非大了。當人不能作此語，他日續傳燈而集著作只此偈可當之。</p>
</div>
<div class='div-other'><a id='mulu7' />
<p class='h2'>分家示五兒</p><p style="text-indent:0em" class="lg-abnormal"><div class='lg-row'>初祖一花開五葉，予家內外喜同轍，庭前各衍舊風雲，笑傲乾坤展大業。</div>
</p><p style="margin-left:1em">百癡元曰：西來大意，人人有誰家灶，內火無煙。</p>
</div>
<div class='div-other'><a id='mulu8' />
<p class='h2'>參學</p><p style="text-indent:0em" class="lg-abnormal"><div class='lg-row'>了知佛法無多子，切莫依稀辨朱紫。說到無言可說處，當天明月非關指。</div>
</p><p style="margin-left:1em">百癡元曰：悟真言的，大有過人處。</p>
</div>
<div class='div-other'><a id='mulu9' />
<p class='h2'>護法</p><p style="text-indent:0em" class="lg-abnormal"><div class='lg-row'>法周沙界賴人傳，遍地紅爐熾火然，更藉添薪蓮社侶，人人出手護真禪。</div>
</p><p style="margin-left:1em">釣雪鑑曰：不惟自護，且教人護佛法，從此不衰矣。</p>
</div>
<div class='div-other'><a id='mulu10' />
<p class='h2'>本師輯五燈頌以記之</p><p style="text-indent:0em" class="lg-abnormal"><div class='lg-row'>不分東土與西天，法脈相承那用參。有正有旁須驗過，當前一指是司南。</div>
</p><p style="text-indent:0em" class="lg-abnormal"><div class='lg-row'>天王傑出又天皇，南嶽青原各續芳，撥轉雲礽當日謬，於今正派凜如霜。</div>
</p><p style="text-indent:0em" class="lg-abnormal"><div class='lg-row'>薪傳燈續信奇哉，明眼應須契本來。瞿老非前今豈後，任人衍法任人開。</div>
</p><p style="text-indent:0em" class="lg-abnormal"><div class='lg-row'>五峰金粟出天童，缽缽相承奕葉隆，透得室中無味話，曹溪未到路先通。</div>
</p><p style="margin-left:1em">費老人曰：大有衲僧氣概。</p>
</div>
<div class='div-other'><a id='mulu11' />
<p class='h2'>和普明禪師牧牛圖頌</p>
<div class='div-other'><a id='mulu12' />
<p class='h3'>未牧</p><p style="text-indent:0em" class="lg-abnormal"><div class='lg-row'>頭角未露一聲哮，自在縱橫去路遙，黑白始分牝牡相，生來柔順長靈苗。</div>
</p></div>
<div class='div-other'><a id='mulu13' />
<p class='h3'>初調</p><p style="text-indent:0em" class="lg-abnormal"><div class='lg-row'>順性今朝也受穿，何煩童子又加鞭？繩頭在手隨時轉，到處風光不用牽。</div>
</p></div>
<div class='div-other'><a id='mulu14' />
<p class='h3'>受制</p><p style="text-indent:0em" class="lg-abnormal"><div class='lg-row'>踏著溪山便騁馳，朝行暮宿緊相隨，休貪水草東西路，奔走能生兩足疲。</div>
</p></div>
<div class='div-other'><a id='mulu15' />
<p class='h3'>回首</p><p style="text-indent:0em" class="lg-abnormal"><div class='lg-row'>捩穿鼻孔始回頭，不是天生稟性柔，早晚加鞭還策勵，煙雲客路莫停留。</div>
</p></div>
<div class='div-other'><a id='mulu16' />
<p class='h3'>馴伏</p><p style="text-indent:0em" class="lg-abnormal"><div class='lg-row'>不分內外與中邊，束縛無拘意灑然，信步行來皆坦道，騰騰任運漫勞牷。</div>
</p></div>
<div class='div-other'><a id='mulu17' />
<p class='h3'>無礙</p><p style="text-indent:0em" class="lg-abnormal"><div class='lg-row'>萬別千差性本如，超群惟此總無拘，一身負荷皆全力，本分何曾有欠餘？</div>
</p></div>
<div class='div-other'><a id='mulu18' />
<p class='h3'>任運</p><p style="text-indent:0em" class="lg-abnormal"><div class='lg-row'>息肩還得臥雲中，渴飲饑餐處處同，物我盡捐知解淨，本無南北與西東。</div>
</p></div>
<div class='div-other'><a id='mulu19' />
<p class='h3'>獨照</p><p style="text-indent:0em" class="lg-abnormal"><div class='lg-row'>法外無心心亦閒，不留轍跡在人間。揚眉瞥爾開雙眼，炤徹銀山鐵壁關。</div>
</p></div>
<div class='div-other'><a id='mulu20' />
<p class='h3'>雙泯</p><p style="text-indent:0em" class="lg-abnormal"><div class='lg-row'>隔墻清聽絕無蹤，形影孤寒照碧空，但見皇封成一片，稼苗不犯草叢叢。</div>
</p><p style="margin-left:1em">釣雪鑑曰：提唱本分顯露，日久功深，一此不懈覲翁其真牧牛者，與梁山普明大有知音矣。</p>
</div></div>
<div class='div-other'><a id='mulu21' />
<p class='h2'>閱世有感</p><p style="text-indent:0em" class="lg-abnormal"><div class='lg-row'>人世難逃受苦煎，那從火裏蔚青蓮，瞥然充溢天池水，遍界光華享大年。</div>
</p></div>
<div class='div-other'><a id='mulu22' />
<p class='h2'>次韻示諸禪客</p><p style="text-indent:0em" class="lg-abnormal"><div class='lg-row'>滿眼祥光礙膺絕，塵勞堪嘆沒休歇，三三兩兩氣吞吳，各吐珠璣如落葉。</div>
</p></div>
<div class='div-other'><a id='mulu23' />
<p class='h2'>贈金粟百禪師，即次前韻。</p><p style="text-indent:0em" class="lg-abnormal"><div class='lg-row'>煆煉紅爐火不絕，一丹到手群情歇，等閒拈出好風光，抹殺西來駕一葉。</div>
</p></div>
<div class='div-other'><a id='mulu24' />
<p class='h2'>除夕</p><p style="text-indent:0em" class="lg-abnormal"><div class='lg-row'>世途擾擾竟何之？欲了弗了了亦癡，箇事不隨華歲去，剎那千載阿誰知？</div>
</p></div>
<div class='div-other'><a id='mulu25' />
<p class='h2'>歲朝</p><p style="text-indent:0em" class="lg-abnormal"><div class='lg-row'>萬古恆嘗一旦新，物華搬運舊時春，韶光雖向人情換，不識何人契本真？</div>
</p></div>
<div class='div-other'><a id='mulu26' />
<p class='h2'>元旦步沈菁莪韻</p><p style="text-indent:0em" class="lg-abnormal"><div class='lg-row'>紛紛慶賀古今然，孰溯清流返濁泉？獨有達人明本質，歲華不改永堯年。</div>
</p></div>
<div class='div-other'><a id='mulu27' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行，八十氣盈盈，略彴分明都歷過，後架洗腳別有因。</div>
</p><p style="text-indent:0em" class="lg-abnormal"><div class='lg-row'>山中住，面壁意專注，階前立雪安心時，風吹壒[土*(天/韭)]歸何處。</div>
</p><p style="text-indent:0em" class="lg-abnormal"><div class='lg-row'>山中坐，瑞草敷猊座，法輪轉展樹下垂，一指拈花真笑破。</div>
</p><p style="text-indent:0em" class="lg-abnormal"><div class='lg-row'>山中臥，雞足何時寤？袈裟守護百千年，覆去翻來獨唱和。</div>
</p><p style="margin-left:1em">釣雪鑑曰：四威儀頌，石屋高峰錄中有之。蓋林下人工夫無處不在，故作此以驗其底蘊也。覲翁年甫九十而不衰，更能于日用中檢點若此，且其為語，儼然本色老衲湔滌，文人習氣殆盡，非工夫純粹者，詎易臻此？</p>
</div>
<div class='div-other'><a id='mulu28' />
<p class='h2'>胡宣子詰祝仲基本分內有偈無偈話草答</p><p style="text-indent:0em" class="lg-abnormal"><div class='lg-row'>偈到忘言思慮絕，不通一線怎休歇？試看曉日麗中天，光明何處不漏洩？</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>有無不爭好與醜，本分豈人所拘守？單刀直取顏良頭，百萬軍威都了手。</div>
</p></div>
<div class='div-other'><a id='mulu29' />
<p class='h2'>望日遲明</p><p style="text-indent:0em" class="lg-abnormal"><div class='lg-row'>光射帳中非是月，禪機達旦轉超越，參得心空及第歸，何如不第且休歇。</div>
</p></div>
<div class='div-other'><a id='mulu30' /><p style="margin-left:1em">無依道人昌傳，南嶽正宗三十五世費隱容老和尚法。自丙申以來，參透自<span class='corr'>己</span>，無悟無迷，為法求人，如饑如渴，肩擔十年，靡刻弛遇。緣一旦始欣傳徹，見綠野上人。諱超悟，誠信端愨，寸步罔越。謹守既有餘，恢拓無不足，遂以拂子一握，囑以表信。偈云：</p>
<p style="text-indent:0em" class="lg-abnormal"><div class='lg-row'>佛祖淵源流脈長，燈燈續焰法輪揚，探籌從不分緇素，甘露重開轉澤梁。</div>
</p></div>
<div class='div-other'><a id='mulu31' />
<p class='h2'>又勉勵一首</p><p style="text-indent:0em" class="lg-abnormal"><div class='lg-row'>遍野郊園有腳春，綠雲靜靄任天真，身膺法道無餘事，力挽頹風是至人。</div>
</p></div>
<div class='div-other'><a id='mulu32' />
<p class='h2'>和吳萬為誦百和尚出山韻</p><p style="text-indent:0em" class="lg-abnormal"><div class='lg-row'>去來何用毒相攻，室內操戈總是空，曳屨飄然擎日月，達人何處不潛蹤？</div>
</p><p style="text-indent:0em" class="lg-abnormal"><div class='lg-row'>堪笑時人眼不開，妄仇龍象攪獅臺，佛家自有安身法，枉伴浮棺去復來。</div>
</p><p style="text-indent:0em" class="lg-abnormal"><div class='lg-row'>粟山延藏百餘年，經到俄聽有訕傳，共爾一身為去住情狂端不識真禪。<span class='note-inline'>(是日予適請藏經至)</span></div>
</p><p style="text-indent:0em" class="lg-abnormal"><div class='lg-row'>雲跡深藏匝竹菴，祥光紫氣遶澄潭，宗風動地無高下，瓢笠隨身有指南。<span class='note-inline'>(百師時憩錫梵勝菴)</span></div>
</p></div>
<div class='div-other'><a id='mulu33' />
<p class='h2'>孤雲兄繼百和尚住持金粟作偈相招次韻答意</p><p style="text-indent:0em" class="lg-abnormal"><div class='lg-row'>忭舞清規高百丈，驚聞洒掃舊苔痕，風光到處皆流映，莫使孤輪旦復昏。</div>
</p></div>
<div class='div-other'><a id='mulu34' />
<p class='h2'>答蔡子榖送木老法叔入院偈</p><p style="text-indent:0em" class="lg-abnormal"><div class='lg-row'>金粟堂中老國師，陽春<span class='corr'>賡</span>唱正其時，當年同調今非昔，早不推心漫怨遲。<span class='note-inline'>(附原偈)</span></div>
</p><p style="margin-left:1em"><span class='note-inline'>(大唐國裏無禪師，花發優曇古佛時，孤掌何如雙拍板，秦溪擊楫勿遲遲)</span>。</p>
</div>
<div class='div-other'><a id='mulu35' />
<p class='h2'>頌本師費老人</p><p style="text-indent:0em" class="lg-abnormal"><div class='lg-row'>道脈千秋仗仔肩，光輝遍界我翁宣，蓋天蓋地奇男子，亙古亙今大聖賢，不誇神駿支林重，<span class='corr'>已</span>占蓬門竺國先，從此相承師範遠，英英繡虎解忘筌。</div>
</p></div>
<div class='div-other'><a id='mulu36' />
<p class='h2'>除夕次韻</p><p style="text-indent:0em" class="lg-abnormal"><div class='lg-row'>一年光景去如梭，隔歲銅催又若何？斗柄光從五夜轉，書雲節又四旬過。含元殿裏笙簧沸，野老村中爆竹多，獨有至人回造化，此時也唱太平歌。</div>
</p></div>
<div class='div-other'><a id='mulu37' />
<p class='h2'>輓破顏和尚</p><p style="text-indent:0em" class="lg-abnormal"><div class='lg-row'>振鐸吾鄉十載餘，婆心一片更誰如？三秋猿哭秦峰冷，一夜鴟鳴法席虛。腳下仍多獅象侶，寰中剩有水雲居。依然此日瞻遺範，腸斷魂銷孰念余？</div>
</p></div>
<div class='div-other'><a id='mulu38' />
<p class='h2'>輓百癡和尚</p><p style="text-indent:0em" class="lg-abnormal"><div class='lg-row'>等閒擲去杖成龍，嘆息斯人不再逢。佛法我慚張運使，文章君是悅雲峰，方欣念載知交舊，詎意孤龕雲霧封？剩對西風揮老淚，昏衢光燭與誰共？</div>
</p></div>
<div class='div-other'><a id='mulu39' />
<p class='h2'>立夏日登凌霄峰</p><p style="text-indent:0em" class="lg-abnormal"><div class='lg-row'>踏遍松杉路側崎，諸峰頂上摘芳蘺。靈禽力弱蹤難到，道叟情狂策縱隨。洗硯池中弔蘇子，碁盤石際探芝眉。凌霄登盡空雙眼，匝地宗風歷攬奇。</div>
</p><p style="margin-left:1em">金粟百癡禪師曰：詞端旨確，骨古調清，當與師川大年輩並垂不朽。</p>
</div>
<div class='div-other'><a id='mulu40' />
<p class='h2'>月影</p><p style="text-indent:0em" class="lg-abnormal"><div class='lg-row'>午夜流光光映身，當頭照見人非人，階前雲度添長蔭，臺上花移舞短紳。來去依稀漂白浪，晦明彷彿露清神。柳梢描出娑婆像，斜望西樓焦兔真。</div>
</p></div>
<div class='div-other'><a id='mulu41' />
<p class='h2'>步潛夫李年兄梅花韻</p><p style="text-indent:0em" class="lg-abnormal"><div class='lg-row'>消息單傳雪嶺神，繁華刊落露清真，馨香一段含生意，冰骨千秋顯出塵。月夜欹斜疑碧漢，壟頭疏放笑征人。自從瞿老親拈後，在在分明總是春。</div>
</p></div>
<div class='div-other'><a id='mulu42' />
<p class='h2'>步子建王年翁晴泛韻</p><p style="text-indent:0em" class="lg-abnormal"><div class='lg-row'>碧水韶光劈面開，滄溟西泛一葦來，吳山勝境翻新象，春洞桃花麗舊苔。寂歷禪心推拾得，逍遙千古頌浮杯。吮毫難寫坡堤意，策杖還誇曼五臺。</div>
</p></div></div>
<div class='div-other'><a id='mulu43' />
<p class='h1'>拈頌</p><p style="margin-left:1em">釣雪鑑曰：拈與頌，唐宋諸大老舉有之。張無盡托缽頌。蘇長公上佛印頌，計國夫人念經頌、張拙秀才悟道頌大略，不事雕飾，直寫本色心印心法印法也。他如圓悟之碧岩，萬松之評唱，言深意晦，隱索深鉤，使淺近人莫由窺其邊際，無怪乎有少林提唱，諸公從而義理之也。覲翁學佛，而能以平易之詞，指示後學，心法雙彰，語默路絕，真可與唐宋諸君子握手矣。</p>

<div class='div-orig'><p style="margin-left:2em">「打牛即是，打車即是」公案</p>
</div>
<div class='div-commentary'><p>頌云：把柄都在手，縱橫得自由。[糸*廉]纖俱淨盡，何處覓車牛？</p>
</div>
<div class='div-orig'><p style="margin-left:2em">「趙州勘破臺山婆子」公案</p>
</div>
<div class='div-commentary'><p>頌云：婆勘阿師不在驀直州勘婆子。不在臺山各勘本，來面何曾別問津？</p>
</div>
<div class='div-orig'><p style="margin-left:2em">「牽牛向谿東放，不免食他國王水草；向谿西放，不免食他國王水草。不如隨分納些些。」公案</p>
</div>
<div class='div-commentary'><p>拈云：本分一著，一生受用不盡。唯隨分而納，方免非分而營。</p>
</div>
<div class='div-orig'><p style="margin-left:2em">「自從胡亂後，三十年不曾少鹽醬。」公案</p>
</div>
<div class='div-commentary'><p>拈云：將謂有本可據，調羹尚少滋味在。</p>
</div>
<div class='div-orig'><p style="margin-left:2em">「如人上樹，口銜樹枝，手不扳枝，足不踏樹。樹下有人問西來意，不對，則違他所問；若對，又喪身失命。」公案</p>
</div>
<div class='div-commentary'><p>頌云：句下無生忍，臨機藉指南。西來恁麼意，開口告人難。</p>
</div>
<div class='div-orig'><p style="margin-left:2em">「有句無句，如藤倚樹。樹倒藤枯，句歸何處？」公案</p>
</div>
<div class='div-commentary'><p>頌云：擬議卻從言下起，倚墻傍壁轉轉生。直得有無，雙遣葛藤。斬盡馬前相撲。一倒便休。休！休含元殿裏覓長安作麼？</p>
</div>
<div class='div-orig'><p style="margin-left:2em">「今晚一覺睡，來日是新年。」公案</p>
</div>
<div class='div-commentary'><p>著云：曙色未分人盡望，及乎天曉也尋常。</p>
</div>
<div class='div-orig'><p style="margin-left:2em">「果悟則一，一不著問，人而自明。」公案</p>
</div>
<div class='div-commentary'><p>拈云。千峰勢至嶽邊。萬派聲歸海上。是他家裏人。方諳這般說話。且道。那箇是家裏人。良久云。又來問我那。</p>
</div>
<div class='div-orig'><p style="margin-left:2em">僧問慧力昌禪師云：佛力法力即不問，如何是慧力？昌云：踏倒人我山，扶起菩提樹。玉林別云：喫官酒，臥官街；當處死，當處埋木。老人拈云：高高山頂立，還他慧力昌，深深海底行，須是我報恩法兄始得。但一人入佛而不能入魔，一人入魔而不能入佛。老僧則不然，山月如銀牽老興，閒行不覺過溪西。</p>
</div>
<div class='div-commentary'><p>頌云：識透上頭關，鐵鞭都打碎。呵呵呵人我不容立菩提。何處栽魔佛亙古，判優曇火裏開。</p>
</div>
<div class='div-orig'><p style="margin-left:2em">「圜悟老人答大慧有句無句」公案</p>
</div>
<div class='div-commentary'><p>頌云：描不成兮畫不就，黑白分明絕體究。相隨來也話更奇，飛鳥歸巢各依舊。</p>
</div>
<div class='div-orig'><p style="margin-left:2em">「禪如大海，將缽盂盛得些子。」公案</p>
</div>
<div class='div-commentary'><p>西江漫誇一口吸，缽盂如何難測海？不會箇中吞吐意，忖度短長真可慨。</p>
</div></div>
<div class='div-other'><a id='mulu44' />
<div class='div-other'><a id='mulu45' />
<p class='h2'>寫懷</p><p style="text-indent:0em" class="lg-abnormal"><div class='lg-row'>無手人打無舌人，無舌人連忙道箇不必，概觀僧俗兮暴殄真不必，世趨如是兮冷眼亦不必。</div>
</p></div>
<div class='div-other'><a id='mulu46' />
<p class='h2'>別古</p><p style="text-indent:0em" class="lg-abnormal"><div class='lg-row'>泥佛宜慶水，蕩漾波光彼岸砥。</div>
</p><p style="text-indent:0em" class="lg-abnormal"><div class='lg-row'>金佛宜度爐，赤心片片印森羅。</div>
</p><p style="text-indent:0em" class="lg-abnormal"><div class='lg-row'>木佛宜度火，爍破乾坤炤今古。</div>
</p><p style="margin-left:1em"><span class='note-inline'>(覲周目趙州，三不度，予謂三宜度，蓋古人委身飼虎，懸崖畢命，與夫析骨還父，析肉還母，俱以大休歇。顯大神通，則三佛之度正，三佛之妙用云)</span>。</p>
</div>
<div class='div-other'><a id='mulu47' />
<p class='h2'>靜觀<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>未生前事未生了，未來後事未來了，現在十方雲去去，有何不了待人了？</div>
</p><p style="text-indent:0em" class="lg-abnormal"><div class='lg-row'>世緣日日增，百歲不能了，識得無干涉，自心先了了。</div>
</p></div>
<div class='div-other'><a id='mulu48' />
<p class='h2'>步韻贈禪堂雲菴姪</p><p style="text-indent:0em" class="lg-abnormal"><div class='lg-row'>物換時移不記年，逆順從無兩樣天，水平石出非無會，雨驟龍翔別有緣，羨侄番新品古宿，節承訪舊話真禪，垂手鬧市如山靜，樹下閒行何不然？</div>
</p></div>
<div class='div-other'><a id='mulu49' />
<p class='h2'>和韻贈蓮社心源法師</p><p style="text-indent:0em" class="lg-abnormal"><div class='lg-row'>我昔親承瑞燭來，蓮花三度火裏開，自慚無德當靈應，何意蓮社燦錦臺？佛室輝煌呈彩色，禪燈炫耀啟聖胎。彌陀處處勤指引，為報西方淨土階。</div>
</p></div>
<div class='div-other'><a id='mulu50' />
<p class='h2'>毒蛇世尊惡毒蛇阿難<span class='note-inline'>(俱答顧來初問)</span></p><p style="text-indent:0em" class="lg-abnormal"><div class='lg-row'>兩兩提撕情未瞥，福堂追繹太分別，不思本分真空體，勤求儆語怎休歇？</div>
</p></div>
<div class='div-other'><a id='mulu51' />
<p class='h2'>乾矢橛</p><p style="text-indent:0em" class="lg-abnormal"><div class='lg-row'>矢橛何曾值半文？將來擬議有何情？佛法無多原平等，濁自濁兮清自清。</div>
</p></div>
<div class='div-other'><a id='mulu52' />
<p class='h2'>庭前柏樹子</p><p style="text-indent:0em" class="lg-abnormal"><div class='lg-row'>眸迎柏子最分曉，覿面相呈真湊巧，佛本無前亦無後，囫圇吞棗知者少。</div>
</p></div>
<div class='div-other'><a id='mulu53' />
<p class='h2'>和顧來初立夏送春韻</p><p style="text-indent:0em" class="lg-abnormal"><div class='lg-row'>歲序如梭去不留，夏景初賁春未收，冷暖雖向人情換，衰旺豈因代謝愁？密密生意隨時轉，隱隱禪心始復周。盡知梅蕊消息好，誰道荷畔吐香稠？</div>
</p></div>
<div class='div-other'><a id='mulu54' />
<p class='h2'>代漚天法兄募米偈</p><p style="text-indent:0em" class="lg-abnormal"><div class='lg-row'>道高何慮生不辰，休嘆禪和<span class='corr'>篾束</span>身。杖駕瓢囊光日月，法弘遠近震天人。塵塵歡喜開生面，缽缽頻添賴巨仁，莫謂一漚酬有限，化躋光天遍屆春。</div>
</p></div>
<div class='div-other'><a id='mulu55' />
<p class='h2'>顧來初求不二門答云</p><p style="text-indent:0em" class="lg-abnormal"><div class='lg-row'>不二無門徑，尋求亦無途，自心能了悟，復何一與多？</div>
</p></div>
<div class='div-other'><a id='mulu56' />
<p class='h2'>齋單</p><p>覲周日語云：人無壽夭，祿盡則亡，現前所見，如乙未年。王玄、冶賈惺、常賀仲嘿、吳聖水及大侄伯玄，同時相繼而歿。此諸君子年尚可延食，正饒裕而一時奪則奪之。昔凝觀寺僧法慶，開皇三年，造夾紵釋迦立像高丈，六功未畢，慶遂卒。其日，有寶昌寺僧大智死，經三日而甦，白寺僧云：於閻羅王前見法慶甚，有憂色少頃，見像來王前。王遽走下階，合掌禮拜此像像謂王曰：法慶造，我功未畢，柰何令死？王顧問一人曰：法慶合死未？答曰：命未合終，而食料<span class='corr'>已</span>盡。王曰：可給荷葉俾終其福業。大智甫說，令於凝觀寺看之，須臾之間，遂見法慶甦，活果甦後，喜餐荷葉以為<span class='corr'>佳</span>味，及噉餘食，終不得下，像成之後，數年乃亡。如是莫大功德，料盡則死，轉給則生，可見多食不如少食，濃食不如淡食也。予自丙子除暮，侍立父側，父云：我睹此分歲品物。件件欲得而啖之，竟若不容我啖者。予聞而<span class='corr'>刺</span>心二十年如一日。今於八月十五日靜室落成禮誦法華尊經梁皇寶懺，告申茹素，隨著四弗箴曰：弗旨弗肥，弗營弗暴，庶幾哉弗求多便弗少弗求，濃便弗淡。無弗可以自勉，無弗可以勉人。正是紅燈焰焰空熒擾，急急回頭早是遲。</p>
<p class="head3"><span class='note-inline'>(日泞耕叟吳憲跋)</span></p>
<p><span class='note-inline'>(閱覲周居士，此文勝閱雲棲戒殺七則因憶韓晉公滉有吏司冥錄。一日對滉云：凡人食料，具有記籍，二品以上，日支五品以上旬支六品至九品，季支平常人歲支。滉詰以我明日所食幾何？吏曰：但不可洩漏，食品<span class='corr'>已</span>定。遂密寫御前食糕，腹脹黃昏、啜橘皮湯，二盞啟看，一一不謬，數之前定如此。今人不能戒殺，為口腹故，然滋味於我，至輕性命，於彼甚重，識得祿盡，則亡四字，尚敢再窮水陸，恣殺業乎？馬冏伯云：昔萬羊丞相李德裕食至止少百羊，遂戒殺偶人饋百烝羊，雖堅辭竟，數滿不祿)</span>。</p>
</div>
<div class='div-other'><a id='mulu57' />
<p class='h2'>勸勉內人并悼亡</p><p style="text-indent:0em" class="lg-abnormal"><div class='lg-row'>苦海無邊佛為度，彼岸登兮孽不墮。意中了了斷諸緣，有何功德不負荷？</div>
</p><p style="text-indent:0em" class="lg-abnormal"><div class='lg-row'>錦繡世界一時收，逍遙路上別有秋，大地山河包不盡，個事承當永不休。</div>
</p><p style="text-indent:0em" class="lg-abnormal"><div class='lg-row'>一生行履汝週旋，笑談因果在目前，登時撒手分別去，留下福田事事全。</div>
</p><p style="text-indent:0em" class="lg-abnormal"><div class='lg-row'>內助去矣我形單，好比麻油樹上攤，願汝會得祖師意，隻亦陶然免涕潸。</div>
</p></div></div>
</div><!-- end of div[@id='body'] -->
</body></html>