<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu191' />
<p class='juan'>雪關禪師語錄卷之十</p><p class="byline">門人成巒錄</p><p class="byline">法孫開詗編</p>
<div class='div-other'>
<p class='h1'>尺牘</p>
<div class='div-other'><a id='mulu192' />
<p class='h2'>答杭州黃海岸司理<span class='note-inline'>(附來書)</span></p><p style="margin-left:1em">博山缽袋子久付堂頭，今虎林大眾跂望法雨，正恐一腳踏破洞水逆流耳！無齒大蟲攔街打坐，應有不惜身命漢子奪<span class='corr'>卻</span>項下金鈴也。萬象渴仰，惟飛錫蚤臨，莫道我無佛法與人便閉門打睡也。菲儀修候，併錄存。</p>
<p>三家村裏唱幾句蠻歌野曲，若推向十字街頭，便露出杜撰手腳。此行為雲棲掃塔實副本懷，他則非杖笠所之。舟次捧翰教，知大居士一片婆心，原欲接壽昌此脈，洞水逆流，第年來贏病愈侵應酬不及，虎林高衲如雲明公盛集向上機籌，大有人東提西唱，似不必駢拇漢更出標指也。幸為曲施權巧，轉語善辭，或圖共酌名泉，借軒帷入山，罄數日之譚。此為鄙望，餘容面對。光風極領，欬唾他不贅。</p>
</div>
<div class='div-other'><a id='mulu193' />
<p class='h2'>答瓶匋聞大師<span class='note-inline'>(附來書)</span></p><p style="margin-left:1em">去夏辱慈愛慇懃，俾印折福不少，歸即一病瀕死，迄今猶未全愈，然每從往來衲子得吾師法席隆盛，化道洋溢之信，殊慰病懷。啟者祖庭秋晚、魔外侵疆，諒非祖令高提聲光藉甚者，不能鎮挽也。茲幸元公公祖集生先生，洎武林薦紳長者居士，一時雲龍風虎，仰重吾師，欲屈慈雲東覆布濩群生，謹擇江干大慈山虎跑寺，乃寰中老祖開山，曾感猛虎輸泉、趙州執帚，遂令說丈行尺之話遍天下，顧此道場非博山冢嫡，又安能繼席哉？切願玉殿開封、金針密度，令浙西夜半正明，簾外轉身一步，何幸如之？臨楮曷勝西矚？</p>
<p>去夏得扳慈錫光照一丘，至今松杉之上猶掛法雲，瀕行曾告以雲栖掃塔之情，緣兩山眾務繁瑣，遂爾愆期。今開歲出門，舟次瀫水，忽辱來翰，展讀如金光遠矚，輝我眉端。第此行辦香展敬，不昧為飲水知源，亦惟繞匝繩床面聆謦欬，其他則非本懷也。促筆不莊。</p>
</div>
<div class='div-other'><a id='mulu194' />
<p class='h2'>答西溪古德法師<span class='note-inline'>(附來書)</span></p><p style="margin-left:1em">不晤道顏久矣！每有人自博山來，必詢定動，知宗風大震不減當年，清約肅然、光逾舊制，江西再見一馬駒矣！喜踊喜踊！此方宰官居士久渴醍醐，今耑人敦請，想吾兄大慈，寧不悲憫而普其法化耶？如慧光垂照，豈止草澤增輝，謦欬之間將見祖燈轉熾矣！</p>
<p>連年唱掃塔之行，無那兩山牽絆，今開歲徑來將度瀫水，忽接尊翰，如玉毫一道飛照孤蓬，欣慰何<span class='corr'>已</span>？第此行瓣香，原為五雲拈出，惟有策杖西溪，飫聞法教，一腔傾渴之誠，此外<span class='corr'>卻</span>不敢聞命也。趨教有日，布謝無言。</p>
</div>
<div class='div-other'><a id='mulu195' />
<p class='h2'>復李西有太宰</p><p>客秋，慈遍禪人歸，接翰貺，愧喜交集。大居士端居大光明藏，想日用事善自偶諧，自不違時失候，其他多三昧，雖差別各殊。昔人謂：「得用隨宜即便休。」若更不斷絲頭，終被人哄入行舖搬骨董不了。明公原曉事人，野衲何敢寱語？</p>
</div>
<div class='div-other'><a id='mulu196' />
<p class='h2'>復錢坤誠居士</p><p>讀社告信，居士荷鷲峰之囑累、樹毘耶之燈幢，開六堂轉大法輪，先戒如築墠，弘教如庀材，祖燈如堂皇，衛生如漿脯，懺摩如浣濯，淨業如床蓐。譬善治生者，缺一事則用不彀，駢眾美而屋乃潤，此雜花之所圓演、永明之所統歸。居士從源疏派、接樹遮陰則是搆深得雲栖家法，然須擇行解兼傋始能典其事，以執耳之人非止匡輔大教，亦乃裨贊王化，恐時師僻習，焉足以振閎大之舉？然雖如是，設有箇一不立六不收底來問居士入社，未審安置他在那箇堂好？想眼具緇素、勘辨龍蛇，一點瞞公不得，但不知誰是其人？幸有以報我。</p>
</div>
<div class='div-other'><a id='mulu197' />
<p class='h2'>復沈彥威中丞</p><p>虎跑一度將謂台從復枉，生柴怕猛火也，要大家逼手如擊布鼓相似，先須緊鞔密釘而後響踰重垣。居士若道我性急作麼？則雪關呵呵大笑，放下雙槌更不重撾也，公又如何酬機發問？</p>
</div>
<div class='div-other'><a id='mulu198' />
<p class='h2'>與錢從卓憲副</p><p>雲棲先師翁，道全德傋、千聖同行，薄劣之姿安足揄美？蒙大居士見委，當竭愚力以副授簡盛心。第腳下兒孫無自撰塔銘之理，若改一題目補篇行狀亦可，如台諭自當添入印法弟子，為蓮宗拔幟嘉選耳！</p>
</div>
<div class='div-other'><a id='mulu199' />
<p class='h2'>與錢機山相國</p><p>台車一顧，清談半日，雖華嚴之機緣鄭公頓契、黃檗之旨趣裴相知歸，較大居士此晷風光，似亦不減。功名富貴是順緣，公也盡嘗滋味；憂畏患難是逆境，公也無不經歷。此際肯一齊看破、頓然放下，提起這著做去，譬剝芭蕉，心自露矣！況是品地完全、真醇合道，果體究緊切，無斯須放空處。昨云：「將謂遠，原來近，<span class='corr'>卻</span>被道著。」然可作悟讖，猛著精彩。佇聽捷音，冗筆不莊。</p>
</div>
<div class='div-other'><a id='mulu200' />
<p class='h2'>與徐太玉太史</p><p>五雲枉顧，又得一宿深譚，較鼓山更有風光，別後想正眼頓開、惑路辨清，其工夫可直捷而入，知不靠倒壁觀老子不休也。在虎跑，日與衲子切磋陶汰，如颶<span class='corr'>母</span>風消，鯨波勢息，惟有下萬丈深潭探取驪頷，似難其人耳！且別選一室顏曰「炊香閣」，更與居士中有血性者痛加鉗鎚，覺近日許多口頭禪一齊捉敗，後來緇白如雲，使宗門不亂，旗鼓標幟有在世，亦佛法之幸，獨不能時與大居士握塵憑陵論向上事為快意，然亦打鼓相賀等候多時，公當猛省一決也。</p>
</div>
<div class='div-other'><a id='mulu201' />
<p class='h2'>與岳衡山杭州郡牧</p><p>到武林即遊春風化日中，況虎跑得借榻安禪，無非呵護之力，然法喜唱酬，其一腔屬望之情，還須上上根人當機領荷。想大居士以公庭為道場，躬勤惠政，德感人天，肯參此末後句，如壯夫伸臂，似不難其力耳！</p>
</div>
<div class='div-other'><a id='mulu202' />
<p class='h2'>與許雲賓寧波郡牧</p><p>大居士能於朱紱場中作善知識，寬平為政，便是福星清耿，但願就路還鄉，二六時中緊把繩頭，看箇主人公落處，忽然雲開日出雨過山青，便好撫掌大笑，趙悅道聞雷，真箇撞染耳！</p>
</div>
<div class='div-other'><a id='mulu203' />
<p class='h2'>復董治聲文學</p><p>文章如做繭，脫此軟殼須有異人，不然裹卻一生，秪成學問邊事。居士偉哲非常，能儒佛兩辦，則出人頭地遠矣！昨對塵次，偶及不肯，非斷斷要人如此，以輓近師資弄成套索，學者多愛人肯、怕人不肯，即師家亦喜人順、不喜人觸，審如此，則擇法眼了無足憑。若真是箇銕漢子，他自知分曉，肯與不肯是兩頭話，坐斷雙關別尋活路，直得千機頓發一事無干，若到此箇地位，決不比山蠻社拗，任天下老宿肯亦得、不肯亦得、肯不肯亦得。果能裂破老僧圈繢，跳出亦好、不跳出亦好、跳出不跳出亦好，不必問人，秪消自家斷案可也。</p>
</div>
<div class='div-other'><a id='mulu204' />
<p class='h2'>與方肅之太史</p><p>聞大居士近家秣陵，野衲亦駐錫虎林，衣帶不遙，每思玄度，雖閒情相憶，不難乘興剡溪，然向上人自有向上機，寒暄事似不煩于屑屑。曩先師以館閣相期，政謂今日可膺靈山付囑之任。然付囑者，必知法而後能護法，不然徒護外而忘內；以內外兼護，惟大居士實能之。竊謂先師所期望者必其人，而語亦中其期，是知期以佛法，乃望公鈞衡其地能行佛事，即佛事亦須知向上事為極則，然後擇具正法眼之人，而橫身為護，使轉此正法輪，斯為真護法矣！況居士根品殊勝智發無師，其蹴踏超象拔龍，非跛鱉盲鰍可及。第今日禪風弊陋，缶亂鐘聲，公如鯨吼，在<span class='corr'>虡</span>不揣妄擬蒲牢奮力一扣，若曰：「非我賞音，終自閟其洪響。」則野衲誠為狂悖，敢不領嘿擯之戒？呵呵！</p>
</div>
<div class='div-other'><a id='mulu205' />
<p class='h2'>與譚梁生水部</p><p>坐石頭菴問偶然長老：「金湯中有幾人知箇事？」彼謂：「譚梁生居士甚有血性，不讓屠刀漢子。」私衷輒為嚮往。前始入院，承顧次不及暢談，以一憊而迎眾劇秪得放過，居士亦何故置為閒著不急敲枰，無乃冷眼覷破非敵國手者耶？洪鐘閟響不藉扣擊，何以發乎希聲？竊意公亦不避錐劄向上機籌，原俟特達人，倘許再來，何等延跂？</p>
</div>
<div class='div-other'><a id='mulu206' />
<p class='h2'>與劉胤平太史</p><p>現身簪紱，濯跡風塵，公也夙與般若緣，不為不深矣！雖借名場經過，猶神魚跳網、彩鳳沖霄，似不待諸天揚鼓聲，而後為警覺之耳！大都浮華駛景，換人眼珠，急水灘頭進一篙退十篙，如此學道便不得力。公久遊先師之門，接博山之響，當勇樹光幢作一了事烈漢，就同事妙權為金紫先導，此為同門扳拊之望。舍此不譚，徒勤筆札，非道愛真切者之交，想公亦不甘厚幣添絕倒耳！向承許為先師作塔銘，不知如椽曾脫稿否？焚香專俟，何如？</p>
</div>
<div class='div-other'><a id='mulu207' />
<p class='h2'>復錢機山相國</p><p>正懷仰間，忽翰教下及，且云：「此中蹙然，如有所動。」此便是靈機發樞、神光透露，若盡情打動，將無始窠臼徹底掀翻，然後風清海晏寂然不動，則向上路譬輕車駕熟原是舊家茶飯，此箇大安樂自在法門，公<span class='corr'>已</span>現成受用之矣！第在入路稍艱，不敢不為先道破。</p>
</div>
<div class='div-other'><a id='mulu208' />
<p class='h2'>答詹中五文學</p><p>禪淨何岐？人心自別，但請一門深入徹旨後，則融合兩字亦多矣！居士既皆請益，互相參扣，知識原無二心、口光殊有多色，其垂手或稍差異，到家時一齊併<span class='corr'>卻</span>。若存些子人法不忘，是腳跟紅線未斷，被人牽掣不能自繇自在耳！居士豈甘如是哉？</p>
</div>
<div class='div-other'><a id='mulu209' />
<p class='h2'>與唐祈遠孝廉</p><p>承枉駕湖寺，得芝眉一見，道風藹人，何等欣快？世稱外護不少，能知法而護法始為真護，否則一檀越主徒飽齋嚫而<span class='corr'>已</span>。居士於檀護雙絕，故臨行三問，對眾拈出，使餐維摩香飯底也須防噎，可惜其間覓箇喫得銷得底人，為居士謝齋恰是難得。第或眾中有奢望者，尚須飽喫一頓，故未即還飯錢，不知公施心有厭耶？還是野衲子希望無厭耶？惟居士更下一轉語。</p>
</div>
<div class='div-other'><a id='mulu210' />
<p class='h2'>與黃海岸居士</p><p>榷關蠲賦使者護送，俾妙行木料速如神運，大士威靈赴感如此，且見同事攝化之妙，其仰庇則誠無量，若稱謝即涉於施受，恐居士亦絕倒矣！昔須達布金、祗陀捨樹共成功德，不知才經營時，兜率天宮莊嚴先就。然則妙行未成，公之住處逸多老子先為敷座，但不識他日居第二座說何法耳？</p>
<p class="head3">又</p>
<p>壽昌師翁道得底人，你打我一棒、我罵你一頓，彼此歡喜無愛憎相。前為居士用些椒薑辣手，且與師翁出氣，以壽昌真子非公而誰？雖是遍參，如燈版各有承嗣都不濫收。昔人謂：「寒山忘<span class='corr'>卻</span>來時路，拾得相將攜手歸。」前見回余集老書，便知居士心事明白，不昧來源，此外原為惡謔惱亂春風。知量過太虛，深加慶快。即從前許多觸忤，無非為此一著，今日可請荊矣！一笑。</p>
</div>
<div class='div-other'><a id='mulu211' />
<p class='h2'>與錢元沖大理</p><p>大居士近日出世心深為此著，如逼石牛生牸，<span class='corr'>母</span>雞抱卵，既有此辦道烈性，草鞋跟峭且緊，何患乎不到家也？富鄭公之候華嚴、孫漢老之扣曇晦，皆從言下頓豁所疑，倘軒帷過我，作數日清譚，將箇事罄底商量，推窗見月、就火點燈，似不可少人撥。公特達丈夫也，一瞥地肯與二公作後塵哉！</p>
</div>
<div class='div-other'><a id='mulu212' />
<p class='h2'>與錢瑞星太史</p><p>參學人喚安身立命處權名家舍，正謂其能內脫身心、外遺世界，毫髮不蹲窠臼，大段以清風為舍、明月為家，凡寢興飲喙、應煩酬劇常在其中，一涉動定便落途次風光、於斯能步步回頭、刻刻還鄉，是之謂雖涉程途不離家舍者以此也。楊次公云：「無一可戀、無一可舍，太虛之中，之乎者也。」審如是，山僧掉老婆舌頭，強分家舍，浪說途中，無乃之乎者也，遮蓋虛空而<span class='corr'>已</span>。來劄云：「<span class='corr'>卻</span>又在家舍上生出許多俗情事，奔馳不了。」是則家舍愈真，法身愈遠。前不言乎：「嘗因送客處，記得別家時。」正以送客為泛酬、憶家為本領，不可奔馳時便忘<span class='corr'>卻</span>這裏亦斯須不可離之意。大居士不受人瞞、不坐暗地、不說未會便是會，此真具打翻徹底手段，大光明藏從此昭揭。或時命駕相過，極譚向上，單刀直入，更讓誰先？</p>
<p class="head3">又</p>
<p>大居士有趙清獻之風、富鄭公之品，顧下劣雖無蔣山、華嚴手眼，然一腔仰望之心不敢自嘿，每承高軒過我，必以此懇到擊發。昔人謂：「但辦肯心，決不相賺。」所患難入門者，在貴鄉道交多一面說禪、一邊主淨，依違相效返誤工夫。佛不云乎「制之一處無事不辦」，萬望大居士超然格外不泥兼程，二六時中但一力如箭射的，無有不中之理，即有多方便語句，譬舟子善把篙，不嫌港曲也。果再打併一念唱還鄉調，定在祖佛頂[寧*頁]上行，誰敢隻眼覷公哉？</p>
</div>
<div class='div-other'><a id='mulu213' />
<p class='h2'>與葉慶繩侍御</p><p>喻彌陀齋四百萬眾，或我輩亦當年從瓢笠中作破落僧欠渠飯債，故今與補還，一為薄福住持、一為熱忙化主、一為供眾檀越，此三者皆博山腳下兒孫，無端俱打入社火，其間不無有因地種子，公能原及三世乎？竊自憶喻公時常攜一木杓化緣，蘇長公有頌，子旌美之，然此杓即山僧前身也。又嘗為一墜腰石久壓祖背，今此石亦山僧前身。或疑二物皆屬無情，何繇而化為老衲，且受得人天禮拜，將無怪事驚人耶？然鄙語雖似諧謔，據得底人真箇是木杓談天、石塊說法，惜大地人不曉，將謂老僧非木石、木石非老僧，不見古德道「情與無情同一體」，此語亦可確證也。居士能徹見斯旨，便可將十世古今融為剎那一念、無邊剎境收為自<span class='corr'>己</span>家園，得好同伴，山僧亦甘作勞侶一聽主揮，但望公多與雪長老雇工錢可也，更願勇加參研，此為神交真切之愛。承惠齋僧，每月逢五即設供行，嚫以嚴百福之資，俟完日當有報命耳！</p>
<p class="head3">又</p>
<p>大福慧人，現菩薩身、說宰官法，慈威並用而不偏、寬嚴得中而有則。此大士折攝二權，摳要位中佛事者也。若乃究心之法一簡綜煩，但能不忘本參，自然隨處話頭現前，收放都在繩頭矣！</p>
</div>
<div class='div-other'><a id='mulu214' />
<p class='h2'>與余集生居士</p><p>拄杖頭撥著一箇半箇否？閩中山水可以逸老否？法兄行道為人，亦須觀其時緣，無心應物，隨順世場，睹惡不嫌，善不勤措，此老臊胡善抽身處，法兄得此便宜<span class='corr'>已</span>久，何俟饒舌？昔人謂：「寒山忘<span class='corr'>卻</span>來時路，拾得相將攜手歸。」此可助拍掌耳！今羅峰來，寄此布候，其妙行光明臺來，舌廣長可以道盡，道不盡底句法兄可勘過，打亦好不打亦好。</p>
</div>
<div class='div-other'><a id='mulu215' />
<p class='h2'>復鄭潛菴兵憲</p><p>錢太史歸，接手教并<span class='corr'>佳</span>刻讀之，頓見華嚴地位中人，不特於佛法信入圓位，至於治世安民，能為全城保障，碩畫奇算、曲盡機宜，真是救焚拯溺好手。現菩薩宰官身不可多覯也，況以本地風光參研極則？故垂問處貴尋主人翁下落，不肯放過此，又何等喫緊著鞭？如所謂斬外寇必先斬內賊，誠為高見。第此事如握金剛利劍，要殺得天下人，須殺<span class='corr'>卻</span>自<span class='corr'>己</span>；殺得自<span class='corr'>己</span>，纔能殺<span class='corr'>卻</span>天下人。若是情根欲境猶易掃開，理路解會倒絆腳跟，大段要從<span class='corr'>己</span>躬下窮其褫剝工夫方堪入作，不然毫髮滲漏過於蠱毒。昔人言：「過此鄉，水也不得沾他一滴。」政謂情見兩途俱要拈<span class='corr'>卻</span>，然後撥轉向上關捩，千自繇百自在，雖有習氣業識紛飛，到此際如野燒回青、紅爐點雪，不妨道箇有意氣時添意氣，不風流處更風流。</p>
</div>
<div class='div-other'><a id='mulu216' />
<p class='h2'>與董寅谷兵憲</p><p>大居士從天人中來，福慧兩足，先於功名富貴中嘗盡滋味，則胸次可以入道，如珍寶滿船遇風便到岸矣！不知二六時中工夫綿密何如？古人道：「直須高高山頂立，深深海底行，閨閣中物捨不得，便成滲漏。」公於此語句還得相應否？宜加努力，立地搆去。大智慧人何俟饒舌？因風布候，亦見巖壑人一腔熱腸，不負道盟也。</p>
</div>
<div class='div-other'><a id='mulu217' />
<p class='h2'>復董爾基文學</p><p>春上得接紫芝眉宇，欣暢何可言？別後不識公於此事還著忙理會否？若視為不急之務，則此外又何急乎？大都與衲僧相見，如債主臨門須酬<span class='corr'>卻</span>所負，即無逼惱之患，不然問一句子如何是本來面目？若答得恰好，即如填<span class='corr'>卻</span>債也；若還答不得，也須計較開交，不然，莫怪老僧不容情逼人太甚。</p>
</div>
<div class='div-other'><a id='mulu218' />
<p class='h2'>復徐興公山人</p><p>讀《雪峰志宛》，露出真覺目面，其恢復盛心數表見於來劄。吾輩既作如來使，則處處祖庭皆可塗肝抹膽，況雪峰乃閩天第一道場？一興廢<span class='corr'>間</span>，皆於佛法關氣運怡。山云：「但有利益，莫不修崇。」衲僧家喫此碗茶飯、做這家兒孫，坐視居士拮据，不自竭蹶，為之可乎？大段世間事，出不得箇緣字，即小可團瓢，苟無緣不易彀茆檐一宿，況名山巨剎耶？公但堅誓力圖，自有應谷之呼，第自<span class='corr'>己</span>有座好佛堂，不知古佛放光否？此不急急下手，則殿傾廡壞不在彼而在此。《武夷記》才情穎邁真射鵰手，承招容遲遲應命何如？</p>
</div>
<div class='div-other'><a id='mulu219' />
<p class='h2'>與曹能始大參</p><p>殷中軍才致淵富，支公見辭而不往，彼時講觀為極則，故學解能障悟門，率為詞人所賺。彼少林西來，以別傳之道直指心法，故白太傅、蘇眉山、黃魯直、張無垢、楊大年諸公便下心參學，知味承風。然則禪不礙文，文何礙禪也？但不肯打成一片，自相支離耳！閩固佛法淵藪，雪峰、玄沙較支郎神駿，品未低昂，第其生啖人心肝、別換人毛骨大可駭畏，使殷中軍見之亦當褫魄，復何辭而不往耶？以有礙膺之物，則雖善談名理，理不化而成障。昔米胡問仰山：「今時人還假悟否？」山云：「悟即不無，爭奈落第二頭何？」趙州云：「佛之一字吾不喜聞。」此乃蹴踏毘盧頂上行，古尊宿多這些子作略，所以高築降城能拔趙插漢，使古今天下人服心者，得此靈符解奪命耳！居士品軼中軍，詞林久屬重望，昨承<span class='corr'>佳</span>召，重振雪峰，第虛懷欲往，不敢以淵富致憚，將恐居士返以此著見避，如達磨見梁武不無懡㦬。想本地風光，居士此時<span class='corr'>已</span>洞徹心髓，如伏波老將，盤馬據鞍猶勝年少，偏裨百倍大力無畏，何難對壘乎？</p>
</div>
<div class='div-other'><a id='mulu220' />
<p class='h2'>復蘭谿邑侯吳公良</p><p>現宰官身與現比丘身，兩雖不同，其親踐實履似不可隔一絲毫。忝與居士俱遊博山之門，同氣相求惟此一著，先師座下一真實漢子，端有望于居士也。木佛天然，恰似渡江影子，但恐丹霞見而惡作，有些救他不得。奈何！</p>
<p class="head3">又</p>
<p>此事如賊入空屋，頭頭撞不著，若有些兒屏除不盡，即被竊弄矣！昔人謂「賊不打貧家」亦此意。古德云：「十二處忘閒影響，三千界放淨光明。」此是得返魂香、換骨方，別開隻眼透向上生機活路者也。今初心參究，必須打併歸一，心無異緣，久久自成片段耳！居士根性明敏，善能辨析，將來入大光明藏，如百川到海、萬花坼春，朗月當空、寒潭無影，三昧王在掌握中矣！</p>
</div>
<div class='div-other'><a id='mulu221' />
<p class='h2'>與吳接侯孝廉</p><p>去歲，在博山相見後又在郡城相見，今遊虎林又得與居士相見，相見如此，道緣不為淺矣！何那事都忘<span class='corr'>卻</span>耶？雪峰道：「望州亭與汝相見了也；烏石嶺與汝相見了也；僧堂前與汝相見了也。」此乃覿面相呈更無避諱，向這裏不瞥地，蹉過無位真人，莫怪被老僧推作門外漢，返不相識矣！</p>
</div>
<div class='div-other'><a id='mulu222' />
<p class='h2'>與龐序皇太守</p><p>虎林為昔年公憑熊地，一段清高風韻如寫在湖山煙光中，恨遊晚不及面承謦欬疊捧、瑤箋嘉貺，緣此中領一破院作粥飯主人，出門便如藤牽棘挂。不然尋大居士商榷公家舊案，秪如一口吸盡西江水，可曾和馬師鹽醬吞<span class='corr'>卻</span>否？此時殊多清暇，要體究本有風光如倒囊出物。昔人謂：「探珠宜靜浪，動水取應難。」若是箇徹底漢，又好道：「不入驚人浪，難逢稱意魚。」此二語在居士分上，還是探珠時節、得魚光景耶？舍此不問，恐居士亦嬾作世諦語閒答耳！因風裁候，并謝高情。</p>
</div>
<div class='div-other'><a id='mulu223' />
<p class='h2'>與蕭合初居士</p><p>此事貴在在決了，廉纖未盡遂有不諦當之語，是猶被解會所礙，此輩極多。公參究<span class='corr'>已</span>極，但未盡<span class='corr'>卻</span>疑情。古人道：「盡力推爺向裏頭。」此可舉似作道眼一助，但恐出而噦之，誠不足為公餉耳！</p>
</div>
<div class='div-other'><a id='mulu224' />
<p class='h2'>與張二水相國</p><p>浴佛前，二禪人來捧華劄并<span class='corr'>佳</span>惠，何等慈念？<span class='corr'>未</span>及裁答，以乏便郵耳！石刻起人清貪，既喜法韻鏘然，又愛墨妙道婉，金粟如來毫端說法，真令篋笥藏不住放光矣！想近日悟門都<span class='corr'>已</span>忘<span class='corr'>卻</span>，更不為老居士打葛藤，恐美食不中飽人餐也。前所供通，並是詣實。</p>
</div>
<div class='div-other'><a id='mulu225' />
<p class='h2'>與林季翀太史</p><p>舊冬在懷玉道上，辱停車裁答，具見道念深衷，嘗謂：「傾蓋道傍，折節猶龍。」亦尼父遍參之意，雁不遺蹤、水無留影，虛懷相照，互證何妨？世尊見人舁豬子也須問過，況軒蓋到門而不一問，相見之情可乎？捧報章如生身父母之喻，甚善譬也，在居士偶然一交臂則可，在他人受法乳之深似不可，例恐損我師資道義也。然王臣外護自有付囑芳規，倘可以砥柱法門則力為之，金湯又何吝青蓮舌也？茲便鴻致謝，并報區區伸問之私，原非劃空作界，亦遙服大居士所論誠是也。</p>
</div>
<div class='div-other'><a id='mulu226' />
<p class='h2'>與沈君庸文學</p><p>居士偉姿傑骨，原是金剛種子，肯辦<span class='corr'>己</span>躬下事，超格上流，非尋常能及，第不知是說得耶？行得耶？果決烈不回，則踏碓翁有一段機緣。有曹溪僧來也，公能助半臂力，勝著槽廠作務。道駕肯再過湖墅，劇此向上譚否？想秋涼可駐棹也延佇。</p>
</div>
<div class='div-other'><a id='mulu227' />
<p class='h2'>答徐大玉太史</p><p>自大慈解制，轉為破寺主人，杖笠所至一味從緣，然則得住把茆、得飲口水屬有定分，若強作去住，未必在我不在龍天也。日甚懷念，未得消息，意大居士杜門壁觀，迥立千仞，其辦道堅銳，必若破釜焚舟，不決勝不休也。然大力量人，即車徒馳逐之間皆可臻悟，如所謂輪刀上陣亦得見之，何必冷坐閉目始為辦事乎？</p>
<p class="head3">又</p>
<p>昔大慧以偈寄張無垢云：「上苑玉池方解凍，門前楊柳早垂春；山堂盡日焚香坐，長憶毘耶多口人。」每一舉此，宛見古人神交。居士入門最切，對面非遙，恨不時時得親玄唾為悵耳！承翰教下，慰如坐春風俟！當遣人奉迓，罄此秘譚。</p>
</div>
<div class='div-other'><a id='mulu228' />
<p class='h2'>與沈英多文學</p><p>閩中行腳遊歷祖庭，此興亦不淺。第參方一事必須具眼，不然狐禪遍地<span class='corr'>卻</span>被熱瞞，草裏有人翻成蹉過。如龐老子手腳快，便不犯鋒芒，截得人舌頭斷、栽得人命根活，到處咬得人怕。若枘鑿不相入，便被他捉住真老賊也。居士能如此拍弄，可謂竿木隨身、逢場作戲，快活何可當？</p>
</div>
<div class='div-other'><a id='mulu229' />
<p class='h2'>與鞠巖長居士</p><p>禪客雖多掠虛之病，淨土亦有靠實之過，二法融通纔好趨向上一路，可無滯隅擔版也。法丁諍劫，魔幟高張，故先大師與聞老宿皆救弊因時，乃有度幾箇老實禪人念佛之語。若一向安樁鑿孔、換局更籌，不若度幾箇老實念佛人參禪，亦不無其人，大都工夫做到家，一任亂翻筋斗，倒拔釘楔，禪也料掉沒交涉、淨也料掉沒交涉、和料掉沒交涉、也料掉沒交涉，便知得楊侍郎傑無一可取、無一可捨，太虛空中之乎者也，將錯就錯西方極樂。公既承兩知識婆舌開導，必深有所得，來翰恐是試水探竿，茲不得<span class='corr'>已</span>聊為葛藤一上。若要徹見念佛是誰？除是眼前空俗物、腳底露莖毛，自然補碎成片也。</p>
</div>
<div class='div-other'><a id='mulu230' />
<p class='h2'>復樊紫蓋兵憲</p><p>既有包天納地胸襟，一腔悲憫，不見怨憎，此黃面老子度生心腸。雖歷劫捨身送命、乞目剜睛，無不應眾生之求，故作忍辱仙人五百生，任節節支解略無嗔念。大智慧人通身學佛，則觸境不但消融且歡喜順受，能轉令發菩提心，此所以度盡眾生無一生而不成佛者作用也。前八行<span class='corr'>已</span>詳為公開譬，茲復再三無非要居士如紅爐點雪了無片滓為得也。</p>
</div>
<div class='div-other'><a id='mulu231' />
<p class='h2'>與王大涵孝廉</p><p>令郎來，似為居士作善知識，提金剛王劍截斷愛根，此時絕無動念翻哭為笑，纔表學道心腸，勁挺不墮情境，如香象擺壞銕鎖而行，公於此時哽咽俱忘、襟懷愈暢，足見於無生法忍深得力矣！璚枝結子，自有箇翻筋斗再來，且看他來底是那箇？公須深達玄旨，便知養子原是父慈。</p>
</div>
<div class='div-other'><a id='mulu232' />
<p class='h2'>與岳衡山居士</p><p>世界顛危，視鳥窠住處雖險，較安白太傅所以扣鳳林得旨深矣！識天下事，贏籌不為樂、輸局不足恥，公胸次廓然，似不於憂患介其念。第般若正因從此猛著精彩，看箇是甚麼，必然撞入門快捷無比。昔人謂：「我得百丈一句子，做宰相，受用不盡。」惟大居士努力著鞭，此野衲非汎常情謂也。</p>
</div>
<div class='div-other'><a id='mulu233' />
<p class='h2'>復嚴琢菴憲副</p><p>一夕深譚，旦暮千古，曾與大居士激發向上之機，使持誦外猛提一句話頭，工夫純熟，雖應酬事務如嬾安牧牛，縱渠入草驀鼻牽回，到此田地即兼持誦、忘持誦俱可。來翰云：「濁惡世中略種福田，為脫離苦海之計，不知有當於福德性否？況每日貪嗔癡不少，齋頭翻涉經典褻瀆聖相，恐并此持習反成罪案，不若姑<span class='corr'>己</span>之據，姑<span class='corr'>己</span>之問。」則知公參究念頭似乎提起提不起、持誦功課恰欲放下放不下，欠箇決定，遂成猶豫。既欲脫離苦海見福德性，則無如參悟一著，豁開本地風光，苦海無非蓮國、貪癡原是戒珠，所受用者無窮寶藏，此乃直見福德性矣！何更有持習等過而疑成罪案耶？公但信得及肯行路，何愁不到家？</p>
</div>
<div class='div-other'><a id='mulu234' />
<p class='h2'>與葛<span class='corr'>屺</span>瞻太常</p><p>大居士踞菩薩乘、說宰官法，凡在法門皆藉宏護。此時有禪期之便，倘得枉我藍輿，光揚法席，何幸如之？在明公，道眼融通無所不入，得雲棲之秘密三昧，向上機籌又不妨拈出也。</p>
</div>
<div class='div-other'><a id='mulu235' />
<p class='h2'>復馬僧摩文學</p><p>隔年在山中，聞大士踞虎林，高提慧鋒折伏魔喙，一時法門知有正眼意。今春走雲棲掃塔，得與公把臂深譚，以聲氣相求，即余集生居士亦常對榆美，恨不得同聚茆檐共商箇事。長安乃龍象蹴蹋之地，公遊其間隨機攝誘，維摩無盡燈從此愈增光焰耳！二祖得法後常遊鬧處，人或疑之，祖云：「我自調心，非關汝事。」公於此老行履，還曾勘破否耶？今雛禪片地，莫知烏之雌雄，皆繇主法不嚴，遂使伊蘭混品、旃檀減價。昔人謂：「我眼本正，因師故邪。」所以山蠻亂統、爪印妄傳，瞎<span class='corr'>卻</span>天下人眼，即有識者憤然不平，其亦奈之何哉？居士緇素眼明一點難瞞，不知賞音者誰？幸有以詔我。</p>
</div>
<div class='div-other'><a id='mulu236' />
<p class='h2'>與汪本和戎幕</p><p>接回翰，辨析分明，灼然有見處，不虛參見作家來也，但能決了無疑，毫髮不存解會。玄沙云：「道人行處如火銷冰，終不<span class='corr'>卻</span>成冰。」龐公云：「但自無心於萬物，何妨萬物常圍繞？」此即不離事物而證真如。龍牙亦謂：「但於事上通無事，見色聞聲不用聾。」此皆腳跟線斷自繇自得。以法兄是超脫人，何敢更拈葛藤？亦不過聊相證明。三祖云：「歸根得旨，隨照失宗。」然則「寒山忘<span class='corr'>卻</span>來時路，拾得相將攜手歸」，正此意耳！</p>
<p class="head3">又</p>
<p>接來問數語，具見本懷，如云：「諷經之外靜坐簡點，覺但盡凡情別無聖解，又無始積習還須頓除、抑繇漸消？中間前後明知是空，忽有不能空者，何故？若謂離去事物，則又落在頑空。」此繇參究多年不得勦截，故有明知是空，<span class='corr'>卻</span>有不能空處。不見龐公云：「但願空諸所有，慎勿實諸所無。」又何必論空與不空？如斬釘截鐵相似，兩頭坐斷中間放下，到此境界腳跟自然點地、鼻孔一任遼天，秪要本來面目無絲毫間隔，自繇自在耳！古德道：「一法若有，毘盧墮在凡夫；萬法若無，普賢失其境界。」此與龐公空慎一揆。若深徹理性源底，則凡情聖解頓除漸消之說，一時冰消瓦解矣！</p>
</div>
<div class='div-other'><a id='mulu237' />
<p class='h2'>與陳旻昭居士</p><p>接手詔，見道誼真切，以法為親不啻骨血，稟先師之聲教，惟公深且久。透網金鱗，猶然滯水；回途石馬，始出紗籠。公之不決於彼，當決於此，選官未就，選佛又何難乎？然世出世事都有時節因緣，水到渠成、果熟香飄，似不容自<span class='corr'>己</span>安排，況傍人又安得從諛之耶？</p>
<p class="head3">又</p>
<p>偈跋八首，俱有義味，披玩數過，恍露金剛正眼，空生把臂同遊矣！法門此時求先師星中揀月，慚我爝火隨漁父之燈時明滅耳！豈不取笑大方乎？魔徒日熾，惟事鬥諍，天下英靈好漢，能跳出是非窠臼不知幾人，乳上塗毒欲為保母，不知毒殺許多孩子也。言之可勝扼腕。</p>
</div>
<div class='div-other'><a id='mulu238' />
<p class='h2'>與荊扶宇給諫</p><p>台車之蒞信州也，與博山有一宿之緣，璇題彩筆照映林壑，珠譚玉唾恍露真機，獨不審公之大智慧光曾照見本來人否？軒冕場中原是菩提大道，以至人出應昌期無非救世。火坑妙吐蓮花；苦海高駕舟筏。度此蒼赤，楨榦國家，雖公事皆佛事也，護法即護世也。第造福作業在於幾微之分，亦惟平日提醒此念，如明鏡當臺，呵之不昏、拂之不瑩，自然即事酬機，一點難瞞高鑑矣？</p>
</div>
<div class='div-other'><a id='mulu239' />
<p class='h2'>與蔡子穀居士</p><p>魔無他力，以強為勝，法門孱弊之秋，得一沒量大人，現那羅延身，揮樓至寶杵，所在雷轟飆擊，直令波旬群魅一時敗衄無處藏身，惜無遷固雄筆為公作傳耳！</p>
</div>
<div class='div-other'><a id='mulu240' />
<p class='h2'>與錢機山相國</p><p>春上承法從儼臨，較虎跑初相見時真機愈發、慧眼頓開，般若無虛棄之功，行一步、深一步，從此憤力精進如破釜焚舟，不勝局不休也，中間最怕反念，別行門徑則不免寒暴之喻。大居士具大智力，決擇<span class='corr'>已</span>定，斷不為別念遊移，立地可以搆去。李都尉云：「學道還須鐵漢，著手心頭便判；雨催樵子還家，風送漁舟到岸。鉏麑觸樹迷封，豫讓藏身吞炭；鷺鷥飛入秋江，驚起蘆花兩岸。」二偈一并拈似，冀明公有以斷案。</p>
</div></div>
<p class='juan'>雪關禪師語錄卷之十終</p>
</div><!-- end of div[@id='body'] -->
</body></html>