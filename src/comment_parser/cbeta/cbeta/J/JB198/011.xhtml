<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu241' />
<p class='juan'>雪關禪師語錄卷之十一</p><p class="byline">門人成巒錄</p><p class="byline">法孫開詗編</p>
<div class='div-other'><a id='mulu242' />
<p class='h1'>偈</p>
<div class='div-other'><a id='mulu243' />
<p class='h2'>示周匡聖文學</p><p style="text-indent:0em" class="lg-abnormal"><div class='lg-row'>一條斷貫索，驀地忽拴迴；石壁衝開走，虹橋跨轉來。旋天須妙翅，起蟄俟春雷；入得無門者，雄吞下馬臺。</div>
</p></div>
<div class='div-other'><a id='mulu244' />
<p class='h2'>與胡調仲居士</p><p style="text-indent:0em" class="lg-abnormal"><div class='lg-row'>及盡無門路，分明撞入頭；釣鰲忘雪夜，獵兔趁天秋。平踏峰千轉，深撈月一鉤；此身遊萬象，寶藏許全收。</div>
</p></div>
<div class='div-other'><a id='mulu245' />
<p class='h2'>金豈凡岳牧索和鵝湖師翁一衲遮身<span class='note-inline'>(博山)</span></p><p style="text-indent:0em" class="lg-abnormal"><div class='lg-row'>一衲遮身百事荒，藍襂不補也無妨；自從揭露懷中寶，誰更伶俜滯遠邦？雲起孤峰攢頂急，鳥啼深樹逗聲忙；年來學得三分懶，笑策雙眉粲似霜。</div>
</p><p style="text-indent:0em" class="lg-abnormal"><div class='lg-row'>一衲遮身百事勾，蒼天寧抱杞人憂；有津且聽漁郎問，無筍誰驚婆子偷？萬竅合成靈籥韻，四時清唱太平謳；羸夫力可扛神鼎，笑壓鵝湖逼逼浮。</div>
</p><p style="text-indent:0em" class="lg-abnormal"><div class='lg-row'>一衲遮身百事完，穿廛入市鬧如閒；披殘常老荷猶易，補起龍牙襪更難。石女穿鍼和月繡，木人抵掌話更闌；掀翻底事無餘蘊，好共空生坐碧巖。</div>
</p><p style="text-indent:0em" class="lg-abnormal"><div class='lg-row'>一衲遮身百事忘，換來毛骨放金光；拍雙掌破青天笑，跌一交流白汗涼。到處相看非客邸，此珠原不外皮囊；知音過我明窗下，別甑風吹飯正香。</div>
</p></div>
<div class='div-other'><a id='mulu246' />
<p class='h2'>答汪協聖居士</p><p style="text-indent:0em" class="lg-abnormal"><div class='lg-row'>知有安閒絕所求，不知我亦肯甘休；藏身無影遊天下，觸處逢渠指路頭。電激雷奔皆定力，風清月白好圓修；銕船刺破從新補，不用鵝兒下峽浮。</div>
</p><p style="text-indent:0em" class="lg-abnormal"><div class='lg-row'>白乳交流點滴親，理明何事事何人？行過鳥道無非路，識得漁郎問甚津？脫盡皮膚猶隔膜，掀翻窠臼得全神；而今知見無藏諱，愛著衣衫轉換新。</div>
</p></div>
<div class='div-other'><a id='mulu247' />
<p class='h2'>與楊小虎居士</p><p style="text-indent:0em" class="lg-abnormal"><div class='lg-row'>義味全無作甚參？通紅煉出雪成團；未揮寶劍先歸匣，一撥圓珠便走盤。提處果然明歷歷，知音不說響珊珊；箇中消息原如是，點眼成龍始不難。</div>
</p></div>
<div class='div-other'><a id='mulu248' />
<p class='h2'>答周安期文學</p><p style="text-indent:0em" class="lg-abnormal"><div class='lg-row'>從他巧匠起洪爐，銕額銅頭鑄得無；粥飯二時撐箇飽，君臣五位道何殊？慣移茆屋隈山老，睡著獼猴撼地呼；徹底不留元字腳，何言猶有涉程途？</div>
</p></div>
<div class='div-other'><a id='mulu249' />
<p class='h2'>金豈凡岳牧至山中承偈因答</p><p style="text-indent:0em" class="lg-abnormal"><div class='lg-row'>雪色窗前月，松聲屋裏濤；西江看吸盡，滴水化金鰲。</div>
</p></div>
<div class='div-other'><a id='mulu250' />
<p class='h2'>示法忍禪人</p><p style="text-indent:0em" class="lg-abnormal"><div class='lg-row'>忍人難忍處，行人所不行；破除憎愛見，涉世一身輕。</div>
</p></div>
<div class='div-other'><a id='mulu251' />
<p class='h2'>山居雜偈</p><p style="text-indent:0em" class="lg-abnormal"><div class='lg-row'>珊瑚枝上月，流影照寒濤；我亦垂竿者，無思得海鰲。蒼天渾不昧，明暗兩相參；體盡方圓意，南詢不再三。荷動知魚掉，花香引蝶飛；分明兼帶意，那箇悟全機。流轉成生滅，幻化何時了？君看走馬燈，一團機心巧。夏蟲可語冰，曲學難譚道；巧說有多門，直指無玄妙。水性灣環合，山光紫翠驕；隨流能得妙，桀犬也欣堯。居正絕方隅，箇中太尊貴；削角不磨稜，即偏皆本位。語脈聯還斷，神鋒疾帶遲；如圜無起盡，方顯妙圓機。朝看東鄰花，暮賞西園菊；不妒他人時，終還自家福。理路爭分轍，情塵亂染絲；歸源無二致，眼上笑橫眉。白雲競飛揚，青山抱沈鬱；動靜兩能超，何愁心不佛？有路從渠入，無門賺客來；若非彈指漢，樓閣幾時開？洞口桃花笑，靈雲道眼開；不知金屑貴，佛面滿塵埃。我不說此法，萬象齊開口；惱亂太虛空，河山顛倒走。毫釐休繫念，瞥起即傷他；止止不須說，分明妙《法華》。道且絕朝聞，神何容夕死？此理亙古今，瞞過七十子。濠上知馬樂，園中夢蝶飛；物情無外我，奇詭說天倪。禦寇仙都子，乘風羽翰飛；不知風起處，且坐釣魚磯。憎愛家常飯，死生衣裏珠；紅爐烹煉過，片片映冰壺。捏聚眉毛短，放行骨節疏；倒拈苕帚柄，無字擘窠書。虛堂一夜雨，滴碎古人心；最有木人巧，無絃撫妙音。天不掃自青，心不汙自靈；元是大圓鏡，情生智即冥。</div>
</p></div>
<div class='div-other'><a id='mulu252' />
<p class='h2'>和相國張二水白毫菴韻</p><p style="margin-left:1em"><span class='note-inline'>(余讀相國二水居士菴居偈，其吐詞不帶煙火、脫去筌蹄，妙撥無思關捩，譬畫師畫水，以能盡諳水法，故信筆一揮如風濤怒作、波瀾盪折，至觀壁間悄然，初無動靜掀湧之相。居士性海澄清，得此心水之法，故有時滔天不有、有時湛碧非無，初未嘗求工於翰墨，然筆端自莫能祕其天巧。陶歇菴居士亦云：「人胸中有無限好詩好字，特以此竅不開，所以壅而不洩。」余謂：「讀白毫菴主人詩，當別具一隻眼，始可打關破寨、通其梗塞，漸入坦夷真境；不然，非但被此老筆端熱瞞，即雪關舌頭亦瞞人不少。」或謂：「得底人何煩紙墨？」余曰：「得底人雖終日打葛藤，都是巧心妙手，亦能令人證入無聲三昧，文字奚贅哉？」居士乃親作小楷寄余，年高興逸，筆法精絕，余固寶為眉山之帶，留鎮三門，因步韻<span class='corr'>賡</span>和以綴其末，大似投璚報李，不善獻酬，博居士一粲可也)</span>。</p>
<p style="text-indent:0em" class="lg-abnormal"><div class='lg-row'>石筍倒抽綠竹，豆棚亂引瓜藤；問我屬何因果？釋迦傳自然燈。</div>
</p><p style="text-indent:0em" class="lg-abnormal"><div class='lg-row'>不在昂如孤鶴，何言汎若輕鷗？縱到步機地步，鵝湖笑人逼浮。</div>
</p><p style="text-indent:0em" class="lg-abnormal"><div class='lg-row'>胸次未銷磊落，縱然好事不佳；真箇了無憎愛，心如臘月蓮花。</div>
</p><p style="text-indent:0em" class="lg-abnormal"><div class='lg-row'>樹密多藏幽鳥，荷動決戲遊魚；眾喙交爭不定，一籌肯讓有餘。</div>
</p><p style="text-indent:0em" class="lg-abnormal"><div class='lg-row'>烏兔何嘗運轉？虛空那怕消磨？無字碑文難打，石人壁上摩娑。</div>
</p><p style="text-indent:0em" class="lg-abnormal"><div class='lg-row'>出門笑渠落草，回途見我家山；六月峨眉千丈，倩誰移在雪關？</div>
</p><p style="text-indent:0em" class="lg-abnormal"><div class='lg-row'>魔軍易教敗北，颶母難定指南；最好詳辨消息，莫秪牝牡相參。</div>
</p><p style="text-indent:0em" class="lg-abnormal"><div class='lg-row'>泉眼水流接筧，石邊筍迸成鞭；一飽頓忘百味，三竿猶恣酣眠。</div>
</p><p style="text-indent:0em" class="lg-abnormal"><div class='lg-row'>竹徑夏憐蔽日，茅堂冬愛迎陽；脫得汗衫乾淨，風吹荷芰衣涼。</div>
</p><p style="text-indent:0em" class="lg-abnormal"><div class='lg-row'>鬧市叢中合伴，剎竿頭上翻身；雖然無縛無脫，何妨繇我繇人？</div>
</p><p style="text-indent:0em" class="lg-abnormal"><div class='lg-row'>截鶴續鳧信手，移花接木隨緣；銕杵成鍼有日，鍼成銕杵何年？</div>
</p><p style="text-indent:0em" class="lg-abnormal"><div class='lg-row'>罵坐通身是膽，唾面一忍如灰；靜躁多生習氣，善用吻合本來。</div>
</p><p style="text-indent:0em" class="lg-abnormal"><div class='lg-row'>問道如盲見日，涉世無風起波；聰明不了生死，甘心受拷閻羅。</div>
</p><p style="text-indent:0em" class="lg-abnormal"><div class='lg-row'>平地喫交氣喘，空中走馬心安；入得塵塵三昧，拈花賺殺開顏。</div>
</p><p style="text-indent:0em" class="lg-abnormal"><div class='lg-row'>筋斗且從人打，傀儡看是誰抽？底蘊盡情勘破，成魔作佛自繇。</div>
</p><p style="text-indent:0em" class="lg-abnormal"><div class='lg-row'>至道難容落落，真我豈逐紜紜？肯向長江擲筆，洞庭波水流文。</div>
</p><p style="text-indent:0em" class="lg-abnormal"><div class='lg-row'>雲起陡遮峰亂，月來照見窗虛；閒步空中樓閣，忙栽石上芙蕖。</div>
</p><p style="text-indent:0em" class="lg-abnormal"><div class='lg-row'>杞人空抱憂悒，接輿徒逞狂歌；我也時歌時悒，秪嫌不及太過。</div>
</p><p style="text-indent:0em" class="lg-abnormal"><div class='lg-row'>清獻空聞雷響，子韶誤聽蛙聲；夜半踢翻溺器，至今猶笑江陵。</div>
</p><p style="text-indent:0em" class="lg-abnormal"><div class='lg-row'>綠焙春嘗茗苦，朱筐夏薦瓜甜；不食他家煙火，禪宗五味俱沾。</div>
</p><p style="text-indent:0em" class="lg-abnormal"><div class='lg-row'>山色面門指示，溪聲耳畔丁寧；返顧不曾移步，果然親到祖庭。</div>
</p><p style="text-indent:0em" class="lg-abnormal"><div class='lg-row'>的鵠還期必中，口款斷要親供；孝子從來避諱，驢鞍莫喚爺容。</div>
</p><p style="text-indent:0em" class="lg-abnormal"><div class='lg-row'>受用千波百挈，相忘爾寂我惺；解鐫石頭作佛，試問那竅不靈？</div>
</p><p style="text-indent:0em" class="lg-abnormal"><div class='lg-row'>吳門笑看雪練，胥江怒射秋潮；問我今何所見？白雲半抹山腰。</div>
</p><p style="text-indent:0em" class="lg-abnormal"><div class='lg-row'>米鹽喫盡如許，光景剩有幾何？當面若還錯過，低頭枉費揣摩。</div>
</p><p style="text-indent:0em" class="lg-abnormal"><div class='lg-row'>水漾曉霜如鏡，花開碧嶠欲然；莫問山家曆日，彈指莢萬椿千。</div>
</p><p style="text-indent:0em" class="lg-abnormal"><div class='lg-row'>切忌朝三暮四，權可呼卯作寅；使得時辰顛倒，讓他無位真人。</div>
</p><p style="text-indent:0em" class="lg-abnormal"><div class='lg-row'>趙州庭前柏翠，大士山頂雲黃；是物莫來占我，風清月白草堂。</div>
</p><p style="text-indent:0em" class="lg-abnormal"><div class='lg-row'>木人杯傾北海，石女貌越西施；我亦七遮八掩，難藏雪鬢霜眉。</div>
</p><p style="text-indent:0em" class="lg-abnormal"><div class='lg-row'>疑豈無因而至？悟乃不期而然；疑悟一齊冰渙，撲破補起青天。</div>
</p><p style="text-indent:0em" class="lg-abnormal"><div class='lg-row'>從緣非無退失，絕後方得重甦；懸崖打箇筋斗，撒手如在平無。</div>
</p><p style="text-indent:0em" class="lg-abnormal"><div class='lg-row'>孟浪徒誇有作，拍盲盡說無修；饒渠腳跟線斷，觸處未能自繇。</div>
</p><p style="text-indent:0em" class="lg-abnormal"><div class='lg-row'>未曉維摩一嘿，無聲早是喃喃；朱筆描成粉字，青袍拖出蔚藍。</div>
</p><p style="text-indent:0em" class="lg-abnormal"><div class='lg-row'>憨叟本無忌諱，懶禪不管蹉跎；弄得曹家女熟，阿誰奈爾爺何？</div>
</p><p style="text-indent:0em" class="lg-abnormal"><div class='lg-row'>有藥反添怪症，不磨愈見真天；恩大難酬主遇，情多偏為兒憐。</div>
</p><p style="text-indent:0em" class="lg-abnormal"><div class='lg-row'>死句原為活句，無方始蹈大方；虎穴須親得子，蜂群不亂隨王。</div>
</p><p style="text-indent:0em" class="lg-abnormal"><div class='lg-row'>襪帶解開無漏，酒樓笑證圓通；財多漫誇客富，錐無不道家窮。</div>
</p><p style="text-indent:0em" class="lg-abnormal"><div class='lg-row'>蒲團坐破未悟，布單賣盡何窮？推倒青牛老子，興來我亦猶龍。</div>
</p><p style="text-indent:0em" class="lg-abnormal"><div class='lg-row'>雞犬隨時收放，舟車任我往來；自繇既得自在，優哉更亦游哉！</div>
</p><p style="text-indent:0em" class="lg-abnormal"><div class='lg-row'>盲舌譚何九帶？婆心說甚八還？趙璧朝翻漢幟，齊雞夜度秦關。</div>
</p><p style="text-indent:0em" class="lg-abnormal"><div class='lg-row'>有路還非入處，無家政好安居；就裏聊知貼體，過頭不學掠虛。</div>
</p><p style="text-indent:0em" class="lg-abnormal"><div class='lg-row'>世上從渠毀譽，箇中莫論疏親；剜出虛空骨髓，恩讎豈有二人？</div>
</p><p style="text-indent:0em" class="lg-abnormal"><div class='lg-row'>流水三灣打碓，蒼松四壁圍菴；山窗斜開木末，柴門遠望岡南。</div>
</p><p style="text-indent:0em" class="lg-abnormal"><div class='lg-row'>香氣衝開魯直，高聲喚醒裴休；今日宰官隊裏，賞音公復何求？</div>
</p><p style="text-indent:0em" class="lg-abnormal"><div class='lg-row'>盧老隨群打獵，龐公戴髮出家；最有雙林古怪，黃冠朱履袈裟。</div>
</p><p style="text-indent:0em" class="lg-abnormal"><div class='lg-row'>眼親捉著鷂子，手快救得油餈；與你解黏去縛，便是落地阿師。</div>
</p><p style="text-indent:0em" class="lg-abnormal"><div class='lg-row'>佛祖可容下視，魔王未易平欺；百蠱丸成妙藥，服之脫盡膚皮。</div>
</p><p style="text-indent:0em" class="lg-abnormal"><div class='lg-row'>遮天樹陰鬱鬱，逆流水勢淊淊；香海吸乾不竭，孤峰立盡何高？</div>
</p><p style="text-indent:0em" class="lg-abnormal"><div class='lg-row'>將謂難乎今日，焉有易於來年？烈漢一腳趁上，蹋翻無底舷船。</div>
</p><p style="text-indent:0em" class="lg-abnormal"><div class='lg-row'>善觸當鋒不犯，慣奉無物可將；雖是空如來藏，金珠車載斗量。</div>
</p><p style="text-indent:0em" class="lg-abnormal"><div class='lg-row'>大智度越格量，不投也是投機；看經權遮兩眼，好眼遮亦成非。</div>
</p><p style="text-indent:0em" class="lg-abnormal"><div class='lg-row'>業惑分迷分悟，小根說即說離；大都不識休咎，穿鑿妄謂靈知。</div>
</p><p style="text-indent:0em" class="lg-abnormal"><div class='lg-row'>可揮扇遮日，毋勞仰屋窺天；問取丙丁童子，家家火帶青煙。</div>
</p><p style="text-indent:0em" class="lg-abnormal"><div class='lg-row'>香嚴一貧徹骨，無錐更道錐無；後來賺人上樹，笑杷成何規模？</div>
</p><p style="text-indent:0em" class="lg-abnormal"><div class='lg-row'>沒縫衣裾綽若，無孔篴韻悠然；退步若知錯路，抬頭依舊觀天。</div>
</p><p style="text-indent:0em" class="lg-abnormal"><div class='lg-row'>大力渾忘擔荷，好手頗具辣辛；寧使剛刀截命，不將[死/目]井墜人。</div>
</p><p style="text-indent:0em" class="lg-abnormal"><div class='lg-row'>當路休呈劍術，到門且喫盃茶；舉意早先知有，不勞拈出更佳。</div>
</p><p style="text-indent:0em" class="lg-abnormal"><div class='lg-row'>曾作瀟湘釣客，漁竿任擲西東；提得甕中老鱉，夜來飛出成龍。</div>
</p><p style="text-indent:0em" class="lg-abnormal"><div class='lg-row'>意路搜開百道，情關劈破千重；調御丈夫控轡，何愁醉象獰龍？</div>
</p><p style="text-indent:0em" class="lg-abnormal"><div class='lg-row'>果正貴在因真，一是能翻百錯；獼猴抬入道場，古怪走而不作。</div>
</p></div>
<div class='div-other'><a id='mulu253' />
<p class='h2'>寄余集生居士時謫嶺南</p><p style="text-indent:0em" class="lg-abnormal"><div class='lg-row'>芭蕉剝出心來，枯木糝些花子；不因雪上加霜，爭識趙州苦死。</div>
</p><p style="text-indent:0em" class="lg-abnormal"><div class='lg-row'>打破蔡州是賊，漂墮鬼國非邪；且喜停因長智，五燈開朵新花。</div>
</p><p style="text-indent:0em" class="lg-abnormal"><div class='lg-row'>聖主非常罏鞴，祖家別樣槍旗；盡道五羊戍客；新添一髮禪師。</div>
</p><p style="text-indent:0em" class="lg-abnormal"><div class='lg-row'>瀛博兩山父子，曹洞千古兒孫；居士親遭虎口，西江又被鯨吞。</div>
</p><p style="text-indent:0em" class="lg-abnormal"><div class='lg-row'>性命休輕拋擲，肝膽不受遮瞞；大死如今得活，主恩定放生還。</div>
</p><p style="text-indent:0em" class="lg-abnormal"><div class='lg-row'>紗帽視為苦具，緇衣未了道緣；問取曹谿行腳，何時頂相重圓？</div>
</p></div>
<div class='div-other'><a id='mulu254' />
<p class='h2'>謝相國方水惠磁甌</p><p style="text-indent:0em" class="lg-abnormal"><div class='lg-row'>洞山銀碗盛雪，文殊玻璃酌霞；今日家風迥別，卮卮甘露浮花。</div>
</p><p style="text-indent:0em" class="lg-abnormal"><div class='lg-row'>乳海方圓各適，太廟中正不欹；會得喫茶公案，趙州未喚先知。</div>
</p></div>
<div class='div-other'><a id='mulu255' />
<p class='h2'>山居雜詠</p><p style="text-indent:0em" class="lg-abnormal"><div class='lg-row'>桃萼幾枝紅雨，柳絲一把蒼煙；眼底風光瀾漫，問君春在誰邊？</div>
</p><p style="text-indent:0em" class="lg-abnormal"><div class='lg-row'>麛鹿群中散步，漁樵隊裏相將；真懶幾分幽趣，天放一種清狂。</div>
</p><p style="text-indent:0em" class="lg-abnormal"><div class='lg-row'>泥裏新抽石筍，洞門長吼松風；乍見雲生嶺上，不知月在潭中。</div>
</p><p style="text-indent:0em" class="lg-abnormal"><div class='lg-row'>茆屋三間穩住，千株松樹閒栽；菜熟飯香飽喫，笑看何處客來？</div>
</p><p style="text-indent:0em" class="lg-abnormal"><div class='lg-row'>灘下篙聲亂刺，牛背笛韻橫吹；柴門白晝自掩，石床或坐或欹。</div>
</p><p style="text-indent:0em" class="lg-abnormal"><div class='lg-row'>石骨穿雲欲露，泉聲帶雨分流；種竹平遮地角，卓菴先占峰頭。</div>
</p><p style="text-indent:0em" class="lg-abnormal"><div class='lg-row'>不見崖猿捧缽，時看谿鹿銜花；偶逐漁樵歸去，行過村裏三家。</div>
</p><p style="text-indent:0em" class="lg-abnormal"><div class='lg-row'>一夜立教雪積，萬仞拶到崖崩；錯受神光三拜，至今笑倒胡僧。</div>
</p><p style="text-indent:0em" class="lg-abnormal"><div class='lg-row'>飯熟不經煙火，茶香別展槍旗；信口道將一句，輕輕動著唇皮。</div>
</p><p style="text-indent:0em" class="lg-abnormal"><div class='lg-row'>少林面處皆壁，韶陽普字為門；問我雪關何據？杖頭點破乾坤。</div>
</p><p style="text-indent:0em" class="lg-abnormal"><div class='lg-row'>布袋打開沒口，缽盂洗淨安唇；咬破廬陵一粒，果然價重千斤。</div>
</p><p style="text-indent:0em" class="lg-abnormal"><div class='lg-row'>盡道掀翻窠臼，許多賣弄精魂；捏殺獼猴無影，海門迸出紅輪。</div>
</p><p style="text-indent:0em" class="lg-abnormal"><div class='lg-row'>口闊吞乾滄海，膽大裂破虛空；鍊就銅頭鐵額，穿過虎穴魔宮。</div>
</p><p style="text-indent:0em" class="lg-abnormal"><div class='lg-row'>好箇路頭入處，風流出自當家；種菊非關對酒，愛蓮誰道貪花？</div>
</p><p style="text-indent:0em" class="lg-abnormal"><div class='lg-row'>水底魚群畫影，空中鳥跡旋風；知盡行藏顯晦，居家常在途中。</div>
</p><p style="text-indent:0em" class="lg-abnormal"><div class='lg-row'>鐵石道人肝膽，雲霞野老衣裳；骨氣三分勁挺，心花一片柔颺。</div>
</p><p style="text-indent:0em" class="lg-abnormal"><div class='lg-row'>萬壑水聲迸瀉，千峰雲意駢行；禪界雖然無欲，佛心叵耐多情。</div>
</p><p style="text-indent:0em" class="lg-abnormal"><div class='lg-row'>鴈陣遙分兄弟，蜂窠不亂臣王；知盡妙明傷觸，恰好隨圓逐方。</div>
</p><p style="text-indent:0em" class="lg-abnormal"><div class='lg-row'>世味如人嚼蠟，塵緣似馬過橋；萬事燈前弄影，一場鬧熱元宵。</div>
</p><p style="text-indent:0em" class="lg-abnormal"><div class='lg-row'>燕市霜蹄電走，吳門雪練光飛；秪在虛堂矚聽，梯山航海人歸。</div>
</p><p style="text-indent:0em" class="lg-abnormal"><div class='lg-row'>苦樂場中觀劇，榮枯夢裏看花；玉琢不移堅潤，金烹愈見精華。</div>
</p><p style="text-indent:0em" class="lg-abnormal"><div class='lg-row'>雨過荷翻翠蓋，風來蟬送瑤琴；六月綠何無暑？涼生雪膽冰心。</div>
</p><p style="text-indent:0em" class="lg-abnormal"><div class='lg-row'>養女還同靈照，沈財不學龐公；佛體嫌他白淨，禪心愛殺赤窮。</div>
</p><p style="text-indent:0em" class="lg-abnormal"><div class='lg-row'>曲磴遙峰數里，斷橋流水三灣；有鳥來啼竹院，無人閒殺花關。</div>
</p></div>
<div class='div-other'><a id='mulu256' />
<p class='h2'>拜壽昌老和尚七十榮壽<span class='note-inline'>(博山)</span></p><p style="text-indent:0em" class="lg-abnormal"><div class='lg-row'>壽昌之壽壽非生，腦後眉拖雪萬莖；坐斷須彌渾不露，願留一半上丹青。</div>
</p><p style="text-indent:0em" class="lg-abnormal"><div class='lg-row'>圓明何處非慈照？萬里真光遍界該；倘許僧堂前覿面，銅頭鐵額撞關來。</div>
</p><p style="text-indent:0em" class="lg-abnormal"><div class='lg-row'>祖道凌遲幾百秋，祖今法海漲洪流；兒孫無計酬恩力，手挽銀河灌鐵牛。</div>
</p><p style="text-indent:0em" class="lg-abnormal"><div class='lg-row'>大好山中無剩語，相將雨織共煙耕；逢僧若問西來意，笑指庭花換眼睛。</div>
</p><p style="text-indent:0em" class="lg-abnormal"><div class='lg-row'>空中寶蓋誰持獻？海底珊瑚自湧來；我欲散花為供養，春風優缽滿庭開。</div>
</p></div>
<div class='div-other'><a id='mulu257' />
<p class='h2'>謝峰頂和尚惠餅</p><p style="text-indent:0em" class="lg-abnormal"><div class='lg-row'>一箇二箇千萬箇，紅爐煆出玉團欒；雖然不入雲門數，腦後圓光遍界謾。</div>
</p></div>
<div class='div-other'><a id='mulu258' />
<p class='h2'>呈方丈和尚</p><p style="text-indent:0em" class="lg-abnormal"><div class='lg-row'>生鐵鑄錘安虎膽，黃金烹汁淬龍泉；虛空不掛針鋒路，無限春風透鼻尖。</div>
</p></div>
<div class='div-other'><a id='mulu259' />
<p class='h2'>開關偈</p><p style="text-indent:0em" class="lg-abnormal"><div class='lg-row'>劈破青山春水流，百花攢出繡紅毬；如今大散門開也，笑轉雲門六不收。</div>
</p></div>
<div class='div-other'><a id='mulu260' />
<p class='h2'>送座元知非兄入堂結制</p><p style="text-indent:0em" class="lg-abnormal"><div class='lg-row'>多子塔前分半座，今朝隨例也攀條；輕輕按下雲頭看，萬派千流到海潮。</div>
</p></div>
<div class='div-other'><a id='mulu261' />
<p class='h2'>送悅眾玄鏡兄</p><p style="text-indent:0em" class="lg-abnormal"><div class='lg-row'>眾裏悅人無不喜，賓中作主自相親；踢開萬丈澄潭水，一串穿來透網鱗。</div>
</p></div>
<div class='div-other'><a id='mulu262' />
<p class='h2'>壽陳景陽居士六十</p><p style="text-indent:0em" class="lg-abnormal"><div class='lg-row'>頂天立地志何雄？要解拏煙更捉風；把住眉毛無滲漏，虛空抖碎浪千重。</div>
</p></div>
<div class='div-other'><a id='mulu263' />
<p class='h2'>示觀一上人</p><p style="text-indent:0em" class="lg-abnormal"><div class='lg-row'>箇中一句若為觀，豎起青天逼面寒；萬仞須彌推得倒，笑騎鐵馬上長安。</div>
</p></div>
<div class='div-other'><a id='mulu264' />
<p class='h2'>寄千頃無擇菴主</p><p style="text-indent:0em" class="lg-abnormal"><div class='lg-row'>放行把住知機紐，活捉生擒弄爪牙；惜取眉毛渾不見，面門優缽夜開花。</div>
</p></div>
<div class='div-other'><a id='mulu265' />
<p class='h2'>贈徑山菴主</p><p style="text-indent:0em" class="lg-abnormal"><div class='lg-row'>彌陀一句活冤家，土面灰頭拶著他；今日拋教千里外，眼中爭肯屑金沙。</div>
</p></div>
<div class='div-other'><a id='mulu266' />
<p class='h2'>贈覺空上人</p><p style="text-indent:0em" class="lg-abnormal"><div class='lg-row'>誰向空中安覺字？石人顛酒罵瞿曇；春風把定閒拋擲，賣弄前三與後三。</div>
</p></div>
<div class='div-other'><a id='mulu267' />
<p class='h2'>送雪航洞然二禪友入關</p><p style="text-indent:0em" class="lg-abnormal"><div class='lg-row'>樓閣重開又閉門，百城煙水笑鯨吞；先師爐韝從頭試，期爾入酬莫大恩。</div>
</p></div>
<div class='div-other'><a id='mulu268' />
<p class='h2'>示鄭姇尹居士</p><p style="text-indent:0em" class="lg-abnormal"><div class='lg-row'>纔涉思量便落窩，心如墻壁絕捫摩；神龍攪動香河水，真箇無風起白波。</div>
</p></div>
<div class='div-other'><a id='mulu269' />
<p class='h2'>示鄭立生居士</p><p style="text-indent:0em" class="lg-abnormal"><div class='lg-row'>萬境虛閒不繫心，入門轉見此中深；靈樞撥動真關捩，透脫無依自在人。</div>
</p></div>
<div class='div-other'><a id='mulu270' />
<p class='h2'>示劉出子居士</p><p style="text-indent:0em" class="lg-abnormal"><div class='lg-row'>萬法齊歸此正宗，箇中玄妙不同同；掀翻本有根源看，始信仙人欠一通。</div>
</p></div>
<div class='div-other'><a id='mulu271' />
<p class='h2'>題鄭是則居士書金剛經</p><p style="text-indent:0em" class="lg-abnormal"><div class='lg-row'>萬花谷裏藏春色，百草頭邊放寶光；舜若毫端書不倦，本無一字是金剛。</div>
</p></div>
<div class='div-other'><a id='mulu272' />
<p class='h2'>贈余得之居士</p><p style="text-indent:0em" class="lg-abnormal"><div class='lg-row'>以魯得之成一貫，真誠辦道譬登山；千峰頂上高閒眼，始信毫端宇宙寬。</div>
</p></div>
<div class='div-other'><a id='mulu273' />
<p class='h2'>贈余皋卿居士</p><p style="text-indent:0em" class="lg-abnormal"><div class='lg-row'>得禪之髓入圓明，真箇如龍借水行；有問西來何意旨？皋陶元是帝堯卿。</div>
</p></div>
<div class='div-other'><a id='mulu274' />
<p class='h2'>雪中</p><p style="text-indent:0em" class="lg-abnormal"><div class='lg-row'>法身凍煞無遮蓋，帶雪和煙更活埋；一脈生機全薦得，果然豆爆出寒灰。</div>
</p><p style="text-indent:0em" class="lg-abnormal"><div class='lg-row'>冰山雪洞都推倒，立盡孤雲道眼高；明月蘆花猶不似，靈雲錯認是夭桃。</div>
</p><p style="text-indent:0em" class="lg-abnormal"><div class='lg-row'>色映梅花不帶塵，冰條別種一枝春；誰同仰嶠看獅子？除是能過此色人。</div>
</p></div>
<div class='div-other'><a id='mulu275' />
<p class='h2'>示羅峰侍者祝髮</p><p style="text-indent:0em" class="lg-abnormal"><div class='lg-row'>當央除去周羅結，為表人天大丈夫；勇健事難今<span class='corr'>已</span>做，輪王親與髻中珠。</div>
</p></div>
<div class='div-other'><a id='mulu276' />
<p class='h2'>示無知禪人</p><p style="text-indent:0em" class="lg-abnormal"><div class='lg-row'>我號無知君有知，有無那箇得便宜；果然妙極無知處，狹路逢渠笑展眉。</div>
</p></div>
<div class='div-other'><a id='mulu277' />
<p class='h2'>為義公法師</p><p style="text-indent:0em" class="lg-abnormal"><div class='lg-row'>舌本翻瀾義貫花，可如長水見瑯琊；笑揮麈底清風起，無語猶聞說法華。</div>
</p></div>
<div class='div-other'><a id='mulu278' />
<p class='h2'>寄宋化卿居士</p><p style="text-indent:0em" class="lg-abnormal"><div class='lg-row'>五雲法道垂垂絕，此日憑君續一絲；般若心光無不照，轉天旋地走盤珠。</div>
</p></div>
<div class='div-other'><a id='mulu279' />
<p class='h2'>與在茲禪人</p><p style="text-indent:0em" class="lg-abnormal"><div class='lg-row'>從來牧慣這牛兒，放出收回信在茲；多少時人調不熟，秪緣業識縱難羈。</div>
</p></div>
<div class='div-other'><a id='mulu280' />
<p class='h2'>與華亭錢機山相國<span class='note-inline'>(虎跑)</span></p><p style="text-indent:0em" class="lg-abnormal"><div class='lg-row'>依稀一線露風光，入處繇來遠近忘；百八念珠穿<span class='corr'>卻</span>串，蓴鱸真箇出松江。</div>
</p></div>
<div class='div-other'><a id='mulu281' />
<p class='h2'>與馮際明水部</p><p style="text-indent:0em" class="lg-abnormal"><div class='lg-row'>一片湖光映座清，此心對越即瑤京；衣裾自有神珠在，照見河山萬朵晴。</div>
</p></div>
<div class='div-other'><a id='mulu282' />
<p class='h2'>與錢瑞星太史</p><p style="text-indent:0em" class="lg-abnormal"><div class='lg-row'>石頭路滑不驚難，舉步先吞煙水乾；夜半扶笻遊嶽頂，海門日出湧金盤。</div>
</p></div>
<div class='div-other'><a id='mulu283' />
<p class='h2'>與洪清遠中丞</p><p style="text-indent:0em" class="lg-abnormal"><div class='lg-row'>大事原從大發揮，經綸妙手即圓機；蓮臺不是閒階級，也要心空及第歸。</div>
</p></div>
<div class='div-other'><a id='mulu284' />
<p class='h2'>與錢從卓憲副</p><p style="text-indent:0em" class="lg-abnormal"><div class='lg-row'>表表神姿王木雞，心花一瓣自雲棲；舌尖吐出彌陀佛，好眼無沙刮甚鎞。</div>
</p></div>
<div class='div-other'><a id='mulu285' />
<p class='h2'>與聞子將居士</p><p style="text-indent:0em" class="lg-abnormal"><div class='lg-row'>彌天秪服安公秀，四海爭高鑿齒名；千尺寒松抽石筍，透關人不讓登瀛。</div>
</p></div>
<div class='div-other'><a id='mulu286' />
<p class='h2'>與嚴印持居士</p><p style="text-indent:0em" class="lg-abnormal"><div class='lg-row'>不將隻字換紅鵝，詞苑人欣寫貝多；學海波瀾都吸盡，西江滴水起洪波。</div>
</p></div>
<div class='div-other'><a id='mulu287' />
<p class='h2'>與周朗垣中翰</p><p style="text-indent:0em" class="lg-abnormal"><div class='lg-row'>不種青蓮向綠漪，慣從紅燄發靈枝；閻浮捏聚毫端上，風起池塘亂柳絲。</div>
</p></div>
<div class='div-other'><a id='mulu288' />
<p class='h2'>與翁水因大參</p><p style="text-indent:0em" class="lg-abnormal"><div class='lg-row'>才高不作啖名郎，簪紱場中放寶光；折箸為君聊一攪，神龍得水是家鄉。</div>
</p></div>
<div class='div-other'><a id='mulu289' />
<p class='h2'>與李仲休鹺伯</p><p style="text-indent:0em" class="lg-abnormal"><div class='lg-row'>老僧好殺語驚人，君太生機活羽鱗；殺活頓教成一命，風柯月渚詠天真。</div>
</p></div>
<div class='div-other'><a id='mulu290' />
<p class='h2'>與顧霖調居士</p><p style="text-indent:0em" class="lg-abnormal"><div class='lg-row'>當機一語便驚疑，豆爆寒灰豈待期？鐵橛花開春滿樹，渠儂相見笑揚眉。</div>
</p></div>
<div class='div-other'><a id='mulu291' />
<p class='h2'>與姚有僕孝廉</p><p style="text-indent:0em" class="lg-abnormal"><div class='lg-row'>開皇姚宋皆知佛，鴻業曾欺岱華高；選佛選官齊喝彩，姓劉原是卯金刀。</div>
</p></div>
<div class='div-other'><a id='mulu292' />
<p class='h2'>與朱夏朔孝廉</p><p style="text-indent:0em" class="lg-abnormal"><div class='lg-row'>橋上行人橋下水，倒看無影樹蕭森；指端響發千年調，始信淵明獨解琴。</div>
</p></div>
<div class='div-other'><a id='mulu293' />
<p class='h2'>與錢淇水州牧</p><p style="text-indent:0em" class="lg-abnormal"><div class='lg-row'>相逢二十年前事，今日鬚眉各自皤；滿地風濤無處避，奈君尋著岸頭何？</div>
</p></div>
<div class='div-other'><a id='mulu294' />
<p class='h2'>與吳心石使君</p><p style="text-indent:0em" class="lg-abnormal"><div class='lg-row'>遺愛爭摩碑上字，清名難損此壺冰；眼前莫使愁魔逼，一段風光自兀騰。</div>
</p></div>
<div class='div-other'><a id='mulu295' />
<p class='h2'>與沈澤民居士</p><p style="text-indent:0em" class="lg-abnormal"><div class='lg-row'>胸吞雲夢未為奇，撞倒須彌更與搥；傾峽不存元字腳，曹娥江上好題碑。</div>
</p></div>
<div class='div-other'><a id='mulu296' />
<p class='h2'>與鄒孝直居士</p><p style="text-indent:0em" class="lg-abnormal"><div class='lg-row'>吹律易回寒谷暖，騎驢難覓雪中詩；生涯一段憑何得？搔癢元來秪自知。</div>
</p></div>
<div class='div-other'><a id='mulu297' />
<p class='h2'>與俞企延居士</p><p style="text-indent:0em" class="lg-abnormal"><div class='lg-row'>一重疑剝一重疑，竹籜逢春解盡衣；知道家山風景好，高眠無事掩柴扉。</div>
</p></div>
<div class='div-other'><a id='mulu298' />
<p class='h2'>與嚴子岸居士</p><p style="text-indent:0em" class="lg-abnormal"><div class='lg-row'>指月其如月指何？忘筌人解唱漁歌；華亭船子拋橈笑，不顧金鱗躍甚波。</div>
</p></div>
<div class='div-other'><a id='mulu299' />
<p class='h2'>與陸文垓居士</p><p style="text-indent:0em" class="lg-abnormal"><div class='lg-row'>道人風骨天然秀，想見冰壺徹底清；彈指便將心事了，不留公案待來生。</div>
</p></div>
<div class='div-other'><a id='mulu300' />
<p class='h2'>與洪載之孝廉</p><p style="text-indent:0em" class="lg-abnormal"><div class='lg-row'>翩翩鵲起舊詞林，寶藏從來溢美珍；會得當年龍猛旨，水盂傾覆不留鍼。</div>
</p></div>
<div class='div-other'><a id='mulu301' />
<p class='h2'>與洪原明居士</p><p style="text-indent:0em" class="lg-abnormal"><div class='lg-row'>千金聲價購雞林，爭肯輕拋衣裏珍？悟到至文無隻字，笑從人乞頂門針。</div>
</p></div>
<div class='div-other'><a id='mulu302' />
<p class='h2'>與許瑤房節推</p><p style="text-indent:0em" class="lg-abnormal"><div class='lg-row'>天樹璚葩吐早芬，楚山人盡望龍雲；婆心為甚拈花笑？寶印全彰無字文。</div>
</p></div>
<div class='div-other'><a id='mulu303' />
<p class='h2'>與柴雲倩孝廉</p><p style="text-indent:0em" class="lg-abnormal"><div class='lg-row'>澄心聽法入圓通，萬戶千門洞啟中；此事真如龍得水，一杯釀雨起長虹。</div>
</p></div>
<div class='div-other'><a id='mulu304' />
<p class='h2'>與錢公積孝廉</p><p style="text-indent:0em" class="lg-abnormal"><div class='lg-row'>什方門下良駒疾，不假蟻封試捷蹄；萬里蹋翻無寸草，笑收鞭影日斜西。</div>
</p></div>
<div class='div-other'><a id='mulu305' />
<p class='h2'>與黃海岸居士</p><p style="text-indent:0em" class="lg-abnormal"><div class='lg-row'>天下爭傳姓秤人，豈教虛兩博全斤？玉泉長老雖高曠，一喝逢君不敢伸。</div>
</p></div>
<div class='div-other'><a id='mulu306' />
<p class='h2'>與沈彥威中丞</p><p style="text-indent:0em" class="lg-abnormal"><div class='lg-row'>出則將兮入則相，祖庭原是鳳麟才；疑情一決金剛劍，無限心花石壁開。</div>
</p></div>
<div class='div-other'><a id='mulu307' />
<p class='h2'>與沈則平居士<span class='note-inline'>(吳江人)</span></p><p style="text-indent:0em" class="lg-abnormal"><div class='lg-row'>居常以此為遭毒，發憤終須做箇穿；請向定盤星上看，許多漏落在中邊。</div>
</p></div>
<div class='div-other'><a id='mulu308' />
<p class='h2'>與周元湛文學</p><p style="text-indent:0em" class="lg-abnormal"><div class='lg-row'>重門深入好旋身，盤踞千峰線路親；指顧風雷皆我物，乾坤獨住不容鄰。</div>
</p></div>
<div class='div-other'><a id='mulu309' />
<p class='h2'>與錢仙巢比部</p><p style="text-indent:0em" class="lg-abnormal"><div class='lg-row'>一接光風愛語親，決疑須是入疑深；若然平反心無怍，此即慈航得手人。</div>
</p></div>
<div class='div-other'><a id='mulu310' />
<p class='h2'>與佘周生參戎</p><p style="text-indent:0em" class="lg-abnormal"><div class='lg-row'>兩世親標護法幢，大緣端不落尋常；夢回霜月簾前曉，覿面堂堂見寶王。</div>
</p></div>
<div class='div-other'><a id='mulu311' />
<p class='h2'>與李煙客孝廉</p><p style="text-indent:0em" class="lg-abnormal"><div class='lg-row'>曹谿原是家山境，君到能知路近遙；拼箇軟綿無氣力，翻身一箭貫雙雕。</div>
</p></div>
<div class='div-other'><a id='mulu312' />
<p class='h2'>與亦非石頭侍者<span class='note-inline'>(別字渠菴)</span></p><p style="text-indent:0em" class="lg-abnormal"><div class='lg-row'>天生決裂奇男子，兀地如愚細汰陶；驀把石頭菴撞倒，老翁笑為製雲袍。</div>
</p></div>
<div class='div-other'><a id='mulu313' />
<p class='h2'>與余未也居士</p><p style="text-indent:0em" class="lg-abnormal"><div class='lg-row'>八尺龍媒非是馬，什方門下弄蹄遊；一迴收轉閒拴索，異類風光得自繇。</div>
</p></div>
<div class='div-other'><a id='mulu314' />
<p class='h2'>與康藍田居士</p><p style="text-indent:0em" class="lg-abnormal"><div class='lg-row'>齋僧無米向鄰賒，甘贄當年願更奢；撞著南泉鍋打破，將何手段補吒沙？</div>
</p></div>
<div class='div-other'><a id='mulu315' />
<p class='h2'>與蓮居新伊法師</p><p style="text-indent:0em" class="lg-abnormal"><div class='lg-row'>曾與章安為弟子，義通性相貫千花；良遂敲門心忽肯，始知禪講不分家。</div>
</p></div>
<div class='div-other'><a id='mulu316' />
<p class='h2'>與徐太玉太史</p><p style="text-indent:0em" class="lg-abnormal"><div class='lg-row'>倏然屏處何清課？冷坐焚香踞竹床；水到源頭千頃碧，箇中擇乳想鵝王。</div>
</p></div>
<div class='div-other'><a id='mulu317' />
<p class='h2'>與徐獨往兵曹</p><p style="text-indent:0em" class="lg-abnormal"><div class='lg-row'>一雙碧眼驗純疵，信是波斯別寶胡；豎入橫趨應有作，何人過水倒騎驢？</div>
</p></div>
<div class='div-other'><a id='mulu318' />
<p class='h2'>與沈何山大司寇</p><p style="text-indent:0em" class="lg-abnormal"><div class='lg-row'>反手為琵<span class='corr'>卻</span>手琶，康昆崙意亂如麻；妙音誰解空中發？心法相忘指不差。</div>
</p></div>
<div class='div-other'><a id='mulu319' />
<p class='h2'>與淨慈寺住持</p><p style="text-indent:0em" class="lg-abnormal"><div class='lg-row'>六橋雙塔湖南寺，水榭山房畫裏居；君與千巖為領袖，其中師表事何如？</div>
</p></div>
<div class='div-other'><a id='mulu320' />
<p class='h2'>與王大含孝廉</p><p style="text-indent:0em" class="lg-abnormal"><div class='lg-row'>一微涉動頹山勢，要見心如墻壁人；衣線迸開無罅縫，珠迴玉轉好時辰。</div>
</p></div>
<div class='div-other'><a id='mulu321' />
<p class='h2'>與蔡密汝光祿</p><p style="text-indent:0em" class="lg-abnormal"><div class='lg-row'>密在汝邊親切句，分明漩澓合曹谿；千枝萬派歸源後，擲<span class='corr'>卻</span>溫郎照怪犀。</div>
</p></div>
<div class='div-other'><a id='mulu322' />
<p class='h2'>與張二無文宗<span class='note-inline'>(妙行)</span></p><p style="text-indent:0em" class="lg-abnormal"><div class='lg-row'>聖見凡情兩不羈，空中木馬步如飛；此時更有收鞭手，妙在舒徐宛轉機。</div>
</p></div>
<div class='div-other'><a id='mulu323' />
<p class='h2'>與董爾基文學</p><p style="text-indent:0em" class="lg-abnormal"><div class='lg-row'>入道還須心似鐵，急追本有莫忘疲；一迴揣出虛空骨，把斷關津更是誰？</div>
</p></div>
<div class='div-other'><a id='mulu324' />
<p class='h2'>與珂雪禪友</p><p style="text-indent:0em" class="lg-abnormal"><div class='lg-row'>貫休能畫復能詩，跡落風騷品格奇；<span class='corr'>卻</span>被石霜追上壁，此心從此有人知。</div>
</p></div>
<div class='div-other'><a id='mulu325' />
<p class='h2'>寄劉胤平太史</p><p style="text-indent:0em" class="lg-abnormal"><div class='lg-row'>金馬從多稱吏隱，緋衣豈故墮凡胎？何年相訪空山裏？壁上高僧喚出來。</div>
</p></div>
<div class='div-other'><a id='mulu326' />
<p class='h2'>慧禪人掩骼求偈</p><p style="text-indent:0em" class="lg-abnormal"><div class='lg-row'>活人收拾死人骸，惹得蒼天笑助哀；翻憶當年臨濟老，將人無故帶生埋。</div>
</p></div>
<div class='div-other'><a id='mulu327' />
<p class='h2'>似鄒仲錫居士</p><p style="text-indent:0em" class="lg-abnormal"><div class='lg-row'>光風未面即遙披，麈次相逢率爾時；雲在山兮舒卷意，此情君似不難知。</div>
</p></div>
<div class='div-other'><a id='mulu328' />
<p class='h2'>送我空監院回秣陵</p><p style="text-indent:0em" class="lg-abnormal"><div class='lg-row'>慈愛於人春不去，謙和接物暑生涼；心光廓照如霜月，千里相看共一堂。</div>
</p></div>
<div class='div-other'><a id='mulu329' />
<p class='h2'>與密印禪友</p><p style="text-indent:0em" class="lg-abnormal"><div class='lg-row'>兩度相逢鬢更蒼，浮圖幾處盡恢張；何如壁立孤峰頂，笑月眠雲石作床。</div>
</p></div>
<div class='div-other'><a id='mulu330' />
<p class='h2'>答董玄宰大宗伯</p><p style="text-indent:0em" class="lg-abnormal"><div class='lg-row'>大海紅塵撲地飛，隨流須得截流機；笑穿軒冕場中過，抖擻千年火浣衣。</div>
</p></div>
<div class='div-other'><a id='mulu331' />
<p class='h2'>答蘭谿令吳雪崖</p><p style="text-indent:0em" class="lg-abnormal"><div class='lg-row'>蓮花偏愛泥中出，可是居官不染心；筆底棒頭開活眼，放光何必在祗林？</div>
</p></div>
<div class='div-other'><a id='mulu332' />
<p class='h2'>與馬半邡中丞</p><p style="text-indent:0em" class="lg-abnormal"><div class='lg-row'>衣內明珠不覆藏，揭開底蘊放真光；從來把定乾坤手，正好籌邊佐廟堂。</div>
</p></div>
<div class='div-other'><a id='mulu333' />
<p class='h2'>與洪鳴南文學</p><p style="text-indent:0em" class="lg-abnormal"><div class='lg-row'>話頭原是金剛劍，一句全提識浪枯；衣縫迸開珠忽露，分明捉倒赤鬚胡。</div>
</p></div>
<div class='div-other'><a id='mulu334' />
<p class='h2'>訊張莂公孝廉</p><p style="text-indent:0em" class="lg-abnormal"><div class='lg-row'>曾遊瀛博兩山來，不隔羅浮夢裏梅；近日人傳消息至，吟風嘯月鳳凰臺。</div>
</p></div>
<div class='div-other'><a id='mulu335' />
<p class='h2'>山居</p><p style="text-indent:0em" class="lg-abnormal"><div class='lg-row'>柏子長燒香滿爐，磐陀坐聽鳥聲呼；瑞巖不識菴中主，剛要惺惺喚醒渠。</div>
</p><p style="text-indent:0em" class="lg-abnormal"><div class='lg-row'>龍山客到便移菴，拽尾靈龜我不堪；混眾獨居皆可意，白雲深處又封關。</div>
</p><p style="text-indent:0em" class="lg-abnormal"><div class='lg-row'>幾樹膚紅山果熟，一條白練瀑泉飛；道人不到忘心境，遏捺如何息得機？</div>
</p><p style="text-indent:0em" class="lg-abnormal"><div class='lg-row'>剩栽多福門前竹，笑指南泉夢裏花；不了目前差別事，果然惑障翳塵沙。</div>
</p><p style="text-indent:0em" class="lg-abnormal"><div class='lg-row'>怪道亂傳梅子熟，青苔滑動口唇皮；松花落盡荷衣破，露出常公兩朵眉。</div>
</p><p style="text-indent:0em" class="lg-abnormal"><div class='lg-row'>泉石獨饒清供好，煙嵐竹樹畫圖開；從來身在千峰裏，長嘯高歌歸去來。</div>
</p><p style="text-indent:0em" class="lg-abnormal"><div class='lg-row'>熱鬧門庭饒一著，幽深境界占三分；蒼松白石容高臥，隔斷紅塵遍是雲。</div>
</p><p style="text-indent:0em" class="lg-abnormal"><div class='lg-row'>出處<span class='corr'>已</span>安吾定分，鼻繩終不為人牽；柴門兩片開還閉，好結青山未了緣。</div>
</p></div></div>
<p class='juan'>雪關禪師語錄卷之十一終</p>
</div><!-- end of div[@id='body'] -->
</body></html>