<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu445' />
<p class='juan'>雪關禪師語錄卷之十三</p><p class="byline">門人成巒錄</p><p class="byline">法孫開詗編</p>
<div class='div-other'>
<p class='h1'>詩</p>
<div class='div-other'><a id='mulu446' />
<p class='h2'>山行</p><p style="text-indent:0em" class="lg-abnormal"><div class='lg-row'>孤笻無事遶林行，高樹涼風細細生；天遠望窮雲落片，山空坐徹水流聲。竹窗幽放茶煙出，石几香飄柏子清；秖此一間風味足，幾人能得此中情？</div>
</p></div>
<div class='div-other'><a id='mulu447' />
<p class='h2'>懷李龍石使君</p><p style="text-indent:0em" class="lg-abnormal"><div class='lg-row'>當年為郡握銅符，臨政猶參狗子無；<span class='corr'>已</span>羡急流能勇退，直趨大道絕迂徐。飽餐香飯圍麟趾，夢想春帆過蠡湖；杖笠欲尋衡岳頂，因君重訪鳳山廬。</div>
</p></div>
<div class='div-other'><a id='mulu448' />
<p class='h2'>和大司馬林季翀韻</p><p style="text-indent:0em" class="lg-abnormal"><div class='lg-row'>尊貴猶嫌落聖胎，摩尼圓轉不須猜；律回寒谷葭先動，水到春池月自來。萬象發揮月鏡淨，微塵剖破瑞蓮開；如今火宅水清甚，穿過龍樓登鳳臺。</div>
</p></div>
<div class='div-other'><a id='mulu449' />
<p class='h2'>寄問卿余集生</p><p style="text-indent:0em" class="lg-abnormal"><div class='lg-row'>煙水南詢新得意，道人格外最相親；俊機不下摩霄鶻，活句爭誇透網鱗。佛本即心誰具眼？身通是膽我何人？關津把斷從君過，趁出青原一角麟。</div>
</p></div>
<div class='div-other'><a id='mulu450' />
<p class='h2'>贈慧山上人</p><p style="text-indent:0em" class="lg-abnormal"><div class='lg-row'>家風不愧嶺南能，道行相傳海內僧；負米懶融供眾飽，栽松道者續傳燈。曾聞插草成藂席，可是拈花繼上乘；拶倒慧山高萬仞，蒿枝痛喫當烏藤。</div>
</p></div>
<div class='div-other'><a id='mulu451' />
<p class='h2'>寄陳旻昭文學</p><p style="text-indent:0em" class="lg-abnormal"><div class='lg-row'>列艘香花蠡左迎，遠來特地見真誠；無邊佛事渾如夢，這段慈緣度盡生。山谷聞巖桂馥，子韶誤聽夜蛙聲；猶疑君會先師意，躍山華鯨江水清。</div>
</p></div>
<div class='div-other'><a id='mulu452' />
<p class='h2'>寄徐六石郡伯</p><p style="text-indent:0em" class="lg-abnormal"><div class='lg-row'>香臺夙昔道緣深，憑軾重來祗樹林；世事可堪開笑口，微言不覺豁清襟。千僧飽此伊蒲飯，半偈真如伏藏金；許大夢場公醒否？何妨長過白雲岑？</div>
</p></div>
<div class='div-other'><a id='mulu453' />
<p class='h2'>送宗妙禪友遠遊</p><p style="text-indent:0em" class="lg-abnormal"><div class='lg-row'>壯歲參禪眾獨先，曾經鐵脊夜撐天；幾迴水雪心俱冷，一領雲霞衣欲穿。此去謾尋峰頂住，再來還我過關錢；行藏舒卷隨君意，好整袈裟裏大千。</div>
</p></div>
<div class='div-other'><a id='mulu454' />
<p class='h2'>山居</p><p style="text-indent:0em" class="lg-abnormal"><div class='lg-row'>居山須是活埋人，法外相親別有鄰；大澤霧深方隱豹，頂門角動始驚麟。不嫌鼓鑄經魔隊，也愛高閒邁客塵；耕遍霜畦多種菊，難齊春草目前新。</div>
</p></div>
<div class='div-other'><a id='mulu455' />
<p class='h2'>寄文宗陳雲怡</p><p style="text-indent:0em" class="lg-abnormal"><div class='lg-row'>煙水盤桓<span class='corr'>已</span>隔年，梅花院角又爭妍；至人不浪遊方內，真我常如對面前。吸盡西江駒出廄，接回巖上樹參天；無邊三昧毫端現，參飽之時懶說禪。</div>
</p></div>
<div class='div-other'><a id='mulu456' />
<p class='h2'>答袁稚圭明經</p><p style="text-indent:0em" class="lg-abnormal"><div class='lg-row'>大千總是一蒲團，雞肋何慚薄選官？宦轍秪憑心在道，禪床曾宿夢猶寒。浮生萍梗家無定，好手棋盤著未殘；佛性烏紗爭蓋<span class='corr'>卻</span>，門前路路透長安。</div>
</p></div>
<div class='div-other'><a id='mulu457' />
<p class='h2'>贈張澹如郡伯</p><p style="text-indent:0em" class="lg-abnormal"><div class='lg-row'>不是多生有道緣，歲除那到訪林泉；非關熊軾來探勝，為近猊床聽說禪。救世宰官原是佛，下車父老便呼天；南方人性如焦燄，甘露須教沃大千。</div>
</p></div>
<div class='div-other'><a id='mulu458' />
<p class='h2'>與李無垢居士</p><p style="text-indent:0em" class="lg-abnormal"><div class='lg-row'>不繇階級到門來，非鏡如何便說臺？問路石頭真滑腳，觀場木偶笑盈腮。呼名<span class='corr'>已</span>出溈山井，掩耳休聞清獻雷；一片秋光深且碧，寒巖更有雪開梅。</div>
</p></div>
<div class='div-other'><a id='mulu459' />
<p class='h2'>與錢沃心節推</p><p style="text-indent:0em" class="lg-abnormal"><div class='lg-row'>一肩春雨濕山輿，泉石清談樂有餘；宦海秪將蓮葉泛，公堂豈異象王居？巖花指點吾無隱，水影分明我是渠；此事目前君領荷，不須重問舁何豬？</div>
</p></div>
<div class='div-other'><a id='mulu460' />
<p class='h2'>雪中盧君常山人至</p><p style="text-indent:0em" class="lg-abnormal"><div class='lg-row'>不辭芒屩到瀛山，雪磴水巖帶濕攀；千佛從來留好地，諸天先許借禪關。目中形勝菴羅果，世界輿圖芥孔間；君到懸崖須撒手，英雄誰不此中還？</div>
</p></div>
<div class='div-other'><a id='mulu461' />
<p class='h2'>次韻酬鄭相國方水</p><p style="text-indent:0em" class="lg-abnormal"><div class='lg-row'>攀空起意漫成柯，縱到忘機落了窩；筋斗打翻猶未是，蒲團坐破更如何？三關莫問黃龍過，一字無煩白馬馱；誰道歸雲堂寂莫？老僧高臥碧嵯峨。</div>
</p></div>
<div class='div-other'><a id='mulu462' />
<p class='h2'>自壽</p><p style="text-indent:0em" class="lg-abnormal"><div class='lg-row'>藏身秪在白雲層，瘦骨如柴強兀騰；看破風光隨冷暖，老乾皮面帶霜水。當門齒落今重長，拖地眉生倒卓稜；我亦不知何歲月，浪從人說五旬登。</div>
</p></div>
<div class='div-other'><a id='mulu463' />
<p class='h2'>寄徐太王太史</p><p style="text-indent:0em" class="lg-abnormal"><div class='lg-row'>格外深譚喜有君，相看崱屴海峰雲；偶然擊竹原無悟，大率拈花豈屬文？珠在盤中光自轉，劍揮空裏跡何分？錢塘江上潮聲急，知我方知我不聞。</div>
</p></div>
<div class='div-other'><a id='mulu464' />
<p class='h2'>寄方肅之太史</p><p style="text-indent:0em" class="lg-abnormal"><div class='lg-row'>桐子青鷹何處飛？再來人換舊荷衣；官如白傅渾閒事，禪笑眉山落鈍機。軒冕多生游外護，箭鋒一句透重圍；先師指示無他語，覷破驢兮井亦非。</div>
</p></div>
<div class='div-other'><a id='mulu465' />
<p class='h2'>秋雨掩室書事</p><p style="text-indent:0em" class="lg-abnormal"><div class='lg-row'>靜依小閣手披經，門掩疏桐雨一庭；山葉落鳴秋磬響，江雲飛入曉峰青。階前行潦侵趺榻，座右黃花映膽瓶；清興不教枯坐盡，傍巖千樹有茆亭。</div>
</p></div>
<div class='div-other'><a id='mulu466' />
<p class='h2'>壽鄒南皋先生</p><p style="text-indent:0em" class="lg-abnormal"><div class='lg-row'>剛骨一生擔荷大，千斤擔子躡千尋；泰山高比擎天手，東海深如捧日心。空是家鄉容放鶴，松為知<span class='corr'>己</span>聽鳴琴；先生不是人間壽，長嘯超然越古今。</div>
</p></div>
<div class='div-other'><a id='mulu467' />
<p class='h2'>似總憲曹能始</p><p style="text-indent:0em" class="lg-abnormal"><div class='lg-row'>住山虛挂道人名，何意追從白傅盟？石鼓有緣思欲擊，天龍未許枉煩迎。身將到處雲為伴，面對高譚風自生；金粟堂前今咫尺，獅絃應聽不凡聲。</div>
</p></div>
<div class='div-other'><a id='mulu468' />
<p class='h2'>貽黃季常郡伯</p><p style="text-indent:0em" class="lg-abnormal"><div class='lg-row'>十二時辰便轉丸，爭教些子落瞞頇；道人頃刻無忘照，公事倉忙匹似閒。穿過花叢何礙葉？吸乾滄海握珠看；鍼鋒頭上通關捩，真是維摩作宰官。</div>
</p></div>
<div class='div-other'><a id='mulu469' />
<p class='h2'>留別林得山民部</p><p style="text-indent:0em" class="lg-abnormal"><div class='lg-row'>迸破衣間一線天，弄潮慣趁浪頭船；旋風千匝從空下，劈箭重圍透的先。月到窗前藏雪鷺，魚行水底動漪蓮；盡情說與君知得，脫<span class='corr'>卻</span>廉纖末句圓。</div>
</p></div>
<div class='div-other'><a id='mulu470' />
<p class='h2'>留別林文範太學</p><p style="text-indent:0em" class="lg-abnormal"><div class='lg-row'>爍破乾坤別有天，踏翻無底破蓬船；其人恍在水壺裏，此眼誰開藻鑑先？款乃聲中歌白雪，廣長舌上吐青蓮；莫教忘<span class='corr'>卻</span>來時路，好看真光一點圓。</div>
</p></div>
<div class='div-other'><a id='mulu471' />
<p class='h2'>留別黃可程文學</p><p style="text-indent:0em" class="lg-abnormal"><div class='lg-row'>高高崱屴似登天，君到如行陸地船；箇事可曾諳落處；此闈應見擅場先。蒲團鴻造千秋業，彩筆香飄四色蓮；秪在其中親履踐，何愁慧性不靈圓？</div>
</p></div>
<div class='div-other'><a id='mulu472' />
<p class='h2'>春日偕余集生居士訪金臺法師</p><p style="text-indent:0em" class="lg-abnormal"><div class='lg-row'>葛藤椿倒倩誰扶？笑問雲居舜老夫；照水不知遺雁影，看花也愛聽鶯呼。天教秀壁環靈氣，代有高標映哲圖；座上文忠能賞識，緇門今見此郎無。</div>
</p></div>
<div class='div-other'><a id='mulu473' />
<p class='h2'>白法師</p><p style="text-indent:0em" class="lg-abnormal"><div class='lg-row'>三十年前語笑稠，此生溫飽不曾謀；自從煙水分行腳，獨愛山居枕石頭。鵬背因風終得力，鳩瞗控地欲何求？銅肝鐵膽誰相似？喜到營泉締舊遊。</div>
</p></div>
<div class='div-other'><a id='mulu474' />
<p class='h2'>輓單傳上人</p><p style="text-indent:0em" class="lg-abnormal"><div class='lg-row'>邐迤行腳嶺南來，衲子丰標果俊哉；儘受病魔圍枕席，獨將正念炯靈臺。紙衣欲卸胞胎去，普化翻搖鈴鐸回；無縫塔前曾有問，春風吹散涅槃灰。</div>
</p></div>
<div class='div-other'><a id='mulu475' />
<p class='h2'>博山八景為鄭相國方水</p>
<div class='div-other'><a id='mulu476' />
<p class='h3'>卓錫泉</p><p style="text-indent:0em" class="lg-abnormal"><div class='lg-row'>天台卓菴日，應手靈泉沸；金山頂上嘗，可是此中味。</div>
</p></div>
<div class='div-other'><a id='mulu477' />
<p class='h3'>講經臺</p><p style="text-indent:0em" class="lg-abnormal"><div class='lg-row'>空生巖下坐，雨花落如霰；白馬未曾來，早<span class='corr'>已</span>傳經遍。</div>
</p></div>
<div class='div-other'><a id='mulu478' />
<p class='h3'>浴龍池</p><p style="text-indent:0em" class="lg-abnormal"><div class='lg-row'>龍馴風雨息，清水浸莓苔；坐石閒看慣，猿歸鹿又來。</div>
</p></div>
<div class='div-other'><a id='mulu479' />
<p class='h3'>棲鳳嶺</p><p style="text-indent:0em" class="lg-abnormal"><div class='lg-row'>石壁桐花落，山空小鳥飛；嶺頭霞色起，知是鳳來儀。</div>
</p></div>
<div class='div-other'><a id='mulu480' />
<p class='h3'>靈源橋</p><p style="text-indent:0em" class="lg-abnormal"><div class='lg-row'>雨過夜塘深，鸕鶿飛欲起；橋上望秋山，影倒流水裏。</div>
</p></div>
<div class='div-other'><a id='mulu481' />
<p class='h3'>禪那窟</p><p style="text-indent:0em" class="lg-abnormal"><div class='lg-row'>禪那即此窟，此窟即禪那；七箇蒲團破，依然蹉過多。</div>
</p></div>
<div class='div-other'><a id='mulu482' />
<p class='h3'>玉罏峰</p><p style="text-indent:0em" class="lg-abnormal"><div class='lg-row'>大地為洪罏，虛煙作沈水；借問未拈時，香風自何起？</div>
</p></div>
<div class='div-other'><a id='mulu483' />
<p class='h3'>金繩界</p><p style="text-indent:0em" class="lg-abnormal"><div class='lg-row'>界以金繩名，路自青荊上；坐斷孤峰人，不作恁麼想。</div>
</p></div></div>
<div class='div-other'><a id='mulu484' />
<p class='h2'>石倉園為曹能始大參賦</p>
<div class='div-other'><a id='mulu485' />
<p class='h3'>梅花館</p><p style="text-indent:0em" class="lg-abnormal"><div class='lg-row'>徑逐疏籬折，階緣眾石欹；春經寒色逼，消息露璚枝。</div>
</p></div>
<div class='div-other'><a id='mulu486' />
<p class='h3'>淼軒</p><p style="text-indent:0em" class="lg-abnormal"><div class='lg-row'>大地淼然觀，軒庭水漠漠；終日此中行，看誰不濕腳？</div>
</p></div></div>
<div class='div-other'><a id='mulu487' />
<p class='h2'>山居雜詠<span class='note-inline'>(十首)</span></p><p style="text-indent:0em" class="lg-abnormal"><div class='lg-row'>選石留人坐，拈花供佛龕；年來禪寂樂，不獨在蒲團。石壁看雲走，蘿龕抱月眠；橫行三界遍，坐擁十方圓。鳥來傳法語，天為雨新花；莫論玄中旨，相逢且喫茶。石上老藤花，風吹落澗水；山雨隔峰來，飛鳥一齊起。澄江無限碧，水底畫魚蹤；豈為臨淵羡？忘筌誰與同？水流巖答響，花發洞藏春；不曉居山趣，山中亦是塵。嫩鋤穿石筍，老摘墜藤瓜；雖是山居樂，平生口懶誇。樹匝峰千轉，崖飛瀑萬尋；到來非遯世，門徑自幽深。庭樹禽為宅，巖花蜂作糧；山僧居破院，與爾共風光。不羡簞瓢樂，聊耽丘壑清；柴乾谿水便，稱我住山情。</div>
</p></div>
<div class='div-other'><a id='mulu488' />
<p class='h2'>寄冢宰李西有</p><p style="text-indent:0em" class="lg-abnormal"><div class='lg-row'>西陵望有道人氣，起自西翁眉睫間；選佛選官都得了，葛巾野服看青山。</div>
</p></div>
<div class='div-other'><a id='mulu489' />
<p class='h2'>與中丞梅長翁</p><p style="text-indent:0em" class="lg-abnormal"><div class='lg-row'>全活一城人性命，從來太煞好心腸；如今打破魔軍隊，物外風塵總道場。</div>
</p></div>
<div class='div-other'><a id='mulu490' />
<p class='h2'>寄俞公遠居士</p><p style="text-indent:0em" class="lg-abnormal"><div class='lg-row'>瓦缶茆龕一箇燈，白雲為幔坐閒僧；夜來借問天邊月，曾到君前照未曾？</div>
</p></div>
<div class='div-other'><a id='mulu491' />
<p class='h2'>答李飛侯文學</p><p style="text-indent:0em" class="lg-abnormal"><div class='lg-row'>青蓮仙品落人間，何意巾車過雪關？相見不須施棒喝，夜深明月照花龕。</div>
</p></div>
<div class='div-other'><a id='mulu492' />
<p class='h2'>壽古德法師</p><p style="text-indent:0em" class="lg-abnormal"><div class='lg-row'>天台座下多靈吼，獨有章安辯絕群；今日雲棲真弟子，獅弦高調幾如君。</div>
</p></div>
<div class='div-other'><a id='mulu493' />
<p class='h2'>與劉和鶴居士<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>十年釣盡寒潭月，海晏波澄絕照時；今日金鱗休滯水，衝開鐵網浪頭飛。</div>
</p><p style="text-indent:0em" class="lg-abnormal"><div class='lg-row'>透出楞伽山頂路，和煙垂柳搭欄杆；因風寄語黃山谷，笑倒雲門花藥欄。</div>
</p></div>
<div class='div-other'><a id='mulu494' />
<p class='h2'>與荊扶宇給諫</p><p style="text-indent:0em" class="lg-abnormal"><div class='lg-row'>松杉夜氣清如許，借榻停車問法來；目盡秋空無數鷹，玄沙白紙為君裁。</div>
</p></div>
<div class='div-other'><a id='mulu495' />
<p class='h2'>輓半偈師</p><p style="text-indent:0em" class="lg-abnormal"><div class='lg-row'>紫柏冷香凝嫡血，化為蓮炬照千峰；而今擲下遼天杖，無限門人泣撫松。</div>
</p></div>
<div class='div-other'><a id='mulu496' />
<p class='h2'>詠三聖人圓</p><p style="text-indent:0em" class="lg-abnormal"><div class='lg-row'>一圈三點偶然分，誰道同途轍異痕？堪笑當年傅大士，衣衫冠履不成門。</div>
</p></div>
<div class='div-other'><a id='mulu497' />
<p class='h2'>送鄭相國方水先生北上<span class='note-inline'>(有引)</span></p><p style="margin-left:1em"><span class='note-inline'>(初秋予過淤上，公將俶裝北上，且先寄詩別予曰：「大甲之下是濱山，依稀破屋兩三間；聞公支傘過天漏，譬似楊岐雪滿關。」又曰：「吾出如雲度遠汀，歸雲堂下有雲停；雲歸雲出雲無意，萬古青天秪麼青。」按玉山舊誌，瀛山寺在石僧巖之北，有歸雲、十如等堂，為黃龍南公受業師所創，宋狀元汪文定公有〈歸雲堂詩〉，故宗伯及之，予句中亦酬唱也)</span>。</p>
<p style="text-indent:0em" class="lg-abnormal"><div class='lg-row'>一幅柴簾一掌菴，菴前爭擁好峰巒；年來偷得些兒懶，睡到三竿未放參。</div>
</p><p style="text-indent:0em" class="lg-abnormal"><div class='lg-row'>歸雲不似舊歸雲，片石巖堂草色紛；昨夜從龍閒出岫，雨淋破院濕禪裙。</div>
</p><p style="text-indent:0em" class="lg-abnormal"><div class='lg-row'>栽田博飯新家活，禪煞方知驗屎金；使得這頭牛<span class='corr'>已</span>熟，忙閒穿做一條心。</div>
</p></div>
<div class='div-other'><a id='mulu498' />
<p class='h2'>梅花菴為李乾二孝廉賦<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>萬樹千林驕雪色，幽姿素艷鬥瓊花；菴中有箇人如玉，絕勝林逋趣更<span class='corr'>佳</span>。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>無數水條壓檻香，膽瓶輸供禮空王；靈山信手曾拈起，漏洩東風笑飲光。</div>
</p></div>
<div class='div-other'><a id='mulu499' />
<p class='h2'>擁書樓為江邦玉居士賦</p><p style="text-indent:0em" class="lg-abnormal"><div class='lg-row'>四山駢坐擁書樓，翠匝飛檐澹作秋；大是主人能領略，點醒泉石盡風流。</div>
</p></div>
<div class='div-other'><a id='mulu500' />
<p class='h2'>禮雪峰禪師塔</p><p style="text-indent:0em" class="lg-abnormal"><div class='lg-row'>不識雪峰擔板漢，浪傳石卵爆重來；許多向塔傍偷眼，貪看蓮花臘月開。</div>
</p></div>
<div class='div-other'><a id='mulu501' />
<p class='h2'>洗耳泉<span class='note-inline'>(頑石菴五詠)</span></p><p style="text-indent:0em" class="lg-abnormal"><div class='lg-row'>不見根塵為汙物，何須巢許結心期？鹿群時下平分飲，樹杪瓢聲風倒吹。</div>
</p></div>
<div class='div-other'><a id='mulu502' />
<p class='h2'>聽經石</p><p style="text-indent:0em" class="lg-abnormal"><div class='lg-row'>水鳥風柯皆說法，豈應磊砢獨無情？若教聽眾頑如爾，定見桃花換眼睛。</div>
</p></div>
<div class='div-other'><a id='mulu503' />
<p class='h2'>此君菴</p><p style="text-indent:0em" class="lg-abnormal"><div class='lg-row'>青山放眼多狂客，玉版傳餐對宰官；多福門前千萬畝，秪應不許子猷看。</div>
</p></div>
<div class='div-other'><a id='mulu504' />
<p class='h2'>醉墨蕉</p><p style="text-indent:0em" class="lg-abnormal"><div class='lg-row'>誰分鷲嶺貝多樹？翻惜羊欣白練裙；記得寒山詩句好，笑書瀾漫到斜曛。</div>
</p></div>
<div class='div-other'><a id='mulu505' />
<p class='h2'>烏道門</p><p style="text-indent:0em" class="lg-abnormal"><div class='lg-row'>曲逕委蛇石作門，宛疑山鬼甃墻痕；莫教忘<span class='corr'>卻</span>來時路，一片雲橫洞口昏。</div>
</p></div>
<div class='div-other'><a id='mulu506' />
<p class='h2'>瀛山景</p>
<div class='div-other'><a id='mulu507' />
<p class='h3'>最上峰<span class='note-inline'>(此峰居中儼然尊貴，群峰環拱如畫屏然，故以最上名之。)</span></p><p style="text-indent:0em" class="lg-abnormal"><div class='lg-row'>不可往巔猶可往，毘盧絕頂那容窺；千巖萬壑都遊歷，始信中峰第一奇。</div>
</p></div>
<div class='div-other'><a id='mulu508' />
<p class='h3'>一指峰<span class='note-inline'>(在最上峰之右，芙蓉秀濯，若天龍之豎指頭。)</span></p><p style="text-indent:0em" class="lg-abnormal"><div class='lg-row'>西來大意憑渠說，壁上孤峰豎指頭；煙水百城都影現，善財猶自向南求。</div>
</p></div>
<div class='div-other'><a id='mulu509' />
<p class='h3'>紫雲峰<span class='note-inline'>(在一指峰右，常有紫色雲氣覆其頂，如幢蓋然。天將雨，此巔必先吐霧，雨即至。)</span></p><p style="text-indent:0em" class="lg-abnormal"><div class='lg-row'>白氣橫空藏道者，紫煙旋蓋聚高流；山僧誤並雙林姓，漫說雲黃即此丘。</div>
</p></div>
<div class='div-other'><a id='mulu510' />
<p class='h3'>撒手崖<span class='note-inline'>(出最上峰之下，峭壁插地陡不可攀，雖飛援亦不能捫也。)</span></p><p style="text-indent:0em" class="lg-abnormal"><div class='lg-row'>險布危分應有作，一迴撒手見巍峨；莫言尊貴猶嫌墮，倒看蒼松挂薜蘿。</div>
</p></div>
<div class='div-other'><a id='mulu511' />
<p class='h3'>寶鼎山<span class='note-inline'>(即殿後一岡，其體勢尊隆，望如鼎重，故以鎮寶命之宜耳！)</span></p><p style="text-indent:0em" class="lg-abnormal"><div class='lg-row'>四面霞蒸如鼎峙，千光花捧似臺垂；天然一縷分朝夕，長祝金輪萬壽期。</div>
</p></div>
<div class='div-other'><a id='mulu512' />
<p class='h3'>香象峰<span class='note-inline'>(踞最上峰之東，背若龍馬負圖，予以其不類，因取香象為名。)</span></p><p style="text-indent:0em" class="lg-abnormal"><div class='lg-row'>生獰氣勢度香河，截斷中流萬頃波；何事橫眠煙霧裏？笑看兔馬走前坡。</div>
</p></div>
<div class='div-other'><a id='mulu513' />
<p class='h3'>塔湧峰<span class='note-inline'>(在紫蓋峰之右，如窣堵層峙，柱立剎標，乃群峰之巨擘也。)</span></p><p style="text-indent:0em" class="lg-abnormal"><div class='lg-row'>此地繇來轉法華，一峰高湧塔凌霞；天風謦欬時吹落，多寶如來問釋迦。</div>
</p></div>
<div class='div-other'><a id='mulu514' />
<p class='h3'>獻珠山<span class='note-inline'>(即近案小山，堪輿家謂此山形概如蒼虯出洞，龍性喜珠，故此案如獻珠焉！)</span></p><p style="text-indent:0em" class="lg-abnormal"><div class='lg-row'>補陀秪在海之隅，龍女分明此獻珠；娑竭幾回收不去，波斯覷著眼重膜。</div>
</p></div>
<div class='div-other'><a id='mulu515' />
<p class='h3'>五影池<span class='note-inline'>(嵩山頭陀攜傅大士照水，睹圓光寶蓋，又難提尊者居金水河有五佛影池，取此義以樓殿倒影無不照映水中耳！)</span></p><p style="text-indent:0em" class="lg-abnormal"><div class='lg-row'>鬧市不思兜率樂，水中照影識前人；池邊遮莫栽松樹，恐誤龍疑是自鱗。</div>
</p></div>
<div class='div-other'><a id='mulu516' />
<p class='h3'>紫芝塢<span class='note-inline'>(在虯髯岡之麓，舊產一芝甚奇秀，今亦有掇之者。)</span></p><p style="text-indent:0em" class="lg-abnormal"><div class='lg-row'>石骨蒸雲芝草秀，松脂潤地茯苓多；結茆此處人稀到，水面香風吹綠荷。</div>
</p></div>
<div class='div-other'><a id='mulu517' />
<p class='h3'>修竹塢<span class='note-inline'>(在虎爪坡之麓，多植竹，望之如綠天。)</span></p><p style="text-indent:0em" class="lg-abnormal"><div class='lg-row'>種來一徑篔簹綠，玉版逢人恣說禪；迸出龍孫千萬箇，春風補我破苔錢。</div>
</p></div>
<div class='div-other'><a id='mulu518' />
<p class='h3'>如意泉<span class='note-inline'>(在紫芝塢之傍，子初至，水涸，因諷《華嚴》禱求，乃手攜如意探其下，泉應指出，經冬不竭，因命名。)</span></p><p style="text-indent:0em" class="lg-abnormal"><div class='lg-row'>泥深草濕乳泉藏，小鹿貪眠樹底涼；試向源頭揮一钁，四時花塢水流香。</div>
</p></div>
<div class='div-other'><a id='mulu519' />
<p class='h3'>東澗水<span class='note-inline'>(出自香象峰之右，淙淙成陂陀，灌蔭千田，流入小谿。)</span></p><p style="text-indent:0em" class="lg-abnormal"><div class='lg-row'>鳥惜落花銜去緩，鹿窺清影下來忙；閒情飽看青山色，坐聽潺湲歸亦忘。</div>
</p></div>
<div class='div-other'><a id='mulu520' />
<p class='h3'>西澗水<span class='note-inline'>(出一指峰下，雙流夾噴如虹，起霓伏匯，入懷玉谿矣！)</span></p><p style="text-indent:0em" class="lg-abnormal"><div class='lg-row'>雪瀑交飛谷裏喧，石橋虎過漸黃昏；瘦笻問我誰為伴？笑指扳巖下樹猿。</div>
</p></div>
<div class='div-other'><a id='mulu521' />
<p class='h3'>歸雲堂<span class='note-inline'>(舊瀛山，去寺十里許，原有歸雲堂，宋汪狀元應辰有詩并文以紀其事，今仍此堂名而搆之，庶存其故典。)</span></p><p style="text-indent:0em" class="lg-abnormal"><div class='lg-row'>雲去雲歸一草堂，垂簾閒坐懶焚香；昔人面目今猶在，枯木何須問石霜？</div>
</p></div>
<div class='div-other'><a id='mulu522' />
<p class='h3'>虯髯岡<span class='note-inline'>(即寺之東麓)</span></p><p style="text-indent:0em" class="lg-abnormal"><div class='lg-row'>平分岡勢挾游龍，鐵戟蒼髯望遠松；螮蝀渴來奔澗飲，鏡清水底落痕紅。</div>
</p></div>
<div class='div-other'><a id='mulu523' />
<p class='h3'>虎爪坡<span class='note-inline'>(即寺之西麓)</span></p><p style="text-indent:0em" class="lg-abnormal"><div class='lg-row'>長林豐草襯坡低，雨過於菟印翠泥；抱膝盤陀無一事，知音深樹有禽啼。</div>
</p></div>
<div class='div-other'><a id='mulu524' />
<p class='h3'>破落軒<span class='note-inline'>(予初住此破院，頹然自樂，今雖易數椽，其破落軒猶故，吾將終身居之可也。)</span></p><p style="text-indent:0em" class="lg-abnormal"><div class='lg-row'>青天不受雲遮蓋，好鳥惟憑樹作居；幾度猛風吹不倒，歸來破院住如初。</div>
</p></div>
<div class='div-other'><a id='mulu525' />
<p class='h3'>二老亭<span class='note-inline'>(予欲于殿後平岡之上結一草亭，思命名「萬山一覽」，時相國鄭方水居士以詩來約，云「便欲結亭成二老」，予乃欣然更之名「二老亭」焉。)</span></p><p style="text-indent:0em" class="lg-abnormal"><div class='lg-row'>添箇蒲團圖作伴，挂冠未遂夢青山；人生清福難輕許，二老亭餘一老閒。</div>
</p></div>
<div class='div-other'><a id='mulu526' />
<p class='h3'>金鐘山<span class='note-inline'>(即第二層案山也)</span></p><p style="text-indent:0em" class="lg-abnormal"><div class='lg-row'>不待華鯨吼曉風，賦形疑即蜀山銅；希聲豈入時人耳？一扣聲傳萬壑中。</div>
</p></div></div>
<div class='div-other'><a id='mulu527' />
<p class='h2'>秋日山居</p><p style="text-indent:0em" class="lg-abnormal"><div class='lg-row'>山居隨意度秋光，紅擘墻頭橘子霜；黃葉燒泉風味足，石邊添起一罏香。</div>
</p></div>
<div class='div-other'><a id='mulu528' />
<p class='h2'>仙門石<span class='note-inline'>(邵武廣福寺八景之四)</span></p><p style="text-indent:0em" class="lg-abnormal"><div class='lg-row'>仙扉出入不曾開，捭闔乾坤手自抬；萬象森羅關得住，雪峰牽不入門來。</div>
</p></div>
<div class='div-other'><a id='mulu529' />
<p class='h2'>古梅灣</p><p style="text-indent:0em" class="lg-abnormal"><div class='lg-row'>一幅瑤華見素姿，春風攧落夢中思，青山盡日無人到，開到江南第幾枝？</div>
</p></div>
<div class='div-other'><a id='mulu530' />
<p class='h2'>茶窩</p><p style="text-indent:0em" class="lg-abnormal"><div class='lg-row'>竹床茶灶草為龕，活水烹泉湛若藍；三度喚<span class='corr'>渠</span>上釣，趙州千古自顏慚。</div>
</p></div>
<div class='div-other'><a id='mulu531' />
<p class='h2'>竹圃</p><p style="text-indent:0em" class="lg-abnormal"><div class='lg-row'>多福門前何屈曲？香嚴耳裏太玲瓏；來年更有新篁長，引得孫枝化作龍。</div>
</p></div>
<div class='div-other'><a id='mulu532' />
<p class='h2'>鼓山喝水巖</p><p style="text-indent:0em" class="lg-abnormal"><div class='lg-row'>看石聽泉冷欲秋，蒼松倒挂壁如虯；截流人在巖中坐，水自無聲別澗流。</div>
</p></div>
<div class='div-other'><a id='mulu533' />
<p class='h2'>夏日偶過昭慶，宿海眼觀上人房</p><p style="text-indent:0em" class="lg-abnormal"><div class='lg-row'>幽眠隨處成丘壑，一帳梅花半枕藤；從此禪房無六月，為君留得玉壺水。</div>
</p></div>
<div class='div-other'><a id='mulu534' />
<p class='h2'>秦心卿山人畫山水贈岳郡侯因索題</p><p style="text-indent:0em" class="lg-abnormal"><div class='lg-row'>崖陡飛猱難上樹，雪晴喧瀑欲篩林；不教茆屋添松下，也要人知住處深。</div>
</p></div>
<div class='div-other'><a id='mulu535' />
<p class='h2'>遊法相坐竹閣贈完凡上人</p><p style="text-indent:0em" class="lg-abnormal"><div class='lg-row'>雨竹風蕉響閣秋，半規月下此峰頭；閒情撞入遊人隊，秪得些兒轉處幽。</div>
</p></div>
<div class='div-other'><a id='mulu536' />
<p class='h2'>邵武北巖寺有豫章古木一株，腹中空洞可十笏，觀者奇之，予因賦此，且將以為關焉。</p><p style="text-indent:0em" class="lg-abnormal"><div class='lg-row'>誰開斗室邀雲臥？似聽松聲攪露寒；容得萬千師子座，維摩移榻此中安。</div>
</p><p style="text-indent:0em" class="lg-abnormal"><div class='lg-row'>十圍空洞藏春老，千古婆娑帶日殷；樹下魔軍今戰伏，不妨枯木借為關。</div>
</p></div></div>
<div class='div-other'><a id='mulu537' />
<p class='h1'>歌</p>
<div class='div-other'><a id='mulu538' />
<p class='h2'>雪關歌<span class='note-inline'>(博山掩關時作)</span></p><p style="text-indent:0em" class="lg-abnormal"><div class='lg-row'>天地一蘧廬，古今誰搆始？而我揜斯關，安車毛孔裏。毛孔不窄關不寬，金烏玉兔時往還；照見幻棲關裏事，玲瓏八面渾無阻。坐聽流泉松下鳴，倒看雲影峰頭露；青天放眼瞠不睹，石人欬唾生風雨。有時藏身沒蹤跡，檻外瓊枝分野色；有時沒跡莫藏身，釣盡寒潭躍浪鯨。此關何為雪呼六？六月紅罏飛霰撲。我關不記春與秋，花開葉落山常幽；我關不占天和地，一段光明覆無際；我關非內亦非外，扁舟蕩漾遊滄海；我關非動亦非靜，旋嵐偃嶽心恒定。萬象為關關萬象，空合空兮聯帝網；卑而不下高不危，疏而不漏暗復朗。誰謂此關小？圓合太虛無欠少。誰謂此關大？秪在一塵含法界。法界所有關中聚，笑擲大千為戲具；法界無物關中空，放開捏聚如游龍。龍飛虎步恣騰蹋，板橋忽動霜蹄滑；劈破雲門一字關，剔起眉毛還險煞。有問關中主若何？指頭無縫全機活。</div>
</p></div>
<div class='div-other'><a id='mulu539' />
<p class='h2'>破院歌</p><p style="text-indent:0em" class="lg-abnormal"><div class='lg-row'>破落僧！住破院！破破落落無藏閃；十方通洞沒遮攔，玲瓏一座空王殿。晝無香！夜無燈！風過長驚壁倒聲；法堂幾丈生荒草，佛面飛埃堆作層。樹為龕！苔作簟！一餐脫粟千家膳，竹筧泉分花塢來。石頭敲！火烹茶！便客到稀僧過少，寡迎逢兮罕談笑；扶罷犁兒放<span class='corr'>卻</span>牛，攀崖獨坐看雲鳥。猿窺廚！鹿飲澗！相近相親如作伴；長打門前之遶行，知予胸次無涯岸。松何蒼？峰何秀？石壁潺潺下飛溜，身在千巖萬壑中；道人行履君知否？恣情懷極瀟灑山。靈供軸！天然畫！鬧熱門庭讓別家，煙霞笑傲過王伯。呵呵呵！煞顛倒！說甚禪機談甚道？順情逆境兩重關，幾箇不隨分醜好。休掃聖！莫輕凡！罷論前三與後三；索價撩天誇至寶，爭如伸腳放癡憨。虎踞前！豹哮後！見我耽如垂耳狗；生平毒惡不關懷，摧化獰心如拉朽。浪擔憂！空過慮！恐怖之中觀自在；自家佛殿好莊嚴，依報缺些也無礙。嫌淡薄！愛溫飽！此等何繇知道妙？一生橡栗著荷衣，千古高標人莫造。從荒涼！任倒壞！破而不破真如界；彈指輕開樓閣門，捉敗明州憨布袋。老楊岐！古神鼎！藜床積雪那伽定；更有栽田博飯翁，令人想像偏饒興。破落僧！住破院！意趣幽深人不見；流俗阿師未必同，縱居華藏生忻厭。</div>
</p></div>
<div class='div-other'><a id='mulu540' />
<p class='h2'>如意泉歌<span class='note-inline'>(有引)</span></p><p style="margin-left:1em"><span class='note-inline'>(瀛山為太甲、衍龍雙澗夾流，在左右兩翼峰之外，寺有井暨五池。時秋亢無以汲，予因攜笻入塢之東，覓得一泉從石寶間迸出，味極甘冽，可供數千指，因作歌志喜，且呼為「如意泉」，蓋予手持鐵如意撥開泉眼，水即應指而出，故因名云。)</span></p>
<p style="text-indent:0em" class="lg-abnormal"><div class='lg-row'>山色巃嵷何秀拔？疑是鷲峰分太甲；如幢似蓋湧神囂，翠積樓臺霞欲潑。中藏乳竇秘寒湫，未濫觴時似截流；我來匡徒食指眾，秋深井沼竭難求。稽首雜華香水海，娑竭遙分脈非外；手攜如意蹋林皋，所控必無爽諸丐。俄聞好鳥樹頭鳴，樹下幽崖小鹿行；俯視草深淤濕處，聲生觱沸耳邊清。呼童荷钁開泥面，石罅纔疏珠急濺；喜將柄鐵發其淙，迸破源頭那一線；柔光湛碧注玻璃，煮出甌花暈綠脂。忽陣松風傳磬響，佛前先供滿瑤卮；笑呼同侶斟還坐，知味其中能幾箇？三喚無頰老趙州，肯與茶仙較清課。此泉未出山之垠，澄不停兮攪不渾；此泉崩流通浩翰，綆莫及兮竿莫探。要知滴水廣含藏，萬派千枝同一貫；更有神龍深處蟠，酬經變化雨潭潭；軍持直透金輪際，倒汲滄溟徹底乾。</div>
</p></div></div>
<div class='div-other'><a id='mulu541' />
<p class='h1'>雜著</p>
<div class='div-other'><a id='mulu542' />
<p class='h2'>壽匡與禪人</p><p>歲辛未秋八月十有三日，吾徒匡與禪人年逢知命，吾愛其為叢林焦勞竭力，自出家來未嘗偷安片晷，惟知輔弼知識成辦眾事，苟有利益於眾，雖拚身命不顧，直心直行三尺童子也。悅其為人，故二十年間，先和尚器而用之，署為監院者再，亦頗諳本地風光，性率真、不阿曲，觀其言貌本色樸實，無一點粉飾也。予嘉其操行苦心，因呼為老友，今迺還其生平大概，并綴一偈以勉其來日，爾其始終，盡美行業無虧，陶鑄出一副生鐵心肝，不可軟<span class='corr'>卻</span>些子，以作一撐天柱地丈夫，管取千生百劫，續佛祖慧命，壽等金剛不壞，豈比世間人以蚍蜉之歲月；槿花之旦暮而為期頤之稱哉？偈曰：銕漢身心無別用，堅真求法誓忘軀；此生甘作如來使，永劫芳名繼祖圖。普賢行願屬何人？一脈菩提貫古今；不壞金剛無量壽，花開優缽萬年春。</p>
</div>
<div class='div-other'><a id='mulu543' />
<p class='h2'>掃寰中大師塔</p><p>拈尺論丈，量空之手；鳴金戛玉，希世之聲。感神虎而跑泉，翻移海嶽；逐神駒而出廄，蹴踏風雲。今日窣堵坡前，恍然覿師真面。且道覿面事如何？參差煙樹裏，翠滴曉風寒。</p>
</div>
<div class='div-other'><a id='mulu544' />
<p class='h2'>掃三空老師塔</p><p>行願弘深，挑得千斤擔子；法音廣被，具見一片婆心。三世家傳衣缽，誰道不度親人？七十三年夢幻，依然不滅全身。杯中笑酌跑泉水，一酹風前味更新。</p>
</div>
<div class='div-other'><a id='mulu545' />
<p class='h2'>為介山法師舉火</p><p>金剛焰是師心，蓮花幢是師舌；此舌此心談不竭，盛名兩浙一高僧。四依菩薩同儔列，天台鷹蕩表奇姿；揮毫紙上江河決，赤旛豎論勝群雄。鞭草血流題石裂，魔宮虎穴恣遊行；不與常流同軌轍，鴉飛蛇伏聽經來。是聖是凡難辨別，難辨別！髑髏敲響無生滅，白浪滔天知不知？甕裏何曾走<span class='corr'>卻</span>鱉？以火打一圓相云：「爇。」</p>
</div>
<div class='div-other'><a id='mulu546' />
<p class='h2'>瀛山安眾偈</p><p style="text-indent:0em" class="lg-abnormal"><div class='lg-row'>昔年招手不思歸，兒女團圞信有期；滿目琅玕鱗甲異，潑天風雨濕田衣。</div>
</p></div>
<div class='div-other'><a id='mulu547' />
<p class='h2'>臨岐佛事</p><p>和尚以丁丑年十月十一日寅時告寂，夜半呼大眾曰：「我身既無常，汝輩安有常乎？大家努力，此處無汝著腳地，不必多言。」臨終時索水漱口竟，復索筆親書辭眾檀護，書曰：「薄祜之人，帶病而歸，殘喘不留，古今如是，今命某禪人附此一謝，此外不可知也。」書畢，時壽昌闃然師太在傍問云：「和尚安否？」師彈指一下，然云：「末後一句如何分付？」師云：「且道我生耶？死耶？」遂微笑長逝。</p>
</div>
<div class='div-other'><a id='mulu548' />
<p class='h2'>壽昌闃然師太封龕法語</p><p>瀛山古佛，月皎風清；寂後一笑，坐斷群英。坐斷且置，秖如大師即今在甚麼處安身立命？咦！無縫龕中傳正令，大家齊聽帝嘟叮。</p>
</div></div>
<p class='juan'>雪關禪師語錄卷之十三終</p>
<div class='div-w'><a id='mulu549' />
<p class='h1'>博山雪關智誾禪師傳</p><p class="byline">閩中西峰居士曹學佺撰</p><p>師諱智誾，上饒傳氏子，八歲喪父，母鄭氏送依景德寺長老傳公為童子，傳公教令頂禮觀音大士。一夕夢大士手摩其頂，由是泛覽群書，奭然意解。一日見《壇經》「火燒海底」句，疑之，乃參禮博山來公，山令默究船子藏身公案，行住坐臥提撕不忘。偶入槽廠，行見磨鼻拽脫有省，有偈呈博山曰：「直下相逢處，由來絕覆藏；舌頭元是肉，不用更商量。」博山喜曰：「子可參禪也。」後作五頌，請壽昌衲衣，山曰：「宗門語句，如滿口含冰，不曾道出水字。子風骨太露，更須死心一番始得。」師乃掩關，謝客兀坐，返參凡六載，經幾重㓟剝始徹源底。偶作〈雪關歌〉，山見稱善，乃為開關，有偈曰：「始行大事六年雪，頓入圓明一片水；今日幸親無縫塔，掣開關鎖萬千層。」繼命首眾。一日領眾入室次，山垂問曰：「堂中首座，人天眼目。如何是人天眼目？」師曰：「頂門上。」山曰：「還假鑑照也無？」師曰：「君不見。」山曰：「不虛參見作家來」，師掩耳而出。</p>
<p><span class='corr'>己</span>巳受瀛山之請，瀛山古剎四壁蕭然，作〈破院歌〉以自樂，相國鄭公方水以詩慰之曰：「太甲之下是瀛山，依稀破屋兩三間；聞師支傘過天漏，譬似楊岐雪滿關。」居無何，博山和尚遷化，師奔喪，至喪事畢，眾推繼席，自是往來瀛博之間，提示不倦。督學陳公懋德入山訪師，置二十五問，師應答如流，陳大服膺。</p>
<p>壬申春，予同諸公以鼓山延師結制，於是演法鼓山，玉瑩珠迴，玄風遐播，期滿還錫博山。丙子春，中丞余大成、司理黃端伯，以杭之虎跑請師應之，大弘祖道，舌唇纔動，輒滾滾不竭，環座而聽法者萬指，繼而妙行請師重建，經營二載，大殿落成，師曰：「吾今可以謝喻彌陀矣！」</p>
<p>丁丑秋示微恙，乃謝院事，鼓舟南邁。孟冬朔旦行抵瀛山，病體尪羸，群心洶洶，乃作遺書謝諸檀越。時壽昌闃公自博山來候，匡坐敘別悰，闃公問和尚：「安否？」師曰：「且道我生耶？死耶？」闃公曰：「末後句也須分付。」師彈指一聲，遂微笑而逝。弟子弘恩、成許等迎歸博山，建塔蓮花峰之西原。</p>
<p>師示生萬曆乙酉年九月初一日，示寂崇禎丁丑年十月十一日，坐三十一夏，享年五十有三，有語錄若干卷行世。</p>
</div>
<div class='div-w'><a id='mulu550' />
<p class='h1'>信州博山能仁寺雪關大師塔銘<span class='note-inline'>(有序)</span></p><p class="byline">杭州推官法弟黃端伯稽首撰</p><p>雲巖以寶鏡三昧密付洞山，圓湛心光揀魔辨異，於是主賓互應、敲唱雙行，乃沿流至今。法久成弊，盲枷瞎棒帶累兒孫，識者憫宗旨之失也。余晤雪關大師于玉山，神骨清聳，<span class='corr'>卻</span>令侍者柬問洞山宗旨，漫答十條，夜夢兩目俱盲，不解其故。明旦見師判「瞎漢」兩字不覺驚歎。師問公：「當時所得處，試舉似看？」余敘四明夜坐，寂嘿無言，忽覺身心輕安，湧起空際，師笑曰：「是何難哉？」舉話未終忽現前境，乃知《華嚴》所指身心柔軟如初生胎者，人人有此三昧也。及讀師《住山語錄》，玉瑩珠澄，博山所印圓明一片水固<span class='corr'>已</span>漏逗阿師宗眼矣！丙子仲春，余與中丞余公大成請師說法虎跑寺，於是洞山宗旨流布十方，寶鏡神光通天徹地，大哉！</p>
<p>師諱智誾，上饒傳公崇儉子也，八歲辭寡母鄭氏，依景德寺長老傳公，傳公矜師體羸，教以頂禮</p>
<p>觀音大士。忽夢手摩其頂，肢骨漸疆，泛覽群書，奭然意解。一日見《壇經》「火燒海底」句，疑之，參禮博山無異和尚，默究船子藏身公案，行住坐臥提撕不忘。偶入槽廠見磨鼻拽脫有省，呈偈曰：「直下相逢處，繇來絕覆藏；舌頭元是肉，嚼破也無妨。」和尚喜曰：「子可參禪也。」師復頌壽昌所付衲衣，連呈五偈，和尚曰：「據子見處，天下人把不住，我<span class='corr'>卻</span>不肯點頭。」師問：「何也？」和尚曰：「宗門語句如滿口含冰，不曾道出水字。子風骨太露，更須死心。」師歸自雲棲，掩關謝客，兀坐火箱上，懸鏡返參。偶作〈雪關歌〉，博山稱善，示以偈曰：「始行大事六年雪，頓入圓明一片水；今日幸親無縫塔，掣開關鎖萬千層。」特以座元屬師。領眾入室，和尚垂問曰：「堂中首座人天眼目，如何是人天眼目？」師曰：「頂門上。」和尚曰：「還假照鑒也無？」師曰：「君不見。」和尚曰：「不虛參見作家來。」師掩耳而出。</p>
<p><span class='corr'>己</span>巳師受瀛山別請，和尚留之，問答機緣語具博山全錄。既至瀛山，古剎四壁蕭然，作〈破院歌〉自樂，相國鄭公方水以詩慰之曰：「太甲之下是瀛山，依稀破屋兩三間；聞師支傘過天漏，譬似楊岐雪滿關！」居無何，博山和尚遷化，推師主喪，往來瀛博之間，提示不倦。督學陳公懋德入山訪師，置二十五則問頭，機鋒相契。未幾，觀察使曹公學佺復以鼓山請，於是行掃壽昌經和尚塔，更名「道誾」，紹壽昌宗派也。演法鼓山，玄風遐播，遍歷雪峰西禪諸院，還住信州。</p>
<p>丙子赴請武林，弘揚祖道，環猊座聽法者萬指有奇。再興湖墅妙行道場，經營餘歲，莊嚴佛事，獨冠東南。師曰：「吾今可以謝喻彌陀矣！」杭州太守石公萬程請師陞座，垂誨惓惓，遂以院事屬邇，公鼓舟南邁。孟冬朔旦行抵瀛山，病體尪羸，群心洶洶，於是謐公自博山往候，匡坐敘別悰，謐公問曰：「和尚安否？」師彈指一聲，謐公曰：「末後句也須分付。」師曰：「且道我生耶？死耶？」遂微笑而逝。弟子弘恩、成許等迎歸博山，建塔蓮華峰之西原。師生於萬曆乙酉年九月初一日，歿於崇禎丁丑年十月十一日，坐三十七夏，享年五十三云。銘曰：</p>

<div class="lg regular"><div class='lg-row'>娑婆世界，　有大法王，　胸懸寶鏡，　剎剎放光。</div>
<div class='lg-row'>覿面相逢，　渠元是我，　正眼堂堂，　全身裸裸。</div>
<div class='lg-row'>陽春冰泮，　洞水逆流，　波翻浪湧，　突現泥牛。</div>
<div class='lg-row'>初入福城，　鼓山擊鼓，　大海橫掀，　高峰倒舞。</div>
<div class='lg-row'>武林虎嘯，　震動乾坤，　神威建立，　遍地兒孫。</div>
<div class='lg-row'>明月當空，　千江普現，　皎潔冰輪，　是吾師面。</div>
</div></div>
</div><!-- end of div[@id='body'] -->
</body></html>