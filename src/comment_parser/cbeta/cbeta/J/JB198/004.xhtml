<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>雪關禪師語錄卷之四</p><p class="byline">門人成巒錄</p><p class="byline">法孫開詗編</p>
<div class='div-other'><a id='mulu13' />
<div class='div-other'><a id='mulu14' />
<p class='h2'>答上廓居士陳懋德問<span class='note-inline'>(雲怡文宗)</span></p><p><span class='note-inline'>(問云)</span>「博山要見上廓，上廓未來，上廓親到博山，博山<span class='corr'>已</span>去，博山上廓為甚無緣？」</p>
<p><span class='note-inline'>(答云)</span>「早箇相見，不道無緣。」</p>
<p><span class='note-inline'>(頌云)</span>森羅萬象描真相，對面玄譚不隔絲；果到無緣親切處，法身露出兩莖眉。」</p>
<p><span class='note-inline'>(問云)</span>「昨禮博山，塔前小像宛然如生，為甚默默無言？」</p>
<p><span class='note-inline'>(答云)</span>「熾然說法無耳人聞。」</p>
<p><span class='note-inline'>(頌云)</span>塔前瞻禮，親見師來，雖然無說，其吼如雷。」</p>
<p><span class='note-inline'>(問云)</span>「博山、上廓若非紙上一場懡㦬，幾乎覿面蹉過，畢竟蹉也不蹉？」</p>
<p><span class='note-inline'>(答云)</span>「看腳下。」</p>
<p><span class='note-inline'>(頌云)</span>大地從來無縫罅，渠儂相見鏡交光！若知蹉過都成妙，遍界逢師不覆藏。」</p>
<p><span class='note-inline'>(問云)</span>「和尚答句殺盡安居，要問殺法如何？」</p>
<p><span class='note-inline'>(答云)</span>「氣急作麼？」復笑云：「擲下刀來。」</p>
<p><span class='note-inline'>(頌云)</span>欃槍不盡成勞攘，放出屠龍手段豪；八面衝開鋒路險，太平治象顯功高。」</p>
<p><span class='note-inline'>(問云)</span>「蒙示末後句最為緊要，敢先問取當頭一句？」</p>
<p><span class='note-inline'>(答云)</span>「掉轉身來著。」</p>
<p><span class='note-inline'>(頌云)</span>出身先踐後，退步急當前；抖擻袈裟角，乾坤包裏圓。」</p>
<p><span class='note-inline'>(問云)</span>「古人末後句，因甚德山師不會，巖頭弟子卻會？」</p>
<p><span class='note-inline'>(答云)</span>「猛虎喉中飛活雀。」</p>
<p><span class='note-inline'>(頌云)</span>鷂過新羅鶻未知，從來家富產驕兒；德山也是隨顛倒，愛放巖頭賣弄師。」</p>
<p><span class='note-inline'>(問云)</span>「劫火燒空，洪水瀰天，風石搏擊，山河粉碎，此際向何處安立？」</p>
<p><span class='note-inline'>(答云)</span>「把住噤喉。」</p>
<p><span class='note-inline'>(頌云)</span>驚天動地，意句交馳，一迴捉敗，痛與針錐。」</p>
<p><span class='note-inline'>(問云)</span>「自<span class='corr'>己</span>與千萬人同餓，偶得半升脫粟，還食自<span class='corr'>己</span>？還食千萬人？若食自<span class='corr'>己</span>，安能獨餐？若食千萬人，如何分飽？」</p>
<p><span class='note-inline'>(答云)</span>「偪塞虛空，何分饑飽？」<span class='note-inline'>(復云)</span>「奪食也甘當。」</p>
<p><span class='note-inline'>(頌云)</span>饑同饑！飽同飽！鼻孔從來無兩竅；下咽緊把箸頭看，彼此調和單複妙。」</p>
<p><span class='note-inline'>(問云)</span>「咒咀諸毒藥，所欲害身者，念彼觀音力，還著於本人。東坡杜撰改云『大家都沒事』，俗眼觀之，卻是大士憯刻，東坡平等。且道如何領取？」</p>
<p><span class='note-inline'>(答云)</span>「笑倒普陀巖。」</p>
<p><span class='note-inline'>(頌云)</span>大士熱腸不毒，東坡冷眼有心；解道大家沒事，豈知還著本人？」</p>
<p><span class='note-inline'>(問云)</span>「跛鱉曳尾泥中，腳腳著地；神龍夭矯雲際，首尾無蹤。兩者孰實孰虛？孰勝孰劣？」</p>
<p><span class='note-inline'>(答云)</span>「深含獨占更加參。」</p>
<p><span class='note-inline'>(頌云)</span>傍觀者勝，高步者虛；兩頭坐斷，親炙毘盧。」</p>
<p><span class='note-inline'>(問云)</span>「眼見分明不肯全身拶入，過在甚處？」</p>
<p><span class='note-inline'>(答云)</span>「夜鼠愈走，凍蠅不飛。」<span class='note-inline'>(又云)</span>「過在不肯處。」</p>
<p><span class='note-inline'>(頌云)</span>秪為分明極，翻令拶入難；衣間開一線，迸破轉重關。」</p>
<p><span class='note-inline'>(問云)</span>「家珍雖不被劫，偷兒時來零竊，如何勦除？」</p>
<p><span class='note-inline'>(答云)</span>「一齊颺下著。」</p>
<p><span class='note-inline'>(頌云)</span>撒卻閒家寶，免教作賊媒；外甥雖不肖，恰好用將來。」</p>
<p><span class='note-inline'>(問云)</span>「以塵勞煩惱作道場，誰為法侶？」</p>
<p><span class='note-inline'>(答云)</span>「十纏九結。」復云：「不是冤家不聚頭。」</p>
<p><span class='note-inline'>(頌云)</span>瞥喜瞥嗔，與法為親；泥豬癩狗，妙極通神。咦！我不是這般人。」</p>
<p><span class='note-inline'>(問云)</span>「宗家建立問答，與面壁胡僧是否同一鼻孔？因甚兒孫多事？」</p>
<p><span class='note-inline'>(答云)</span>「也是祖宗殃及渠。」</p>
<p><span class='note-inline'>(頌云)</span>祖禰若不殃及，子孫焉得繩繩？莫怪千差萬別，分明列燄一燈。」</p>
<p><span class='note-inline'>(問云)</span>「廓今無問，師作何答？」</p>
<p><span class='note-inline'>(答云)</span>「早知居士，有此一問。」復云：「居士何不忌口？」</p>
<p><span class='note-inline'>(頌云)</span>居士無問，山僧無答；好箇入門，石頭路滑。」</p>
<p><span class='note-inline'>(問云)</span>「曹洞回互當頭，臨濟當機不讓，師法眼家，僧問：『如何是曹源一滴水？』眼云：『是曹源一滴水。』且道三家落處是甚麼所在？」</p>
<p><span class='note-inline'>(答云)</span>「且過者邊立。」</p>
<p><span class='note-inline'>(頌云)</span>一箇回互當頭，一箇臨機不讓；和他法眼出來，總與三十拄杖。」</p>
<p><span class='note-inline'>(問云)</span>「曹洞四禁：莫行心處路、不掛本來衣、何須正恁麼、切忌未生時。且道禁此之外又作麼生？」</p>
<p><span class='note-inline'>(答云)</span>「別行一路滑如苔。」</p>
<p><span class='note-inline'>(頌云)</span>四禁分明絕斷橋，行人到此太無聊；他家自有通霄路，不混漁郎不混樵。」</p>
<p style="margin-left:1em">石頭余居士云：「答事若以言句湊泊，皆屬情見；擬議如繪士花，畫得逼真，一段春色卻描寫不出。雪關大師能於不萌枝上點綴天葩、無影樹頭燦敷靈蕊，自是空谷應聲、洪鐘赴扣，其問在答處、答在問處，如環夾鉤鎖開合無痕。然則打鼓弄琵琶，海內賞音，不少是機也。陳雲怡居士發起，余謂無舌人語須無耳人聽始得，若不如此，喚作問答，劍去久矣！徒勞刻舟。」</p>
</div>
<div class='div-other'><a id='mulu15' />
<p class='h2'>答集生余居士問</p><p><span class='note-inline'>(問云)</span>「永明壽禪師云：『有禪有淨土，猶如戴角虎。』為當參學事畢旋取西方？為復直下單提潛續淨念？就中不無抗互，請和尚特為現前大眾放一線道。」</p>
<p><span class='note-inline'>(師云)</span>「四料簡乃永明大師宗教雙通，融會禪宗淨土，兩無二種、一有多般，深救禪門偏枯之病也。蓋狂禪掠虛，初無實地，高視祖庭，蔑裂淨土，遂致念佛一門沉埋不顯，非惟失釋迦彌陀兩教主普利三根之旨，抑且貽禪淨兩門永為矛盾之愆，故開〈料簡〉極力融會，使禪徒無滯一隅通方知變，曲盡化儀之妙；杜教家人誣我宗乘，作擔板漢之誚。六祖云：『東方人造罪願生西方，西方人造罪求生何國？』此說乃曹溪單提惟心淨土，政合禪宗，非毀往生、抹殺教意。若謂大鑒不韙西方，此人不獨昧教，亦豈通宗？是謗南能之闡提，失<span class='corr'>卻</span>一隻眼矣！又見趙州道：『佛之一字，吾不喜聞。』遂笑念佛人乃下根行徑；或復引『念佛一聲，漱口三日』之說為據，是皆邪見種草，陷彌戾車。永明大師深憫此輩，垂手拯拔，使知真禪宗即是真淨土，唯心之外無別佛；真淨土即是真禪宗，唯佛之外無別心。以心佛不可岐而二之、禪淨不可離而異之，故揀云：『有禪有淨土，猶如戴角虎；現世為人師，當來作佛祖。』苟見真虎，似不必有角亦能噬人；苟悟真禪，似不必修淨亦能成佛。然虎既獰而復有角，虎愈雄威；禪既通而兼有淨，禪愈發明。以沉空守寂之枯禪，不若提醒念佛亦得三昧，故復揀云：『無禪有淨土，萬修萬人去。』以靠實踏穩之淨土，遠勝狂解失心，何關正悟？故復揀云：『有禪無淨土，十人九錯路。』其無禪無淨，原是毛道凡夫，既無開悟之機、復迷往生之路，自取輪迴，佛亦難收。故佛闢淨土一門圓收廣攝，苟具信行願三種，則雖不悟唯心，亦預同居化境，所謂纔稱寶號，即投種於蓮胎；一發信心，便標名於金地。以戒善雖享天宮之樂，下品便勝其人；蜎蠕雖墮飛走之微，佛光遍觸其類。臨終十念，旃陀羅帶業往生；舌吐蓮花，鸚鵡鳥立亡奇特。是知念佛普被三根，聖凡齊、遊四土，漫天布網，撈漉大地群靈；苦海架橋，度盡有情種類。永明往矣！誰作梯航？余謂雲棲大師悲深智廣，乘願再來，禪淨互融為一貫、宗教博綜為圓乘。昔景濂宋學士，悟前身為半塘書經長老，即壽師脫胎應現。然則二百餘年以來，永明老人安得久潛化跡，倦於津梁而徑蔑聞其影響乎？今觀《彌陀疏鈔》博采廣羅，抽《宗鏡》之精華釀成美味；換禪門之格調振起蓮宗。所謂滔天之際尚作慈舟；大夜方沉猶為寶炬，此永明而遯入雲棲，藏真禪於淨土、移少室於東林，非具眼者，曷能辨其來繇知其作略？獨集生余居士蚤年熏持淨業，得大師心髓之傳；後來參究禪宗，運博山籌幄之筭。禪淨雙契，似戴角之虎，而坐雲棲堂上弄爪張牙，欲余共作鼓簧，揚兩家之醜，使各各知雲棲腳下兒孫，轉入博山社火，大似偷梁換柱，改門風而不改家傳。然則喚博山禪宗，即雲棲淨土亦得；喚雲棲淨土，即博山禪宗亦得，又何移易絲毫？唯效顰不真、禪淨兩失，則不獨雲棲不許，即博山何取？毋怪乎集生居士料古簡今、雪關道人饒唇鼓舌而揶揄不休也。秪如問禪淨兼修者，為當先參禪而後修淨土？為復先修淨土而後參禪？故云旋取西方潛續淨念。此問甚為泥於融會者必須甄別。若初心參學，宜求一門深入，不可腳踏兩船。參禪則單提一句公案，徹悟本地風光；念佛則單提一句彌陀，究極唯心淨土。然後融禪入淨，似一毫致於太虛；融淨入禪，譬一滴投於巨壑。可謂：埜色更無山間斷，天光直與水相通。」</p>
</div>
<div class='div-other'><a id='mulu16' />
<p class='h2'>答雪航法主問<span class='note-inline'>(別號汝航)</span></p><p><span class='note-inline'>(問云)</span>「婆子燒菴，者僧如何？」</p>
<p><span class='note-inline'>(答云)</span>「任從風浪起，穩坐釣魚舟。」</p>
<p><span class='note-inline'>(問云)</span>「上樹落水同別？」</p>
<p><span class='note-inline'>(答云)</span>「一籠收取。」</p>
<p><span class='note-inline'>(問云)</span>「趙州救貓事若何？」</p>
<p><span class='note-inline'>(答云)</span>「父子心險。」</p>
<p><span class='note-inline'>(問云)</span>「那邊不坐空王殿，是何旨趣？」</p>
<p><span class='note-inline'>(答云)</span>「為他不墮尊貴。」</p>
<p><span class='note-inline'>(問云)</span>「不問鏡破光歸，疑從何有？」</p>
<div><span class='note-inline'>(答云)</span>「撲得破，補得起。○」仍作此相呈，師改<img src='../images/J27p0464_01.gif' alt='J27p0464_01.gif' />此相。</div>
<p><span class='note-inline'>(復云)</span>「且學雷公卦，逢人乞爛錢。」</p>
<p>僧<span class='note-inline'>(問云)</span>：「如何是寶鏡三昧？」</p>
<p>師<span class='note-inline'>(答云)</span>：「不照閒光影，還他舊面皮。」</p>
<p><span class='note-inline'>(問云)</span>「如何是一老一不老？」</p>
<p><span class='note-inline'>(師云)</span>「癡翁賣俏。」</p>
<p><span class='note-inline'>(問云)</span>「雲居打沙彌，意作麼生？」</p>
<p><span class='note-inline'>(師云)</span>「非父不生其子。」</p>
<p><span class='note-inline'>(問云)</span>「如何是不呈底句？」</p>
<p><span class='note-inline'>(師云)</span>「賊贓<span class='corr'>已</span>露。」</p>
</div>
<div class='div-other'><a id='mulu17' />
<p class='h2'>答聞子將居士問</p><p><span class='note-inline'>(問云)</span>「如何是真實信？」</p>
<p><span class='note-inline'>(答云)</span>「銕輪天子璽。」</p>
<p><span class='note-inline'>(進云)</span>「如何是真實疑？」</p>
<p><span class='note-inline'>(答云)</span>「一堵牆百堵調。」</p>
<p><span class='note-inline'>(進云)</span>「如何是真實見？」</p>
<p><span class='note-inline'>(答云)</span>「一點瞞不得。」</p>
<p><span class='note-inline'>(進云)</span>「如何是真實用？」</p>
<p><span class='note-inline'>(答云)</span>「鉤錐都放下，呼遣自知時。」</p>
<p><span class='note-inline'>(進云)</span>「以上四則，在學人不妨一一問，和尚不妨一一答，於無入門指箇入門，於無究竟說箇究竟，幸甚！」</p>
<p><span class='note-inline'>(師云)</span>「學此道最先發心時要一味真實，則中間工夫所到如一氣呵成。以發心真實，則所信無不真實；信既真實，則所疑無不真實；疑既真實，則所悟無不真實；悟既真實，則所用無不真實。其所以不得真實者，最初發心時多是掠虛，則入路不真；業惑深固，則所信不真；揣度浮想，則所疑不真；暗中摸索，則所見不真；鹵莽施為，則所用不真。此宗門喚作孟八郎、擔板漢，即先聖亦痛為此輩嚴設籓籬，不許混亂闖入，故付授之初，必先選擇根品，譬有嘉穀宜蒔良田，譬欲製琴貴選焦桐，譬貯獅乳須得寶缾。缾不真則器乳裂，桐不清則琴聲亡，田不良則嘉苗瘁。所以古德道：『遇人則途中授與；不遇人則世諦流布。』所謂遇人者即真實發心人也。所以大梅問馬祖：『即心是佛。』他便信得及，後來住山三十年腳跟穩當，馬大師亦惑他不動。居士要問：『如何是真實信？』此可做樣子。靈雲道：『三十年來尋劍客，幾番落葉又抽枝；自從一見桃花後，直至如今更不疑。』此便是棒打不回頭底漢子，雖玄沙惡辣亦攔當不得。居士要問：『如何是真實疑？』此可做箇樣子。進山主道：『是柱不見柱，非柱不見柱；是非<span class='corr'>已</span>去了，是非裏薦取。』居士要問：『如何是真實見？』此偈可做箇樣子。真淨老人頌《華嚴．四法界》云：『事事無礙，縱橫自在；手把豬頭，口誦淨戒。趁出婬房，未還酒債；十字街頭，解開布袋。』居士要問：『如何是真實用？』此頌可做樣子。若疑今人真實做處無可憑據，然則大梅常、靈雲勤、龍濟進、真淨文，此數老皆是發心極真、信得極切、疑得極到、用得極熟，如生米造成熟飯、鈍銕打成快斧，足可為千古標格也。大都真實兩字，便是當人心體。達磨西來，不立文字，直指人心，見性成佛，亦是直指各人實際風光。秀師亦云：『直心真實，菩提道場。』以世風下衰，情根囂偽，器乏醇正，解多穿鑿，既不能具斬釘截銕之手，未免多倚墻靠壁之見。如來問中切中流弊，亦自料簡分明，則知居士信不泛常、疑必結案、見須審擇、用不浪施，肯細將〈三祖信心銘〉、〈永嘉證道歌〉時置座右深繹久味，領略全旨一番胸次，更不存箇元字腳，當自豁然洞如千日。」</p>
<p>僧<span class='note-inline'>(問云)</span>：「猛虎為何不食子？」師</p>
<p><span class='note-inline'>(答云)</span>：「留箇知恩底本源。」上座</p>
<p><span class='note-inline'>(問云)</span>：「古人道：『魚不識水、鳥不識風；迷不識性、悟不識空。』此意如何？」師</p>
<p><span class='note-inline'>(答云)</span>：「所供詣實。」</p>
</div>
<div class='div-other'><a id='mulu18' />
<p class='h2'>答玄鍚關主問</p><p><span class='note-inline'>(問云)</span>「東坡道：『作劊子手，得遇箇肥漢剮。』假使盡大地皆是肥漢，向甚麼處剮起？」</p>
<p><span class='note-inline'>(師云)</span>「游刃有餘。」</p>
<p><span class='note-inline'>(問云)</span>「般若如大火聚，近之則燎卻面門。蝍蟟蟲因甚不通身紅爛？」</p>
<p><span class='note-inline'>(師云)</span>「皮下沒血。」</p>
<p><span class='note-inline'>(問云)</span>「佛法無多子，久長難得人。既謂無多子，更教人久長，是何心行？」</p>
<p><span class='note-inline'>(師云)</span>「若不久長，爭知無多？」</p>
</div>
<div class='div-other'><a id='mulu19' />
<p class='h2'>答穎學禪人問</p><p><span class='note-inline'>(問云)</span>「倚天長劍，觸之則喪身失命，因甚麼命根不斷？」</p>
<p><span class='note-inline'>(師云)</span>「卸<span class='corr'>卻</span>毛袋好。」</p>
<p><span class='note-inline'>(問云)</span>「一人破家蕩產；一人興家立業，二者孰優孰劣？」</p>
<p><span class='note-inline'>(師云)</span>「一齊趁出著。」</p>
<p><span class='note-inline'>(問云)</span>「夜半正明，天曉不露，秪如無曉夜時又作麼生？」</p>
<p><span class='note-inline'>(師云)</span>「波斯屈膝捧盤珠。」</p>
<p><span class='note-inline'>(問云)</span>「大地無寸土，一破坐具向甚麼處安著？」</p>
<p><span class='note-inline'>(師云)</span>「展開平地禮千花。」</p>
<p><span class='note-inline'>(問云)</span>「浮山道：『不得匹馬單鎗，不得衣錦還鄉；鵲不得喜，鴉不得殃。』直饒總不與麼時，作麼生通箇消息？」</p>
<p><span class='note-inline'>(師云)</span>「推倒葡桃架子，糊起黑漆屏風。」</p>
</div>
<div class='div-other'><a id='mulu20' />
<p class='h2'>答文學祈季超問</p><p><span class='note-inline'>(問云)</span>「逼塞虛空如何轉步？」</p>
<p><span class='note-inline'>(師云)</span>「請居士轉一步看。」</p>
<p>士頓足一下。</p>
<p><span class='note-inline'>(師云)</span>「跳不出圈繢。」</p>
<p><span class='note-inline'>(士云)</span>「向別峰相見。」</p>
<p><span class='note-inline'>(師云)</span>「相見事如何？」</p>
<p><span class='note-inline'>(士云)</span>「昨日相見了也。」</p>
<p><span class='note-inline'>(師云)</span>「今日又作麼生？」</p>
<p>士不顧。</p>
<p><span class='note-inline'>(師云)</span>「錐汝不破那？」</p>
<p>士亦不顧。</p>
<p><span class='note-inline'>(師云)</span>「背後有人推倒你也。」</p>
<p>士旁顧云：「問侍者。」</p>
<p><span class='note-inline'>(師云)</span>「龍頭蛇尾。」</p>
</div>
<div class='div-other'><a id='mulu21' />
<p class='h2'>答文學嚴季玉居士問</p><p><span class='note-inline'>(問云)</span>「博山峰頭相見了也，即今賓主相見，又明得甚麼邊事？」</p>
<p><span class='note-inline'>(師云)</span>「此一問，相見遲也。」</p>
<p><span class='note-inline'>(進云)</span>「日日接待，幾箇酬恩？」</p>
<p><span class='note-inline'>(師云)</span>「居士還酬得麼？」</p>
<p><span class='note-inline'>(進云)</span>「爭奈某甲耳聾眼瞎。」</p>
<p><span class='note-inline'>(師云)</span>「畢竟是酬得酬不得？」</p>
<p>嚴喝一喝。</p>
<p><span class='note-inline'>(師云)</span>「縱然好喝，未是酬恩。」</p>
<p><span class='note-inline'>(進云)</span>「恁麼則法王行正令，賓主絕嫌疑。」</p>
<p><span class='note-inline'>(師云)</span>「多此一令。」</p>
<p><span class='note-inline'>(進云)</span>「截斷葛藤。」</p>
<p><span class='note-inline'>(師云)</span>「何不早道？」嚴禮拜而退。</p>
</div>
<div class='div-other'><a id='mulu22' />
<p class='h2'>答太宰李夢白居士問</p><p>宰舉〈圓悟頌〉金鴨香銷錦繡幃<span class='note-inline'>(云云)</span>，〈演祖頌〉丫鬟女子畫娥眉<span class='note-inline'>(云云)</span>。</p>
<p><span class='note-inline'>(問云)</span>「圓通大師戒山谷，作艷詞不止馬腹。今二尊宿作此詞，若云吞鍼公案，鷂子<span class='corr'>已</span>過新羅矣！枯木寒巖，猶有人未肯在。」</p>
<p><span class='note-inline'>(師云)</span>「二尊宿頌，針挑不入，無容止可露；若喚作艷詞，圓通入地獄，山谷出泥犁。」</p>
<p><span class='note-inline'>(宰云)</span>「出了也。是老夫罪過，不敢貽累和尚！」</p>
<p><span class='note-inline'>(師云)</span>「可惜許。」</p>
</div>
<div class='div-other'><a id='mulu23' />
<p class='h2'>答楚黃宋心白居士楞嚴四問</p><p><span class='note-inline'>(問云)</span>「十方如來於十八界一一修行，皆得圓滿無上菩提，文殊選根獨取耳根，何耶？且既曰『返聞則不取音聲』，即千二百功德與八百功德皆非所論，何得以耳根獨利於圓通耶？又所謂：逆流果收視返聽耶？若曰返聞自性，則自性有何境界？抑于無可指示中有可指示耶？」</p>
<p><span class='note-inline'>(師云)</span>「獨取耳根者，是就諸根中選勝，非盡棄根界概不取也，以音聞乃逗機之要，故獨選耳勝。如文殊云：『此方真教體，清淨在音聞；欲取三摩提，實以聞中入。』是也。譬宗師家教人看話頭做工夫，此是禪門最捷徑，較餘門學道如蟻子登山，非謂話頭獨悟，餘皆不可入也。返聞自性，非但不取音聲、不論功德，自性境界著不得箇元字腳，即返聞二字早是灸瘢，如云彼自無瘡勿傷之也。選圓通者亦不限耳，諸根皆可第入圓通法門，即百丈所謂：『靈光獨露，迥脫根塵；無耳能聞，無眼能見。』既云迥脫，又誰拘一根多根而論圓通不圓也？逆流即入流，其實即返聞意，與收視返聞不別，自性無性，何境界之可擬？盤山道：『向上一路，千聖不傳。』若道有指示即傳也；若道無指示，爭奈又有向上事？居士如此徹去，便可與觀音、文殊二大士把手同行矣！更要傍人指點堪作甚麼？」</p>
<p><span class='note-inline'>(問云)</span>「觀音云：『我從聞思修入三摩地。』又云：『初於聞中入流亡所。』此二聞字同耶？否耶？竊謂思則不亡，亡則不思；妄則不宜于思，真則不宜于亡。今既曰思又曰亡，果何思何亡耶？且動靜二相了然不生，則聞與不聞皆非所計，何必曰『從聞入，於聞中入流亡所』耶？」</p>
<p><span class='note-inline'>(師云)</span>「聞具能所，根是能聞、塵是所聞。從聞之聞具師資義，謂從師得聞音教，然後思修證入，則未入流前聞中兼所；入流之後獨有根存，故云亡所也。以此揀聞，似有異同耳！又來問：『思則不亡，亡則不思。』此正不審思為何思？亡為何亡？教家有分三慧以疏經者，謂：聞慧、思慧、修慧，以誘人循循而入。所云亡者，亡其緣所之聲，未亡能聞之根。及乎所入既寂，動靜二相了然不生，此亦秪是打疊聲塵乾淨。如是漸增，聞所聞盡，纔顯能所雙寂，到此境界則能聞所聞之根俱不生也。經本文亦自層次分開，如云『初于』；又云『漸增』；又云『盡聞不住，覺所覺空』。長水釋云：『盡聞之處即思慧，亦名為覺至。』云『覺所覺空』者，非但遣<span class='corr'>卻</span>聞慧，即思慧亦不立矣！又云『空覺極圓』者，泐潭標此處修慧現前也。又云『空所空滅』者，此修慧亦遣也。前三慧未空，宛成生滅；此三慧俱遣，頓入圓明，故下文云『生滅既滅，寂滅現前。』又璿師分此段經文為四：一亡前塵、二盡內根、三空觀智、四滅諦理。然則亡所之亡，亡前塵也；盡聞之盡，盡內根也；空覺之空，空觀智也；空滅之滅，滅諦理也。尋繹斯旨，則曰思曰亡非漫無階梯，其中有觀照差別之異，如嚼蔗味漸入佳境。若必如居士所謂『亡則不思，思則不亡』，此又似今時拍盲禪人，蔑裂教網混同作解，不顧教家銷文有次第、科經有節目，翻被渠笑為杜撰。又來謂：『妄則不宜于思，真則不宜于亡』，此亦正坐前惑。殊不知思則觀智深入，善銷能所之妄，何得不思？真乃寂滅現前頓亡生滅之見，何謂不亡？第思須防其邪思，防害乎觀智也；亡須汰乎斷空，恐傷於寂滅也。若思得無思之思，即禪那愈朗；亡至絕待之亡，即真理圓照，斯又何害也？又來問：『動靜二相了然不生，則聞與不聞皆非所計，又何必曰：從聞入，於聞中入流亡所耶？』此說近是，若再詳前意徹法源底，又深入一層也。據宗旨直捷為人，如吹毛在手盡截情見，向世尊未開口<span class='corr'>已</span>前會得猶較些子。若要理會他教乘中事，又須向葛藤窠裏研窮鈔疏通諸解釋，然後下筆如流惑滯自遣。公亦通人，或藉此為探竿，則山僧媿未師安，實不中難也。然須如是，切忌錯下註腳。」</p>
<p><span class='note-inline'>(問云)</span>「生滅去來本如來藏性；又曰：性真常中求於去來迷悟生死了無所得。不兩相反乎？又如而如來藏本妙圓心，非心非空，以至非常樂我淨；即如來藏元明心妙，即心即空，以至即常樂我淨。皆兩相反。何耶？豈所指性有二、心有二耶？抑五陰法塵所指有二耶？不然終于非、即本無二義不明也？」</p>
<p><span class='note-inline'>(師云)</span>「迷則起眾生見，見有生滅去來，則如來藏性隨為去來生滅矣！悟則本如來藏，求其生死去來了無所得，則生滅去來皆合如來藏性也。以迷悟相翻似反，若知真妄無別，則非反也。又如來藏有三：初顯空如來藏離一切相，故俱非；次顯不空如來藏，故俱即；三顯空不空如來藏，故離即離非、是即非即，此合中道義。以阿難首請妙奢摩他最初方便，世尊至此圓答三諦始酬前案。居士詳此，則來問非即本無二義，無不洞然明了，更不疑性有二、心有二，及五蘊法塵有二也。居士初疑其兩反者，蓋不聞雙即雙離之妙，故惑非即差岐、依違介念。佛告富樓那云：『汝以色空相傾相奪於如來藏，而如來藏隨為色空周遍法界；我以妙明不滅不生合如來藏，而如來藏惟妙覺明圓照法界。』泐潭謂：『此妙用如水投水，不分能所，繁興大用，起必全真。』要以不思議心得不思議用，則三諦妙義皆日用中事，拈來無不是用處。莫生疑！一涉思惟，徒勞卜度。」</p>
<p><span class='note-inline'>(問云)</span>「以是因緣，世界相續，兩儀未生之先，妄想因緣何人何自而有生耶？又云：諸佛如來妙覺明空，何當更出山河大地？則此世界諸佛所不容，不亦留礙乎？且山河大地不生則同混沌矣！又何以成世界耶？」</p>
<p><span class='note-inline'>(師云)</span>「居士問：『兩儀未生之先，妄想因緣何人何自而有生耶？』此問大似演若迷頭，狂性未歇耳！豈不見經中道『寶覺真心，各各圓滿。』若必推求他人之所自生，則居士寶覺真心全虧無分矣！佛不云乎『如我按指，海印發光，汝暫舉心，塵勞先起。』溫陵云：『世界、業果、眾生皆妙心影，明如鏡中頭，分別則妄，不隨分別則狂心自歇也。』所以本經亦自斷案，明白道：『汝但不隨分別世間、業果、眾生三種相續，三緣斷故，三因不生。』又云：『妙淨明心，本周法界。』審如是，則眾生界全是佛界，以迷妄故，虛空世界生起紛然；妄盡歸源，則山河大地純是一真法界。《中論》亦云：『諸法不自生，亦不從他生；不共不無因，是故說無生。』然則兩儀未生<span class='corr'>已</span>前，早箇依正互嚴、生佛齊現，喚作無生猶不可，喚作妄想因緣又可乎？況疑其他生自生，抑又可乎？又豈可落在頑空作斷滅想？將謂佛界成，則不容有眾生界，矧又疑山河大地不生，則混混沌沌不成世界耶？此問正似滿慈騰疑，細研佛答則所惑自袪。昔長水璿師問琅琊：『清淨本然，云何忽生山河大地？』琊憑凌答云：『清淨本然，云何忽生山河大地。』璿公于此悟入。居士兼參此旨，則即時豁然便得本心，不俟予叨叨饒舌也。」</p>
</div>
<div class='div-other'><a id='mulu24' />
<p class='h2'>答優曇菴主三問</p><p><span class='note-inline'>(問云)</span>「『止止不須說，我法妙難思。』意旨如何？」</p>
<p><span class='note-inline'>(師云)</span>「好消息。」</p>
<p><span class='note-inline'>(進云)</span>「文殊菩薩是七佛之師，如何不能出女子定？」</p>
<p><span class='note-inline'>(師云)</span>「倒捲簾兒別有人。」</p>
<p><span class='note-inline'>(進云)</span>「達磨至震旦，淨智妙圓，體自空寂，如何又有面壁之說？」</p>
<p><span class='note-inline'>(師云)</span>「待壁倒向汝道。」</p>
<p><span class='note-inline'>(進云)</span>「龐公自取涅槃，如何靈照先登一步？」</p>
<p><span class='note-inline'>(師云)</span>「俊鷹生兒成快鷂。」</p>
</div>
<div class='div-other'><a id='mulu25' />
<p class='h2'>答毛奇生居士問</p><p><span class='note-inline'>(問云)</span>「猛虎喉中飛活雀，怎能得入、怎能得出？」</p>
<p><span class='note-inline'>(答云)</span>「喚作雀兒即不可。」</p>
<p><span class='note-inline'>(問云)</span>「三十年來富貴過眼成空，直將一刀斬斷，何處著力？」</p>
<p><span class='note-inline'>(答云)</span>「易開終始口，難保歲寒心。」</p>
</div>
<div class='div-other'><a id='mulu26' />
<p class='h2'>答天旋禪人問</p><p><span class='note-inline'>(問云)</span>「外緣不入，內緣不出，一念不生，萬境空寂，正恁麼時，還許學人受用也未？」</p>
<p><span class='note-inline'>(答云)</span>「秪恐你縫罅太多。」</p>
<p><span class='note-inline'>(問云)</span>「有人不在地上走、不涉水中行，有時動身撞倒須彌、有時舉步蹋破長安，這漢子未審腳跟點地也未？」</p>
<p><span class='note-inline'>(答云)</span>「且道藕絲孔裏藏得幾箇阿修羅王？」</p>
<p><span class='note-inline'>(問云)</span>「單刀直入萬人陣，八面箭鋒匝地圍，翻身跳出時如何？」</p>
<p><span class='note-inline'>(答云)</span>「險阱更難過。」</p>
<p><span class='note-inline'>(問云)</span>「一人在高峰絕頂立，一人在東洋海底坐，兩人擬欲相見，作何商量？」</p>
<p><span class='note-inline'>(答云)</span>「待轆轤先生來作通事始得。」</p>
</div>
<div class='div-other'><a id='mulu27' />
<p class='h2'>答徑山語風禪師問</p><p>師赴司理黃海岸居士招西湖泛舟，時徑山語風老宿在坐，<span class='note-inline'>(問云)</span>「師何不上徑山？」</p>
<p><span class='note-inline'>(師曰)</span>「腳頭未便。」</p>
<p><span class='note-inline'>(風云)</span>「有何不便？」</p>
<p><span class='note-inline'>(師曰)</span>「有些病痛。」</p>
<p><span class='note-inline'>(風云)</span>「我一生不病。」</p>
<p><span class='note-inline'>(師曰)</span>「病過一番亦好。」</p>
<p>黃問風曰：「秪如<span class='corr'>古</span>人道：『吾有大病，非世所醫。』未審是何病？」</p>
<p>風摩胸云：「阿㖿！阿㖿！」</p>
<p><span class='note-inline'>(師曰)</span>「老老大大，話作兩截；先說一生沒病，而今又叫苦痛？」</p>
<p>風指黃云：「他是箇賊。」</p>
<p><span class='note-inline'>(師曰)</span>「還是捉住他好？縱容他好？」</p>
<p>風含笑不答。</p>
<p><span class='note-inline'>(師曰)</span>「著賊了也。」</p>
<p>少頃同登小舠，蓬忽礙</p>
<p>師頂，風笑曰：「打頭不遇作家。」</p>
<p>師指蓬架曰：「這蓬頭果不作家。」眾大笑。</p>
<p>方子凡居士問：「靈隱有石佛七尊埋在地下，今<span class='corr'>已</span>掘出，秪得六尊；大師若住靈隱可補一尊？」</p>
<p>風搖手云：「我不在數內。」</p>
<p><span class='note-inline'>(師曰)</span>「補數也好。」</p>
<p><span class='note-inline'>(風云)</span>「何為？」</p>
<p><span class='note-inline'>(師曰)</span>「業在其中。」</p>
<p>師請語風老宿齋次，<span class='note-inline'>(風曰)</span>「先大師專持淨土一門誘攝群機，道有西方可生。秪如古佛道：『身從無相中受生，猶如幻出諸形像；幻人心識本來無，罪福皆空無所住。』既無所住，要往西方作麼？」</p>
<p><span class='note-inline'>(師云)</span>「無住即西方。」</p>
<p><span class='note-inline'>(風曰)</span>「若人識得心，大地無寸土，又分甚麼東西？」</p>
<p><span class='note-inline'>(師云)</span>「恁麼道，徒稱雲棲腳下兒孫。」</p>
<p><span class='note-inline'>(風曰)</span>「我不喫他茶飯。」</p>
<p><span class='note-inline'>(師云)</span>「也要拈他一片香。」</p>
<p><span class='note-inline'>(風曰)</span>「我<span class='corr'>卻</span>不信西方。」</p>
<p><span class='note-inline'>(師云)</span>「若論向上人，說箇東方，好與三十棒；說箇西方，好與三十棒。」</p>
<p>風呵呵大笑。</p>
<p><span class='note-inline'>(師云)</span>「地獄未為苦，此一笑最苦。」</p>
<p>風連叫曰：「苦苦！」</p>
<p>師乃笑曰：「我<span class='corr'>卻</span>快活。」</p>
<p>風又問：「教中道『十方虛空悉皆消殞』，此意如何？」</p>
<p><span class='note-inline'>(師曰)</span>「要費許多氣力消殞作麼？」</p>
<p><span class='note-inline'>(風云)</span>「徑山不在其中？」</p>
<p><span class='note-inline'>(師曰)</span>「蚤消殞了也。」</p>
<p>風又問：「趙州道：『有佛處不得住，無佛處急走過。』意作麼生？」</p>
<p>師指案云：「此食品新鮮，不作餿氣。」</p>
<p>風以箸挾菜云：「且喫菜好。」</p>
<p><span class='note-inline'>(師曰)</span>「還有果子請你喫。」</p>
<p><span class='note-inline'>(風曰)</span>「古人道：『我有箇休糧方子。』如何是休糧方子？」</p>
<p><span class='note-inline'>(師曰)</span>「喫到飽方休。」</p>
<p>師復謂風云：「長老骨氣稜層，必然高壽。」</p>
<p><span class='note-inline'>(風曰)</span>「多蒙授記。」</p>
<p><span class='note-inline'>(師云)</span>「爭得恁麼甘心？」</p>
<p>齋罷，<span class='note-inline'>(風曰)</span>「靈隱住得成，還可時時相見，有得葛藤打在。」</p>
<p><span class='note-inline'>(師曰)</span>「有心開飯店，不怕大肚漢。」</p>
<p>臨行，風問曰：「一口汲盡西江水時若何？」</p>
<p><span class='note-inline'>(師曰)</span>「何不更喫一盃茶？」</p>
</div>
<div class='div-other'><a id='mulu28' />
<p class='h2'>室中勘驗</p><p>師問道裕余集生居士云：「閉門作活為何事？」</p>
<p><span class='note-inline'>(士云)</span>「出賣[車*度]轢鑽。」</p>
<p><span class='note-inline'>(問云)</span>「補網張風成何用？」</p>
<p><span class='note-inline'>(士云)</span>「添箇黑撈波。」</p>
<p><span class='note-inline'>(問云)</span>「八卦正位如何排？」</p>
<p><span class='note-inline'>(士云)</span>「切忌當頭。」</p>
<p><span class='note-inline'>(問云)</span>「路逢猛虎如何避？」</p>
<p><span class='note-inline'>(士云)</span>「一任[跳-兆+孛]跳。」</p>
<p><span class='note-inline'>(問云)</span>「一條直路如何入？」</p>
<p><span class='note-inline'>(士云)</span>「巍巍堂堂。」</p>
<p><span class='note-inline'>(問云)</span>「斜街曲巷如何通？」</p>
<p><span class='note-inline'>(士云)</span>「婆婆和和。」</p>
<p><span class='note-inline'>(問云)</span>「中心樹子如何斫？」</p>
<p><span class='note-inline'>(士云)</span>「亞父空勞樽俎計。」</p>
<p><span class='note-inline'>(問云)</span>「關津把斷如何過？」</p>
<p><span class='note-inline'>(士云)</span>「蘇卿元是漢朝臣。」</p>
<p><span class='note-inline'>(問云)</span>「如何是透頂人？」</p>
<p><span class='note-inline'>(士云)</span>「腳跟點地。」</p>
<p><span class='note-inline'>(問云)</span>「如何是透底人？」</p>
<p><span class='note-inline'>(士云)</span>「鼻孔撩天。」</p>
<p>師因在犙禪人侍次，乃曰：「先師有垂語三則，汝還委悉麼？」犙曰：「請師舉示？」師曰：「不萌之艸為甚能藏香象？」犙曰：「好者畜生，欲隱彌露。」師曰：「古澗寒泉水作何色？」犙曰：「五眼覷不得。」師曰：「徹底無依，向甚麼處安身立命？」犙曰：「鋤<span class='corr'>卻</span>虛空帶活埋。」師曰：「放汝三十棒。」犙便珍重。</p>
<p>師住妙行在，犙禪入回覲，師曰：「子會見什麼人來？」曰：「某甲不見一人。」師曰：「子眼何太高？」曰：「和尚莫污人好。」師曰：「還見老僧麼？」曰：「若見和尚，何異諸方？」師曰：「老僧今日欺汝不得也。」曰：「爭敢冤屈和尚？」師曰：「三十棒自領出去！」曰：「和尚莫全靠學人。」師便休。</p>
</div>
<div class='div-other'><a id='mulu29' />
<p class='h2'>答捨逸居士參禪要語</p><p>夫禪門之學，非世間語言文字，乃心法妙悟，超乎情見之局量者也。然非獨方袍圓頂而後可以從事斯道，即在家塵勞中，色聲對待之際、賓主酬酢之時，乃至咳唾掉臂、折旋俯仰，六根門頭皆有自<span class='corr'>己</span>真佛放光，妙在處處參尋、心心提醒，忽然開口咬著舌、洗面抹著鼻，便知本來成佛不假外求矣！然乎生佛無殊，秪在迷悟兩字遂隔霄壤，故龍女七歲獻珠，頓然成道；善財一生取證，不歷僧祗，如一向無臂之人，忽獲兩臂，便解扼攬屈伸耳！昔龐公沉巨貲于湘水，及見馬大師便悟得一口吸盡西江之句，繇是機鋒迅捷。即龐婆子女，皆宗門正箭。龐公一日云：「難！難！十石油麻樹上攤！」龐婆云：「易！易！百草頭邊祖師意。」女靈照云：「也不難！也不易！饑來喫飯困來睡。」奇哉！何法窟爪牙盡在此老一門？今人徒來世<span class='corr'>間</span>擾攘一場，終日開口動舌，不曾半句說著自家屋裏事，可謂醉夢中人不可與語醒時景況，豈知貪嗔毒海正是寶筏玄津，煩惱稠林皆為諸佛華座？所以《維摩》云：「譬如高原陸地不生蓮華，卑濕汙泥乃生此華。」然則人品有優劣，佛性無貴賤。丹霞一書生也，如選官不如選佛，機緣果在；石頭玄沙乃漁父也，拋鉤入雪峰之室；南能乃賣柴漢也，負舂領黃梅之衣。裴相國以黃檗圭峰為師友；蘇學士以東林佛印為導標。陸大夫之金鵝養熟，被南泉老喚出缾來；黃太史之丹桂飄香，因晦堂師搊住鼻孔，斯皆宗門中具眼者，亦濁惡世界光明幢耳！非特此諸君子為然。</p>
<p>自佛法入震旦，歷漢、魏、六朝、唐、宋迨明，其間賢君宰輔居士輩，或精探奧義，博綜龍藏之文；或深慕禪宗，妙徹拈花之旨，皆能游戲塵中而作佛事，其臻彼岸者不翅恒河沙數。然慈航普度，輒有焚舟之人；法席宏收，時遇操戈之士。自宋儒樹異端之論，莫不以空寂為禪門病，故封疆畫界，甘裏足不入其門。</p>
<p>於戲！禪何病於人乎？而人自病于不知禪，遂指空寂異端妄生異議。佛不云乎「即心是佛」，然則排斥者無乃排自心之佛乎？佛亦何嘗受其一毛之損徒自損云爾？或曰：「吾教亦有禪，何必參爾家之禪以糅吾道耶？」予曰：「噫！爭爾我者乃禪家膈上病，但從克念工夫褫剝將去，直得人我雙亡、纖塵不立，便知孔子擔起底便是釋迦放下底，秪要放下底擔得起；擔起底放得下，纔可與語禪宗極致。」</p>
<p>居士問曰：「擔起放下即不問，且道孔子與釋迦是同是別？」余曰：「同別且置，秪如天地未分、父母未生<span class='corr'>已</span>前，孔子與釋迦在何處安身立命？」士不答。余曰：「居士向這裏看得破，便曉得釋迦與孔子安身立命處，亦曉得自家安身立命處。到此光景，可謂野色更無山間斷，天光直與水相通。」</p>
</div></div>
<div class='div-other'><a id='mulu30' />
<p class='h1'>禪淨發隱</p><p>余駐錫虎跑，一日瓶匋聞尊宿招同武林眾宰官居士湖上放生，偶舟過淨慈，而泉憲錢從卓居士亦至，乃握余手曰：「雲棲先師雖兩經大手為塔上之銘，然<span class='corr'>己</span>躬下一段光明終未揭露，海內但知為蓮燈紹燄，而不知先師確是宗門郢匠禪淨雙通者也，其專主淨土者，唯恐九人錯路，故苦心開導，寧受齋公之誚、不逗角虎之機，詎可以尋常臆見測其權巧弘願哉？今博山以宗證淨、先師以淨含宗，真為顯密互融、後先交徹，是敢請為先師另撰一塔銘，庶幾有所表章，惟不吝慈悲隨所懇！」余謝曰：「太師翁如隨色摩尼，何人不睹圓照？其序《高峰語錄》亦自禪淨雙掃，云『千丈巖！七寶池！有智主人，二俱不受。』則知舌藏霹靂、足跡如空，焉易描邈彼之真哉？」</p>
<p>時聞尊宿亦以傳略授余，且謂曰：「錢居士乃先師賞音弟子也。先師少治舉子業，與其先公卓菴憲副素相莫逆，今居士又預先師籌室，法乳淵源誠有所自，此請殆為法門關係，倘得如椽一揮，抉出先師末句真髓，則雲棲念佛一門如日中天矣！」余曰：「趙州道：『諸方難見而易識，老僧易見而難識。』然則識得趙州者須再來古佛，竊謂識得雲棲者亦須通身是眼。今觀師所述傳略，與憨大師、吳太史兩塔銘，其平生行寶，如虎頭寫照，頰毛風采俱一筆畫出，詎可謂不識雲棲者耶？獨太師翁於禪宗一事，如手中影草，本是隱身之術，原使人不之見為妙也。茲承嘉命，敢罔恤忌諱？太師翁乃圓乘人也，具一證一切證手眼，理無不徹、機靡不貫，雖單示一門，而無量乘門總持互攝，參之不見其雜、析之不見其分，識之者必曰：『雲棲門庭淵廣，如君統萬邦為一家。』惑之者必曰：『此不過一淨土偏安之主也。』跡其未出家時，閱《壇經》即以生死貼額樓，及禮性天理和尚薙顱，從無盡行律師稟具，北遊五臺感文殊放金光照觸。初參遍融老宿，後謁笑巖和尚求開示，巖曰：『阿你三千里外來開示我，我有甚麼開示？』師恍若有省，辭過東昌，道中聞譙樓鼓聲忽悟其旨，作偈曰：『二十年前事可疑，三千里外遇何奇？焚香擲戟渾閒事，魔佛空爭是與非。』此可見最初行腳單以參究為主，而淨土惟心原從悟門所得。</p>
<p>「但入明以來，宗門寥落，律居不振，講席多隳，禪淨兩門漠然無主。太師翁觀時節因緣，欲豎法幢無如念佛，善誘三根專以持名一心不亂為宗。蓋持名乃一種緊峭簡捷工夫，妙在提頭知尾就路還家，一念相應即見自性彌陀，所謂徑中之徑者，意不在茲乎？太師翁以雜華為堂觀、以淨土作門徑、以禪宗為壼奧、以教相為羽儀，不以一味而尚王之膳、不以單方而窮醫之技。今之居曲盝稱知識者，如千蹊萬徑中示人直路到家，然到家後貧從自窶、富從自奢，苟無制馭折衷之法，則無明習氣陶汰不淨、情根識蒂黏帶不清，殊乏精扃嚴鍵、遠到深蟠，自家儱侗不拘，種草皆收；骨氣生獰冀怙，門風有黨，此乃禪家近癖，毋怪乎燃犀照水者駭為怪事也。太師翁雖不開堂說法，然有扣及宗乘中事無不唱酬，如《竹窗隨筆》云：『憶在家時，一兒晚索湯餅，時市門<span class='corr'>已</span>掩，家人無以應，丸米粉與之，啼不顧，其母恚甚，予曰：「易事耳！」取米丸匾之，兒入手，啞然而笑。時謂：「兒易誑若此。」』固知今人輕淨土重禪宗者似焉！語以丸湯餅之淨土則啼，易以匾米丸之禪宗則笑，此真與兒童何異？此等譬喻則知太師翁之所唱導，政觀時施設，原非按牛喫草也。又王敬所侍郎問：『夜來老鼠唧唧，說盡一部《華嚴》。』師云：『貓兒突出時如何？』王無語，師自代云：『走<span class='corr'>卻</span>法師，留下講案。』且頌曰：『老鼠唧唧，《華嚴》歷歷，奇哉王侍郎，<span class='corr'>卻</span>被畜生惑。貓兒突出畫堂前，床頭說法無消息；無消息！大方廣佛華嚴經，世主妙嚴品第一。』如此答頌，假續之於燈版，誰不曰此古尊宿作略也？世多以念佛齋公行徑疑之，遂抹殺不傳，惜哉！貴耳賤目，伯牙寧不絕絃？或問：『《華嚴五教》禪居頓位，頓之去圓，未達一間，何得並舉？』師答云：『清涼讚天台四教，理致圓傋，而五教加頓，補台之傋而未傋也。以達磨一宗無可安著，聊判歸頓，而實頓有二義：一但頓、二圓頓，此禪宗正圓頓之頓。然可以不名為圓，良繇專重直指見性以破漸宗，於法界緣起之義，雖具在中而非所重，救時為急，無暇論故。又此宗本曰教外別傳，則小乘、大乘、一切乘所不能收；四教、五教、一切教所不能攝。不惟出彼漸階，亦復不居頓格；非但超乎頓位，亦復不受圓名。賢首判教亦不得<span class='corr'>已</span>而姑為寄位，豈可真以位分拘耶？』予謂：扶豎宗風，具正法眼，見徹少林骨髓，此老非獨好手，抑亦少林功臣也。今有鈍置禪宗位居別教，使不得預台教之圓位，太師翁豈不弘教乎？於台宗賢首無不逗肯中綮，其推重禪宗又何等平心快論？然則此抬彼搦，如點燈喫飯兩家分明，不然達磨一宗幾遭義虎崖柴。其種種提持發揮向上，不但於宗乘中而直指曲喻，即箋一疏、釋一鈔咸以稱理為極則，令人帖帖地服膺。即《禪關策進》，甚為啟蒙金錍；禪海二珍，甚為道眼證據。苟不究其深旨，則諸所著述曲盡一片婆心，為誰對症發藥也？然生平厚自韜晦，不以悟門居稱、不以拈頌衒人、不以標幟自高，此等邁軸殆為學地中人出一身媿汗、解幾重顏甲，孰易知其恩德哉？然則禪淨教律，師能縛為一束、劈作四架；六度妙行，師能融為一心、發為萬善；慧辯道德，師能傋於一身、輝映千古。譬圓伊三點，縱橫不得擬其勢；毘盧稱性，頓漸不敢配其乘，所謂通身手眼者非師其誰歟？若夫願廣悲深，真古佛再來。</p>
<p>「於時祖庭秋晚門門蕭索，太師翁特以普字三昧圓應廣唱綜禪之致，如永明閒律之學、如宣祐弘教之義、如台賢而主鬯蓮宗，則兼擅七祖之長，遂使震旦佛法真如揭日月而重光，其儲材得人，如豢律虎、義虎、角虎於一圈，俟其牙爪距獰馴攫俱用，然後出而哮吼如獅王驚人。此太師翁生平踐真履實之效，不獨深望於來哲，使千古下有能窺其機用如此縝密、如此博贍、如此擴大，是則與師把手同行大寂光中矣！又何更疑之為抑禪宗揚淨土，獨罵之為豐干老賊乎？正所謂：『佛祖位中留不住，夜深依舊宿蘆花。』真酷似其人也。」</p>
</div>
<div class='div-other'><a id='mulu31' />
<p class='h1'>歸雲夜話</p><p>心耽靜境者，投足散亂之場，畏態不勝嫌避；形參鬧跡者，冥心真寂之境，躁性不耐幽閒，故擔版漢所見各滯一邊。祖師道：「出息不涉眾緣，入息不居陰界。」此等妙語，不可不參。</p>
<p>天性寡淡，入道最得便宜；欲愛乾枯，對境自然亡所。道人甘得清苦，受用更大。雪峰呼玄沙為再來人，以其衣取蔽形、食取接氣，真冰霜衲子也。每想古人拾橡栗、衣荷芰、喫瓔珞飯、點橘皮湯，不覺嗜好之念竟慚沮矣！</p>
<p>鬧籃裏鑽頭，打失了靜定光景；坐境中昏悶，提不起本參話頭。正所謂靜沈死水、動落今時。要得工夫成片，大須仔細用心，久久操存，自然歸一。</p>
<p>抱負心勝者，未免傲習成癖；經幹多能者，終見識情攬事；利害眼明者，打入是非窠臼；伎倆心多者，斷然機械不忘。其痛病非一，未易枚舉，須是自家覺察，損至於無損，其習氣豁爾消融也。不恃為美，恃則為障，學佛法須是將自<span class='corr'>己</span>平日胸中學解知見盡情芟去，然後可以參悟，不然則心境駁雜，未免鏡上添痕。昔康昆侖從段師學琵琶，段先令不近樂器三年，忘其本領，然後窮段之藝，妙絕一時。況學無上妙道，若不換骨洗腸，通身整頓別是一番境象，則欲望造祖佛堂奧，其可得乎？</p>
<p>道人之心，不可著一物，好經論則被文字縛殺、好談唾則被語言縛殺、好思惟則被情識縛殺。翻得轉、擺得脫雖是好手，要不被境風所轉而能轉于物者，還他有力大人。所以道：「肚無偏癖病，何怕冷油虀？」</p>
<p>工夫做到情忘理極處，自然與法身理相應，如脫鶻臭布衫、拈卻炙脂帽相似。若終日識心紛飛，觸境不能忘情，雖坐禪床上，如猢孫繫露柱，敢保血肉團包裏無位真人、妄想坑埋沒自家寶藏，縱得透脫，猶是枯樁邊事，況未得透脫耶？</p>
<p>學道須以高遠為期，苟不至於大悟，不可隨情生滅放縱身心，及離了真正明眼師匠，別圖去就、建立生涯，作半路抽身漢，如渡海人牢把風柁到岸方休。古人喫折腳鐺中飯，向水邊林下保養聖胎，是諦當後事，直須打徹一迴頂天立地，可以與祖佛奪權衡、可以與人天作眼目，斯乃大乘菩薩發心，真不負出家之志矣！</p>
<p>心地未明，開口即錯，縱有高論，非是定見。居學地者不可輕易持論古今得失，但當存疑，俟他日道眼明白，方可決定是非邪正。</p>
<p>眼前有一毫順境來迎我，不可過生歡喜，當觀如夢幻空花，快意後一場懡㦬；眼前有一毫逆境來加我，不可便生煩惱，當觀如疾風暴雨，天晴後一場懡㦬。古人多體究言句，不專在一句話頭上用心，一語投機千疑頓發，故圓悟說大慧：「汝不疑言句，是為大病。」今時惟喜單提一句公案，如百萬軍中拖刀直入，雖得斬截便宜，若要築著磕著通身是眼，須向雜毒海裏一一驗過始得。</p>
<p>凡機鋒問答全主全賓，須是作家相見，自然節拍相應。若是學地中人道眼未明，凡見宗師家須虛心請益以求決擇，不可貪求印證。大丈夫兒掀翻徹底，尚不自肯住腳，況挾複上門求人打東瓜印子耶？多見一等瞎漢亂統，如醉漢發風、如癇病發狂，古今有智識者決不如是。雖呈偈呈解問答，要且自知時節，不同他人弄鬼戲也。</p>
<p>道人胸次居常磊落超曠，固是格外人物，然于生死禍患，不先有以明決處斷，則臨事未免周章惶悚喪其所守，此平日心境放閒未嘗遠慮，故不經磨鍊也。看祖佛言教，須洞曉深旨，不可打印板在胸中著意摹擬，如看《徑山語錄》便椿定箇大慧模樣出來；看《高峰語錄》便占在高峰面前，行走說話都是他家口氣，及乎舉措施為，恰又不相似，此是識見淺陋融化不得。彼高峰、大慧二老何等手眼？千古下有幾人儔匹？便如此容易躐等耶？善學者無所不得，妙在抽筋不動皮、換骨不見血，雖喫他家飯、不屙他家屎，此纔是潛行須與古人同處。非圓機活眼，則膠柱調絃、按圖索駿，此愚者之通病，藥石難醫奈何？</p>
<p>要作宗門正眼，必須學悟兼優；要振祖佛門庭，尤貴機辨無礙。古今明徹理性者，能兼諸用而傋全體，方為第一流人物、然尤在道德禮義四字輔翼成功，纔可建經久遠大事業；苟恃尺寸所長，外鶩虛聲，學無通方之識、悟非超師之見，此流俗阿師，直饒動地驚天，終見一場敗缺，復何益于教門哉？</p>
<p>好人品不在立意，要做箇標格出來，但當一心究理、性地明白，其人品不扶自正；苟有一念好奇特之心、強分同異，故與流輩相違，此等不墮輕忽、便落僥倖。狂慧少定、枯禪乏智，二病相傾今古不齊。故知聖智入作，必善用其機，所以大有為者先有守，譬夫庭禽養勇，一奮驚群；霧豹澤毛，七日不食，苟無定力以持心，則自己走作尚不奈，況能為濟世舟楫哉？</p>
<p>古今悟道，善能游戲塵勞廣作佛事者，要先得三昧王三昧，則一切三昧無不總持，如人教一<span class='corr'>棚</span>肉傀儡相似，腳底線頭都<span class='corr'>已</span>曉，牽抽全藉裏頭，人到此田地，佛法世法是甚麼？喚作熱碗鳴聲也是強說道理。</p>
<p>學道之士見善必遷、知過必改，積功樹德惟日不足，苟不慎護三業，忽被境風觸動便鬥爭到底，如矢在弦上迎機連發，此蓋平日無制心工夫，不能居逆受順、處順如逆。古德云：「衲子雖有見道之資，若不深蓄厚養，非惟無補于教門，將恐有招禍辱。」可不慎歟？</p>
<p>憎愛兩字最為入道障門，極難打破。禪人知此病痛，直得法愛兼忘，管此進道如鳥飛空無有阻礙，所以三祖云：「但莫憎愛，洞然明白。」此是如透萬重關鎖，一擊俱開。</p>
<p>學道人當虛懷無我不見彼過，莫因私憤遂塞公道，如世諦中人暗箭傷人，不顧損德自喪心術。予少時嘗有偈警世云：「朝看東鄰花，莫賞西園蘜；不妒他人時，終還自家福。」此言雖鄙，讀之可以令人蕩不平之氣。</p>
</div>
<div class='div-other'><a id='mulu32' />
<div class='div-other'><a id='mulu33' />
<p class='h2'>示心鑑禪人</p><p>吾輩忝稱釋種墮三寶數，當時自反照剋責，既辭違二親趣此非家，必欲何所圖乎？方其袍、圓其頂，可謂僧相嚴特矣！若不憤發精彩，令志氣日新，以求悟明<span class='corr'>己</span>分中一生死大事、荷擔大法，則所謂好一座佛堂，空然無佛矣！若更縱恣情欲放蕩身心，或嗜膏腴，受用驕態；或依軒冕，從遊聲利；或三業四儀，不拘戒撿，荒唐偷玩虛擲光陰，如此為僧與流俗何殊？古德云：「地獄未為苦，袈裟下失<span class='corr'>卻</span>人身為最苦也。」如今要跳出三界業網、不受閻老拘束，須是打翻無明窠臼，參教透頂透底，與佛祖把手同行始得。所以藥山道：「此事直須高高山頂立，深深海底行，閨閤中物捨不得，便為滲漏。」且道作麼生得箇不滲漏去？禪者向這裏會取，藥山不曾入滅。</p>
</div>
<div class='div-other'><a id='mulu34' />
<p class='h2'>示心啟禪人</p><p>入此宗者，宜先截斷葛藤最為捷徑。學解塞於胸襟、語脈障于咽喉、緣念坌于識田，無往而非熟境。欲以希望心、聰明靈利心，虛浮不真而入此門，譬剪彩作花，其如大地陽春何？必須忘緣泯念專心一路，將無義味話頭極力參研，如貓捕鼠追到牛角表，自有倒斷時節也。</p>
</div>
<div class='div-other'><a id='mulu35' />
<p class='h2'>雲棲示禪人</p><p>中峰老人云：「一片陳年銕石心，行藏寂寂冷沉沉；硬拳緊握棲茆屋，那肯輕拋半片心？」此偈余嘗體貼其意，則工夫無時刻放過，即放過亦有工夫，此乃<span class='corr'>已</span>驗靈方，能如此切心則悟門不必重說。</p>
</div></div>
<p class='juan'>雪關禪師語錄卷之四終</p>
</div><!-- end of div[@id='body'] -->
</body></html>