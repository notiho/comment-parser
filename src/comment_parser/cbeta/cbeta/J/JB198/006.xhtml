<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu38' />
<p class='juan'><span class='corr'>雪</span>關禪師語錄卷之六</p><p class="byline">侍者成巒傳善錄</p><p class="byline">法孫開詗編</p>
<div class='div-other'><a id='mulu39' />
<p class='h1'>拈頌</p>
<div class='div-orig'><p>福州普光禪師<span class='note-inline'>(青三潭州川嗣)</span>，僧侍次，師以手開胸曰：「還委老僧事麼？」曰：「猶有者箇在。」師<span class='corr'>卻</span>掩胸曰：「不妨太顯。」曰：「有甚麼避處？」師曰：「的是無避處。」曰：「即今作麼生？」師便打。</p>
</div>
<div class='div-commentary'><p style="margin-left:1em">拈云：者僧也正要棒喫。</p>
<p style="margin-left:1em">頌曰：黃金色相露堂堂，開掩胸前卍字光；<span class='corr'>卻</span>被者僧都勘破，棒頭無屈不成贓。</p>
</div>
<div class='div-orig'><p>瑞州九峰道虔禪師<span class='note-inline'>(青五石霜諸嗣)</span>，僧問：「無間中人行甚麼行？」師曰：「畜生行。」曰：「畜生復行甚麼行？」師曰：「無間行。」曰：「此猶是長生路上人？」師曰：「汝須知有不共命者。」曰：「不共甚麼命？」師曰：「長生氣不常。」</p>
</div>
<div class='div-commentary'><p style="margin-left:1em">拈云：今年果子熟，和核都爛<span class='corr'>卻</span>。</p>
<p style="margin-left:1em">頌曰：鳥道崎嶇盡踏平，橫身異彙不同行；深明治亂無他事，野老謳歌四海清。</p>
</div>
<div class='div-orig'><p>福州覆船山洪薦禪師<span class='note-inline'>(青五石霜諸嗣)</span>，僧問：「如何是師子？」師曰：「善哮吼。」僧拊掌曰：「好手好手！」師曰：「青天白日<span class='corr'>卻</span>被鬼迷。」僧作掀禪床勢，師便打曰：「驢事未去，馬事到來。」師曰：「灼然作家。」僧拂袖便出，師曰：「將甌盛水，擬比大洋。」</p>
</div>
<div class='div-commentary'><p style="margin-left:1em">拈云：若不是覆船肘後靈符，幾被者僧奪<span class='corr'>卻</span>。</p>
<p style="margin-left:1em">頌曰：竿水逢場戲一迴，尋常等箇作家來；雖然雪曲難<span class='corr'>賡</span>和，笑逐巴歌上舞臺。</p>
</div>
<div class='div-orig'><p>福州牛頭微禪師<span class='note-inline'>(青五投子同嗣)</span>，僧問：「如何是和尚家風？」師曰：「山畬脫粟飯，野菜淡黃虀。」曰：「忽遇上客來又如何？」<span class='note-inline'>(師曰)</span>「喫即從君喫，不喫任東西。」</p>
</div>
<div class='div-commentary'><p style="margin-left:1em">拈云：生鐵鑄心肝，打得丁當響。</p>
<p style="margin-left:1em">頌曰：野老家風水樣清，無人不掩破柴荊；黃虀脫粟從餐飽，主客情忘嬾送迎。</p>
</div>
<div class='div-orig'><p>吉州禾山無殷禪師<span class='note-inline'>(青六九峰虔嗣)</span>，江南李主召而問曰：「和尚何處來？」師曰：「禾山來。」曰：「山在甚麼處？」師曰：「人來朝鳳闕，山嶽不曾移。」國主重之。</p>
</div>
<div class='div-commentary'><p style="margin-left:1em">拈云：當時李主若道：「與麼則和尚遣侍者來耶？禾山又作麼生？」請代禾山對語看。咄！速道速道。</p>
<p style="margin-left:1em">頌曰：天王為嚮道風高，鳳闕香煙引毳袍；來往不知山嶽動，錫飛隨意出雲巢。</p>
</div>
<div class='div-orig'><p>福州雪峰義存禪師<span class='note-inline'>(青五德山鑒嗣)</span>，玄沙對師曰：「某甲如今大用去，和尚作麼生？」師將三箇木毬一齊拋出，沙作斫牌勢，師曰：「你親在靈山，方得如此。」沙曰：「也是自家事。」</p>
</div>
<div class='div-commentary'><p style="margin-left:1em">拈曰：父作子述，真箇克家，撿較將來，未免挂人唇齒。</p>
<p style="margin-left:1em">頌曰：大事臨機秪貴親，拋毬須是斫牌人；不因喝著推聾漢，孤負全鋒驗主賓。</p>
</div>
<div class='div-orig'><p>天台瑞龍慧恭禪師<span class='note-inline'>(青五德山鑒嗣)</span>謁德山，山問：「會麼？」曰：「作麼？」山曰：「請相見。」曰：「識麼？」山大笑，遂許入室。</p>
</div>
<div class='div-commentary'><p style="margin-left:1em">拈云：得恁麼太近？</p>
<p style="margin-left:1em">頌曰：行腳雖然緊峭鞋，是門何更入門來？額顱真箇剛如鐵，腦後猶知欠一槌。</p>
</div>
<div class='div-orig'><p>台州瑞巖師彥禪師<span class='note-inline'>(青六巖頭奯嗣)</span>，每自喚主人公復應諾，乃曰：「惺惺著！他後莫受人謾。」</p>
</div>
<div class='div-commentary'><p style="margin-left:1em">拈曰：此老一生怕險。</p>
<p style="margin-left:1em">頌曰：自喚惺惺恰似渠，主翁何必再三呼？玄沙許你較些子，笑弄精魂隔壁徒。</p>
</div>
<div class='div-orig'><p>福州羅山道閑禪師<span class='note-inline'>(青六巖頭奯嗣)</span>，在禾山送同行矩長老出門次，把拄杖向面前一攛，矩無對，師曰：「石牛攔古路，一馬生雙鉤。」</p>
</div>
<div class='div-commentary'><p style="margin-left:1em">拈云：也要防閑始得。</p>
<p style="margin-left:1em">又云：與我過拴索來。</p>
<p style="margin-left:1em">頌曰：面前攛杖來風驟，一馬雙駒意更玄；莫怪同參人不會，他家猶未踏船舷。</p>
</div>
<div class='div-orig'><p>福州香谿從範禪師<span class='note-inline'>(青六巖頭奯嗣)</span>新到參，師曰：「汝豈不是鼓山僧？」僧曰：「是。」師曰：「額上珠為何不現？」僧無對，遽辭。師門送，復召上座，僧回首，師曰：「滿肚是禪。」曰：「和尚是甚麼心行？」師大笑而<span class='corr'>已</span>。</p>
</div>
<div class='div-commentary'><p style="margin-left:1em">拈云：者僧前面失節，後面拔本，香谿為什麼到者裏<span class='corr'>卻</span>放過？良久云：「須知笑裏有刀。」</p>
<p style="margin-left:1em">頌曰：滿肚是禪珠不現，翻成滯貨爛如瓜；旋身不落香谿阱，也解迎風倒撒沙。</p>
</div>
<div class='div-orig'><p>吉州靈巖慧宗禪師<span class='note-inline'>(青六巖頭奯嗣)</span>，僧問：「如何是靈巖境？」師曰：「松檜森森密密遮。」曰：「如何是境中人？」師曰：「夜夜有猿啼。」</p>
</div>
<div class='div-commentary'><p style="margin-left:1em">拈云：靈巖答處，幾多人作人境話會。</p>
<p style="margin-left:1em">頌曰：如何<span class='corr'>卻</span>是靈巖境？描寫將來未是真；擬向丹青尋落處，頭頭錯過境中人。</p>
</div>
<div class='div-orig'><p>福州玄沙師傋禪師<span class='note-inline'>(青六雪峰存嗣)</span>，因雪峰指火曰：「三世諸佛在火燄裏轉大法輪！」師曰：「近日王令稍嚴。」峰曰：「作麼生？」師曰：「不許攙奪行市。」</p>
</div>
<div class='div-commentary'><p style="margin-left:1em">拈云：陣前勢銳，殿後機深。</p>
<p style="margin-left:1em">頌曰：韜鈴自古屬孫吳，老將談兵不在書；父子機籌閒較計，爾何贏了我何輸？</p>
</div>
<div class='div-orig'><p>福州長慶慧稜禪師<span class='note-inline'>(青六雪峰存嗣)</span>參靈雲，問：「如何是佛法大意？」雲曰：「驢事未去，馬事到來。」師如是往來雪峰、玄沙二十年間，坐破七箇蒲團不明此事。一日捲簾忽然大悟，乃有頌曰：「也太差！也太差！捲起簾來見天下；有人問我解何宗？拈起拂子劈口打。」</p>
</div>
<div class='div-commentary'><p style="margin-left:1em">拈云：還知他捲簾悟處麼？青山陡豎面門寒。</p>
<p style="margin-left:1em">頌曰：捲起簾來見也麼？巖前風逗落花坡；雖然七箇蒲團破，認著依然錯過多。</p>
</div>
<div class='div-orig'><p>福州安國院弘瑫禪師<span class='note-inline'>(青六雪峰存嗣)</span>舉國師碑文云：「得之於心，伊蘭作旃檀之樹；失之於旨，甘露乃蒺藜之園。」問僧曰：「一語須具得失兩意，汝作麼生道？」僧舉拳曰：「不可喚作拳頭也。」師不肯，亦舉拳別云：「秪為喚這箇作拳頭。」</p>
</div>
<div class='div-commentary'><p style="margin-left:1em">拈云：大小安國猶被拳頭著倒。</p>
<p style="margin-left:1em">頌曰：伊蘭化作旃檀樹，甘露翻為蒺藜園；得失兩頭都坐斷，指端閒握掌成拳。</p>
</div>
<div class='div-orig'><p>南嶽金輪可觀禪師<span class='note-inline'>(青六雪峰存嗣)</span>，僧問：「如何是雪峰見解？」師曰：「我也驚。」</p>
</div>
<div class='div-commentary'><p style="margin-left:1em">拈云：金輪可謂見過於師。</p>
<p style="margin-left:1em">頌曰：未見雪峰擔板漢，龍門點額太遲生；一迴踏倒繫驢橛，不是聞雷詐作驚。</p>
</div>
<div class='div-orig'><p>福州大普山玄通禪師<span class='note-inline'>(青六雪峰存嗣)</span>，僧問：「如何是祖師西來意？」師曰：「咬骨頭漢出去。」</p>
</div>
<div class='div-commentary'><p style="margin-left:1em">拈云：罵得伊徹困去也。</p>
<p style="margin-left:1em">又云：當時這僧便作狗吠聲，普老又作麼生？</p>
<p style="margin-left:1em">頌曰：殺人劍裏活人刀，一句衝鋒命莫逃；禪客不知成褫意，依然孤負我吹毛。</p>
</div>
<div class='div-orig'><p>福州長生山皎然禪師<span class='note-inline'>(青六雪峰存嗣)</span>在雪峰普請次，雪峰負一束藤，路逢一僧便拋下，僧擬取，峰便踏倒，歸謂師曰：「我今日踏這僧快。」師曰：「和尚<span class='corr'>卻</span>替這僧入涅槃堂始得。」峰便休去。</p>
</div>
<div class='div-commentary'><p style="margin-left:1em">拈云：雪峰又被這漢踏倒了也。</p>
<p style="margin-left:1em">頌曰：老大逢人愛掣顛，一交踏倒哭蒼天；歸來猶自誇雄健，<span class='corr'>卻</span>被兒孫報了冤。</p>
</div>
<div class='div-orig'><p>福州仙宗院行瑫禪師<span class='note-inline'>(青六雪峰存嗣)</span>，僧問：「如何是西來意？」師曰：「熊耳不曾藏。」</p>
</div>
<div class='div-commentary'><p style="margin-left:1em">拈云：缺齒老翁猶在這裏。</p>
<p style="margin-left:1em">頌曰：熊耳無藏意作麼？西來東土豈偏頗？應知踏著來時路，無奈橫街直巷何？</p>
</div>
<div class='div-orig'><p>福州永泰和尚<span class='note-inline'>(青六雪峰存嗣)</span>，僧問：「承聞和尚見虎是否？」師作虎聲，僧作打勢，師曰：「這死漢。」</p>
</div>
<div class='div-commentary'><p style="margin-left:1em">拈云：不是泰師老辣，幾乎被獵犬咬殺。</p>
<p style="margin-left:1em">頌曰：猛勢跑哮跳過墻，大蟲豈為小蟲傷？輸他白額翻身轉，獨坐雄峰作吼王。</p>
</div>
<div class='div-orig'><p>池州壽昌院守訥禪師<span class='note-inline'>(青六雪峰存嗣)</span>新到參，師問：「近離甚處？」曰：「不離方寸？」師曰：「不易來。」僧亦曰：「不易來。」師與一掌。</p>
</div>
<div class='div-commentary'><p style="margin-left:1em">拈云：枯柴逢鈍斧，一劈兩開交。</p>
<p style="margin-left:1em">頌曰：千里迢遙步不曾，腰包放下太無憑；分明是販私鹽賊，一摑如笞三十藤。</p>
</div>
<div class='div-orig'><p>福州興聖重滿禪師<span class='note-inline'>(青七羅山閑嗣)</span>，僧問：「如何是宗風不墜底句？」師曰：「老僧不忍。」</p>
</div>
<div class='div-commentary'><p style="margin-left:1em">拈云：怕寒怕熱，即墜宗風。</p>
<p style="margin-left:1em">頌曰：不墜宗風意若何？老僧無奈患愁魔；趙州頭白年高大，也媿修行放過多。</p>
</div>
<div class='div-orig'><p>福州仙宗院契符禪師<span class='note-inline'>(青七玄沙傋嗣)</span>開堂日，僧問：「師登寶座，合譚何事？」師曰：「剔開耳孔著。」曰：「古人為甚麼<span class='corr'>卻</span>道『非耳目之所到』？」師曰：「金櫻樹上不生梨。」曰：「古今不到處請師道？」師曰：「汝作麼生問？」</p>
</div>
<div class='div-commentary'><p style="margin-left:1em">拈云：非關道不得，孝子諱爺名。</p>
<p style="margin-left:1em">頌曰：曲盝高登吼若雷，諸人耳目著飛埃；金櫻樹上梨兒熟，瞞汝當筵不摘來。</p>
</div>
<div class='div-orig'><p>福州升山白龍院道希禪師<span class='note-inline'>(青七玄沙傋嗣)</span>，僧問：「請師答無賓主話。」師曰：「昔年曾記得。」曰：「即今如何？」師曰：「非但耳聾，亦兼眼暗。」</p>
</div>
<div class='div-commentary'><p style="margin-left:1em">拈云：喚白龍老人是箇賣皮燈毬客，得麼？</p>
<p style="margin-left:1em">頌曰：南方相對火爐頭，主獻賓酬今也休；得坐披衣渾不顧，從他枝上辨春秋。</p>
</div>
<div class='div-orig'><p>福州安國院慧球禪師<span class='note-inline'>(青七玄沙傋嗣)</span>亦曰「中塔」，僧問：「雲自何山起，風從甚澗生？」師曰：「盡力施為，不離中塔。」</p>
</div>
<div class='div-commentary'><p style="margin-left:1em">拈云：遮天有影，蓋地無垠。</p>
<p style="margin-left:1em">頌曰：雲意徘徊渠自得，風聲怒吼我何知？滔天浪鼓山相擊，中塔憨翁笑展眉。</p>
</div>
<div class='div-orig'><p>福州螺峰沖奧明法禪師<span class='note-inline'>(青七玄沙傋嗣)</span>，僧問：「如何是螺峰一句？」師曰：「苦。」</p>
</div>
<div class='div-commentary'><p style="margin-left:1em">拈云：文不加點。</p>
<p style="margin-left:1em">頌曰：重疊關山幾度過，螺峰一句盡消磨；若然老驥雄心在，爭卸籠頭與角馱。</p>
</div>
<div class='div-orig'><p>福州大章山契如菴主<span class='note-inline'>(青七玄沙傋嗣)</span>，僧問：「生死到來如何迴避？」師曰：「符到奉行。」曰：「恁麼則被生死拘將去也？」師曰：「阿㖿㖿！」</p>
</div>
<div class='div-commentary'><p style="margin-left:1em">拈云：這老漢恁麼放憨，直得閻家拱手？雖然如是，更須勘過始得。</p>
<p style="margin-left:1em">頌曰：家常茶飯不曾拋，逆水灘頭慣著篙；生死牢關容易過，不須舐蜜擲金刀。</p>
</div>
<div class='div-orig'><p>福州蓮華山神祿禪師<span class='note-inline'>(青六雪峰存嗣)</span>，僧問：「如何是和尚家風？」師曰：「毛頭顯沙界，日月現其中。」</p>
</div>
<div class='div-commentary'><p style="margin-left:1em">拈云：費長房失<span class='corr'>卻</span>一箇懸壺，<span class='corr'>卻</span>被此老收得。</p>
<p style="margin-left:1em">頌曰：大千沙界一毛頭，現量須彌日月周；渴飲饑餐隨分足，橫吹鐵篴過滄洲。</p>
</div>
<div class='div-orig'><p>福州報慈院慧覺禪師<span class='note-inline'>(青七長慶稜嗣)</span>問僧：「近離甚處？」曰：「臥龍。」師曰：「在彼多少時？」曰：「經冬過夏。」師曰：「龍門無宿客，為甚在彼許多時？」曰：「獅子窟中無異獸。」師曰：「汝試作獅子吼看！」曰：「若作獅子吼，即無和尚。」師曰：「念汝新到，放汝三十棒。」</p>
</div>
<div class='div-commentary'><p style="margin-left:1em">拈云：如此用棒，功不浪施。</p>
<p style="margin-left:1em">頌曰：臥龍禪客頗通方，不宿龍門肯浪狂；既到報慈休慢過，這般茶飯也須嘗。</p>
</div>
<div class='div-orig'><p>福州長慶常慧禪師<span class='note-inline'>(青七長慶稜嗣)</span>，僧問：「燄續雪峰，印傳超覺，不違於物，不負於人。不在當頭，即今何道？」師曰：「違負即道。」曰：「恁麼則善副來言，淺深<span class='corr'>已</span>辨。」師曰：「也須識好惡。」</p>
</div>
<div class='div-commentary'><p style="margin-left:1em">拈曰：得與麼銖兩分明？復笑云：看取定盤星。</p>
<p style="margin-left:1em">頌曰：善應來機辨濁清，就渠捩轉鼻頭繩；能於觸忤通無忤，豎撞橫衝似不曾。</p>
</div>
<div class='div-orig'><p>福州石佛院靜禪師<span class='note-inline'>(青七長慶稜嗣)</span>，僧問：「學人欲見和尚本來面目！」師曰：「洞上有言親體取。」曰：「恁麼則不得見去也？」師曰：「灼然！客路如天遠，侯門似海深。」</p>
</div>
<div class='div-commentary'><p style="margin-left:1em">拈云：依稀芍藥欄邊過，彷彿葡萄架下行，再退一步，斯人無患深遠矣！</p>
<p style="margin-left:1em">頌曰：本來面目見還難，莫向仙人扇上看；狼噬虎跑驚膽碎，柴扉誰更為花關？</p>
</div>
<div class='div-orig'><p>福州枕峰觀音院清換禪師<span class='note-inline'>(青七長慶稜嗣)</span>，僧問：「如何是法界性？」師曰：「汝身中有萬象。」曰：「如何體得？」師曰：「虛谷尋聲，更求本末。」</p>
</div>
<div class='div-commentary'><p style="margin-left:1em">拈云：搊峰作翠渾無翠，擊水尋波不見波。</p>
<p style="margin-left:1em">頌曰：萬象身中無法性，身中萬象有靈光；尋求本末呼空谷，括盡三千剩破囊。</p>
</div>
<div class='div-orig'><p>福州東禪契訥禪師<span class='note-inline'>(青七長慶稜嗣)</span>，僧問：「如何是東禪家風？」師曰：「一人傳虛，萬人傳實。」</p>
</div>
<div class='div-commentary'><p style="margin-left:1em">拈云：透得雲門普字關，纔見此老家風。</p>
<p style="margin-left:1em">頌曰：東禪破落舊家風，虛實其中妙莫窮；雨至普天轟霹靂，秋來滿院落梧桐。</p>
</div>
<div class='div-orig'><p>福州東禪院了空禪師<span class='note-inline'>(青七長慶稜嗣)</span>上堂：「大好省要，自不仙陀，若是聽響之流，不如歸堂向火。珍重。」</p>
</div>
<div class='div-commentary'><p style="margin-left:1em">拈云：丹青易繪，淡墨難描。</p>
<p style="margin-left:1em">頌曰：舉止分明不露容，仙陀善巧意玲瓏；水晶宮裏藏身穩，倒跨滄洲短尾龍。</p>
</div>
<div class='div-orig'><p>福州仙宗院守玭禪師<span class='note-inline'>(青七長慶稜嗣)</span>，僧問：「十二時中常在底人，還消得人天供養也無？」師曰：「消不得。」曰：「為甚麼消不得？」師曰：「為汝常在。」曰：「秪如常不在底人還消得也無？」師曰：「驢年。」</p>
</div>
<div class='div-commentary'><p style="margin-left:1em">拈云：有箇消得消不得、常在常不在底出來，還受得人天供養也無？試定當看。</p>
<p style="margin-left:1em">頌曰：人天供養怎生消？擔板禪和棒不饒；誰在其中誰不在？花開花謝恕無聊。</p>
</div>
<div class='div-orig'><p>福州報慈院文欽禪師<span class='note-inline'>(青七保福展嗣)</span>，僧問：「如何是妙覺明心？」師曰：「今冬好晚稻，出自秋雨成。」</p>
</div>
<div class='div-commentary'><p style="margin-left:1em">拈云：知時識節，須是報慈，若論妙覺明心，未夢見在。且畢竟作麼生是妙覺明心？喝一喝！</p>
<p style="margin-left:1em">頌曰：妙覺明心莫浪猜，河沙德用露全該；報慈秪箇機圓熟，信手和盤托出來。</p>
</div>
<div class='div-orig'><p>福州永隆院明慧瀛禪師<span class='note-inline'>(青七保福展嗣)</span>，僧問：「如何進向，得達本源？」師曰：「依而行之。」</p>
</div>
<div class='div-commentary'><p style="margin-left:1em">拈云：戴天履地。</p>
<p style="margin-left:1em">頌曰：一枝藤杖手中攜，腳下曾拖三尺泥；行過前村煙霧裏，癭婆來問我誰妻？</p>
</div>
<div class='div-orig'><p>建州白雲智作禪師<span class='note-inline'>(青七鼓山晏嗣)</span>參鼓山，山召曰：「近前來！」師近前，山曰：「南泉喚院主意作麼生？」師<span class='corr'>斂</span>手端容退身而立，山筦然奇之。</p>
</div>
<div class='div-commentary'><p style="margin-left:1em">拈云：未窺雄豹勢，喜見毒龍降。</p>
<p style="margin-left:1em">頌曰：不跨石門須跨過，籌添丈室匪差絲；謾言興聖門風竣，水盡山窮始見師。</p>
</div>
<div class='div-orig'><p>福州鼓山智巖禪師<span class='note-inline'>(青七鼓山晏嗣)</span>，僧問：「國王出世三邊靜，法王出世有何恩？」師曰：「還會麼？」曰：「幸遇明朝，輒伸呈獻。」師曰：「吐<span class='corr'>卻</span>著。」曰：「若不禮拜，幾成無孔鐵鎚。」師曰：「何異無孔鐵鎚？」</p>
</div>
<div class='div-commentary'><p style="margin-left:1em">拈云：鼓山若無後語，幾被這僧籠頭絡手。</p>
<p style="margin-left:1em">頌曰：龍王按劍風清肅，鮫客呈珠解弄奇；饒汝進前施巧手，鶻提鳩子仰天飛。</p>
</div>
<div class='div-orig'><p>福州龍山智嵩禪師<span class='note-inline'>(青七鼓山<span class='corr'>晏</span>嗣)</span>，僧問：「古佛化導，今祖重興，人天輻輳，於禪庭至理，若為於開示？」師曰：「亦不敢孤負大眾。」曰：「恁麼則人天不謬殷勤請，頓使凡心作佛心。」師曰：「仁者作麼生？」曰：「退身禮拜，隨眾上下。」師曰：「我識得汝也。」</p>
</div>
<div class='div-commentary'><p style="margin-left:1em">拈云：識得這僧是何面貌？代云：也是頭出頭沒漢。</p>
<p style="margin-left:1em">頌曰：人天輻輳作何譚？有口從來是匾擔；<span class='corr'>卻</span>被闍黎搜索過，笑垂舞袖倚欄杆。</p>
</div>
<div class='div-orig'><p>福州龍山文義禪師<span class='note-inline'>(青七鼓山晏嗣)</span>，僧問：「如何是人王？」師曰：「威風人盡懼。」曰：「如何是法王？」師曰：「一句令當行。」曰：「二王還分不分？」師曰：「適來道甚麼？」</p>
</div>
<div class='div-commentary'><p style="margin-left:1em">拈云：龍山被這僧問得倒走上壁。</p>
<p style="margin-left:1em">頌曰：人王何似法王尊？調御金輪分不分；遍界光輝開佛日，乾坤浩蕩屬皇恩。</p>
</div>
<div class='div-orig'><p>福州鼓山智岳禪師<span class='note-inline'>(青七鼓山晏嗣)</span>，初遊方至鄂州黃龍，問：「久嚮黃龍，及乎到來，秪見赤斑蛇。」龍曰：「汝秪見赤斑蛇，且不識黃龍。」師曰：「如何是黃龍？」龍曰：「滔滔地。」師曰：「忽遇金翅鳥來又作麼生？」龍曰：「性命難存。」師曰：「恁麼則被他吞<span class='corr'>卻</span>去也？」龍曰：「謝闍黎供養。」師便禮拜。</p>
</div>
<div class='div-commentary'><p style="margin-left:1em">拈云：今日撞著箇買劍客，三十文貨與一口。</p>
<p style="margin-left:1em">頌曰：不落黃龍擒縱手，豈同淹殺瓮中魚？參方若作尋常客，終是難當肘後符。</p>
</div>
<div class='div-orig'><p>金陵淨德院慧悟禪師<span class='note-inline'>(青七鼓山晏嗣)</span>，僧問：「如何是大道？」師曰：「我無小徑。」曰：「如何是小徑？」師曰：「我不知大道。」</p>
</div>
<div class='div-commentary'><p style="margin-left:1em">拈云：與麼則小大繇之。</p>
<p style="margin-left:1em">頌曰：兔徑能驂象駕遊，塞流人解駕橫流；箇中小大渾無跡，徹尾何嘗不徹頭？</p>
</div>
<div class='div-orig'><p>福州報國院照禪師<span class='note-inline'>(青七龍華照嗣)</span>，因佛塔被雷霹，有問：「祖佛塔廟為甚麼<span class='corr'>卻</span>被雷霹？」師曰：「通天作用。」曰：「既是通天作用，為甚麼<span class='corr'>卻</span>霹佛？」師曰：「作用何處見有佛？」曰：「爭奈狼藉何？」師曰：「見甚麼？」</p>
</div>
<div class='div-commentary'><p style="margin-left:1em">拈云：此老辣手，更過霹靂。</p>
<p style="margin-left:1em">頌曰：慣向雷門撾布鼓，遣呼隨我逞神通；幾多未具慚惶者，秪謂通天作用雄。</p>
</div>
<div class='div-orig'><p>福州羅山義聰禪師<span class='note-inline'>(青七安國瑫嗣)</span>，僧問：「手指天地，唯我獨尊，為甚麼<span class='corr'>卻</span>被傍觀者責？」師曰：「謂言鬍鬚赤。」曰：「秪如傍觀者有甚麼長處？」師曰：「路見不平，所以按劍。」</p>
</div>
<div class='div-commentary'><p style="margin-left:1em">拈云：羅山打破韶陽關寨。</p>
<p style="margin-left:1em">頌曰：雲門<span class='corr'>已</span>是添疑橛，問著羅山更滑稽；不與獨尊傍出手，無端沙上又堆泥。</p>
</div>
<div class='div-orig'><p>福州安國院從貴禪師<span class='note-inline'>(青七安國瑫嗣)</span>上堂云：「直是不遇梁朝，安國也謾人不過。珍重！」僧問：「請師舉唱宗乘？」師曰：「今日打禾，明日搬柴。」</p>
</div>
<div class='div-commentary'><p style="margin-left:1em">拈云：不識安國，纔識安國；若識安國，便非安國。</p>
<p style="margin-left:1em">頌曰：周遮一上不須多，謾盡諸人沒奈何；曲盡床邊重請問，搬柴未了打田禾。</p>
</div>
<div class='div-orig'><p>福州怡山長慶藏用禪師<span class='note-inline'>(青七安國瑫嗣)</span>上堂，眾集，以扇子拋向地上曰：「愚人謂金是土，智者作麼生？後生可畏，不可總守愚去也。還有人道得麼？出來道看。」時有僧出禮拜退後而立，師曰：「別更作麼生？」曰：「請和尚明鑑。」師曰：「千年桃核。」</p>
</div>
<div class='div-commentary'><p style="margin-left:1em">拈云：長慶平空捏怪雖奇，據款結案更妙。</p>
<p style="margin-left:1em">頌曰：無端擁上法王臺，兩片皮難倉卒開；扇子忽然驚[跳-兆+孛]跳，千年桃核種成梅。</p>
</div>
<div class='div-orig'><p>福州安國院祥禪師<span class='note-inline'>(青七安國瑫嗣)</span>，僧問：「不涉方便乞師垂慈？」師曰：「汝問我答，即是方便。」</p>
</div>
<div class='div-commentary'><p style="margin-left:1em">拈云：這僧掩袊露肘，不奈貧何？安國補破遮寒，隨緣布施。</p>
<p style="margin-left:1em">頌曰：目前無路透關河，來問隨笻指出坡；秪恐阿師驀直去，臺山路上遇顛婆。</p>
</div>
<div class='div-orig'><p>蘄州四祖山清皎禪師<span class='note-inline'>(青七白兆圓嗣)</span>，僧問：「師唱誰家曲，宗風嗣阿誰？」師曰：「楷師巖畔祥雲起，寶壽峰前震法雷。」</p>
</div>
<div class='div-commentary'><p style="margin-left:1em">拈云：鐵石銘心印，雲霞襯衲衣。</p>
<p style="margin-left:1em">頌曰：歌客曾從郢上遊，動絃別曲有來繇；親承白兆來源遠，不是簪纓落魄流。</p>
</div>
<div class='div-orig'><p>福州昇山清慕禪師<span class='note-inline'>(青八白龍希嗣)</span>，僧問：「如何是白龍密用一機？」師曰：「汝每日用甚麼？」曰：「恁麼則徒勞側聆。」師喝曰：「出去！」</p>
</div>
<div class='div-commentary'><p style="margin-left:1em">拈云：昇山嚇殺闍黎，闍黎何不還他一喝了出去。</p>
<p style="margin-left:1em">頌曰：白龍密用本無多，爭奈群機測量何？一喝突然獅子吼，失威香象枉奔波。</p>
</div>
<div class='div-orig'><p>福州靈峰志恩禪師<span class='note-inline'>(青八白龍希嗣)</span>，僧問：「如何是吹毛劍？」師曰：「我進前，汝退後。」曰：「恁麼則學人喪身命去也。」師曰：「不打水，魚自驚。」</p>
</div>
<div class='div-commentary'><p style="margin-left:1em">拈云：還我挂劍處來。</p>
<p style="margin-left:1em">頌曰：霜鋒冷燄露吹毛，倒按橫拈氣象高；萬里雄風都殺盡，如今秪在匣中弢。</p>
</div>
<div class='div-orig'><p>福州東禪玄亮禪師<span class='note-inline'>(青八白龍希嗣)</span>，僧問：「本無迷悟，為甚麼<span class='corr'>卻</span>有佛有眾生？」師曰：「話墮也。」</p>
</div>
<div class='div-commentary'><p style="margin-left:1em">拈云：且道是這僧話墮？東禪話墮？請論量看。</p>
<p style="margin-left:1em">頌曰：迷悟纔彰生佛名，瞥然一朵墨雲生；好風吹散陰霾看，白晝依稀斗柄橫。</p>
</div>
<div class='div-orig'><p>杭州靈隱清聳禪師<span class='note-inline'>(青九<span class='corr'>清</span>涼益嗣)</span>，師問僧：「汝會佛法麼？」曰：「不會。」師曰：「汝端的不會？」曰：「是。」師曰：「且去，待別時來。」其僧珍重，師曰：「不是這箇道理。」</p>
</div>
<div class='div-commentary'><p style="margin-left:1em">拈云：不因捉月深潭底，爭得騎鯨上九天。</p>
<p style="margin-left:1em">頌曰：玉人清貯一壺冰，雙手呈來瑩且凝；如意倒拈都擊碎，遲遲日影遶觚稜。</p>
</div>
<div class='div-orig'><p>福州廣平院守威禪師<span class='note-inline'>(青十天台韶嗣)</span>參天台國師得旨，乃付衣法，時有僧問：「大庾嶺頭提不起，如何今日付與師？」師提起曰：「有人敢道天台得麼？」</p>
</div>
<div class='div-commentary'><p style="margin-left:1em">拈云：直饒提起未免<span class='corr'>㲯</span>毿。</p>
<p style="margin-left:1em">又云：道是天台得不是，不道天台得亦非。</p>
<p style="margin-left:1em">頌曰：大庾嶺頭爭逐鹿，盡其神力莫能提；有人道我天台得，恰似藩籬觸小羝。</p>
</div>
<div class='div-orig'><p>廣州光聖院師護禪師<span class='note-inline'>(青十天台韶嗣)</span>，僧問：「昔日梵王禮佛，今日國主臨筵，祖意西來如何舉唱？」師曰：「不要西來，山僧<span class='corr'>已</span>舉唱了也！」曰：「豈無方便？」師曰：「適來豈不是方便？」</p>
</div>
<div class='div-commentary'><p style="margin-left:1em">拈云：俊鷹便攫，嫩雛學飛。</p>
<p style="margin-left:1em">頌曰：本無方便善隨宜，凶吉纔分兆屬龜；千載無人譚正始，匡詩聊說解人頤。</p>
</div>
<div class='div-orig'><p>福州玉泉義隆禪師<span class='note-inline'>(青十天台韶嗣)</span>上堂：「山河大地盡在諸人眼睛裏，因甚麼說會與不會？」時有僧問：「山河大地眼睛裏，師今欲更指歸誰？」師曰：「秪為上座去處分明。」曰：「若不上來伸此問，焉知方便不虛施？」師曰：「依稀似曲纔堪聽，又被風吹別調中。」</p>
</div>
<div class='div-commentary'><p style="margin-left:1em">拈云：納大海于牛涔，栽花枝于石上，又作麼生指歸？</p>
<p style="margin-left:1em">頌曰：虛空逼塞眼睛中，偃嶽旋嵐化手工；會不會時俱瞥地，行船秪要看來風。</p>
</div>
<div class='div-orig'><p>福州嚴峰師朮禪師<span class='note-inline'>(青十天台韶嗣)</span>，僧問：「靈山一會，迦葉親聞，嚴峰一會，誰是聞者？」師曰：「問者不弱。」</p>
</div>
<div class='div-commentary'><p style="margin-left:1em">拈云：這僧問處大似把炬逆風先著手，嚴峰答處正如當爐賣酒便傾卮。良久復云：笑殺旁觀。</p>
<p style="margin-left:1em">頌曰：飲光聞後更誰聞？厚幣將來璧返君；此去長<span class='note-inline'>(安雖)</span>咫尺，含元殿裏靄祥雲。</p>
</div>
<div class='div-orig'><p>溫州瑞鹿寺上方遇安禪師<span class='note-inline'>(青十天台韶嗣)</span>嘗閱《首楞嚴經》，到「知見立知即無名本，知見無見斯即涅槃」，師乃破句讀曰：「知見立，知即無明本；知見無，見斯即涅槃。」於此有省，有人語師曰：「破句了也。」師曰：「此是我悟處，畢生不易。」時謂之：「安楞嚴」。</p>
</div>
<div class='div-commentary'><p style="margin-left:1em">拈云：安師若不是悟處，幾多人笑水潦鶴也。且道伊悟底是有知見？無知見？</p>
<p style="margin-left:1em">頌曰：一句楞嚴破讀奇，旁人任笑老安癡；中心樹子和根拔，成壞相參總是知。</p>
</div>
<div class='div-orig'><p>杭州龍華寺慧居禪師<span class='note-inline'>(青十天台韶嗣)</span>上堂，有僧出禮拜，師曰：「好箇問頭，如法問著。」僧擬進前，師曰：「又沒交涉也。」</p>
</div>
<div class='div-commentary'><p style="margin-left:1em">拈云：秪許抬眸，不許側耳。</p>
<p style="margin-left:1em">頌曰：愛人趨侍忌人親，又要獰兮又要馴；若是金毛獅子子，不來這裏弄頻申。</p>
</div>
<div class='div-orig'><p>福州支提辯隆禪師<span class='note-inline'>(青十靈隱聳嗣)</span>，僧問：「如何是向上一路？」師曰：「腳下底。」曰：「恁麼則尋常履踐？」師曰：「莫錯認。」</p>
</div>
<div class='div-commentary'><p style="margin-left:1em">拈云：平風無靜浪，險道有康莊，向上路滑殺人在。</p>
<p style="margin-left:1em">頌曰：向上關津事不難，油麻十石樹頭攤；縱然錦上添花好，無奈虛空髓被剜。</p>
</div>
<div class='div-orig'><p>福州保明院道誠禪師<span class='note-inline'>(青十報恩明嗣)</span>，僧問：「圓音普震三等，齊聞竺土仙心，請師密付？」師良久，僧曰：「恁麼則意馬<span class='corr'>已</span>成於寶馬，心牛頓作於白牛去也。」師曰：「七顛八倒。」曰：「若然者幾招哂笑？」師曰：「禮拜了退。」</p>
</div>
<div class='div-commentary'><p style="margin-left:1em">拈云：搴旗何如息鼓，走馬不及坐船。</p>
<p style="margin-left:1em">頌曰：密付無分東與西，靈苗元不犯鋤犁；知其收護難拴放，電影風蹄不畏泥。</p>
</div>
<div class='div-orig'><p>福州普賢善秀禪師<span class='note-inline'>(青十二芙蓉楷嗣)</span>，僧問：「如何是正中偏？」師曰：「龍吟初夜後，虎嘯五更前。」曰：「如何是偏中正？」師曰：「輕煙籠皓月，薄霧鎖寒巖。」曰：「如何是正中來？」師曰：「松瘁何曾老？花開滿未萌。」曰：「如何是兼中至？」師曰：「猿啼音莫辨，鶴唳響難明。」曰：「如何是兼中到？」師曰：「撥開雲外路，脫去月明前。」</p>
</div>
<div class='div-commentary'><p style="margin-left:1em">拈云：雜貨舖裏即得，真金鋪裏又作麼生？</p>
<p style="margin-left:1em">頌曰：井覷驢兮驢覷井，井驢翻<span class='corr'>卻</span>不留蹤；若將機位為心法，曹洞門庭立下風。</p>
</div>
<div class='div-orig'><p>吉州青原齊禪師<span class='note-inline'>(青十三石門易嗣)</span>示寂日說偈遺眾曰：「昨夜三更過急灘，灘頭雲霧黑漫漫；一條拄杖為知<span class='corr'>己</span>，擊碎千關與萬關。」</p>
</div>
<div class='div-commentary'><p style="margin-left:1em">拈云：恁麼是遷化底，有箇不遷化底請相見。</p>
<p style="margin-left:1em">頌曰：一條拄杖為知<span class='corr'>己</span>，何不臨岐擲葛陂？笑倚千峰歸未得，倒來月下聽猿啼。</p>
</div>
<div class='div-orig'><p>福州龜山義初禪師<span class='note-inline'>(青十四長蘆了嗣)</span>上堂：「久默斯要不務速說，釋迦老子寐語作麼？我今為汝保任斯事終不虛也，大似壓良為賤。既不恁麼，畢竟如何？白雲籠嶽頂，翠色轉崔嵬。」</p>
</div>
<div class='div-commentary'><p style="margin-left:1em">拈云：釋迦老子早恁麼說，免得五千比丘退席。</p>
<p style="margin-left:1em">頌曰：千年故紙藥籠收，扁鵲重拈笑不休；無上醫王屋裏坐，膏肓業病一齊瘳。</p>
</div>
<div class='div-orig'><p>福州雪峰象敦禪師<span class='note-inline'>(青十泐潭澄嗣)</span>，僧問：「如何是佛？」師曰：「把火照魚行。」曰：「如何是法？」師曰：「唐人譯不出。」曰：「佛法<span class='corr'>已</span>蒙師指示，未審畢竟事如何？」師曰：「臘月三十日。」</p>
</div>
<div class='div-commentary'><p style="margin-left:1em">拈云：若作佛法會，三生六十劫。</p>
<p style="margin-left:1em">頌曰：佛法猶如水一般，方圓隨器現多端；箇中須是調羹手，慣使鹽梅不到酸。</p>
</div>
<div class='div-orig'><p>福州廣明常委禪師<span class='note-inline'>(青十四祖端嗣)</span>，僧問：「知師久蘊囊中寶，今日當場略借看？」師曰：「看！」曰：「恁麼則謝師指示。」師曰：「等閒垂一釣，容易上鉤來。」</p>
</div>
<div class='div-commentary'><p style="margin-left:1em">拈云：這僧送<span class='corr'>卻</span>性命了也。</p>
<p style="margin-left:1em">頌曰：孟浪當場借寶看，阿師聊與弄泥團；游魚不識鉤頭意，<span class='corr'>卻</span>被漁翁釣上竿。</p>
</div>
<div class='div-orig'><p>建州崇梵餘禪師<span class='note-inline'>(青十一雲居舜嗣)</span>，僧問：「恁麼來底人，師還接否？」師曰：「孤峰無宿客。」曰：「不恁麼來底人，師還接否？」師曰：「灘峻不留船。」曰：「恁麼不恁麼則且置，穿過髑髏一句作麼生？」師曰：「堪笑亦堪悲。」</p>
</div>
<div class='div-commentary'><p style="margin-left:1em">拈云：也是瞥嗔瞥喜漢。</p>
<p style="margin-left:1em">頌曰：善接來機不失追，輕輕滑動口唇皮；要知堪笑堪悲意，穿過髑髏忘是非。</p>
</div>
<div class='div-orig'><p>福州天宮慎徽禪師<span class='note-inline'>(青十一育王璉嗣)</span>上堂：「八萬四千波羅密門，門門長開；三千大千微塵諸佛，佛佛說法。不說有、不說無、不說非有非無、不說亦有亦無。何也？離四句、絕百非，相逢舉目少人知；昨夜霜風漏消息，梅花依舊綴寒枝。」</p>
</div>
<div class='div-commentary'><p style="margin-left:1em">拈云：此是莫莫堂。</p>
<p style="margin-left:1em">頌曰：禿帚橫拈掃太空，百非四句舌如風；梅花點綴寒枝上，報道行人消息通。</p>
</div>
<div class='div-orig'><p>汀州開元智孜禪師<span class='note-inline'>(青十一天衣懷嗣)</span>上堂：「衲僧家向針眼裏藏身稍寬，大海中走馬甚窄，將軍不上便橋，勇士徒勞挂甲，晝行三千夜行八百即不問，不動步一句作麼生道？若也道得，觀音、勢至、文殊、普賢秪在目前；若道不得，直須撩起布裙緊峭草鞋。參！」</p>
</div>
<div class='div-commentary'><p style="margin-left:1em">拈云：翻身纔下樓，急走不出戶，且道是動步不動步？</p>
<p style="margin-left:1em">頌曰：針眼藏身寬不礙，虛空走馬窄難容；夜行晝伏知關險，古道如今信步通。</p>
</div>
<div class='div-orig'><p>福州中際可遵禪師<span class='note-inline'>(青十一報本蘭嗣)</span>上堂：「咄咄咄！井底啾啾是何物？直饒三千大千也秪是箇鬼窟。咄！」</p>
</div>
<div class='div-commentary'><p style="margin-left:1em">拈云：盡大地是箇鬼窟，被這一咄粉碎。</p>
<p style="margin-left:1em">頌曰：沙門隻眼照乾坤，物我昭昭爍眾昏；擲出駭雞犀一點，大千黑漆映紅輪。</p>
</div>
<div class='div-orig'><p>福州妙峰如璨禪師<span class='note-inline'>(青十一廣因要嗣)</span>上堂：「今朝是如來降生之節，天下緇流莫不以香湯灌沐共報洪恩，為甚麼教中<span class='corr'>卻</span>道：『如來者無所從來。』既是無所從來，不知降生底是誰？試請道看。若道得，其恩自報；若道不得，明年四月八，還是驀頭澆。」</p>
</div>
<div class='div-commentary'><p style="margin-left:1em">拈云：截斷悉達太子命根是甚麼劍？</p>
<p style="margin-left:1em">頌曰：還他一杓驀頭澆，何必窮根要實招？若使兒孫都曉了，法門從此寂無聊。</p>
</div>
<div class='div-orig'><p>福州越峰粹珪禪師<span class='note-inline'>(青十三本覺一嗣)</span>，僧問：「機關不到時如何？」師曰：「抱甕灌園。」曰：「此猶是機關邊事。」師曰：「須要雨淋頭。」</p>
</div>
<div class='div-commentary'><p style="margin-left:1em">拈云：漢陰丈人姓甚麼？</p>
<p style="margin-left:1em">頌曰：伎倆都來落二籌，機關不到木人愁；穿山透海非無力，大似金刀劃水流。</p>
</div>
<div class='div-orig'><p>福州鼓山體淳禪師<span class='note-inline'>(青十三淨因岳嗣)</span>上堂：「繇基弓矢，不射田蛙；任氏絲綸，要投溟渤。發則穿楊破的，得則修鯨巨鰲；隻箭既入重城，長竿豈釣淺水？而今莫有吞釣齧鏃底麼？若無，山僧卷起絲綸、拗折弓箭去也。」擲拄杖下座。</p>
</div>
<div class='div-commentary'><p style="margin-left:1em">拈云：漁獵墜裏，識取者老。又云：關。</p>
<p style="margin-left:1em">頌曰：潛有絲綸飛有弓，繇基任父作禪翁；老僧不設閒機筈，養得猿兮豢得龍。</p>
</div>
<div class='div-orig'><p>平江府萬壽如潰禪師<span class='note-inline'>(青十三長蘆信嗣)</span>開堂日，僧問：「如何是蘇臺境？」師曰：「山橫師子秀，水接太湖清。」曰：「如何是境中人？」師曰：「衣冠皇宋後，禮樂大周前。」</p>
</div>
<div class='div-commentary'><p style="margin-left:1em">拈云：這是上丹青底境，還有描不成畫不就底，非但這僧問不著，敢道萬壽答不得。</p>
<p style="margin-left:1em">頌曰：素縑一幅最堪誇，圖寫將來便不<span class='corr'>佳</span>；更有境中人識否？落花流水水流花。</p>
</div>
<div class='div-orig'><p>福州雪峰大智禪師<span class='note-inline'>(青十三雪竇榮嗣)</span>，僧問：「如何是祖師西來意？」師銜拂柄示之，僧曰：「此是香嚴底，和尚又作麼生？」師便喝，僧大笑，師叱曰：「這野狐精。」</p>
</div>
<div class='div-commentary'><p style="margin-left:1em">拈云：含血噀人，先污自口。</p>
<p style="margin-left:1em">頌曰：不攀不踏不含枝，此是香嚴上樹時；<span class='corr'>卻</span>被阿師窺破笑，腳尖踢走睡貓兒。</p>
</div>
<div class='div-orig'><p>福州雪峰隆禪師<span class='note-inline'>(青十四淨慈明嗣)</span>上堂：「一不成，二不是，口喫飯，鼻出氣，休云北斗藏身，說甚南山鱉鼻？家財運出任交關，勸君莫競錐頭利。」</p>
</div>
<div class='div-commentary'><p style="margin-left:1em">拈云：貧如猗頓，富似范舟。</p>
<p style="margin-left:1em">頌曰：誰家隻犬吠成群？滿目紅霞秪片雲；不必錐頭圖小利，打開寶藏運家珍。</p>
</div>
<div class='div-orig'><p>五臺山隱峰禪師<span class='note-inline'>(南二馬祖一嗣)</span>，一日推車次，馬祖展腳在路上坐，師曰：「請師收足。」祖曰：「<span class='corr'>已</span>展不縮。」師曰：「<span class='corr'>已</span>進不退。」乃推車碾損祖腳。祖歸法堂執斧子曰：「適來碾損老僧腳底出來。」師便出，於祖前引頸，祖乃置斧。</p>
</div>
<div class='div-commentary'><p style="margin-left:1em">拈云：魚乃吞舟，理能伏豹。</p>
<p style="margin-left:1em">頌曰：煞神當令不容情，撞倒當頭太歲星；逐鹿過山都不看，繇來虎將愛強兵。</p>
</div>
<div class='div-orig'><p>洪州黃檗希運禪師<span class='note-inline'>(南三百丈海嗣)</span>在南泉普請擇菜次，泉問：「甚麼處去？」曰：「擇菜去。」泉曰：「將甚麼擇？」師豎起刀，泉曰：「秪解作賓，不解作主。」師以刀點三下，泉曰：「大家擇菜去。」</p>
</div>
<div class='div-commentary'><p style="margin-left:1em">拈云：荒田揀草猶存草，沙裏淘金始識金。</p>
<p style="margin-left:1em">頌曰：一莖菜上勘來機，不是隨群打混兒；骨髓皮毛分得出，通身縫罅絕離披。</p>
</div>
<div class='div-orig'><p>潭州溈山靈祐禪師<span class='note-inline'>(南三百丈海嗣)</span>摘茶次，謂仰山曰：「終日摘茶，秪聞子聲，不見子形。」仰撼茶樹，師曰：「子秪得其用，不得其體。」仰曰：「未審和尚如何？」師良久，仰曰：「和尚秪得其體，不得其用。」師曰：「放子三十棒。」</p>
</div>
<div class='div-commentary'><p style="margin-left:1em">拈云：鸞隨鳳舞，蠅見蛆懽，且道是得體？是得用？</p>
<p style="margin-left:1em">頌曰：不露形蹤秪撼茶，獅兒觸著便吒沙；通身反側無黏帶，體用虛分眼裏花。</p>
</div>
<div class='div-orig'><p>福州長慶大安禪師<span class='note-inline'>(南三百丈海嗣)</span>，僧問：「一切施為是法身用，如何是法身？」師曰：「一切施為是法身用。」曰：「離<span class='corr'>卻</span>五蘊，如何是本來身？」師曰：「地水火風，受想行識。」曰：「這箇是五蘊。」師曰：「這箇異五蘊。」</p>
</div>
<div class='div-commentary'><p style="margin-left:1em">拈云：這箇是五蘊，秪知拖泥不見帶水；這箇異五蘊，秪知帶水不見拖泥。且道長慶在泥裏？在水裏？</p>
<p style="margin-left:1em">頌曰：一亙晴空猶是翳，千波競湧未為濤；兩途拈<span class='corr'>卻</span>無情謂，處處春風綻柳桃。</p>
</div>
<div class='div-orig'><p>杭州千頃山楚南禪師<span class='note-inline'>(南四黃蘗運嗣)</span>參黃蘗，蘗問：「子未現三界影像時如何？」師曰：「即今豈是有耶？」蘗曰：「有無且置，即今如何？」師曰：「非今古。」蘗曰：「吾之法眼<span class='corr'>已</span>在汝躬。」</p>
</div>
<div class='div-commentary'><p style="margin-left:1em">拈云：金無雜礦，玉不留瑕。</p>
<p style="margin-left:1em">頌曰：入得重門始是門，梵音深遠令人聞；分明影象都忘卻，井底蝦蟆帶月吞。</p>
</div>
<div class='div-orig'><p>福州烏石山靈觀禪師<span class='note-inline'>(南四黃蘗運嗣)</span>，曹山行腳時問：「如何是毘盧師法身主？」師曰：「我若向你道，即別有也。」曹山舉似洞山，山曰：「好箇話頭，秪欠進語。何不問：『為甚麼不道？』」曹<span class='corr'>卻</span>來進前語，師曰：「若言我不道，即啞<span class='corr'>卻</span>我口；若言我道，即謇<span class='corr'>卻</span>我舌。」曹山歸，舉似洞山，山深肯之。</p>
</div>
<div class='div-commentary'><p style="margin-left:1em">拈云：鐘常敲而絕響，鼓不打而自鳴。</p>
<p style="margin-left:1em">頌曰：探竿在手不閒攜，淺處還教深處追；撥轉摩尼盤裏走，呵呵大笑任傍窺。</p>
</div>
<div class='div-orig'><p>福州壽山師解禪師<span class='note-inline'>(南四長慶安嗣)</span>嘗參洞山，山問：「闍黎生緣何處？」師曰：「和尚若實問某甲，即是閩中人也。」曰：「汝父名甚麼？」師曰：「今日蒙和尚致此一問，直得忘前失後。」</p>
</div>
<div class='div-commentary'><p style="margin-left:1em">拈云：得恁麼靈利，錐汝不破。</p>
<p style="margin-left:1em">頌曰：生緣既<span class='corr'>已</span>是閩鄉，父母緣何姓又忘？不怕善攻能善守，城中原有墨家郎。</p>
</div>
<div class='div-orig'><p>廣州文殊院圓明禪師<span class='note-inline'>(南四長慶安嗣)</span>，樞密使李崇矩巡護南方，因入院睹地藏菩薩像，問僧：「地藏何以展手？」僧曰：「手中珠被賊偷<span class='corr'>卻</span>也。」李<span class='corr'>卻</span>問師：「既是地藏，為甚麼遭賊？」師曰：「今日捉下也。」</p>
</div>
<div class='div-commentary'><p style="margin-left:1em">拈云：捉下且置，珠在何處？樞密當時置得此問，管教老漢立地尿出。</p>
<p style="margin-left:1em">頌曰：展手何嘗不是珠？那僧指賊強分疏；宰官<span class='corr'>卻</span>是傍偷眼，要識波斯別寶胡。</p>
</div>
<div class='div-orig'><p>福州九峰慈慧禪師<span class='note-inline'>(南四溈山祐嗣)</span>，因溈山上堂：「汝等諸人秪得大機不得大用。」師便抽身出去。溈召之，師更不回顧，溈曰：「此子堪為法器。」一日辭溈山曰：「某甲辭違和尚，千里之外不離左右。」溈動容曰：「善為！」</p>
</div>
<div class='div-commentary'><p style="margin-left:1em">拈云：好一枚鐵橛。</p>
<p style="margin-left:1em">又云：作麼生是善為底事？自代云：「男耕女織，牧唱樵歌。」</p>
<p style="margin-left:1em">頌曰：作佛須求不惑人，肯隨天下樂欣欣；途中授汝傳家寶，受用無忘疏與親。</p>
</div>
<div class='div-orig'><p>汝州翠巖可真禪師<span class='note-inline'>(南十一石霜圓嗣)</span>，因金鑾善侍者激之，還謁慈明，明問：「如何是佛法大意？」師曰：「無雲生嶺上，有月落波心。」明嗔目喝曰：「頭白齒豁猶作這箇見解，如何脫離生死？」師悚然，求指示，明曰：「汝問我！」師理前語問之，明震聲曰：「無雲生嶺上，有月落波心。」師於言下大悟。</p>
</div>
<div class='div-commentary'><p style="margin-left:1em">拈云：重添一灶火，飯熟滿鍋香。</p>
<p style="margin-left:1em">頌曰：波心月落嶺無雲，石女懷胎娩欲分；不是金鑾垂毒手，如何親入石霜門？</p>
</div>
<div class='div-orig'><p>福州白鹿山顯端禪師<span class='note-inline'>(南十一瑯耶覺嗣)</span>，僧問：「如何是教意？」師曰：「楞伽會上。」曰：「如何是祖意？」師曰：「熊耳山前。」曰：「教意祖意相去幾何？」師曰：「寒松連翠竹，秋水對紅蓮。」</p>
</div>
<div class='div-commentary'><p style="margin-left:1em">拈云：宗教俱無意，雌黃在舌頭。</p>
<p style="margin-left:1em">頌曰：狸奴慣秉龜毛拂，白牯時拈兔角椎；祖教為伊門外漢，上流應不啜糟醨。</p>
</div>
<div class='div-orig'><p>福州長慶惠暹禪師<span class='note-inline'>(南十二淨因臻嗣)</span>，僧問：「離上生之寶剎，登延聖之道場，如何是不動尊？」師曰：「孤舟載明月。」曰：「忽遇櫓棹俱停又作麼生？」師曰：「漁人偏愛宿蘆花。」</p>
</div>
<div class='div-commentary'><p style="margin-left:1em">拈云：我不與麼道。有問：「如何是不動尊？」秪向道：「燒香禮拜著。」且道與長慶是同是別？</p>
<p style="margin-left:1em">頌曰：獨尊不豎一威毛，岌岌風稜撼妙高；歷劫有緣親相好，瞻光非但在眉毫。</p>
</div>
<div class='div-orig'><p>建寧府開善道瓊首座<span class='note-inline'>(南十四泐潭祥嗣)</span>，分座日嘗舉隻履西歸語謂眾曰：「坐脫立亡倒化即不無，要且未有逝而復出遺履者，為復後代兒孫不及祖師？為復祖師剩有這一著子？」乃大笑曰：「老野狐。」</p>
</div>
<div class='div-commentary'><p style="margin-left:1em">拈云：木菴也好喫棒。何故？不合彰揚家醜。</p>
<p style="margin-left:1em">頌曰：分皮分髓太無端，撒手西歸跡<span class='corr'>已</span>殘；蔥領潛行人撞著，故將隻履掩羞慚。</p>
</div>
<div class='div-orig'><p>福州玄沙合文禪師<span class='note-inline'>(南十二黃龍南嗣)</span>，僧問：「如何是道？」師曰：「私通車馬。」僧進一步，師曰：「官不容針。」</p>
</div>
<div class='div-commentary'><p style="margin-left:1em">拈云：非但張順水之帆，亦能把逆風之柁。</p>
<p style="margin-left:1em">頌曰：酬機也秪看來機，善打圍兮脫得圍；擬騁華騮千里步，金鞭被我掣將歸。</p>
</div>
<div class='div-orig'><p>隆興府泐潭洪英禪師<span class='note-inline'>(南十二黃龍南嗣)</span>，僧禮拜起便垂下袈裟角曰：「脫衣卸甲時如何？」師曰：「喜得狼煙息，弓弰壁上懸。」僧卻攬上袈裟曰：「重整衣甲時如何？」師曰：「未到烏江畔，知君未肯休。」僧便喝，師曰：「驚殺我。」僧拍一拍，師曰：「也是死中得活。」僧禮拜，師曰：「將謂是收燕破趙之才，元來是販私鹽賊。」</p>
</div>
<div class='div-commentary'><p style="margin-left:1em">拈云：將軍節制屈殺偏裨，當時這僧何不道：「賊！賊！賊！便出去。」</p>
<p style="margin-left:1em">頌曰：破趙收燕主閫才，輸機奪轉勝籌來；通身是膽衝鋒便，戰出重圍又被圍。</p>
</div>
<div class='div-orig'><p>福州興福院康源禪師<span class='note-inline'>(南十三東林總嗣)</span>上堂：「山僧有一訣，尋常不漏洩，今日不囊藏，分明為君說。」良久云：「寒時寒，熱時熱。」</p>
</div>
<div class='div-commentary'><p style="margin-left:1em">拈云：有一人未肯全諾，且道是阿誰？</p>
<p style="margin-left:1em">頌曰：普天熱了普天寒，識盡其間變化端；更有不甘全諾意，於斯透得徹重關。</p>
</div>
<div class='div-orig'><p>廬山羅漢院系南禪師<span class='note-inline'>(南十三雲居祐嗣)</span>臨示寂，陞座曰：「羅今日倒騎鐵馬、逆上須彌，踏破虛空，不留朕跡。」乃歸方丈，跏趺而逝。</p>
</div>
<div class='div-commentary'><p style="margin-left:1em">拈云：這老漢猶在羅漢院裏，喚伊便出。</p>
<p style="margin-left:1em">頌曰：倒騎鐵馬逆空行，踏破天金帝釋城；誰道影藏無縫塔？披他毛袋又橫生。</p>
</div>
<div class='div-orig'><p>福州廣慧達杲禪師<span class='note-inline'>(南十三玄沙文嗣)</span>上堂：「佛為無心悟，心因有佛迷；佛心清淨處，雲外野猿啼。」</p>
</div>
<div class='div-commentary'><p style="margin-left:1em">拈云：縱遇馬師也惑你不得。</p>
<p style="margin-left:1em">頌曰：迷悟關頭無別路，<span class='corr'>卻</span>因心佛亂如麻；箇中不被金沙混，始見梅開雪裏花。</p>
</div>
<div class='div-orig'><p>福州雪峰慧空禪師<span class='note-inline'>(南十三泐潭清嗣)</span>，僧問：「和尚未見草堂時如何？」師曰：「江南有。」曰：「見後如何？」師曰：「江北無。」</p>
</div>
<div class='div-commentary'><p style="margin-left:1em">拈云：也須靠倒草堂，入室相見。</p>
<p style="margin-left:1em">頌曰：江南江北見依稀，露影藏蹤瘦似肥；遍逐輪蹄無覓處，有時倚杖看雲歸。</p>
</div>
<div class='div-orig'><p>福州東禪從密禪師<span class='note-inline'>(南十三泐潭乾嗣)</span>上堂：「開口不是禪，合口不是道；踏步擬進前，全身落荒草。」</p>
</div>
<div class='div-commentary'><p style="margin-left:1em">拈云：且道東禪還落草麼？</p>
<p style="margin-left:1em">頌曰：開口相應合口同，慣吹無孔籥宣風；通身落草渾無影，笑殺東禪老脫空。</p>
</div>
<div class='div-orig'><p>福州雪峰毬堂慧忠禪師<span class='note-inline'>(南十五雪峰需嗣)</span>上堂：「終日忙忙，那事無妨。作麼生是那事？」良久曰：「心不負人，面無慚色。」</p>
</div>
<div class='div-commentary'><p style="margin-left:1em">拈云：了！</p>
<p style="margin-left:1em">頌曰：那事無端逐日忙，也須了<span class='corr'>卻</span>事無妨；紛紛蜂蝶過墻去，春在鄰家花正香。</p>
</div>
<div class='div-orig'><p>福州玄沙僧昭禪師<span class='note-inline'>(南十五昭覺勤嗣)</span>上堂：「天上無彌勒，地下無彌勒，且道彌勒在甚麼處？」良久曰：「夜行莫踏白，不是水便是石。」</p>
</div>
<div class='div-commentary'><p style="margin-left:1em">拈云：親見彌勒來。</p>
<p style="margin-left:1em">頌曰：彌勒分身千百億，緣何遍界不逢伊？作家覷破真消息，天上人間正遍知。</p>
</div>
<div class='div-orig'><p>福州東禪蒙菴禪師<span class='note-inline'>(南十六徑山杲嗣)</span>上堂，僧問：「如何是初日分以恒河沙等身布施？」師曰：「從苗辨地，因語識人。」曰：「云何是中日分復以恒河沙等身布施？」師曰：「築著磕著。」曰：「如何是後日分亦以恒河沙等身布施？」師曰：「向下文長，付在來日。」復曰：「一轉語如天普蓋、似地普擎；一轉語舌頭不出口；一轉語且喜沒交涉。要會麼？慚愧世尊面赤，不如語直大小岳。上座口似磉盤，今日為這問話僧講經，不覺和註腳一時說破。」便下座。</p>
</div>
<div class='div-commentary'><p style="margin-left:1em">拈云：此老有逼生蛇化活龍底手腳，纔善講此經。</p>
<p style="margin-left:1em">頌曰：碎末如沙身等施，常啼賣<span class='corr'>卻</span>活心肝；超他黃面閒方便，說法如丸手弄摶。</p>
</div>
<div class='div-orig'><p>福州清涼坦禪師<span class='note-inline'>(南十六育王裕嗣)</span>，有僧舉大慧竹篦話請益，師示以偈曰：「徑山有箇竹篦，直下別無道理；佛殿廚庫三門，穿過衲僧眼耳。」其僧言下有省。</p>
</div>
<div class='div-commentary'><p style="margin-left:1em">拈云：大慧竹篦被此老折為三段，擲向狗屎堆頭，要人知些臭氣，不得動著，動著打折驢腰。</p>
<p style="margin-left:1em">頌曰：竹篦子話等閒拈，那箇男兒拼命先；不是食牛生膽氣，貓頭爭似虎頭圓。</p>
</div>
<div class='div-orig'><p>福州中際善能禪師<span class='note-inline'>(南十六雲居悟嗣)</span>，往來龍門雲居有年未有所證，一日普請擇菜次，高菴忽以貓兒擲師懷中，師擬議，菴攔胸踏倒，於是大事洞明。</p>
</div>
<div class='div-commentary'><p style="margin-left:1em">拈云：因禍得福。</p>
<p style="margin-left:1em">頌曰：忽訝貓兒擲入懷，攔胸踏倒免狐猜；千錢難買者交跌，白汗通身慶快來。</p>
</div>
<div class='div-orig'><p>信州龜峰慧光禪師<span class='note-inline'>(南十六烏巨行嗣)</span>上堂，有云：「你諸人休向者裏立地瞌睡，殊不知家中飯籮鍋子一時失<span class='corr'>卻</span>了也。你若不信，但歸家簡點看。」</p>
</div>
<div class='div-commentary'><p style="margin-left:1em">拈云：剩有長柄木杓在。且道以何為證？乃舀水便潑云：「看！」</p>
<p style="margin-left:1em">頌曰：歸家簡點沒些留，此苦人生幾易求；失<span class='corr'>卻</span>飯籮鍋子了，命根全斷肯甘休。</p>
</div>
<div class='div-orig'><p>福州鼓山木菴安永禪師<span class='note-inline'>(南十七西禪需嗣)</span>，僧問：「須彌頂上翻身倒卓時如何？」師曰：「未曾見毛頭星現。」曰：「恁麼則傾湫倒嶽去也。」師曰：「莫亂做。」僧便喝，師曰：「雷聲浩大，雨點全無。」</p>
</div>
<div class='div-commentary'><p style="margin-left:1em">拈云：汎應曲當，須是水菴。</p>
<p style="margin-left:1em">頌曰：翻身倒卓玅高峰，將謂闍黎活句通；縱有傾湫倒嶽手，須知百藝不醫窮。</p>
</div>
<div class='div-orig'><p>福州鼓山宗逮禪師<span class='note-inline'>(南十七東禪岳嗣)</span>上堂：「世尊道：『應如是知，如是見，如是信解，不生法相。』」遂喝曰：「玉本無瑕<span class='corr'>卻</span>有瑕。」</p>
</div>
<div class='div-commentary'><p style="margin-left:1em">拈云：覷破黃面老子心肝五臟。</p>
<p style="margin-left:1em">頌曰：講席從來多義虎，徒然潦倒說金剛；秪緣靈鷲親身到，一句花開鐵橛香。</p>
</div></div>
<div class='div-other'><a id='mulu40' />
<p class='h1'>頌古</p>
<div class='div-other'><a id='mulu41' />
<p class='h2'>趙州無字</p><p style="text-indent:0em" class="lg-abnormal"><div class='lg-row'>平空撒出漫天網，萬里飛潛命莫存；直得大唐人錯愕，新羅夜半火星燔。</div>
</p></div>
<div class='div-other'><a id='mulu42' />
<p class='h2'>趙州勘婆子</p><p style="text-indent:0em" class="lg-abnormal"><div class='lg-row'>魔王手裏追魔印，展也何曾露出來？不是腳跟紅線斷，臺山之路滑如苔。</div>
</p></div>
<div class='div-other'><a id='mulu43' />
<p class='h2'>船子藏身</p><p style="text-indent:0em" class="lg-abnormal"><div class='lg-row'>笙歌院裏低昂舞，錦字梭腸宛轉看；近日洞庭秋水滿，古帆風便過千灣。</div>
</p></div>
<div class='div-other'><a id='mulu44' />
<p class='h2'>婆子燒菴</p><p style="text-indent:0em" class="lg-abnormal"><div class='lg-row'>婆子燒菴菴愈好，海中紅焰爍天高；目前秪要添些子，向後從他怨寂寥。</div>
</p></div>
<div class='div-other'><a id='mulu45' />
<p class='h2'>南泉白牯</p><p style="text-indent:0em" class="lg-abnormal"><div class='lg-row'>生佛齊通一鼻風，都來吸盡不同同；狸奴白牯超方後，坐斷山頭一段空。</div>
</p></div>
<div class='div-other'><a id='mulu46' />
<p class='h2'>臨濟三頓棒</p><p style="text-indent:0em" class="lg-abnormal"><div class='lg-row'>金剛寶劍用非常，截斷廉纖露本光；佛法無多休更道，從來這箇絕商量。</div>
</p></div>
<div class='div-other'><a id='mulu47' />
<p class='h2'>靈雲桃花</p><p style="text-indent:0em" class="lg-abnormal"><div class='lg-row'>靈雲偶中桃花毒，玄沙善用蓋頭機；若無把定乾坤手，金毛獅子變狐啼。</div>
</p></div>
<div class='div-other'><a id='mulu48' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>越格超方用不同，節節生機活似龍；千聖不傳末後句，任是巖頭也莫窮。</div>
</p></div>
<div class='div-other'><a id='mulu49' />
<p class='h2'>雲門乾屎</p><p style="text-indent:0em" class="lg-abnormal"><div class='lg-row'>三五百條花柳巷，二三千處管絃樓；少年行樂誇豪富，金印腰懸傲五侯。</div>
</p></div>
<div class='div-other'><a id='mulu50' />
<p class='h2'>萬法歸一</p><p style="text-indent:0em" class="lg-abnormal"><div class='lg-row'>萬法歸一一何歸？撒手親逢萬仞崖；乘風鼓蕩滄溟水，笑看華鯨吸浪回。</div>
</p></div>
<div class='div-other'><a id='mulu51' />
<p class='h2'>欽山一鏃</p><p style="text-indent:0em" class="lg-abnormal"><div class='lg-row'>透過三關猶折鏃，欽山把斷要津奇；穿楊須是繇基箭，一發神弓不浪施。</div>
</p></div>
<div class='div-other'><a id='mulu52' />
<p class='h2'>古靈揩背</p><p style="text-indent:0em" class="lg-abnormal"><div class='lg-row'>行腳歸家問本師，紙窗鑽孔笑蠅癡；一回揩破娘生背，放出毫光佛是誰？</div>
</p></div>
<div class='div-other'><a id='mulu53' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>露刃橫抽血濺空，兩堂無語盡符宗；死貓畢竟歸何處？月落猿啼西岸東。</div>
</p></div>
<div class='div-other'><a id='mulu54' />
<p class='h2'>趙州戴鞋</p><p style="text-indent:0em" class="lg-abnormal"><div class='lg-row'>虎穴由來生虎子，趙州活路不通風；草鞋頭戴波波走，忘<span class='corr'>卻</span>風清月白中。</div>
</p></div>
<div class='div-other'><a id='mulu55' />
<p class='h2'>溈山水牯</p><p style="text-indent:0em" class="lg-abnormal"><div class='lg-row'>老大溈山不識羞，千般古怪弄虛頭；畜生安甚閒名字？迥地遮天秪自繇。</div>
</p></div></div>
</div><!-- end of div[@id='body'] -->
</body></html>