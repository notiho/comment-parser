<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<p class='juan'>雪關禪師語錄卷之五</p><p class="byline">侍者成巒、傳善錄</p><p class="byline">法孫開詗編</p>
<div class='div-other'><a id='mulu37' />
<p class='h1'>拈古<span class='note-inline'>(并評著語)</span></p>
<div class='div-orig'><p>波斯匿王問世尊曰：「勝義諦中有世俗諦否？若言無，智不應二；若言有，智不應一。一二之義其義如何？」<span class='note-inline'>(評曰：波斯匿王眉底著眼，覷破黃面老子家風。是甚麼家風？打破鏡來即向汝道。)</span>佛言：「汝於過去龍光佛法中曾問此義，我今無說，汝亦無聽，無說無聽是名一義二義。」<span class='note-inline'>(著語云：果是慳。)</span></p>
</div>
<div class='div-commentary'><p style="margin-left:1em">拈曰：世尊意路分明舌頭太短，王於龍光佛時曾問此義，雖於般若緣熟，其奈佛法習氣未忘。然雖如是，不因龍躍浪，爭見禹門高？</p>
</div>
<div class='div-orig'><p>東印度國王請二十七祖般若多羅尊者齋次，王問曰：「師何不轉經？」祖曰：「貧道出息不涉眾緣，入息不居陰界，常轉如是經，百千萬億卷。」<span class='note-inline'>(評曰：出息不涉，入息不居，如牛拴鼻，似盤<span class='corr'>滾</span>珠。如斯會得，經即轉、轉即經，甚麼處不見尊者？)</span>王乃歡喜作禮，從此信入。<span class='note-inline'>(著語云：不轉底也是經)</span>。</p>
</div>
<div class='div-commentary'><p style="margin-left:1em">拈曰：國主請齋，不是好意，要與尊者算飯錢。如是經轉得妙，大藏小藏都從此演出，尊者非但受得天廚妙供，亦能消<span class='corr'>卻</span>萬鎰黃金。秪如萬鎰黃金作麼生消？良久云：「量寬福大。」</p>
</div>
<div class='div-orig'><p>南天竺國異見王，達磨大師之親姪也，初廢黜，沙門因與宗勝論義，稍屈，王欲擯之。忽波羅提尊者至，王問曰：「何者是佛？」提曰：「見性是佛。」王曰：「師見性否？」提曰：「我見佛性。」王曰：「性在何處？」提曰：「性在作用。」王曰：「是何作用？我今不見？」提曰：「今現作用，王自不見。」王曰：「於我有否？」提曰：「王若作用，無有不是；王若不用，體亦難見。」王曰：「若當用時，幾處出現？」提曰：「若出現時，當有其八。」王曰：「其八出現，當為我說！」波羅提即說偈曰：「在胎為身，處世為人；在眼曰見；在耳曰聞；在鼻辨香；在舌談論；在手執捉；在足運奔。遍現俱該沙界，收攝在一微塵；識者知是佛性，不識喚作精魂。」<span class='note-inline'>(著語云：不識即是佛性，識即喚作精魂。)</span>王聞偈<span class='corr'>已</span>心即開悟，悔謝前愆，遂精勤白業護持三寶。一日因達磨大師辭遊震旦，王乃涕淚交頤曰：「此國何罪？彼土何祥？叔既有緣，非吾所止，惟願不忘父母之國，事畢早回。」王即具大舟，實以眾寶，躬率臣僚送至海壖。</p>
</div>
<div class='div-commentary'><p style="margin-left:1em">拈曰：尊者善說佛性義，如將傀儡線索一時抽動，王聞心即開悟，便知得青布幔裏有人。簡點將來，當時喚作佛性，尊者面皮<span class='corr'>已</span>厚三尺；更說八處作用，教壞人家多少男女？然雖如是，比一等弄精魂手腳猶較些子。</p>
</div>
<div class='div-orig'><p>梁武帝聞達磨大師從西域航海而來，乃遣使齎詔迎請。師至，武帝問：「如何是聖諦第一義？」師曰：「廓然無聖。」帝曰：「對朕者誰？」師曰：「不識。」<span class='note-inline'>(著語云：這便是祖師關。)</span><span class='note-inline'>(○評曰：千七伯則葛藤從此惹起，此一問答曰銅墻萬仞、鐵壁千重，透得者能有幾人？)</span>帝初不契，後悔悟曰：「見之不見，逢之不逢，今之古之，悔之恨之，朕雖一介凡夫，敢師之於後？」</p>
</div>
<div class='div-commentary'><p style="margin-left:1em">拈曰：武帝是佛心天子，達磨大師是踏毘盧頂上行底人，故武帝一時趁之不及，後乃悔悟，不是迷逢達磨，<span class='corr'>卻</span>是賊過彎弓。</p>
</div>
<div class='div-orig'><p>唐憲宗皇帝嘗詔鵝湖大義禪師入內，於麟德殿論義。時有法師問鵝湖曰：「如何是禪？」湖以手點空，法師無對，帝曰：「法師講無窮經論，秪這一點尚不奈何！」<span class='note-inline'>(評曰：古今不奈何這一點底甚多，且道利害在甚麼處？)</span>鵝湖一日舉順宗問尸利禪師：「大地眾生如何得見性成佛？」利曰：「佛性如水中月，可見不可取。」因謂帝曰：「佛性非見必見，水中月如何攫取？」帝乃問曰：「何者是佛性？」對曰：「不離陛下所問。」帝默契真宗，益加欽重。</p>
</div>
<div class='div-commentary'><p style="margin-left:1em">拈曰：英明聖智一點便知，信是飛龍不同跛鱉。若道不離陛下所問即是佛性，鵝湖眉毛亦須倒豎。何故？秪曉眼橫，不知鼻直。</p>
</div>
<div class='div-orig'><p>唐肅宗皇帝聞南陽忠國師道行卓冠一時，敕中使齎詔徵赴京師，隆以師禮，帝問：「師在曹谿得何法？」師曰：「陛下還見空中一片雲麼？」帝曰：「見。」師曰：「釘釘著、懸挂著。」</p>
</div>
<div class='div-commentary'><p style="margin-left:1em">拈曰：帝問曹谿心法，國師分明說不出口，指東畫西，天眼<span class='corr'>已</span>洞矚矣！秪如空中這片雲，釘著是？挂著是？彌天纔作蓋，遍界又成霖。</p>
</div>
<div class='div-orig'><p>帝又問：「如何是十身調御？」師乃起立曰：「會麼？」帝曰：「不會。」師曰：「與老僧過淨瓶來。」</p>
</div>
<div class='div-commentary'><p style="margin-left:1em">拈曰：肅宗帝問箇十身調御，太煞有佛法玄旨，國師恁麼答，非惟不孤來問，且有翊贊王化之功。秪如道「與老僧過淨瓶」意作麼生？靈山付囑，不似今朝。</p>
</div>
<div class='div-orig'><p>代宗皇帝問南陽忠國師曰：「師滅度後弟子將何所記？」師曰：「告檀越與老僧造一所無縫塔。」帝曰：「請師塔樣看。」師良久曰：「會麼？」帝曰：「不會。」師曰：「貧道去後，有侍者應真<span class='corr'>卻</span>諳此事，乞詔問之。」帝後詔耽源問前語，源良久曰：「聖上會麼？」帝曰：「不會。」源述偈曰：「湘之南，潭之北，中有黃金充一國，無影樹下合同船，琉璃殿上無知識。」<span class='note-inline'>(著語云：不謬為國師侍者。)</span><span class='note-inline'>(○評曰：國師塔樣，太鶻崙生；耽源塔樣，太玲瓏生。且道國師底是？耽源底是？)</span>帝大悅。</p>
</div>
<div class='div-commentary'><p style="margin-left:1em">拈曰：大小國師費<span class='corr'>卻</span>如許氣力，畫箇無縫塔樣不出，乃推過侍者耽源。雖則巧運磚石合成尖圓之相，不知反為七花八裂，被大唐天子看破。</p>
</div>
<div class='div-orig'><p>唐文宗皇帝好嗜蛤蜊，一日御饌中有擘不張者，帝以其異，即焚香禱之乃開，見菩薩形儀梵相具足，帝遂貯以金栗檀香合覆以美錦，因問群臣：「斯何祥也？」或奏：「太乙山惟政禪師深明佛法、博聞強記，乞詔問之！」帝即詔政問其事，對曰：「物無虛應，此乃啟陛下之信心耳！故契經云：『應以此身得度者，即現此身而為說法。』」帝曰：「菩薩身<span class='corr'>已</span>現，且未聞說法！」政曰：「陛下睹此為常耶？非常耶？信耶？非信耶？」帝曰：「希奇之事，朕深信焉！」對曰：「陛下<span class='corr'>已</span>聞說法竟。」<span class='note-inline'>(評曰：許多簾前賜紫、對御談玄，未若政公啟人主信心語最簡當。)</span>皇情大悅，遂留政於內道場供奉咨詢法要。</p>
</div>
<div class='div-commentary'><p style="margin-left:1em">拈曰：《華嚴》云：「菩薩於一微細眾生身中，示現成正覺、轉法輪、度眾生、入涅槃，而此眾生不覺不知。」然則像現蛤蜊腹中，君臣歎異合國皆知，且道與不覺知是同是別？具眼者試辨取看。</p>
</div>
<div class='div-orig'><p>唐莊宗問興化獎禪師曰：「朕收中原獲得一寶，秪是無人著價！」<span class='note-inline'>(評曰：輸王髻珠，非強手難得。)</span>化曰：「請陛下寶看。」帝拈襆頭帶示之，化曰：「君王之寶，誰敢酬價？」<span class='note-inline'>(著語云：興化酬了也。)</span></p>
</div>
<div class='div-commentary'><p style="margin-left:1em">拈曰：同光帝拈起襆頭帶，未免帶累興化顢頇，當時賴遇無人識者，若有，堪作甚麼？如今還有識得者也無？金輪天子璽，散粟不知名。</p>
</div>
<div class='div-orig'><p>宋太宗皇帝一日幸相國寺，見僧看經，問曰：「是甚麼經？」僧曰：「《仁王經》！」帝曰：「既是寡人經，因甚<span class='corr'>卻</span>在卿手裏？」僧無對。<span class='note-inline'>(雪竇禪師代云：皇天無親，唯德是輔！)</span><span class='note-inline'>(○評曰：帝通身是眼，乃人王中法王也。)</span>帝擎缽問丞相王隨曰：「既是大庾嶺頭提不起，為甚麼<span class='corr'>卻</span>在朕手裏？」隨無對。</p>
</div>
<div class='div-commentary'><p style="margin-left:1em">拈曰：問問奇特、語語超見，非作家君王，何以臻此？帝擎缽問丞相曰：「大庾嶺頭提不起，為甚<span class='corr'>卻</span>在朕手裏？」代云：「陛下親到曹溪。」又云：「帝力何有哉？」</p>
</div>
<div class='div-orig'><p>仁宗皇帝嘗詔廬山大覺璉禪師入內問佛法大意，奏對稱旨賜「大覺禪師」之號。至和中，覺乞歸老山中，乃進偈曰：「六載皇都唱祖機，兩曾金殿奉天威；青山隱去欣何得？滿篋唯將御頌歸。」帝和偈不允，仍宣論曰：「山即如如體也，將安歸乎？」既而遣使賜龍腦缽，師謝恩罷捧缽曰：「吾法以壞色衣、以瓦鐵食，此砵非法。」遂焚之。<span class='note-inline'>(評曰：此缽雖焚，此節不壞，非師作略，安能永表聖恩？)</span>中使回奏，上嘉歎不<span class='corr'>已</span>。</p>
</div>
<div class='div-commentary'><p style="margin-left:1em">拈曰：帝降諭云：「山即如如體也，將安歸乎？」非眼光爍破四天下，不能道此語，不但見徹理性，亦知帝處金屋如茆簷矣！或問：「理如何徹？」曰：「同道方知。」</p>
</div>
<div class='div-orig'><p>孝宗皇帝宣問靈隱佛照光禪師：「釋迦佛入山修道六年而成，所成者何事？」對曰：「將謂陛下忘<span class='corr'>卻</span>。」</p>
</div>
<div class='div-commentary'><p style="margin-left:1em">拈曰：問在答處，答在問處，佛照老人舌頭拖地也。秪如道「將謂陛下忘<span class='corr'>卻</span>」意旨如何？言出齒外，猶道不知。</p>
</div>
<div class='div-orig'><p>維摩詰居士住毘耶離城，因示疾次<span class='note-inline'>(評曰：滯貨不脫，招人上門，若非曼殊覷破，怪病難醫)</span>，世尊敕文殊領諸大弟子共維摩詰問疾。時諸菩薩各說不二法門竟，文殊曰：「我於一切法無言無說、無示無識，離諸問答，是為菩薩入不二法門。」於是文殊又問維摩：「仁者當說何等是菩薩入不二法門？」維摩默然。<span class='note-inline'>(著語云：看你出不得門。)</span>文殊讚曰：「乃至無有語言文字，是菩薩真入不二法門。」</p>
</div>
<div class='div-commentary'><p style="margin-left:1em">拈曰：維摩不二法門，文殊盡其神力捶擊不開，爭奈保福猶嫌未出化門。為甚如此？大抵禪關無險易，繇來玄路有高低。</p>
</div>
<div class='div-orig'><p>善慧傅大士翕一日披衲頂冠靸履朝見，帝問：「是僧耶？」士以手指冠，帝曰：「是道耶？」士以手指靸履，帝曰：「是俗耶？」士以手指衲衣。<span class='note-inline'>(著語云：拏住了也。)</span><span class='note-inline'>(○評曰：大段作怪，名他不得、狀他不出。)</span>又曰：「空手把鋤頭，步行騎水牛；人從橋上過，橋流水不流。」<span class='note-inline'>(著語云：要得箇撩天索價、博地相酬底人方會此語。)</span>又曰：「有物先天地，無形本寂寥；能為萬象主，不逐四時凋。」<span class='note-inline'>(著語云：喚作物即不可。)</span></p>
</div>
<div class='div-commentary'><p style="margin-left:1em">拈曰：嵩頭陀勸還兜率，惟度生為急，不思彼樂。這老兒家愛向鬧籃裏鑽頭顯異惑眾，好與三十<span class='corr'>棒</span>。如今向甚麼處去也？復拍手笑云：「識取明州憨布袋。」</p>
</div>
<div class='div-orig'><p>張拙秀才<span class='note-inline'>(青五石霜諸嗣)</span>參石霜，霜問公：「何姓？」曰：「姓張，名拙。」霜曰：「覓巧尚不可得，拙自何來？」公忽有省。<span class='note-inline'>(著語云：何不道拙得巧，巧得拙？)</span>乃呈偈曰：「光明寂照遍河沙，凡聖含靈共我家；一念不生全體現，六根纔動被雲遮。斷除煩惱重增病，趣向真如亦是邪；隨順世緣無罣礙，涅槃生死等空花。」</p>
</div>
<div class='div-commentary'><p style="margin-left:1em">拈曰：好偈，道也太煞道，秪是不曾踏著向上關捩。恁麼道是蹋著、是不曾蹋著？未知有者疑著好。</p>
</div>
<div class='div-orig'><p>呂巖真人，字洞賓<span class='note-inline'>(青八黃龍機嗣)</span>，嘗遊廬山歸宗書鐘樓壁曰：「一日清閒一日仙，六神和合體安然；丹田有寶休尋道，對境無心莫問禪。」<span class='note-inline'>(著語云：問過黃龍始得。)</span>未幾，道經黃龍山，值黃龍陞堂，龍見意必呂公，欲誘而進，厲聲曰：「座傍有竊法者。」呂毅然出問：「一粒粟中藏世界，半升鐺內煮山川，此意如何？」龍指曰：「這守屍鬼。」呂曰：「爭奈囊有長生不死藥？」龍曰：「饒經八萬劫，終是落空亡。」呂薄訝，飛劍脅之，劍不能入，遂再拜，求指歸，龍詰曰：「半升鐺內煮山川即不問，如何是一粒粟中藏世界？」呂於言下頓悟，作偈曰：「棄<span class='corr'>卻</span>瓢囊摵碎琴，如今不戀汞中金；自從一見黃龍後，始解從前錯用心。」龍囑令加護。<span class='note-inline'>(評曰：呂紫巖真人云：「丹田有寶休尋道，對境無心莫問禪。」及見黃龍，又道：「始解從前錯用心。」今有以玄門坐功而擬禪理者，豈不錯哉？)</span></p>
</div>
<div class='div-commentary'><p style="margin-left:1em">拈曰：呂既悟矣！龍又囑令加護，此去如何？但行好事，莫問前程。</p>
</div>
<div class='div-orig'><p>唐裴相國休，字公美<span class='note-inline'>(南四黃檗運嗣)</span>，游大安精舍，因觀壁間高僧真儀，公曰：「真儀可觀，高僧何在？」執事無對。公曰：「此處莫有禪者否？」曰：「近有一僧投寺執役，頗似禪人。」公曰：「可請來詢問？」時黃檗運禪師混跡勞侶，於是執事尋至，公欣然曰：「休適有一問，諸德吝辭，今請上人代語。」檗曰：「請相公垂問。」公舉前話，檗朗聲曰：「裴休！」公應諾。檗曰：「在甚麼處？」<span class='note-inline'>(著語云：解呼諾底不是高僧。)</span>公當下知旨，如獲髻珠。</p>
</div>
<div class='div-commentary'><p style="margin-left:1em">拈曰：黃檗老人善用宗門爪牙，如蒼鷹攫兔，見即生擒；裴相公當下悟去，可謂知燈是火，不覓鄰煙。要且未喫黃檗痛棒在。何也？不曾行鳥道，終是隔煙村。</p>
</div>
<div class='div-orig'><p>崔趙公<span class='note-inline'>(四祖旁八徑山欽嗣)</span>問徑山國一欽禪師曰：「弟子出得家否？」師曰：「出家乃大丈夫事，非將相之所能為！」公於言下有省。</p>
</div>
<div class='div-commentary'><p style="margin-left:1em">拈曰：國師話甚奇特，崔趙公位登樞要、具將相才，非大丈夫耶？乃謂其出家不得，公返於言下有省，如香象渡河之勢，截流徑過；有獅子脫絆之威，遊行無畏。勇哉！丈夫見超言外，可謂真出家者矣！出家且置，或問：「如何是大丈夫事？」別有超方眼，還他過量人。</p>
</div>
<div class='div-orig'><p>宣州刺史陸亙<span class='note-inline'>(南三南泉願嗣)</span>問南泉禪師曰：「肇法師也甚奇怪，解道：『天地與我同根，萬物與我一體。』」泉指牡丹曰：「大夫！時人見此一株花，如夢相似。」陸罔測。</p>
</div>
<div class='div-commentary'><p style="margin-left:1em">拈曰：天地同根，萬物一體，此語平常，元無奇怪，陸大夫作奇怪想，遂有此問。南泉老人道：「時人見此一株花，如夢相似。」<span class='corr'>卻</span>甚奇怪，陸大夫翻作平常會去。雪關與麼批判？且道是奇怪？是平常？向這裏揀辨得出，許伊親見南泉。</p>
</div>
<div class='div-orig'><p>睦州陳尚書操<span class='note-inline'>(南五睦州陳尊宿嗣)</span>齋次，拈起餬餅問僧：「江西湖南還有這箇麼？」曰：「適來喫箇甚麼？」公曰：「敲鐘謝響。」<span class='note-inline'>(著語云：收鞭太速。)</span></p>
</div>
<div class='div-commentary'><p style="margin-left:1em">拈曰：這僧俊鶻沖霄到也快便，怎奈末上遭他網子？秪如道：「敲鐘謝響又作麼生？」對他合云：「草賊大敗。」</p>
</div>
<div class='div-orig'><p>又齋僧次，躬自行餅，一僧展手擬接，公<span class='corr'>卻</span>縮手，僧無語，公曰：「果然果然！」<span class='note-inline'>(著語云：公心太險。)</span>問僧：「有箇事與上座商量得麼？」曰：「合取狗口。」公自摑口曰：「某甲罪過。」僧曰：「知過必改。」公曰：「就闍黎乞取口喫飯得麼？」<span class='note-inline'>(著語云：好贏頭。)</span></p>
</div>
<div class='div-commentary'><p style="margin-left:1em">拈曰：陳尚書之機辯峻比雲門、辣似睦州，蓋從二師處得來，故縱奪臨時、殺活自在，真宗門入作，所以下刃最緊也。還識尚書麼？電火難追影，風雲莫辨真。</p>
</div>
<div class='div-orig'><p>白侍郎居易<span class='note-inline'>(南三佛光滿嗣)</span>守杭州日，聞鳥窠林禪師居秦望山，躬往謁焉！因問：「如何是佛法大意？」窠曰：「諸惡莫作，眾善奉行。」公曰：「三歲孩兒也解恁麼道。」窠曰：「三歲孩兒雖道得，八十老人行不得。」公作禮而退。<span class='note-inline'>(著語云：鳥窠不是善心人。)</span></p>
</div>
<div class='div-commentary'><p style="margin-left:1em">拈曰：諸惡莫作，眾善奉行，此佛法大意，非但白太傅佩為至訓，千古之下飲人以甘露也。然雖如是，知恩者少，負恩者多。</p>
</div>
<div class='div-orig'><p>韓文公退之<span class='note-inline'>(青三大顛通嗣)</span>謫潮州日，聞大顛禪師道風遠著，因往謁之，問曰：「和尚春秋高多少？」師提起數珠示云：「會麼？」公曰：「不會。」師曰：「晝夜一百八。」公罔措，遂回。次日仍至寺門，見首座，便舉前話問意旨如何？座乃扣齒三下。及見顛，仍前問，顛亦扣齒三下，公曰：「信知佛法無兩般！」顛曰：「何以見得？」公曰：「適來問首座亦如是。」顛遂喚首座問：「適來是汝如此袛對否？」座曰：「是。」顛便打趁出院。</p>
</div>
<div class='div-commentary'><p style="margin-left:1em">拈曰：首座眼親、顛師手快，未免被文公勘破。雖然，還知大顛打首座意麼？翻雲全在我，覆雨更繇誰？</p>
</div>
<div class='div-orig'><p>公一日詣顛，請曰：「弟子軍州事繁，佛法省要處乞師一句？」顛良久，公罔措。時三平為侍者，乃敲禪床三下，顛曰：「作麼？」平曰：「先以定動，後以智拔。」公有省，乃曰：「和尚門風高峻，弟子於侍者邊得箇入處。」</p>
</div>
<div class='div-commentary'><p style="margin-left:1em">拈曰：大顛吹無孔篴、打不響鼓，雪曲難酬，賞音誰與？三平善能承虛接響，略通一線，不然文公了無入處。且道如何是文公入處？穿林雖有徑，轉盻更登峰。</p>
</div>
<div class='div-orig'><p>公一日問禪者云：「承聞講得《肇論》是否？」答曰：「是。」公曰：「肇有四不遷是否？」曰：「是。」公遂將茶盞撲破云：「這箇是遷不遷？」禪者無對。<span class='note-inline'>(評曰：得底人，雖譏呵怒罵皆為佛事，然則排斥詆毀豈亦公善為佛事者耶？昔程明道先生嘗遊嶺南，因至潮州訪公，與大顛師往來問道書凡二十四封，及留衣事，有遺亭在焉！乃作詩曰：「昌黎文字如山斗，原道深排佛老非；不識大顛何似者？數書珍重更留衣。」蓋詩之意，疑公初惑而後信也。今人學韓排佛，無乃為文公所惑乎！)</span></p>
</div>
<div class='div-commentary'><p style="margin-left:1em">拈曰：文公撲破茶盞論遷不遷，不惟勘破禪者，且能勘破肇公。且道勘破在甚麼處？咄！無汝著眼處。</p>
</div>
<div class='div-orig'><p>鼎州李刺史翱<span class='note-inline'>(青三藥山儼嗣)</span>嚮藥山玄化，屢請不赴，乃躬謁之，山執經卷不顧，李性福急，乃曰：「見面不如聞名。」拂袖便出，山曰：「太守何得貴耳賤目？」李回拱謝，問曰：「如何是道？」山以手指上下曰：「會麼？」李曰：「不會。」山曰：「雲在青天水在缾。」<span class='note-inline'>(著語曰：言端語的。)</span>李欣愜作禮，遂述偈曰：「鍊得身形似鶴形，千株松下兩函經；我來問道無餘說，雲在青天水在缾。」又問：「如何是戒定慧？」山曰：「貧道無此閑家具。」李莫測玄旨，山曰：「欲得保任此事，直須向高高山頂立、深深水底行，閨閣中物捨不得便為滲漏。」</p>
</div>
<div class='div-commentary'><p style="margin-left:1em">拈曰：見面不如聞名，拂袖而去；貴耳何得賤目？驀鼻牽回。藥山之妙用如此，豈不令人捷悟哉？秪如道：「閨閣中物捨不得便為滲漏。」此是煉石補天手法，語尤絕妙。秪如當時李公道：「滲漏亦不惡。」還契他藥山意麼？具眼底試緇素看。</p>
</div>
<div class='div-orig'><p>襄州王常侍敬初<span class='note-inline'>(南四為山祐嗣)</span>視事次，米胡和尚至，公乃舉筆示之，米曰：「還判得虛空麼？」公擲筆入宅，更不復出，米致疑。明日憑鼓山供養主入探其意，米亦隨至，潛立罘罳間偵伺。供養主纔坐，問曰：「昨日米和尚有甚言句便不相見？」公曰：「師子咬人，韓盧逐塊。」米遽出，朗笑曰：「我會也！我會也！」公曰：「會即不無，你試道看？」米曰：「請常侍舉！」公乃豎起一隻箸，米曰：「這野狐精。」<span class='note-inline'>(評曰：米胡也是奇衲子，不因失節，那能拔本？)</span>公曰：「這漢徹也。」<span class='note-inline'>(著語云：常侍徹也未？)</span></p>
</div>
<div class='div-commentary'><p style="margin-left:1em">拈曰：王常侍可謂鐵眼銅睛，不但令米胡致疑，亦疑殺天下人。雖然，當時也草草放過。待米胡道：「這野狐精。」復抽身便入。何故？要教伊疑箇徹底。</p>
</div>
<div class='div-orig'><p>太傅王延彬<span class='note-inline'>(青七長慶稜嗣)</span>到招慶煎茶，朗上座與明招把銚，忽翻茶銚，公問：「茶罏下是甚麼？」朗曰：「捧罏神。」公曰：「為甚麼翻<span class='corr'>卻</span>茶？」朗曰：「事官千日，失在一朝。」公拂衲便出。<span class='note-inline'>(評曰：王太傅如秤衡上星兒，斤兩分明，秤得天下衲僧也。簡點將來大似白拈賊，<span class='corr'>已</span>被長慶、明招二師捉敗。且道捉敗在甚麼處？)</span>明招曰：「朗上座喫<span class='corr'>卻</span>招慶飯了，<span class='corr'>卻</span>向外邊打野梩。」朗曰：「上座作麼生？」招曰：「非人得其便。」<span class='note-inline'>(著語云：不識明招。)</span></p>
</div>
<div class='div-commentary'><p style="margin-left:1em">拈云：朗上座也是招慶寺裏僧，若不向外打野梩，爭顯太傅門戶崇高、明招家風闊大。然雖如是，「非人得其便」，知他是甚麼心行，道出這般語來？</p>
</div>
<div class='div-orig'><p>宋楊文公億，字大年<span class='note-inline'>(南十廣慧璉嗣)</span>，因微恙問環大師曰：「某今日忽違和，大師慈悲，如何醫療？」環曰：「丁香湯一碗。」公便作吐勢，環曰：「恩愛成煩惱。」環為煎藥次，公叫曰：「有賊！」環下藥於公前，叉手側立，公瞠目視之曰：「少叢林漢。」環拂袖而出。又一日問曰：「某四大將欲離散，大師如何相救？」環乃搥胸三下，公曰：「賴遇作家。」環曰：「幾年學禪道，俗氣也不除。」公曰：「禍不單行。」環作噓噓聲。<span class='note-inline'>(著語云：死也快活。)</span></p>
</div>
<div class='div-commentary'><p style="margin-left:1em">拈曰：文公與環師病中問答，法戰可觀。今人稍有恙，即手忙腳亂，況臨終之頃大作佛事，視生死如遊戲者乎？蓋靈符在手，與奪自繇，閻老子生他不得、死他不得。然雖與麼道，畢竟生死兩字是有耶？無耶？請過關者道一句看。</p>
</div>
<div class='div-orig'><p>丞相王公隨<span class='note-inline'>(南九首山念嗣)</span>嘗謁首山念禪師，得言外之旨，自爾履踐深明大法，臨終書偈曰：「畫堂燈<span class='corr'>已</span>滅，彈指向誰說？去住本尋常，春風掃殘雪。」</p>
</div>
<div class='div-commentary'><p style="margin-left:1em">拈曰：此偈乾淨輕快，春風掃殘雪，不知者錯作詩會，便昧<span class='corr'>卻</span>此老從親踐實履中來化境語也。且道雪消日出又作麼生？自代云：「滿。」</p>
</div>
<div class='div-orig'><p>駙馬都尉李遵勗<span class='note-inline'>(南十谷隱聰嗣)</span>，一日慈明禪師來謁，公閱刺，使童子問曰：「道得即與上座相見。」明曰：「今日持來相看。」又令童子曰：「碑文刊白字，當道種青松。」明曰：「不因今日節，餘日定難逢。」童又出曰：「都尉言：『與麼則與上座相見去也。』」明曰：「腳頭腳底。」公乃出，坐定問曰：「我聞西河有金毛師子，是否？」明曰：「甚麼處得這消息？」公便喝，明曰：「野干鳴。」公又喝，明曰：「恰是。」公大笑，遂為道交，往來甚暱焉！</p>
</div>
<div class='div-commentary'><p style="margin-left:1em">拈曰：慈明與都尉作家相見，不妨干戈略設，一任禮樂相酬，互換主賓風流，落草譬善，謔浪者不為虐耳！秪如道師子吼、野干鳴，還有同別否？請分彼此看。</p>
</div>
<div class='div-orig'><p>高太傅世則，字仲貽<span class='note-inline'>(青十二芙蓉楷嗣)</span>，初參芙蓉楷禪師，蓉令去其所重，扣<span class='corr'>已</span>而參。一日忽造微，密呈偈曰：「懸崖撒手任縱橫，大地虛空自坦平；照壑輝巖不借月，菴頭別有一簾明。」</p>
</div>
<div class='div-commentary'><p style="margin-left:1em">拈曰：此老所詣處坦夷明白，可謂山河大地不礙眼光；若要擺手過漳江，更須撤<span class='corr'>卻</span>簾兒相見始得。假如相見時如何？家庭纔轉步，道路又分攜。</p>
</div>
<div class='div-orig'><p>洪州許刺史式<span class='note-inline'>(青十洞山聰嗣)</span>一日與泐潭澄、上藍溥坐次，潭問：「聞郎中道：『夜坐連雲石，春栽帶雨松。』當時答洞山甚麼話？」公曰：「今日放衙早。」潭曰：「聞答泗州大聖在楊州出現底是否？」公曰：「別點茶來。」潭曰：「名不虛傳。」公曰：「和尚早晚回山。」潭曰：「今日被上藍覷破。」藍便喝，潭曰：「須是你始得。」公曰：「不奈船何，打破戽斗。」<span class='note-inline'>(評曰：一隊樂神從乾闥婆城來，光影自別。)</span></p>
</div>
<div class='div-commentary'><p style="margin-left:1em">拈曰：賊來相趁、客來相待，一箇引玉拋磚、一箇埋兵掉鬥，無端殃及上藍，真箇是不奈船何打破戽斗。要識三大老面目麼？琵琶隨手撥，簫鼓應時鳴。</p>
</div>
<div class='div-orig'><p>節使李端愿<span class='note-inline'>(南十一金山穎嗣)</span>參達觀穎禪師，問曰：「天堂地獄畢竟是有是無？請師明說。」觀曰：「諸佛向無中說有，眼見空花；太尉就有裏尋無，手摣水月。堪笑眼前見牢獄不避、心外聞天堂欲生，殊不知欣怖在心、善惡成境，太尉但了自心，自然不惑。」公曰：「心如何了？」觀曰：「善惡都莫思量。」公曰：「不思量後心歸何所？」觀曰：「且請太尉歸宅。」公曰：「秪如人死後心歸何所？」觀曰：「未知生，焉知死？」公曰：「生則某<span class='corr'>已</span>知之。」觀曰：「生從何來？」公罔措。觀起，揕其胸曰：「秪在這裏，更擬思量箇甚麼？」公曰：「會得也。」觀曰：「作麼生會？」公曰：「秪知貪程，不覺蹉路。」觀拓開曰：「百年一夢，今朝方省。」<span class='note-inline'>(評曰：觀師問公生從何來？公罔措，及乎揕胸一拶，當下知歸。此段公案與季路問死相似，惜乎不遇觀師終作問津之客。悲夫！)</span></p>
</div>
<div class='div-commentary'><p style="margin-left:1em">拈曰：達觀老人此一番開示，直捷簡當；李節使拼<span class='corr'>卻</span>性命不顧危亡，如老鼠被貓兒追到牛角裏，是盡頭去處，忽悟云：「秪知貪程，不覺蹉路。」可謂踏破草鞋時節也。且道悟後如何？行人猶在青山外。</p>
</div>
<div class='div-orig'><p>楊禮部傑，號無為<span class='note-inline'>(青十一天衣懷嗣)</span>，晚從天衣懷禪師遊，衣每引老龐機語令研究。後奉祠泰山，一日雞鳴，睹日如盤湧，忽大悟，乃別有男不婚，有女不嫁之偈曰：「男大須婚，女長須嫁，討甚閒工夫？說甚無生話？」書以寄衣，衣稱善。<span class='note-inline'>(著語云：將謂公是箇俗漢。)</span>有辭世偈曰：「無一可戀，無一可捨，太虛之中，之乎者也，將錯就錯，西方極樂。」<span class='note-inline'>(評曰：辭世偈如黃絹幼婦，使楊修見，便知妙耳！)</span></p>
</div>
<div class='div-commentary'><p style="margin-left:1em">拈曰：公因參老龐機緣得入，乃別其偈曰：「男大須婚，女長須嫁。」其悟門超曠不讓老龐，真徹底人也。秪如西方極樂國中還著得此老麼？自代云：將錯就錯。</p>
</div>
<div class='div-orig'><p>學士蘇子瞻軾，號東坡<span class='note-inline'>(南十三東林總嗣)</span>，東林與照覺總禪師論無情話有省，黎明以偈獻曰：「谿聲便是廣長舌，山色無非清淨身；夜來八萬四千偈，他日如何舉似人？」<span class='note-inline'>(著語云：要舉似人作麼？)</span><span class='note-inline'>(○評曰：公自悟前身是戒禪師再來，其省發後，凡遊戲翰墨皆法喜禪悅，得文字般若之妙，如風行水面、春在花枝，不可以即離擬之耳！)</span>後過金山，有寫公照容者，公戲題曰：「心似<span class='corr'>已</span>灰之木，身如不繫之舟；問汝生平功業，黃州惠州瓊州。」<span class='note-inline'>(著語云：熟處難忘。)</span></p>
</div>
<div class='div-commentary'><p style="margin-left:1em">拈曰：坡公面目他人描寫不出，其題自像二十餘字，可謂無斧鑿痕、有金石聲，瀟灑之極也。秪如身歷三州畢竟是何功業？咄！問取戒闍黎。</p>
</div>
<div class='div-orig'><p>太史黃山谷庭堅<span class='note-inline'>(南十三黃龍心嗣)</span>參晦堂禪師，乞指徑捷處，堂曰：「秪如仲尼道：『吾無隱乎爾！』太史如何理論？」公擬對，堂曰：「不是不是！」公迷悶不<span class='corr'>已</span>。一日侍堂山行次，時巖桂盛放，堂曰：「聞木樨花香麼？」公曰：「聞。」堂曰：「吾無隱乎爾！」公釋然，即拜之曰：「和尚得恁麼老婆心切？」堂笑曰：「秪要公到家耳！」</p>
</div>
<div class='div-commentary'><p style="margin-left:1em">拈云：吾無隱乎爾！桂子月中落，天香雲外飄，山谷不遇晦堂，鼻孔搊他不住。雖然，爭奈腳跟紅線猶未斷在。何也？路頭纔撞入，關鎖轉難通。</p>
</div>
<div class='div-orig'><p>公因謁黃龍死心新禪師，龍問曰：「新長老死、學士死，燒作兩堆灰，向甚麼處相見？」公無語。<span class='note-inline'>(著語云：何不道何處不相見？)</span></p>
<p>龍曰：「晦堂處參得底，使未著在。」後謫官黔南，忽有省，乃曰：「尋常被天下老和尚謾了多少，惟有死心道人不肯。」<span class='note-inline'>(著語云：因甚不肯？)</span>可謂真實相為也。</p>
</div>
<div class='div-commentary'><p style="margin-left:1em">拈曰：鐵面去皮，晦堂拆肉，死心又敲骨出髓矣！山谷始得疑情盡、命根斷。若到山僧者裏，且立一邊著。何故？鐵壁從渠透，銀山更要通。</p>
</div>
<div class='div-orig'><p>夏英公竦，字子喬<span class='note-inline'>(南十谷隱聰嗣)</span>，偶上藍溥禪師至，公問：「百骸潰散時那箇是長老自家底？」藍曰：「前月二十日離靳陽。」公休去，藍<span class='corr'>卻</span>問：「百骸潰散時那箇是相公自家底？」公便喝，藍曰：「喝則不無，畢竟那箇是相公自家底？」公對以偈曰：「休認風前第一機，太虛何處著思惟？山僧若要通消息，萬里無雲月上時。」藍曰：「也是弄精魂。」</p>
</div>
<div class='div-commentary'><p style="margin-left:1em">拈曰：追狡兔于三窟，窮獵人之能；忘全牛於遊刃，呈庖丁之技。此一則問答如官馬相踏，英公不遇上藍，洎合放過。或有問：「如何是你自家底？」<span class='corr'>卻</span>喚云：「諾！」免得干戈相待。</p>
</div>
<div class='div-orig'><p>富鄭公弼，字彥國<span class='note-inline'>(青十三投子顒嗣)</span>，聞顒禪師主投子法席冠淮甸，因往質所疑。會顒師為眾登座，見其顧視如象王迴旋，公微有得，因執弟子禮趨函丈，命侍者請為入室，顒見即曰：「相公<span class='corr'>已</span>入來，弼猶在外。」公聞汗流浹背，即大悟。<span class='note-inline'>(評曰：富鄭公因清獻公激勵，靈機頓發，遂夤緣入顒師之室，諺云：「賊無種，相鼓籠，以同類化同事，其利在反掌之間。」故此道得師友策發則易，不得師友策發則難。唐宋得理者最多，皆藉此因緣力也。可不信哉！)</span></p>
</div>
<div class='div-commentary'><p style="margin-left:1em">拈曰：顒師道：「相公<span class='corr'>已</span>入來，弼猶在外。」公出一身白汗遂悟入。且道伊悟底是一箇、是兩箇？</p>
</div>
<div class='div-orig'><p>胡文定公安國，字康侯<span class='note-inline'>(南十五上封秀嗣)</span>，依上封秀禪師得言外之旨。時遊藥山，有禪人舉南泉斬貓話問公，公以偈答曰：「手握乾坤殺活機，縱橫施設在臨時；玉<span class='note-inline'>(或作兩)</span>堂兔馬非龍象，大用堂堂總不知。」</p>
</div>
<div class='div-commentary'><p style="margin-left:1em">拈曰：此偈頌斬貓公案恰當甚好，更須親見南泉老人始得。何故？機雖明殺活，理要徹巖廊。</p>
</div>
<div class='div-orig'><p>參政蘇公轍，字子由<span class='note-inline'>(南十三上藍順嗣)</span>，上藍順禪師與其父文安先生有契，因往訪焉，順示搐鼻因緣。俄而有省，作偈呈曰：「中年聞道覺前非，邂逅相逢老順師；搐鼻徑參真面目，掉頭不受別鈴鎚。枯藤破衲公何事？白酒青鹽我是誰？慚媿東軒殘月上，一杯甘露滑如飴。」</p>
</div>
<div class='div-commentary'><p style="margin-left:1em">拈曰：坡公謂子由，不好作禪語，及有省便吐辭不同。怪哉！掉頭不受別鈴鎚。此語雖長，公可遜一步，然徹底處直須格外明機，不在言中取則。</p>
</div>
<div class='div-orig'><p>寺丞戴公中孚<span class='note-inline'>(南十四黃龍清嗣)</span>咨扣靈源，一日有省，以偈呈清禪師曰：「<span class='corr'>杳</span>冥源底全機處，一片心花露印紋；知是幾生曾供養，時時微笑動香雲。」</p>
</div>
<div class='div-commentary'><p style="margin-left:1em">拈白：窮源見底，燦露一片心花；微笑破顏，知是多生供養。果然穩當，頭尾完全。若要撒得開、捏得聚，須更窮盡變化始得。</p>
</div>
<div class='div-orig'><p>樞密吳公居厚<span class='note-inline'>(南十五圓通旻嗣)</span>擁節歸鍾陵，謁圓通旻禪師曰：「某頃赴省試過此，因問前住訥老：『透關底事如何？』訥曰：『且去做官。』不覺五十餘年。」旻曰：「曾明得透關底事麼？」公曰：「八次經過，常存此念，然未甚脫灑。」旻度扇與之曰：「請使扇。」公即揮扇，旻曰：「有甚不脫灑處？」公忽有省曰：「便請末後句！」旻乃揮扇兩下，公曰：「親切親切！」旻曰：「吉獠舌頭三千里。」<span class='note-inline'>(評曰：透關事一蹉過便五十餘年，爭奈不努力何？今人不肯留意，不知蹉過又是幾生？可惜許！)</span></p>
</div>
<div class='div-commentary'><p style="margin-left:1em">拈曰：圓通若無後語，未免鈍置吳公。秪向揮扇處弄精魂，有甚了期？秪如道吉獠舌頭三千里，是何意旨？</p>
</div>
<div class='div-orig'><p>左丞范公沖，字致虛<span class='note-inline'>(南十五圓通旻嗣)</span>，繇翰苑守豫章，過玄通謁旻禪師，茶罷曰：「某行將老矣！墮在金紫行中，去此事稍遠。」通呼：「內翰！」公應：「諾。」通曰：「何遠之有？」公躍然曰：「乞師再垂指誨！」通曰：「此去洪都有四程。」公佇思，通曰：「見即便見，擬思即差。」公乃豁然有省。</p>
</div>
<div class='div-commentary'><p style="margin-left:1em">拈曰：圓通老人囊中有妙藥，能起死回生在頃刻。左丞雖於此省入，去此事不遠，爭奈鄉音猶易識，家國尚茫然？</p>
</div>
<div class='div-orig'><p>提刑郭公祥正，字功甫<span class='note-inline'>(南十三白雲端嗣)</span>，謁白雲端禪師。雲上堂曰：「夜來枕上作得箇山頌，謝郭居士廬山二十年之舊，乃曰：『上大人，丘乙<span class='corr'>己</span>；化三千，七十士。爾小生，八九子；<span class='corr'>佳</span>作仁，可知禮也。』」公切疑，後聞小兒誦之，忽有省，以書報雲。雲以偈答曰：「藏身不用縮頭，<span class='corr'>斂</span>跡何須收腳？金烏夜半遼天，玉兔趁他不著。」<span class='note-inline'>(著語云：捉下了也)</span></p>
<p>一日至雲居，請佛印禪師陞座，公拈香曰：「覺地相逢一何早？鶻臭布衫今脫了；要識雲居一句玄，珍重後園驢喫草。」召大眾曰：「此一瓣香熏天炙地去也。」印曰：「今日不著便，被這漢當面塗糊。」便打。<span class='note-inline'>(評曰：此老古怪，也解如此拈弄。不是雲居，幾乎遭他一場糊塗。)</span>乃曰：「謝公千里來相訪，共話東山竹徑深；借與一龍騎出洞，若逢天旱便為霖。」擲拄杖下座。公拜起，印曰：「收得龍麼？」公曰：「<span class='corr'>已</span>在這裏。」印曰：「作麼生騎？」公擺手作舞便行，印撫掌曰：「秪有這漢較些子。」</p>
</div>
<div class='div-commentary'><p style="margin-left:1em">拈曰：白雲頌子絕妙上大人也，使他悟去，可謂牛溲馬渤都是良藥，秪貴在醫家善用耳！郭公與佛印酬唱，大好一場曲調，悟底與悟底人相見果然不同。且道如何不同？好手手中呈好手，紅心心裏中紅心。</p>
</div>
<div class='div-orig'><p>樞密徐公俯，字師川<span class='note-inline'>(南十五昭覺勤嗣)</span>，丁父憂，念無以報罔極，請靈源陞座說法，源曰：「諸仁者！秪如龍圖平日讀萬卷書，如水傳器涓滴不差，且道尋常著在甚麼處？而今捨識之後，這著萬卷書底又卻向甚麼處著？」公聞之灑然有得，遂曰：「吾無憾矣。」<span class='note-inline'>(評曰：靈源可謂善說法要，不但令龍圖脫死，抑又使樞密回生，其般若靈驗若此。)</span>源下座問曰：「學士適來見箇甚麼，便恁麼道？」公曰：「若有所見則鈍置和尚去也。」源曰：「恁麼則老僧不如。」公曰：「和尚是何心行？」源大笑。<span class='note-inline'>(著語云：一腳踏到底。)</span>尋參圓悟，悟亦喜其見地超邁。一日至書記寮，指悟頂相曰：「這老漢腳跟猶未點地在。」悟曰：「甕裏何曾走<span class='corr'>卻</span>鱉？」公曰：「且喜老漢腳跟點地。」悟曰：「莫謗他好。」公休去。<span class='note-inline'>(著語云：此公知休即得。)</span></p>
</div>
<div class='div-commentary'><p style="margin-left:1em">拈曰：果然超邁，不然圓悟腳跟未易許他摸著。復笑云：「摸著也防後患。」</p>
</div>
<div class='div-orig'><p>郡王趙令衿，字表之<span class='note-inline'>(南十五昭覺勤嗣)</span>，圓悟禪師居甌阜，公欣然就其罏錘，悟不少假，公固請，悟曰：「此事要得相應，直須是死一回始得。」<span class='note-inline'>(著語云：今人怕死，水裏浸殺者多。)</span>公默契，嘗自疏之，其略曰：「家貧遭劫，誰知盡底不存？空屋無人，幾度賊來亦打。」悟囑令加護。</p>
</div>
<div class='div-commentary'><p style="margin-left:1em">拈曰：公既有省，又囑令加護，意作麼生？欲窮千里目，更上幾層樓。</p>
</div>
<div class='div-orig'><p>侍郎李彌遜，號普現<span class='note-inline'>(南十五昭覺勤嗣)</span>，參圓悟禪師。一日早朝至天津橋，馬躍忽有省，通身汗流，直造天寧。適悟出門，遙見便喚曰：「居士且喜大事了畢。」公曰：「和尚眼花作甚麼？」悟便喝，公亦喝，於是機鋒迅速。忽一日示微恙，遽索湯沐浴畢，遂趺坐作偈曰：「謾說從來牧護，今日分明呈露；虛空拶倒須彌，說甚向上一路？」擲筆而逝。</p>
</div>
<div class='div-commentary'><p style="margin-left:1em">拈曰：此公了事快當，非全機領荷，安能當圓悟老人神鋒八面耶？臨行一偈真箇得來去自繇，從來牧護非無蘊藉工夫，貴有化手也。</p>
</div>
<div class='div-orig'><p>尚書莫公將，字少虛<span class='note-inline'>(南十五大隨靜嗣)</span>，因宦西蜀，謁南堂靜禪師咨決心要，堂使其向好處提撕，無所入。適如廁，忽聞穢氣甚急，以手掩鼻遂有省，徹見南堂相為，乃呈偈曰：「從來姿韻愛風流，幾笑時人向外求；萬別千差無覓處，得來元在鼻尖頭。」堂印之。</p>
</div>
<div class='div-commentary'><p style="margin-left:1em">拈曰：尚書雖是苦心造到，簡點將來猶帶些穢氣在。何故？為他向廁坑頭著到。</p>
</div>
<div class='div-orig'><p>給事馮公楫，號濟川<span class='note-inline'>(南十五龍門遠嗣)</span>，參大慧杲禪師，因坐夏徑山，榜其室曰「不動軒」。發明大理，慧以偈印之曰：「梵語唐言，打成一塊，<span class='corr'>咄</span>哉俗人，得此三昧。」<span class='note-inline'>(評曰：此公如衲僧家行履，躍浪神魚非業網可罩，不然，何易入此三昧乎？)</span>自題其像曰：「公事之餘喜坐禪，未嘗將脅到床眠；雖然現出宰官相，長老之名四海傳。」</p>
</div>
<div class='div-commentary'><p style="margin-left:1em">拈曰：公遊妙喜之門，所見固自超皁，其像贊乃一首行狀，亦可窺古人居官參究如此用心，真示現於簪紱者也。且道他公事極忙又喜坐禪，是忙裏偷閒？是將勤補拙？咄！莫寐語好。</p>
</div>
<div class='div-orig'><p>龍圖王公肅，字觀復<span class='note-inline'>(南十五大隨靜嗣)</span>，留昭覺日聞開靜板聲有省，復謁南堂靜禪師，問曰：「某有箇見處，纔被人問卻開口不得，未審過在甚處？」堂曰：「過在有箇見處。」堂<span class='corr'>卻</span>問：「朝旆幾時到任？」公曰：「去年八月四日。」堂曰：「自按察幾時離衙？」公曰：「前月二十。」堂曰：「為甚麼道開口不得？」公乃契悟。</p>
</div>
<div class='div-commentary'><p style="margin-left:1em">拈曰：王龍圖自道有箇見處，纔被人問，<span class='corr'>卻</span>開口不得。南堂如畫龍點睛，令其乘霧飛去，公忽有省，便開得大口。雖然，你還合得口麼？若合不得，口是禍門。</p>
</div>
<div class='div-orig'><p>侍郎張公九成，號無垢<span class='note-inline'>(南十六大慧果嗣)</span>，謁大慧杲禪師，與馮給事諸公議格物，慧曰：「公秪知有格物，而不知有物格。」公茫然，慧大笑。公曰：「師能開諭乎？」慧曰：「不見小說載：『唐人有與安祿山謀叛者，其人先為閬守，有畫像在焉！明皇幸蜀見之，怒令侍臣以劍擊其像首，時閬守居<span class='corr'>陝</span>西，首忽墮地。』」公聞，頓領深旨，題不動軒壁曰：「子韶格物，妙喜物格，欲識一貫，兩箇五百。」慧乃印可。</p>
</div>
<div class='div-commentary'><p style="margin-left:1em">拈曰：千箇萬箇，總作格物解，若論物格，曾家老子恐亦未夢見在。無垢居士於此悟入，<span class='corr'>卻</span>曉得一貫是兩箇五伯。且道恁麼語是格物？是物格？於此辨得，決知造飯是米、打麵是麥。</p>
</div>
<div class='div-orig'><p>公設心六度，不為子孫計，因取《華嚴》善知識，日供其二回食以飯緇流，又嘗供十六大天，而諸位茶杯悉變為乳。書偈曰：「稽首十方佛法僧，稽首一切護法天；我今供養三寶天，如海一滴牛一毛。有何妙術能感格？試借意識為汝說；我心與佛天無異，一塵纔起天地隔。倘或塵銷覺圓淨，是故佛天來降臨；我欲供佛佛即現，我欲供天天亦現。佛子若或生狐疑，試問此乳何處來？狐疑即塵塵即疑，終與佛天不相似。我今為汝掃狐疑，如湯沃雪火銷冰；汝今微有疑與惑，鷂子便到新羅國。」</p>
</div>
<div class='div-commentary'><p style="margin-left:1em">拈曰：茶杯變乳，可見公格物而且格天，若乃供佛佛現、供天天現，則格字又是一道靈符，無不感召矣！雖然與麼道，箇中存格想，乳復變為茶。</p>
</div>
<div class='div-orig'><p>丞相張公商英，字天覺<span class='note-inline'>(南十四兜率悅嗣)</span>，一日謂大慧曰：「余閱雪竇拈古，至百丈再參馬祖因緣曰：『大冶精金，應無變色。』投卷歎曰：『審如是，臨濟豈得有今日耶？』遂作一頌曰：『馬師一喝大雄峰，深入髑髏三日聾；黃檗聞之驚吐舌，江西從此立宗風。』諸方往往少知余者，師自江西法窟來，必辨優劣，試為老夫言之！」大慧曰：「居士見處與真淨死心合。」公曰：「何謂也？」大慧舉真淨頌曰：「客情步步隨人轉，有大威光不能現；突然一喝雙耳聾，那吒眼開黃檗面。」死心拈曰：「雲巖要問雪竇，既是大冶精金應無變色，為甚麼<span class='corr'>卻</span>三日耳聾？諸人要知麼？從前汗馬無人識，秪要重論蓋代功。」公撫几曰：「不因公語，怎見得真淨死心用處？若非二大老，難顯雪竇馬師爾。」</p>
</div>
<div class='div-commentary'><p style="margin-left:1em">拈云：雪竇拈〈無盡頌〉一彩兩賽，不識者謂無盡具翻騰手段，雪竇不如。殊不知無盡秪頌得耳聾吐舌，要見百丈黃檗則易，要與馬祖相見還須雪竇老人始得。秪如恁麼道，是扶無盡、扶雪竇？作家宗師，請定當看。</p>
</div>
<div class='div-orig'><p>參政錢端禮，號松窗<span class='note-inline'>(南十六護國元嗣)</span>，淳熙冬，簡堂住平田，遂與往來。丁酉秋微恙，修書召堂及國清瑞巖，主僧訣別言笑，移時即書曰：「浮世虛幻，本無去來；四大五蘊，必歸終盡。雖佛祖具大威德力，亦不能免這一著子。天下老和尚，一切善知識，還有跳得過者無？蓋為地水火風因緣和合、暫時湊泊，不可錯認為<span class='corr'>己</span>有。大丈夫磊磊落落，當用處把定，立處皆真，順風使帆，上下水皆可，因齋慶讚去留自在。此是上來諸聖開大解脫，一路涅槃門，本來清淨空寂境界，無為之大道也。今吾如是，豈不快哉？塵勞外緣一時掃盡，荷諸山垂顧，咸願證明。伏惟珍重。」置筆顧堂曰：「某坐去好，臥去好？」堂曰：「相公去便了，理會甚坐與臥耶？」公笑曰：「法兄當為祖道自愛。」遂<span class='corr'>斂</span>目而逝。<span class='note-inline'>(評曰：透出重圍，坐斷絕頂，故有一味平實受用，真得解脫自在也。)</span></p>
</div>
<div class='div-commentary'><p style="margin-left:1em">拈曰：此一篇遺書，可見公生平履踐明白，其得力處，臨生死去來談笑自若，如門開相似，禪不負人如此。秪如簡堂道「相公去便了」，未審教渠向甚處去，公遂<span class='corr'>斂</span>目而逝？且道是去耶？不去耶？明眼人必有甄別。</p>
</div>
<div class='div-orig'><p>知府葛公剡，號信齋<span class='note-inline'>(南十六靈隱遠嗣)</span>，謁佛海慧禪師，請示非心非佛之旨。海以偈發揮，公遂豁然頓明，乃呈頌曰：「非心非佛亦非物，五鳳樓前山突兀；艷陽影裏倒翻身，野狐跳入金毛窟。」海曰：「居士見處止可入佛境界，入魔境界猶未得在。」公請益，海曰：「何不道：『金毛跳<span class='corr'>入</span>野狐窟？』」<span class='note-inline'>(著語云：此窟何如彼窟？)</span><span class='note-inline'>(○評曰：佛海老人有旋天關迴地軸之手，一撥便轉，其妙如此。)</span>公乃痛領。</p>
</div>
<div class='div-commentary'><p style="margin-left:1em">拈曰：葛使君順水推船，佛慧老逆風把柁，意有抑揚、理無勝負，然輕輕掉轉渠頭，便覺通身慶快，非句中定有優劣也。秪如魔佛不到處，是野狐？是獅子？自代云：「且饒過一喝！」</p>
</div>
<div class='div-orig'><p>潘待制良貴，字義榮<span class='note-inline'>(南十六佛燈珣嗣)</span>，參佛燈珣禪師問南泉斬貓兒話求開發，燈曰：「你秪管理會別人家貓兒，不知走<span class='corr'>卻</span>自家狗子。」公於言下如醉忽醒。<span class='note-inline'>(評曰：佛燈舌是金錍，刮卻千古人翳膜，真格言也。)</span>燈曰：「不易，公到此一步，更須知有向上事始得。如今士大夫說禪道，秪依著義理便快活，大率似將錢買油餈，喫了便不饑，其餘便道是瞞他亦可笑也。」公唯唯。</p>
</div>
<div class='div-commentary'><p style="margin-left:1em">拈曰：理會別人貓兒，走<span class='corr'>卻</span>自家狗子，箇箇都是如此，潘待制且喜免得過，秪是不知有向上事。且道如何是向上事？咄！參箇頭正尾正始得。</p>
</div>
<div class='div-orig'><p>參政李公邴，字漢老<span class='note-inline'>(南十六大慧杲嗣)</span>，醉心祖道有年，聞大慧排默照邪禪，疑怒相半。及見慧示眾，舉趙州庭柏垂語曰：「庭前柏樹子，今日從新舉；打破趙州關，特地尋言語。既是打破趙州關，因甚麼特地尋言語？當初秪道茆長短，燒了方知地不平。」公領悟，謂慧曰：「無老師後語，幾乎錯過。」<span class='note-inline'>(著語云：引賊過界。)</span>後以書咨決曰：「某近扣籌室，承蒙擊發，蒙滯忽有省入。顧惟根識暗鈍，平生學解盡落情見，一取一捨如衣壞絮行荊棘中適自纏繞，今一笑頓釋所疑，欣幸可量，非大宗匠委曲垂慈何以致此？自到城中著衣喫飯、抱子弄孫，色色仍舊，既無拘執之情亦不作奇特之想，其餘夙習舊障亦稍輕微，臨行叮囑之語不敢忘也。重念始得入門，而大法未明，應機接物觸事未能無礙，更望有以提誨，使卒有所至，庶無玷於法席矣！」<span class='note-inline'>(評曰：禪人履踐明白，曉得自家屋中事，便知此書下落處。)</span>又書曰：「某自驗者三：事無逆順，隨緣即應不留胸中；二、宿習濃厚，不加排遣自爾輕微；三、古人公案，舊所茫然，時復瞥地，此非自昧者。前書大法未明之語，恐得少為足，當擴而充之，豈別求勝解也？淨勝現流理則不無，敢不銘佩？」<span class='note-inline'>(又曰：此三種可以驗<span class='corr'>己</span>驗人，參學者不可泛視。)</span></p>
</div>
<div class='div-commentary'><p style="margin-left:1em">拈曰：李漢老此書敘其生平悟繇，所供是實。至云穿衣喫飯，抱子弄孫，色色仍舊，既無拘執之情亦不作奇特之想，是此老腳踏實地處，未得理者切忌效顰添醜也。恁麼道，是把定、是放行？咦！若無舟一粒，難點銕成金。</p>
</div>
<div class='div-orig'><p>博學劉彥修，字子羽<span class='note-inline'>(南十六大慧杲嗣)</span>，出知永嘉，問道於大慧禪師，慧曰：「僧問趙州：『狗子還有佛性也無？』趙州道：『無。』但恁麼看？」公後乃於柏樹子上發明，有頌曰：「趙州柏樹太無端，境上追尋也大難；處處綠楊堪繫馬，家家有路透長安。」</p>
</div>
<div class='div-commentary'><p style="margin-left:1em">拈曰：這老子也奇怪，秪教他看箇柏樹子，<span class='corr'>卻</span>到又曉得長安路。作麼生是長安路？曰：「平分八字行，直打之遶走。」</p>
</div>
<div class='div-orig'><p>凌行婆不知何許人，因參浮盃和尚，問曰：「盡力道不得底句分付阿誰？」盃曰：「浮盃無剩語。」婆曰：「未到浮盃，不妨疑著。」盃曰：「別有長處，不妨拈出。」婆<span class='corr'>斂</span>手哭曰：「蒼天中更添冤苦。」盃無語，婆曰：「語不知偏正、理不識倒邪，為人則禍生。」<span class='note-inline'>(著語云：剜睛剔髓。)</span><span class='note-inline'>(○評曰：舌劍唇鎗，難為敵手。)</span>後有僧舉似南泉，泉曰：「苦哉！浮盃被這老婆摧折一上！」婆後聞，笑曰：「王老師猶少機關在。」</p>
<p>澄一禪客逢見行婆便問曰：「怎生是南泉猶少機關在？」婆乃哭曰：「可悲可痛。」一罔措，婆曰：「會麼？」一合掌而立，婆曰：「伎死禪和，如麻似粟。」一舉似趙州，州曰：「我若見這老婆，問教口啞。」一曰：「未審和尚怎生問他？」州便打，一曰：「為甚麼<span class='corr'>卻</span>打某甲？」州曰：「似這伎死漢，不打更待何時。」連打幾棒。婆聞<span class='corr'>卻</span>曰：「趙州合喫婆手裏棒。」後僧舉似趙州，州哭曰：「可悲可痛！」婆聞此語，合掌歎曰：「趙州眼光爍破四天下。」州令僧問：「如何是趙州眼？」婆乃豎起拳。僧回舉似趙州，州作偈曰：「當機覿面提，覿面當機疾；報汝凌行婆，哭聲何得失？」婆以偈答曰：「哭聲師<span class='corr'>已</span>曉，<span class='corr'>已</span>曉復誰知？當時摩竭國，幾喪目前機。」<span class='note-inline'>(著語云：大似戰將，不勝不休)</span></p>
</div>
<div class='div-commentary'><p style="margin-left:1em">拈曰：凌行婆具超方作略，語句驚人，雖趙州古佛，亦讓他一籌，諸尊宿盡奈伊不何，倒被浮老人不動干戈捉敗這老魔魅也。且道何人為證？乃以手搥胸曰：「蒼天！」</p>
</div>
<div class='div-orig'><p>龐道婆入鹿門寺設齋，維那請意旨，婆拈梳子插向髻後曰：「回向了也。」便出去。<span class='note-inline'>(著語云：喫他齋也難消。)</span></p>
</div>
<div class='div-commentary'><p style="margin-left:1em">拈曰：不謬為龐公道伴。</p>
</div>
<div class='div-orig'><p>溫州陳道婆嘗遍扣諸方名宿，後於長老山淨和尚語下發明，有偈曰：「高坡平頂上，盡是採樵翁；人人盡懷刀斧意，不見山花映水紅。」<span class='note-inline'>(評曰：語脈難通。)</span></p>
</div>
<div class='div-commentary'><p style="margin-left:1em">拈曰：到是過量人。</p>
</div>
<div class='div-orig'><p>一婆子供養一菴主，經二十年，常令一二八女子送飯給侍。一日令女子抱定曰：「正恁麼時如何？」主曰：「枯木倚寒巖，三冬無暖氣。」女子舉似婆，婆曰：「我二十年秪供養得箇俗漢。」遂遣出燒<span class='corr'>卻</span>菴。<span class='note-inline'>(評曰：閻老算飯錢，未必如婆子利害。)</span></p>
</div>
<div class='div-commentary'><p style="margin-left:1em">拈曰：婆子燒菴，<span class='corr'>卻</span>與阿師添些光彩。阿師被趁，倒會勘破婆子家風。且道在甚麼處勘破婆子？遂合掌云：「謝供養。」</p>
</div>
<div class='div-orig'><p>靈照女因丹霞天然禪師訪龐居士，適到門，逢靈照，問曰：「居士在否？」女子放下菜籃<span class='corr'>斂</span>手而立。霞又問，女子提起菜籃便行，霞遂回。居士歸，女子舉似前話，士曰：「丹霞在麼？」女子曰：「去也。」士云：「赤土塗牛妳。」<span class='note-inline'>(評曰：丹霞靈照都被龐公蓋<span class='corr'>卻</span>。)</span></p>
</div>
<div class='div-commentary'><p style="margin-left:1em">拈曰：龐公若無後語，幾乎被靈照女喪<span class='corr'>卻</span>家風。秪如道「赤土塗牛妳」，意作麼生？不教蜂蝶誤，錯認隔牆花。</p>
</div>
<div class='div-orig'><p>一婆子令人送錢與趙州諗禪師，請轉藏，州下禪床遶匝云：「轉藏經<span class='corr'>已</span>竟。」婆聞云：「比來請轉全藏，如何秪轉得半藏？」<span class='note-inline'>(著語云：那半藏趙州也未曾轉。)</span></p>
</div>
<div class='div-commentary'><p style="margin-left:1em">拈曰：婆子送錢轉經，起動高年老宿；趙州下床遶匝，不孤施主好心。分明全藏掀翻，<span class='corr'>卻</span>道秪轉得一半，且道那半藏落在何處？任從黃葉落，不與止啼錢。<span class='note-inline'>(<span class='corr'>已</span>上五人未詳承嗣。)</span></p>
</div>
<div class='div-orig'><p>俞道婆<span class='note-inline'>(南十四瑯琊起嗣)</span>凡見僧至則曰：「兒兒！」僧擬議，即掩門。佛燈珣禪師往勘之，婆見如前問，珣曰：「爺在甚麼處？」婆轉身拜露柱，珣即蹋倒曰：「將謂有多少奇特？」便出，婆蹶起曰：「兒兒！惜你則箇。」<span class='note-inline'>(著語云：輸得去，贏得來。)</span>燈竟不顧。</p>
</div>
<div class='div-commentary'><p style="margin-left:1em">拈曰：佛燈打入魔隊來也，不是翻身便出，幾乎被妖霾毒霧罩<span class='corr'>卻</span>。這婆子蹋倒蹶起，手腳穩便，可謂造次顛沛俱不失妙。雖然，也秪是老婆禪。</p>
</div>
<div class='div-orig'><p>池州南泉普願禪師<span class='note-inline'>(南二百丈海嗣)</span>，陸亙大夫問師曰：「古人瓶中養一鵝，鵝漸長大，出瓶不得。如今不得毀瓶、不得損鵝，和尚作麼生出得？」師召大夫，陸應諾，師曰：「出也。」陸從此開解。</p>
</div>
<div class='div-commentary'><p style="margin-left:1em">拈曰：陸大夫缾鵝設問甚是巧妙，若不遇王老師，未免缾破鵝飛傷了自<span class='corr'>己</span>性命。且道喚出後如何？萬里鵬同遠，千年鶴共飛。</p>
</div>
<div class='div-orig'><p>撫州曹山慧霞禪師<span class='note-inline'>(青六曹山寂嗣)</span>，僧問：「四山相逼時如何？」師曰：「曹山在裏許。」曰：「還求出也無？」師曰：「在裏許，即求出。」</p>
</div>
<div class='div-commentary'><p style="margin-left:1em">拈云：潦倒曹山被者僧拶得立地尿出。</p>
</div>
<div class='div-orig'><p>舒州白雲守端禪師<span class='note-inline'>(南十二楊岐會嗣)</span>，提刑郭公一日謁師，師問：「牛醇乎？」公曰：「醇矣！」師遽厲聲叱之，公拱而立，師曰：「醇乎！醇乎！」於是為公陞堂曰：「牛來山中，水足艸足；牛出山去，東觸西觸。」</p>
</div>
<div class='div-commentary'><p style="margin-left:1em">拈曰：郭公水牯牛醇則醇矣，惜乎欠些頭角。當時待白雲厲聲叱時，便好拽下座痛與一頓。</p>
</div>
<div class='div-orig'><p>婺州智者法銓禪師<span class='note-inline'>(青十三長蘆信嗣)</span>上堂：「要扣玄關須是有節操極慷慨、斬得釘截得銕硬剝剝地漢始得，若是畏刀避箭碌碌之徒，看即有分。」以拂子擊禪床下座。</p>
</div>
<div class='div-commentary'><p style="margin-left:1em">拈云：智者恁麼道緊似鐵箍，秪見一邊則固。然如今諸方在者裏作麼生，始得與此老別出一頭地？良久云：「坐斷兩邊中不立，還他過量越情人。」</p>
</div>
<div class='div-orig'><p>明州天童宗玨禪師<span class='note-inline'>(青十四長蘆了嗣)</span>，僧問：「如何是道？」師曰：「十字街頭休斫額。」</p>
</div>
<div class='div-commentary'><p style="margin-left:1em">拈云：天童老漢向當陽指出，八達康莊人人可得而履，固稱作者，然猶未是衲僧痛快。或有問山僧：「如何是道？」便與劈面掌云：「誰教你艸窠裏走出去？」</p>
</div></div>
<p class='juan'>雪關禪師語錄卷之五終</p>
</div><!-- end of div[@id='body'] -->
</body></html>