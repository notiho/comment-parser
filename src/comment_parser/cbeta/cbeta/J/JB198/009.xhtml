<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪關禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu143' />
<p class='juan'>雪關禪師語錄卷之九</p><p class="byline">門人成巒錄</p><p class="byline">法孫開詗編</p>
<div class='div-other'><a id='mulu144' />
<p class='h1'>啟</p>
<div class='div-other'><a id='mulu145' />
<p class='h2'>復閩中眾縉紳居士</p><p>伏以法幢勝剎，長開閩嶺之春；願駕悲花，不枉靈山之囑，光飛束帛，報乏瑤華。恭惟大居士臺下，香海神龍、聖朝儀鳳，結來蓮社，稱四君子以為朋；坐破蒲團，疑諸尊宿而再世。瞻德雲而遐布，見昔日鼓山之緣；思佛日以重輪，荷今時湧泉之約。但某無關祖道，遊霞外以放憨；空食人施，在法門而何補？遠慚晏老，難酬聖箭之機；近愧先師，莫逭析薪之負。蒙斯眷注，敢不趣承？緣先師入塔方新，而貧僧出山未便，庶秋風之相待，或杖履之有期，統冀海涌，宥其方命。某曷勝悚仄之至？</p>
</div>
<div class='div-other'><a id='mulu146' />
<p class='h2'>與張二水相國</p><p>恭惟大居士，廟堂碩畫、法苑光幢，夙駕願乘，神龍出於香海；天然慧性，良駒不待影鞭。昔枉高軒屢承翰教，西江吸盡<span class='corr'>已</span>知不讓，壽閩嶺，特來無從，得攀道眼，徒敲石鼓，清響誰聞？翻憶渚宮，家聲猶在，未了先師公案，莫趨元老台墀。白晝驚雷，箇事還思清獻；銀杯變乳，此情欲問子韶。格物無難，賞音有幾？聊通一線，敢云千里同風；不出三門，自信毫端匪隔。祗封白紙，遠候金湯。</p>
</div>
<div class='div-other'><a id='mulu147' />
<p class='h2'>與林季翀宗伯</p><p>恭惟大居士，補袞妙裁，暫優游於綠野；為霖碩望，難高臥於東山，況　聖主思賢？良才首用，如敝鄉鄭方水先生新膺台鼎，則翁臺乃金粟再世，定卜金甌。先大師昔辱光儀，枉顧周旋麈論，誾上座每想徽猷親炙，一快禪心。知慧鏡纖翳不存，笑高僧就墻喚出。茲為榕城諸薦紳大士招席鼓山，重圓先師一未了公案，勉臨福地龍門，雖近未繇坐對春風，鴻羽將飛，聊代躬瞻山斗，所願佛祖庭中雙豁乾坤正眼，人天叢裏益高城塹法門。臨楮曷勝虔候？</p>
</div>
<div class='div-other'><a id='mulu148' />
<p class='h2'>答武林眾鄉紳居士<span class='note-inline'>(附請啟)</span></p><p style="margin-left:1em">伏以峰頂碧雲，妙開遮於無意；天心朗月，普示現於隨方。自魔外之力寢疆，而祖師之傳漸失，驢呈虎技、蟲咬獅身，不辯皂白青黃，嫌依舊樣；亂動琵琶鼓鈸，喜變新聲。苟非直接初祖之機，誰能倒用如來之印？恭惟雪關大師，光映博山爐，照天照地：氣吸西江水，浸古浸今。句活如走盤之珠，時聞霰集；理融似出峽之瀑，詎待晲消？攝化十方居，非呆樁枯木；轉移萬類出，為疾風震霆。惟茲武林，實為善國，夙習西方之觀、近聞東渡之機，雖欲闖玄關，而未明宗主。惟老和尚正法堅持，眾生愍視自了，真徹骨見髓，為人肯帶水拖泥，劍口吹毛殺活如意、杖頭豁眼痛癢自知，虎跑寺舊店新開、壽昌師積貨廣賣，撈得一箇半箇，頓令老馬生駒；滅<span class='corr'>卻</span>千魔萬魔，不使野狐假虎。冷灰爆豆，飛雪點爐，豈惟驚混集之龍蛇？亦以潤太平之草木。願從勤請，頫慰虔思。謹啟。</p>
<p style="margin-left:1em">護法居士王業浩、錢養庶、洪瞻祖、劉九功、吳繼志、錢受益、錢震瀧、周兆斗、聞淶、宋守一、嚴調御、顧懋樊、鄒之嶧、聞啟祥、嚴武順、宋楚望、王克家、李兆勳、龔五韺、張墉、洪吉臣、余大綬、方杰、姚奇<span class='corr'>胤</span>、錢德昌、錢喜起、洪吉暉、陸燾、洪吉符、聞啟禎、嚴渡、嚴津等頓首啟：</p>
<p>伏以獅絃高奏，遙傳毘耶之聲；虎錫閒遊，將入五雲之塢，何期舟次，忽拜箋函。況佛地必稱武林，惟宰官皆為菩薩，樹干城於法苑，羨群公乘願再來，受付囑於靈山，想在處津梁靡倦。嗟芙渠不生原陸、慚跛驢寧及象龍，華嚴知識，率多示現名場；少室兒孫，輓近翻成戲具。禪門收拾不住，無乃轉讓鴻儒；祖燈冀望重光，或可有待來哲。佩先德說尺行寸之訓，便是登堂；修下衲投璚報李之章，願辭執耳。政恐座中有客，莫唱鷓鴣；久知瓶裏呼鵝，盡成舟鳳。倘遊窣堵，相期拈出片香；許酌跑泉，不妨訂盟華剎。恭裁短劄，深謝高情。臨楮曷勝瞻溯！</p>
</div>
<div class='div-other'><a id='mulu149' />
<p class='h2'>答虎跑慧公<span class='note-inline'>(附請啟)</span></p><p style="margin-left:1em">伏以普天暗室，假慧日以開明；千仞悲幢，向中流而砥柱。殷殷拯溺，有望在茲；耿耿皈心，爰瞻惟命。恭惟和尚，肘後懸博山之真印、胸前湧卍字之奇文，建旗鼓而殺活因人、走龍蛇而風雲匝地，頓令山嶽平沉，星辰壁立。顧鄙山創自寰祖，再造幻師，迢遞於今，宗門益墜。敬祈飛錫惠臨、威獰特震，可使山中諸祖冷骨重溫、檻外跑泉寒花自汎，喚醒腳跟下事，箇箇知恩；不負頂門上針，人人出血。臨楮曷勝翹佇之至。</p>
<p>名山勝剎，從昔繼開，有人打鼓彈琶，貴在唱酬應手。久聆道譽，千指樂從，欲溯玄風，孤策懸望。虎跑泉而涌醴，思共酌於椰瓢；獅擎座以鋪茵，媿濫虛于麈拂。倘繞匝寰師之塔，或得隨諗老之笻，先指五雲、繼遊奧域，深眸苦口，不妨與諸禪德劇談；高座白椎，原自有一方耆碩。實冀垂慈高鑒，俯遂出山本懷。憑楮遙辭，臨風布謝。</p>
</div>
<div class='div-other'><a id='mulu150' />
<p class='h2'>復妙行眾檀護</p><p>雲棲杖笠未游，虎跑催符便至，流連匝月，欲返故山，忽承眾居士大檀越瑤函下及、珍幣殷勤，意在鼎新妙行、恢復喻老奇跡。獨慚薄德眇躬，終恐難肩重任，況地當佛奧祖區，知僧多玄梁法棟，倘容偷懶，別迓高閒，萬或布諾不施，一當僑居暫借，且莫管揚大化，庶得與諸明公指瓶論道，家風追遠藥山；揮扇談玄，舊案重翻旻老，此亦鄙願所欣愜也。造次高情，奚謝明德？</p>
</div>
<div class='div-other'><a id='mulu151' />
<p class='h2'>復吳江眾居士</p><p>赤腳踏寒冰，六月涼生火宅；白雲封碧嶂，一聲雁過茆堂，正枯坐以無聊，驚華箋而忽賁。雙徑歷來法窟，真獅子吼時時響振霜林；一國尊稱聖師，大龍王池滾滾祥開月殿。千有餘年勝概，作興必藉名賢；八十七人傳燈，承接還須郢匠。凌霄峰畔應識有人、興聖堂前登座<span class='corr'>已</span>久，在群公協其聲調，不難<span class='corr'>賡</span>雪曲之歌；聽下衲別有機緣，當展拜祖庭之側。所望眾居士深追遠到、踐實履真，入門便是，春風吹不動之軒；登岸非遙，野渡橫無人之棹，俱作截流香象、遍為護法金剛。握塵何期？焚檀致謝。</p>
</div></div>
<div class='div-other'><a id='mulu152' />
<p class='h1'>尺牘<span class='note-inline'>(瀛山)</span></p>
<div class='div-other'><a id='mulu153' />
<p class='h2'>答吳觀我太史</p><p>法門真吼，世久隳其幢矣！自非豪材傑幹，於宗門下事莫易支傾。然此道有根智卓邁之姿，概可得之，大都為趁俊過頭收拾不下，雖欲趨向上一路，莫不盡其巧力，望崖而退下，稍兒贏得一場懡㦬。惟是大居士夙蒔往熏，圓機活眼，兼於海內尊宿多參承法印，故踐真蹈實，人咸仰是毘耶後身。愚竊景如《華嚴》知識，雖未親聆謦欬，亦嘗於撰述中私淑大教多矣！鈍根虛受，老漢剪拂，望先德風規，如跛驢學象王之步，好生慚恧。年來厭倦心生，聊覓一枝棲息。昔龍山客到，燒菴便遯，顧自抱拙，素非其儔，豈敢曰喫折腳鐺邊飯作佳話也？貫公隱景星巖有云：「休將瑣末人間事，換我一生林下閒。」此與鄙懷略近，生平不敢效顰，惟盡力行其可行、止其可止耳！來教謂山僧在博山如妙喜之在圜悟，雖承獎借過分，自揣肖擬無似，然彼當時向樹倒藤枯句邊通身慶快。誾上座慚媿，二十餘年扶箇破沙盤不起，不獨遠望妙喜老人頭腦迥別，抑亦近與博山和尚眉眼較殊，然果得底人又何嘗不同一鼻孔通風耶？參學兒若不識破自家肝膈上病，要與古人把手同行，未免依稀越國、彷彿楊州。所以今時禪者多是見地淆雜，渾同作解，平時不曾操履分明，無決了智，一旦涉歷境緣，胸中漫無諦當，不是把古人格則語為憑仗，便被目前逆順境所掣肘。直饒總不與麼，亦是學壺公隱身術子，驀地與伊打破壺兒，敢保佛界易入，魔界又難透也。故臨濟用驅耕奪食之機、洞上合轉位就功之妙，善融會此兩宗奧旨，則五宗無不合轍，自然家活闊大，應變非常。若一向在蒲團上討、方冊語脈中求，便摸索不著；必須就緣境上勘破，始得大自在，縱忙不徹時亦是閒不徹也，惟一類擔版人難投此劑。趙州謂：「要與空王為弟子，莫教心病最難醫。」是他在膏肓裏病過一番來，故得起瘠回春，自然說著苦心中事也。大居士是屋裏人，故敢對說家常話，不然世諦寒暄徒勤筆札。惟大居士切于此、徹于此，則與遠錄公碁盤著著對手山野，何敢傍添一子？和尚是貴鄉曲人，自當了浮山未了之局，或有緣，晤坐春風中有日矣！</p>
</div>
<div class='div-other'><a id='mulu154' />
<p class='h2'>復余集生冏卿</p><p>去歲，道兄至博山，撥草瞻風大有來繇，正如金龍出水，而和尚似妙翅急提，拏雲攫霧，<span class='corr'>已</span>具一副爪鱗；倒嶽傾湫，未見滔天白浪。誾上座不合從傍敲擊，被道兄覷破不是好心。然一片熱腸不過求箇同參，將老漢拄杖子雙手交付，知道兄中毒<span class='corr'>已</span>深、報怨不少，千斤擔子還須有力丈夫，第不識末後一句曾徹底掀翻否？和尚得得而來，大半為道兄點開活眼，了<span class='corr'>卻</span>生平緣會，恨薄祜人不及翼行，為初住片茆動身不便，道兄倘有意乎法門，昆仲當留一蒲團地，俟他日索取那顆神珠，不妨傾出栲栳，勿謂依樣畫貓兒殊非妙手。願道兄快些撥轉走盤，非但勘破仰山東寺，且又捉倒佛鑑圜悟也。</p>
</div>
<div class='div-other'><a id='mulu155' />
<p class='h2'>答方士雄居士</p><p>居士<span class='corr'>已</span>具大乘根力，所得灼有根據，既迸開一線，須踏著向上關捩徹骨徹髓，然後千差萬別一串穿過。蓋佛祖堂奧未易窺測，大人作略原不尋常，如善財發菩提心<span class='corr'>已</span>更踏步南詢，見五十三員不唧瀏，然後刀山火聚虎穴魔宮，都得遊戲三昧。況宗門中許多聱訛公案，若秪將一箇道理會去，未免囫圇吞棗，所以道：「向上一路，千聖不傳。」又云：「道曠無涯，逢人不盡。」彼善財參見彌勒後復指見文殊，非無意謂自是學地中人，心識麤浮不極其致。鄙意亦似寒山忘<span class='corr'>卻</span>來時路、拾得相將攜手歸，不知居士肯然其說否？居士若果到不疑之地，博山草鞋錢正好還<span class='corr'>卻</span>，何故在屋裏販楊州？得見明眼人，不妨留一兩則唱酬，為法門盛事也。</p>
</div>
<div class='div-other'><a id='mulu156' />
<p class='h2'>答蔣一個文學</p><p>祖庭靈氣大半在桐子國中，故人龍僧鳳互挺奇傑，無如此一時之盛，而當世稱才品者，又望居士赤幟為前標，然則優缽天花豈作凡卉香艷耶？近時學禪者紛如牛毛，求其妙悟者不啻麟頂覓角，病在靈心太活，逞巧辨則如花枝畫出、露智刃則便四射光芒，擬吐驚人句、翻成落套詩。蓋最初要按下雲頭，如寒巖立雪始得枯木回春，果到此箇境界，雖孔顏未必知有此樂，況向上事重玄復妙靈變無方，聖智未易管窺，凡情焉能蠡測？必也誠重情輕，自然求深願遂，譬旱地穿泉，不得水終不放下鍬子。右是箇一腳踏到底漢子，此說<span class='corr'>卻</span>又打之遶。噫！生知敏識，震旦復有幾人？居士是我輩<span class='corr'>已</span>上人，更不敢以穢食置公寶器，第不識是拋竿擲釣手、是溯流尋源人耳！論此事須得箇入處，方好共盤喫飯各路還家；不然，非但被博山和尚瞞，又恐遭雪關攔<span class='corr'>卻</span>路頭在。若能掉臂橫行，自當放開一線道也。</p>
</div>
<div class='div-other'><a id='mulu157' />
<p class='h2'>與詹禹明居士</p><p>居士仙瑩其姿、佛鏤其骨，一雙智眼看破濁世上事，如弄棚頭傀儡，若更向祖師門下參尋要旨迸開衣線，則知止字法門便與法身理同。更透法身向上事，則塵塵三昧如揭衣裾見寶，不待傍人手撥，自然轆轆地轉也。</p>
</div>
<div class='div-other'><a id='mulu158' />
<p class='h2'>與毛鑑仲文學</p><p>居士品俊神清，手標秀出，必夙從般若中來，肯從此培植善根以禪理究心，不但超然世網如出水蓮花，且得洞明自性如空中樓閣，何等玲瓏也？惟望內勤返照、外積功德，至戒殺放生尤為日用中破業緣要事，昔人活龜蟻微命，而享報擢第封侯，以居士之高明，知不在山僧饒舌也。</p>
</div>
<div class='div-other'><a id='mulu159' />
<p class='h2'>答座元知非正公</p><p>生平不望報，緣熱處可過冷處不妨，盡覺此破院風光住亦恰好，譬之橘皮作湯、毬花為罏，坐盤中翫月，政公方以為清讙，同流不無蹙額，蓋濃淡異趣，亦各從其天性不可強也。近日情況閒甚，思得道兄笑言句日，菜湯稀粥亦不甚難為東道也。</p>
</div>
<div class='div-other'><a id='mulu160' />
<p class='h2'>答石浪關主</p><p>參禪明理者多，善變其用者無幾箇耳！真得妙悟者，如神龍借一杯水便乃興雲作雨，終不學黿鼉戀窟，多見閉門作活，設盡計較不開交，總是命根子撲不斷，生滅微細流注，不是走作便蹲窠臼。若是箇穿膽拶髓漢，就底蘊裏一齊勘破，直得腳跟下紅絲線斷、舌頭上十字關開，向千聖頂[寧*頁]倒立橫行，遣得去、呼得來，通身口眼，天下人不奈渠何？渠能奈得天下人何？倘不到這田地，未免向別人架下行，秪得稽首歸命，望他曲盝上老漢放光令我開悟，豈不痛屈哉？石浪道友還是箇殺佛殺祖底闡提，還是箇知識手裏乞命人耶？妙喜道：「大膽駕頭衝突過，小膽哀鳴告所繇。」有此等標概，參學自然不立下風；不然，非但不能捋虎口鬚，恐不免遭其猛噬也。</p>
</div>
<div class='div-other'><a id='mulu161' />
<p class='h2'>與夏伯功太學</p><p>讀歸雲堂詩，知汪文定公嘗遊瀛山也，蒼崖摩漢獨少飛流，此中頗得岑寂之娛。每想昔賢屆止，必為古尊宿建幢地，今惟一荒村破院，然興隆三寶俟乎有力量人，倘台軺肯為借光，可以共蒲團茗碗，商量本地風光，洞口桃花指出靈雲面目。想明公皆般若中人，當不令香火緣成落莫也。</p>
</div>
<div class='div-other'><a id='mulu162' />
<p class='h2'>與何惺谷居士</p><p>觀居士所輯之稿，見地儘有，第參得古人言句及經教中義理禪多，故下筆便波瀾疊疊，若是透頂徹底漢，掀翻今古別有一副爐韝，拈一毫頭來作無邊佛事，可以應機答話，識得古今人一切言句、破得天下人一切疑情，譬善殺人者向咽喉下一刀便了，若持刀亂砍，非但不能截人命根，抑且自<span class='corr'>己</span>傷鋒犯手。如書中與諸公上人駁論，彼此爭長各不相下，大都金屑未空、道眼欠圓，所以鑑來機不的，大似惡口小家鬥舌一場，未免勝負有在。須是自家田地穩當，步步踏著實地，縱渠來徵詰辯難，輕輕捏住鼻頭，無伊出氣處，何煩許多葛藤要證明此事耶？就使說得十分明白，所謂言語愈多去道轉遠，秪成得箇賣滯貨搬骨董的手腳，未有肯綮之談服得天下具眼人心也。竊謂此稿宜藏在他日操履到佛祖不思議境界，從頭按過方可，此時且望再加徹底工夫，不得粘皮綴骨將古人言句及經教上所得視如殘瀋，縱自<span class='corr'>己</span>胸中流出亦須盡情吐<span class='corr'>卻</span>斬新條令，然後運無畏之辯才、開八面之雄鋒，受勍敵於天下，雖佛祖再出頭來，亦不敢正眼覷著也。若即刊行，時流者駭以為奇，恐明眼人見，猶是藥汞銀未入煆鍊也。僭妄之極，恃在道愛。諒不怪。</p>
</div>
<div class='div-other'><a id='mulu163' />
<p class='h2'>省鄭六具居士</p><p>古者道：「劫火洞然，世界俱壞，惟有這箇不壞。」門下若得這箇不壞受用，便是鎮家之寶。彼幻化蘧廬忽有忽無，縱燒了更可新造，如天帝釋插一莖草，便現寶殿璚樓，想門下久<span class='corr'>已</span>看破世境塵勞如夢幻空花，連這箇不壞底也要颺卻，況可壞者而復有芥帶乎？雖然災之一字也不可輕易放過，聖賢猶有反咎，愚亦不敢為門下說空話，以譬喻恐見尤耳！</p>
</div>
<div class='div-other'><a id='mulu164' />
<p class='h2'>與鄭赤求文學</p><p>來教與偈，捧讀間如撞入水晶宮，披襟相對腳下廉纖俱絕矣！然宗門秪喚作法身邊事，更有法身向上事，何得自諱<span class='corr'>卻</span>也？杜順和尚頌云：「懷州牛喫禾，益州馬腹脹；天下覓醫人，灸豬左膊上。」此正向上人行履，是文殊普賢大人境界，不知門下能與此偈相應否？若能，則日用中如龍得水、似虎排山，雖萬境紛擾於前，著著皆遊戲三昧，縱橫自在，不離魔界即是佛界。六祖云：「佛法在世間，不離世間覺。」可見春來無處不開花也。</p>
</div>
<div class='div-other'><a id='mulu165' />
<p class='h2'>答楊捨逸居士</p><p>南禪師嘗以佛手驢腳生緣勘驗學人，學人多下語，師惟瞑目而坐絕無可否。或問師：「何不為人決疑？」師曰：「如過關人掉臂而行，從關吏問可否者，此未透關者也。」公既力參此事，予即把關吏也，若真透徹，安能把得公住耶？直須滄海口吸乾，始與龐公作箇同參。若不如此，是怕事漢，辜負老僧一片婆心也。</p>
</div>
<div class='div-other'><a id='mulu166' />
<p class='h2'>與封翁吳居士</p><p>株守一隅、藤牽百事，望毘陵如在天上；每思光霽，莫逐雲飛，曇公來辱，華韓注存，高情遠顧，似於楮穎間恍對真人面目。想老居士靈根天植，慧與福齊，選官選佛兩幟爭高第，渺隔蒹葭，不及握麈共譚追深扣遠。昔人謂：「此事直須高高山頂立、深深海底行，閨閣中物捨不得便為滲漏。」不知公於此旨諦當否？方外寒暄，何干至聽？布此為侯，冀有賞音。</p>
</div>
<div class='div-other'><a id='mulu167' />
<p class='h2'>與陳雲怡文宗</p><p>昨承枉駕空山，高論往復如對毘耶，先生盡曼殊機來，獻酬不及，第向上關捩子重重覷透，一串穿來，再攜蒲團拄杖向別箇峰頭尋野衲腳跟在何處點地。大居士窮高極遠，深固難知，第所望者秪貴田地穩密，得箇千了百當，那時快活不徹也。分宜摳衣趨候側坐春風，緣久未出山，錫聲一振恐又驚畫樓鶯囀也。</p>
<p class="head3">又</p>
<p>辱大居士垂問，千機頓發，滿盤托出，可謂通身是口矣！所貴者先要全身拶入，將此件鶻臭布衫重重扯破，密密縫來，然後龍袖拂開全體現、象王行處絕狐蹤，其機理必一齊貫徹也。如命根難斷者，須向萬仞峰頭打箇筋斗下來，始可橫衝直撞，推倒吸乾，入細入麤，和泥合水。蓋參禪人識漏不盡，則被識心哄入悟境，轉深轉有，愈妙愈玄，喚作守他珍御，若打疊不下反被箇悟字坑殺，必須隨他哄透頂底，覷破七穿八穴，方好和悟字吐<span class='corr'>卻</span>，始信古德道：「昔日迷悟非迷，今日悟迷非悟。」此乃透過迷悟兩關，如人得效傳方，真有靈驗也。大居士非常作略，自是大人境界，待一口吸盡西江，其徹證向上關捩定無難矣！何俟山野饒舌？第一片熱腸更欲起疑，疑到不疑之地，方可打鼓笛相賀也。</p>
</div>
<div class='div-other'><a id='mulu168' />
<p class='h2'>答朱明府</p><p>紫陽先生少年喜看《徑山語錄》，又因謙禪師悟入，則其性理之學亦淵源有自矣！後遍註經傳，為儒宗千古之雄。向使不力排佛學，則儒學微而佛學盛，故知此老之排佛非排佛理之精麤，乃排其好尚之偏者，亦冀濂洛洙泗之傳不致冷落也。然雖衛道有功，窺其心事殆亦類乎逢蒙者矣！故晚年作詩多降歎禪門，復稱達磨一宗視義學猶為高妙有故，盻指心性名言，超有無之句，蓋其功業<span class='corr'>已</span>成，始平心佛老，故作定論亦謂佛氏之學與儒理甚相似，然則生平排佛之心始末俱露矣！如韓昌黎公作《原道論》，深溝高壘以拒佛老，後謁大顛禪師乃有悟，始知其門風高峻未易入也。故明道先生至潮州訪遺書及留衣亭，乃作詩以諷之，其心跡又被此老窺破矣！所以濂洛二程諸君子皆不甚毀佛，且遍參宗門諸大老，如《太極圖說》得東林總之旨訣也。後之通儒兼稟佛學者，莫不鑑二賢之用心所在，但植教甚嚴、偏斥太過，抑多不韙其說。如羅景綸自稱早年洞究釋氏之學，故於佛理惟有信而不諱也。來教謂「佛不譚性命，不與彝物作則，不知覺所自來及有體無用」等問，蓋佛稱大覺，豈不知覺所自來？如〈華嚴偈〉云：「若人欲了知，三世一切佛；應觀法界性，一切惟心造。」既曰惟心，則凡言性、言命、言體、言用，一切皆心也，如飲海一滴，味具百川。論乎性也，則凡言覺、言命、言體、言用，一切皆性也。以命繇心造，故惟一心，不說性命；以用在體中，體從用攝，未有無用之體、未有無體之用，如燈必有光，火必有熱，豈有舉用而遺乎體者也？如《華嚴》四種法界有理無礙法界、事無礙法界、事理無礙法界、事事無礙法界。若入得理無礙法界，則所問性之與命、體之與用，與夫覺所自來、為物彝則者，無不明矣！入得事無礙法界，則知先佛設教有權有實、有事有理、有頓有漸、有偏有圓，及孔老隨時制教之疑，無不明矣！入得事理無礙法界，則佛法即是世間法、世間法即是佛法，此二無不明矣！入得事事無礙法界，則知達磨不立文字，復以《楞伽》印心，立文字亦得、不立文字亦得，指禪即淨土亦得、指淨土即禪亦得、禪淨兼修亦得、禪淨持操亦得，乃至婦人孺子抵掌嬉笑，皆是侈譚佛事。無厭足王之好殺、摩登伽女之邪穢，雲門偃之辣棒、玉泉皓之布裙，及呵佛謗法亦游戲三昧，如昌黎、晦菴之毀斥，此道皆事事無礙境界也。可謂百花叢裏過，一葉不沾身。參學人到此田地，則造化在手，性命兩字復是何物哉？蓋此箇境界，直得三覺<span class='corr'>已</span>圓，向佛祖頭上橫行直走、魔王隊裏東倒西歪，豈不知覺所自來乎？能以十法界為一大韝洪爐，將四聖六凡無不陶鑄，孰有彝物而不作則也哉？但當深參遠到研窮祖師妙旨，博通三藏教乘，然後回視外學，不啻牛涔之擬淵海也。門下高明久著，徹鑑無餘，何俟山野饒舌？茲承華翰下問，略述大概以酬來意。以門下深信佛乘，故不敢以胸臆之論瀆於鈞聽，幸為照察是望。</p>
</div>
<div class='div-other'><a id='mulu169' />
<p class='h2'>與解初上座</p><p>公於此道，肯心參究亦切切矣！第生滅流注變化多端，必須坐斷千差意路，向萬仞崖頭撒手一回，然後臨機應物如珠走盤，不但轉得塵勞歸自<span class='corr'>己</span>，且轉得自<span class='corr'>己</span>歸塵勞；苟有纖毫情識，及佛法知見不空，則未免荊棘林礙塞胸次矣！幸當加意研窮到大安樂田地，始可隨緣放曠也。</p>
</div>
<div class='div-other'><a id='mulu170' />
<p class='h2'>與鄭方水太史</p><p>明公妙辯夙慧，黏縛皆脫，雖事朝參，如方朔吏隱金門，視出猶處。今聖天子當扆，賢無不用，而宏猷碩抱如明公者，知遇必隆。青山雖好，恐未遂疏廣之高，故不欲作急流勇退語以惑鈞聽，謂今日之子瞻固不藉參寥八行然後灑落也。道無尊賤，惟愛畏兩關打得過，皆有自繇分。昔人謂：「樞得其環中，妙應無窮。」則知君臣道合，默協洞上宗風，佛法不在廟堂之外，明公實能似之矣！</p>
</div>
<div class='div-other'><a id='mulu171' />
<p class='h2'>與俞東倩司馬</p><p>門下以實德行實政，洞燭民間苦瘵，使輦轂下無一物不在覆載煦濡之中，如此行履便是《華嚴》知識境界，又何必談玅說玄然後為修持徑路哉？惟在力行不倦，雖有剛強難化之民，亦惟將此不倦之心修菩提行，應折伏者而折伏之、應攝受者而攝受之，則頑石可以點化，況同稟血氣者乎？故諸佛菩薩從無量劫來化導眾生，多就國王宰官身，行其難行、忍其難忍，方成就福德智慧，誓度盡器界中一切有緣也。</p>
</div>
<div class='div-other'><a id='mulu172' />
<p class='h2'>與余毓蟾刺史</p><p>捧來教，知枕席上多般生受，厭此苦器真度日如年也。第業有定報、生有定命，促之莫得、延之無方，但拼著箇死字時節若到，撒手便行。目前且隨痛忍痛、遇苦叫苦，更不作厭苦救痛之想，直於痛苦處看破此受痛苦底是阿誰？則痛苦奈何不下底亦連贓捉敗矣！此乃禪家對治病苦生死底玅藥，試為門下施此真方以博一笑，想門下見時必然噴案，惟善自調慰。不贅。</p>
</div>
<div class='div-other'><a id='mulu173' />
<p class='h2'>與李龍石太守</p><p>學佛法易，先推倒此一座五蘊山頭為難，苟情關不破、識鎖未開，縱智辯過於鶖子、聞見齊於難陀，其奈命根不斷生滅熾然何？吾不知老居士何為而捷至於道如此其爽快耶？可謂香象過河，兔馬奚及。往遊齊昌甚辱道愛，至今想毘耶齋頭團欒共話，真不減龐家父子也。</p>
</div>
<div class='div-other'><a id='mulu174' />
<p class='h2'>與袁滄孺刺史</p><p>明公江漢碩儒，雙融真俗，嚮慕光霽，匪夕斯朝，然未常不在鏡智中相對眉宇以譚第一義諦也。昔張無垢居士與徑山杲公論格物，山笑曰：「子韶秪知格物，而不知物格。」再徵辨問，士遂豁然有省，乃曰：「子韶格物，妙喜物格；欲識一貫，兩箇五百。」山然之。明公於此道參究有年必有深詣，貧衲敢借一問聊為相見，秪如格物與物格還是同箇鼻孔通風？還是各自咽喉出氣？未審格物在先，物格在後；抑物格在先，格物在後耶？若道本來無物可格，無後無先，便落在古人圈繢；若道有物可格，有先有後，又落在今時窠臼。畢竟作麼生得箇不涉古今有無？請別道一句以慰翹渴，庶不虛與至人生同時、道同契也。</p>
</div>
<div class='div-other'><a id='mulu175' />
<p class='h2'>與彭質先國博</p><p>接手教，知近來工夫緊切道眼將開，故有種種魔事來擾。昔黃面老人坐菩提樹下垂成正覺時，波旬弄盡伎倆不奈渠何，以得甘露滅，遂能降伏魔軍。況我博地凡夫夙業深厚，初機入道，未免道高一尺魔高一丈，必須信力愈堅、道念愈篤，如豎金剛勝幢，彼將自隳裂矣！第徹理人分上，雖歷諸患難，如夢事、如影戲，不作苦境想、不作魔障想。《法華》云：「如有勇健能為難事，王解髻中明珠與之。」以其能與諸魔共戰，兵勝有功也。古德云：「入得佛境界易，入得魔境界難。」然則拂逆我者、顛沛我者，正是好遭際處，亦是天龍成就人處，如烹金謝火治玉蒙石則感恩無地，若更印以道眼，則又當作戰勝想、賜珠想，視此魔境即珠光發現，妙在撥轉便轆轆地耳！世尊曠劫修行，歷試諸境，皆極難行難忍之事，無一惡趣不生、無一業軀不受，大千世界無一芥子許不是捨身命處，然後靈山湧現，助揚法化，或為常隨、或為影響，所以打鼓弄琵琶，相逢兩會；家無一怨親，不為佛子也。推此而言，則今之子女緣、冤賊緣皆當轉作道緣，則愛憎苦惱等情總是莊嚴菩提妙用。此是點鐵成金語，知此則可轉禍為福、轉物為道，造化入吾手矣！蓋大凡修因，必須就緣境打得過，要見千摧不倒、百折不壞，方成一株大樹，覆蔭得天下人也。來云：「家道殘破矣！骨肉慘傷矣！功名偃蹇矣！尚自寢食不失其常、志願不更其故。」雖亦忍力所到，尚似排遣未盡釋然、忘情消融歸于寂滅地耳！又云：「晨起奔馳，夜就鼾睡，驀然開眼，戲耶？夢耶？世事如斯，究竟安在？」此乃心猶涉境，工夫不得力處。若還信得及、把得定，十二時中有自繇分，豈被識情所轉耶？如雪巖問高峰：「日間浩浩作得主麼？睡夢中作得主麼？」峰俱答云：「作得主。」及問他：「無夢無想，主在甚麼處？」便不能加答。後因鄰單推枕落地，便豁然大悟云：「由來秪是舊時人，不改舊時行履處。」質先居士但恁麼依樣畫葫蘆參去，定有徹頭日子在，幸深信焉！</p>
</div>
<div class='div-other'><a id='mulu176' />
<p class='h2'>與袁公寮太學</p><p>事貴高識、行貴實踐、理貴真參，唯雄傑丈夫肯自<span class='corr'>己</span>擔當，則世出世間不見有難為之事；苟從旁觀望欲入不入，所謂繞指柔非百鍊鋼耳！故一超直入，唯廣額先生颺下刀來，自謂千佛中一數，豈不稱大勇烈哉？然以理觀之，舊佛新成尚多箇成字，況以難字為關，便如萬里望崖州，恨不得到耶？即到後更須洗刮陶汰，極盡功力，然後處順如逆、居逆猶順，于一切境緣中得游戲自在，不然荊棘林非容易過得也。</p>
</div>
<div class='div-other'><a id='mulu177' />
<p class='h2'>答周貫庵居士</p><p>即心是佛，是馬大師答大梅和尚問也。大梅住山三十年，秪將這話頭用心，後馬大師著僧往問：「汝得何道理便此住山？」梅云：「大師教我即心是佛。」僧云：「大師如今<span class='corr'>卻</span>又道非心非佛！」梅云：「這老漢惑亂人無有了時，任他非心非佛，我秪管即心是佛。」僧回，舉似大師，大師云：「梅子熟矣！」如今若有箇不受惑底漢子，秪把這句即心是佛一味參去，管甚麼廿五聖旋根返元證聖得果？管甚麼瞿曇拈花、達磨面壁？任他五家宗師有等玄言妙句、棒喝槌拂，盡是弄猢孫家具、祭鬼神茶飯。何故？實際理地著不得箇元字腳，秪這一句即心是佛，早是遭他老鼠藥了，何況餘事耶？所以趙州云：「佛之一字，吾不喜聞。」佛且不喜，則伊沒閒工夫向他家門庭東覷西睹可知也。若實不曾到得這田地，不可便一切撥置，須知他人不是謼神嚇鬼，秪如臨濟一喝如金剛王寶劍；一喝如踞地師子；一喝如探竿影草；有時一喝不作一喝用；會得時一喝中便具四喝。若在這一喝上徹見得去，說甚麼宗與教、離與合、是與非，直得不疑生、不疑死、不疑先聖後聖、不疑生滅寂滅，釋迦老子便是素王、素王便是釋迦老子，旁流異派總是一源、千門萬戶都是一喝。秪是不得作一喝會，若作一喝會，入地獄如箭射；若不作一喝會，入地獄如箭射。這裏大須審細始得。至如諸家拈棒、擎叉、挽弓、豎帚，雖拈弄不同，要皆同一機用也。來問云：「寂滅現前，正覺正定中何故忽生此相？豈有大人儀則，將非賣弄家風而於正宗無當耶？」如上所難，問者蓋不明他機用之妙，故有此疑。昔世尊因乾闥婆王獻樂，於時山河大地皆作琴聲，迦葉起舞，王問：「迦葉豈不是漏盡羅漢，何更有餘習耶？」佛曰：「實無餘習，莫謗法也。」王復撫琴三度，迦葉起舞如前，王曰：「迦葉作舞，豈不是？」佛曰：「實不作舞。」王曰：「世尊何得妄語？」佛曰：「不妄語。汝撫琴，山河大地皆作琴聲，豈不是？」王曰：「是！」佛曰：「迦葉亦然，所以實不曾作舞。」王乃信受。此箇公案，恰當居士疑他正定寂滅中有此相，便疑迦葉作舞一般。若非此可為證，則與居士終辯不及，因不明這一喝妙處，所以疑情不解，何得不疑？諸師零言碎語棒喝等情這裏錯過，不知日用中錯過許多好事。若他棒喝不是，你拈匙把箸做甚麼也不是。所以不肯直下承當，便謂日用中都是塵勞分上事，便要去做背塵合覺工夫。有塵可背、有覺可合，便分塵是外境、覺是內心，不能打成一片。取捨心在，生滅宛然，可謂認賊為子，與道全乖矣！山僧為此不惜口業與居士通一線道：「不要走他家去，如油入麵。縱饒三二十年苦工，秪到得一半，如來禪許會得，祖師禪未敢保在。」莫見恁麼道，又疑他五燈未然之前皆失諦也，而宗出末世、量過群聖。如今且莫管他過與不過，秪把箇萬法歸一提撕將去，行住坐臥、動靜語默總休暫捨，驀然撞破額樓大叫一聲，方好道著賊了也。那時誾上座也藏羞無地。何故？不合為公透引。雖然如是，還我箇元字腳來再向汝道。</p>
</div>
<div class='div-other'><a id='mulu178' />
<p class='h2'>復鄭汝交使君</p><p>二千餘里入閩，正欲尋一箇皮下有血底漢子，趁其性燥好與一足踏殺。居士既肯拼卻性命，要來急索此事，正須上山商確，何故在屋裏販楊州耶？昔張子韶見妙喜便屏息家累，閉不動軒，矢志發明。居士是大有才智人，近又為此念頓切，應好猛利一氣做上，更莫轉腦回頭，但秪看我主人翁面目落在何處，決要討箇分曉，雖應酬事事，莫作夾帶想亦莫作撇下想、莫作煩惱想亦莫作解脫想，貴在念念不放過、處處著眼覷，如此緊追密究到箇針劄不入處，忽然捉敗這枚賊，則曠劫無明當下摧破，便是大得手也。待有如此光景，可打鼓相賀。</p>
</div>
<div class='div-other'><a id='mulu179' />
<p class='h2'>復鄭天柱居士</p><p>讀《鼓山志遊》見高才藻思，如畫出湧泉，令人心眼泠然。翻思昔賢如白侍郎、蘇學士、黃太史輩，不甘流入名韻，耽風流文酒之癖，其一段精光收拾向禪理中方為究竟。公人物英華不下諸公，不知肯聽招入蓮花社裏否？承<span class='corr'>佳</span>句見投并索遊序，聊以寱語塞責，第不識毳袍可坐黼黻中耶？</p>
</div>
<div class='div-other'><a id='mulu180' />
<p class='h2'>與林狷庵明府</p><p>蠟屐遊山，頓醒千古之夢，昔人誤入桃花源，恐無此箇消息，明公以為奇覯否耶？略對麈譚，恍然猛省，知天機之靈妙夙植因深，佛謂人能聞法頓悟，如良驥窺鞭而追風，明公倘肯從此深入，必將心空及第，推倒選佛丹霞；眼豎頂門，笑殺聞雷清獻。</p>
</div>
<div class='div-other'><a id='mulu181' />
<p class='h2'>與徐大玉太史</p><p>昨得叨陪麈論，乃知大智慧人不昧夙因，外境諸緣超然莫繫，而一片真實心，必欲洞明<span class='corr'>己</span>躬下事為急，且曰：「參禪此著，如救頭然。」果激發如此，則可立地覯取，使曠大劫來不失之物頓獲現前無難矣！蓋過量人，妙能撲破虛空、吞吐華藏，得三昧王三昧，無纖毫空缺處、無一點滲漏處，自然事鏡出非、理鑒忘是，將佛法塵緣打成一片，為世出世間一大解脫觀自在豈不大快乎？王荊公嘗自謂：「我得百丈『是甚麼？』一句做宰相。」然則宗門語句，其開豁人意，迥越常情，如披雲見日、如點鐵成金，所望居士得此末後句，他日補袞受用，豈不法門藉有重光乎？邂逅之緣似非偶爾，或般若因中曾有同參之約，第吾輩接機氣力尚弱，惟大居士高踞願乘汲引同類，則片語醒人力重千鈞，豈自了漢可窺其作略哉？</p>
</div>
<div class='div-other'><a id='mulu182' />
<p class='h2'>與陳雲怡居士</p><p>六祖云：「欲識真不動，動上有不動。」此語足與持衡經世者作箇金剛幢王。居士履踐親切，雖有節旄柄文之冗，正好於煩劇中薦取不動之旨，撒手懸崖分身萬象，終日應酬不見有應酬之事，是名大了事人，又豈粘情帶識之流可企及其片晌受用哉？</p>
</div>
<div class='div-other'><a id='mulu183' />
<p class='h2'>答蔡宣遠明府</p><p>讀<span class='corr'>佳</span>句心花燦露，不減優缽之香，知般若種子頓生于八識田中矣！倘從此勇念進嚮，忽於覓心不得處竟爾心安，則黃梅衣缽惟帶髮上人得之，居士幸無以鬚髮自礙也。</p>
</div>
<div class='div-other'><a id='mulu184' />
<p class='h2'>與天台邑侯彭赤霞</p><p>龐公問馬師：「不與萬法為侶是甚麼人？」師云：「待汝一口汲盡西江水即向汝道。」公於言下大悟。此老費盡一生氣力，到這裏卸角馱、收籠頭，較馬師道：「自從胡亂後，三十年不曾少鹽醬。」<span class='corr'>卻</span>又別是一段風光。一人破家蕩產、一人立業興家，兩箇共鼻竅出氣，不識居士於此古錐舌頭，還一齊截斷否耶？想日親簿書，翻著自家公案，放渠熱棒，不啻徑山竹篦決牘如流，總是大用現前。葛洪有言：「若不是腳跟線斷也難得箇自繇。」敢問居士還是自繇耶？繇人耶？簡點得出，好箇不少分相應。</p>
</div>
<div class='div-other'><a id='mulu185' />
<p class='h2'>與仁和邑侯宋喜公</p><p>城北破院前，得台車枉顧，群公在座，裾舄駢臨，不及與居士瀾翻舌本極譚妙旨，雖上上根人不待揚眉鼓舌<span class='corr'>已</span>自知音，然格外相逢，非世間尋常機會，似不可當面蹉過，倘不鄙野鹿行蹤，相期於郊坰之外，得罄半日清譚，誰謂公事與佛事相擔閣耶？昔人道：「十年磨一劍，霜刃未曾試；今日把似君，誰有不平事？」借彼證此，可作一偈，為公盡情道破也。</p>
</div>
<div class='div-other'><a id='mulu186' />
<p class='h2'>與聞子將孝廉</p><p>春來為脾家受虧，至今猶未疆飯，思得一晤，以旅泊風光時時領珠唾蘭芬不落枯寂，何快如之？月潭禪友至，詢知起居違和，不勝同病相憐之意。洞山老人看病，不見有病，此固得安閒法耳！老子云：「吾有大患，為吾有身。」此即外其身而身存。古人內脫身心、外遺世累，則身雖病，攢簇他不得、黏綴他不得，八苦交煎總不妨公，示同淨名說法，此等身心患業<span class='corr'>已</span>皎然澄瑩，即抱痾亦游戲乎！因布候不覺甚贅！</p>
</div>
<div class='div-other'><a id='mulu187' />
<p class='h2'>復吳心石鹺使</p><p>大居士天真不擾、性地虛明，肯於向上一路如推車相似，忽然撞著石壁尋箇入頭，自然出息不涉眾緣、入息不居陰界，常光體露，滾似盤珠。果得如此受用，則世間境情，何樂可喻乎？</p>
</div>
<div class='div-other'><a id='mulu188' />
<p class='h2'>與徐獨往兵曹</p><p>喫人殘唾是近來學人無化腐氣質，若單愛自家杜撰，亦是聰明好辯所受病處。石頭老祖云：「乘言須會宗，勿自立規矩。」此千古明眼證據。今師家無此法，故衡物失準、第灸必著。穴斧不留痕，方為了手人，善能高鑒，若恣性奇談，不以平心較論，恐螳螂捕蟬，莫知黃雀在後。古人簡點抑揚，都與人做箇手眼，所以賞罰分明，不似今人一棒打殺都無救活手段，妙在殺得人，活得人，臨機應變與奪隨宜，公於此覷透則如所駁者，政所謂：「劍為不平離寶匣，藥因救病出金瓶。」</p>
</div>
<div class='div-other'><a id='mulu189' />
<p class='h2'>復西水超座元</p><p>虎跑一期纔散，又住一破院，想公曹溪閒光景<span class='corr'>卻</span>無此等繁難，便西水堂聞風規頗整，眾心信嚮大有可觀，老居士亦欣然助喜，不媿博山家聲。所以舉公者，本分為人，謙卑自牧，善誘後來，大都道香價重，自然出一頭地。百凡望加珍重，不令人覷破底囊，此大受用也。</p>
</div>
<div class='div-other'><a id='mulu190' />
<p class='h2'>與薛緱山兵憲</p><p><span class='corr'>斂</span>剎土於毫端、截眾流於一句，此是入門捷徑。若不如此則識心紛飛，縱然門外覓車、路途打遶，其奈到家轉遠何？昨承大居士積誠問道，故不敢更作葛藤語，恐負來機，但請急地看箇萬法歸一，一歸何處？工夫綿密如絃路直，忽然磕著額樓，不妨道箇相隨來也。此時快活不徹，亦須把得住；不然，流入歡喜魔自亦不覺，先要照破始得。涼色漸多，軒帷還可晤譚，并問約之何日？</p>
</div></div>
<p class='juan'>雪關禪師語錄卷之九終</p>
</div><!-- end of div[@id='body'] -->
</body></html>