<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬峰童真禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu88' />
<p class='juan'>萬峰汶翁童真和尚語錄卷三</p><p class="byline">侍者德林記</p>
<div class='div-other'><a id='mulu89' />
<p class='h1'>舉古</p><p>舉睦州上堂云觀自在菩薩行深般若波羅密多時信受奉行問僧我適纔念甚麼僧云和尚念經州便打云此老古錐心不負人面無慚色師云睦州好一段經文叵耐念得不全何故心不負人向甚處去也舉僧問趙州如何是和尚意州云無施設處師云者僧探頭太淺趙州有話難圓千華當時值如是問但劈頭便打何故免使他坐在者窠窟裏。</p>
<p>舉明招偈云師子教兒迷子法進前跳躑忽翻身羅紋結角交加處鶻眼龍睛失<span class='corr'>卻</span>真師舉了時有僧入室乃召僧僧進前師拈杖約退僧作怕勢師云洎被打破蔡州。</p>
<p>舉僧問玄沙大耳三藏第三度為甚麼不見國師沙曰爾道前來兩度還見麼雪竇拈云敗也敗也師云錯錯。</p>
<p>舉僧問趙州如何是靈者州云淨地上屙一堆屎僧云請和尚的旨州云莫惱亂老僧師云不然不然如是如是。</p>
<p>舉雪竇一日見二僧來拈起拄杖云與你二人分取僧云只恐和尚不平第一僧云那上座先到雪竇竇云有功者賞師云雪竇好根拄杖柰者僧承當不下反合有頭無尾山僧若作者僧待雪竇與麼道即向前將他拄杖折為兩段管教雪竇有口分疏不下。</p>
<p>舉僧問智門空王殿中以何為侍者門云樓至佛師云且道渠是甚處人。</p>
<p>舉雲門一日云三祖道一心不生萬法無咎乃云秪者裏悟了拈起拄杖云乾坤大地有甚麼過師云更要買艸鞋。</p>
<p>舉僧問慶忠機和尚趙州佛之一字吾不喜聞是何意旨忠曰趙州二字吾不喜聞師云長者長法身又云買帽相頭。</p>
<p>舉僧問慶忠如何是正法眼忠曰烏龜開夜市師云難為牙保人。</p>
<p>舉僧問首山如何是和尚不欺人底眼山云看看冬到來僧云畢竟如何山云即便春風至師云應如是知如是見良久云移取廬山來。</p>
<p>舉僧問趙州世界變為黑穴未審此箇落在何處州云不占僧云不占是甚麼人州云田庫奴師云趙州老人無大人相只管膽小千華則不然設問不占是甚麼人向他道進前來為汝分曉。</p>
<p>舉僧問南院凡聖同居時如何院云兩箇貓兒一箇獰師云可知禮也。</p>
<p>舉僧問聚雲真和尚如何是當機一句雲打云速道速道僧擬議雲直打出問僧你道老聚雲意作麼生僧曰須是恁麼人始解恁麼事師曰你作如是會耶乃拈棒亦打出。</p>
<p>舉僧問聚雲薰風自南來殿閣生微涼意旨如何雲吹一口師曰錯會者如麻。</p>
<p>舉法眼上堂云盡十方世界皎皎地無一絲頭若有一絲頭即是一絲頭法燈云若有一絲頭不是一絲頭師云一人船行一人陸走拈拄杖劃一劃云連者般道哩也無。</p>
<p>舉趙州一日上堂云兄弟但改往修來若不改大有著你處在師云常見趙州具掃蕩建立手段何故到此兢業知麼曹溪波浪如相似無限平人被陸沉。</p>
<p>舉瑯琊上堂云句中薦得遊子返於故鄉意中薦得方解事於尊堂師拈拂子擊案云者是句那箇是意又拈拂子擊案云者是意那箇是句隨擊案兩下。</p>
<p>舉智門綱宗歌曰昆明池裏失卻劍曲江池內撈得鋸䶥䶥齖齖且過時莽莽鹵鹵河沙數糲竭節拽露布伶俐衲僧通一路師云可恨者一路引人墮坑落阱。</p>
<p>舉盤山道向上一路瑯琊云滑師云大通車馬南院云壁立千仞瑯琊云險師云細不通風臨濟道石火電光瑯琊云鈍師云劍去久矣。</p>
<p>舉僧問聚雲一句當軒八萬門如何是永絕生死句雲曰毘盧頂上行師云我見燈明佛本光瑞如此。</p>
<p>舉僧問長沙南泉遷化向甚麼處去沙曰東家作驢西家作馬曰學人不會沙曰要騎即騎要下即下師曰可謂真南泉之子矣。</p>
<p>舉古人因雪上堂云雪雪大地山河一齊說師云說即不無爭柰凍殺法身。</p>
<p>舉古德云髑髏常于世界鼻孔磨髑家風師舉此高聲喚云行者將糞箕笤帚來。</p>
<p>舉吳尚書訪睦州至門首便問三門俱開弟子從何門而入睦召尚書書應諾睦云從信門而入師云州好箇話端叵耐紆曲了也若是千華值如是問亦不負尚書使他別行一路免得後代邪師輩往往效<span class='corr'>顰</span>坐在睦州窮臼裏良久云我恁麼道也是閒<span class='note-inline'>(分解)</span>。</p>
<p>舉天衣室中問僧無手人能行拳無舌人解言語忽然無手人打無舌人無舌人道箇甚麼師云千華當時值如是問但禮拜而出。</p>
<p>舉南泉遷化陸亙大夫到院主云大夫何不哭大夫云道得即哭師代云苦苦。</p>
<p>舉徑山問僧我前日有一問在你處你先前日答了我也即今因甚麼瞌睡僧云如是如是山云道甚麼僧云不是不是山連打兩棒云一棒打你如是一棒打你不是師云顯諸仁藏諸用鼓萬物而不與聖人同憂盛德大業至矣哉喝一喝。</p>
<p>舉徑山問僧恁麼也不得不恁麼也不得恁麼不恁麼總不得僧云總得山曰拋<span class='corr'>卻</span>甜桃樹緣山摘酸棗師云者僧膽大如斗豈知徑山有陷虎之機仔細撿點將來也是憐兒不覺醜。</p>
<p>舉僧問智門三身中那身說法門云闍黎鼻孔塌師云者話且止要問智門畢竟那身說法。</p>
<p>舉龍門佛眼上堂眉毛眼睫最相親鼻孔唇皮作近鄰至近因何不相見都緣一體是全身師云可惜當待座下無箇衲僧但打一盆水來看渠面皮厚多少舉僧問雪竇如何是實學底事竇云針答不入僧云乞師方便竇云水到渠成師云昔有僧問予如何是實學底事答曰長街鬧市進曰某甲不會答曰背山臨流且道與雪竇差多少咄。</p>
<p>舉慶忠示眾三教門下不許鑽龜打瓦一味本分艸料肚飽學人有與伊喫肚饑學人無與伊喫十數年前口邊即得十數年後口邊不得一向釘樁搖櫓又是當面錯過師云只饒將來他亦不受。</p>
<p>舉石頭參同契曰謹白參玄人光陰莫虛度師云有理不在高聲。</p>
<p>舉晦堂和尚示眾擊繩床一下云一塵纔起大地全收諸人耳在一聲中一聲遍在諸人耳師云無病服藥又云土上加泥又一重。</p>
<p>舉睦州陞座云首座聻答云在寺主聻答云在維那聻答云在州云三段不同今當第一向下文長付在來日師云往往見學者多作無事看去復云睦州睦州。</p>
<p>舉寶峰巴掌和尚上堂日月照臨不到天地覆載不著含元殿上問長安直捷便是逍遙路南山高北山低日出東來又轉西昨夜霜風露消息吹落林萼三五杖師云信受奉行一齊作禮。</p>
<p>舉寶峰示眾云日用事無別一隻艸鞋爛前後兩半節費了多少線如何是艸鞋爛底道理雙頭驢兒三隻角一根龜毛重七斤師云茆舍無燈照開門放月來。</p>
<p>舉僧問慈明海上雲遊時如何明云苦師云向後自看。</p>
<p>舉僧問玄沙承和尚有言聞性遍周沙界雪峰打鼓者裏為甚不聞沙云誰知不聞師良久云聞麼以拂子擊案一下。</p>
<p>舉明覺上堂云胡蜂不戀舊時窩猛將不在家中死若是箇漢聊聞舉著剔起便行師云猶作不得千華兒孫在。</p>
<p>舉三目芝和尚有講主來參問離名離相以何為師芝曰蟭螟眼裏推石輥主云學人不會芝曰螃蟹腔中好汎船師云是真實相是法華經藏拈杖云我無故作他座主奴也。</p>
<p>舉曹山四禁語云莫行心處路不掛本來衣何須正恁麼切忌未生時慶忠和尚頌云天不覆地不載滅佛祖空世界狸奴白拈烏龜螃蟹師拈拄杖橫按云不得動著動著即禍生放下拄杖云破碎不少汝輩茄子瓠子那裏得知。</p>
<p>舉陸亙大夫問南泉大悲菩薩甚處得許多手眼來泉云如國家用大夫作甚麼師云我則不然待睡著時向你道。</p>
<p>舉明覺云祖師不到處時人知有時人不知處過在祖師師云千華到此不向汝道為甚不道上機之士未免刻舟而求。</p>
<p>舉臨濟凡見僧入門便喝師云臨危不變能有幾人舉僧問汾陽如何是祖師西來意陽曰青絹扇子足風涼師云還當得麼收。</p>
<p>舉僧問風穴語默涉離微如何通不犯穴曰常憶江南三月裏鷓鴣啼處百華香師云者僧還會也無切忌向聲色裏作活計喝一喝。</p>
<p>舉僧問米和尚自古上賢還達真正理也無曰秪如真正理作麼生達米曰當時霍光賣假銀城與單於契書是甚麼人做曰某甲直得杜口無言米曰平地教人作保師云便如是道理達真正理也無拈拄杖云拄杖子不狗人情一齊穿<span class='corr'>卻</span>你鼻孔了也舉僧問慈明失前忘後時如何慈云不師云大似空舟載月。</p>
<p>舉趙州因官人問丹霞燒木佛院主因甚眉鬚墮落州云官人宅內變生作熟是甚麼人云所使州云<span class='corr'>卻</span>是他好手師云鞏縣茶瓶喫一椎擊碎饒州白磁碗舉僧問慶忠生死到來時如何忠曰昨日晴今日雨師云好與他箇笠子。</p>
<p>舉雲嵒因院主遊石室回嵒問汝去入到石室裏許為秪恁麼便回主無對洞山代云彼中已有人占了也嵒曰汝更去作甚麼山曰不可人情斷絕去師云一齊打入生死海中又云若作佛法流布相續也大難。</p>
<p>舉徑山問僧一切智智清淨無二無二分無別無斷故你作麼生會僧云一切智智清淨無二無二分無別無斷故某甲只恁麼會山高聲云抱取貓兒來僧無語山便喝出師云賊身<span class='corr'>已</span>露又云險。</p>
<p>舉僧問巴掌和尚如何是體掌云坐下如何是用掌云起去體用雙彰時如何掌云老僧無丈人師云自攜瓶去沽村酒<span class='corr'>卻</span>著衫來作主人。</p>
<p>舉慶忠問明行者甚處去來者云村中來忠豎起拳云還有者箇麼者云有忠云因甚道有者云恰者又問和尚者裏還有者箇麼忠云無者云因甚道無忠云恰師云雙明亦雙暗。</p>
<p>舉五祖演上堂云庭開金菊宿根生來鴈新聞一兩聲昨夜七峰牽老興千思萬想到天明師云四句要撿一句來作引子也難良久云許多人虛度時光。</p>
<p>舉五祖上堂云子丑寅卯辰巳午未申酉戌亥終而復始有厭有愛畢竟如何但管熟念師云喫官飯屙私屎。</p>
<p>舉明覺云傾湫倒嶽尋常之用不涉泥水道將一句來自代云三千里外師云爭免得過。</p>
<p>舉三角示眾云若論此事眨上眉毛早是蹉過師云請且解下多年曆日。</p>
<p>舉黃檗上堂云汝等諸人盡是噇酒糟漢恁麼行腳何處有今日還知大唐國裏無禪師麼時有僧出云只如諸方匡徒領眾又作麼生檗云不道無禪只是無師師云發明從上心髓拈提祖家活計黃檗老人固自若也而今據位師僧還料揀得古人節絡也無玉石自應憑巧手吹毛還許傑人持。</p>
<p>舉明招到泉州坦和尚處坦上堂云大參學一人所在亦須到半人所在亦須到明招便問一人所在即不問如何是半人所在坦無語後令小師問明招招云汝欲識半人所在麼也只是弄泥團漢師云坦公直下發明半人所在自是明招不會後令小師問渠轉見作家獨眼龍回言欲識半人所在麼也只是弄泥團漢錦上鋪萼三五重復云若作得失論量錯過了也直饒不錯過底人出來我正要問你如何是半人所在道道道。</p>
<p>舉藥山齋時自打鼓高沙彌捧缽作舞入堂山便擲下鼓椎曰是第幾和高曰是第二和山曰如何是第一和高就桶舀一杓飯便出師云予見近代師僧亦有用此機者為之慨歎要會藥山父子何啻十萬八千。</p>
<p>舉三聖令秀上座問長沙南泉遷化向甚麼處去沙云石頭作沙彌時參見六祖來秀曰不問石頭見六祖南泉遷化向甚麼處去沙曰教伊尋思去師云長沙可謂順風揚帆到岸足矣。</p>
<p>舉長沙云我若一向舉揚宗教法堂前艸深一丈師曰予遊叢林見前輩舉此乃曰長沙大段可謂盡美矣予曰不然要得富險上做前輩頷之。</p>
<p>舉荊山寶和尚參無念念曰躐縣遊州畢竟為著何事寶曰生死大事求師濟度念曰汝是荊州人麼寶曰是念曰闍黎即今在甚麼處寶擬對念曰若便恁麼猶較些子佛法不是商量參堂去寶自是潛心座下念一日喚曰闍黎寶應諾念曰在甚麼處寶於言下領旨師云敗也敗也頷下採珠難求十斛。</p>
<p>舉苦口益和尚參淨慈慈問近離甚處日瑞光慈曰正與麼時光在甚麼處益便喝慈曰且止汝道西湖水深多少益擬議慈便打趁出久之契悟獻投機頌曰臨機一句不露絲頭吹毛纔展大地全收師彈指云盡向者裏成等正覺只得露柱起舞海水奔騰又彈指一下。</p>
<p>舉五祖云譬如牛過窗櫺頭角四蹄都過了只是尾巴過不得師云用盡自己心笑破他人口復云許多人在尾巴上討冷暖。</p>
<p>舉慶忠上堂天一半地一半蘇州有杭州有打破蔡州城踢倒黃旛綽不笑牛首伏羲則罵孔明諸葛惡惡四時無春夏一雨便秋冬師云好大眾還會麼拈拄杖云拄杖子成佛已來甚大久遠良久云不覺日又夜爭教人少年。</p>
<p>舉雪峰一日在僧堂內燒火閉卻前後門乃叫救火救火玄沙將一片柴從窗櫺中拋入峰便開門師曰雪峰若無玄沙幾乎喪身失命。</p>
<p>舉傅大士頌云空手把鋤頭步行騎水牛人從橋上過橋流水不流師云四句要明法身邊事除非到彌勒下生。</p>
<p>舉慶忠上堂天之高也奚足高地之厚也奚足厚海之深也奚足深空之大也奚足大惟有拄杖子頭頭越格卓一卓曰今日郎向二施主有齋師云布得春風有夏雨。</p>
<p>舉僧問慶忠如何是無漏業忠曰前不搆村後不貼店師云諸仁者且道老和尚面目在甚麼處自代云也勝披露見文。</p>
</div>
<div class='div-w'><p class="pre">　　　寶慶府邵陽縣弟子王之明率男<br/>　　　王<span class='note-inline'>(鼎合　鼎玉)</span>捐資流行<br/>　　萬峰童真和尚語錄卷三惟冀當來<br/>　　　世中一聞千悟得大總持</p>
</div>
<p class='juan'>萬峰汶翁童真和尚語錄卷三</p>
</div><!-- end of div[@id='body'] -->
</body></html>