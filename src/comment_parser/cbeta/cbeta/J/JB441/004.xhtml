<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬峰童真禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu90' />
<p class='juan'>宗統頌</p><p class="byline">西蜀嗣相沙門至善頌</p>
<div class='div-other'><a id='mulu91' />
<div class='div-other'><a id='mulu92' />
<p class='h2'>南嶽第一世</p><p>南嶽懷讓禪師金州杜氏子唐儀鳳二年四月八日降生有白氣屬天太史奏之高宗宗問是何祥乎對曰國之法器不染世榮宗敕金州太守韓偕親往存慰年十歲惟樂書有玄靜三藏告師父母曰此子若出家必獲上乘廣度眾生垂拱三年年十五依荊州玉泉寺弘景律師出家通天二年受戒習毗尼藏遇同學坦然相與謁嵩山安公安令詣曹溪見六祖悟緣具六祖章中師既得法侍祖復十五年先天二年往衡嶽居般若寺　開元中有沙門道一在衡嶽常習坐禪師知是法器往問曰大德坐禪圖甚麼一曰圖作佛師乃取一磚於彼庵前石上磨一曰磨作甚麼師曰磨作鏡一曰磨磚豈得成鏡耶師曰磨磚既不成鏡坐禪豈得作佛一曰如何即是師曰如牛駕車車若不行打車即是打牛即是一無對師又曰汝學坐禪為學作佛若學坐禪禪非坐臥若<span class='note-inline'>(學作)</span>佛佛非定相於無住法不應取捨汝若作佛即是殺佛若執坐<span class='note-inline'>(目)</span>非達其理一聞示誨如飲醍醐禮拜問曰如何用心即合無柜三昧師曰汝學心地法門如〡種子我說法要譬彼天澤汝緣合故當見其道又問道非色相云何能見師曰心地法眼能見乎道無相三昧亦復然矣一曰有成壞否師曰若以成壞聚散而見道者非見道也聽吾偈曰心地舍諸種遇澤悉皆萌三昧華無相何壞復何成一蒙開悟心意超然侍奉九秋日益玄奧。</p>
<p style="margin-left:1em">頌南嶽磨磚底相分馬師郵樣越光新都盧心地無差法終不從他語下熏。</p>
</div>
<div class='div-other'><a id='mulu93' />
<p class='h2'>南嶽第二世</p><p>江西道一禪師漢州什邡縣人姓馬氏故俗稱馬祖容貌奇異牛行虎視引舌過鼻足下有二輪文幼歲於本邑羅漢寺出家受具於渝州圓律師開元中習定衡嶽遇讓和尚發明大事同參六人惟師密授心印始居建陽佛跡嶺遷於臨川次至南康龔公山。</p>
<p>大曆中連帥路嗣恭請師開法四方學者雲集僧問和尚為甚麼說即心即佛師曰為止小兒啼曰啼止時如何師曰非心非佛曰除此二種人來如何指示師曰向伊道不是物。</p>
<p style="margin-left:1em">頌不是物推倒天關並地軸馬師元是漢州人撰飲綿州藥一服。</p>
</div>
<div class='div-other'><a id='mulu94' />
<p class='h2'>南嶽第三世</p><p>洪州百丈懷海禪師福州長樂人王氏子兒時隨母入寺拜佛指佛像問母曰此為誰母曰佛也師曰形容與人無異我後亦當作佛丱歲離塵三學該練參馬祖為侍者檀越每送齋來纔揭開盤蓋祖便拈起一片胡餅示眾云是什麼每每如此經三年一日侍祖行次見一群野鴨飛過祖曰是什麼師曰野鴨子祖曰什處去也師曰飛過去也祖遂把師鼻扭負痛失聲祖曰又道飛過去也師於言下有省。</p>
<p style="margin-left:1em">頌馬師垂示貴當仁直下全無方寸心輕薄不隨流水去落霞猶傍老山親。</p>
</div>
<div class='div-other'><a id='mulu95' />
<p class='h2'>南嶽第四世</p><p>洪州黃檗希運禪師閩人也幼於本州黃檗山出家額間隆起如珠音辭朗潤志意沖淡後至洛京行乞吟添缽聲有一嫗出荊扉間曰太無厭生師曰汝猶未施責我無厭何耶嫗笑而掩扉師異之進而語多所發藥師須臾辭去嫗告之曰可往南昌見馬大師至南昌馬師<span class='corr'>已</span>示寂遂往石門謁塔時百丈禪師廬於塔旁乃性參百丈丈問巍巍堂堂從何方來師曰巍巍堂堂從嶺南來丈曰巍巍堂堂當為何事師曰巍巍堂堂不為別事便禮拜問上宗乘如何指示丈良久師曰不可教後人斷絕去也丈曰將謂汝是個人乃起入方丈師隨後入曰某甲特來丈曰若爾則他後不得孤負吾丈一日舉再參馬祖被喝話師遂領旨。</p>
<p style="margin-left:1em">頌宇宙空來幾個知也須撤下古摩尼雄山路險無人到坐臥雲房誰共栖。</p>
</div>
<div class='div-other'><a id='mulu96' />
<p class='h2'>南嶽第五世</p><p>鎮州臨濟義玄禪師曹州南華邢氏子幼負出塵之志及落髮進具便慕禪宗初在黃檗會中行業純一時睦州為第一座乃問上座在此多少時師曰三年州曰曾問否師曰不曾參問不知問個什麼州曰何不問堂頭和尚如何是佛法的的大意師便去問聲未絕檗便打師下來州曰問話作麼生師曰某甲問聲未絕和尚便打某甲不會州曰但更去問師又問檗又打如是三度問三度被打師白州曰早承激勸問法累蒙和尚賜棒自恨障緣不領深旨今且辭去州曰汝若去須辭和尚了去師禮拜退州先到黃檗處曰問話土座雖是後生卻甚奇特若來辭方便接伊巴後為一株大樹覆蔭天下人去在師來日辭黃檗檗曰不須他去祗往高安灘頭參大愚必為汝說師到大愚愚曰什處來師曰黃檗愚曰黃檗有何言句師曰某甲三度問佛法的的大意三度被打不知某甲有過無過愚曰黃檗與麼老婆心切為汝得徹困更來者裏問有過無過師於言下大悟乃曰元來黃檗佛法無多子愚搊住曰者尿床鬼子適來道有過無過如今卻道黃檗佛法無多子你見個什麼道理速道速道師於大愚肋下築三拳愚拓開曰汝師黃檗非干我事師辭大愚卻回黃檗檗見便問者漢來來去去有什了期師曰秖為老婆心切便人事了侍立檗問什處去來師曰昨蒙和尚慈旨令參大愚去來檗曰大愚有何言句師舉前話檗曰大愚老漢饒舌待來痛與一頓師曰說什待來即今便打隨後便掌檗曰者風顛漢來者裡捋虎鬚師便喝檗喚侍者引者風顛漢參堂去。</p>
<p style="margin-left:1em">頌痛施三頓惡椎來劈破華山萬嶂開淨洗濃空索遠自知高出五雲才。</p>
<p style="margin-left:1em">頌佛法無多子　全提暴得生金眾言下分點的舊時甚話處丈夫端不與人群。</p>
</div>
<div class='div-other'><a id='mulu97' />
<p class='h2'>南嶽第六世</p><p>魏府興化存獎禪師初在臨濟為侍者洛浦來參濟問什處來浦曰鑾城濟曰有事相借問得麼浦曰新戒不會濟曰打破大唐國覓個不會底人也無參堂去師隨後請問曰適來新到是成褫他不成褫他濟曰我誰管你成褫不成褫師曰和尚秪解將死雀就地彈不解將一轉語蓋覆卻濟曰你又作麼生師曰請和尚作新到濟遂曰新戒不會師曰卻是老僧罪過濟曰你語藏鋒師擬議濟便打至晚濟又曰我今日問新到是將死雀就地彈就窠子裡打及至你出得語又喝起了向青雲裡打師曰草賊大敗濟便打後在三聖會裡為首座常曰我向南方行腳一遭拄杖頭不曾撥著一個會佛法底人三聖聞得問曰你具個什麼眼便恁麼道師便喝聖曰須是你始得後大覺聞舉遂曰作麼生得風吹到大覺門裡來師後到大覺為院主一日覺喚院主我聞你道向南方行腳一遭拄杖頭不曾撥著一個會佛法底你憑個什麼道理與麼道師便喝覺便打師又喝覺又打師來日從法堂過覺召院主我直下疑你昨日者兩喝師又喝覺又打師再喝覺亦打師曰某甲於三聖師兄處學得個賓主句總被師兄打倒了也願與某甲侶安樂法門覺曰者瞎漢來者裡納敗闕脫下衲衣痛打一頓師於言下薦得臨濟先師於黃檗處喫棒底道理。</p>
<p style="margin-left:1em">頌聞風扣籲辨來機作者頻遭古道迷直下為伊全落處者回非是報恩時。</p>
</div>
<div class='div-other'><a id='mulu98' />
<p class='h2'>南嶽第七世</p><p>汝州南院慧顒禪師上堂赤肉團上壁立千仞僧問赤肉團上壁立千仞豈不是和尚道師曰是僧便掀倒禪床師曰者瞎漢亂做僧擬議師便打趁出。</p>
<p style="margin-left:1em">頌妙出重圍肆志高不從言下逞英豪咸陽夜設長蛇陣暗裡傷人那用刀。</p>
</div>
<div class='div-other'><a id='mulu99' />
<p class='h2'>南嶽第八世</p><p>汝州風穴延沼禪師餘杭劉氏子少魁礨有英氣於書無所不觀然無經世意父兄強之仕一應舉至京師即東歸從開元寺智恭律師剃髮受具遊講肆玩法華玄義修止觀定慧夙師爭下之棄去遊名山後因寓止華嚴為維那屬廓侍者從南院來師心奇之因結為友遂默悟三玄旨要歎曰臨濟用處如是耶廓使見南院師遂參院入門不拜院曰入門須辨主師曰端的請師分院於左腳拍一拍師便喝院於右膝拍一拍師又喝院曰左邊一拍且置右邊一拍作麼生師曰瞎院拈棒師曰莫盲枷瞎棒奪打和尚莫言不道院擲下棒曰今日被黃面浙子鈍置一場師曰和尚大似持缽不得詐道不饑院曰闍黎曾到此間麼師曰是何言歟院曰老僧好好相借問師曰也不得放過便下參眾了卻上堂頭禮謝院曰闍黎曾見什麼人來師曰在襄州與廓侍者同夏院曰親見作家來院問南方一棒作麼商量師曰作奇特商量師卻問和尚此間一棒作麼商量院拈棒曰棒下無生忍臨機不見師師於言下大徹玄旨遂依止六年。</p>
<p style="margin-left:1em">頌直造懸嵒上上關個中潦倒幾人閒幾人閒空磊落百草頭邊光灼灼信手拈來用得著。</p>
</div>
<div class='div-other'><a id='mulu100' />
<p class='h2'>南嶽第九世</p><p>汝州首山省念禪師萊州狄氏子受業於本郡南禪寺纔具尸羅遍遊叢席常密誦法華經眾目為念法華晚於風穴會中充知客一日侍立次穴乃垂涕告之曰不幸臨濟之道至吾將墜於地師曰觀此一眾豈無人耶穴曰聰明者多見性者少師曰如某者如何穴曰吾維望子之久猶恐耽著此經不能放下師曰此亦可事願聞其要穴遂上堂舉世尊以青蓮目顧視大眾乃曰正當恁麼時且道說個什麼若道不說又是埋沒先聖且道說個什麼師乃拂袖下去穴擲下拄杖歸方丈侍者隨後請益曰念法華因什不祗對和尚穴曰念法華會也次日師與真園頭同上問訊次穴問真曰作麼生是世尊不說說真曰鵓鳩樹頭鳴穴曰汝作許多癡福作麼何不體究言句又問師曰汝作麼生師曰動容揚古路不墮悄然機穴謂真曰汝何不看念法華下語。</p>
<p style="margin-left:1em">頌下是寒泉上碧空風光恰與一般同柰何猶有中心樹千古遺來恨不窮。</p>
</div>
<div class='div-other'><a id='mulu101' />
<p class='h2'>南嶽第十世</p><p>汾州太子院善昭禪師生俞氏太原人器識沉邃少緣飾有大智於一切文字不由師訓自然通曉年十四父母相繼而亡孤苦厭世相剃髮受具杖策遊方所至少留不喜觀覽或譏其不韻師歎之曰是何言之陋哉從上先德行腳正以聖心未通驅馳決擇耳不緣山水也師歷諸方見老宿者七十有一人皆妙得其家風最後至首山問百丈捲蓆意旨如何曰龍袖拂聞全體視師曰師意如可曰象王行處絕狐蹤於是大悟言下拜而起曰萬古碧潭空界月再三撈摝始應知。</p>
<p style="margin-left:1em">頌坐斷重門海嶽昏霜華嚴重碧霄屯天山定<span class='corr'>已</span>中原壯玉馬頻頻瑞靄吞。</p>
</div>
<div class='div-other'><a id='mulu102' />
<p class='h2'>南嶽第十一世</p><p>潭州石霜楚圓慈明禪師出全州清湘李氏少為書生年二十二依城南湘山隱靜寺得度其母有賢行使之遊方師連眉秀目頎然豐碩然忽繩墨所至為老宿所呵以為少叢林師崖柴而笑曰龍象蹴踏非驢所堪嘗橐骨董箱以竹杖荷之遊襄沔間與守芝谷泉俱結伴入洛中聞汾陽昭禪師道望決志親依時朝廷方問罪河東潞澤皆屯重兵多勸其無行師不顧渡大河登太行易衣髏廝養竄名火隊中露眠草宿至龍川遂造汾陽昭公壯之經二年未許入室師詣昭昭揣其志必詬罵使令者或毀詆諸方及有所訓皆流俗鄙事一夕訴曰自至法席<span class='corr'>已</span>在夏不蒙指示但增世俗塵勞念歲月飄忽<span class='corr'>己</span>事不明失出家之利語未卒昭公熟視罵曰是惡知識敢裨販我怒舉杖逐之師擬伸救昭公掩其口師大悟曰乃知臨齊道出常<span class='note-inline'>(青)</span>服役七年辭去。</p>
<p style="margin-left:1em">頌拋手還將展手開尋常薦得祖師來夜深誰向蒼龍窟奪得驪珠下九陔。</p>
</div>
<div class='div-other'><a id='mulu103' />
<p class='h2'>南嶽第十二世</p><p>袁州楊岐方會禪師袁州宜春冷氏子少警敏不事筆研及出家閱經典轍自神會折節參老宿慈明自南源徙道吾石霜師皆佐之總院事依之最久然未有省發每咨參明曰庫司事繁且去他日又問明曰監寺異時兒孫遍天下在何用忙為一日明適出雨忽作師偵之小徑既見遂搊住曰者老漢今日須與我說不說打你去明曰監寺知是般事便休語未卒師大悟即拜於泥塗問曰狹路相逢時如何明曰你且躲避我要去那裏去師歸來日具威儀詣方丈禮謝明呵曰未在慈明飯罷恒山行禪者問道多失所在師闕其出未遠即撾鼓集眾慈明怒數曰少叢林暮而陞座何從得此規繩乎師曰汾陽乃晚參也。</p>
<p style="margin-left:1em">頌斯道原來無多法更無多法可傳君秪將一首康衢曲留與羲皇獨自聞。</p>
</div>
<div class='div-other'><a id='mulu104' />
<p class='h2'>南嶽第十三世</p><p>舒州白雲守端禪師衡陽葛氏子幼事翰墨冠依茶陵郁禪師皮刂生參揚岐岐一日忽問受業師為誰師曰茶陵郁和尚岐曰吾聞伊過橋遽搷有省作偈甚奇能記否師誦曰我有明珠一顆久被塵勞關鎖今朝塵盡光生照破山河萬朵岐笑而趨起師愕然通夕不寐黎明咨詢之適歲暮岐曰汝見昨日打敺儺者麼曰見岐曰汝一籌不及渠師復駭曰何謂也岐曰渠愛人笑汝怕人笑師大悟。</p>
<p style="margin-left:1em">頌笑裡空無索莫為君提醒髑髏南山縱火燔枯樹白雲猶帶舊時秋。</p>
</div>
<div class='div-other'><a id='mulu105' />
<p class='h2'>南嶽第十四世</p><p>蘄州五祖法演禪師綿州鄧氏子年三十五始棄家祝髮受具往成都習唯識百法論次之南方所見尊宿無不以此咨決洎謁圓照本古今因緣會盡惟不會僧問興化四方八面來時如何化云打中間底僧作禮化云我昨日赴個村齋中途遇一陣卒風暴雨卻向古廟裡避得過請益本本云此是臨濟下因緣須是問他家兒孫始得師遂謁浮山遠請益前話遠云我有個譬喻說似你你一似個三家村裡賣柴漢子把個匾擔向十字街頭立地問人中書堂今日商量甚麼事師默計云若如此大故未在遠一日語師曰吾老矣恐虛度子光陰可性依白雲此老雖後生吾未識面但見其頌臨濟三頓棒話有過人處必能了子大事師潸然禮辭至白雲舉僧問南泉摩尼珠話雲叱之師領悟獻投機偈曰山前一片閒田地叉手叮嚀問祖翁幾度賣來還自買為憐松竹引清風。</p>
<p style="margin-left:1em">頌飯罷濃煎白滾湯三三兩兩共商量炊巾展缽成多事有什閒工較短長。</p>
</div>
<div class='div-other'><a id='mulu106' />
<p class='h2'>南嶽第十五世</p><p>成都府昭覺克勤佛果禪師彭州駱氏子世宗儒師兒時日記千言偶遊妙寂寺見佛書三復悵然如獲舊物曰予殆過去沙門也即去家依自省祝髮出蜀首謁玉泉皓次依金鑾信大溈哲黃龍心東林度僉指為法器而晦堂稱他日臨濟一派屬子矣最後見五祖盡其機用祖皆不諾乃謂祖強移換人出不遜語忿然而去祖曰待你著一頓熱病打時方思量我在師到金山染寒困極以平日見處試之無得力者追繹五祖之言乃自誓曰我病稍間即歸五祖病痊尋歸祖一見而喜令即參堂便入侍寮方半月會部使解印還蜀詣祖問道祖曰提邢少年曾讀小艷詩否有兩句頗相近頻呼小玉元無事秪要檀郎認得聲提邪惡諾諾祖曰且仔細師適歸侍立次問曰聞和尚舉小艷詩提邢會否祖曰他秖認得聲師曰秪要檀郎認得聲他既認得聲為什麼卻不是祖曰如何是祖師西來意庭前柏樹子聻師忽有省遽出見雞飛上闌干鼓翅而鳴復自謂曰此豈不是聲遂袖香入室通所得祖曰佛祖大事非小根劣器所能造詣吾助汝喜祖遍謂山中耆舊曰我侍者參得禪也由此所至推為上首。</p>
<p style="margin-left:1em">頌烈火光中申一杓直教膺礙洗空清丈夫端稟凌雲志爭向他人古路行。</p>
</div>
<div class='div-other'><a id='mulu107' />
<p class='h2'>南嶽第十六世</p><p>臨安府徑山宗杲大慧普覺禪師宣城奚氏子其母夢一僧黑頰隆鼻神人衛之造於臥室問何所居對曰嶽北覺而有身哲宗元祐四年<span class='corr'>己</span>巳十一月十日巳時生白光透室舉邑稱異年十六出家十七落髮即喜宗門中事遍閱諸家錄尤喜雲門睦州語嘗疑五家宗派元初只是一個達磨什處有許多門庭性俊逸十九遊方始從曹洞諸老宿遊繼謁湛堂次造東京謁圜悟晨夕參請悟舉東山水上行語令參師凡呈四十九轉語悟不肯一日悟陞座舉雲門語曰天寧即不然若有人問如何是諸佛出身處但向他道薰風自南來殿閣生微涼師聞舉豁然以白悟悟察師雖得前後際斷動相不生卻坐淨裸裸處語師曰也不易你到者田地可惜死了不能得活不疑言句是為大病不見道懸岩撒手自肯承當絕後再甦欺君不得須知有者個道理乃命居擇木堂為不釐務侍者日　同士大夫閒話入室日不下三四每舉有句無句如藤倚樹問之纔開口悟便曰不是經半載一日同諸客飯師把箸在手都忘下口悟笑曰者漢參黃楊木禪卻倒縮去師曰者個道理恰似狗看熱油鐺欲舐舐不得欲捨捨不得悟曰你喻得極好者個便是金剛圈栗棘蓬也一日問曰聞和尚當時在五祖曾問者話不知五祖道什麼悟笑而不答師曰當時須對眾問如今說亦何妨悟曰我問有句無句如藤倚樹意旨如何祖曰描也描不成畫也畫不就又問樹倒藤枯時如何祖曰相隨來也師當下釋然曰我會也悟遂舉數淆訛因緣詰之師酬對無滯悟曰始知我不汝欺遂著臨濟正宗記付之。</p>
<p style="margin-left:1em">頌枯藤樹倒又何如發藥仍推大丈夫絕後更無三尺路濟宗從此見規模。</p>
</div>
<div class='div-other'><a id='mulu108' />
<p class='h2'>南嶽第十七世</p><p>福州西禪鼎需懶庵禪師郡之林氏子幼舉進士有聲年二十五因讀遺教經忽曰幾為儒冠誤欲去家母難之以親迎在期師絕之曰夭桃紅杏一時分付春風翠竹黃花此去永為道伴竟依保壽禪師為比丘遍參名宿後依妙喜遂皈心弟子之列一日喜問曰內不放出外不放入正恁麼時如何師擬開口喜拈竹篦連打三下師於此大悟厲聲曰和尚<span class='corr'>已</span>多了也喜又打師禮拜喜笑曰今日方知吾不汝欺也遂印以偈於是聲名喧動叢林。</p>
<p style="margin-left:1em">頌盡情拈卻與君看到此方知下口難直下痛遭三竹篦從茲不被古今瞞。</p>
</div>
<div class='div-other'><a id='mulu109' />
<p class='h2'>南嶽第十八世</p><p>福州鼓山安永木庵禪師閩縣吳氏子弱冠為僧未幾謁懶庵於雲門一日入室庵曰不問有言不問無言世尊良久不得向世尊良久處會隨後便喝倏然契悟作禮曰不因今日問爭喪目前機庵許之師因僧問須彌頂上翻身倒卓時如何師曰未曾見毛頭星現曰恁麼則傾湫倒嶽去也師曰莫亂做僧便喝師曰雷聲浩大雨點全無。</p>
<p style="margin-left:1em">頌目前幾喪盡翻窟從此春風掃落花秤錘脫處忘鉤索蒲天星斗閃龍蛇。</p>
</div>
<div class='div-other'><a id='mulu110' />
<p class='h2'>南嶽第十九世</p><p>杭州淨慈悟明晦翁禪師上堂舉夾山會下一僧到高亭纔禮拜亭便打僧云特來禮拜亭亦打又拜亭又打趁出僧回舉似夾山山云會麼云不會山云賴汝不會汝若會即夾山口啞去應庵拈云高亭一期忍俊不禁爭柰拄杖放行太速者僧當時若是個漢莫道高亭夾山便是達磨大師出來也斬為三段何故家肥生孝子國伯有謀臣師云高亭夾山門庭施設各得其宜但中間一人較些子應庵與麼道也是鞏縣茶瓶師纂修聯燈會要傳於叢林。</p>
<p style="margin-left:1em">頌字經三焉烏成馬真金自有真金價千載輪來幾個知留到於成話<span class='corr'>杷</span>。</p>
</div>
<div class='div-other'><a id='mulu111' />
<p class='h2'>南嶽第二十世</p><p>太原苦口良益禪師參淨慈慈問曰近離什處師曰瑞光慈曰正與麼時光在什處師便喝慈曰且止汝道西湖水深多少師擬議慈便打趁出久之契悟作偈曰臨機一句不露絲頭吹毛纔展大地全收慈曰從上心印汝今得之宜處深谷俟時行化。</p>
<p style="margin-left:1em">須轉虎拏龍秖自分全幾有路不通聞吹毛求展天山動底事何塔舉向君。</p>
</div>
<div class='div-other'><a id='mulu112' />
<p class='h2'>南嶽第二十一世</p><p>汾州筏渡普慈禪師初參徑山端高峰妙各有契處後北還遊燕如五臺禮文殊感大士放光居臺二年入太原參益和尚尚問曰行腳高士發足什處師曰五臺益曰文殊與汝說什麼師曰腳下草鞋唱成一百文益曰腳跟為什麼不落地師曰且喜老漢見得親切益曰老僧罪過師喝一喝而出自此常造室中久之益囑曰汝緣當在本處他後設大法藥宜號筏渡禮謝歸汾州。</p>
<p style="margin-left:1em">頌坐斷千嵒海氣吞迴瀾輕挽語猶存曹溪渡險如相似大地溶溶絕浪痕。</p>
</div>
<div class='div-other'><a id='mulu113' />
<p class='h2'>南嶽第二十二世</p><p>洛京相國一言道顯禪師鴈門人生而岐嶷穎悟英特年十二自願出家父母難之師曰兒志決矣未可強留遂落<span class='corr'>䰂</span>於郡之西山聽圓覺至知幻即離章頓然默契恍若舊識乃辭師師曰汝志宗門正其時也遊汾州謁渡公渡一見器之命入侍寮一日渡舉竹篦問曰畢竟喚作什麼師方進語被渡驀頭便打忽然大悟便禮拜日和尚且上古人道佛法無多子非虛語也波曰汝今方知吾意耶師曰和尚大恩碎身難報渡囑曰汝年且幼時至理彰師執勞座下一十七載。</p>
<p style="margin-left:1em">頌一椎打斷來時路繩床走入枇杷樹衲僧到此絕遮攔紗窗幾陣黃梅雨。</p>
</div>
<div class='div-other'><a id='mulu114' />
<p class='h2'>南嶽第二十三世</p><p>西京小庵行密禪師初以白衣禮相國一和尚凡見便禮拜一一日謂曰道人禮拜且止佛法在什麼處師方舉首忽聞板聲鳴一曰只者是師從此入遂求度一曰汝誠精進宜名行密力參座下三年一偶舉馬祖三不是等問語未絕師曰畢竟如何一笑曰<span class='corr'>已</span>多了也師言下得大安樂一曰佛法下衰正宜潛隱毋拘城隍得安身處最為<span class='corr'>佳</span>耳。</p>
<p style="margin-left:1em">頌白衣曾到鳳池邊密行行來樂自圓笑裡有刀藏不住方知此道定非傳。</p>
</div>
<div class='div-other'><a id='mulu115' />
<p class='h2'>南嶽第二十四世</p><p>二仰圓欽禪師禾之秀水人遍參諸方毫無所契入西京謁小庵於旅舍庵問浙中有個伶俐人汝還見麼師曰圓欽鈍漢庵曰我要個鈍漢作監收汝還知麼師罔惜庵曰數千里來可惜錯過師遂扣參一日是[川/用]從架上過撲翻油翁忽爾頓契走見庵曰某<span class='corr'>已</span>捉得了也庵搊住云道道師曰一粒鼠糞污卻鍋羹庵曰瞎漢參堂去。</p>
<p style="margin-left:1em">頌從前踏斷幾緉鞋千里持來返致災油瓮忽然翻老鼠方知足下無纖埃。</p>
</div>
<div class='div-other'><a id='mulu116' />
<p class='h2'>南嶽第二十五世</p><p>壽州無念智有禪師蜀之漢州人發足南方遊四明登天目後參二仰仰問曰行腳什處師曰南方仰曰彼中佛法如何師曰山川無異仰曰我手何似佛手師良久仰曰莫道無異後看興化打維那機緣始浩然大徹作偈曰興化打維那平地遭殃禍昨夜南山雲飛向北山朵仰見為之助喜曰不孤到此嘉靖初迤邐壽州十有三年而終焉。</p>
<p style="margin-left:1em">頌佛手驢腳與緣生興化無端打克賓有志不從言下過南山風捲北山雲。</p>
</div>
<div class='div-other'><a id='mulu117' />
<p class='h2'>南嶽第二十六世</p><p>荊山懷寶禪師渚宮人未詳姓氏遊壽州謁無念念曰躐縣遊州畢竟為著何事師曰生死大事求師拔度念曰汝是荊州人麼師曰是念曰闍黎即今在什麼處師擬對念曰若便恁麼猶較些子佛法不是商量參堂去師自此潛心座下念一日喚曰闍黎師應諾念曰在什麼處師於言下領旨乃曰和尚大慈真天人師也念滅度後師嘉靖三十七年隱於終南。</p>
<p style="margin-left:1em">頌徑接闍黎上上機踏翻滄海轉相違馬師去後行人少一喚回頭事<span class='corr'>已</span>非。</p>
</div>
<div class='div-other'><a id='mulu118' />
<p class='h2'>南嶽第二十七世</p><p>秦嶺鐵牛德遠禪師自印心於荊山後庵居秦嶺一日身披紅布褲頂笠揮鋤地中朝陽見曰者漢好似一頭軍師曰看箭陽作躲箭勢師近前攜手行至一庵乃曰我名德遠號鐵牛乃徑山之裔在此待人數十年矣汝今既來當為我求人中興祖道留住三月付偈曰就身能打劫劈筈善奪窩三玄從此出三要不為多探竿影草主賓分獅子迷蹤柰我何。</p>
<p style="margin-left:1em">頌劈箭急定乾坤風雲聚會芥投針黃沙萬里軒轅陣不動干戈自太平。</p>
<p style="margin-left:1em">秦嶺山頭幾共談罷鋤攜手至幽庵破來一簇衝霄漢月上峨眉出蓋函。</p>
</div>
<div class='div-other'><a id='mulu119' />
<p class='h2'>南嶽第二十八世</p><p>敘州朝陽聯池月明禪師即郡之范氏子係范郡司馬之後也幼居林下一日有僧過訪不遇因題聯於壁有阿彌陀佛念也無無也無扭落鼻孔等語師見之忽然厭世便祝髮就之彼僧<span class='corr'>已</span>先去矣師遂杖笠南遊苦辛萬壯單以是聯為提撕話久之洛伽道<span class='corr'>逢</span>一僧偉儀殊異師在前失腳念佛一聲僧在後曰此敲門瓦子著他何用師遂問云拋卻後如何僧云葉落歸根來時無口師始有省發後過秦嶺受印鐵牛由峨眉返敘州居郡之朱提山朝陽洞聚雲來參師問曰如何是古佛心雲即拱手云請師尊重又問不用音聲與色身將何喚作本來人雲便休去。</p>
<p style="margin-left:1em">頌直鉤垂釣釣非輕攪攪河山萬里平巨斧斫來根蒂斷從教枯樹也芳榮。</p>
</div>
<div class='div-other'><a id='mulu120' />
<p class='h2'>南嶽第二十九世</p><p>忠州聚雲吹萬廣真禪師敘州宜賓人姓李氏其先三世為婆羅門父無後禱佛生焉降神之日偶大士八人臨其舍一人指語父曰此八寶應真出興於世母即厭腥食素三年離乳至十五歲在窗下與同學讀書偶覽菊花慨然歎曰此花今歲凋零來春發生嘗聞生死事大無常迅速讀書寧免生死竟絕學登少峨參浩翁語載行錄復返里中得大慧錄並獲正法眼藏如臨舊物師朝暮參禮如有所失後遇一僧見訪問曰如何是佛師擬對曰不是再進曰不是師被者一劄塵念如灰至午直僧磨刀次急問如何是佛僧云我今日磨剃刀師於言下有省次入朱提參朝陽和尚<span class='note-inline'>(語載朝陽章)</span>師白衣初見朝陽後歸為祖母說法祖母逝後服闋二年方謀出家先一月有氅衣道者謂里人曰此處不久當有至人出世師果於萬曆四十一年癸丑秋踰城入山禮月明和尚受具一日明謂曰汝猶有一句未會師即問是那一句曰不用音聲色身默然良久與我現出真空來師拂袖便出乃自惟曰此事不可草草是中必有玄要遂辭之別山汲水伐薪自炊自力苦參三載經行危坐脅不至蓆限滿復入朱提親近月明和尚師問曰畢竟如何現出明以師手掩其口豁然大悟乃曰縱然奇特終是尋常明遂出臨濟正宗付之後閱華嚴至入法界品毗目仙人執善財手一須臾間歷遇佛剎微塵數世界參見微塵諸佛法法不昧至事事無礙法界始解圜悟示張無盡用處從此五宗淆訛如韋索貫錢了無滯礙乃策杖風塵涉海入吳過踵粵至瀟湘湖東霜輪上座請出世開法上堂祝　聖罷次拈云此瓣香轟天碎地倒嶽傾秋約破頂門眼睛熏開眉毛骨髓奉為現住西蜀朝陽洞傳臨濟正宗二十四代月明大和尚以酬法乳上首白椎乃曰劈面迎風掌當胸䐊肚拳具眼衲僧向者裡用得猶是三五一輪在在光輝火樹銀花時時燦爛半明半暗未夢見在呵呵不是法門無面目只怕蜈蚣太多足咦二月十五解制後歸蜀御史無無田公延居書閣乃建聚雲禪林師出世三十年道場五坐語錄二十卷廣錄五十卷先是水部熊公汝學鋟梓通行師相好具足慈和忠恕智慧淵沖誨人不倦偶示疾是月<span class='note-inline'>(山神)</span>夜哭樹木摧折病中歌唱自娛三月前謂侍僧曰我臨終須大喝而去崇禎十二年<span class='corr'>己</span>卯七月三十日索筆書偈云朝打三千暮打八百要會聚雲眉毛出血投筆危坐至午果大喝聲而逝閣維煙至松羃結為五彩荷香遍地起骨得黃金鎖子三莖五色舍利三百餘顆齒化為紫色入土者無數平都地藏院迎十二顆建塔餘皆塔於本寺三目山之陽。</p>
<p style="margin-left:1em">頌對面重臨作者看要伊言下起波瀾子規夜血巫峰樹回首騰騰十二山。</p>
</div>
<div class='div-other'><a id='mulu121' />
<p class='h2'>南嶽第三十世</p><p>忠州怡平慶忠鐵壁慧機禪師營山羅氏子家世以一經傳多科弔師生而貌偉氣骨不凡八歲父見皆即隨母齋是夕見黃龍長數十丈凌霄騰於師頂師指謂兄兄曰龍也有精唐舉術者見師相而異之視師指掌中有龍鳳蓮華麟魚鳥獸文稱許不置師方就童塾業鉛塹日記數百行漸能工羔鴈具膾炙人口里中名俊咸稱之曰此羅氏龍文也時有元白道者隱邑之大蓬山師往來叩問雅意玄學道者石扃嵒戶辟穀半載師慕之母兄為師親迎師辭之兄曰汝清姿映玉摛藻過人淡墨紅綾木天一鳳柰何作出塵想從黃冠遊耶師曰人各有志從所願耳遂於天啟壬戌二月十九潛遁圖入山計行次大竹築室松間掩關危坐無晝夜日食米二握沸湯淡飲五味俱斷關中三載心形益暢目中屢矚異相種種疑情頓起欲扣元白以釋其惑出關訪之而白去終南路多阻師方雉髮孑身抵忠城參聚雲雲曰奚往師白以終南尋道者事雲笑曰子真昧於尋師者師見雲丰儀迥異願皈心弟子之列雲曰若向來事道固善矣猶落傍蹊子欲我說夏後可也夏蒲欲求開示妒者恐師暗承衣缽每至隔之忽雲出方丈師跪乞雲大笑而法師自泣曰遇至人而不得一授遂欲捐軀赴水僧有諭以從講肆者師至聽畢後參聚雲未幾聞朝陽老人來酆陵師侍雲溯舟往見隨眾參禮因請益朝陽陽曰只者是師問曰只者是還參什麼陽曰放汝三十棒後雲以金陵之遊聞天童悟唱道四明師欲暫辭適浙雲曰天童接人固直捷孤硬但恐一去便不遇老僧宗旨負汝數年辛苦矣於是奉侍還蜀雲乃命師總院事自疑此生果與禪無緣乎遂盡力院中經七日隨眾念誦畢登塌忽覺渾身骨碎大笑不止遂拈偈進呈雲不之印復力究三年忽一日大徹無論玄要宗旨祖意教意有庖丁解牛之勢入室密啟雲笑曰汝會老僧意麼師曰和尚大慈為入徹底自後開堂師皆首眾焉雲滅後願廬墓三年崇禎辛巳酆陵四眾堅請出世平都地藏院上堂橫按拄杖云慣弄靈蛇之勢赫赫萬層活捉生馬之威昂昂千里撒縵天網打稱意魚放破空矢落沖霄鶴點即不到到即不點正恁麼時且問是誰家風月卓一卓曰一個星子三隻腳家家秤錘五個眼僧競出問話師下座以拄杖一時打散上堂貴買朱砂畫月打牛打車不別憎檻欣籠柰何磨磚作鏡爭得鳧脛天然不長截鶴繢之則疾召大眾云且道阿膩吒峰今日有幾人作舞師著有藥病隨宜慶忠集二書通行海內生平踐履備之全錄不贅。</p>
<p style="margin-left:1em">頌曾向龍頷採珠落華劈雲山萬朵開發藥固將[寧*頁]腦去不從祖父授深來。</p>
</div></div>
<p class='juan'>宗統頌<span class='note-inline'>(終)</span></p>
<div class='div-w'><p class="pre">　<span class='note-inline'>(三楚弟子　海偏　海真　德示<br/>　德勝　德成　　　)</span></p>
</div>
</div><!-- end of div[@id='body'] -->
</body></html>