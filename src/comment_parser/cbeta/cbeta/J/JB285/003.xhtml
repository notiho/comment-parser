<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>兜率不磷堅禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>兜率不磷堅禪師語錄卷下</p><p class="byline">參學小師玅聖玅德等記錄</p>
<div class='div-other'><a id='mulu42' />
<p class='h1'>頌古</p>
<div class='div-orig'><p style="margin-left:2em">永嘉大師見六祖。</p>
</div>
<div class='div-commentary'><p>腰包頂笠到曹谿捋下帽檐白日低振錫三聲窮伎倆俛留一宿不須提。</p>
</div>
<div class='div-orig'><p style="margin-left:2em">百丈野狐。</p>
</div>
<div class='div-commentary'><p>當年一句太郎當五百生前受此殃石女偷身天外去獃郎猶自守空房。</p>
</div>
<div class='div-orig'><p style="margin-left:2em">三頓棒。</p>
</div>
<div class='div-commentary'><p>密室全施殺活機蒿枝三頓陷重圍猛然徹骨無多子舉起拳頭肋上揮。</p>
</div>
<div class='div-orig'><p style="margin-left:2em">無位真人。</p>
</div>
<div class='div-commentary'><p>無位真人看面門纔然指著便消魂長笑一聲山水綠更無一物可酬恩。</p>
</div>
<div class='div-orig'><p style="margin-left:2em">賓主句。</p>
</div>
<div class='div-commentary'><p>兩堂同喝震如雷此是宗門格外才賓主歷然不錯錯冬風吹起律筒灰。</p>
</div>
<div class='div-orig'><p style="margin-left:2em">照用。</p>
</div>
<div class='div-commentary'><p>有時把手不同行各自人前說姓名若問就中端的旨滹沱河上聽鐘聲。</p>
</div>
<div class='div-orig'><p style="margin-left:2em">香嚴上樹話。</p>
</div>
<div class='div-commentary'><p>香嚴好箇截流機只是時人會者稀若肯當頭便一擊不到如今論是非。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>堪笑南泉老不休貓兒未舉早輸籌兩堂箇箇真龍象末後無端累趙州。</p>
</div>
<div class='div-orig'><p style="margin-left:2em">僧問趙州如何是趙州州云東門南門西門北門。</p>
</div>
<div class='div-commentary'><p>全體問來全體酬多少行人在路頭大道闊白雲悠南北東西輸一籌。</p>
</div>
<div class='div-orig'><p style="margin-left:2em">俱胝和尚。</p>
</div>
<div class='div-commentary'><p>一夜東風解客愁十分春色到峰頭忽逢知己菴前過笑裏無端豎指頭。</p>
</div>
<div class='div-orig'><p style="margin-left:2em">趙州勘婆。</p>
</div>
<div class='div-commentary'><p>年老心孤太煞自攜杖去臺山一條大道坦直如今返作嚴關。</p>
</div>
<div class='div-orig'><p style="margin-left:2em">南泉歸宗麻谷同去參禮南陽國師。</p>
</div>
<div class='div-commentary'><p>三人瓢笠各挈無端自呈醜拙南泉麻谷歸宗鼻孔教誰扭折。</p>
</div>
<div class='div-orig'><p style="margin-left:2em">四料揀。</p>
</div>
<div class='div-commentary'><p>奪人不奪境夜半歸來寒照影百尺樓臺動曉星子規啼處香風滿。</p>
<p>奪境不奪人沒鐙驢子騎三更如今百卉辭春色唯有黃鸝樹上鳴。</p>
<p>人境兩俱奪拈起烏藤劈面搏伶俐衲僧擬進言未免重澆第二杓。</p>
<p>人境兩俱奪海晏河清光灼灼風流才子躍龍門萬里謳歌常自若。</p>
</div>
<div class='div-orig'><p style="margin-left:2em">靈雲見桃華。</p>
</div>
<div class='div-commentary'><p>夭桃一夜笑江潰艷色燒天有十分莫道無人堪戀賞曉來豁眼是靈雲。</p>
</div>
<div class='div-orig'><p style="margin-left:2em">巖頭一日到德山跨門便問是凡是聖山便喝頭禮拜。</p>
</div>
<div class='div-commentary'><p>是凡是聖兩無欺一喝驚天動地時回首珊瑚撐夜月清光一片在瓊枝。</p>
</div>
<div class='div-orig'><p style="margin-left:2em">北斗藏身。</p>
</div>
<div class='div-commentary'><p>驀拶相逢善哮吼憐兒不覺揚家醜蟭螟昨夜舞三臺驚起雲門藏北斗。</p>
</div>
<div class='div-orig'><p style="margin-left:2em">雲門屎橛。</p>
</div>
<div class='div-commentary'><p>人平不語水平不流雲門屎橛塞斷咽喉若遇搜林巨犬子萬般腥臭一時收。</p>
</div>
<div class='div-orig'><p style="margin-left:2em">十智同真。</p>
</div>
<div class='div-commentary'><p>一同一質晴空杲日耀古輝今莫怪不識。</p>
<p>二同大事饑餐倦睡把斷乾坤本無漸次。</p>
<p>三總同參大憨小憨芒鞋缽袋挂向東菴。</p>
<p>四同真智關張劉備我則不然光吞萬類。</p>
<p>五同遍普雙瞳目瞽祕魔檠叉禾山打鼓。</p>
<p>六同具足山青水綠常在其中無拘無束。</p>
<p>七同得失何必不必曠大劫來圓明如日。</p>
<p>八同生殺石頭路滑袖裏金椎一時俱攃。</p>
<p>九同音吼下坡快走蹋翻覆盆通身是口。</p>
<p>十同得入承誰恩力野老負薪村婦供織。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>陷虎機也甚奇得便宜處落便宜將謂人前陳巧玅低頭依舊失雙眉巖頭老何所施暗寫愁腸付與誰付與誰三年依舊鐵輪隨。</p>
</div>
<div class='div-orig'><p style="margin-left:2em">麻三斤。</p>
</div>
<div class='div-commentary'><p>如何是佛麻三斤此語可能蕩最氛衲僧若也知端的人前切忌且論文。</p>
</div>
<div class='div-orig'><p style="margin-left:2em">破山明和尚因僧問終日喫飯未曾咬著一粒時如何山云一箇斑鳩九隻鳥。</p>
</div>
<div class='div-commentary'><p>一番雨過一番好山色青青野色新鵓鳩枝上啼不已由來一粒未粘脣。</p>
</div>
<div class='div-orig'><p style="margin-left:2em">報恩浮石賢和尚常以馬祖一喝百丈三日耳聾勘眾三十年未有契機者一日舉問福海璧老人老人曰不是苦心人不知。</p>
</div>
<div class='div-commentary'><p>三十年來著一機箭鋒相拄破重圍剛然奪得還歸趙春色如今分外肥。</p>
</div>
<div class='div-orig'><p style="margin-left:2em">長松璧和尚因僧問如何是萬法歸一一歸何處松云疊翠峰。</p>
</div>
<div class='div-commentary'><p>萬法從來不自功沿流不息是蠶叢臨岐無甚聊相贈笑指嵯峨插翠中。</p>
</div>
<div class='div-orig'><p style="margin-left:2em">長松因僧問如何是西來意松云門前五箇石。</p>
</div>
<div class='div-commentary'><p>英風烈烈弄全機俊骨三更跨鐵圍卻向錦江江上望夜深汀岸火光肥。</p>
</div>
<div class='div-orig'><p style="margin-left:2em">嵩山慧和尚因僧問水盡山窮時如何山云者是拄杖子僧禮拜山便打。</p>
</div>
<div class='div-commentary'><p>水盡山窮立問端當頭一棒骨毛寒者僧若也親會得月上高峰玉一團。</p>
</div>
<div class='div-orig'><p style="margin-left:2em">嵩山因僧問如何是正法眼藏山云六月裏炭團。</p>
</div>
<div class='div-commentary'><p>放下似綿團提起如特石嵩山正法眼當機覿面疾鐵額銅頭也消魂英靈上士難委悉快委悉老胡血脈從此出。</p>
</div>
<div class='div-orig'><p style="margin-left:2em">嵩山因僧問如何是單傳之旨山云一箇髼鬆兩箇丫。</p>
</div>
<div class='div-commentary'><p>嵩山關戾有來由全體將來為汝酬衲子如無青白眼依然春色隔南州。</p>
</div>
<div class='div-orig'><p style="margin-left:2em">嵩山常呼僧名僧應諾山云汝名甚麼或呼僧僧至山云我不曾叫汝或呼僧僧擬議山云可憐生復云嵩山有的旨但呼汝名字汝不恁麼來我便恁麼去。</p>
</div>
<div class='div-commentary'><p>為爾全提第一機相呼相喚莫相違等閒識得真消息好向峰頭痛罵伊。</p>
</div>
<div class='div-orig'><p style="margin-left:2em">無根樹。</p>
</div>
<div class='div-commentary'><p>本植威音空劫外清清從不染泥塵高枝垂密來初月細葉扶疏映比鄰曉日乍開山迥迥晚風纔動響頻頻誰知蔭覆連河岳不假栽培曠古春。</p>
</div>
<div class='div-orig'><p style="margin-left:2em">無孔笛。</p>
</div>
<div class='div-commentary'><p>陽春一曲別宮商格調從來意自長石女把將天外去木人攜得谷中藏聲聲徹夜彌江海字字連雲接宋唐更有知音弄月下全非漁父歎滄浪。</p>
</div>
<div class='div-orig'><p style="margin-left:2em">無孔錘。</p>
</div>
<div class='div-commentary'><p>日炙風吹是幾年凝然不壞本來堅五金未假紅爐鑄一色何消赤火煎擊破乾坤明的旨敲開混沌顯單傳有時擿向支那國霧朗雲輝豈變遷。</p>
</div>
<div class='div-orig'><p style="margin-left:2em">無縫塔。</p>
</div>
<div class='div-commentary'><p>雲中級級自參差眼裏團團上祖規星日繞檐元未動煙霞生背可能移幾番識盡乾坤眼百世吟來雪曲詩直是逢源誰借借年年相共不相知。</p>
</div>
<div class='div-orig'><p style="margin-left:2em">無底籃。</p>
</div>
<div class='div-commentary'><p>攜來平野擿芳春不覺遭逢露本真幾度林中盛皓月數回宇內漉金鱗頻頻看去原無巧著著將來自有神終日人前少賣弄孤標非與世同倫。</p>
</div>
<div class='div-orig'><p style="margin-left:2em">無須鎖。</p>
</div>
<div class='div-commentary'><p>黃金鑄就絕神工從此玄關不露風幾度大悲摸不著九天慧眼看無功威音難與分先後樓至何才辨始終自是佛魔俱鎖斷回頭月映錦官東。</p>
</div>
<div class='div-orig'><p style="margin-left:2em">無底船。</p>
</div>
<div class='div-commentary'><p>芳草青來古岸平長江碧去峽峰清孤帆不挂春風順兩櫓誰搖夾浪行不犯清波魚藻靜馮流愛海雪華明煙深莫謂無棲處更向他方界裏牚。</p>
</div>
<div class='div-orig'><p style="margin-left:2em">無弦琴。</p>
</div>
<div class='div-commentary'><p>不用神工巧合成陽關三疊自堪任山前秀色高寒盡澗底流泉藻韻清繞指梅華香自落回風鶴操響初沈等閒不是平沙趣乾達婆王無路尋。</p>
</div>
<div class='div-orig'><p style="margin-left:2em">無底缽。</p>
</div>
<div class='div-commentary'><p>當場用處沒疏親庾嶺全提驗主賓擎去降龍非假手持來應供未粘脣殘羹餿飯空生擲野鶴閒雲斷際倫多子塔前空著柄滿中盛得劫前春。</p>
</div>
<div class='div-orig'><p style="margin-left:2em">無星秤。</p>
</div>
<div class='div-commentary'><p>要識錙銖就裏奇一條黑桼挂須彌定盤星看蝸牛眼秤柄身裁鐵樹枝衡石全提分理事銅鉤三寸絕施為而今且著閻浮界魔佛看來也蹙眉。</p>
</div>
<div class='div-orig'><p style="margin-left:2em">山中四威儀。</p>
</div>
<div class='div-commentary'><p>行行行不計程築著指喫一驚。</p>
<p>住住住拾野趣剛掉臂虛空露。</p>
<p>坐坐坐哂馬簸古到今成滯貨。</p>
<p>臥臥臥鼾齁箇問若何驀面唾。</p>
</div></div>
<div class='div-other'><a id='mulu43' />
<p class='h1'>拈古</p>
<div class='div-orig'><p>舉世尊一日陞座文殊白椎云諦觀法王法法王法如是世尊便下座。</p>
</div>
<div class='div-commentary'><p style="margin-left:2em">拈曰大小世尊被文殊一椎只得虛空粉碎即且止你道他百萬人天為甚懡㦬而退大眾還知麼復云劄。</p>
</div>
<div class='div-orig'><p>舉阿難尊者問迦葉世尊傳金襴之外別傳箇甚麼迦葉召阿難阿難應諾迦葉云倒卻門前剎竿著。</p>
</div>
<div class='div-commentary'><p style="margin-left:2em">拈曰阿難因行不免掉臂誰知被箇剎竿子絆著你道如今還有脫身處也無脫身猶可易出格道應難。</p>
</div>
<div class='div-orig'><p>舉世尊因文殊至諸佛集處值諸佛各還本處唯有一女子近佛坐入於三昧文殊白佛云何此女得近佛坐而我不得佛告文殊汝但覺此女令從三昧起自問之文殊繞女三匝鳴指一下乃托至梵天盡其神力而不能出世尊云假使百千文殊亦出此女定不得下方過四十二恆河沙國土有罔明菩薩能出此女定須臾罔明從地湧出作禮世尊敕罔明出罔明卻過女前鳴指一下女子於是從定而出。</p>
</div>
<div class='div-commentary'><p style="margin-left:2em">拈曰二大士恁麼為甚有出得有出不得畢竟淆訛在甚麼處風靜始知蟬在樹鐙殘方見月臨窗。</p>
</div>
<div class='div-orig'><p>舉僧問趙州萬法歸一一歸何處州云我在青州作領布衫重七斤。</p>
</div>
<div class='div-commentary'><p style="margin-left:2em">拈曰大小趙州被者僧問著只得和囊底掀出看來不是好手若是堅上座即不然待伊開口即便棒出一不失為宗師二免者僧泣岐。</p>
</div>
<div class='div-orig'><p>舉南泉云王老師賣身去也還有買者麼時有僧出某甲買泉云不作貴不作賤你作麼生買僧無語。</p>
</div>
<div class='div-commentary'><p style="margin-left:2em">拈曰不作貴不作賤且致只如者僧無語是好心不是好心你若分析得宋老師被你看破。</p>
</div>
<div class='div-orig'><p>舉睦州示眾云大事未明如喪考妣大事已明如喪考妣。</p>
</div>
<div class='div-commentary'><p style="margin-left:2em">拈日大事未明且置不問大事已明因甚麼還要如喪考妣前頭猶易可末後更愁人。</p>
</div>
<div class='div-orig'><p>舉鹽官會下有一主事僧忽見鬼使來追僧告云某甲身充主事未假修行乞容七日得否使云待為白王若許七日後來不然須臾便至言訖不見至七日後復來覓其僧了不可得。</p>
</div>
<div class='div-commentary'><p style="margin-left:2em">拈曰鬼使不但七日後來尋不見即七日前來亦尋不見雖然乞容的又是誰邪還知落處麼請看石上藤蘿月<span class='corr'>已</span>映洲前蘆荻華。</p>
</div>
<div class='div-orig'><p>舉僧問趙州至道無難唯嫌揀擇如何是不揀擇州云天上天下惟我獨尊僧云此猶是揀擇州云田庫奴甚麼處是揀擇。</p>
</div>
<div class='div-commentary'><p style="margin-left:2em">拈曰趙州只有步步登高且無從空放下當時見問何不劈脊便打且免者僧向揀擇處垛根。</p>
</div>
<div class='div-orig'><p>舉石臼參馬大師祖云甚處來臼云烏臼來祖云近日有何言句臼云幾人於此茫然祖云茫然且致悄然一句作麼生臼乃上前三步祖云我有七棒寄打烏臼你還甘否臼云和尚先喫某甲後甘。</p>
</div>
<div class='div-commentary'><p style="margin-left:2em">拈曰馬祖信腳而行石臼善為道路簡點將來猶涉機關在正好各與三十拄杖何也者裏不得放過。</p>
</div>
<div class='div-orig'><p>舉鹽官一日喚侍者將犀牛扇子來者云破也官云扇子既破還我犀牛兒來者無對。</p>
</div>
<div class='div-commentary'><p style="margin-left:2em">拈曰說甚麼鹽官著死急殊不知國清才子貴家富小兒嬌。</p>
</div>
<div class='div-orig'><p>舉昔有婆子供養一菴主經二十年常令二八女子送供給侍一日令女子抱定曰正恁麼時如何主曰枯木倚寒巖三冬無暖氣女子舉似婆婆曰我二十年祇供養箇俗漢遂遣出燒卻菴。</p>
</div>
<div class='div-commentary'><p style="margin-left:2em">拈曰不但二十年到不得者裏直饒再二十年亦枉然雖然明鋒容易躲暗箭最難防。</p>
</div>
<div class='div-orig'><p>舉曹山因僧問世間甚麼最貴山云死貓兒最貴曰為甚麼死貓兒卻貴山云無人著價。</p>
</div>
<div class='div-commentary'><p style="margin-left:2em">拈曰試玉雖經火求珠不離泥雖是曹山用處亦是曹山拙處雖然且道畢竟如何著價向前來共你說一上。</p>
</div>
<div class='div-orig'><p>舉琅琊因長水法師問楞嚴經云清淨本然云何忽生山河大地琊厲聲云清淨本然云何忽生山河大地。</p>
</div>
<div class='div-commentary'><p style="margin-left:2em">拈曰騎賊馬追賊不是回機轉位的克家子若是克家子猶未得在且作麼生是克家事華光浮古殿竹影埽空庭。</p>
</div></div>
<div class='div-other'><a id='mulu44' />
<p class='h1'>雜偈</p>
<div class='div-other'><a id='mulu45' />
<p class='h2'>贈友人</p><p style="text-indent:0em" class="lg-abnormal"><div class='lg-row'>一夜嵩山話舊時幾年梁益結禪期蒲團每坐三更月毛穎長敲卒歲詩列聖叢中開正眼不萌枝上豁雙眉無心應物平生事高志拏雲只在斯</div>
</p></div>
<div class='div-other'><a id='mulu46' />
<p class='h2'>敘舊</p><p style="text-indent:0em" class="lg-abnormal"><div class='lg-row'>買得青山萬事寬白雲陰裏共君歡參差竹樹含春色向背松杉映雪寒倦到庭前常步月鐙明室內可焚檀年來未暇精書研嬾寫閒情對碧巒</div>
</p></div>
<div class='div-other'><a id='mulu47' />
<p class='h2'>寄雲巖三草溥弟</p><p style="text-indent:0em" class="lg-abnormal"><div class='lg-row'>一從分手出嵩山君臥雲巖我獨閒竹杖穿雲煙岫外麻衣放浪石谿間南方悵望晴天異北郭低吟倦鳥還同握昆明莫邪劍有時六詔蕩癡頑</div>
</p></div>
<div class='div-other'><a id='mulu48' />
<p class='h2'>復嵩松昇弟用原韻</p><p style="text-indent:0em" class="lg-abnormal"><div class='lg-row'>曹源一滴潤梁州杖撥荒雲得自由霞散長空天作鏡水沈細浪月為鉤拈華席上生機活卷席筵中姓字優自是玄風吹四野冰輪無類照嵩丘</div>
</p></div>
<div class='div-other'><a id='mulu49' />
<p class='h2'>聞龍苂上兄自江淛請藏畫列祖像百二十軸還嵩山喜而誌之</p><p style="text-indent:0em" class="lg-abnormal"><div class='lg-row'>楚雨吳風過四秋手持勝事到嵩丘詩瓢萬里關山遠鐵杖百城煙水脩玉軸才開暉寶相雲緗半展得徽猷松門法乳從今始自是功高第一籌</div>
</p></div>
<div class='div-other'><a id='mulu50' />
<p class='h2'>次若震楊秀才原韻</p><p style="text-indent:0em" class="lg-abnormal"><div class='lg-row'>秀拔群儒世上英文章自是出天真詞華已吐珠璣潤筆氣光騰錦繡春江上烹豬逢內翰山中奪笏遇宗臣傳鐙細看前朝事此事何人得意新</div>
</p></div>
<div class='div-other'><a id='mulu51' />
<p class='h2'>偶成</p><p style="text-indent:0em" class="lg-abnormal"><div class='lg-row'>瓢囊高挂碧峰頭放浪林泉訪舊遊不遇知音談歲月少逢漁父泛輕舟半夜茶煙浮屋外中時鶴影落谿頭道者家風宜若是佛冤祖債一時休</div>
</p></div>
<div class='div-other'><a id='mulu52' />
<p class='h2'>遣興</p><p style="text-indent:0em" class="lg-abnormal"><div class='lg-row'>芒鞋獨自到山顛正是冬來雪盡天白鶴引雛青澗上玄猿領子碧崖邊林華競發才人料地籟時鳴野老絃此日登臨清晝永嬾披垢服入西廛</div>
</p></div>
<div class='div-other'><a id='mulu53' />
<p class='h2'>遊碁盤山</p><p style="text-indent:0em" class="lg-abnormal"><div class='lg-row'>谿映青莎響杜鵑樵漁也自摘芳妍重遊不為江山古散步長妨歲自捐奕局未終柯已爛滄冥又淺鶴方還由來此地煙霞勝贏得今朝一覺眠</div>
</p></div>
<div class='div-other'><a id='mulu54' />
<p class='h2'>贈格目上座</p><p style="text-indent:0em" class="lg-abnormal"><div class='lg-row'>衲子家風無別陳縱橫理事契全真三餐粥飯年來慣一架蒲團劫外春任運翻騰閒歲月隨緣瀟灑舊時人機關此日消磨盡信手拈來待遠賓</div>
</p></div>
<div class='div-other'><a id='mulu55' />
<p class='h2'>贈監院不用上座</p><p style="text-indent:0em" class="lg-abnormal"><div class='lg-row'>破甕酸虀每日開平常一味待方來維持不媿楊岐老能事還堪自寶才功在叢林名<span class='corr'>已</span>重惠孚保社智猶恢道人本色應如是共轉機輪在此回</div>
</p></div>
<div class='div-other'><a id='mulu56' />
<p class='h2'>輓慈雲空一上座</p><p style="text-indent:0em" class="lg-abnormal"><div class='lg-row'>脫盡鶻衣八斗塵分明此日識前因化緣已畢身須退法語常留道益真月到天心光朗朗雲消勝地潤津津老禪措手歸何處紅蓼依然對白蘋</div>
</p></div>
<div class='div-other'><a id='mulu57' />
<p class='h2'>避暑</p><p style="text-indent:0em" class="lg-abnormal"><div class='lg-row'>山中無客至赤日隔高臺徑曲苔痕溼林風香氣來烹茶青草谷倚杖白雲隈飯罷乘幽興尋芳日幾回</div>
</p></div>
<div class='div-other'><a id='mulu58' />
<p class='h2'>和近山鼎弟贈有孚張使君原韻</p><p style="text-indent:0em" class="lg-abnormal"><div class='lg-row'>邂逅留佳句清音動所思真乘言外得風度意中窺探墨含珠潤尋幽采藥奇消搖塵世外勝事幾人知</div>
</p></div>
<div class='div-other'><a id='mulu59' />
<p class='h2'>秋夜同鼎弟翫月</p><p style="text-indent:0em" class="lg-abnormal"><div class='lg-row'>素練凝虛碧盈盈冷太清無雲生絳漢有水潤朱楹共坐三生石同看一澗明古人拂袖去別是故園情</div>
</p></div>
<div class='div-other'><a id='mulu60' />
<p class='h2'>壽路南別駕裕生吳公</p><p style="text-indent:0em" class="lg-abnormal"><div class='lg-row'>如何同記莂來現宰官身蝗去封疆靜民歌路甸新西南常戴德草木亦沾仁紫氣浮公署稱觴喜眾賓</div>
</p></div>
<div class='div-other'><a id='mulu61' />
<p class='h2'>荅馬秀才</p><p style="text-indent:0em" class="lg-abnormal"><div class='lg-row'>山舍逢高士相攜過小菴逃禪華共賞樂道苦同甘峰影倒僧座谿聲上佛龕明朝何處去倚杖看晴嵐</div>
</p></div>
<div class='div-other'><a id='mulu62' />
<p class='h2'>贈天來吳秀才北上</p><p style="text-indent:0em" class="lg-abnormal"><div class='lg-row'>信手攀丹桂已逢第一枝玉堂通鳳闕金馬躍龍墀身處青雲遠心存白髮垂上方如有賜付雁不須遲</div>
</p></div>
<div class='div-other'><a id='mulu63' />
<p class='h2'>荅若愚韓貢元</p><p style="text-indent:0em" class="lg-abnormal"><div class='lg-row'>聚首芳塵外清談莫猒多讀書開聖智種竹翦煩柯既與道原近應知欲可呵逢緣如得玅日用不蹉跎</div>
</p></div>
<div class='div-other'><a id='mulu64' />
<p class='h2'>壽通皎陳居士</p><p style="text-indent:0em" class="lg-abnormal"><div class='lg-row'>雖然今日誕須記未生時岳降中峰翠歌催四座卮南辰功注算高士韻稱奇若問無為意賢哉道自怡</div>
</p></div>
<div class='div-other'><a id='mulu65' />
<p class='h2'>復汪秀才用原韻</p><p style="text-indent:0em" class="lg-abnormal"><div class='lg-row'>真性豈無定本光不汙塵九還尋玅訣三疊樂天真不覺從前誤難知此後辛黃龍亦有術只在本來人</div>
</p></div>
<div class='div-other'><a id='mulu66' />
<p class='h2'>擬寒山詩五首</p><p style="text-indent:0em" class="lg-abnormal"><div class='lg-row'>日用事何如施為先克己克己坦然平可以識行止不到忘機處孤蹤何所以山青雲自閒水綠多清泚大事向誰說道人當自裁此身既如幻安能常在哉祇有者些子不被八風摧劫初只至今曾不染塵埃道人行處是天地不能留明月在寒山清風亦可儔巖臺容我嬾朝野任我遊從前諸三昧收歸拄杖頭歎彼世間人忙忙無日休心猿急似箭意馬豈停留不顧宅中寶癡狂向外求臨危將不去空手赴荒丘深悲學道流幾箇識廉恥專要使偷心相將論彼此緇田無簣功業海有餘矣臨末梢頭時將何敵生死</div>
</p></div>
<div class='div-other'><a id='mulu67' />
<p class='h2'>贈羨瞿輝弟住武定府福田寺</p><p style="text-indent:0em" class="lg-abnormal"><div class='lg-row'>來日霜蹄去武陽龍泉一劍動星光太平罔兩屏蹤跡遙聽雄風蕩八荒</div>
</p></div>
<div class='div-other'><a id='mulu68' />
<p class='h2'>送不同溥弟還蜀</p><p style="text-indent:0em" class="lg-abnormal"><div class='lg-row'>檞笠飄然萬里程此行蹋碎錦江春峨眉山上一方月莫道不從昆海濱</div>
</p></div>
<div class='div-other'><a id='mulu69' />
<p class='h2'>次韻題罌粟</p><p style="text-indent:0em" class="lg-abnormal"><div class='lg-row'>一片雲霞映日開天然秀氣避風埃評題自是仙原種故向青山結玉胎</div>
</p></div>
<div class='div-other'><a id='mulu70' />
<p class='h2'>送化一知客</p><p style="text-indent:0em" class="lg-abnormal"><div class='lg-row'>衲子家風無別陳十分機括看當人塵中主化外賓識得來時絕偽真</div>
</p></div>
<div class='div-other'><a id='mulu71' />
<p class='h2'>苦雨</p><p style="text-indent:0em" class="lg-abnormal"><div class='lg-row'>村村何事雨凄清十日秋風斷客行借問明朝晴也未杖藜且踏亂峰青</div>
</p></div>
<div class='div-other'><a id='mulu72' />
<p class='h2'>蟬鳴樹底</p><p style="text-indent:0em" class="lg-abnormal"><div class='lg-row'>清音不斷柳枝頭滿院高風催早秋自是客人翻不樂一聲雨淚向東流</div>
</p></div>
<div class='div-other'><a id='mulu73' />
<p class='h2'>茶次口占奉和嵩山老人原韻</p><p style="text-indent:0em" class="lg-abnormal"><div class='lg-row'>嵩山春色幽仍遠詩畫一篇向此展座中盡是江南人撫臆銜桮開笑臉</div>
</p></div>
<div class='div-other'><a id='mulu74' />
<p class='h2'>賦得疏竹吟風</p><p style="text-indent:0em" class="lg-abnormal"><div class='lg-row'>青青澗上映南軒十畝傲霜小竹園借問王猷何處去月明靜夜冷啼猿</div>
</p></div>
<div class='div-other'><a id='mulu75' />
<p class='h2'>賦得把盞問月</p><p style="text-indent:0em" class="lg-abnormal"><div class='lg-row'>滿座秋風引客思湘簾影動菊華枝不知仙子來何處靜對茶爐寫舊詩</div>
</p></div>
<div class='div-other'><a id='mulu76' />
<p class='h2'>喬松棲鶴</p><p style="text-indent:0em" class="lg-abnormal"><div class='lg-row'>虯姿十丈倚巖邊傲盡煙霞不計年每對南樓烹茗後遙瞻薄莫鶴翩躚</div>
</p></div>
<div class='div-other'><a id='mulu77' />
<p class='h2'>聽上方梵唄得寫字</p><p style="text-indent:0em" class="lg-abnormal"><div class='lg-row'>半卷殘經才放下一聲歸鶴動林野池邊倚杖望雲谿無限閒情惟自寫</div>
</p></div>
<div class='div-other'><a id='mulu78' />
<p class='h2'>池成月自來</p><p style="text-indent:0em" class="lg-abnormal"><div class='lg-row'>鑿來不是勝昆明但要清光月夜生未到上方烹雪賞如何識得野人情</div>
</p></div>
<div class='div-other'><a id='mulu79' />
<p class='h2'>雁行</p><p style="text-indent:0em" class="lg-abnormal"><div class='lg-row'>一聲清韻落秋霜帶得風雲過遠岡不是回峰休錯認明河無暈任翱翔</div>
</p></div>
<div class='div-other'><a id='mulu80' />
<p class='h2'>梅</p><p style="text-indent:0em" class="lg-abnormal"><div class='lg-row'>江城昨夜笛聲催一片清香傍柳開多謝故人憐瘦骨年年五月寄書來</div>
</p></div>
<div class='div-other'><a id='mulu81' />
<p class='h2'>壁上梅</p><p style="text-indent:0em" class="lg-abnormal"><div class='lg-row'>滿壁何人塗素胎冰姿猶自在巖臺莫教渫盡枝頭意還向江城笛裏來</div>
</p></div>
<div class='div-other'><a id='mulu82' />
<p class='h2'>邀友看菊</p><p style="text-indent:0em" class="lg-abnormal"><div class='lg-row'>相逢不必話漁樵且向東籬看小嬌秋片烹來清晝永許多情緒坐中消</div>
</p></div>
<div class='div-other'><a id='mulu83' />
<p class='h2'>步月</p><p style="text-indent:0em" class="lg-abnormal"><div class='lg-row'>清暉如水映霜空萬里河山皓魄中此夜不堪頻悵望邊城最是猒秋風</div>
</p></div>
<div class='div-other'><a id='mulu84' />
<p class='h2'>夜泊昆池</p><p style="text-indent:0em" class="lg-abnormal"><div class='lg-row'>春波百里映遙天此夜輕風送小船過盡蘆華纖月冷回頭兩岸淨蒼煙</div>
</p></div>
<div class='div-other'><a id='mulu85' />
<p class='h2'>和張使君有孚西來隻履之作</p><p style="text-indent:0em" class="lg-abnormal"><div class='lg-row'>何曾隻履又西還請看洛中少室山自是老胡將不去至今千載鎖松關</div>
</p></div>
<div class='div-other'><a id='mulu86' />
<p class='h2'>奉和本師韻題滇南八景</p>
<div class='div-other'><a id='mulu87' />
<p class='h3'>昆池夜月</p><p style="text-indent:0em" class="lg-abnormal"><div class='lg-row'>秋光一片映漁磯桂子香飄午夜肥疊翠雙峰時倒影欲牚小艇載將歸</div>
</p></div>
<div class='div-other'><a id='mulu88' />
<p class='h3'>商山樵唱</p><p style="text-indent:0em" class="lg-abnormal"><div class='lg-row'>數聲亭午隔崖阿雲樹參差接女蘿幾欲相尋王子跡煙深無處覓殘柯</div>
</p></div>
<div class='div-other'><a id='mulu89' />
<p class='h3'>金馬朝輝</p><p style="text-indent:0em" class="lg-abnormal"><div class='lg-row'>遙遙東郭望朝暉金馬坊前春最宜可笑王褒千古後遊人猶說數行碑</div>
</p></div>
<div class='div-other'><a id='mulu90' />
<p class='h3'>碧雞秋色</p><p style="text-indent:0em" class="lg-abnormal"><div class='lg-row'>層巒高聳翠雲西著地凌空孰與齊唱徹一聲驚宇宙猶來音韻別天倪</div>
</p></div>
<div class='div-other'><a id='mulu91' />
<p class='h3'>雲津夜市</p><p style="text-indent:0em" class="lg-abnormal"><div class='lg-row'>津連市口樹連橋水漾波光艇漾潮來往輪蹄駢集地於中蕭灑屬漁樵</div>
</p></div>
<div class='div-other'><a id='mulu92' />
<p class='h3'>螺峰疊翠</p><p style="text-indent:0em" class="lg-abnormal"><div class='lg-row'>怪石層層看最奇盤空累地合如期天然突兀誰今古卻似尋常小塔兒</div>
</p></div>
<div class='div-other'><a id='mulu93' />
<p class='h3'>官渡漁鐙</p><p style="text-indent:0em" class="lg-abnormal"><div class='lg-row'>郭南簇簇謝家村煙鎖垂楊練鎖墩蚱蜢橫波歌款乃釣來金鯉出青蘋</div>
</p></div>
<div class='div-other'><a id='mulu94' />
<p class='h3'>龍池躍金</p><p style="text-indent:0em" class="lg-abnormal"><div class='lg-row'>隱隱金波碎碧灘潛鱗骨蛻幾千番為霖豈是無功用會看風雷破浪還</div>
</p></div></div>
<div class='div-other'><a id='mulu95' />
<p class='h2'>示惺監收</p><p style="text-indent:0em" class="lg-abnormal"><div class='lg-row'>萬語千言教惺一惺來一句絕商量目前卻把空生旨嘯月吟風任舉揚</div>
</p></div>
<div class='div-other'><a id='mulu96' />
<p class='h2'>示克己香鐙</p><p style="text-indent:0em" class="lg-abnormal"><div class='lg-row'>汝道工夫總不真拈香撥火也相親有時觸著娘生手一簇青煙笑殺人</div>
</p></div>
<div class='div-other'><a id='mulu97' />
<p class='h2'>示見一副寺</p><p style="text-indent:0em" class="lg-abnormal"><div class='lg-row'>見猶不及見還難一片月華落九天見一闍黎如鈍置依然光彩鎖風煙</div>
</p></div>
<div class='div-other'><a id='mulu98' />
<p class='h2'>示天一</p><p style="text-indent:0em" class="lg-abnormal"><div class='lg-row'>春色融和草木青了無一法可關情波澂月淨分明事無那時人時自盲</div>
</p></div>
<div class='div-other'><a id='mulu99' />
<p class='h2'>示樹本</p><p style="text-indent:0em" class="lg-abnormal"><div class='lg-row'>學道先須務樹本一生取足復何求蹋翻天地無家國始是男兒得自由</div>
</p></div>
<div class='div-other'><a id='mulu100' />
<p class='h2'>示玅德小師</p><p style="text-indent:0em" class="lg-abnormal"><div class='lg-row'>青春志道正當時此事分明在不欺打徹上頭關捩子頂門一竅是靈機</div>
</p></div>
<div class='div-other'><a id='mulu101' />
<p class='h2'>示持一</p><p style="text-indent:0em" class="lg-abnormal"><div class='lg-row'>學道直須力荷持莫將語默涉端倪直須學到無學處得到無學任所為</div>
</p></div>
<div class='div-other'><a id='mulu102' />
<p class='h2'>示金振</p><p style="text-indent:0em" class="lg-abnormal"><div class='lg-row'>籬菊粼粼正散金清香透鼻莫沈吟此時徹得心頭事傲雪凌霜任古今</div>
</p></div>
<div class='div-other'><a id='mulu103' />
<p class='h2'>示省夢知殿</p><p style="text-indent:0em" class="lg-abnormal"><div class='lg-row'>省得夢來眼豁開眼開方不被塵埃如今庭外藤蘿月夜夜青光映碧苔</div>
</p></div>
<div class='div-other'><a id='mulu104' />
<p class='h2'>示智覺</p><p style="text-indent:0em" class="lg-abnormal"><div class='lg-row'>柳陌華阡選佛宮禪心道韻自和融闍黎若解其中趣智覺分明在己躬</div>
</p></div>
<div class='div-other'><a id='mulu105' />
<p class='h2'>示懷無知客</p><p style="text-indent:0em" class="lg-abnormal"><div class='lg-row'>樂道忘懷一物無閒雲野鶴任江湖客來有問如何待請聽菴前叫鷓鴣</div>
</p></div>
<div class='div-other'><a id='mulu106' />
<p class='h2'>示容波</p><p style="text-indent:0em" class="lg-abnormal"><div class='lg-row'>教汝先須鏟妄心妄心鏟盡道方親胸中若有些兒事依舊狂波卷白蘋</div>
</p></div>
<div class='div-other'><a id='mulu107' />
<p class='h2'>示等齊</p><p style="text-indent:0em" class="lg-abnormal"><div class='lg-row'>為道須知勿自欺朝昏一念緊提撕忽然扭折孃生鼻始笑當年百丈師</div>
</p></div>
<div class='div-other'><a id='mulu108' />
<p class='h2'>送夢周</p><p style="text-indent:0em" class="lg-abnormal"><div class='lg-row'>夜郎東去是吳山莫直移舟到楚關要契兩回得力處休辭萬里路途艱</div>
</p></div>
<div class='div-other'><a id='mulu109' />
<p class='h2'>示宗樹</p><p style="text-indent:0em" class="lg-abnormal"><div class='lg-row'>大道分明絕覆藏中心樹子露堂堂有時疏影橫天外放出枝頭自在香</div>
</p></div>
<div class='div-other'><a id='mulu110' />
<p class='h2'>示非一</p><p style="text-indent:0em" class="lg-abnormal"><div class='lg-row'>非公不看脩茶經信手擎來可醉人若是方來親識得回頭始信劫前春</div>
</p></div>
<div class='div-other'><a id='mulu111' />
<p class='h2'>示應無</p><p style="text-indent:0em" class="lg-abnormal"><div class='lg-row'>應無所住意何如試問老禪識也無若是憤然親看破晴光當午日輪孤</div>
</p></div>
<div class='div-other'><a id='mulu112' />
<p class='h2'>示會深</p><p style="text-indent:0em" class="lg-abnormal"><div class='lg-row'>深深深處是根原但要無明一踢翻回首孤輪天際淨更無別語論風旛</div>
</p></div>
<div class='div-other'><a id='mulu113' />
<p class='h2'>示方璞</p><p style="text-indent:0em" class="lg-abnormal"><div class='lg-row'>慕道高流如琢璞工夫不急終頑石閒忙若也勤磋磨價重當年荊嶺璧</div>
</p></div>
<div class='div-other'><a id='mulu114' />
<p class='h2'>示若拙</p><p style="text-indent:0em" class="lg-abnormal"><div class='lg-row'>大智似愚巧若拙莊生昔日曾饒舌爾曹日用在己躬箇事從來元不別</div>
</p></div>
<div class='div-other'><a id='mulu115' />
<p class='h2'>示飯頭</p><p style="text-indent:0em" class="lg-abnormal"><div class='lg-row'>脫粟飯賴汝炊熟飽食兩堂雲水僧磕著覆盆與箸子笊籬木杓也翻騰</div>
</p></div>
<div class='div-other'><a id='mulu116' />
<p class='h2'>勉聖侍者</p><p style="text-indent:0em" class="lg-abnormal"><div class='lg-row'>無人我方超聖此語分明是捷徑我問道流知不知若知此意方相稱</div>
</p></div>
<div class='div-other'><a id='mulu117' />
<p class='h2'>示海山園頭</p><p style="text-indent:0em" class="lg-abnormal"><div class='lg-row'>要識金藏在海山朝朝從事钁頭邊等閒钁出如何道東瓜儱侗瓠子灣</div>
</p></div>
<div class='div-other'><a id='mulu118' />
<p class='h2'>聞鐘有感</p><p style="text-indent:0em" class="lg-abnormal"><div class='lg-row'>忽爾堂前打飯鐘飄然築著住山翁百千三昧非他意盡在鯨鯢一擊中</div>
</p></div>
<div class='div-other'><a id='mulu119' />
<p class='h2'>自勉</p><p style="text-indent:0em" class="lg-abnormal"><div class='lg-row'>瞬息光陰駒過隙因緣時節莫強求看他世事如朝露只可閒忙得自由</div>
</p></div>
<div class='div-other'><a id='mulu120' />
<p class='h2'>遣興</p><p style="text-indent:0em" class="lg-abnormal"><div class='lg-row'>一條竹杖一瓜瓢直入千峰不待招但使此身無繫絆清風明月任消搖</div>
</p></div>
<div class='div-other'><a id='mulu121' />
<p class='h2'>偶占示諸禪人</p><p style="text-indent:0em" class="lg-abnormal"><div class='lg-row'>道者生涯在蕨肥輕裘與世早相違竹床石枕通宵臥那管人間是與非</div>
</p><p style="text-indent:0em" class="lg-abnormal"><div class='lg-row'>道者心空可住山了無一事可相關從來一種平懷意坐對青松看鶴還</div>
</p><p style="text-indent:0em" class="lg-abnormal"><div class='lg-row'>山齋晏坐罷琴書四面軒窗樂有餘不是山僧偏愛嬾都緣無事可煩渠</div>
</p><p style="text-indent:0em" class="lg-abnormal"><div class='lg-row'>白雲深處好安居笑月吟風頗自如昨夜東君開竹戶滿天瑞氣起清虛</div>
</p></div>
<div class='div-other'><a id='mulu122' />
<p class='h2'>示破妄</p><p style="text-indent:0em" class="lg-abnormal"><div class='lg-row'>要越吾家上上宗弄活死蛇是毒龍他時奪得無文印祖佛應須失卻蹤</div>
</p></div>
<div class='div-other'><a id='mulu123' />
<p class='h2'>示豁山</p><p style="text-indent:0em" class="lg-abnormal"><div class='lg-row'>此事如登太華山峰頭不到也如閒若能拌死行將去始信秦雄百二關</div>
</p></div>
<div class='div-other'><a id='mulu124' />
<p class='h2'>示眾</p><p style="text-indent:0em" class="lg-abnormal"><div class='lg-row'>箇裏工夫莫教遲此生辦就是便宜若還日夜恆精進便是超凡入聖時</div>
</p></div>
<div class='div-other'><a id='mulu125' />
<p class='h2'>山居</p><p style="text-indent:0em" class="lg-abnormal"><div class='lg-row'>深山別是一家風前種山茶後種松飯罷攜鉏來嶺上晴霞散去露諸峰</div>
</p><p style="text-indent:0em" class="lg-abnormal"><div class='lg-row'>茆屋三間架碧峰秋高水月心降龍禪餘趺坐巖松下閒看青猿每過從</div>
</p></div>
<div class='div-other'><a id='mulu126' />
<p class='h2'>示純空</p><p style="text-indent:0em" class="lg-abnormal"><div class='lg-row'>萬緣蕩盡自空者事何人知委識得臨濟痛棒方知也無多子</div>
</p></div>
<div class='div-other'><a id='mulu127' />
<p class='h2'>壽用監寺</p><p style="text-indent:0em" class="lg-abnormal"><div class='lg-row'>問余紫氣何多黃鶴也來淨筵一粒蟠桃<span class='corr'>已</span>熟贈與監寺老禪</div>
</p></div>
<div class='div-other'><a id='mulu128' />
<p class='h2'>示擇木</p><p style="text-indent:0em" class="lg-abnormal"><div class='lg-row'>楚水滇山不別腳跟下事何為草鞋蹋著鄉關一任擇木栖遲</div>
</p></div>
<div class='div-other'><a id='mulu129' />
<p class='h2'>示舒光</p><p style="text-indent:0em" class="lg-abnormal"><div class='lg-row'>鼻孔遼天也未腳根點地須知光舒是何三昧觸目無非玅機</div>
</p></div>
<div class='div-other'><a id='mulu130' />
<p class='h2'>示圓成號豁然</p><p style="text-indent:0em" class="lg-abnormal"><div class='lg-row'>若問生涯無別尋常喫飯穿衣豁然摸著鼻孔始信百丈玄機</div>
</p></div>
<div class='div-other'><a id='mulu131' />
<p class='h2'>示聖壁號皎然</p><p style="text-indent:0em" class="lg-abnormal"><div class='lg-row'>凡情聖解不二煩惱菩提何殊本是無瑕聖壁皎然廓落太虛</div>
</p></div>
<div class='div-other'><a id='mulu132' />
<p class='h2'>示隆印號怡然</p><p style="text-indent:0em" class="lg-abnormal"><div class='lg-row'>印泥印水印空八面四方玲瓏要識生機一路怡然體露金風</div>
</p></div>
<div class='div-other'><a id='mulu133' />
<p class='h2'>示隆明號洞然</p><p style="text-indent:0em" class="lg-abnormal"><div class='lg-row'>雲間木馬嘶風海底泥牛吼月若問的的大意薦取洞然明白</div>
</p></div>
<div class='div-other'><a id='mulu134' />
<p class='h2'>示寂玄號融然</p><p style="text-indent:0em" class="lg-abnormal"><div class='lg-row'>一句單提成現無玄無玅無為至簡至易至略亙古亙今無虧</div>
</p></div>
<div class='div-other'><a id='mulu135' />
<p class='h2'>示尼寂念號端然</p><p style="text-indent:0em" class="lg-abnormal"><div class='lg-row'>末山言不露頂翠竹黃華滿坡要識祖師的意端然看取青蘿</div>
</p></div>
<div class='div-other'><a id='mulu136' />
<p class='h2'>示茶頭</p><p style="text-indent:0em" class="lg-abnormal"><div class='lg-row'>海眼松濤滾沸雀舌烹來時新往來多少禪客須要殷勤自陳</div>
</p></div>
<div class='div-other'><a id='mulu137' />
<p class='h2'>示灼英</p><p style="text-indent:0em" class="lg-abnormal"><div class='lg-row'>若問西來大意何玄何玅何論生涯如是會得千聖都來一門</div>
</p></div>
<div class='div-other'><a id='mulu138' />
<p class='h2'>示灼華</p><p style="text-indent:0em" class="lg-abnormal"><div class='lg-row'>燕語鶯啼紫陌灼華燦爛珠英分明好箇消息何必羨他靈雲</div>
</p></div>
<div class='div-other'><a id='mulu139' />
<p class='h2'>示灼響</p><p style="text-indent:0em" class="lg-abnormal"><div class='lg-row'>喝下如不會得依舊敲空追響可憐三日耳聾喚作尋常伎倆</div>
</p></div>
<div class='div-other'><a id='mulu140' />
<p class='h2'>示灼聞</p><p style="text-indent:0em" class="lg-abnormal"><div class='lg-row'>塵說剎說熾說自聞返聞不聞要知此事端的八兩原來半斤</div>
</p></div>
<div class='div-other'><a id='mulu141' />
<p class='h2'>示灼美</p><p style="text-indent:0em" class="lg-abnormal"><div class='lg-row'>頑石深藏美玉琢磨須假良工些兒若有瑕纇白璧依然不中</div>
</p></div>
<div class='div-other'><a id='mulu142' />
<p class='h2'>示靈水</p><p style="text-indent:0em" class="lg-abnormal"><div class='lg-row'>湛湛一靈水清波何處無不假大禹力汪洋下五湖</div>
</p></div>
<div class='div-other'><a id='mulu143' />
<p class='h2'>示克禮</p><p style="text-indent:0em" class="lg-abnormal"><div class='lg-row'>克己與復禮事因丁寧起仲尼方伸問曾子荅云唯</div>
</p></div>
<div class='div-other'><a id='mulu144' />
<p class='h2'>壽沅江府萬壽寺鼎弟</p><p style="text-indent:0em" class="lg-abnormal"><div class='lg-row'>麈尾揮萬壽剎竿樹沅城權衡佛魔畏棒喝聖凡驚用大乾坤闊機深宇宙宏利生垂普濟導物化群蒙</div>
</p></div></div>
<div class='div-other'><a id='mulu145' />
<p class='h1'>小佛事</p><p>挂板師拈椎云祖佛標榜衲僧命脈若能直下委悉又何必截鐵斬釘的以為好手雖爾正令當行一句又作麼生遂擊云一聲辟歷山岳震江湖龍象盡消魂。</p>
<p>遍雲起龕師至龕前以指敲龕云若向者裏識得來處則知無所來亦無所去其或未然更聽下箇註腳遍雲遍雲出沒縱橫滅亦不滅生亦不生靈光獨耀迥脫塵根全無罣礙自性天真正恁麼時歸根一句又作麼生不重蓮華國端坐得無心。</p>
<p>下火云此是平常真三昧盈前畗後無回避煉就金剛不壞身超然直入不思議攛下火苣云急著眼覷咄。</p>
<p>超印下火去即印住住即印破不去不住全馮者箇舉起火苣云會麼助汝棚頭一丙丁玲瓏印子消千顆。</p>
<p>朗梅下火朗梅田頭脫塵即得七衣寬廠縱無絕後再甦也見性天開朗既爾擦手歸去莫使根苗又長雖然如是更有末後一句不免當頭為汝註破以火苣舉起云火裏蝦蟆吞卻月神光直透青霄上遂攛下火苣。</p>
<p>念恆山主下火咨爾念恆消消停停其來也任運其去也騰騰所以道體竭形消而不滅金流朴散而常存正恁麼時還知落處麼坐斷青山無去路烈焰光中攃手行。</p>
</div>
<div class='div-w'><p style="margin-left:10em"><span class='note-inline'>(板存嘉興楞嚴寺經坊)</span></p>
</div>
</div><!-- end of div[@id='body'] -->
</body></html>