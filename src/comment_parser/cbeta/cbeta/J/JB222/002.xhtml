<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>夔州臥龍字水禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>夔州臥龍字水禪師語錄卷二</p><p class="byline">住澧州洛浦門人寂亮錄</p>
<div class='div-other'><a id='mulu14' />
<p class='h1'>小參</p><p>熊之可之奇之京請為胡縣君對靈小參師拈疏云第一第二總不足論此是象山縣君生平底付與沒量居士拈出宣畢師云縣君早修淨業持誦佛母準提晚自知非深究正法眼臧乃於今年遣人求指訣因教看箇不是心不是佛是箇甚麼由是力參者三七日忽然心識不行言思路絕將座鐵山撞倒笑曰范縣君道元來恁麼近今果然縣君病革召仲君平原謂曰女為吾報師恩德言訖自在而脫大眾縣君如是得不為長君孔原等慶幸乎雖然正恁麼時如何是縣君暢快一句脫體頓超名相外一彈指頃去來今。</p>
<p style="margin-left:1em">附請疏伏以興化於親過奢無勞集眾天如於母太煞不覺重言子母俱到情忘慈孝遂立人極之可等痛念亡母誥封安人象山縣君胡氏內政克修曾見褒於天語靜業夙具常夢遊於梵宮蚤稽首佛母準提晚并心正法眼臧已解人竟俱奪但欠灑脫自閒愧求事之未能奈無法之可說伏遇臥龍大和尚人天眼自幽明津梁轉經有類多羅修儀一如七佛幸蒙飛錫妄冀垂楊秦國有落艸之談已非因子及母瞿曇申無常之偈亦曰事亡如存知從空放下不難看對靈呼之或出於斯識得薦母意是則名為報佛恩。</p>
<p>明道黃道婆請為星拱黃映宿居士對靈小參師拈拄杖指云見麼星拱黃君其未死也常聽我打葛藤其既死也亦聽我打葛藤何也盍崇禎庚午閒入我大覺法中究心楞嚴少有入路十年於茲遂成莫逆自吾觀之實非一生兩生結就者也又常重建棲靈梵剎欲期仝住忽一旦攃手而去豈复嫌於久住令人賤頻來親也疏也邪雖然佛祖不傳之事猶未指破在复拈杖指云星拱黃君即爾儒者身身無其身即爾菩薩形形無其形虛空仝體世界浮雲生死晝夜形骸旅亭其來也電光爍爍其去也石火騰騰即見仝人作來去原原委委亙常存時道婆歛手云哀哀師云作甚麼婆云為他黃君摘楊華師便下座。</p>
<p>熊止白居士請為余道婆小參乃云止白得為吾徒爾亦得為吾徒止白吸盡香水海爾方跳上須彌盧顧左右云者話且置如何是道婆得力句自從埽去雲空翳一月千江總自如。</p>
<p>張道婆請為通碧徐道臣對靈小參云者漢方脫卻鶻臭布縿炙脂帽子便解向官潭渡裏泛石龍船逍逍遙遙歌滄浪弄明月與性空仝游去也山僧也有首歌曲為伊助喜遂云知音人知音人流水高山共此心石印寺前重論舊鳳凰山下語猶深折蘆葉蕩秋會斷送孤帆白晝雲喝一喝云低聲低聲。</p>
<p>小參問如何是西來大意師云江村漁火發照見夜行舟乃云但盡凡心別無聖解山僧看來卻又不然未知有底礦中有金既知有底金中有礦所以道大事未明如喪考妣大事已明如喪考妣莫道不知有底如此即知有底愈要精進除去無始劫來妄業流識始有契證時節雖然當又知我宗無語句亦無一法與人須是自家屋裏拈出始得盍天盍地不然大有事在。</p>
<p>小參放下著莫妄想如今坐立儼然作麼生放下莫是內六根外六塵中六識一齊放下麼僧問趙州一物不將來時如何州云放下著僧於此寤去大眾者便是放下底樣子雖然不可便作容易只須去盡無始壅塞及見前流識使胸中七穴八穿蕩蕩地灑灑地無事無為真正道人然後乃已不爾都無利益所以道割髮須及膚翦叉宜侵體。</p>
<p>除日小參學道人非一做便休須是切之又切乃能窮高極深古人在叢林久經磨洒然後雖住得箇院子人猶譏為離師太早盍在師邊住一日有一日警策故從上以今日為警策謂一年十二月於今是盡月一月三十日於今是盡日所以鞭策道流回光自照若不如此光會可惜兄弟也有遠來者也有近來者仝山僧打者鼓笛須要一番磨洒一番光明始不負初心不爾於事何益。</p>
<p>小參山僧尋常有一機不與諸佛共不與祖師共不與天下老和尚共且道與誰共有定奪得者不妨出來相見如無山僧自道去也今夜且燒舊臘火來朝相賀新年人。</p>
<p>小參今之參禪學道工夫不得力此事不得明無他盍為去不下身心自生愛染放不下家緣自起繫念繫念起則好食戀衣愛染生則貪生畏死所以不能自在而生死際頭亦不得力此之過也兄弟家既辦翀霄志來者裏仝甘澹泊共守清貧須是把生死念頭密密舉起切切窮去窮到心識不行言恩路絕不待倒斷而自倒斷矣。</p>
<p>小參若論本分接人何須擔枷帶丑無奈今時弊病頗多師家亦只得隨例起倒道箇此事不從佛祖經書邊得不從他人口嘴邊得不從靜悄地裏得不從鬧轟地裏得但除去見聞覺知屏卻咽喉脣吻見得分曉自然不動干戈太平坐致不然還須把不明不會底做箇生法身父母長道德聖胎或行或坐必要覷透根源如縣嵒上撲地一驚始可謂罷參絕學真正道人。</p>
<p>小參囊留螢火鑿壁引光世出世雖不仝向上心一也棲靈門下既有鐙又有燭參玄上士須著猛力或大事未明祖意未透著實參究究到無可究處自然蕩豁可謂冷灰裏有粒豆爆枯木上有支華發豈不是衲僧家生平慶幸邪天寒勿勞久立。</p>
<p>小參僧問如何是五宗仝道一句師云棲靈寺外諸峰秀臨水江頭一月明如何是五宗別開一句師云江清河濁流今昔岷嶺梁山別一宗僧喝師便打乃云春色晴明佛祖體露秋聲送雨衲僧命門者裏辦得分明尚無入路何況者裏未曾發足大眾你道如何是究竟一路處處子規啼不盡家家月色照無聊。</p>
<p>小參僧問師唱誰家曲宗風嗣阿誰師云頭頂黃河尾氐江僧云才挽雕弓意喊聲便震天師云彈子出紅盧闍黎一命殞僧便喝師打乃云放開一步步步登高把住一頭頭頭無路所以盡十方界只得無取無舍始是佛祖轉身一路若不如此徒勞擔囊負缽走東適西有甚飽參時節大眾我廣福圜制之時故以此進女大眾若女大眾的欲明此一段大事當須究竟不可以少為足古人三二十年始成道業豈欺我哉珍重。</p>
</div>
<div class='div-other'><a id='mulu15' />
<p class='h1'>晚參</p><p>晚參此事不論僧之與俗貴之與賤都行得只是思慮太過不能當下領取如家居者治生<span class='corr'>已</span>遂又慮子孫子孫羅列又慮科目科目<span class='corr'>已</span>登又慮名爵名爵既極而世間事畢矣方欲求免生死則頭白齒黃惡有餘年可進此道邪如不家居者欲研四諦至滅道可已又思十二緣至還滅盡<span class='corr'>已</span>又思萬行至三觀尚矣又思正覺至正覺方觀從前事業終是階級建化門邊事惡有頓超之理兄弟總不如向者裏盍卻始得疌徑。</p>
<p>晚參山僧有三轉語垂問大眾切須子細此事元來見成何須別用工夫不用工夫如何得見成去有時節要人作佛祖有時節不要人作佛祖者老漢是甚麼心行至道無難唯嫌柬擇是何人語若道山僧孤負祖師若道祖師又成柬擇。</p>
<p>晚參兄弟家都是多歷江湖久參上士不可只見一橛便謂禽縱殺涽我已透得古人常言大事已明如喪考妣況未明大事即作自足想邪何不趁此色力百尺竿頭快須進步忽然虛空粉碎是時不待罷參而自罷參矣。</p>
<p>晚參拈拄杖召眾云有麼有僧便喝師打云者樣底有甚交涉今日不許喝豎拳豎指左右旋女人拜種種盡是學來底只須別道始得既道不得何不精進不見古人四十年不雜用心除二時鬻飯是雜用心邪又不見只愁不是佛是佛何愁不解語邪。</p>
<p>晚參舉德山和尚住後因緣驀顧左右大罵云看者桼桶把佛祖欺迕只當笈中物可惜當日仝事者不肯左袒佛祖令伊肆意獨邁高風今七百年來亦未有為佛祖雪屈者山僧雖生晚年必不私徇要為干城啟闢徽猷胡不思先佛天人莫上眾聖中尊豈可欺迕當物看乎祖師直指人心見性成佛亦可欺迕當物看乎复顧左右云兄弟還甘此說麼若甘德山放行早已不甘佛祖過在甚麼處有僧出師打云不是不是又僧出師亦打云不是不是一眾芒然莫識師意從此內外脅不至席矣。</p>
<p>晚參丈夫眉宇不作跛驢為甚透脫不得有僧以腳打地師打兩棒云做甚麼僧才開口師复打云問意有宗畣意攸仝是女亂做得麼且者學得底濟事不得又有僧從東過西師亦打云者桼桶華嚴門下佛來祖來一驗骨出鐵額銅頭不敢跨門況女溺床鬼子欲逞神通邪又打兩棒。</p>
<p>晚參山僧學道二十餘年末上向萬峰山頂見箇無面孔老師被他朝打三千莫打八百逼得到千里萬里無我無人冷清清地忽地醒來乃舉杖云拾得者箇喚作佛法從巴蜀歷荊楚也曾拈示於人只是無人證據如今藥山寺裏新開盧韝也拈示於人亦無人證據夜裏忽爾傷風出气不得衲被蒙頭悶得通身汗滴天明剛才蘇息又被人問著山僧無可措手复舉杖云又只得將者箇拈示切勿道夜來傷風今猶噴嚏在何也者箇千聖不能傳乾坤包不得通身是手眼亦少覷著者兄弟明見是箇拄杖不從南山來便是北山出因甚道千聖不能傳乾坤包不得明見是箇拄杖長則長五尺渾身似桼黑因甚道通身是手眼亦少覷著者者裏有具眼底出來道看。</p>
<p>晚參此段大事就在諸人經行打坐處討取自是分曉行時討取行底是甚麼坐時討取坐底是甚麼一行一坐通身討取是甚麼如是討取則行住坐臥法法頭頭自然綿密誠能爾者必有倒斷時節東院云一生不離叢林十年五載不語無人喚伊作啞漢豈欺人哉。</p>
<p>晚參一口气不來畢竟向甚麼處去此博山大師語也兄弟家將此一句頓在面前行也此一句坐也此一句行住坐臥通身此一句如是則手中掜著此一句腳底蹋著此一句眼中覷著此一句耳裏聽著此一句鼻頭嗅著此一句牙關咬著此一句未常少閒未常少歇欲登佛祖階亦何難也只是兄弟家不能信去山僧昔年將謂此老魔魅人今日看來何等見成何等簡易兄弟家記取記取。</p>
<p>晚參舉龐居士偈至神通玅用運水般柴云只如早上般柴時還得神通麼兄弟家如不會不免從頭註破日用事無別師云還須知有惟吾自偶諧師云切莫<span class='corr'>認</span>著頭頭非取舍師云是箇甚麼處處勿張乖師云要且不識渠朱紫誰為號師云任從滄海變丘山絕點埃師云光景中死漢神通與玅用師云你試道看運水及般柴師云三生六十劫山僧如此且道是肯老龐不肯老龐各請下一轉語。</p>
</div>
<div class='div-other'><a id='mulu16' />
<p class='h1'>示眾</p><p>住指月禪寺到院日示眾拈疏云此是沒量大人將佛祖百千三昧總向不律頭上露出倘不會知事宣過乃云山中斫柴澗下取水自是住山本分何故卻來者裏揭佛祖標格用開盧鉗鎚鼓得三百五百於叢林中鬧浩浩地良久云只因使符逼非是彊出來下座。</p>
<p>示眾惡池見僧便喝只在舌上用得武陵見僧便棒只在手裏用得何似山僧全體用得顧左右云且那裏是全體用得處時維那云請歸方丈與和尚道師云歸方丈即不無要且不見全體用得處時又有沒量居士從東過西從西過東云當甚破艸鞋止白居士拂袖便出白拈居士喝一喝玄倩居士便掀倒禪床退身三步師云千般萬般即不無要且不見全體用得處。</p>
<p>示眾大凡演唱宗乘須具金剛眼擇法眼透關眼超宗眼具此四眼始可用劍刃上事坐曲彔床有麼有麼僧便問如何是金剛眼師云燒眼非關日精靈絕景相如何是擇法眼師云淘沙赤金出漫謂白銅仝如何是透關眼師云千重無留礙急水打毛毬如何是超宗眼師云上得瞿塘峽始見眾山低。</p>
<p>示眾諸方在浩浩裏傳持藥山在物物上建立所以在西蜀即說西蜀底法在楚澧即說楚澧底法大眾西蜀且止你道楚澧江南江北甚麼處是法莫是艸木叢林僧俗男女是法邪料掉沒交涉莫是風雲雨露日月寒暑是法邪料掉沒交涉莫是前堂後殿廚庫寮房是法邪料掉沒交涉莫是鐙籠露柱瓦由磚頭是法邪料掉沒交涉莫是樹支子搖牛尾巴動是法邪料掉沒交涉大眾畢竟在甚麼處道道看。</p>
<p>示眾山僧者裏有時是水上葫蘆禪有時是日中寶石禪有時是色裏膠青禪有時是水中鹽味禪女等合作麼生會僧出問如何是水上葫蘆禪師云才欲進前看轉便舉頭早已失來蹤如何是日中寶石禪師云新出河山光爛熳燒空灼地景微微如何是色裏膠青禪師云分明漢上無雲物比擬來時翳眼睛如何是水中鹽味禪師云晉人有舌應難辨付與多情石女兒。</p>
<p>示眾我此大眾江湖散人聽吾偈句以為道根不可放縱不可死心不可妄想不可執情不可四顧不可合睛不可妄<span class='corr'>認</span>不可別尋不可憎愛不可無明不可自欺不可非人不可不說不可動脣不可執坐不可長行不可繫念不可起瞋無利益事決不可行豪釐若犯打出山門。</p>
<p>示眾淨如珠清如水明如鏡煇如星皎如月杲如日厚如地大如天虛如空深如海今之人不惟不能洞蕩不能深遠不能光明不能皎潔且不識自心在甚麼處是箇甚麼近有一夥識神之徒升在高座被人逼著便胡言漢語非打即喝幾曾夢見臨濟德山竟界來及乎教除去者伎倆更與相見必也眼瞠瞠地似箇卜卦底見神見鬼可憐生胡不聞語不驚人切莫開口不識真人<span class='corr'>毋認</span>識神之誡歟珍重。</p>
<p>埽龍潭信祖塔示眾擎茶奉餅天王時底事分明敢自欺今日艸<span class='corr'>荒</span>人變色椎胸更去告阿誰顧左右云為甚如此虛空休掘洞平地起孤[阜-十]。</p>
<p>示眾吾昔侍萬峰時與象巖破雪諸人作偈頌比被老人訶罵即自知非今諸人入來未經一月便欲逞才作偈得不為眾中糟粕邪如禁而不止病在膏肓難以救治。</p>
<p>示眾高高峰頂立深深海底行你道是甚麼人竟界知與師齊減師半德知過於師方堪相授如今學人才向門牆邊張一張便開口說是說非此等人佛謂之可憐憫者閻羅王殿前依舊汗下何益也不如做到佛祖田地出來說兩句光揚祖道豈不謂之丈夫也哉若是光景中門牆上識得些子便作者般蟲豸不惟不能為人亦且箭折弓殘於人矣時有張沒量向前作掌埶師云放女三十棒士禮拜而去。</p>
<p>示眾莫妄想見山見水是箇甚麼眾目定動師喝云者裏那有閒飯養你者死獃禪和<span class='corr'>拈</span>棒便打眾淚下師云會即會淚甚麼复打板頭一棒云將頭不猛累及三軍。</p>
<p>因事示眾昔在中慶萬峰時知事常差負薪汲水耕嵒種石剝筍采茶打碓牽磨知事訶責於時只不與之爭然後始得己事了辦兄弟家念生死來此聚首即般幾束柴未為分外何小逆竟便打不過如此是不能放下無明種子如來訶為可憐憫者不見曹溪掌碓雪峰執炊溈山諸老皆出行門豈盡不及兄弟也即如長老順慶名族縫掖子孫曾二十年苦辛豈亦不及兄弟也快須放下莫慚惶殺人好。</p>
<p>示眾趙州云諸方難見易識我者裏易見難識天皇亦常道諸方易見易識我者裏難見難識何則不見道佛法不是小事要在做到行到方知受用兄弟家如欲得者箇受用用心須是微細綿密不可因循如用心細自然日劫相倍用心密亦自然日劫相倍所謂生死心切向上心堅自然日劫相倍兄弟家肯依此言必也窮高極遠透徹精微發用闊大語句驚群雖然猶有一機尚要會在。</p>
<p>示眾兄弟家喚甚麼作道器若聰明之士舉起便知底則世知辨聰如麻如粟此等尚與情念黏著不能遠離稍有粟米粒事在胸中日夜不安心神攪亂趙州謂諸人被十二時使正為此輩發藥兄弟家何不趁此鬻飯有喫把自己不明不會底急急回光返照打起精神只要做到放光動地始可歇下如德山見龍潭後拈一條棒佛來也打祖來也打者才是不負行腳向上高流時寒珍重。</p>
<p>示眾學道人志須堅心須固萬年一念一念萬年如金如石風吹不入雨打不溼到恁麼地生禽佛祖活捉衲僧豈是分外事雖然還有一著不與道在。</p>
<p>示眾日月高縣乾坤倒卓露柱鐙籠一動一靜磚頭瓦由或坐或行正與麼時耳其聲者死不移時利害在甚麼處曾經一中穿楊箭乍見松毛也皺眉。</p>
<p>示眾拓缽出低頭入伶俐漢勿輕忽瓦子鼓琴蝦蟆和曲磚頭驚起上月窟复云虛而盈剝而复若得絕後再穌其宗不致寥落。</p>
<p>示眾諸方則難參易學藥山則難學易參所以藥山接人不須濟下玄要洞上君臣拈拄杖豎起云見麼十方薄伽梵一路涅槃門。</p>
</div>
<div class='div-other'><a id='mulu17' />
<p class='h1'>機緣</p><p>張則堯居士問如何是落艸句師云此去牛山一里許如何是直截句師云牛頭牛尾顛倒顛士信入。</p>
<p>開令萬時公問父母未生前不問四大消散時如何師云到頭霜夜月任運落前谿公禮拜。</p>
<p>師睡次有陳瑞環居士至問如何是和尚家風師云一枕齁鼾眠自足士云意旨如何師云曾無俗客到山家。</p>
<p>問臘月三十到來如何師云雪抹山河皎竹燒節候催進云新年佛法如何師云烏雅巢霰錦鯉臥冰。</p>
<p>問如何是體中玄師云華愛談經名解語如何是句中玄師云龜毛牚破水中月如何是玄中玄師云蔆角尖尖三箇叉。</p>
<p>師問新到女住甚處僧云白雲寺師云白雲也有事僧無對。</p>
<p>問如何是諸佛出身處師低頭云㘞。</p>
<p>古山問某甲一向自謂有箇入處及舉如何是心又去不得過在甚處師打云是甚麼猶問過在山禮拜師复打七棒云棒下無情聾瞶皆驚你欲思量千生萬生。</p>
<p>問大千世界一微塵如何是一微塵師舉首云是甚麼。</p>
<p>問萬法歸一一歸何處師云揭諦揭諦。</p>
<p>問如何是空王殿師云橫三豎四如何是空王佛師云一二三。</p>
<p>問明歷歷黑桼桼是箇甚麼師與一蹋蹋倒僧起复問生死不明再乞指示師掌云者無血性漢。</p>
<p>師問僧山河及大地全露法王身隨以手指地云者是甚麼僧無對。</p>
<p>問法堂前即不問方丈裏如何師云五眼莫能見云威音王後亦不問威音王前如何師云四野青青一片春。</p>
<p>師開堂日張沒量居士請書雲堂額師云攃佛處乃以衣袖左右撝云山川也是艸木也是士作虎聲便出師云者俗流也有點气息。</p>
<p>師與胡是渠居士論次師云文章雖居士佛法須山僧士云互用得麼師云居士哭山僧笑士便出去。</p>
<p>師與張文禪居士避暑牛山師云何不脫衣冠士云禮也師云將謂你是箇人士叩齒而去。</p>
<p>師與熊止白玄倩山行次師指樹云喚作甚麼白云黃荊也不識師云綠葉因甚道黃荊白乃作舞師复問倩倩云是甚麼師云三十年後有人舉在倩亦作舞。</p>
<p>佛侍者問某甲為甚愈參愈不得師云挑鐙撥火是甚麼道不得。</p>
<p>師問婆子你是甚麼生底云某年師云那箇是甚麼生底婆無對。</p>
<p>師夢入萬峰室峰問佛祖在甚麼處師便作掌埶峰云不得動掌在甚麼處師又舉掌云好不識羞。</p>
<p>師過烏雅山問主僧山名甚麼云烏雅師云為甚不飛去。</p>
<p>師問僧從那裏來云金雞師云來時金雞啼也未僧無語。</p>
<p>德山僧參師云金剛祖師道甚麼僧沈吟師便打。</p>
<p>問門外人即不問如何是門裏人師厲聲云眼瞎那僧喝師云好喝僧禮拜師便蹋倒僧起欲語師云住住此事須是命根下刺一刀底人始得我者裏刀刃上取人容你眨眼不得。</p>
<p>問縣嵒攃手時如何師作聽埶僧理前問師云三生六十劫。</p>
<p>金雞啟教授參問趙州到投子子過茶州不顧侍者過茶州為甚禮侍者三拜師云山僧亦合禮你你作麼生會啟領玄旨有偈云复將三拜驗天人石女聞之也斷魂赤眼波斯來何早金雞啼上鐵昆侖師然之。</p>
<p>石林誰維那參師云鼻孔向下垂眉毛橫兩截作麼生誰釋然禮拜云觀誰終不敢忘和尚。</p>
<p>欽山僧參師問若人識得心大地無寸土眼前是甚麼上座有會處下一轉語來僧無對。</p>
<p>問觀世音將錢買胡餅放下手卻是饅頭時如何師云女信不及邪。</p>
<p>慧月亮西堂問寂亮在天童曾問向上一著千聖不傳意旨未有入路即今和尚如何指示師云輕舟浮水面亮於言下豁然禮拜云喜得今日問過。</p>
<p>師因肩複下山遇張沒量居士問云何不累侍者師云不欲段借人士直走而去。</p>
<p>問臨濟三玄玄沙三玄是仝是別師劈脊便打。</p>
<p>問三十日到來時如何師云縣嵒解點頭。</p>
<p>問如何是佛法大意師云一鋸葫蘆兩把瓢。</p>
<p>師問壁侍者云女會佛法麼者云去年會如今不會師云如今為甚不會者云早無管待用會作麼師云放女一頓者禮拜。</p>
<p>師與壁侍者山行次師問如何是正法眼臧破砂盆你作麼生會者云某甲不是弄淖人師云不弄淖怎見洪波者云洪波在甚麼處師以杖畫兩畫者揭涉曰莫淹殺某甲好師頷之。</p>
<p>師因座主問溈仰九十七圓相意旨師以拂子畫相示之主抹卻師复畫主又抹卻師云吾不畫你又作麼生主芒然師云販私鹽漢放下著。</p>
<p>師一日舉楞嚴事究竟堅固因擊碎茶桮勘眾云你道是堅固是不堅固若道堅固山僧已擊碎矣若道不堅固古人為甚如此道。</p>
<p>瑞環陳居士入山師舉六祖轉識成智歌畢徵云作麼生會士豁然云向來聞和尚恁麼舉如鐙景裏相似今日聞和尚恁麼舉洞見和尚為人徹頂徹底處師云試道道看士拍手大笑云莫道某甲無語好師休去。</p>
<p>明玅陳道婆參竹篦子話有年一日於轉車處忽然有省入山飯僧問承聞和尚打碎茶桮驗事堅固是不師云是女作麼生婆云任從滄海變終不為師通乃轉身禮拜而去越五年示微恙有偈曰來是誰來去是誰去兩腳長申如是如是師聞而許之。</p>
<p>明理陳道婆入山飯僧適師為天童悟和尚舉哀燒香畢婆入來云久仰老人今日得禮三拜師云道得許你禮拜云恁麼不消得轉身便出。</p>
<p>明道黃道婆因乞法語師命僧持去婆接得云和尚來也僧云在甚麼處婆擊案一下云見麼僧無語師聞許之。</p>
<p>王道婆送子出家請師上堂畢婆指子曰且道此兒還承當箇甚麼師便打婆自怪云也是句賊入家。</p>
</div>
<div class='div-other'><a id='mulu18' />
<p class='h1'>法語</p>
<div class='div-other'><a id='mulu19' />
<p class='h2'>示玄詞西堂</p><p>常遊楚之南北而遍覓一箇不畏毒害吞舟之鯉盡其伎而莫之得客歲天皇山中不下千人獨一尾肥壯赤梢頗有意於竿頭大約為文義網羅一時卒難及第今夏率仝志將華嚴命來堅請樹法幢之於此院又得一夏盤桓而腳跟下一似安妥第力量一時未充乃書歷來相見之語以嘉其志山僧雖他往亦可極力進道須待臨機大發殺活自由來尋山僧何愁不點頭也哉。</p>
</div>
<div class='div-other'><a id='mulu20' />
<p class='h2'>示參原熊居士</p><p>佛祖盛化從昔至今而聲揚萬世無有一人不深操遠進稱了事人必也打起一片長遠鐵石精神未透者必欲透未徹者必欲徹然後始承接得下居士既欲為之亦必也切切諄諄萬年一念不讓楊內翰李駙馬一絲豪許而山僧豈不忻然相印邪。</p>
</div>
<div class='div-other'><a id='mulu21' />
<p class='h2'>示三和張居士<span class='note-inline'>(懋鼎)</span></p><p>一千七百則鐵饅頭打得開咬得碎何愁盡大地不光明亦會萬物為自己矣碓嘴生華枯椿結果豈虛語哉只怕箇綿綿纏纏於世情中膠死了則錯過生平好消息也山僧如不道過異日又說我孤女學道之志然必須放下滿架書與令兄沒量切磋一上又是兩蘇在我堂裏也公其勉之。</p>
</div>
<div class='div-other'><a id='mulu22' />
<p class='h2'>示自文禪人</p><p>若論此事不可以有心求不可以無心會直須將萬法歸一一歸何處我在青州做領布縿重七斤頓在面前行住坐臥也在面前穿衣喫飯也在面前屙屎放尿也在面前待客迎賓也在面前無一時雜談無一時戲論終日竟夜豎起眉頭青著嘴臉勿懈勿怠如此做去五年十年若不寤道山僧頭在頸上女來截取去做箇澆屎勺子。</p>
</div>
<div class='div-other'><a id='mulu23' />
<p class='h2'>示玉莽熊居士</p><p>學士家道心壁直無一絲委曲無一豪私染終日浩浩地裏於兒女叢中不著纖塵竟界住在世閒盡其壽命七八十歲不怕病魔不畏生死學地如是可謂不出欲界而入佛界山僧豈不羨慕也哉又云住在世閒作事弘廣客來待之以酉僧至供之以茶謙而有禮威而有德一步步蹋在實地上有何天堂地獄惟只一箇本來面目與之仝生仝死無壞無滅則真火中蓮華也。</p>
</div>
<div class='div-other'><a id='mulu24' />
<p class='h2'>示見莽</p><p>真實為生死須自己衣單下看是何物行住坐臥不可打落無事甲裏穿衣喫飯不可走入瞢懂袋中畢竟要覷透根源見徹窠窟然後兩手禽著此物冷笑一場來與山僧相見即不孤女勞力於此保社也。</p>
</div>
<div class='div-other'><a id='mulu25' />
<p class='h2'>示會極</p><p>近墨者黑近朱者赤近飄颺學輕細近渾厚學朴實近操持學勤習近端嚴學誠意近文藝學詩字近蓮社學念佛苟能如此行持可謂遇竟逢緣會其至極所言至極非從人得從人得者斷斷不是真正消息。</p>
</div>
<div class='div-other'><a id='mulu26' />
<p class='h2'>示古山禪人</p><p>見山是山見水是水者箇說話明明只在目前不能領會恰似明眼人落井相似然既不能如此只須向目前橫看豎看三千里外撞著箇無髭須底胡子切莫錯<span class='corr'>認</span>。</p>
</div></div>
<div class='div-other'><a id='mulu27' />
<p class='h1'>規約</p><p>者鼓笛自我初祖東來打者不可勝紀然未免鈍置英靈屈仝中下山僧既是他兒孫似不必以陳爛繩黑而縛諸人於保社者也第近代以來識心紛擾不無放蕩而縱情之極只得又將從上老和尚用過底事件揭出惟吾徒遵之守之俟啐地折爆地斷然後罵我魔魅人可也。</p>
<p>瞿曇老人一華垂示兩手分付以來而東西兩土代代相承莫有一人一世而不以深進遠操洞貫古今聲揚萬世為急務也今之禪人猶古之禪人今古[罩-卓+千]閒而法範焉有不陳不嚴乎余既濫當是任不得<span class='corr'>已</span>乃揭數條於僧堂諒諸人亦必不以跛腳粗漢是厭良為賤也宜共遵之。</p>
</div>
<div class='div-other'><a id='mulu28' />
<p class='h1'>佛事</p><p>自安然上座火師拈火苣云會麼者便是自安上座本來不昧底面目其來也自安其去也自安既然正恁麼時如何是他末後一句以火苣攛下云只此堂堂火把子山色谿聲白燄中。</p>
<p>大覺寺定光耆宿火定光大師九十年於盛山峰頂般弄佛祖公案如今一旦<span class='corr'>斂</span>衣辭眾而去可謂來亦無所從日明東嶺去亦無所至月照西村者也雖然末後一著猶要棲靈與伊點出以火苣攛下拍手云歸去來歸去來。</p>
</div>
<p class='juan'>夔州臥龍字水禪師語錄卷二<span class='note-inline'>(終)</span></p>
</div><!-- end of div[@id='body'] -->
</body></html>