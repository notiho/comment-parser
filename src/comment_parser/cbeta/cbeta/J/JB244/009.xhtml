<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu119' />
<div class='div-other'><a id='mulu120' />
<p class='h2'>自敘</p><p>余<span class='corr'>己</span>丑參學聖佛時偕二三知友閒拈古人機緣著頌百則進呈慶忠本師本師叱曰用絡索作麼余唯唯而退越明年庚寅住楚之九峰休夏無事因西脈學人等請益復拈頌百則共前二百則止存其稿十數年來將為蠹魚窟宅未肯輒以示人大都頌古一途從上古錐沿為蹊徑其行世流傳者皆出宗匠名家一字一句堪為後進輩抽釘拔楔余何人斯敢妄附先蹤擅為遺臭奈諸及門殷勤三請不獲已乃出稿以菑棗梨噫過矣來上座學淺才疏鮮所聞見一知半解臆鑿古人之高深是猶以管窺天而蠡測海也博大觀之鄙笑買明眼之譏彈有由然矣知我罪我余何辭焉恁麼告報設有個旁不肯底出來道這老漢是甚麼心行三十棒且教誰喫。</p>
<p style="margin-left:0em;text-indent:1em">時康熙丁未初夏磐山道人三山燈來題於曇華方丈。</p>
</div>
<div class='div-other'><a id='mulu121' />
<div class='div-other'><a id='mulu122' />
<p class='h3'>三山來禪師語錄卷九　頌古目錄</p>
<ul class="">
<li>世尊初生</li>

<li>世尊陞座</li>

<li>達磨不識</li>

<li>馬祖一喝</li>

<li>五祖秤錘</li>

<li>藥山刀響</li>

<li>道吾作拜</li>

<li>三聖金鱗</li>

<li>米胡肯仰</li>

<li>百丈上堂</li>

<li>馬祖西江</li>

<li>趙州卻活</li>

<li>黃檗噇酒</li>

<li>法眼指簾</li>

<li>石鞏張弓</li>

<li>曹山不如</li>

<li>無為豎拂</li>

<li>玄沙親傳</li>

<li>天龍一指</li>

<li>巖頭起滅</li>

<li>趙州四門</li>

<li>青原米價</li>

<li>善道拈杖</li>

<li>南泉賣身</li>

<li>柏巖車馬</li>

<li>歸宗禪學</li>

<li>九峰龜毛</li>

<li>仰山雪獅</li>

<li>法眼承嗣</li>

<li>梁山無相</li>

<li>風穴青蓮</li>

<li>麻谷閉門</li>

<li>雲門須彌</li>

<li>雪峰拈杖</li>

<li>首山新婦</li>

<li>鹽官犀牛</li>

<li>雲門燈籠</li>

<li>慈明作字</li>

<li>世尊良久</li>

<li>仰山插鍬</li>

<li>五祖著論</li>

<li>黃連聲前</li>

<li>趙州勘婆</li>

<li>藥山石上</li>

<li>文殊玻璃</li>

<li>曹山死貓</li>

<li>白雲深深</li>

<li>馬師日面</li>

<li>投子凡聖</li>

<li>九峰頭尾</li>
</ul><p>目畢</p>
</div><a id='mulu123' />
<p class='juan'>三山來禪師語錄卷九</p><p class="byline">書記普定編</p>
<div class='div-other'><a id='mulu124' />
<p class='h3'>頌古<span class='note-inline'>(著拈)</span></p>
<div class='div-orig'><p>舉世尊初生<span class='note-inline'>(禍胎出也)</span>一手指天一手指地周行七步目顧四方云天上天下唯吾獨尊<span class='note-inline'>(面皮厚多少)</span>雲門偃云我當時若見一棒打殺與狗子喫貴圖天下太平<span class='note-inline'>(是甚麼心行)</span>。</p>
</div>
<div class='div-commentary'><p>拈云千古含冤一朝雪恨都是事出無端未免遭人檢點若檢點得出許你有知恩分。</p>
<p style="margin-left:1em">貴出天然迥異常堂堂氣宇儼如王誰知更落英雄手掃盡煙塵定八荒。</p>
</div>
<div class='div-orig'><p>舉世尊陞座<span class='note-inline'>(作麼作麼)</span>文殊白槌云諦觀法王法法王法如是<span class='note-inline'>(尊鑑不錯)</span>世尊便下座<span class='note-inline'>(好不慚惶)</span>。</p>
</div>
<div class='div-commentary'><p>拈云世尊無風起浪文殊白日枯睛至今依例攀條底總未識機關在。</p>
<p style="margin-left:1em">曲彔床頭夢未開一聲槌響喚將回風流無限都拋卻盡把情思當下灰。</p>
</div>
<div class='div-orig'><p>舉梁武帝問達磨如何是聖諦第一義<span class='note-inline'>(向上些問來)</span>磨云廓然無聖<span class='note-inline'>(劈腹剜心)</span>帝云對朕者誰<span class='note-inline'>(蹉過了也)</span>磨云不識<span class='note-inline'>(儘力道不出)</span>帝不契<span class='note-inline'>(蒼天蒼天)</span>遂渡江到少林面壁九年<span class='note-inline'>(一場特地)</span>。</p>
</div>
<div class='div-commentary'><p>拈云鐵獦狚無容下口頑石頭未免懷疑話不投機別圖方便且置大小祖師一經頓挫莫道冷坐九年直至而今無轉身吐氣分。</p>
<p style="margin-left:1em">邀得春風入畫樓銀床更罷悶悠悠曉來依舊東窗下滿目青山總是愁。</p>
</div>
<div class='div-orig'><p>舉百丈一日再參馬祖馬祖一喝<span class='note-inline'>(潑油救火)</span>百丈三日耳聾<span class='note-inline'>(雪上加霜)</span>黃檗聞舉不覺吐舌<span class='note-inline'>(耳裡著不得水)</span>。</p>
</div>
<div class='div-commentary'><p>拈云三俱不了且作麼生喝一喝。</p>
<p style="margin-left:1em">歷歷長征強據鞍朔風吹動骨毛寒窮途落寞情多少幾度行人淚不乾。</p>
</div>
<div class='div-orig'><p>舉僧問五祖戒如何是佛<span class='note-inline'>(問阿誰)</span>祖云踏著秤錘硬似鐵<span class='note-inline'>(下腳時一場懡㦬)</span>。</p>
</div>
<div class='div-commentary'><p>拈云多虛不如少實。</p>
<p style="margin-left:1em">尋芳有意入林幽賺得香魂遶樹頭莫教驚殘蝴蝶夢從前仍是一莊周。</p>
</div>
<div class='div-orig'><p>舉藥山與雲巖遊<span class='note-inline'>(切忌隨他去)</span>山腰間刀響<span class='note-inline'>(還聞麼)</span>巖云甚麼作聲<span class='note-inline'>(也須問過)</span>山抽刀劈口一斫<span class='note-inline'>(險)</span>。</p>
</div>
<div class='div-commentary'><p>拈云雲巖耳根不清殊覺探頭太過藥山據令而行要且不是好手何故我王庫內無如是刀。</p>
<p style="margin-left:1em">草色萋萋煙色橫山鳴谷應話無生誰知杖履追隨處驚起狂猿夢不成。</p>
</div>
<div class='div-orig'><p>舉僧問道吾如何是和尚深深處<span class='note-inline'>(淹殺闍黎)</span>吾下禪床作女人拜云<span class='note-inline'>(老婆禪)</span>謝子遠來無可祗待<span class='note-inline'>(餿飯祭閑神)</span>。</p>
</div>
<div class='div-commentary'><p>拈云九重密處禁殿苔侵丹陛陞時綸音下降欲叩深宮意旨須聽暗裡傳宣還有識得此消息底麼。</p>
<p style="margin-left:1em">海底泥龍何處尋雲封古洞影沉沉滔天白浪騰空出幾負殷勤一片心。</p>
</div>
<div class='div-orig'><p>舉三聖問雪峰透網金鱗未審以何為食<span class='note-inline'>(埋兵掉鬥)</span>峰云待汝出網來即向汝道<span class='note-inline'>(撥草瞻風)</span>聖云一千五百人善知識話頭也不識<span class='note-inline'>(引得狼來屋裡屙)</span>峰云老僧住持事繁<span class='note-inline'>(火到頭來忙撥撒)</span>。</p>
</div>
<div class='div-commentary'><p>拈云事窮則變理極無私膽大如斗輸他三聖冒敵衝鋒心空若谷賴有雪峰讓人退<span class='corr'>己</span>冰稜上走馬劍刃裡橫身幸爾毫髮無傷且喜精神倍躍這裡見得竹連煙霧和雲亂溪接松濤夾玉鳴如或未然切莫枉屈先德。</p>
<p style="margin-left:1em">罷業忘功奉重難減伊聲價忒無端高山流水期相識洗耳掛瓢獨自閑南山石北山田君乘馬兮我乘船煙波弱柳開新綠兩樣風流一樣看。</p>
</div>
<div class='div-orig'><p>舉米胡令僧問仰山<span class='note-inline'>(合同文券何須勘驗)</span>今時人還假悟否<span class='note-inline'>(你若無心我也休)</span>山云悟即不無<span class='note-inline'>(太平本是將軍定)</span>爭奈落第二頭何<span class='note-inline'>(不許將軍見太平)</span>僧回舉似米胡胡深肯之<span class='note-inline'>(將錯就錯)</span>。</p>
</div>
<div class='div-commentary'><p>拈云悟之一字眾妙之門悟之一字眾禍之門且道入此門底是出此門底是第一頭如何薦取。</p>
<p style="margin-left:1em">悟到猶居第二頭兒時做出老知羞寶花不上輪王頂葉落金梧天下秋。</p>
</div>
<div class='div-orig'><p>舉百丈有時上堂眾纔集<span class='note-inline'>(蟻從羶處聚)</span>云喫茶去便下座<span class='note-inline'>(口乾舌渴)</span>有時上堂眾纔集<span class='note-inline'>(蠅向臭邊飛)</span>云珍重便下座<span class='note-inline'>(儘力收拾)</span>有時上堂眾纔集<span class='note-inline'>(隨群逐隊)</span>云歇便下座<span class='note-inline'>(今日勞倦)</span>眾罔措<span class='note-inline'>(甚處去來)</span>。</p>
</div>
<div class='div-commentary'><p>拈云百丈弄盡伎倆都是些驢糞氣若有人出來掀倒禪床管教抽身無路利害在甚麼處。</p>
<p style="margin-left:1em">悲歡離合太無端傀儡場頭興未闌曲罷酒殘人不薦空餘仙子下瑤壇。</p>
</div>
<div class='div-orig'><p>舉龐居士問馬祖不與萬法為侶者是甚麼人<span class='note-inline'>(太尊貴生)</span>祖云待汝一口吸盡西江水即向汝道<span class='note-inline'>(太饒舌生)</span>。</p>
</div>
<div class='div-commentary'><p>拈云龐公向萬仞峰頭置一問千巖俱墮馬祖從大洋海裡措一辭萬派齊吞既識脫體無依更要和根打斷為甚如此白雪飄時山色老清霜落處樹枝寒。</p>
<p style="margin-left:1em">幾度橫身冷似冰誰知有興尚堪乘而今坐在春風裡凍嶺梅花綻未曾。</p>
</div>
<div class='div-orig'><p>舉趙州問投子大死底人卻活時如何<span class='note-inline'>(酒逢知己飲)</span>子云不許夜行投明須到<span class='note-inline'>(詩向會人吟)</span>。</p>
</div>
<div class='div-commentary'><p>拈云死之與活霄壤也夜之與明吳越也而不知天地一氣南北同區兩老異口同音懸空話出詞簡而盡理約而該只是謾我三山不得。</p>
<p style="margin-left:1em">鼙鼓聲聲擂不休幾人歡笑幾人愁何時冷卻征衣汗一枕高歌到白頭。</p>
</div>
<div class='div-orig'><p>舉黃檗示眾云<span class='note-inline'>(淨眼裡撒沙)</span>汝等諸人<span class='note-inline'>(為憐三歲子)</span>盡是噇酒糟漢<span class='note-inline'>(不惜兩莖眉)</span>我當時若與麼行腳<span class='note-inline'>(貧兒思舊債)</span>何處更有今日<span class='note-inline'>(將謂有多少奇特)</span>還知大唐國裡無禪師麼<span class='note-inline'>(具甚麼眼便恁麼道)</span>時有僧出云只如諸方匡徒領眾又作麼生<span class='note-inline'>(打鼓弄琵琶)</span>檗云不道無禪<span class='note-inline'>(是甚死貓頭)</span>秪是無師<span class='note-inline'>(珍重黃檗老漢)</span>。</p>
</div>
<div class='div-commentary'><p>拈云黃檗眼空天下冷口熱腸雖是引正後昆不怕諸方檢點還免得自<span class='corr'>己</span>分上麼身為浪子偏憐客慣愛貪杯識醉人。</p>
<p style="margin-left:1em">綠柳紅桃次第開風流豪俠正徘徊誰知一片邙山土賺得英雄盡活埋。</p>
</div>
<div class='div-orig'><p>舉法眼以手指簾<span class='note-inline'>(牽藤引蔓)</span>時有二僧同去捲簾<span class='note-inline'>(認影迷頭)</span>眼云一得一失<span class='note-inline'>(惑亂不少)</span>。</p>
</div>
<div class='div-commentary'><p>拈云二僧總不伶俐若向未指以前薦得只合拂袖而行豈至落他圈繢法眼縱有殺人刀活人劍終是明眼難瞞。</p>
<p style="margin-left:1em">賣卜何心買卜難畫眉樓上倚闌干多年不盡相思恨把筆重新帶淚看。</p>
</div>
<div class='div-orig'><p>舉石鞏張弓架箭以待學者<span class='note-inline'>(今日如何舉似人)</span>三平詣之<span class='note-inline'>(赤身挨白刃)</span>鞏云看箭<span class='note-inline'>(不是好手)</span>平乃披襟當之<span class='note-inline'>(喪身失命)</span>鞏云三十年來張弓架箭只射得半個漢<span class='note-inline'>(且莫壓良為賤)</span>。</p>
</div>
<div class='div-commentary'><p>拈云聲應氣求即不無正眼看來未免弄巧成拙。</p>
<p style="margin-left:1em">閑來沒事理瑤琴嘯月吟風一片心漫撥冰絃呈巧手高山流水貴知音。</p>
</div>
<div class='div-orig'><p>舉僧問曹山佛未出世時如何<span class='note-inline'>(佛)</span>山云曹山不如<span class='note-inline'>(大卑生)</span>僧云出後如何<span class='note-inline'>(非佛)</span>山云不如曹山<span class='note-inline'>(太尊生)</span>。</p>
</div>
<div class='div-commentary'><p>拈云威音那畔恰好逍遙現世門中止堪遊戲坐著則仰望不及走殺則猶落後塵豈真貴賤分途但要後先合轍曹山道個如與不如也直是較長比短。</p>
<p style="margin-left:1em">靜夜佳人睡錦幃起來含笑拂羅衣何如打破香銷夢免使檀郎說是非。</p>
</div>
<div class='div-orig'><p>舉無為泰豎拂子云<span class='note-inline'>(金屑雖貴落眼成翳)</span>會得喚作禪<span class='note-inline'>(明明百草頭明明祖師意)</span>不會果然難<span class='note-inline'>(一片白雲橫谷口許多歸鳥盡迷巢)</span>難難<span class='note-inline'>(銀山鐵壁)</span>目前隔個須彌山<span class='note-inline'>(面壁而立)</span>易易<span class='note-inline'>(屙屎放尿)</span>信口道來無不是<span class='note-inline'>(那塊不是精底)</span>。</p>
</div>
<div class='div-commentary'><p>別云不會喚作禪會了果然難須彌山開眼即是信口道全沒來由放下著一齊破要問諸人如何是一齊破。</p>
<p style="margin-left:1em">夢裡關山行路難醒來依舊據征鞍為問長安多少客幾人踢倒玉闌干。</p>
</div>
<div class='div-orig'><p>舉僧問玄沙如何是和尚親傳底事<span class='note-inline'>(低聲些)</span>沙云我是謝家兒<span class='note-inline'>(面赤不如語直)</span>。</p>
</div>
<div class='div-commentary'><p>拈云問到至情傾心吐膽固是還知面皮厚處麼家醜不可外揚。</p>
<p style="margin-left:1em">問到親傳事不干分明話出太無端從教諱名不諱姓一派淵流下口難。</p>
</div>
<div class='div-orig'><p>舉一僧過天龍<span class='note-inline'>(圖個甚麼)</span>龍豎一指示之<span class='note-inline'>(不因樵子徑)</span>僧大悟<span class='note-inline'>(爭到葛洪家)</span>後示寂云吾得天龍一指頭禪<span class='note-inline'>(過後思君子)</span>一生受用不盡<span class='note-inline'>(三十年不少鹽醬)</span>。</p>
</div>
<div class='div-commentary'><p>拈云一指頭禪有甚交涉賺殺阿僧終身活埋而今豎指者多矣得此受用者幾人哉千載而下令人浩嘆。</p>
<p style="margin-left:1em">暗裡傷人不用刀十分痛處是誰遭玄猿墮下和腸淚亙古流來恨未消。</p>
</div>
<div class='div-orig'><p>舉僧問巖頭起滅不停時如何<span class='note-inline'>(家鬼作祟)</span>頭咄云<span class='note-inline'>(合取狗口)</span>是誰起滅<span class='note-inline'>(識得不為冤)</span>。</p>
</div>
<div class='div-commentary'><p>拈云巖頭有定亂機謀且無太平贊畫這僧被這一咄不知腦後重了多少。</p>
<p style="margin-left:1em">三尺神鋒未慣經離離草色滿荒庭勸君莫向沙場過直恐聞風帶血腥。</p>
</div>
<div class='div-orig'><p>舉僧問趙州如何是趙州<span class='note-inline'>(曾到此間麼)</span>州云東門南門西門北門<span class='note-inline'>(莫言不道)</span>。</p>
</div>
<div class='div-commentary'><p>拈云本分為人還他趙州始得雖然蹉過者不少。</p>
<p style="margin-left:1em">行腳多年歸去來幾番辛苦對城隈四面門開無鎖鑰誰能踏破古蒼苔。</p>
</div>
<div class='div-orig'><p>舉僧問青原如何是佛法大意<span class='note-inline'>(占南問北)</span>原云廬陵米作麼價<span class='note-inline'>(指東劃西)</span>。</p>
</div>
<div class='div-commentary'><p>拈云青原一期方便且從雖然有利無利不離行市高抬時價作麼。</p>
<p style="margin-left:1em">為駕輕舟泛五湖雲山海月不曾殊歸來一段風流況但把冰心對玉壺。</p>
</div>
<div class='div-orig'><p>舉善道遭沙汰時<span class='note-inline'>(退身有分)</span>常以拄杖示眾云<span class='note-inline'>(不勞拈出)</span>過去諸佛也恁麼<span class='note-inline'>(一二三)</span>未來諸佛也恁麼<span class='note-inline'>(四五六)</span>現在諸佛也恁麼<span class='note-inline'>(七八九)</span>。</p>
</div>
<div class='div-commentary'><p>拈云恁麼也得不恁麼也得汝等諸人切忌拄杖子換卻眼睛。</p>
<p style="margin-left:1em">千尺長松耐歲寒亭亭老榦任君看等閑識得其中意漫把枯桐對月彈。</p>
</div>
<div class='div-orig'><p>舉南泉示眾云王老師要賣身<span class='note-inline'>(窮思變)</span>阿誰要買<span class='note-inline'>(不是冤家不聚頭)</span>一僧云某甲買<span class='note-inline'>(也須照貨還錢)</span>泉云他不作貴價<span class='note-inline'>(千金不換)</span>不作賤價<span class='note-inline'>(一文不值)</span>汝作麼生買<span class='note-inline'>(上下些)</span>僧無對<span class='note-inline'>(鈍滯殺人)</span>趙州代云<span class='note-inline'>(搶行奪市)</span>明年來<span class='note-inline'>(饒賣不賒)</span>與和尚縫個布衫<span class='note-inline'>(切忌粗針大線)</span>。</p>
</div>
<div class='div-commentary'><p>拈云南泉趙州失利了也好與一齊打殺免得鬻短炫長。</p>
<p style="margin-left:1em">特特賣身賣不成何言水怪與山精當行幸遇承家子不借權衡識重輕。</p>
</div>
<div class='div-orig'><p>舉僧問柏巖如何是道<span class='note-inline'>(腳下底)</span>巖云徒勞車馬跡<span class='note-inline'>(何不早道)</span>。</p>
</div>
<div class='div-commentary'><p>拈云尋蹤訪跡程途轉賒涉水登山白雲萬里直須離卻行市珍重腳頭庶幾少分相應不然青天白日走殺多少人。</p>
<p style="margin-left:1em">腳底茫茫去復來長安路上幾徘徊何人識得風塵苦好把狂情當下灰。</p>
</div>
<div class='div-orig'><p>舉僧辭歸宗云某甲往諸方學五味禪<span class='note-inline'>(這山望著那山高)</span>宗云我這裡有一味禪為甚不學<span class='note-inline'>(飯籮邊餓殺多少人)</span>僧云如何是一味禪<span class='note-inline'>(鈍鳥逆風飛)</span>宗便打<span class='note-inline'>(有甚奇特處)</span>。</p>
</div>
<div class='div-commentary'><p>拈云這僧貪多嚼不爛歸宗拈葉止兒啼別有知甘識苦底麼莫將閑學解埋沒祖師心。</p>
<p style="margin-left:1em">策杖何須度遠山芒鞋脫處任幽閒滿瓶薄醋隨君喫滋味從來總一般。</p>
</div>
<div class='div-orig'><p>舉僧問九峰如何是西來意<span class='note-inline'>(忘卻了也)</span>峰云一寸龜毛重九斤<span class='note-inline'>(不信道)</span>。</p>
</div>
<div class='div-commentary'><p>拈云權然後知輕重度然後知長短九峰恁麼道曾經權度也無美則美矣西來意未夢見在。</p>
<p style="margin-left:1em">馬首斜陽影漸低無端幽鳥亂峰啼行人莫作尋常調多少聲聲韻不齊。</p>
</div>
<div class='div-orig'><p>舉仰山指雪獅子云還有過得此色者麼<span class='note-inline'>(認著即不可)</span>眾無對<span class='note-inline'>(代云和尚莫眼花)</span>雲門云當時便與推倒<span class='note-inline'>(秋去枝頭瘦)</span>雪竇云只解推倒不解扶起<span class='note-inline'>(春來樹底花)</span>。</p>
</div>
<div class='div-commentary'><p>拈云三老各見一邊何曾道得越格一句更殘夜盡青鴉亂好把風流對曉粧。</p>
<p style="margin-left:1em">寒蛩噪砌三更夢野鶴啼枝半夜天雞唱一聲人睡起愁看曉月落前川。</p>
</div>
<div class='div-orig'><p>舉子昭首座問法眼長老開堂承嗣何人<span class='note-inline'>(撩蜂剔蝎)</span>眼云地藏<span class='note-inline'>(冤有頭)</span>昭云太辜負長慶先師<span class='note-inline'>(黨理不黨親)</span>眼云某甲不會長慶一轉語<span class='note-inline'>(是何言與)</span>昭云何不問<span class='note-inline'>(自坑自陷)</span>眼云萬象之中獨露身意作麼生<span class='note-inline'>(生澀鑰匙投舊鎖)</span>昭豎起拂子<span class='note-inline'>(似即似)</span>眼云此是長慶處學得底<span class='note-inline'>(是即未是)</span>首座分上又作麼生<span class='note-inline'>(更與一捏)</span>昭無語<span class='note-inline'>(早知今日悔莫當初)</span>眼云秪如萬象之中獨露身是撥萬象不撥萬象<span class='note-inline'>(撲牛不用索)</span>昭云不撥<span class='note-inline'>(頂門上去了三魂)</span>眼云兩個<span class='note-inline'>(車不橫推)</span>參隨左右皆云撥萬象<span class='note-inline'>(腳板底鑽了七魄)</span>眼云萬象之中獨露身聻<span class='note-inline'>(理無曲斷)</span>。</p>
</div>
<div class='div-commentary'><p>拈云臨場話墮當面熱瞞惹起許多鬧亂如何得打斷去似訥始平分別路如愚方塞是非門。</p>
<p style="margin-left:1em">聞說長安路不平揮鋤幾度氣如烹到來無數衷情亂愁聽鶬鶊深夜<span class='corr'>鳴</span>。</p>
</div>
<div class='div-orig'><p>舉明安問梁山如何是無相道場<span class='note-inline'>(睜眼覷不著)</span>山指觀音云這個是吳處士畫底<span class='note-inline'>(白日換人睛)</span>安擬議<span class='note-inline'>(猶隔一重關)</span>山急索云這個是有相底那個是無相底<span class='note-inline'>(放過即不可)</span>安於言下有省<span class='note-inline'>(穿過髑髏)</span>禮拜了歸位<span class='note-inline'>(也不消得)</span>山云何不道取一句<span class='note-inline'>(還我話頭來)</span>安云道即不辭恐上紙墨<span class='note-inline'>(點污了也)</span>山呵呵云此語上石去後果上碑<span class='note-inline'>(莫是遭他授記來)</span>。</p>
</div>
<div class='div-commentary'><p>拈云一槌兩槌便當再三再四叮嚀機關在甚麼處枯龜妙入孫臏手一灼爻分十字文。</p>
<p style="margin-left:1em">幾枝西向幾枝東濃淡由來致莫窮遲日園林藏不住無言桃李笑春風。</p>
</div>
<div class='div-orig'><p>舉風穴示眾云昔日世尊以青蓮華目顧迦葉正恁麼時且道說個甚麼<span class='note-inline'>(不勞重舉)</span>首山便下去<span class='note-inline'>(失卻一隻眼)</span>。</p>
</div>
<div class='div-commentary'><p>拈云風穴雖是憐兒塗乳苦其實眉毛去了大半首山縱然伶俐猶覺不堪種草何故從門入者不是家珍。</p>
<p style="margin-left:1em">抱得瑤琴月下彈曲終人醉玉樓寒朱絃撥動深深意幾個知音肯受謾。</p>
</div>
<div class='div-orig'><p>舉良遂座主見麻谷<span class='note-inline'>(今日且罷講)</span>谷閉門不接<span class='note-inline'>(老婆心切)</span>遂次日再往<span class='note-inline'>(不得封侯志不休)</span>谷復閉門<span class='note-inline'>(再斯可矣)</span>遂乃叩門<span class='note-inline'>(金龍失水)</span>谷問阿誰<span class='note-inline'>(妙翅急提)</span>遂擬應名<span class='note-inline'>(如是如是)</span>忽然有省<span class='note-inline'>(不是不是)</span>乃云和尚莫謾良遂<span class='note-inline'>(向你道甚麼)</span>良遂不來見和尚<span class='note-inline'>(失腳了也)</span>幾被經論賺過一生<span class='note-inline'>(又被麻谷賺過)</span>谷乃印可<span class='note-inline'>(土上加泥)</span>。</p>
</div>
<div class='div-commentary'><p>拈云大小良遂便恁麼去也若是麻谷輕輕放過那能痛快平生。</p>
<p style="margin-left:1em">狼毒心腸何太孤殺人見血事難扶偶拈一味相應草起死回生更別無。</p>
</div>
<div class='div-orig'><p>舉僧問雲門不起一念還有過也無<span class='note-inline'>(且信一半)</span>門云須彌山<span class='note-inline'>(平地起孤堆)</span>。</p>
</div>
<div class='div-commentary'><p>拈云這僧將謂把火燒山一燎便盡雲門拈個沒量底攔路頓著令伊出入無門這裡稍作商量未免滿腔荊棘。</p>
<p style="margin-left:1em">雲門突出須彌山聳崒嵯峨任躋攀筋斗倒翻君莫惜更乘紫氣度玄關。</p>
</div>
<div class='div-orig'><p>舉雪峰拈拄杖示眾云這個秖為中下根人<span class='note-inline'>(放下著)</span>時有僧出云忽遇上上人來時如何<span class='note-inline'>(自有方便)</span>峰拈拄杖便去<span class='note-inline'>(今日失利)</span>。</p>
</div>
<div class='div-commentary'><p>拈云雪峰一放一收反成多事若是遇著作家奪來拗作兩段又看如何轉身。</p>
<p style="margin-left:1em">一枝開綻傍銀墻半惜芳英半送香分付東風收拾去免教遊子樂春忙。</p>
</div>
<div class='div-orig'><p>舉僧問首山如何是佛<span class='note-inline'>(抱鏡問卜)</span>山云新婦騎驢阿家牽<span class='note-inline'>(一場笑具)</span>。</p>
</div>
<div class='div-commentary'><p>拈云喉中討氣絃上覓音到底無伊入處會得本地風光一任隨時瀟灑要見首山答處麼。</p>
<p style="margin-left:1em">二八佳人美少年隨風蝴蝶勢翩翩夜來撲碎紅羅夢始笑從前顛倒顛。</p>
</div>
<div class='div-orig'><p>舉鹽官一日喚侍者與我過犀牛扇子來<span class='note-inline'>(用他作麼)</span>者云扇子破也<span class='note-inline'>(真語者)</span>官云扇子既破還我犀牛兒來<span class='note-inline'>(只恐觸忤和尚)</span>者無對<span class='note-inline'>(切忌動著)</span>資福畫圓相於中書一牛字<span class='note-inline'>(破也破也)</span>。</p>
</div>
<div class='div-commentary'><p>拈云鹽官追索過情侍者若解當面奉掌豈不團圞拈出更待資福補綴終是頭角不全此外有別呈伎倆麼還我犀牛兒來。</p>
<p style="margin-left:1em">玩水觀山興欲驕斷橋風雨恨無聊誰知野色猶堪賞一聽丹青任意描。</p>
</div>
<div class='div-orig'><p>舉雲門云乾坤之內宇宙之間<span class='note-inline'>(大好著眼)</span>中有一寶秘在形山<span class='note-inline'>(是甚麼)</span>拈燈籠向佛殿裡<span class='note-inline'>(囌嚕囌嚕)</span>將三門來燈籠上<span class='note-inline'>(㗭唎㗭唎)</span>。</p>
</div>
<div class='div-commentary'><p>拈云雲門若無後語幾乎話墮雖然未免拂跡成痕。</p>
<p style="margin-left:1em">古岸船稀野渡空韶陽一葉慣乘風數聲歌起滄江上喚出雲雷吼玉龍。</p>
</div>
<div class='div-orig'><div>舉慈明冬日牓僧堂作此字<img src='../images/J29p0727_01.gif' alt='J29p0727_01.gif' /><span class='note-inline'>(節候嚴寒何勞神用)</span>其下注云<span class='note-inline'>(蛇腹添足)</span>若人識得不離四威儀中<span class='note-inline'>(猶有這個在)</span>首座見云和尚今日放參<span class='note-inline'>(覷破了也)</span>明聞而笑之<span class='note-inline'>(一場懡㦬)</span>。</div>
</div>
<div class='div-commentary'><p>拈云理無蹴至功不浪施金繩裡外牢拴玉液當頭迸出一陽丁來復梅開雪嶺生香七日見天心水涸冰河解凍到這裡泥牛懽笑石女謳歌須是恁麼人始解恁麼事試看慈明作字雖然體勢未完要且意隨筆到首座一言道破謂復具眼不具眼三千劍客今何在獨許莊周見太平。</p>
<p style="margin-left:1em">剝盡群陰返自然後天天復先天天風花雪月平生趣興罷歸來抱枕眠個中事對誰傳援毫淡淡點雲煙承家有子應須薦笑語相將學賣顛。</p>
</div>
<div class='div-orig'><p>舉外道問世尊不問有言不問無言<span class='note-inline'>(止止不須說)</span>世尊良久<span class='note-inline'>(謝答話)</span>外道讚歎云世尊大慈大悲<span class='note-inline'>(莫謗伊好)</span>開我迷雲<span class='note-inline'>(不因柳毅傳鄉信)</span>令我得入<span class='note-inline'>(何緣得到洞庭湖)</span>。</p>
</div>
<div class='div-commentary'><p>拈云外道被世尊一杓惡水脫盡皮膚單留三寸舌頭頌恩讚德雖然如是也是白日著鬼。</p>
<p style="margin-left:1em">野老家常盡日閒柴門雖設不曾關白雲幾度來相訪笑倚青山任往還。</p>
</div>
<div class='div-orig'><p>舉溈山問仰山甚處來<span class='note-inline'>(老老大大來處也不識)</span>仰云田中來<span class='note-inline'>(如實通供)</span>山云田中多少人<span class='note-inline'>(較甚多寡)</span>仰插鍬叉手而立<span class='note-inline'>(暗裡抽橫作)</span>山云南山大有人刈茅<span class='note-inline'>(費手腳生)</span>仰拈鍬子便行<span class='note-inline'>(明中坐舌頭)</span>。</p>
</div>
<div class='div-commentary'><p>拈云功勳邊事坐則成偏向上關頭踏著便轉機前接引格外承當除是溈仰父有喚不回頭底立地死人如麻似粟。</p>
<p style="margin-left:1em">貽謨燕翼事非常一度經來一度忙雨散雲收生晚翠遙瞻秋色映南岡。</p>
</div>
<div class='div-orig'><p>舉五祖演舉一秀才著無鬼論<span class='note-inline'>(只恐杜撰得來)</span>一日鬼現身云你道無我聻<span class='note-inline'>(咦)</span>秀才無語<span class='note-inline'>(啐)</span>。</p>
</div>
<div class='div-commentary'><p>拈云見怪不怪其怪自壞叵耐這秀才有心無膽若能當面便唾教伊逃竄無門。</p>
<p style="margin-left:1em">十載芸窗意氣豪舌頭如劍筆如刀誰知話到傷心處鬼魅無端白晝號。</p>
</div>
<div class='div-orig'><p>舉僧問黃連如何是聲前一句<span class='note-inline'>(劄)</span>連云聲前無句<span class='note-inline'>(又恁麼口喃喃)</span>聲後問將來<span class='note-inline'>(不禮拜更待何時)</span>。</p>
</div>
<div class='div-commentary'><p>拈云入理深談委曲不少前後際斷聲句都捐又作麼生咄。</p>
<p style="margin-left:1em">朔風凜凜不停吹正是東君熟睡時偶來驚破枝頭夢梅花開笑杏花遲。</p>
</div>
<div class='div-orig'><p>舉臺山路上有一婆子<span class='note-inline'>(冤家路窄)</span>凡有僧問臺山路向甚麼處去<span class='note-inline'>(看腳下)</span>婆云驀直去<span class='note-inline'>(喏喏)</span>僧纔行<span class='note-inline'>(蹉過了也)</span>婆云好個阿師又恁麼去也<span class='note-inline'>(口是兩片皮)</span>僧舉似趙州<span class='note-inline'>(好話通六耳)</span>州云待我與勘過<span class='note-inline'>(老不歇心)</span>州亦如前問<span class='note-inline'>(將謂別有)</span>婆亦如前答<span class='note-inline'>(再來不值錢)</span>州回上堂云我為汝勘破婆子了也<span class='note-inline'>(明眼難瞞)</span>。</p>
</div>
<div class='div-commentary'><p>拈云此段公案卜度者盡道婆子止得一橛之機不知如大冶精金終無變色畢竟趙州勘破在甚麼處良久云將謂無人。</p>
<p style="margin-left:1em">搖唇鼓舌傍層巒多少行人被熱瞞潦倒趙州旁不肯一回勘破太無端臺山路去者難白雲覆處數峰寒茅蘆草徑依然在踏破莓苔露未乾。</p>
</div>
<div class='div-orig'><p>舉藥山一日在石上坐<span class='note-inline'>(動著即不可)</span>石頭見問云在這裡作甚麼<span class='note-inline'>(隨分納些些)</span>山云一物不為<span class='note-inline'>(今日勞倦)</span>頭云恁麼則閑坐也<span class='note-inline'>(水浸麻繩一股股緊)</span>山云閑坐即為也<span class='note-inline'>(火燒竹筒一節節熱)</span>頭云汝道不為不為個甚麼<span class='note-inline'>(且聽分解)</span>山云千聖亦不識<span class='note-inline'>(舉此話也大難)</span>。</p>
</div>
<div class='div-commentary'><p>拈云石頭針針<span class='corr'>刺</span>骨藥山句句傾心不是本分衲僧未免臨機話墮。</p>
<p style="margin-left:1em">傍石臨巖寄此身蒲團換得一生貧有人問到從中意衲被蒙頭不記春。</p>
</div>
<div class='div-orig'><p>舉無著到五臺<span class='note-inline'>(草鞋錢聻)</span>喫茶次<span class='note-inline'>(湯水錢聻)</span>文殊拈起玻璃盞<span class='note-inline'>(放下著)</span>問南方還有這個麼<span class='note-inline'>(不道不道)</span>著云無<span class='note-inline'>(文殊失利)</span>殊云尋常將甚麼喫茶<span class='note-inline'>(無著失利)</span>著無語。</p>
</div>
<div class='div-commentary'><p>代云手中底聻。</p>
<p style="margin-left:1em">誤入桃源一洞天枝頭紅綻鬥芳妍花開莫教隨流水蕩漾臨波那直錢。</p>
</div>
<div class='div-orig'><p>舉僧問曹山世間甚麼物最貴<span class='note-inline'>(○這個)</span>山云死貓兒頭最貴<span class='note-inline'>(好惡也不識)</span>僧云為甚死貓兒頭最貴<span class='note-inline'>(不妨疑著)</span>山云無人著價<span class='note-inline'>(道破不值錢)</span>。</p>
</div>
<div class='div-commentary'><p>拈云是即是且將甚麼喚作死貓頭莫道著價無人即天眼龍睛也覷他不著。</p>
<p style="margin-left:1em">曾把奇珍處處尋一朝拈出血淋淋四七二三沽不盡從教鈍滯到而今。</p>
</div>
<div class='div-orig'><p>舉僧問白雲藏如何是和尚深深處<span class='note-inline'>(為伊不薦)</span>藏云矮子渡深溪<span class='note-inline'>(出頭道一句來)</span>。</p>
</div>
<div class='div-commentary'><p>拈云白雲當時不措一辭猶較些子恁麼道來深深處總未見得。</p>
<p style="margin-left:1em">古洞寒泉曉夜流千尋潭影沒荒丘行人莫向溪頭渡腳底茫茫有許愁。</p>
</div>
<div class='div-orig'><p>舉馬大師不安<span class='note-inline'>(有不病底在)</span>院主問和尚近日尊候如何<span class='note-inline'>(師資分上)</span>大師云日面佛月面佛<span class='note-inline'>(何不忌口)</span>。</p>
</div>
<div class='div-commentary'><p>拈云馬師一言之下針劄不入水泄不通且作麼生卜度本自無瘡勿傷之也。</p>
<p style="margin-left:1em">日暮斜陽影翠微草花木樹自依稀閑來懶話山中事但啟柴門嘯落暉。</p>
</div>
<div class='div-orig'><p>舉僧問投子凡聖相去幾何<span class='note-inline'>(咄)</span>子下禪床立<span class='note-inline'>(一時頓斷)</span>。</p>
</div>
<div class='div-commentary'><p>拈云投子裝模作樣手腳不穩若待這僧問時痛與一頓免得向凡聖相去處躲根還識伊做處麼天隨明月淨水共白雲閑。</p>
<p style="margin-left:1em">柴床竹榻結相知懶下蒲團不記時客到無心閑共語一番特地動深思。</p>
</div>
<div class='div-orig'><p>舉僧問九峰如何是頭<span class='note-inline'>(草枯鷹眼疾)</span>峰云開眼不覺曉<span class='note-inline'>(切忌隨他去)</span>僧云如何是尾<span class='note-inline'>(雪盡馬蹄輕)</span>峰云不坐萬年床<span class='note-inline'>(迢迢與我疏)</span>僧云有頭無尾時如何<span class='note-inline'>(漁翁就市忘家冷)</span>峰云終是不貴<span class='note-inline'>(奴兒婢子徒勞力)</span>僧云有尾無頭時如何<span class='note-inline'>(野老關門獨自眠)</span>峰云雖飽無力<span class='note-inline'>(露柱燈籠話寂寥)</span>僧云直得頭尾俱稱時如何<span class='note-inline'>(<img src='../images/J29p0728_01.gif' alt='J29p0728_01.gif' />)</span>峰云兒孫得力<span class='note-inline'>(借君拄杖登山水)</span>祖父不知<span class='note-inline'>(衲被蒙頭萬事休)</span>。</p>
</div>
<div class='div-commentary'><p>拈云靈枝劫外覆卻今時現世門頭終歸實際老漁串錦扁舟一葉泛渺茫牧子橫牛鐵笛數聲吹巖畔若終始路絕先後途窮合作麼生夜深不向蘆灣宿迥出中間與兩頭。</p>
<p style="margin-left:1em">雲從龍風從虎陰陽變動興雷雨指南一道智猶疏瑞草無根德亦腐過量人沒區宇午夜常懸帝網珠當軒慣打細腰鼓。</p>
</div></div></div></div>
</div><!-- end of div[@id='body'] -->
</body></html>