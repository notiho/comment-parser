<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu131' />
<div class='div-other'><a id='mulu132' />
<p class='h3'>三山來禪師語錄卷十二　頌古目錄</p>
<ul class="">
<li>疏山壽塔</li>

<li>徑山殿裡</li>

<li>石梯本分</li>

<li>洞山負柴</li>

<li>金峰階下</li>

<li>臨濟歷然</li>

<li>懶安牧牛</li>

<li>椑樹親近</li>

<li>洞山拈橋</li>

<li>南泉遷化</li>

<li>睦州何事</li>

<li>雲門東山</li>

<li>大士揮案</li>

<li>維摩嘿然</li>

<li>大慧桃符</li>

<li>大光是祖</li>

<li>洛浦歸鄉</li>

<li>夾山青嶂</li>

<li>保福麤心</li>

<li>馬祖靠杖</li>

<li>雲居僧堂</li>

<li>趙州有佛</li>

<li>青峰花落</li>

<li>趙州布衫</li>

<li>佛眼請益</li>

<li>乾峰舉一</li>

<li>淨眾蓮花</li>

<li>荷玉禮拜</li>

<li>曹山對賓</li>

<li>仰山插筋</li>

<li>大陽家風</li>

<li>韶山棟梁</li>

<li>上藍本事</li>

<li>青原曹溪</li>

<li>廣德浮囊</li>

<li>洞山解夏</li>

<li>龍牙隱身</li>

<li>黃檗召眾</li>

<li>首山寒食</li>

<li>巴陵祖意</li>

<li>禾山打鼓</li>

<li>藥山異類</li>

<li>法眼聲色</li>

<li>資壽藏教</li>

<li>雲門法身</li>

<li>芭蕉拄杖</li>

<li>國師驗藏</li>

<li>青原真金</li>

<li>保壽拈杖</li>

<li>黃龍不易</li>
</ul><p>目畢</p>
</div><a id='mulu133' />
<p class='juan'>三山來禪師語錄卷十二</p><p class="byline">書記普定編</p>
<div class='div-other'><a id='mulu134' />
<p class='h3'>頌古<span class='note-inline'>(著拈)</span></p>
<div class='div-orig'><p>舉僧與疏山造壽塔畢來白山<span class='note-inline'>(這張公案如何了當)</span>山云汝將多少錢與匠人<span class='note-inline'>(例不可越)</span>僧云一切在和尚<span class='note-inline'>(師在則禮然)</span>山云謂將三文錢與匠人<span class='note-inline'>(近日常住淡薄)</span>謂將兩文錢與匠人<span class='note-inline'>(佛事人情一時周備)</span>謂將一文錢與匠人<span class='note-inline'>(秖恐傷惠)</span>若道得與吾親造塔<span class='note-inline'>(事付當家兒)</span>僧無語<span class='note-inline'>(代云和尚莫辜負人)</span>後舉似大嶺<span class='note-inline'>(更聽分斷)</span>嶺云還有人道得麼<span class='note-inline'>(也須問過)</span>僧云未有人道得<span class='note-inline'>(除你口啞)</span>嶺云汝回舉似疏山<span class='note-inline'>(借口傳言)</span>道大嶺聞舉有語云<span class='note-inline'>(切忌錯下註腳)</span>若將三文錢與匠人和尚今生決不得塔<span class='note-inline'>(大慈大悲利人損<span class='corr'>己</span>)</span>若將兩文錢與匠人和尚與匠人共出一隻手<span class='note-inline'>(長短不二上下一般)</span>若將一文錢與匠人累他匠人眉鬚脫落<span class='note-inline'>(得便宜處失便宜)</span>僧回舉似疏山<span class='note-inline'>(就正有道)</span>山具威儀望大嶺拜嘆云<span class='note-inline'>(是何心行)</span>將謂無人<span class='note-inline'>(疏山眼小)</span>大嶺古佛放光射至此間<span class='note-inline'>(有多少奇特)</span>雖然如是也是臘月蓮花<span class='note-inline'>(遇貴必賤)</span>大嶺後聞此語云<span class='note-inline'>(莫怪遭人檢點)</span>我當時恁麼道<span class='note-inline'>(是非直為多開口)</span>也是龜毛長三尺<span class='note-inline'>(煩惱皆因強出頭)</span>。</p>
</div>
<div class='div-commentary'><p>拈云疏山家常不斷累及他人過莫大焉大嶺自不守閑了人舊債是謂過矣這僧傳言送語致令此話大行且道一二三文畢竟作麼卜度萬古碧潭空界月再三撈摝始應知。</p>
<p style="margin-left:1em">塞月銀空映白沙朔風凜凜動悲笳邊城鐵騎勞如織頻帶胡霜拂劍花。</p>
</div>
<div class='div-orig'><p>舉僧問徑山這個是殿裡底<span class='note-inline'>(南無佛馱耶)</span>那個是佛<span class='note-inline'>(適纔道底聻)</span>山云這個是殿裡底<span class='note-inline'>(家無二主)</span>。</p>
</div>
<div class='div-commentary'><p>拈云這僧不知那個是佛總不知這個是殿裡底徑山道這個是殿裡底更不道那個是佛還有方便處麼因風吹火無勞力就計行兵任自由。</p>
<p style="margin-left:1em">巍巍堂堂結跏趺坐相好端嚴橫身擔荷朱題碧瓦兮掩映紫磨寶網雕闌兮圍繞蓮座休說破莫錯過仔細看來只這個。</p>
</div>
<div class='div-orig'><p>舉石梯問侍者甚麼處去<span class='note-inline'>(養子緣切)</span>者云上堂齋去<span class='note-inline'>(不負尊慈)</span>梯云我豈不知汝上堂齋去<span class='note-inline'>(但要和尚委悉)</span>者云除此之外別道甚麼<span class='note-inline'>(切忌節外生枝)</span>梯云我秖問汝本分事<span class='note-inline'>(<span class='corr'>已</span>是為蛇添足)</span>者云若問本分事某甲實是上堂齋去<span class='note-inline'>(別道即不可)</span>梯云不謬為吾侍者<span class='note-inline'>(執事相羈未嘗學問)</span>。</p>
</div>
<div class='div-commentary'><p>拈云去則隨去齋亦任齋頻問頻對早不本分不知者多謂石梯多事侍者支吾還是麼棒打石人頭[石*暴][石*暴]論實事。</p>
<p style="margin-left:1em">恒居何事用針錐話到投機無異詞春暖風和花似錦金鶯啼出自然詩。</p>
</div>
<div class='div-orig'><p>舉洞山聰嘗自負柴上山<span class='note-inline'>(老不歇心)</span>路逢一僧<span class='note-inline'>(撞著磕著)</span>問山上有柴<span class='note-inline'>(你曾見得)</span>何故更將上去<span class='note-inline'>(費手腳生)</span>聰便放下柴於地云會麼<span class='note-inline'>(放下便罷用會作麼)</span>僧云不會<span class='note-inline'>(當時何不掀卻)</span>聰云我要燒<span class='note-inline'>(恁麼還將上去)</span>。</p>
</div>
<div class='div-commentary'><p>拈云洞山不遇阿僧解檐到底負重難丟雖是話出家常已被明眼看破何故聻山上有柴莫更將上去好。</p>
<p style="margin-left:1em">負得來時放下看相逢幾個識艱難擬燒榾柮煨鐺火莫訝山翁語話謾。</p>
</div>
<div class='div-orig'><p>舉僧問金峰四海澄清時如何<span class='note-inline'>(漫道無事好)</span>峰云猶是階下漢<span class='note-inline'>(室中事作麼生)</span>。</p>
</div>
<div class='div-commentary'><p>拈云若不恁麼爭得恁麼直須恁麼始解不恁麼合作麼生且教腦後著眼。</p>
<p style="margin-left:1em">汗馬邊疆數十春曾經六國掃煙塵太平漫說將軍大坐著功勳總未親。</p>
</div>
<div class='div-orig'><p>舉臨濟兩堂首座一齊下喝<span class='note-inline'>(鵓鳩鳴狗子叫)</span>僧問濟還有賓主也無<span class='note-inline'>(這裡恰好會取)</span>濟云賓主歷然<span class='note-inline'>(咄)</span>。</p>
</div>
<div class='div-commentary'><p>拈云兩堂首座異口同音致令這僧分疏不下臨濟道個賓主歷然已是錯為註解畢竟那個是賓那個是主咦。</p>
<p style="margin-left:1em">一聲喝起震如雷萬戶千門當下開話到主賓歷歷處青山綠水共徘徊。</p>
</div>
<div class='div-orig'><p>舉懶菴參百丈問學人欲求識佛<span class='note-inline'>(眼裡著不得沙)</span>何者即是<span class='note-inline'>(劈口便掌)</span>丈云大似騎牛覓牛<span class='note-inline'>(怪伊不得)</span>安云識後如何<span class='note-inline'>(且喜且幸)</span>丈云如人騎牛到家<span class='note-inline'>(一場懡㦬)</span>安云向後如何保任<span class='note-inline'>(動著即不可)</span>丈云如牧牛人執鞭相似<span class='note-inline'>(不是苦心人不知)</span>。</p>
</div>
<div class='div-commentary'><p>拈云分明向道無餘事識苦知甘能幾人。</p>
<p style="margin-left:1em">鐵笛橫吹野外呼尋蹤訪跡在中途歸來無事溪煙晚但看清光月滿壺。</p>
</div>
<div class='div-orig'><p>舉椑樹問洞山為甚麼來<span class='note-inline'>(人將語探)</span>山云親近來<span class='note-inline'>(特地參謁和尚)</span>樹云若是親近用動兩片皮作麼<span class='note-inline'>(弟子齋宿而後敢言)</span>山無對<span class='note-inline'>(為親近來)</span>。</p>
</div>
<div class='div-commentary'><p>拈云直饒不動兩片皮亦未是親近處椑樹恁麼道已是喪卻舌頭且道如何即得。</p>
<p style="margin-left:1em">霜鬢堂前幾度秋晨昏定省正含愁青山豈為雲開眼一任終朝去不留。</p>
</div>
<div class='div-orig'><p>舉神山與洞山過獨木橋<span class='note-inline'>(今日有人喪身失命)</span>山先過了<span class='note-inline'>(止圖腳快)</span>拈起橋云過來<span class='note-inline'>(把斷要津推人落水)</span>神云价闍黎<span class='note-inline'>(磚來瓦去)</span>山乃放下木橋<span class='note-inline'>(知過必改)</span>。</p>
</div>
<div class='div-commentary'><p>拈云洞山謔而有情神山直而無禮不怕旁觀者笑兄兄弟弟也忒無端。</p>
<p style="margin-left:1em">獨木橋頭淺水隈行人無數去還來誰知乘興風流處澗藻溪煙喜共陪。</p>
</div>
<div class='div-orig'><p>舉陸亙大夫因南泉遷化來弔慰<span class='note-inline'>(師資分上)</span>院主問大夫何不哭先師<span class='note-inline'>(直須罵得骨出)</span>亙云院主道得亙即哭<span class='note-inline'>(蒼天蒼天)</span>主無對<span class='note-inline'>(不哭便罷)</span>。</p>
</div>
<div class='div-commentary'><p>拈云陸亙哭院主不哭與其易也寧戚誰道臨喪不哀。</p>
<p style="margin-left:1em">法乳恩深何地尋夕陽落盡影沉沉自慚雙淚無流處一片空存鐵石心。</p>
</div>
<div class='div-orig'><p>舉僧問睦州祖師西來當為何事<span class='note-inline'>(不妨疑著)</span>州云你道為何事<span class='note-inline'>(也要大家知)</span>僧無語<span class='note-inline'>(瞎)</span>州便打<span class='note-inline'>(為何事)</span>。</p>
</div>
<div class='div-commentary'><p>拈云睦州具祖師心行祖師令即置且道祖師西來畢竟為何復拈拄杖卓一卓。</p>
<p style="margin-left:1em">一葦橫江花自開胡僧特地為誰來徘徊未解其中事且共推敲把賦裁。</p>
</div>
<div class='div-orig'><p>舉僧問雲門如何是諸佛出身處<span class='note-inline'>(頂[寧*頁]觸地)</span>門云東山水上行<span class='note-inline'>(三八二十五)</span>僧問幻有如何是諸佛出身處<span class='note-inline'>(腳板朝天)</span>有云西河火裡坐<span class='note-inline'>(九九六十三)</span>。</p>
</div>
<div class='div-commentary'><p>別云兩老指東指西入水入火猶未剿絕若是三山劈脊便打卻也有個活路。</p>
<p style="margin-left:1em">東山水上行一掃晴空五色雲西河火裡坐盞子落地楪子破劈脊一棒兩條痕淚雨漣漣笑殺人休擬議莫沉吟諸佛出身處依舊可憐生。</p>
</div>
<div class='div-orig'><p>舉梁武帝請傅大士講經<span class='note-inline'>(口長舌短)</span>大士揮案一聲便下座<span class='note-inline'>(下文繁長收歸上科)</span>帝愕然<span class='note-inline'>(意作麼生)</span>誌公云陛下會麼<span class='note-inline'>(更聽分解)</span>帝云不會<span class='note-inline'>(齊聞楚語)</span>誌云大士講經竟<span class='note-inline'>(錯下註腳)</span>。</p>
</div>
<div class='div-commentary'><p>拈云闡微抉秘持顛扶危大士誌公兩俱敗闕當時武帝若會豈不敗闕更多這裡見得分明也是飯飽弄箸。</p>
<p style="margin-left:1em">揮尺花臺語意違爐煙空自繞龍衣佛心天子猶難薦更待旁觀理是非。</p>
</div>
<div class='div-orig'><p>舉文殊問維摩仁者當說何等是菩薩入不二法門<span class='note-inline'>(這問也不消得)</span>維摩嘿然<span class='note-inline'>(大巧若拙)</span>殊云善哉善哉<span class='note-inline'>(冰寒於水)</span>是為菩薩入不二法門<span class='note-inline'>(難逃明鑑)</span>。</p>
</div>
<div class='div-commentary'><p>拈云理極忘情謂如何得喻齊要見不二法門須識維摩無口。</p>
<p style="margin-left:1em">默默玄機懶話圖風流盡處意含胡平生伎倆渾無用始<span class='corr'>羨</span>毘耶一病夫。</p>
</div>
<div class='div-orig'><p>舉大慧上堂今朝又是五月五<span class='note-inline'>(節侯不相饒)</span>大鬼拍掌小鬼舞<span class='note-inline'>(逞盡神通)</span>驀然撞著桃符神<span class='note-inline'>(冤家路窄)</span>兩手椎胸叫冤苦<span class='note-inline'>(樂極生悲)</span>艾人云休叫苦<span class='note-inline'>(泥佛勸土佛)</span>遂拈拄杖一卓<span class='note-inline'>(方便第一)</span>止有一處堪回互<span class='note-inline'>(太漏逗)</span>回互不回互<span class='note-inline'>(放去收來)</span>回而更相涉<span class='note-inline'>(事從無事起)</span>擲下云<span class='note-inline'>(興盡則止)</span>不爾依位住<span class='note-inline'>(方丈門前灰圍三道)</span>參<span class='note-inline'>(教壞人家男女)</span>。</p>
</div>
<div class='div-commentary'><p>拈云正恁麼時何不以拄杖一齊打散免得渠等鬧亂家庭委悉麼事無曲直隨時定理若分疏轉見差。</p>
<p style="margin-left:1em">天中火鏡拂塵開照破群氛絕點埃識得悲歡情欲盡主賓一笑任徘徊。</p>
</div>
<div class='div-orig'><p>舉僧問大光達磨還是祖否<span class='note-inline'>(試卜度看)</span>光云不是祖<span class='note-inline'>(壓良為賤)</span>僧云既不是祖又來作甚麼<span class='note-inline'>(不妨疑著)</span>光云為汝不薦<span class='note-inline'>(忒煞婆心)</span>僧云薦後如何<span class='note-inline'>(作麼生會)</span>光云方知不是祖<span class='note-inline'>(明眼難瞞)</span>。</p>
</div>
<div class='div-commentary'><p>拈云達磨遭人檢點也是無事討事及乎做盡伎倆依然無位安排大光一語品評至今那能吐氣。</p>
<p style="margin-left:1em">鐵面蒙塵心甚難許多委曲受譏彈救迷傳法成何事一任兒孫白眼看。</p>
</div>
<div class='div-orig'><p>舉僧問洛浦學人擬歸鄉時如何<span class='note-inline'>(回頭即是)</span>浦云家破人亡子歸何處<span class='note-inline'>(未可安身)</span>僧云恁麼則不去也<span class='note-inline'>(一喚便轉)</span>浦云庭前殘雪日輪消<span class='note-inline'>(功高猶不住)</span>室內紅塵遣誰掃<span class='note-inline'>(業罷實難居)</span>。</p>
</div>
<div class='div-commentary'><p>拈云不得放過過在甚麼處。</p>
<p style="margin-left:1em">歷遍天涯念故鄉誰知家破與人亡雲山夢斷歸心歇燃得孤燈照夜長。</p>
</div>
<div class='div-orig'><p>舉僧問夾山如何是夾山境<span class='note-inline'>(切忌當面蹉過)</span>山云猿抱子歸青嶂外<span class='note-inline'>(睜眼覷不著)</span>鳥銜花落碧巖前<span class='note-inline'>(舉目盡皆窺)</span>。</p>
</div>
<div class='div-commentary'><p>拈云夾山境話擬者甚多總之道出尋常卻是渠家受用還見麼一般景物無人識兩處風流直自看。</p>
<p style="margin-left:1em">卜得層山結草廬依依猿鳥與同居碧巖青嶂千尋出來往何妨任自如。</p>
</div>
<div class='div-orig'><p>舉保福因僧侍立次<span class='note-inline'>(莫放過)</span>福云你得與麼麤心<span class='note-inline'>(被和尚細細檢點)</span>僧云甚處是某麤心處<span class='note-inline'>(自屎不覺臭)</span>福拈一塊土度與云拋向門外著<span class='note-inline'>(有意親相試)</span>僧拋了<span class='note-inline'>(又道不麤心)</span>卻來云甚處是某麤心處<span class='note-inline'>(再犯不容)</span>福云我見你築著磕著<span class='note-inline'>(爭奈目前何)</span>所以道你麤心<span class='note-inline'>(理無曲斷)</span>。</p>
</div>
<div class='div-commentary'><p>拈云瞎卻眼撞破頭喫飯喫茶見山見水未免宗師看破這般疚患如何得愈切忌築著磕著。</p>
<p style="margin-left:1em">紅樓暗自侈新妝寂寞孤燈恨夜長得對多情愁應了莫拋珠淚濕霓裳。</p>
</div>
<div class='div-orig'><p>舉馬祖見僧來便畫圓相<span class='note-inline'>(平地鍬坑)</span>云入也打不入也打<span class='note-inline'>(太覺無端)</span>僧便入<span class='note-inline'>(踏破了也)</span>祖便打<span class='note-inline'>(已展不縮)</span>僧云和尚打某甲不得<span class='note-inline'>(痛癢不知)</span>祖靠拄杖便休<span class='note-inline'>(悔悔悔)</span>。</p>
</div>
<div class='div-commentary'><p>拈云殺活機權在馬祖手裡且道能進能退知柔知剛如何是他遊戲處。</p>
<p style="margin-left:1em">把定重關路不通芒鞋踏碎落花紅窮途莫怪風情薄懶意相看念更濃。</p>
</div>
<div class='div-orig'><p>舉僧問雲居孤峰獨宿時如何<span class='note-inline'>(險)</span>居云九間僧堂裡不臥<span class='note-inline'>(隨眾些好)</span>誰教你孤峰獨宿<span class='note-inline'>(回頭不較遲)</span>。</p>
</div>
<div class='div-commentary'><p>拈云水澄寒潦寂月滿道人愁合作麼生打當。</p>
<p style="margin-left:1em">落落孤峰獨自眠霜寒露冷月當天誰知更有逍遙地一枕長鼾衲被穿。</p>
</div>
<div class='div-orig'><p>舉僧辭趙州<span class='note-inline'>(狂心不歇)</span>州問甚處去<span class='note-inline'>(腳底茫茫)</span>僧云擬向南方學佛法去<span class='note-inline'>(濟個甚事)</span>州豎起拂子云<span class='note-inline'>(這個學得麼)</span>有佛處不得住<span class='note-inline'>(藏身處沒蹤跡)</span>無佛處急走過<span class='note-inline'>(沒蹤跡處莫藏身)</span>三千里外逢人不得錯舉<span class='note-inline'>(珍重珍重)</span>。</p>
</div>
<div class='div-commentary'><p>拈云著則為膠厭而成寂腳跟下大有事在須是踢倒須彌掀翻鬼窟撥盡眼中金屑挑起黑夜孤燈方能出入縱橫無可不可到這裡還許商量也未罔象無心黃帝重卞和有智楚王嫌。</p>
<p style="margin-left:1em">靈芝瑞靄莫宜矜鳥道玄途不可憑濃澹應隨雲水斷暮山煙鎖碧崚嶒。</p>
</div>
<div class='div-orig'><p>舉僧問青峰大事已明<span class='note-inline'>(將謂將謂)</span>為甚麼如喪考妣<span class='note-inline'>(元來元來)</span>峰云不得春風花不開<span class='note-inline'>(剛到歡娛處)</span>及至花開又吹落<span class='note-inline'>(又著一場愁)</span>。</p>
</div>
<div class='div-commentary'><p>拈云不是苦心人不知。</p>
<p style="margin-left:1em">高堂燈落思如麻風樹棲棲鳴暮鴉遙望白雲情未盡含悲愁對滿園花。</p>
</div>
<div class='div-orig'><p>舉僧問趙州萬法歸一<span class='note-inline'>(坐著即不可)</span>一歸何處<span class='note-inline'>(大睜著眼)</span>州云我在青州造領布衫重七斤<span class='note-inline'>(莫言不道)</span>。</p>
</div>
<div class='div-commentary'><p>拈云趙州被這僧一問信口道個青州布衫雖是一種平懷大似掂斤播兩這裡見得嶺頭怪石穿雲出其或未然溪畔迷煙夾岸橫。</p>
<p style="margin-left:1em">萬疊層山小徑通到頭滿地落花紅不知何處吹橫笛唱起堤楊一帶風。</p>
</div>
<div class='div-orig'><p>舉佛眼常請益五祖<span class='note-inline'>(鏡不自照)</span>凡有所問<span class='note-inline'>(口吧吧地)</span>祖即云我不如你<span class='note-inline'>(已有船中月)</span>你自會得好<span class='note-inline'>(更添帆上風)</span>或云我不會<span class='note-inline'>(是甚麼心行)</span>我不如你<span class='note-inline'>(還伊佛眼來)</span>眼愈疑<span class='note-inline'>(放下便平穩)</span>遂咨決於元禮首座<span class='note-inline'>(莫向他人舌頭討)</span>禮以手引眼耳<span class='note-inline'>(有勞神用)</span>繞圍數匝<span class='note-inline'>(未出圈子)</span>行且語云<span class='note-inline'>(秖管說)</span>你自會得好<span class='note-inline'>(秖管聽)</span>眼云有冀開發乃爾相戲耶<span class='note-inline'>(休蹉過)</span>禮云你他後悟去方知此日曲折耳<span class='note-inline'>(太叮嚀生)</span>。</p>
</div>
<div class='div-commentary'><p>拈云殺人要見血。</p>
<p style="margin-left:1em">秖為騎牛更覓牛逢人叩問轉生愁若知曲折成多事山自青兮水自流。</p>
</div>
<div class='div-orig'><p>舉乾峰示眾云<span class='note-inline'>(說向人間不值錢)</span>舉一不得舉二<span class='note-inline'>(直今舉也是一是二)</span>放過一著落在第二<span class='note-inline'>(今朝失利)</span>雲門出眾云<span class='note-inline'>(嘴尖先出頭)</span>昨日有人從天臺來<span class='note-inline'>(竹密不妨流水過)</span>卻往徑山去<span class='note-inline'>(山高豈礙白雲飛)</span>峰云明日不得普請<span class='note-inline'>(一齊領過)</span>便下座<span class='note-inline'>(得意濃時正好休)</span>。</p>
</div>
<div class='div-commentary'><p>拈云乾峰雲門說誰家語話沒絃琴操中秋月無孔笙吹上<span class='corr'>已</span>風知音底辨取。</p>
<p style="margin-left:1em">扼斷玄關最上頭出身猶自隔林丘何人踏破煙霞路笑語相將樂未休。</p>
</div>
<div class='div-orig'><p>舉僧問淨眾蓮花未出水時如何<span class='note-inline'>(大好著眼)</span>眾云菡萏滿池流<span class='note-inline'>(開也開也)</span>僧云出水後如何<span class='note-inline'>(覷伊不著)</span>眾云葉落不知秋<span class='note-inline'>(實也實也)</span>。</p>
</div>
<div class='div-commentary'><p>拈云藏頭露面劫外風光露面藏頭今時消息會得淨眾說話且莫判作兩頭。</p>
<p style="margin-left:1em">青萍未破花先發綠沼纔穿葉正凋一段風光人不識池邊翡翠話無寥。</p>
</div>
<div class='div-orig'><p>舉僧問荷玉如何是西來的的意<span class='note-inline'>(無二無別)</span>玉云不禮拜更待何時<span class='note-inline'>(氣急殺人)</span>。</p>
</div>
<div class='div-commentary'><p>拈云西來的意妄生一解萬水千山別措一詞千山萬水問處刻的答處分明切忌側耳低頭直須當下領會。</p>
<p style="margin-left:1em">一句全提已是多熊峰山下莫蹉跎神光當日無思算斷臂曾經禮達磨。</p>
</div>
<div class='div-orig'><p>舉僧問曹山五位對賓時如何<span class='note-inline'>(請師答話)</span>山云汝今問那個位<span class='note-inline'>(喚作對得麼)</span>僧云某甲從偏位中來<span class='note-inline'>(白髮尋知<span class='corr'>己</span>)</span>請師正位中接<span class='note-inline'>(黑頭無故人)</span>山云不接<span class='note-inline'>(能救世間苦)</span>僧云為甚麼不接<span class='note-inline'>(何曾辜負你)</span>山云恐落偏位中去<span class='note-inline'>(話得分明也是閑)</span>。</p>
</div>
<div class='div-commentary'><p>拈云接則兔倚雪巢不接則鴉棲煙樹且道如何對賓聻曹山答底甚麼。</p>
<p style="margin-left:1em">年來守拙臥深山不耐清霜懶露顏客到無心相對語紅塵恐著鬢頭斑。</p>
</div>
<div class='div-orig'><p>舉仰山示眾云一言說盡山河<span class='note-inline'>(合取狗口)</span>僧問如何是一言<span class='note-inline'>(何須重舉)</span>山以火箸插向爐中卻收舊處<span class='note-inline'>(盡也盡也)</span>。</p>
</div>
<div class='div-commentary'><p>拈云也不消得。</p>
<p style="margin-left:1em">說盡山河休更求爐邊插箸爐邊收而今翻笑西來老少室峰前讓幾籌。</p>
</div>
<div class='div-orig'><p>舉僧問大陽如何是和尚家風<span class='note-inline'>(客來須待)</span>陽云滿瓶傾不出<span class='note-inline'>(太儉生)</span>大地沒饑人<span class='note-inline'>(太奢生)</span>。</p>
</div>
<div class='div-commentary'><p>拈云打破瓶來本無一物直饒大地盡饑且教何處下口。</p>
<p style="margin-left:1em">問到家風竟若何常將白眼看婆婆衷情一段難傾出那有知心話得麼。</p>
</div>
<div class='div-orig'><p>舉僧到韶山禮拜了叉手而立<span class='note-inline'>(別有長處麼)</span>山云大材藏拙戶<span class='note-inline'>(可惜許)</span>僧又過一邊<span class='note-inline'>(抱頭狂走)</span>山云喪卻棟梁材<span class='note-inline'>(失利了也)</span>。</p>
</div>
<div class='div-commentary'><p>拈云這僧胡不禮拜了退卻又左之右之韶山兩度捺渠要且不識好惡。</p>
<p style="margin-left:1em">伎倆頻呈俊不禁一擒一縱縱還擒長材喪卻徒惆悵枉費工師一片心。</p>
</div>
<div class='div-orig'><p>舉僧問上藍如何是上藍本事<span class='note-inline'>(日用而不知)</span>藍云不從千聖借<span class='note-inline'>(承誰恩力)</span>豈向萬機求<span class='note-inline'>(少個甚麼)</span>。</p>
</div>
<div class='div-commentary'><p>拈云對客數家貧。</p>
<p style="margin-left:1em">本事圓成一物無堆山積嶽未曾沽平生俠氣凌霄漢那個男兒不丈夫。</p>
</div>
<div class='div-orig'><p>舉石頭問青原和尚自離曹溪甚時到此間<span class='note-inline'>(忘卻了也)</span>原云我卻不知汝甚時離曹溪<span class='note-inline'>(與和尚一路)</span>頭云某甲不從曹溪來<span class='note-inline'>(各人打掃門前雪)</span>原云我已知汝來處<span class='note-inline'>(莫管他人屋上霜)</span>頭云和尚幸是大人且莫造次<span class='note-inline'>(溫言軟語仁義道中)</span>。</p>
</div>
<div class='div-commentary'><p>拈云石頭問事得事青原就機奪機莫道知和而和可稱父父子子。</p>
<p style="margin-left:1em">一別曹溪不記年乘鸞跨鶴兩翛然庭除敘樂情無限共坐松陰待月圓。</p>
</div>
<div class='div-orig'><p>舉僧問廣德波浪之中如何得玅<span class='note-inline'>(移舟諳水勢)</span>德云橈棹不施兼脫底<span class='note-inline'>(咦)</span>往來終不借浮囊<span class='note-inline'>(妙妙)</span>。</p>
</div>
<div class='div-commentary'><p>拈云不居尊貴頻入驚濤深歷艱難優游自在且道是甚麼人事。</p>
<p style="margin-left:1em">逐浪隨波到處遊不呈橈棹渡滄洲滿艇風月都收盡倒駕銀河萬里流。</p>
</div>
<div class='div-orig'><p>舉洞山解夏上堂云<span class='note-inline'>(放開布袋口)</span>諸兄弟東去西去<span class='note-inline'>(看腳下)</span>直須向萬里無寸草處去<span class='note-inline'>(太潔白生)</span>石霜云出門便是草<span class='note-inline'>(荒田不楝)</span>明安云直饒不出門亦是草漫漫<span class='note-inline'>(淨地迷人)</span>。</p>
</div>
<div class='div-commentary'><p>拈云靜沉死水動落今時俱未十成穩當欲不話作兩橛切忌坐著一頭明眼衲僧各請方便。</p>
<p style="margin-left:1em">細草疑煙帶露濃輕柔滿地拂東風經霜莫謂成衰落暗裡何知造化工。</p>
</div>
<div class='div-orig'><p>舉僧問龍牙二鼠侵藤時如何<span class='note-inline'>(愁殺人)</span>牙云須有隱身處始得<span class='note-inline'>(珍重珍重)</span>僧云如何是隱身處<span class='note-inline'>(不在內不在外不在中間)</span>牙云還見儂家麼<span class='note-inline'>(莫顯乎微)</span>。</p>
</div>
<div class='div-commentary'><p>拈云朝聞夕死此外別無消息原始要終就裡大有機關莫教縮腳藏頭不妨丁名卓字還有識幻知歸者麼須有隱身處始得。</p>
<p style="margin-left:1em">玉兔金烏急似梭石人駕浪入雲窩山前嶺外無消息惟有青松掛碧蘿。</p>
</div>
<div class='div-orig'><p>舉黃檗上堂<span class='note-inline'>(欺誑平人)</span>大眾方集<span class='note-inline'>(落伊圈繢)</span>復召云大眾<span class='note-inline'>(呼牛喚馬)</span>眾回首<span class='note-inline'>(逐響隨聲)</span>檗云月似彎弓少雨多風<span class='note-inline'>(一任卜度)</span>。</p>
</div>
<div class='div-commentary'><p>拈云黃檗喚東家人說西家話太弄舌劍唇鎗一時大眾如何抵敵向道莫由沙場過果聞鼙鼓好愁人。</p>
<p style="margin-left:1em">風信高懸赤幟幖竿頭五兩任飄飄東西南北烽煙亂鐵馬橫嘶度小橋。</p>
</div>
<div class='div-orig'><p>舉僧問首山如何是學人親切處<span class='note-inline'>(豈有他哉)</span>山云五九盡日又逢春<span class='note-inline'>(舌頭不出口)</span>僧云畢竟如何<span class='note-inline'>(從來無異路)</span>山云冬去寒食一百五<span class='note-inline'>(牙齒三十六)</span>。</p>
</div>
<div class='div-commentary'><p>拈云算得清數不的欲知親切一句不如當下忘言。</p>
<p style="margin-left:1em">暑往寒來春復秋夕陽西下水東流分明道破無餘事直待當人自點頭。</p>
</div>
<div class='div-orig'><p>舉僧問巴陵祖意教意是同是別<span class='note-inline'>(疑殺人)</span>陵云雞寒上樹<span class='note-inline'>(羊便乾處臥)</span>鴨寒下水<span class='note-inline'>(驢便濕處尿)</span>。</p>
</div>
<div class='div-commentary'><p>拈云瓶盤釵釧酥酪醍醐融而為金攪成一味須是過量人始得且道巴陵答處意作麼生清濁分時涇渭辨高低盡處乾坤同。</p>
<p style="margin-left:1em">屈指當胸總是拳無端左右列成邊攀花折柳尋常事到處風流信自然。</p>
</div>
<div class='div-orig'><p>舉僧問禾山即心即佛即不問<span class='note-inline'>(問亦得)</span>如何是非心非佛<span class='note-inline'>(不問亦得)</span>山云解打鼓<span class='note-inline'>(還聞麼)</span>。</p>
</div>
<div class='div-commentary'><p>拈云聞禾山鼓而不嘔吐者也是鐵石肝腸。</p>
<p style="margin-left:1em">閑雲淡淡繫山腰細雨濛濛灑石礄荒徑不知人跡冷一聲愁緒聽鳴鴞。</p>
</div>
<div class='div-orig'><p>舉雲巖問藥山如何是異類中行<span class='note-inline'>(牛頭沒馬頭回)</span>山云吾今日困倦且待別時來<span class='note-inline'>(倒身斜臥)</span>巖云某甲特為此事來<span class='note-inline'>(何不向異類中行)</span>山云且去<span class='note-inline'>(喏喏)</span>巖便出<span class='note-inline'>(抽身有分)</span>。</p>
</div>
<div class='div-commentary'><p>拈云南頭買瓠北頭賣瓜東廊作揖西廊拱手若不戴角披毛爭解迴途護轍還見藥山麼慵簪鴉髻修花貌暗整鸞粧對月娥。</p>
<p style="margin-left:1em">博得名花園內栽天香國色那堪陪紅顏應是和風綻無事臨軒擊鼓催。</p>
</div>
<div class='div-orig'><p>舉僧問法眼聲色兩字如何透得<span class='note-inline'>(切忌隨他去)</span>眼云大眾若會這僧問處<span class='note-inline'>(聲不是聲色不是色)</span>透聲色也不難<span class='note-inline'>(未敢相許)</span>。</p>
</div>
<div class='div-commentary'><p>拈云透得過滿眼滿耳透不過不睹不聞這僧問處且置畢竟聲色兩字作麼生透。</p>
<p style="margin-left:1em">擊竹觀花也大奇透關消息有誰知目前無法無非法不逗聰明處處宜。</p>
</div>
<div class='div-orig'><p>舉僧問資壽一大藏教<span class='note-inline'>(葛藤窩)</span>還有奇特事也無<span class='note-inline'>(一任鑽龜打瓦)</span>壽云恐汝不信<span class='note-inline'>(和尚道就是)</span>僧云如何是奇特事<span class='note-inline'>(要會有甚難)</span>壽云白底是紙黑底是字<span class='note-inline'>(恁麼那恁麼那)</span>。</p>
</div>
<div class='div-commentary'><p>別云白底不是紙黑底不是字若信得及奇特事也直尋常。</p>
<p style="margin-left:1em">大藏從來事不差雲煙落紙走龍蛇分明直個成奇特莫教重添眼裡花。</p>
</div>
<div class='div-orig'><p>舉僧問雲門如何是清淨法身<span class='note-inline'>(拖泥帶水)</span>門云花藥欄<span class='note-inline'>(錯問不錯答)</span>僧云便恁麼去時如何<span class='note-inline'>(且莫造次)</span>門云金毛獅子<span class='note-inline'>(錯答莫錯問)</span>。</p>
</div>
<div class='div-commentary'><p>拈云出自現成深以曲折有權有實非易非難自是玅應隨機莫道雲門口快。</p>
<p style="margin-left:1em">花藥欄眼中千尺噴流泉金毛獅子腳底清煙平地起韶陽老較些些醉時慣唱哩哩囉醒來還是囉囉哩。</p>
</div>
<div class='div-orig'><p>舉芭蕉示眾云<span class='note-inline'>(正經道一句)</span>你有拄杖子<span class='note-inline'>(認著即不可)</span>我與你拄杖子<span class='note-inline'>(土上加泥)</span>你無拄杖子<span class='note-inline'>(拋卻即不可)</span>我與你奪了拄杖子<span class='note-inline'>(空中掘啇)</span>。</p>
</div>
<div class='div-commentary'><p>拈云將金博金以水洗水芭蕉別有接物利生手段且將甚麼喚作拄杖子若見有無分明與奪也不消得。</p>
<p style="margin-left:1em">予奪隨宜用最親多情疑是薄情人君家醉臥紅塵裡也著扶持費苦心。</p>
</div>
<div class='div-orig'><p>舉大耳三藏得他心通<span class='note-inline'>(有多少奇特)</span>朝見肅宗帝<span class='note-inline'>(且莫炫長)</span>帝命國師驗之<span class='note-inline'>(恐妨納敗)</span>藏見國師禮拜了側立於右<span class='note-inline'>(賤避貴)</span>國師云汝得他心通是否<span class='note-inline'>(國師不得他心通)</span>藏云不敢<span class='note-inline'>(且信一半)</span>國師云汝道老僧即今在甚麼處<span class='note-inline'>(莫動著)</span>藏云和尚是一國之師何得在西川看競渡船<span class='note-inline'>(許汝左眼明)</span>國師再問汝道老僧即今在甚麼處<span class='note-inline'>(只這是)</span>藏云和尚是一國之師何得在天津橋上看弄猢猻<span class='note-inline'>(許汝右眼得)</span>國師第三度問汝道老僧即今在甚麼處<span class='note-inline'>(咦)</span>藏罔知去處<span class='note-inline'>(相見了也)</span>國師叱云這野狐精<span class='note-inline'>(國師得他心通)</span>他心通在甚麼處<span class='note-inline'>(不敢不敢)</span>。</p>
</div>
<div class='div-commentary'><p>拈云三藏不具自心通所以第三度不見國師然則國師還自知也未若也自知猶較三藏百步若也不知又爭怪得伊。</p>
<p style="margin-left:1em">覿面相看總一如愈親愈近愈成疏饒君通得他心事何似心除事亦除。</p>
</div>
<div class='div-orig'><p>舉神會到青原處<span class='note-inline'>(無事莫空行)</span>原問甚處來<span class='note-inline'>(和尚合知)</span>會云曹溪<span class='note-inline'>(來源不昧)</span>原云曹溪意旨如何<span class='note-inline'>(探竿在手)</span>會振身立<span class='note-inline'>(覿面呈機)</span>原云猶帶瓦礫在<span class='note-inline'>(早是不堪)</span>會云和尚此間莫有真金與人麼<span class='note-inline'>(也不消得)</span>原云設有與汝向甚處著<span class='note-inline'>(久荷尊慈今朝乃見)</span>。</p>
</div>
<div class='div-commentary'><p>拈云直為慈悲之故有落草之談。</p>
<p style="margin-left:1em">振身立曹溪意旨徒把執瓦礫真金一樣看當機劈奪何太急何太急雨散雲收風習習。</p>
</div>
<div class='div-orig'><p>舉保壽上堂拈拄杖云<span class='note-inline'>(人天眾前重新打算)</span>得自天臺絕比倫<span class='note-inline'>(孤迥迥)</span>從來無葉又無根<span class='note-inline'>(赤條條)</span>有時扶過斷橋水<span class='note-inline'>(承渠恩力)</span>幾度伴歸明月村<span class='note-inline'>(少伊不得)</span>雖然如是<span class='note-inline'>(還見這個麼)</span>也不得放過<span class='note-inline'>(仔細從頭一二三)</span>擊禪床一下<span class='note-inline'>(百雜碎)</span>便下座<span class='note-inline'>(劄)</span>。</p>
</div>
<div class='div-commentary'><p>拈云保壽老漢口吧吧地把一條拄杖十分分疏不怕旁觀檢點若是有人奪來燒灰颺卻且又如何折合。</p>
<p style="margin-left:1em">楖栗拈來仔細看從頭話出齒牙酸天然種草無倫匹卓破虛空盡膽寒。</p>
</div>
<div class='div-orig'><p>舉黃龍和尚因化主歸陞座云<span class='note-inline'>(法不孤起仗境而生)</span>有五種不易<span class='note-inline'>(且聽分解)</span>一施者不易<span class='note-inline'>(頭目髓腦又作麼生)</span>二化者不易<span class='note-inline'>(一粒須彌甚麼心行)</span>三變生為熟者不易<span class='note-inline'>(三德六味供佛及僧)</span>四端坐食者不易<span class='note-inline'>(正恁麼時動著不可)</span>且道第五不易是甚麼人<span class='note-inline'>(看看問到臨頭處面目依然可憐生)</span>良久云聻<span class='note-inline'>(直饒渾身露出終是有口難言)</span>便下座<span class='note-inline'>(今日機緣一場敗闕)</span>時翠巖真為首座<span class='note-inline'>(座中既有江南客)</span>藏主問第五不易是誰<span class='note-inline'>(重向人前唱鷓鴣)</span>真云腦後見腮莫與往來<span class='note-inline'>(不因茲舉幾乎錯過)</span>。</p>
</div>
<div class='div-commentary'><p>拈云施者易化者易變生為熟端坐受食者俱易直是第五果然不易畢竟是甚麼人莫道黃龍描畫不出翠巖指點不真即天眼龍睛也覷他不著若也覷著日費斗金非分外其或未然時餐滴水也難消。</p>
<p style="margin-left:1em">易不易兮難不難許多愁戚許多歡饑餐渴飲無餘事一任諸人仔細看。</p>
</div></div></div></div>
<p class='juan'>三山來禪師語錄卷十二</p>
</div><!-- end of div[@id='body'] -->
</body></html>