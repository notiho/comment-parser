<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu125' />
<div class='div-other'><a id='mulu126' />
<p class='h3'>二山來禪師語錄卷十　頌古目錄</p>
<ul class="">
<li>臨濟吹毛</li>

<li>德山托缽</li>

<li>洞山非佛</li>

<li>龍牙行拳</li>

<li>雲門杓柄</li>

<li>法眼曹源</li>

<li>東印請祖</li>

<li>仰山法身</li>

<li>洛浦伏膺</li>

<li>臨濟真人</li>

<li>洞山尊貴</li>

<li>趙州庭柏</li>

<li>德山及盡</li>

<li>趙州放下</li>

<li>溈山牸牛</li>

<li>幽棲敲鐘</li>

<li>洞山孔竅</li>

<li>雪峰覆盆</li>

<li>投子彈指</li>

<li>雲門糊餅</li>

<li>疏山大黃</li>

<li>三聖逢人</li>

<li>長慶展手</li>

<li>法眼毫釐</li>

<li>趙州曾到</li>

<li>南泉斬貓</li>

<li>資福圓相</li>

<li>德山寐語</li>

<li>洞山麻斤</li>

<li>仰山攜杖</li>

<li>護國洗面</li>

<li>首山此經</li>

<li>大隨劫火</li>

<li>趙州玄殺</li>

<li>石霜奪笏</li>

<li>長慶捲簾</li>

<li>芭蕉法身</li>

<li>歷村煎茶</li>

<li>圓通囊寶</li>

<li>趙州大道</li>

<li>仰山驗僧</li>

<li>長沙竿頭</li>

<li>南泉牧牛</li>

<li>投子歸庵</li>

<li>魯祖面壁</li>

<li>雪峰住庵</li>

<li>洛浦大悟</li>

<li>雲門缽飯</li>

<li>翠巖不點</li>

<li>石頭恁麼</li>
</ul><p>目畢</p>
</div><a id='mulu127' />
<p class='juan'>三山來禪師語錄卷十</p><p class="byline">書記普定編</p>
<div class='div-other'><a id='mulu128' />
<p class='h3'>頌古<span class='note-inline'>(著拈)</span></p>
<div class='div-orig'><p>舉僧問臨濟如何是吹毛劍<span class='note-inline'>(利)</span>濟云禍事禍事<span class='note-inline'>(險)</span>僧禮拜<span class='note-inline'>(謝和尚慈悲)</span>濟便打<span class='note-inline'>(血濺梵天)</span>。</p>
</div>
<div class='div-commentary'><p>拈云這僧不顧危亡甘自當鋒觸鍔臨濟慣弄神鋒殺人手段伊即不無活人機關未敢相許。</p>
<p style="margin-left:1em">吹毛利劍射斗光鋩觸著磕著事出非常禮拜也好承當輕輕放過有何妨直謂能撾塗毒鼓幾曾爇得返魂香。</p>
</div>
<div class='div-orig'><p>舉雪峰在德山作飯頭<span class='note-inline'>(侍官千日)</span>一日飯遲<span class='note-inline'>(失在一朝)</span>德山托缽至法堂<span class='note-inline'>(餓斯炒)</span>峰云這老漢鐘未響鼓未鳴<span class='note-inline'>(節候也不識)</span>托缽向甚麼處去<span class='note-inline'>(上堂齋去)</span>山便歸方丈<span class='note-inline'>(明知好酒故意放輸)</span>峰舉似巖頭<span class='note-inline'>(路見不平)</span>頭云大小德山未會末後句在<span class='note-inline'>(旁人剷削)</span>山聞<span class='note-inline'>(春雷貫耳)</span>令侍者喚巖頭問云汝不肯老僧那<span class='note-inline'>(好作商量)</span>頭密啟其意<span class='note-inline'>(一字入公門)</span>山乃休去<span class='note-inline'>(九牛拔不出)</span>至明日陞堂<span class='note-inline'>(將謂將謂)</span>果與尋常不同<span class='note-inline'>(元來元來)</span>頭撫掌笑云<span class='note-inline'>(一家有事百家憂)</span>且喜老漢會得末後句<span class='note-inline'>(證父攘羊)</span>他後天下人不奈伊何<span class='note-inline'>(有多少奇特)</span>。</p>
</div>
<div class='div-commentary'><p>拈云用無義手打不防家雪峰可稱孝子以屋裡人說家常話巖頭真是逆兒德山平地鍬坑兩度將人賺過具眼底試揀辨看。</p>
<p style="margin-left:1em">末後句妙難量春風一度百花香歸丈兮非南非北陞堂也何短何長薜蘿巖畔篩新月影落銀花半夜霜。</p>
</div>
<div class='div-orig'><p>舉洞山垂語云<span class='note-inline'>(撒出贓私)</span>體得佛向上人<span class='note-inline'>(年尊不敢動著)</span>方有說話分<span class='note-inline'>(說得也不親切)</span>僧云如何是佛向上人<span class='note-inline'>(本來無一物)</span>山云非佛<span class='note-inline'>(垢膩汗衫皂角洗)</span>法眼云方便呼為佛<span class='note-inline'>(將高就低未為分外)</span>。</p>
</div>
<div class='div-commentary'><p>拈云貴賤異位出入同途轉位迴機眉橫眼上隨途得妙耳掛腰間物外清閑寰中遊戲大似分疆列界一隊無孔鐵鎚還見洞山法眼麼掉唇弄舌有甚交涉處。</p>
<p style="margin-left:1em">眠雲臥月幾春秋懶入風塵作浪遊夢破不因泉石動乘流依舊泛輕舟。</p>
</div>
<div class='div-orig'><p>舉僧問龍牙十二時中如何用力<span class='note-inline'>(拈匙把筋喫飯穿衣)</span>牙云如無手人行拳<span class='note-inline'>(見麼)</span>石門聰云龍牙只道得一半<span class='note-inline'>(那一半聻)</span>乃云如無舌人解唱歌<span class='note-inline'>(聞麼)</span>天童慧云石門也只道得一半<span class='note-inline'>(這一半聻)</span>直須通身如舌手始得<span class='note-inline'>(會麼)</span>。</p>
</div>
<div class='div-commentary'><p>拈云龍牙半斤石門八兩天童亦未全在直須舌手如通身始得。</p>
<p style="margin-left:1em">幾番岐路泣亡羊堪嘆時人話短長放下歸來無個事烹茶掃地爇罏香。</p>
</div>
<div class='div-orig'><p>舉雲門問直歲今日作甚來<span class='note-inline'>(隨分)</span>歲云刈茅來<span class='note-inline'>(且對說)</span>門云刈得幾個祖師<span class='note-inline'>(和尚善忘)</span>歲云三百個<span class='note-inline'>(錯算不為謾)</span>門云朝打三千暮打八百<span class='note-inline'>(天地玄黃)</span>東家杓柄長西家杓柄短<span class='note-inline'>(宇宙洪荒)</span>作麼生<span class='note-inline'>(唵啞吽)</span>歲無語<span class='note-inline'>(慚惶殺人)</span>門拈拄杖便打<span class='note-inline'>(氣急殺人)</span>徑山杲云直歲無語有三百個祖師證盟<span class='note-inline'>(又得徑山老漢)</span>雲門令雖行<span class='note-inline'>(有甚著處)</span>要且棒頭無眼<span class='note-inline'>(知人之哲自古為難)</span>。</p>
</div>
<div class='div-commentary'><p>拈云徑山手抬手捺不惟冤屈直歲亦且冤屈三百個祖師雲門令既行自是棒頭有眼。</p>
<p style="margin-left:1em">棒頭無眼翳雙睛三百祖師空證盟莫教再從山下過恐聞猿叫斷腸聲。</p>
</div>
<div class='div-orig'><p>舉僧問法眼如何是曹源一滴水<span class='note-inline'>(小官多念律)</span>眼云是曹源一滴水<span class='note-inline'>(老將不談兵)</span>。</p>
</div>
<div class='div-commentary'><p>拈云法眼恁麼答話可謂簡而文溫而理其實傾出曹源又是惠而不費還有直下承當底麼。</p>
<p style="margin-left:1em">一目長空不夜天疏星幾點映前川霜寒懶拾溪頭釣不脫簑衣抱月眠。</p>
</div>
<div class='div-orig'><p>舉東印土國王請二十七祖般若多羅齋<span class='note-inline'>(大好供養)</span>王問云何不看經<span class='note-inline'>(湯水錢算多少)</span>祖云貧道入息不居陰界<span class='note-inline'>(明歷歷底一場懡㦬)</span>出息不涉眾緣<span class='note-inline'>(孤迥迥底一場懡㦬)</span>常轉如是經百千億萬卷<span class='note-inline'>(恁麼那)</span>。</p>
</div>
<div class='div-commentary'><p>拈云如是經如是轉正眼看來總不若一無心道人何故直饒道得分明未免遭人檢點。</p>
<p style="margin-left:1em">掃卻金沙任運行不將些子障青睛自從識破啼兒夢萬壑聲消秋水平。</p>
</div>
<div class='div-orig'><p>舉僧問仰山湧如何是法身寶<span class='note-inline'>(本來無一物)</span>湧云百舌未休枝上語鳳凰爭肯共同棲<span class='note-inline'>(放下便平穩)</span>。</p>
</div>
<div class='div-commentary'><p>拈云坐著墮在法身蹉過迷卻家寶如何得相應去良久云我到這裡卻不會。</p>
<p style="margin-left:1em">清淨本然事莫分何須著意太殷勤一朝弄得丹霞斧帶霧連雲一掃焚。</p>
</div>
<div class='div-orig'><p>舉洛浦參夾山不禮拜當面而立<span class='note-inline'>(行腳勞倦)</span>山云雞棲鳳巢非吾同類出去<span class='note-inline'>(一手推一手拽)</span>浦云自遠趨風乞師一接<span class='note-inline'>(如狸拜鷹)</span>山云目前無闍黎<span class='note-inline'>(相逢不相識)</span>此間無老僧<span class='note-inline'>(相識不相逢)</span>浦便喝<span class='note-inline'>(只這個更別有)</span>山云住住且莫草草匆匆雲月是同溪山各異<span class='note-inline'>(從頭一二三)</span>截斷天下人舌頭即不無<span class='note-inline'>(洛浦陣勢)</span>爭教無舌人解語<span class='note-inline'>(夾山家風)</span>浦無語<span class='note-inline'>(一場敗闕)</span>山便打<span class='note-inline'>(他日骨疼怨伊不得)</span>浦從此伏膺<span class='note-inline'>(拳打心下事)</span>。</p>
</div>
<div class='div-commentary'><p>拈云洛浦不遇夾山幾乎一生蹉過還知夾山鉗鎚處麼絕後再甦欺君不得。</p>
<p style="margin-left:1em">龍門千尺為誰開吸浪長鯨任去來燒尾莫教徒點額雷轟電掣正徘徊。</p>
</div>
<div class='div-orig'><p>舉臨濟示眾云有一無位真人<span class='note-inline'>(鬼面神頭)</span>嘗向汝等面門出入<span class='note-inline'>(東湧西沒)</span>初心未證據者看看<span class='note-inline'>(高著眼)</span>時有僧問如何是無位真人<span class='note-inline'>(本來非皂白)</span>濟下禪床擒住<span class='note-inline'>(何處辨青黃)</span>僧擬議<span class='note-inline'>(原教看看)</span>濟托開云<span class='note-inline'>(險處推人)</span>無位真人是甚麼乾屎橛<span class='note-inline'>(識破不值錢)</span>。</p>
</div>
<div class='div-commentary'><p>拈云有殺有活有縱有奪臨濟可謂痛快為人不料返成鈍滯如何得不辜負去未證據者看看。</p>
<p style="margin-left:1em">王孫芳草目萋萋細綠成茵襯馬蹄一望平原誰是主隨風楊柳絮沾泥。</p>
</div>
<div class='div-orig'><p>舉洞山到北巖<span class='note-inline'>(圖個甚麼)</span>巖云甚處來<span class='note-inline'>(問取腳跟好)</span>山云湖南來<span class='note-inline'>(今日舉似和尚)</span>巖云觀察使姓甚麼<span class='note-inline'>(忘卻了也)</span>山云不得姓<span class='note-inline'>(無人喚著)</span>巖云名甚麼<span class='note-inline'>(寧可截舌)</span>山云不得名<span class='note-inline'>(共住不相知)</span>巖云還理事也無<span class='note-inline'>(無為而治)</span>山云自有廊幕在<span class='note-inline'>(股肱良哉)</span>巖云還出入否<span class='note-inline'>(莫動著)</span>山云不出入<span class='note-inline'>(元首明哉)</span>巖云豈不出入<span class='note-inline'>(頻煩則亂)</span>山拂袖出去<span class='note-inline'>(別日再商量)</span>巖來日侵早入堂召洞山云<span class='note-inline'>(老婆心切)</span>昨日問上座話不稱老僧意一夜不安<span class='note-inline'>(未了公案)</span>今請上座別下一轉語<span class='note-inline'>(更聽分解)</span>若愜老僧意<span class='note-inline'>(不可別道)</span>便開粥相伴過夏<span class='note-inline'>(秪恐勞煩主人)</span>山云卻請和尚問<span class='note-inline'>(有本者如是)</span>巖云不出入事如何<span class='note-inline'>(丁一卓二)</span>山云太尊貴生<span class='note-inline'>(分在則禮然)</span>巖乃開粥同過夏<span class='note-inline'>(得盤桓處且盤桓)</span>。</p>
</div>
<div class='div-commentary'><p>拈云峰前怪石綠苔不侵劫外靈枝春風難到龍樓鳳閣夜深燈落銀缸甘雨鹽梅日用羹調玉鼎輔相惟資佐弼垂拱不動尊嚴畢竟如何是尊貴一句聲色泯時群囂戢紫微深處眾星攢。</p>
<p style="margin-left:1em">君自君兮臣自臣九重深密孰相親叮嚀問到其中事漫把從前仔細陳。</p>
</div>
<div class='div-orig'><p>舉僧問趙州如何是祖師西來意<span class='note-inline'>(分明記得)</span>州云庭前柏樹子<span class='note-inline'>(只這是)</span>僧云和尚莫將境示人<span class='note-inline'>(喚作境得麼)</span>州云我不將境示人<span class='note-inline'>(且信一半)</span>僧云如何是祖師西來意<span class='note-inline'>(疑則別參)</span>州云庭前柏樹子<span class='note-inline'>(適纔道底)</span>。</p>
</div>
<div class='div-commentary'><p>拈云明明百草頭明明祖師意雖然如是切忌幾個柏子換卻眼珠。</p>
<p style="margin-left:1em">偶來無事啟柴扉處處山花點翠微但得從中開兩眼莫教喪卻目前機。</p>
</div>
<div class='div-orig'><p>舉德山示眾云及盡去也<span class='note-inline'>(還有這個在)</span>直得三世諸佛口掛壁上<span class='note-inline'>(略較些子)</span>猶有一人<span class='note-inline'>(幾乎忘卻)</span>呵呵大笑<span class='note-inline'>(是何意旨)</span>若識此人<span class='note-inline'>(瞎)</span>參學事畢<span class='note-inline'>(未敢相許)</span>。</p>
</div>
<div class='div-commentary'><p>拈云好好復徵云且道那一個好分辨得出與德山把手並行如或未然不得放過。</p>
<p style="margin-left:1em">寒潭寂煙水秋行人落寞野老風流徹骨寒梅香噴鼻笑殺東風卒未休。</p>
</div>
<div class='div-orig'><p>舉嚴陽尊者問趙州一物不將來時如何<span class='note-inline'>(莫道無事好)</span>州云放下著<span class='note-inline'>(痛處加錐)</span>嚴云一物不將來<span class='note-inline'>(既如彼)</span>放下個甚麼<span class='note-inline'>(又如此)</span>州云放不下擔取去<span class='note-inline'>(是伊討得底)</span>。</p>
</div>
<div class='div-commentary'><p>拈云前箭猶輕後箭深。</p>
<p style="margin-left:1em">茅舍蓬門守志孤半生辛苦纖塵無輕衫莫教煙霞染脫體風流靄畫圖。</p>
</div>
<div class='div-orig'><p>舉劉鐵磨到溈山<span class='note-inline'>(不是閑相識)</span>山云老牸牛來也<span class='note-inline'>(探竿在手)</span>磨云來日臺山大會齋和尚還去麼<span class='note-inline'>(影草隨身)</span>山放身臥<span class='note-inline'>(靴裡弄指頭)</span>磨便出去<span class='note-inline'>(怪伊不得)</span>。</p>
</div>
<div class='div-commentary'><p>拈云兩牛鬥額勝負未分道是溈山絆倒鐵磨腳跟其實鐵磨穿著溈山鼻孔竟作麼生開散。</p>
<p style="margin-left:1em">收放卷舒意已諧好將心緒對同儕更闌夜靜無閑思各自抽身各賣乖。</p>
</div>
<div class='div-orig'><p>舉幽棲一日敲鐘上堂<span class='note-inline'>(有條攀條)</span>大眾纔集<span class='note-inline'>(今日普請)</span>棲云甚麼人打鐘<span class='note-inline'>(設網捕魚)</span>僧云維那<span class='note-inline'>(是非只為多開口)</span>棲云近前來<span class='note-inline'>(張弓待兔)</span>僧近前<span class='note-inline'>(煩惱皆因強出頭)</span>棲便打<span class='note-inline'>(冤及平人)</span>卻歸方丈<span class='note-inline'>(又恁麼去也)</span>。</p>
</div>
<div class='div-commentary'><p>拈云呼牛喚馬恕鱉傷龜殺活並行機關莫測這僧禍出非常且教阿誰代解。</p>
<p style="margin-left:1em">雲岡野徑日初斜風急春殘看落花陌上行人悲路晚遠村猶自隔煙霞。</p>
</div>
<div class='div-orig'><p>舉僧問洞山如何是衲僧孔竅<span class='note-inline'>(我有一機)</span>山云十八女兒不繫裙<span class='note-inline'>(瞬目視伊)</span>。</p>
</div>
<div class='div-commentary'><p>拈云恁麼道不怕瞎卻天下人眼。</p>
<p style="margin-left:1em">煆盡頑軀萬象空玲瓏透體絕形容堂堂大露從君看不語含情一笑中。</p>
</div>
<div class='div-orig'><p>舉雪峰在洞山做典座淘米次<span class='note-inline'>(賢者多勞)</span>山問淘沙去米淘米去沙<span class='note-inline'>(有一無二)</span>峰云沙米一齊去<span class='note-inline'>(忒是拋撒常住)</span>山云大眾喫個甚麼<span class='note-inline'>(秖管下口)</span>峰覆卻盆<span class='note-inline'>(來日不得普請)</span>山云得即得須見別人<span class='note-inline'>(明眼難瞞)</span>後果見德山<span class='note-inline'>(靈山授記不似今日)</span>。</p>
</div>
<div class='div-commentary'><p>拈云及盡今時孤危險墮欲得轉身吐氣還須分火照鄰雪峰得處既見德山然則洞山處又如何打當荒丘跡絕苔空綠踏破芒鞋別有天。</p>
<p style="margin-left:1em">凜凜寒霜木葉疏顰眉野老暗嗟噓金梭織轉三春絮芳草萋萋不用鋤。</p>
</div>
<div class='div-orig'><p>舉僧問投子三身中那身說法<span class='note-inline'>(木上座口喃喃)</span>子乃彈指<span class='note-inline'>(如是我聞)</span>。</p>
</div>
<div class='div-commentary'><p>拈云投子彈指道是那身說法諦聽諦聽。</p>
<p style="margin-left:1em">劈破虛空口若眉一聲彈指玅難思無絃音韻隨敲唱幾個知音許共期。</p>
</div>
<div class='div-orig'><p>舉僧問雲門如何是超佛越祖之談<span class='note-inline'>(若將耳聽終難會)</span>門云糊餅<span class='note-inline'>(眼底聞聲始得知)</span>。</p>
</div>
<div class='div-commentary'><p>拈云深談實相帶齒沾牙玅解玄微和油合麵雲門恁麼道且教如何領略聻分明香在梅花上尋到梅花香又無。</p>
<p style="margin-left:1em">鼓角樵樓午夜催金雞啼斷禁城開綸音播處王言重待露銜香遍九垓。</p>
</div>
<div class='div-orig'><p>舉疏山冬至夜有僧問如何是冬來意<span class='note-inline'>(一陽初動處)</span>山云京中出大黃<span class='note-inline'>(大小往來都如此道)</span>。</p>
</div>
<div class='div-commentary'><p>拈云真語者實語者若向這裡下得口嚼得碎管教臭惡肝腸一齊瀉盡還有肯服此藥者麼。</p>
<p style="margin-left:1em">冬日陽回一線長夜深相對月當央有人問到山中事野菜藜羹滿頰香。</p>
</div>
<div class='div-orig'><p>舉三聖云我逢人即出<span class='note-inline'>(久仰尊慈)</span>出則不為人<span class='note-inline'>(官不容針)</span>興化云我逢人即不出<span class='note-inline'>(甚麼心行)</span>出則便為人<span class='note-inline'>(私通車馬)</span>。</p>
</div>
<div class='div-commentary'><p>拈云偏處不逢玄中有路兩老漢狼毒不少且道為人在甚麼處。</p>
<p style="margin-left:1em">逢場作戲幾時休換面改頭任自由離合悲歡今古事一番唱出一番愁。</p>
</div>
<div class='div-orig'><p>舉僧問長慶如何得不疑去<span class='note-inline'>(參)</span>慶展兩手<span class='note-inline'>(直為分明極)</span>。</p>
</div>
<div class='div-commentary'><p>拈云山青水綠李白桃紅恁麼薦得千足萬足其或未然且向長慶肘下翻個筋斗。</p>
<p style="margin-left:1em">個事明明說向君打開八字太區分等閑識得娘生面萬語千言總不聞。</p>
</div>
<div class='div-orig'><p>舉法眼問修山主毫釐有差天地懸隔汝作麼生會<span class='note-inline'>(金將火試)</span>修云毫釐有差天地懸隔<span class='note-inline'>(蟭蟟雖脫殼未免抱寒枝)</span>眼云恁麼會又爭得<span class='note-inline'>(曹溪波浪如相似無限平人被陸沉)</span>修云某甲只恁麼和尚又如何<span class='note-inline'>(欲窮千里目更上一層樓)</span>眼云毫釐有差天地懸隔<span class='note-inline'>(不因重舉)</span>修便禮拜<span class='note-inline'>(幾乎蹉過)</span>。</p>
</div>
<div class='div-commentary'><p>拈云去縛解粘敲枷打鎖從尋常識量外起死回生須是法眼始得還有別通一路者麼毫釐無差天地懸隔。</p>
<p style="margin-left:1em">同途異路別山溪谷口雲深下腳迷歷盡崎嶇風月冷鄰雞一任五更啼。</p>
</div>
<div class='div-orig'><p>舉趙州見僧來便問曾到此間麼<span class='note-inline'>(花徑不曾緣客掃)</span>僧云不曾到<span class='note-inline'>(踏破了也)</span>州云喫茶去<span class='note-inline'>(月照平湖闊)</span>又問僧曾到此間麼<span class='note-inline'>(蓬門今始為君開)</span>僧云曾到<span class='note-inline'>(趙州路滑)</span>州云喫茶去<span class='note-inline'>(雲垂華嶽低)</span>。</p>
</div>
<div class='div-commentary'><p>拈云接待往來隨家豐儉雖係趙老本色其實醍醐毒藥一齊並舉若要些子沾唇未免喪身失命。</p>
<p style="margin-left:1em">土壁茅簷亂砌階客來不用巧安排相逢但教喫茶去無限情思且放懷。</p>
</div>
<div class='div-orig'><p>舉南泉一日東西兩堂爭貓<span class='note-inline'>(事從根起)</span>泉提起貓云道得即不斬<span class='note-inline'>(放下著)</span>眾無對<span class='note-inline'>(斬即任斬道即不道)</span>泉斬貓為兩段<span class='note-inline'>(殃及無辜)</span>後舉似趙州<span class='note-inline'>(失之東隅收之西隅)</span>州脫草鞋頂出<span class='note-inline'>(一場漏逗)</span>泉云子在恰救得此貓<span class='note-inline'>(何人證盟)</span>。</p>
</div>
<div class='div-commentary'><p>拈云東西兩堂難兄難弟南泉趙州是父是子雖是一期方便未免鬧亂家庭各與三十拄杖何故不合因小失大。</p>
<p style="margin-left:1em">沙場漠漠戰初停雨暗雲愁草木腥不有英雄三尺劍烽煙能得幾時寧。</p>
</div>
<div class='div-orig'><p>舉僧問資福如何是古人歌<span class='note-inline'>(不妨洗耳)</span>福畫○相<span class='note-inline'>(舌頭不出口)</span>。</p>
</div>
<div class='div-commentary'><p>徵云誰是知音者。</p>
<p style="margin-left:1em">淡淡晴山晚谷低野橋煙樹語黃鸝玲瓏囀出無生調問到人間幾個齊。</p>
</div>
<div class='div-orig'><p>舉臨濟侍德山次<span class='note-inline'>(師資分上)</span>山云今日困<span class='note-inline'>(猶自說兵機)</span>濟云這老漢寐語作麼<span class='note-inline'>(分明聽得)</span>山便打<span class='note-inline'>(恃公凌人)</span>濟掀倒禪床<span class='note-inline'>(倒戈返<span class='corr'>刺</span>)</span>。</p>
</div>
<div class='div-commentary'><p>拈云無事討事以禮答禮直在其中矣若論父慈子孝兩老猶歉一著在。</p>
<p style="margin-left:1em">庭闈無事漫商量語話投機齒頰香情義疏時恩義重一時千載永流芳。</p>
</div>
<div class='div-orig'><p>舉僧問洞山如何是佛<span class='note-inline'>(鼻孔下頭垂)</span>山云麻三斤<span class='note-inline'>(貨賣當時)</span>。</p>
</div>
<div class='div-commentary'><p>拈云識取鉤頭意莫認定盤星還有知重識輕底麼麻麻。</p>
<p style="margin-left:1em">擬問長安路轉賒芒鞋踏碎洛陽花雲山歷歷無遮障古徑蒼苔映日斜。</p>
</div>
<div class='div-orig'><p>舉仰山攜一杖子<span class='note-inline'>(登山涉水少伊不得)</span>有僧問甚處得<span class='note-inline'>(你且疑著)</span>山拈向背後<span class='note-inline'>(收拾不暇)</span>僧無對。</p>
</div>
<div class='div-commentary'><p>代云和尚莫謾人。</p>
<p style="margin-left:1em">西天小釋迦攜杖不著便問來向後拈不識頭和面拍盲禪見不見拄地撐天如閃電。</p>
</div>
<div class='div-orig'><p>舉僧問護國心法雙忘時如何<span class='note-inline'>(枯木倚寒嚴)</span>國云不洗面<span class='note-inline'>(漆桶)</span>僧云月落寒潭時如何<span class='note-inline'>(夜半絕行人)</span>國云不洗面<span class='note-inline'>(漆桶)</span>僧云光境俱忘時如何<span class='note-inline'>(明月蘆花看不見)</span>國云不洗面<span class='note-inline'>(漆桶)</span>。</p>
</div>
<div class='div-commentary'><p>拈云護國答處直為這僧病中膏肓且作死馬醫還會漆桶話麼易分雪裡粉難辨墨中煤。</p>
<p style="margin-left:1em">心不存兮法不留梧桐葉落海天秋三關一鏃憑君透古鏡研磨莫放休。</p>
</div>
<div class='div-orig'><p>舉僧問首山一切諸佛俱從此經出<span class='note-inline'>(且道此經又從何出)</span>如何是此經<span class='note-inline'>([米-木+八])</span>山云低聲低聲<span class='note-inline'>(只怕齒不關風)</span>僧云如何受持<span class='note-inline'>(你秖管看)</span>山云不染汙<span class='note-inline'>(何勞立功課)</span>。</p>
</div>
<div class='div-commentary'><p>拈云圓陀陀無稜縫光皎皎沒纖塵能現金臂紫摩莫作白紙黑字畢竟如何受持聻樹底不妨飛黃葉溪邊何礙漱清流。</p>
<p style="margin-left:1em">本自無生無不生渾淪橐籥卒難明任從十號周塵剎莫把纖雲點太清。</p>
</div>
<div class='div-orig'><p>舉僧問大隨劫火洞然大千俱壞未審這個壞不壞<span class='note-inline'>(試定當看)</span>隨云壞<span class='note-inline'>(真語者)</span>僧云恁麼則隨他去也<span class='note-inline'>(汝還信麼)</span>隨云隨他去<span class='note-inline'>(不異語者)</span>僧問龍濟劫火洞然大千俱壞未審這個壞不壞<span class='note-inline'>(不妨疑著)</span>濟云不壞<span class='note-inline'>(實語者)</span>僧云因甚不壞<span class='note-inline'>(再問即錯)</span>濟云為同大千<span class='note-inline'>(不誑語者)</span>。</p>
</div>
<div class='div-commentary'><p>拈云一個順水推船一個逆風把舵莫道分門別戶其實異口同音還知壞不壞底道理麼徑開葉落秋常滿山靜雲深水口流。</p>
<p style="margin-left:1em">這個壞雲山海月依然在這不壞虛空爛卻無邊界隨他去也水綠山青同大千兮地擎天蓋穿頂破帽兩頭空從教顛倒一齊戴。</p>
</div>
<div class='div-orig'><p>舉僧問趙州如何是玄中玄<span class='note-inline'>(木馬上高竿)</span>州云汝玄來多少時也<span class='note-inline'>(看病用方真是國手)</span>僧云玄之久矣<span class='note-inline'>(三十年來腳踏地)</span>州云若不遇老僧幾乎玄殺<span class='note-inline'>(放下來時猶較些子)</span>。</p>
</div>
<div class='div-commentary'><p>拈云這僧撞頭磕額知進不知退趙州狼牙虎爪解推不解扶若能就下平高且與因邪打正。</p>
<p style="margin-left:1em">妒雨春深落夜長繁花唯逐亂風狂曉來滑蝶東墻過何事尋香苦太忙。</p>
</div>
<div class='div-orig'><p>舉裴相國一日訪石霜<span class='note-inline'>(掛冠一朝也是快事)</span>霜因取笏問云<span class='note-inline'>(和尚莫閑賤)</span>在官人手中為笏<span class='note-inline'>(你知我知)</span>在老僧手中喚作甚麼<span class='note-inline'>(無二無別)</span>裴無對<span class='note-inline'>(一時忘卻)</span>乃為留下永鎮山門<span class='note-inline'>(君子不奪人之所好)</span>。</p>
</div>
<div class='div-commentary'><p>拈云石霜傷廉裴公傷惠二俱失利裴公且置那裡是石霜失利處不妨再舉。</p>
<p style="margin-left:1em">狹路相逢事異哉面皮熟處口難開雖然不語情無限到底輸他一笏來。</p>
</div>
<div class='div-orig'><p>舉長慶一日堂前捲簾<span class='note-inline'>(兩手十個指)</span>忽然大悟<span class='note-inline'>(白日見鬼)</span>作頌呈雪峰云<span class='note-inline'>(開眼說夢)</span>也大差也大差<span class='note-inline'>(知過必改)</span>捲起簾來見天下<span class='note-inline'>(眼花作麼)</span>有人問我甚何宗<span class='note-inline'>(屁也不值)</span>拈起拂子驀口打<span class='note-inline'>(且莫造次)</span>峰可之<span class='note-inline'>(誰人不愛子孫賢)</span>。</p>
</div>
<div class='div-commentary'><p>拈云酒不醉君子長慶當時何不一笑而休因甚呈贓聽斷我也知你忍禁不得。</p>
<p style="margin-left:1em">平生辛苦太無端喫盡窮酸徹骨寒不是捲簾開正眼幾乎辜負七蒲團。</p>
</div>
<div class='div-orig'><p>舉僧問芭蕉如何是透法身句<span class='note-inline'>(高著眼)</span>蕉云一不得問<span class='note-inline'>(陰山背後)</span>二不得休<span class='note-inline'>(十字街前)</span>僧云學人不會<span class='note-inline'>(不會最親切)</span>蕉云第三度來與你相見<span class='note-inline'>(十萬八千程)</span>。</p>
</div>
<div class='div-commentary'><p>拈云不犯尊嚴是非莫到曲垂方便消息旁通芭蕉已是說如來禪何故阿僧到底懵懂步步登高易心心放下難。</p>
<p style="margin-left:1em">嵐光煙霧接雲樓一徑中分草色幽何處流鶯啼不住春殘猶自話枝頭。</p>
</div>
<div class='div-orig'><p>舉歷村煎茶次<span class='note-inline'>(今日渴)</span>僧問如何是祖師西來意<span class='note-inline'>(便請攢柴把火)</span>村舉起茶匙<span class='note-inline'>(拋沙撒土)</span>僧云莫這個便當麼<span class='note-inline'>(但恁麼會)</span>村擲向火中<span class='note-inline'>(當得當不得)</span>。</p>
</div>
<div class='div-commentary'><p>拈云歷村因地起倒竭力為人若向舉起擲下處一眼覷破庶不辜負婆心不然空納一場敗闕。</p>
<p style="margin-left:1em">忘機無事臥煙霞折腳鐺中漫煮茶祖意明明收放處幾乎認作兩頭蛇。</p>
</div>
<div class='div-orig'><p>舉僧問圓通秀知師久蘊囊中寶<span class='note-inline'>(死貓頭鐵獦狚)</span>今日筵前略借看<span class='note-inline'>(秪憑眼裡無珠)</span>秀云君子愛財取之有道<span class='note-inline'>(人人有分)</span>。</p>
</div>
<div class='div-commentary'><p>拈云這僧貪觀分外圓通愛惜家珍不是趙璧燕金非同玄珠碧玉直饒和盤托出且道作麼著眼。</p>
<p style="margin-left:1em">無相無名獨自珍非形非色那堪陳囊中縱有千般物此物如何舉似人。</p>
</div>
<div class='div-orig'><p>舉僧問趙州如何是道<span class='note-inline'>(攔街逐塊)</span>州云城外底<span class='note-inline'>(月圓當戶)</span>僧云不問這個道<span class='note-inline'>(蹉過也不知)</span>州云問甚麼道<span class='note-inline'>(不妨再說)</span>僧云大道<span class='note-inline'>(訪跡尋蹤)</span>州云大道透長安<span class='note-inline'>(日出連山)</span>。</p>
</div>
<div class='div-commentary'><p>拈云曲不如直表不如遮詎知直中藏曲表裡有遮反疑節外生枝以至當前蹉過欲會長安大道麼復高聲云看腳下。</p>
<p style="margin-left:1em">數十年來江上遊乘船幾度去尋舟踏翻滄海金波濬更泛星槎帶月浮。</p>
</div>
<div class='div-orig'><p>舉溈山問仰山忽有人問一切眾生但有業識茫茫<span class='note-inline'>(貪觀眼前浪)</span>無本可據<span class='note-inline'>(失卻手中橈)</span>子作麼生驗<span class='note-inline'>(試金石不勞拈出)</span>仰云若有人來<span class='note-inline'>(也在眾生數裡)</span>即召云某甲<span class='note-inline'>(頻呼小玉原無事)</span>僧回首<span class='note-inline'>(啐)</span>乃云是甚麼<span class='note-inline'>(只要檀郎認得聲)</span>待伊擬議<span class='note-inline'>(鷂子過新羅)</span>向道非唯業識茫茫亦乃無本可據<span class='note-inline'>(勘破了也)</span>溈云善哉<span class='note-inline'>(日放此話大行)</span>。</p>
</div>
<div class='div-commentary'><p>拈云仰山腰懸明鏡胡漢難逃若是遇著衲僧驀面一掌亦且業識茫茫無本可據。</p>
<p style="margin-left:1em">遊人一去水茫茫流蕩湖山蝶夢長雞唱五更眉未展回頭不見舊家鄉。</p>
</div>
<div class='div-orig'><p>舉僧問長沙百尺竿頭<span class='note-inline'>(險)</span>如何進步<span class='note-inline'>(秖管放腳)</span>沙云朗州山<span class='note-inline'>(高處低處)</span>澧州水<span class='note-inline'>(深底淺底)</span>僧云不會<span class='note-inline'>(教你秖管放腳)</span>沙云四海五湖王化裡<span class='note-inline'>(重說偈言)</span>。</p>
</div>
<div class='div-commentary'><p>拈云竿頭坐著漁父棲巢縱步橫行十方瀟灑正恁麼時那裡是衲僧巴鼻普天星月臨河漢大地風光映斗牛。</p>
<p style="margin-left:1em">踏遍風霜滿路寒腳頭腳底受誰謾可憐三十年前眼近把河山一並看。</p>
</div>
<div class='div-orig'><p>舉南泉云王老師自小養一頭水牯牛<span class='note-inline'>(今日如何舉似人)</span>擬向溪東牧不免食他國王水草<span class='note-inline'>(左不得)</span>擬向溪西牧不免食他國王水草<span class='note-inline'>(右不得)</span>如今不免隨分納些些<span class='note-inline'>(將錯就錯)</span>總不見得<span class='note-inline'>(無可不可)</span>。</p>
</div>
<div class='div-commentary'><p>拈云南泉太生顛倒若論牧向東西也非分外即云隨分納些些亦是國王水草畢竟如何始得但恁麼會取。</p>
<p style="margin-left:1em">自小養來水牯牛幾番辛苦幾番愁而今鼻孔無穿索天地為欄夜不收。</p>
</div>
<div class='div-orig'><p>舉投子因雪峰侍立次<span class='note-inline'>(切莫當閑)</span>指菴前一片石云<span class='note-inline'>(也不消得)</span>三世諸佛總在裡許<span class='note-inline'>(張三李四聻)</span>峰云須知有不在裡許者<span class='note-inline'>(還是甚麼人)</span>子乃歸菴中坐<span class='note-inline'>(退假免參)</span>。</p>
</div>
<div class='div-commentary'><p>拈云若逢同道須拈出不遇知音且覆藏投子即置且道雪峰還知音麼須是恁麼人始解恁麼事。</p>
<p style="margin-left:1em">參差薄霧鎖煙岑路接高低一徑深出沒山翁何處去徒教辜負水雲心。</p>
</div>
<div class='div-orig'><p>舉魯祖見僧來便面壁<span class='note-inline'>(別峰相見)</span>南泉聞云我平常向他道<span class='note-inline'>(好作商量)</span>空劫以前承當<span class='note-inline'>(無伊擔荷處)</span>佛未出世時會取<span class='note-inline'>(無伊下手處)</span>尚不得一個半個<span class='note-inline'>(下坡不走快便難逢)</span>他恁麼驢年去<span class='note-inline'>(著甚死急)</span>。</p>
</div>
<div class='div-commentary'><p>拈云做得刻的道得分明兩個老漢不知甚麼心行。</p>
<p style="margin-left:1em">頻來扼斷上頭關慣學偷閑秖自閑兀坐蒲團君莫笑恐留聲色落人間。</p>
</div>
<div class='div-orig'><p>舉雪峰住菴時有二僧來參<span class='note-inline'>(有隙地覓一塊)</span>峰見以手托菴門放身出云是甚麼<span class='note-inline'>(攔路鍬坑)</span>僧亦云是甚麼<span class='note-inline'>(就機打劫)</span>峰低頭歸菴<span class='note-inline'>(三步雖活五步須死)</span>。</p>
</div>
<div class='div-commentary'><p>拈云看破了也且道這三處在那一處看破。</p>
<p style="margin-left:1em">獨坐茅廬擁翠微客來特地啟柴扉相逢話出深深意回首無情對落暉。</p>
</div>
<div class='div-orig'><p>舉洛浦在夾山做典座<span class='note-inline'>(禮下於人必有所求)</span>三年喫百頓棒<span class='note-inline'>(不是一番寒徹骨)</span>後來大悟<span class='note-inline'>(爭得梅花噴鼻香)</span>云斬新日月<span class='note-inline'>(水向石邊流處冷)</span>特地乾坤<span class='note-inline'>(風從花裡過香來)</span>。</p>
</div>
<div class='div-commentary'><p>拈云洛浦恁麼正好再喫一頓莫有放過底麼珊瑚枕上兩行淚半是思君半恨君。</p>
<p style="margin-left:1em">竭力忘勞念更親凄凄風雨度三春不因槌破虛空鼓那得聲聲震遠鄰。</p>
</div>
<div class='div-orig'><p>舉僧問雲門如何是塵塵三昧<span class='note-inline'>(瞎漢問甚麼)</span>門云缽裡飯桶裡水<span class='note-inline'>(只這是更別有)</span>。</p>
</div>
<div class='div-commentary'><p>拈云睜眼覷著舉手摸著何曾被蓋囊藏雲門方便點與阿僧莫教向飯籮邊餓死於海水裡渴殺這裡薦得略較些子其或未然未免當面蹉過。</p>
<p style="margin-left:1em">歷盡風塵兩鬢斑凝眸看得幾何般青山綠水年年在一任遊人自往還。</p>
</div>
<div class='div-orig'><p>舉僧問翠巖還丹一粒<span class='note-inline'>(鼠子藥)</span>點鐵成金<span class='note-inline'>(不是好手)</span>至理一言<span class='note-inline'>(莫寐語)</span>轉凡成聖<span class='note-inline'>(有甚交涉)</span>學人上來請師一點<span class='note-inline'>(喪身失命)</span>巖云不點<span class='note-inline'>(口不關風)</span>僧云為甚不點<span class='note-inline'>(猶待第二椎)</span>巖云恐汝落凡聖<span class='note-inline'>(說破不靈)</span>。</p>
</div>
<div class='div-commentary'><p>徵云翠巖恁麼道還是點是不點定當得出有話當面說。</p>
<p style="margin-left:1em">鬥白競黃幾度空成陰綠葉自玲瓏幽情愁對秋楓老染著清霜滿樹紅。</p>
</div>
<div class='div-orig'><p>舉藥山問石頭承聞南方有直指人心見性成佛之旨<span class='note-inline'>(入耳無根深不可拔)</span>是麼<span class='note-inline'>(錯會不少)</span>頭云恁麼也不得<span class='note-inline'>(切莫住)</span>不恁麼也不得<span class='note-inline'>(急走過)</span>恁麼不恁麼總不得<span class='note-inline'>(只在此山中)</span>。</p>
</div>
<div class='div-commentary'><p>別云恁麼也得不恁麼也得恁麼不恁麼總得因甚石頭儘力道不出逢人且說三分話未可全拋一片心。</p>
<p style="margin-left:1em">嚼碎通紅鐵一團和盆托出任君看相逢說個何年事慶喜門前倒插竿。</p>
</div></div></div>
<p class='juan'>三山來禪師語錄卷十</p>
<div class='div-w'><p class="pre">　　　<span class='corr'>四川向化侯養元譚公諱詣捐</span>俸刊</p>
</div></div>
</div><!-- end of div[@id='body'] -->
</body></html>