<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>三山來禪師語錄卷二</p><p class="byline">書記普定編</p>
<div class='div-other'><a id='mulu6' />
<p class='h1'>上堂</p><p>順治庚子下元日梁山縣令舜聘曾居士並四眾等請師於五雲本院結制上堂十月臨小陽春朔風入寒氣生閑來遊戲遇著個人無背無面無疏無親莫不是舜聘居士過我五雲莫不是南昌故郡共蒂曾僧恁麼則與諸人相見了也其或未然不得放過。</p>
<p>上堂釋迦文驅牛入市彌勒佛策馬歸山一個土面灰頭一個青眉白眼都到五雲門下聽拄杖子分斷卓一卓云誰家別館池塘裡一隊鴛鴦畫不成。</p>
<p>上堂僧問如何是不睹不聞句師良久云好大哥會也麼不用摩挲。</p>
<p>千夫首座寫師真請讚上堂問覿面分明時如何師云有水皆含月無山不帶雲進云有無不著又作麼生師云金輪翔八極鐵鋸舞三台僧禮拜師云山僧這個面目日日對著諸人爭奈夫上座一眼覷破描畫將來卻請山僧題讚十年不可瞞一筆圖將出皮肉骨髓渾全直得橫身交付拄杖頭邊放光明從此一燈百千燈南北東西任爾分布照燭咄。</p>
<p>上堂問法鼓聲傳大眾齊集和尚拈示個甚麼師云疏林處處飛黃葉絕澗時時響碧泉進云崑崙咬破蟭螟唇牛頭夜叉痛不徹是何意旨師云細雨濕衣看不見閑花落地聽無聲僧禮拜師云小出大遇。</p>
<p>臘八上堂天在上上更有天說甚明星半夜地在下下更有地說甚雪山六年人在中中更有人說甚釋迦證果檢點將來也是一人傳虛萬人傳實恁麼不得不恁麼不得恁麼不恁麼總不得畢竟如何咦。</p>
<p>上堂好承當不承當白拈賊孟八郎朱秦尤許何呂施張風流體段阿誰識贏得梅花噴鼻香。</p>
<p>上堂噓一聲云五雲今日早是不堪也莫有放過底麼靠拄杖下座。</p>
<p>無相比丘薦親請上堂問既是無相誰為父母師豎起拂子進云即今如何薦悼師以拂子左右拂云不居淨土不處穢邦無生國裡去住尋常相逢不相識覿面露堂堂擲下云應當禮拜。</p>
<p>修齋淨信請上堂豎拄杖云釋迦老子為汝等證盟來也卓一卓云生即度生死即度死生死度盡罪福皆空且道憑個甚麼畫○相云請看石上藤蘿月已映洲前蘆荻花。</p>
<p>解制囑佛幻上座上堂世尊拈花迦葉受渠瞞過達磨面壁神光被伊賺來山僧一無所為不覺將佛上座養成個白拈賊而今露出贓私未免據款結案聽吾偈數卷呈來一字無舌頭如劍眼如珠葛藤判盡無餘事好駕輕舠泛五湖。</p>
<p>康熙乙巳六月十一日向化侯府養元譚公請師住夔州府雲陽縣磐石山曇華禪院。</p>
<p>三門以拄杖敲門限云還見麼諸人到此直須得箇入處設或不然都隨山僧腳根點地進來。</p>
<p>佛殿搏大地為寶座統虛空作法身恁麼也得以法身還虛空將寶座歸大地不恁麼也得恁麼不恁麼概與一臀坐斷大眾雖是家無二主這三禮著在甚麼處。</p>
<p>方丈卓拄杖云據此室行此令魔外潛形佛祖乞命縱有伶俐衲僧還須喫此一頓。</p>
<p>法座拈請啟云若道有文字字著伊不得若道無文行行自爾分明即今賓主混融人天交接如何舉唱維那讀畢師云諾諾拄杖子無端築著磕著擊座一下遂陞。</p>
<p>上堂拈香云此瓣香光超日月瑞靄河山端祝當今皇帝聖躬萬歲萬萬歲伏願乃聖乃神帝德皇風稱有道卜年卜世金枝玉葉衍無疆此瓣香用同舟楫味過鹽梅奉為滿朝文武闔國公卿當路宰官現前紳士伏願無二乃心武緯文經襄聖化咸有一德民安物阜贊鴻猷此瓣香多生種植累世栽培奉為布金檀越向化侯府暨公子公孫闔營鎮將伏願名位增榮千秋壯業圖麟影箕裘克紹百代英華起鳳毛此瓣香無形無相難狀難名昔在青山頂上聖佛堂前埋下根株十數年來煙辛氣辣不覺熏動侯門因此向磐石山頭曇華寺裡重新舉著供養現住寶聖禪院本師上鐵下壁慶忠大和尚用酬法乳維那白槌僧問帝釋插草世尊微笑爵臺建剎和尚何如師云山僧笑伊有分進云和尚世尊即不問且道爵臺帝釋是一是二師云仰面看南斗翻身倚北辰進云恁麼則截瓊枝寸寸是玉析旃檀片片皆香師云恁麼那恁麼那僧出師約住云莫莽鹵休錯過夏雲奇似峰夏日蒸於火逼得舜若多神呵呵拍掌報道無邊香水海百萬億須彌等華藏於微塵擁微塵為華藏重重變現現出種種樓臺種種殿閣種種軒櫺寶網種種水石園池種種奇花異草種種明窗淨几輝煌掩映馥郁馨香莊成一個曇華梵剎汝等諸人還知來歷處麼原來是向化侯府與令子總戎公捨宅為寺迎請山僧住持開鑿人天眼目闡揚佛祖徽猷此種功德以何證據卓拄杖云木上座點頭了也為云壽如山福如海子孫如林簪纓靄靄然此猶是福祐邊事如何是佛法說話以拄杖一畫云還見麼若也見得便見作大因緣作大供養作大布施作大道場作大佛事都從這一畫引蔓牽枝所以道識得一萬事畢即今拄杖子口喃喃乃向頂[寧*頁]頭端為伊出氣雖然如是切忌妄通消息喝一喝。</p>
<p class="head2">附請啟</p>
<p style="margin-left:1em">伏以教衍鳴鐘仰止高峰登鷲嶺慈鴻卓錫飛來石壘布金沙望德範以騰懽凜儀型而起敬一莖初搆萬祀垂新恭惟三山大和尚慧穎天成慈悲性篤自文壇豎幟胸藏玉振金聲向法苑持衡手接銅頭鐵額闡揚宗旨皎然日月之中天嗣續源流展矣乾坤之奕世豎津梁而沉淪悉起德沛三車廣爐鞴而躍冶潛消脩齊六度紅蓮馥郁於大夏玉露涵濡於新秋人天效靈聖凡在宥<span class='note-inline'>(詣)</span>才同拆襪智類挈瓶虔滌丹心景仰叢林山斗傾承碧眼皈依猊座準繩念茲磐石建勳庸二十年來幸苞桑之永固植此曇華開錦繡三千界內期祗樹以長輝特布愚忱敬修鄙愫伏願宗風大展法雨頻施梵鐸時鏘閫外貔貅資化育寶幢日麗堂中龍象肅威儀二諦咸瞻三生攸賴<span class='note-inline'>(詣)</span>無任踴躍之至謹啟。</p>
<p>康熙乙<span class='corr'>巳</span>十月十五日向化侯府率諸鎮將請師於曇華本院。</p>
<p>結制上堂顧法座云坐斷毘盧頂不拜釋迦文猶未是衲僧巴鼻畢竟如何震威一喝陞座拈香云聖王御極宇宙昇平達士通人共慶雲龍風虎山夫野叟難逃踐土食毛山僧雖屬方衣臣子之分凜然難越將此一瓣奉祝當今皇帝聖躬萬歲次拈云日月無私封疆有界無私底到處照臨有界底隨方安住山僧今在磐石山中作個偷安的懶漢非仗庇宥那討清閑將此一瓣用酬護法次拈云一人倡眾人和好善攸同前者行後者效傾誠不二今則養元侯府合營檀越於此百二期中興齋辦供將此一瓣用酬盛心次拈云以心傳心猶成剩語以德報德總屬狂談叵耐山僧不識好惡一向在曲彔床頭觸忤本師慶忠大和尚不知過犯何從今則五番拈出將此一瓣用酬法乳維那白槌師云拋沙撒土濟得甚麼邊事僧出師云朔風寒徹骨雪火正投機。</p>
<p>上堂僧出師云鷂子過新羅僧歸眾師云放開一線道不容挨拶把定繩索頭一任縱橫到這裡擬議思量墮坑落塹且道古佛與露柱相交是第幾機。</p>
<p>上堂問正恁麼時和尚如何指示師云汝飽齋也未僧作舞師云冬至日一陽生因齋慶讚及節叮嚀叮嚀個甚麼汝自會得好。</p>
<p>上堂今朝恰是臘月一雨打風飄赤骨歷嶺上梅花笑破顏就中幾個知端的舉五祖演歌云豆子山打瓦鼓陽平山下白雨白雨下接龍女織得絹二丈五一半屬羅江一半屬玄武維時泰首座豁然大悟乃云直須唱到這裡山僧亦賡一韻磐石山打瓦鼓鐵鳳山下白雨白雨下接龍女織得絹二丈五一半屬雲安一半屬南浦座下若無截斷山僧調底還與全全唱出南浦江頭木馬嘶雲安市上金牛舞瀟瀟灑灑度時光戳破虛空倩誰補眾中莫有補得底麼山僧與你洗腳有分。</p>
<p>向化侯府至上堂問天命之謂性如何是性師云這一問從甚處來進云率性之謂道如何是道師云只須向腳跟下薦取進云修道之謂教如何是教師云莫將黃葉當作金錢進云不睹不聞處請師道一句師云不道不道進云因甚不道師云道即不辭恐落睹聞邊去進云莫見莫顯又作麼生師豎拂子云還見這個麼進云這個且置侯府大檀來也和尚如何接待師喝一喝進云上上提持即不無還期曲垂方便師云若論方便已是方便了也更待山僧舉段機緣昔日明良將軍與六祖同參六祖得法之後三更夜遯明趕至大庾嶺祖見明來以衣缽置石上潛身樹間明至取衣缽不動白云行者某非為衣缽而來乃為佛法而來祖云衣以表信豈可力爭耶既為佛法而來不思善不思惡正恁麼時那個是明上座本來面目明於言下豁然大悟今日爵臺若為衣缽而來爵臺本分具足若為佛法而來不須山僧重舉畢竟如何以酬來意畫○相云荊山有玉君須剖莫負殷勤抱璞人一僧出云恁麼道是甚麼心行師云路逢劍客須呈劍不是詩人不獻詩進云何似深藏一片舌莫教辜負兩莖眉師云低聲低聲問在昔功甫入山白雲道個枕上頌子即今侯府入山和尚道個嶺頭大意一前一後是別是同師云囉囉哩哩哩囉問三聖因甚逢人即出出則不為人師云只為婆心重翻同陌路人進云興化因甚逢人即不出出則便為人師云誰知鐵石心傾作和腸淚進云今日底事和尚是出是不出師云不妨疑著進云道是為人不為人師云謾得過阿誰問長者布金譚公捨宅條例如何師云朝三暮四朝四暮三進云不二門著腳即不問如何是向上路恰好抽身師云闍黎禮拜了退問但有言說都無實義哆哆和和作甚麼師云官不容鍼私通車馬進云恁麼則輸藥山一籌也師云蒼天蒼天問古人為甚張弓架箭師云一朝權到手看取令來行僧拂袖歸眾師云金鱗燒尾龍門去收取絲綸別下鉤。</p>
<p>上堂問如何是親切句師云師姑本是女人作如何是轉身句師云纔過忠州又上涪州如何是異類句師云牛頭沒馬頭回三腳驢子走如飛如何是末後句師云聻聻聻學詩乎學禮乎無以言無以立尼父恁麼來伯魚恁麼去父子不傳真秘密十五日以前記得分明十五日以後分明難記正當十五日如何今日馮鎮臺有齋。</p>
<p>元旦上堂夜來枕子邊悟出個消息恰好舉似諸人乃云正月初一日畢竟是新年若也信得便知刻積為時時積為日日積為月月積為年年年二月是清明明明百草頭頭頭祖師意意旨如何啐原來是昨夜理不盡底麻頭今日從新接起遂以手作績麻勢云莫言瑞雪輕飄下縱是天寒也著工伏惟珍重。</p>
<p>上元上堂豎拂子云眼裡著不得沙擊禪床云耳裡著不得水喝一喝云及盡去也向此承當得來一任山河大地草木叢林剎剎塵塵有色可見底都不喚作沙一任高低語言山鳴谷應猿嘯鳥啼有聲可聞底都不喚作水所以道即此見聞非見聞無餘聲色可呈君個中若了全無事體用何妨分不分今日上元佳節處處燈光色映在在鑼鼓聲喧傀儡場頭張郎李漢短調長歌擾擾紛紛鬧鬧炒炒幾人不被換卻眼珠填滿耳竅爭似盤石山中所見者萬疊青山所間者一溪流水紛華之色不入於目喧譁之聲不入於耳若是得此受用於那如如本體何曾動著分毫是以清淨法身返觀觀心返聞聞性無垢無淨不減不增何以故本無汙染故何以故一性圓明故到了恁麼田地更須明得向上一竅饑時喫飯困時打眠寒則添衣熱則退襖隨緣放曠任運逍遙然又不可話作兩段未有得證法身不明向上事者未有明得向上不能得證法身者故知法身向上原無兩樣夜來遊過八萬四千門醒起依舊天晃亮佛即心心即佛非心非佛亦非物咄咄咄盤沱市上豆價米價又作麼生。</p>
<p>上堂山僧拄杖頭邊有一句子佛法卓一卓云此處無金十兩。</p>
<p>上堂三不三四不四不在天不在地南來北往東去西去呼之無名覓之無跡大眾你看是個甚麼。</p>
<p>解制上堂舉雲門云乾坤之內宇宙之間中有一寶秘在形山拈燈籠向佛殿裡將三門來燈籠上曇華不然五官之內四大之間中有一寶自在天然將眾生來眉毛上把諸佛置腳跟底僧出師云風吹柳絮條條綠雨綻桃花點點紅。</p>
<p>康熙丙午十月念四日護法宰官袁寶善居士率信善江應爵談試傳鳴玉眾姓等請師結制於忠州高峰山開禧禪院。</p>
<p>三門信步行來八字打開踏著機關作麼生道。</p>
<p>佛殿乾屎橛麻三斤雲門欲打殺趙州不喜聞高峰大半順人情展具作禮。</p>
<p>方丈金剛圈栗棘蓬拋向一邊返魂香塗毒鼓無安置處但看沒量大人就中神出鬼沒靠拄杖據坐。</p>
<p>上堂至座前喝一喝云到這裡瞞得過阿誰復喝一喝遂陞拈香畢上首白槌師云向上一路千聖不傳向上一路千聖不然不傳不然何須山僧更為饒舌秖因高峰梵剎乃山僧破荒闢草而成今則笑監院不忘辛苦同諸檀信請山僧開建禪期表揚功德所以道事無一向是法住法位世間相常住世間相且置如何是法位邊事下文繁長別聽分解。</p>
<p>塑釋迦並師真成上堂這瞿曇老漢原是山僧裝模打樣底影子以何為驗遂召云世尊代應云諾喚作高峰亦得復召云高峰自應云諾喚作世尊亦得今日一並托出合作麼生有意氣時添意氣不風流處也風流。</p>
<p>上堂山僧剛纔陞座舌頭牙齒相磕擬道如何若何又怕千錯萬錯拍膝一下。</p>
<p>上堂實際理地不受一塵今時門頭不捨一法今時門頭即置昔僧問鹿門如何是實際理地門云南<span class='corr'>贍</span>部洲北鬱單越僧云恁麼則事同一家門云隔須彌在若有人問高峰如何是實際理地但向道高峰頂上開禧寺若云恁麼則天地懸殊但向道當面蹉過與鹿門是同是別若道別兩岸蘆花兩岸雪若道同一溪楊柳一溪風也不同也不別梅花枝上三更月三更月色影濛濛不辨西不辨東到此則光境俱亡復是何物良久云龍蛇易辨衲子難瞞。</p>
<p>上堂朔風嚴黃雲蓋六花片片滿空界不到一番徹骨寒那識隨緣觀自在還知自在處麼佛法不是鮮魚。</p>
<p>上堂今朝臘月一寒氣將人逼雪落滿林花霜凝遍地玉兩堂雲水僧個個赤骨歷親切轉身異類行更有末後那一句笑監院出師云速道速道笑云季冬嚴寒切忌口快師云恁麼會又爭得。</p>
<p>臘八說戒上堂今日如來成道之期夜睹明星眼波波地三嘆奇哉口漉漉地惹得後代兒孫因時及節引蔓牽藤向佛馱耶達磨耶僧伽耶一皈依二皈依三皈依永離惡道不墮三塗平怗怗地又說甚麼沙彌戒比丘戒菩薩大戒把那五條七條九條二十五條無相福田衣左披右搭束身束心戰慄慄地且道灑脫脫地一句又作麼生袈裟底下無餘事會得分明總不妨。</p>
<p>上堂一度聞雷一度驚象牙漸漸俱成紋不因聲自耳門入那得花從口角生喝一喝。</p>
<p>上堂僧出師云俊哉俊哉僧便喝師云放過一著僧歸位師乃云萬法無法因心而生一心無心緣法而顯心即法法即心木馬嘶風花雨落心非心法非法泥牛吸浪海雲浮正恁麼時諸天快樂地府逍遙畢竟承誰恩力秖為信善傅鳴玉辦一片心植福修因超度宗親提攜孤田請山僧說法證盟心即不無如何是法上是天下是地四方八面無回避一段靈光就裡生是則名為真實具有漏笊籬不可量無漏木杓難思議難思議一二三四五。</p>
<p>上堂行便行坐便坐笑便笑說便說西來大意卻如何纔涉思惟當面蹉過過在甚麼處。</p>
<p>解制上堂舉龐居士偈著云十方同聚會蟻從羶處集個個學無為欲閑不得閑此是選佛場賺殺許多癡男女心空及第歸不是墮坑便是落塹高峰龍象成群水雲驟集同鍋共箸抵塌連床喚作聚會得麼上單打坐下單經行茶來喫茶飯來喫飯喚作無為得麼但不知選佛場頭心空及第有幾人哉若也直下承當自是桃花貪結子其或懡㦬而散錯教人恨五更風拈拄杖卓一卓。</p>
<p>康熙戊申九月念四日治平禪院遷化慶忠老和尚上堂喝一喝云此是先師三十年來把釣持竿一句喝一喝云此是先師六十六後收綸轉棹一句且承先啟後一句又作麼生良久云浯水曲如帶翠山列似屏時時聚雲雨在在雙徑雲法雲密布法雨漓淋呿呬呿呬丘乙<span class='corr'>己</span>上大人蓮社永開佐治平復喝一喝。</p>
<p>向化侯府啟建報恩勝會請上堂師拈香在手云見麼此是譚公爵臺仰酬覆載一片精誠又拈云見麼此是譚公爵臺追薦宗親一段孝思復拈云見麼此是譚公爵臺利濟幽魂一張公案至於雪罪消愆迎祥植福總向香煙堆裡結就功勳大眾直須具眼問人天交感凡聖同參向上關頭即不問超度往生卻如何師云阿耨隨心開菡萏進云福利侯門又作麼生師云名門餘慶廕兒孫進云恁麼則喜聽南山歌十有懽聞天保詠九如師云應合恁麼道僧禮拜師云若論第一義大悲千手拈他不起辯舌懸河宣他不出今日人天眾前卻又如何舉唱豎拄杖云山僧拈出了也無論若存若亡有眼底應當共見卓柱杖云山僧宣出了也無論若存若亡有耳底應當共聞若也見得親切山河大地盡現法身若也聞得分明草木叢林普揚玅義何恩不酬何親不度何冤不解何福不增更有甚麼地獄天堂西天東土所以道是法非思量擬議之所能及還知麼但看柳上黃金鎖好對峰尖碧玉壺喝一喝。</p>
</div>
<p class='juan'>三山來禪師語錄卷二</p>
<div class='div-w'><p class="pre">　　　四川向化侯養元譚公諱詣捐俸刻</p>
</div>
</div><!-- end of div[@id='body'] -->
</body></html>