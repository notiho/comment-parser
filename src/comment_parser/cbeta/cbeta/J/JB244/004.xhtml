<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>三山來禪師語錄卷四</p><p class="byline">書記普定編</p>
<div class='div-other'><a id='mulu11' />
<p class='h1'>示眾</p><div>示眾口不解說蜈蚣無腳耳不解聞木馬懸鈴眼不解見瞎驢磨麵這個直尋常秦時[車*度]轢鑽○看雨打梨花風吹柳線<img src='../images/J29p0703_01.gif' alt='J29p0703_01.gif' />。</div>
<p>示眾諸兄弟要會便會若不會我也沒奈你何。</p>
<p>示眾象馬有角牛羊無角烏龜三尺毛崑崙一丈腳倒駕鐵船山頂遊橫騎木馬潭中過黑頭生個白頭兒無手抱著有手臥參。</p>
<p>示眾有一人有頭無尾有一人有尾無頭有一人頭尾俱全有一人頭尾俱不全揀辨得出各下一轉語不然山僧代為註破有頭無尾就市老漁歸不得有尾無頭臥雲野叟出門難頭尾俱全入市穿雲往來自在頭尾不全身上毛不出腦後角不生若是驀直相逢切須仔細。</p>
<p>示眾夜來拄杖子無端惡發噴地跳出玄關頓開金鎖一頭撞破虛空血流滿地忙道個飽齁齁喫了不療饑仍駕一隻無底鐵船泛入洪波浪裡閑觀把戲見一夥憂鳧悲鶴說短道長無數瓠子冬瓜辯曲理直伊乃放身輥在裡許直得瓦解冰消懡㦬而散正恁麼時心灰氣盡意絕情忘翻轉身來已是木雞啼夜芻狗吠明泥人拍板石女橫簫大眾見麼八十翁翁輥繡毬真誠不作小兒戲。</p>
<p>示眾雞寒上樹鴨寒下水粥稀後坐床窄先臥蟭螟眼裡開夜市蝸牛角上打鞦韆道是甚麼語話。</p>
<p>示眾興龍無事一味穿衣喫飯卻教汝等向長連床上合著眼盧著嘴趺著膝一個個擦褲磨裙有甚交涉咦。</p>
<p>示眾末法時代巧偽日生叢林規矩略而不講上下無禮進退無節起居食息縱逸乖違視繩趍尺步者為拘謹之夫以蕩檢踰閑者為曠達之士二三作黨侈口譏彈五六成群牽襟嘻笑傳言送語而畫蛇添足背非面是而射影含沙挾愛憎之私枉毀譽之實使東西疑忌內外參商玄黃戰水火爭有由來矣其或不自檢束動靜乖方容止失序驕心傲氣亂性渝真鄙物輕人喪淳薄德不分老幼不識尊卑不恤愚蒙不看病苦甚至裸身跣足師作弟隨放飲高歌此倡彼和迷而不悟習以成風嗚乎法門凋敝僧行穢污亦至此乎古人云非先王之法服不敢服非先王之法言不敢言非先王之法行不敢行世間士尚爾兢兢自持而況出世間者哉豈知佛祖相傳為此一段大事因緣為所難為忍所難忍慎小以及大謹始而慮終名利不關其胸得喪不攖其志逆來順受煩惱海徹底無波就下平高人我山微塵不起奉持淨戒似皓玉之無瘕嚴護心珠如牟尼之在掌事無巨細而凜以小心道絕顯微而擔以大力不問鑊湯爐炭但期弘法利生六度萬行齊修四恩三有普報詎曰小家子規規尺幅之中夫亦過量人歷歷修行之詣有如是耳悲夫祖庭秋晚佛道凌夷娛情適意之場好行處人人著腳且謂得個便宜拌死忘生之地難做底個個寒心何曾積些功行求其慈悲真實忍辱謙和坎而不盈卑以自牧不惱亂夫大眾不愧怍於龍天以謹節制度為師承以遷善改過為良友積以累歲負舂執爨辛勤十年念年用之一朝把釣持竿撥著一個半個守先待後紹祖承宗若而人者殆若龜毛兔角而杳不可得矣大約無智之徒甘心暴棄作意佯狂忽略細微顛倒軌範愈趨愈下日背日馳語云焰焰不滅炎炎若何涓涓不塞終為江河綿綿不絕或成網羅毫末不札將尋斧柯彼蓋有見於遠久甚大之害無有紀極而為之言歟山僧心傷已久目擊良多幾番泣路悲絲非謂辯白競黑誠恐後進之流隨波逐浪直得不惜口業點似諸人凡我及門寧為眾濁之清<span class='corr'>毋</span>作亂苗之莠虛空可壞規矩勿壞山嶽可頹規矩勿頹滄海可變規矩勿變將見叢林整飭龍象崢嶸寢熾寢昌可傳可法模範豈同小小哉略示軌儀次列於左。</p>
<p>示眾山僧昨夜夢中說法云萬境皆幻萬象俱空一切心生心生一切空幻既滅心亦何存生滅無依無依空幻此山僧囈語也勿用記取。</p>
<p>示眾興龍山間數期積雪河山草木片玉打成一朝旭日東昇茅簷墮淚睜起眼來山猶是山水猶是水為天為喬分眉列目正恁麼時如何是道人行履莫言一色渾無事更有風流向後看。</p>
<p>示眾一二三四五今不今古不古六七八九十乾者乾濕者濕趙錢孫李沒奈何周吳鄭王無巴鼻天地人日月星秋冬春夏水火木金逢人且說三分話未可全拋一片心。</p>
<p>示眾父母未生聰明不有形骸既具耳目皆靈叵耐逐色隨聲無有了日可憐生把本來面孔變成鬼腦神頭眼波波地耳聒聒地那得個收視返聽如聾似瞽底人說到這裡覺得山僧有些不平如今且教你秖管向鬧市場中稠人所在走過一回看你腳跟下有些氣力不若是站地得穩不東倒西歪又要扭著你鼻頭問你每日間耳朵邊眼睛邊聞底見底是個甚麼因思香嚴靈雲大沒勾當他也從擊竹觀花處出過一身白汗來似這般伎倆落在山僧手中各打三十拄杖一下也較不得為甚如此不見道從門入者不是家珍又且放寬一著打開觀音文殊二門姑容你們出入古人云聲不是聲色不是色的的底道看又云情封則物理契則神也須放活鱍些好恁麼看來未審聰明作麼生用聽得這樣說話設有個漢出來道某甲不在聲色裡作活計我直得無言可答緊閉著方丈去也還有末後一句想要與你點出爭奈山僧耳瞎。</p>
<p>示眾興龍驗人有三句第一要迸開頂門第二要扭轉鼻孔第三要脫體逍遙須是不動唇皮分明道答還有同生同死底麼。</p>
<p>示眾參禪人若要此事穩當除非三年五年十年二十年方有點胸自許分如徒向他人喉下取氣則口頭訣耳邊風有何益哉學者切須自審。</p>
<p>示眾五雲千言萬語止向汝等道得途路邊事至於到家一句必待自證自修不然終被別人瞞過可嘆可嘆。</p>
<p>示眾佛法不是鮮魚那怕爛卻恁麼道也是淚出痛腸山僧每日口吧吧地就汝等高低資質深淺工夫隨方就便搭梯設階指引一條向上路等汝各自到家便休似這般癡心不了總為冤債未酬故造如許口業無奈汝等視為泛常把對症語言聽作打傳口令獐頭鹿耳大家鬧鬨一場又懡㦬而休何曾經心著意來殊不知生死事大無常迅速正恁麼時譬如病者將欲垂危急求一救覓得個明醫國手莫管人參貝母甘草黃連但要起死回生臨灘一劑解毒湯清涼散入口便服保和丸益壽丹到手便吞吞下肚中冷冰冰熱烘烘或補或瀉或汗或消自然搜腸剔胃袪害除根若是諱疾忌醫寧死不服久久病入膏<span class='corr'>肓</span>縱遇扁鵲盧醫直得撫膺長嘆獨不念因病與藥診候用方渠家費了多少辛苦難道是圖你利市藥資肥家快口底難道是怕你喪身失命沒個替代底難道是救你一人圖好名聞等他舖面行時底總之切膚之痛同患之憂即我大覺醫王救度一切眾生之悲願也抑更有說焉病之傷於行住坐臥者昏沉妄想也病之結於五蘊六根者色聲香味也病之匿於心腕臟腑者無明煩惱也以至種種人我種種是非種種逐境隨緣諸般不正之病病之粗者也若夫聖解不除凡情不盡三際未斷諸漏未消多端微細之病不能枚舉者要在當人自調自攝自重軀命可爾甘苦自知痛癢自覺起沉痾而養聖胎證金剛而得不壞予於諸人有厚望焉昔人有言曰淮州牛喫禾益州馬腹脹天下覓醫人炙豬左膊上山僧曰不是好手亦有一偈張病便醫張李病便醫李風寒暑濕要分明莫將頭痛眼花認作痰瘧脹痞五雲有味死貓頭加上引子服也在你不服也在你珍重。</p>
<p>示眾山僧十數年前以見見十數年後以不見見而今覓個見與不見了不可得汝等諸人作麼生檢點若檢點得出入地獄如箭射。</p>
<p>示眾頭頂天腳踏地行住坐臥任其自然忽遇天翻地覆時如何安身立命。</p>
<p>示眾從來鐘板之設所以一叢林之耳目定日用之準繩準繩定故日用清耳目一故叢林法昭昭乎炳若日星凜凜乎肅於律令弗可犯而誤也乃賢智者率而循之不厭其繁遵而守之不眤為細日熟一日時精一時是以節度無乖鏗鏘有韻性情之和平以寓志氣之中正聿彰非曰畏規矩也實乃敬叢林也非曰防恥辱也實乃齊日用也細行不虧大德以著安知今日嚴護規矩之人不即異日表揚法化之人乎無何泛泛之徒非怠則玩非縱則拘拘之者愈慎而愈差玩之者彌褻而彌錯差錯則不能不舉舉白則不能不罰罰行則不能不跪香行禮跪香行禮則不能不普告大眾普告大眾匪但以掩耳目也正所以立準繩也匪但以立準繩也正所以動懺悔也匪但以動懺悔也正所以謹戒將來使不敢一犯而再犯一誤而更誤也而孰知有不然者聞舉著則煩惱生煩惱生則懷怨於悅眾經行罰則無明起無明起則隱恨於座元告大眾則人我滋人我滋則比是非較長短於內外是非長短人我無明交戰於胸中求其做工夫明大事參話頭了生死蓋亦難之難矣諒亦非有意為此也始則失於偶爾之疏繼則擾夫清淨之念甚則成其暴棄之因此無他省察之未密耳刻勵之未專耳參求之未篤耳夫率性而便者非其智者也任情而往者非其賢者也惰慢而恣肆者非所以褆躬也傲忽而狂逞者非所以育德也慎小乃可圖大謹始方能慮終卑而愈光謙則受益世諦之矢志成人者亦且戒慎恐懼而況佛祖道場修行關捩自甘顛倒軌範軼越威儀取笑旁觀輕褻自<span class='corr'>己</span>惡乎可哉今日鐘板從旦至暮錯亂參差直日何人作麼結案竊恐規矩寢削日益廢弛體制迭遷不可救藥向後首領執事務要加意整理犯則必舉舉則必罰罰則必如例嚴明設有蹈前所說疚患者亦付莫問渠自誤渠非爾等誤渠也咨爾法眾各自反而求之小心慎毖未必無裨於正事其敬聽斯言<span class='corr'>毋</span>忽。</p>
<p>示眾舉芭蕉清和尚拈拄杖示眾云你有拄杖子我與你拄杖子師喝一喝你無拄杖子我與你奪了拄杖子師喝一喝乃云芭蕉道得分明五雲用得恰當若無芭蕉道底五雲無由發端若無五雲用底芭蕉無從結案芭蕉道的且置如何是五雲用處隨拈偈云虛空擊碎一張口帶累眉毛拖地走何似曲肱深夜眠管他知有不知有復喝一喝。</p>
<p>師誕期示眾盡大地都被生死二字謾卻汝等又被山僧今日謾卻何故聻將謂是山僧母難。</p>
<p>示眾活了死不得情識邊走殺人無數死了活不得澄潭裡浸殺人無數活中死得來盡情放下灰飛煙滅死中活得來握土成金拈來便用若是英靈男子出格丈夫便與一齊抹過不然且莫匆匆草草。</p>
</div>
<div class='div-other'><a id='mulu12' />
<p class='h1'>法語</p><p>示中知禪人行腳衲子須是步步踏實始不虛費草鞋如徒信腳信耳聞道東方有個宗師便往東走西方有個宗師便往西行及至明眼人前或一言半句了無入處反道佛法無靈機緣不契將些有用精神盡向崎嶇路中銷鑠腳跟到底無點地日子豈知此事不從外覓不向他求若能當下知歸狂心頓歇天平云當其發足南方時早知道錯了也試看天平所云錯錯在甚麼處這裡會得蓬門茅舍鳥語花香林下水邊風清月冷隨時自在到處優游終日勞他腳頭有甚交涉。</p>
<p>示隱居禪人行腳宇宙忒無情怪出山與水奇哉世外人踏翻在腳底青山青疊疊綠水綠潺潺非山亦非水撥眉仔細看看來無不是幾個知端的鼻孔下頭垂無人解出氣杖頭懸明月缽底盛清風直須恁麼去風光處處同。</p>
<p>示無言西堂言西堂參隨將近念載山僧於五雲制中授以入山杖子令續掌師一枝言掩關白龍厥志可尚乙<span class='corr'>巳</span>山僧受磐山之請命言再來茲又二載輪職監院事山僧念之不能無說彼諸佛諸祖大地眾生以及有情無情總被巴掌先師以無文印子印破面門各各放光動地而今這個印子既佩爾身<span class='corr'>毋</span>得輕自提持東觸西撞豎擲橫拋恐其零星破碎有甚用處直當善自保護待其法法頭頭不離這印腔子又將這印腔子一槌擊碎無絲毫線影障人眼睛那時任爾豎擲橫拋東撞西觸不論此土他方人間天上來今往古諸佛諸祖大地眾生有情無情都與一印印定雖曰無文而暗中文彩朗耀輝煌豈不有光祖烈當此法門衰替眾志移轉之時爾能硬豎腳跟不辭勞苦擔荷執事可謂夙願不忘向後還宜大展眉端把有為諸法一眼覷破不加半點意思或林下水邊逍遙任運或街頭市境引接隨機一一方便行來在在真實做去不問因緣而因緣自至不求受用而受用自長到這裡主張撐持聽之龍天護法當必有不負自<span class='corr'>己</span>不負山僧者山僧苦心別志多不忍言為書數語以貽厥訓爾其勗之。</p>
<p>示大衍後堂末法時代參學之流類多務華少實衍子自隨山僧充侍寮入記室職後堂曾印以偈蓋十二年於茲矣至是自當園頭執事山僧喜之因思古來宗匠作家無一不從行門而出或有大事未明借此磨煉身心潛修密證者或有大事既明於間藏縮頭腳積德培功者當其矢志作務時但知不愛筋力不惜皮毛不敢於稠人廣眾中偷安習懶坐消檀度信施空食行人血汗一味真心誠意忍苦任勞而孰知行滿功圓時節一到受大福報享大因緣護法龍天不肯辜負感應之理自然而然爾今於磐石山中行此妙行豈不是從根本著實處做人此段苦心阿誰忍昧惟是钁頭落處下下莫空任是佛來祖來一鋤兩段若是無明種子煩惱根株是非人我藤蔓還他盡情剷削勿留些子夾雜荒塞淨田縱有甚麼釋迦鼻孔達磨眼睛總與瓦礫石頭一並拋卻打掃一塊潔白白地將正性真種因時播種好好栽培直待靈苗滋長果熟馨香和盤托出供養人天大有饒益豈不快哉古人云若人識得心大地無寸土钁鋤柄子既在爾手正恁麼時向甚麼處著這裡合下一語山僧與你大作證盟未為分外。</p>
<p>示惺書記參禪學道先以志氣為主志氣堅定一切逆境塵緣擾亂腔子不得志氣向上一切旁蹊曲徑移易腳跟不得蓋由別具信根另著眼孔信得超佛越祖定有機關看得脫死了生非同兒戲尋訪知識細密參求雖棄體忘身執勞運力總為因緣大事更不轉腦回頭惺若禪人初於五雲受具隨堂參請向上志氣立定已堅抱病數年益深磨煉山僧如磐職侍者事歷經二載純一真誠茲又簽入記室縱運墨握管之間不異執巾奉帚之日參請克勵儘有苦心山僧鑒而憐之不吝葛藤一上大抵此事非遠只在日用尋常處只在作為動轉處只在應事接物處初則借境以煉心繼則心忘而境寂久久純熟不用遣境而境亦無妨不用攝心而心亦無礙臥輪云臥輪有伎倆能斷百思想對境心不起菩提日日長六祖云惠能無伎倆不斷百思想對境心數起菩提作麼長誠如臥輪所證可謂得力修行誠如六祖所言纔算踏翻關捩然又必由修行得力而後能關捩踏翻到得伎倆渾無田地把生死二字拋向大洋海中佛祖虛聲掃置糞草堆裡灑灑脫脫優優游游做個了事丈夫出頭漢子聽其因緣時節隨遇安身自度度人乃各人本分中事自有不辜負從前志氣者禪人勉之。</p>
<p>示垣侍者佛法無多子久長難得人若非踏定腳跟立就志向有順逆不移之節有死生不易之操鮮不見物而遷隨流而合紫垣侍者參隨山僧十有餘載清操潔志凜於冰霜白意直衷皎如星月且沉潛厚重伏爪藏牙謹愨謙和讓人退<span class='corr'>己</span>至於執侍山僧盡心盡力真誠質實始終不渝每與敝衲蒲團日尋侶伴自爾心眼開豁不嫌破被蒙頭非比黑山鬼窟作活計者山僧一日對人天眾前報道高峰頂上有一隻瞌睡虎垣出班一喝令人膽顫心驚因思國師三喚三應猶謂辜負而今高峰一語一喝又且如何想是當人多年方丈竊得如許贓私一朝考較將來不覺信口供出可謂作賊心虛山僧姑且放過一著仍令如前踐履照舊操持有時睜目揚眉聲聲震吼展開沒量膽略露出噬人爪牙長沙大蟲莫與爭鋒虎丘睡虎無能拒敵是則長久得人之明驗也順逆不移死生不易吾於子有厚望焉囑囑。</p>
<p>示笑監院從來打不破底關頭莫過生死二字最長遠底受用無如功行一途生死昧則關頭不開功行虧則受用不大欲破關頭者須是拌著身命不顧危亡舞劍輪刀向煩惱國中無明城裡人我是非塹上直撞橫衝戰退魔軍剿除賊子使四海蕩平八荒清泰更有甚麼險隘玄關阻人來往來往無礙則生死平常生死平常則大事明了夫所謂大事明了者即生而不生死而不死不生不死即無去無來無去無來即隨來隨去無些子粘帶無絲毫牽纏任運縱橫隨時瀟灑至於功行一途又是培植福德邊事古人一日不作一日不食大有樣子雪峰典座大慧淨頭福報人緣千古稱盛如斯之類未可枚舉楊岐監院三十載中峰侍關二十年這又是銅筋鐵骨長遠不變底大笑禪人頗有資格十餘年來參隨山僧皆有執事乙<span class='corr'>巳</span>山僧受曇華請以高峰院事付禪人管理<span class='corr'>毋</span>論巨細一切經心兼有土木之功禪人不憚身先行行就緒功竣請山僧轉錫開爐山僧一日上堂垂下一釣云今朝臘月一寒氣將人逼雪落滿林花霜凝遍地玉兩堂雲水僧個個赤骨歷親切轉身異類行更有末後那一句笑出山僧云速道速道笑云季冬嚴寒切忌口快山僧云恁麼又爭得笑點首即此可見笑於功行途中亦具破關手段從茲操履受用何窮乃若煩惱無明是非人我只合於輪刀舞劍時一齊斬斷先哲有言學道如鑽火逢煙且莫休直待金星現歸家始到頭到頭一句俟禪人歸家穩坐自有話說。</p>
<p>示霜鏡禪人春之風可以感人夏之雨可以悅人秋之月可以涼人冬之火可以煖人入乎四時之中出乎四時之外者方且無我無物而無人夫如是乃可以遊廛市而處山林。</p>
<p>示穎初禪人修行無別為了生死生死本無何處修行雖然如是若不艱苦磨煉豈知飯是米作衣是綿成直饒知得飯是米作衣是綿成更有轉身一路在如何是轉身一路啐忘卻了也。</p>
<p>示這是王居士昔有僧問念佛底是誰山僧云念佛底是誰又有僧問念佛底是誰山僧云念佛底不是誰檢點將來大似一口兩舌會麼朝三暮四朝四暮三亦令猴怒亦令猴懽參此話者但恁麼會取。</p>
<p>示瑞侍者造物何心於大地而獨厚丘林蔥蔥蔚蔚草木繽紛奇而且幻霧靄雲騰處其間者徜徉自在而不逐風塵一爐香一幅字一卷經相與晤對有時出泉石而與人共話乎無生。</p>
<p>示魯書記老臊胡熊耳山前作個甚麼至今無人分疏得下五雲山中忽爾有人著眼道渠是個瞌睡漢有甚交涉莫言知恩少負恩解報恩。</p>
<p>示玉侍者出家修行為著何事自度度人曰志曰氣自度為先度人為次然必度人乃自度事自度云何<span class='corr'>毋</span>自暴棄矢志參尋惟孜惟亟或詢師長或諮同類觸此通彼鬼神莫覷擊碎泥團平沉大地面目本來只這便是勿效時流隨群逐隊入傀儡場以作兒戲潛牙伏爪俟因緣至挺特為人龍天懽喜此時此日但依山之隈水之際伴煙霞而棲止。</p>
<p>示松埜禪人天之高也未為高地之厚也未為厚萬物芸芸未為棼惟有此心難如舊睹形不見眼如眉聞聲不知耳若手夫如是用以返乎渾渾冥冥而無暫無久。</p>
<p>示空世沙彌禮觀音文和南稽首觀音大士聞聲救苦無量慈悲我今弟子法名空世幼小出家相依知識恐我宿世罪業深重恐我壽命不能長久於法無聞於道難悟茫茫此生光陰短促我今志誠皈禮大士願賜慈悲哀憐救濟父母生我不能壽我師長教我不能壽我君王臨我不能壽我檀信護我不能壽我惟大士恩深於父母惟大士恩逾於師長惟大士恩重於君王惟大士恩隆於檀信令我長壽得聞於道報父母恩令我長壽得聞於道報師長恩令我長壽得聞於道報君王恩令我長壽得聞於道報檀信恩我此哀聲入大士耳以聞聞聲聞聲救我我此哀心入大士心以不聞聞不聞救我我若日用三業未淨仗大士力蠲除一切我若累劫造諸重罪仗大士力願悉消滅大哉觀音真我慈父靈感圓通俾我得度既度我矣普度世間讚者禮者俱獲延年我今拜禮觀音聖號如月當天無水不照。</p>
<p>示性覺嚴居士禮接引心是佛心行是佛行憑爾心行作佛有餘爾名性覺性覺亦非爾覺若忘爾性復矣稽首慈尊尊鑑不遠接引往生豈棄於爾爾生無慚爾死無愧無愧無慚復誰生死既無生死爾直任之任爾真實以覲導師。</p>
<p>示性初悟本吳道人四大本空五蘊非有惟爾性初不著色相何名為性性本空故何名為初無空性故無終無始名為復初原始要終名為見性此心常潔此性常貞貞潔之質永離死生生死亦忘可以久長久長不著水流花香了相非相悟空不空脫此幻體證彼金容。</p>
<p>示性健何乾行居士作善餘慶為善降祥惠迪則吉錫福悠長聖賢之語無不實者況復矢志修行留心學道除煩惱絕是非有不可以配天獲吉者哉乾行居士自經離亂歷涉風波可謂艱苦倍常一日歸我無言弟子兢兢寡過遠害為慮來請山僧垂示山僧示以偈曰謹始慮終勤終若始恁麼恁麼獲福無比至於悟明本分一著須是踏翻關捩去又不在此格則中說話。</p>
</div>
<p class='juan'>三山來禪師語錄卷四</p>
<div class='div-w'><p class="pre">　　　四川向化侯養元譚公諱詣捐俸刻</p>
</div>
</div><!-- end of div[@id='body'] -->
</body></html>