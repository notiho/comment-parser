<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>三山來禪師語錄卷六</p><p class="byline">書記普定編</p>
<div class='div-other'><a id='mulu18' />
<p class='h1'>佛事</p>
<div class='div-other'><a id='mulu19' />
<p class='h2'>塑土地成垂語</p><p>蒼蒼古樹巖巖石屋就裡安身無拘無束還記得王老師莊上喫油餈事麼卓一卓云山僧為汝點開正眼且自各照腳根向後不得口快。</p>
</div>
<div class='div-other'><a id='mulu20' />
<p class='h2'>慶忠菴安佛</p><p>巍巍堂堂磊磊落落禮拜亦得巍巍堂堂磊磊落落不禮亦得不禮各自稱尊禮則彼此恭敬此慶忠老人語巍巍堂堂磊磊落落供養不可巍巍堂堂磊磊落落不供不可不供彼此恭敬供則各自稱尊恁麼告報與老人是同是別這裡見得許出山僧一頭去。</p>
</div>
<div class='div-other'><a id='mulu21' />
<p class='h2'>為冉門譚善人化龕</p><p>以拂子上指云來直恁麼來下指云去直恁麼去打○相云來去直恁麼放下云有住還無住既是無住亡靈在甚麼處有星皆拱北無水不朝東。</p>
</div>
<div class='div-other'><a id='mulu22' />
<p class='h2'>為清園頭舉火</p><p>青山頂上钁頭钁底問汝生涯黃瓜茄子不會從今歸去來燎卻面門曹溪水裡咄。</p>
</div>
<div class='div-other'><a id='mulu23' />
<p class='h2'>恒石比丘薦師智燈請垂語</p><p>西風落盡白雲低萬里青山不見眉惟有智燈長自在堂前竹影任參差豎拄杖云還見這漢麼以不生而生頂門吐出三春霧以不死而死腳指噓回萬籟風且聽山僧為汝道個指南偈子天地玄黃宇宙洪荒日月盈昃辰宿列張寒來暑往秋收冬藏啐下文繁長。</p>
</div>
<div class='div-other'><a id='mulu24' />
<p class='h2'>為聚雲師翁設忌</p><p>拈香在手噓一聲爇向爐中連喝三喝遂禮拜。</p>
</div>
<div class='div-other'><a id='mulu25' />
<p class='h2'>瑞光洞禮巴掌和尚真</p><p>蜀之東楚之南吾師真面目綠水與青山青山綠水依然在洞口白雲去復還遶真一匝。</p>
</div>
<div class='div-other'><a id='mulu26' />
<p class='h2'>對耳菴和尚真</p><p>毒腸漢因甚作這般去就眾中還有出來道得底麼時門人等秉耳師遺訓將法衣杖拂呈師求代接人師云此是巴掌先師付囑耳師兄底法服不料鈍滯多時今他未了冤債轉累山僧如何打當高山流水深深意自有知音笑點頭。</p>
</div>
<div class='div-other'><a id='mulu27' />
<p class='h2'>收耳菴和尚靈骨</p><p>舉拄杖云此是老漢腳跟踏翻星斗卓一卓云此是老漢頂蓋摩碎泥沙且道鼻孔落在甚麼處南邊地北邊田東家驢西家馬。</p>
<p style="margin-left:1em">載德寒谷同事慶忠老人一司庫一典廚清勤端直有功法門兩人開創梁之香罏山先後脫去行時各謂徒眾曰吾化後當餅吾骸以充魚腹違則不安丁酉春其徒請師住香罏山師懷感舊誼命如法送葬以滿兩人之願云。</p>
</div>
<div class='div-other'><a id='mulu28' />
<p class='h2'>為載德寒谷啟骨</p><p>來時借此房囊去後丟這絡索不遇無情毒手那能本誓圓成咦翻轉面皮猶有一著送至江邊舉僧問雲門如何是諸佛出身處門云東山水上行僧問幻有如何是諸佛出身處有云西河火裡坐看來乾爆爆地濕淋淋濕淋淋地乾爆爆這兩個漢雖是山間河間火裡水裡不妨成個遊戲三昧且道出身一句聻拋下骨餅云度利益娑訶。</p>
<p style="margin-left:1em">紫芝禪人少而穎異參師於興龍五雲一日問秪如會得這個如何便了生死師呵呵大笑又一日師上堂芝問開口成雙橛如何是聲前一句師云不向汝道芝云止道龜毛紅似漆誰知兔角黑如銀師云汝從那裡記得來芝禮拜嗣後命居第四座地方風鶴芝辭師北行偶爾抱病臨終以書達師云前翠影歸曾具啟上函丈想和尚紺目垂青已識弟子受苦之由今病篤不起矣每懷師恩未報淚雨如傾值今大限臨頭不獲拜辭蓮座彌天抱恨萬望和尚垂慈向無言無說處放開兩片不睹不聞中下番毒手俾弟子得急速回頭再承教鐸那時覿面親承橫身擔荷方滿弟子之夙願仰答和尚之婆心淚啟心酸瞻依曷既。</p>
</div>
<div class='div-other'><a id='mulu29' />
<p class='h2'>為紫芝禪人對靈</p><p>紫芝紫芝來此何遲去此何急雖然來去平常奈爾臨行一句喝一喝云這個是無言無說彈指一下云這個是不睹不聞汝還承當得麼拈拄杖卓一卓。</p>
</div>
<div class='div-other'><a id='mulu30' />
<p class='h2'>為南浙祝髮二師掃塔<span class='note-inline'>(二師共塔)</span></p><p>來則同行去則同住二師幻跡何憑行亦不來住亦不去二師真儀猶在這些即置且道來上座向無縫塔前如何報稱良久云昔日相依處今朝稽首時。</p>
</div>
<div class='div-other'><a id='mulu31' />
<p class='h2'>為耳菴和尚掃塔</p><p>青山青綠水綠中有不變黃金骨不埋荒草掩泥沙此是吾兄真面目大眾見麼咦。</p>
</div>
<div class='div-other'><a id='mulu32' />
<p class='h2'>送佛幻上座靈骨入江</p><p>能殺能活能縱能奪玅用在於師家可死可生可出可沒變化關乎學者即今佛上座全身落在山僧手中且作麼生安置投骨餅於江云好將悲願度群生莫滯澄潭死水裡。</p>
</div>
<div class='div-other'><a id='mulu33' />
<p class='h2'>送永谷耆舊入塔</p><p>卓一卓云生也生也來處不可思議卓一卓云死也死也去處不可思議卓一卓云歸塔也歸塔也安身立命處不可思議因甚不可思議良久云千聖亦不識。</p>
</div>
<div class='div-other'><a id='mulu34' />
<p class='h2'>為袁府朴素陳夫人對靈</p><p>喝一喝云還聞麼若聞道人猶有耳在豎拄杖云還見麼若見道人猶有目在耳目見聞此正是生死岸邊事曾記道人參究時有省嘆曰經云無所從來亦無所去原來只是這個道理看此數語道人早已打破生死關頭而今善果已周報緣既盡如何是轉身後事莫厭娑婆為苦海還來作個渡人船。</p>
</div>
<div class='div-other'><a id='mulu35' />
<p class='h2'>為秀莪上座起龕</p><p>爾既住此爾又去此去住自由何分彼此既是不分大眾送爾則個。</p>
</div>
<div class='div-other'><a id='mulu36' />
<p class='h2'>為秀莪舉火</p><p>千根松萬個嶺住此中者常惺惺而今去後卻如何念爾孝思古今共永那見孝思聻爾師耳和尚開創此山不久圓寂世道離亂塔舍荒涼爾乃隻影孤形依守廬墓今則法眾雲從爾又脫去豈不是爾可念處雖然識得今朝抽身處依然昔日住持人以火把打圓相遂燒。</p>
</div>
<div class='div-other'><a id='mulu37' />
<p class='h2'>為玄行者舉火</p><p>纔脫塵勞便歸寂滅喜落曇華寺中為汝末後永訣此回歸去勿再來逍遙永證無生滅喝一喝。</p>
</div>
<div class='div-other'><a id='mulu38' />
<p class='h2'>為頑石比丘舉火</p><p>描不成畫不就本來面目仍依舊數十年來住江頭高峰頂上今鬥湊頑石比丘還知落處麼烈火燄中休眨眼寒灰冷地莫藏身。</p>
</div>
<div class='div-other'><a id='mulu39' />
<p class='h2'>為曉行者舉火</p><p>春山青春草綠曉天天曉尋歸路正恁麼時歸去來歸去來兮何拘束何拘束攛下火炬喝一喝。</p>
</div>
<div class='div-other'><a id='mulu40' />
<p class='h2'>為慶忠老和尚起龕</p><p>兔生角猴無口檢點將來煞甚知有知有底人向甚麼處去山前檀越家作一頭水牯牛去古人恁麼道可謂屈尊就卑拖泥帶水且道我慶忠老人畢竟向甚麼處去以手引龕遂行。</p>
</div>
<div class='div-other'><a id='mulu41' />
<p class='h2'>舉火</p><p>本無來本無去去來不二不屬事不屬理理事兼該因甚如此告報秖緣老人昨夜向夢裡告別郡侯劉公比午劉公先作舉火偈看來劉公作偈時正是老人圓寂時可見理事潛通便成此去來因緣一段這些且置今日火把子落在不肖兒郎手裡合作麼生攛下喝一喝云囌嚧㗭哩娑婆訶。</p>
</div>
<div class='div-other'><a id='mulu42' />
<p class='h2'>收靈骨</p><p>盡大地是個法身何從揀辨拈起靈骨云恁麼也得遍虛空無些遮障那著覆藏封卻瓶云不恁麼也得顧左右云還見麼以手托瓶便歸。</p>
</div>
<div class='div-other'><a id='mulu43' />
<p class='h2'>首九拈香</p><p>一加八六連三燈籠露柱驚走貓兒狗子膽寒進九退一上一除九燈籠露柱膽寒貓兒狗子驚走正恁麼時去即印住住即印破一任往過來續腳跟下何曾動著分毫茲乃先師首九之期若作過去未來打算未免錯過即今現在一句合作麼生展具作禮。</p>
</div>
<div class='div-other'><a id='mulu44' />
<p class='h2'>迎靈骨至高峰安座</p><p>拈香云昔從此過今從此來分身應念悲願不灰賴有吾師遺命在高峰頂上泥牛飛五嶽木馬踐三台焚香作禮。</p>
</div>
<div class='div-other'><a id='mulu45' />
<p class='h2'>沈赤肩居士為母請對靈小參</p><p>師以拂子畫一畫云這條驀直路頭多少行人踏他不著豈如沈母陳夫人當其示現受生來從這裡來腳跟下未曾增著些子而今厭凡順世去從這裡去腳跟下未曾減著些子至於懿德受褒膺夫榮子貴之誥柔嘉利往致安隱極樂之祥可謂得大受用得大自在矣正眼看來猶是空花泡影邊事還知本命元辰落處麼以拂子畫○相云急急回頭點舊山莫忘從前這一句喝一喝。</p>
</div>
<div class='div-other'><a id='mulu46' />
<p class='h2'>佛事演說</p><p>竊以達磨西來直指單傳大意善財南去專明向上玄關渺渺程途十萬里不憚其勞茫茫煙水百由城無辭其遠總為抽釘拔楔故爾帶水拖泥今日剔起眉毛放開眼界遍觀大地閑看眾生疇無聰明聲色中被他瞞昧都有知覺根塵上卻自昏懵若能啟發信心便見本來面目非紅非白而處處聚頭即幻即真而時時撞額舉足下足之地無非普賢道場左之右之之間盡是毘盧境界漫道我是我兮佛是佛詎知聖無聖也凡無凡奈彼執妄迷真之徒未達明心見性之旨生死海頭出頭沒更無了期傀儡棚搬去搬來全沒下落兼以無明固結況復恩愛牽纏用盡機關戰勝在蠅頭蝸角弄成伎倆攻取於蟲臂鼠肝或為利祿而營求或因功名而貪戀或恣一時之口腹害物傷生或結千生之業冤損人利<span class='corr'>己</span>愛慾水深似江河人我山高於丘嶽般般造罪種種積愆未可言宣難於枚舉嗚乎是豈知萬化皆空萬緣皆幻到頭算去大夢一場無端效弄影之獼猴每日若挽車之牛馬針錐不轉呼喚難回非仗三寶之慈悲誰為眾生之依怙爰開方便乃作皈依布最勝之因緣報德酬恩從一日二日而至十數日建無遮之法會濟孤拔苦自此方他方以及無邊方因洗滌夫身心為蠲除夫垢穢此種功德還有證盟也無畫○相云凡情上達大圓鏡諸仁者將謂焚檀供石酌水獻花為凡情耶錯將謂聖智佛光神聰天眼為圓鏡耶錯會得這兩錯便見天人一致生佛同原罪福皆空聖凡不隔眾生心內諸佛現現成成諸佛心中眾生灑灑脫脫本無諸佛亦無眾生只為此心不安便道有罪可懺昔日二祖神光求初祖與之安心祖云將心來與汝安光云覓心了不可得祖云與汝安心竟三祖僧燦求二祖與之懺罪祖云將罪來與汝懺燦云覓罪了不可得祖云與汝懺罪竟此處看破何心何罪何佛何生但屬有為都成剩事雖然如是於彼即得今則不然不見道實際理地不受一塵佛事門頭不捨一法不捨一法而法法圓通不受一塵而塵塵遍入拈一莖草作丈六金身將丈六金身作一莖草建立也在我掃蕩也在我恁麼告報畢竟建立底是掃蕩底是末後一句更聽敷宣。</p>
</div></div>
<div class='div-other'><a id='mulu47' />
<p class='h1'>題讚</p>
<div class='div-other'><a id='mulu48' />
<p class='h2'>讚接引</p><p style="text-indent:0em" class="lg-abnormal"><div class='lg-row'>我欲生金蓮禮師黃金相師住蓮華國腳踏蓮華上垂手度眾生白毫光蕩漾胡以報師恩驀頭三十棒為甚麼如此南無阿彌陀佛</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>和南稽首瞻禮慈顏明珠掌上白毫指間兩腳踏地筋力何艱奈有慈衷長不了咦伸手容易縮手難</div>
</p></div>
<div class='div-other'><a id='mulu49' />
<p class='h2'>讚西方三聖</p><p style="text-indent:0em" class="lg-abnormal"><div class='lg-row'>獨獨慈尊雙雙大士即一即三非三非一漫云住在西方覿面分明這是且道是個甚麼禮拜底供養底稱讚底聻</div>
</p></div>
<div class='div-other'><a id='mulu50' />
<p class='h2'>讚彌勒</p><p style="text-indent:0em" class="lg-abnormal"><div class='lg-row'>挺胸大肚無醜可醜不顧皮毛赤腳赤手癡心一片到驢年喜地歡天笑破了口咦</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>顛三倒四賣俏贏乖一條布袋放去收來明州市上忒癡獃惟有三山不怪你雖袒裼裸裎於我側爾焉能免我哉</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>天上無彌勒地下無彌勒覿面看將來分明是這賊據款結案合作麼生三十柱杖也不較刻</div>
</p></div>
<div class='div-other'><a id='mulu51' />
<p class='h2'>讚觀音</p><p style="text-indent:0em" class="lg-abnormal"><div class='lg-row'>惟音可觀可觀惟音不從眼見不從耳聞非聞非見非色非聲畢竟如何觀音觀音</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一幅畫圖那堪著眼石上水間好不危險自在輪珠忒煞大膽南海岸畔不回頭嘻正眼看來也是徐六擔板</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>描不成畫不就怪哉丹青無端漏逗筆筆圖來筆筆真生鐵面皮何太厚且道靈感一句還寫得出麼石為墨兮海為池紫竹為筒也不能勾</div>
</p></div>
<div class='div-other'><a id='mulu52' />
<p class='h2'>題普賢掃象圖</p><p style="text-indent:0em" class="lg-abnormal"><div class='lg-row'>花入牙間鼻孔遼天渾身潔白一塵不粘因甚放伊不過咦一柄鐵帚也是無端</div>
</p></div>
<div class='div-other'><a id='mulu53' />
<p class='h2'>讚渡江達磨</p><p style="text-indent:0em" class="lg-abnormal"><div class='lg-row'>這漢何為來此江上腳踏蘆枝全沒勾當滿腔心事卻如何檢點將來也瞞不過我三山和尚</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>鬼頭鬼腦不兜人愛揚子江邊無人裝載摘個蘆枝腳底浮可謂受用而自在還有看破底麼見怪不怪其怪自壞</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>我要抬你上天你卻飄然在水我要捺你下淵你又蘆枝襯起我豈沒奈你何念你遠來姑放過你改卻癡心舒卻眉再莫輪眼[奴/目]睛打臉打嘴</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>臉青面黑色勃如也水上波間足躩如也緘口結舌似不能言者老胡呵好大哥不曰如之何如之何吾末如之何</div>
</p></div>
<div class='div-other'><a id='mulu54' />
<p class='h2'>讚面壁達磨</p><p style="text-indent:0em" class="lg-abnormal"><div class='lg-row'>鐵起脊梁都盧著嘴不畏暑寒不避風雨生又不生死又不死如癡如醉更如泥三三年來幾餓殺你復高聲喚云老漢老漢</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一座熊山非師之讎九個年頭非師之債非讎似讎石也坐穿非債似債光陰都賣可憐一片老婆心千古萬古無人替代啐錯過底不少</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>頭又不回頸又不轉不怕石落崖崩一味粗心大膽剛剛坐到九年算來不增不減這般伎倆瞞阿誰沒勾沒當討甚麼碗</div>
</p></div>
<div class='div-other'><a id='mulu55' />
<p class='h2'>讚石上達磨</p><p style="text-indent:0em" class="lg-abnormal"><div class='lg-row'>一卷經一隻履疊膝跏趺怪相無比不在熊山不在江仔細看來依舊是你你你生旦丑淨末一棚搬到底</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>手裡一卷經腰下兩莖帶趺坐磐石間無人能比賽不學疏狂不學癡異樣風流惹人障礙障礙他作麼骨底骨董牛疽馬癩</div>
</p></div>
<div class='div-other'><a id='mulu56' />
<p class='h2'>讚梓潼</p><p style="text-indent:0em" class="lg-abnormal"><div class='lg-row'>文章雖貴非此君而不榮血食雖重非此君而不靈司厥文衡錫爾子孫君兮君兮允矣至德弘仁</div>
</p></div>
<div class='div-other'><a id='mulu57' />
<p class='h2'>讚南浙二師真</p><p style="text-indent:0em" class="lg-abnormal"><div class='lg-row'>是相非相非相是相是非兩忘如在其上阿呵呵見也麼南浙二師好大哥</div>
</p></div>
<div class='div-other'><a id='mulu58' />
<p class='h2'>讚耳菴和尚</p><p style="text-indent:0em" class="lg-abnormal"><div class='lg-row'>舌上藏鋒鼻中帶戟殺人有恩救人沒義毀且不能讚之何及頂門具眼三丈長腦後見腮橫八尺向道諸人著眼看大露堂堂只這是</div>
</p></div></div>
<div class='div-other'><a id='mulu59' />
<p class='h1'>自讚</p>
<div class='div-other'><a id='mulu60' />
<p class='h2'>千首座請</p><p style="text-indent:0em" class="lg-abnormal"><div class='lg-row'>十年不可瞞一筆圖將出皮肉骨髓渾全直得橫身交付拄杖頭邊放光明從此一燈百千燈南北東西隨爾分布照燭咄</div>
</p></div>
<div class='div-other'><a id='mulu61' />
<p class='h2'>峰上座請</p><p style="text-indent:0em" class="lg-abnormal"><div class='lg-row'>眼大口大心大手長舌長眉長虛空不似面目鐵石難比肝腸峰上座解承當道我不是驢不是馬不是羊</div>
</p></div>
<div class='div-other'><a id='mulu62' />
<p class='h2'>言西堂請</p><p style="text-indent:0em" class="lg-abnormal"><div class='lg-row'>右爇爐香左持拄杖中有沒量人是相卻非相松間石上意如何一物不為三山和尚</div>
</p></div>
<div class='div-other'><a id='mulu63' />
<p class='h2'>玉維那請</p><p style="text-indent:0em" class="lg-abnormal"><div class='lg-row'>這漢何人呼之無名這漢匪的覓之無跡偶爾軸上相逢又道覿面不識為甚麼不識啐</div>
</p></div>
<div class='div-other'><a id='mulu64' />
<p class='h2'>南行者請</p><p style="text-indent:0em" class="lg-abnormal"><div class='lg-row'>白拈巧弄老不守閑匡持祖道心血未乾任從髮白鬢頭斑精悍之色在眉間是之謂五雲三山</div>
</p></div>
<div class='div-other'><a id='mulu65' />
<p class='h2'>覺學人請</p><p style="text-indent:0em" class="lg-abnormal"><div class='lg-row'>幼而讀書不識一字長而能文不解一義而今百無所能到處逢場作戲還見麼干木隨身任縱橫敲空擊水何拘繫</div>
</p></div>
<div class='div-other'><a id='mulu66' />
<p class='h2'>脈學人請</p><p style="text-indent:0em" class="lg-abnormal"><div class='lg-row'>形興未質三山何質名起未名三山何名名質不有只須知有一蒲一衲一卷山塵上清風獅子吼</div>
</p></div>
<div class='div-other'><a id='mulu67' />
<p class='h2'>笑監院請</p><p style="text-indent:0em" class="lg-abnormal"><div class='lg-row'>五雲老漢全沒人情遇佛便噉遇祖便吞從來面目得人憎仔細看來也直是個鼻直眉橫</div>
</p></div>
<div class='div-other'><a id='mulu68' />
<p class='h2'>戒闍黎請</p><p style="text-indent:0em" class="lg-abnormal"><div class='lg-row'>頂門具眼腦後見腮救時而出正法而來生今反古之徒總歸型範硬節擔板之漢咸受剪裁老大闍黎卷漫開何如松之下竹之間石之上隨余拄杖而徘徊</div>
</p></div>
<div class='div-other'><a id='mulu69' />
<p class='h2'>雪上座請</p><p style="text-indent:0em" class="lg-abnormal"><div class='lg-row'>饑餐渴飲閑坐困眠全無伎倆忘其自然有人問著作何言但向道不念佛不打坐不參禪還信得及麼蒼天蒼天</div>
</p></div>
<div class='div-other'><a id='mulu70' />
<p class='h2'>瑞上座請</p><p style="text-indent:0em" class="lg-abnormal"><div class='lg-row'>三山老賊鬼神莫測掣電奔雷擒風捉月踏諸佛之頂[寧*頁]不以為狂斷眾生之命根不以為刻全身露而非青非黃當體脫而無黑無白得得心不負人面無慚色</div>
</p></div>
<div class='div-other'><a id='mulu71' />
<p class='h2'>影化主請</p><p style="text-indent:0em" class="lg-abnormal"><div class='lg-row'>依松傍石體勢崔嵬坐水臨流心意瀠洄聲祖道一場痛快傷末法幾度悲哀拳頭巴掌響如雷還識這漢麼腦後見腮莫與往來</div>
</p></div>
<div class='div-other'><a id='mulu72' />
<p class='h2'>正監院請</p><p style="text-indent:0em" class="lg-abnormal"><div class='lg-row'>穿衣喫飯訶佛罵祖喝似雷奔棒如驟焉謂可睹兮平生不弄虛頭謂可聞兮從來不打口鼓覿面相逢作麼生諸人須識主中主</div>
</p></div>
<div class='div-other'><a id='mulu73' />
<p class='h2'>蘊沙彌請</p><p style="text-indent:0em" class="lg-abnormal"><div class='lg-row'>橫身是刀遍體成劍活人無窮殺人無厭當路鍬坑臨機設塹一分心悻一分慈這個是五雲老漢</div>
</p></div>
<div class='div-other'><a id='mulu74' />
<p class='h2'>瑞雲陳居士請</p><p style="text-indent:0em" class="lg-abnormal"><div class='lg-row'>奇哉這漢古今罕見出語如鎗發言如箭十聖魂驚三賢膽顫一任狂者譏躁者惱旁觀具眼者懽喜而讚歎</div>
</p></div>
<div class='div-other'><a id='mulu75' />
<p class='h2'>存禪人請</p><p style="text-indent:0em" class="lg-abnormal"><div class='lg-row'>我本不假爾胡覓真明明這是渺渺難尋一爐香一盃水依稀彷彿與爾相對相親咄</div>
</p></div>
<div class='div-other'><a id='mulu76' />
<p class='h2'>松禪人請</p><p style="text-indent:0em" class="lg-abnormal"><div class='lg-row'>三山老漢全沒帳算論佛法些子無聞施鉗鎚平空扯淡諸佛鼻孔東擲西拋祖師眼睛穿作一串十字街頭慣掣顛一條白棒旋風轉</div>
</p></div>
<div class='div-other'><a id='mulu77' />
<p class='h2'>垣監院請</p><p style="text-indent:0em" class="lg-abnormal"><div class='lg-row'>松直棘曲鵠白烏玄無色兮非黑白之可較無形兮豈曲直之能宣有縱有奪離正離偏常將惡水潑人天丹心一片阿誰識問取曇華監院吾子紫垣</div>
</p></div>
<div class='div-other'><a id='mulu78' />
<p class='h2'>惺書記請</p><p style="text-indent:0em" class="lg-abnormal"><div class='lg-row'>這個凍儂奇怪無比不會祖機不明佛旨有時呼馬為牛有時鞭羊作豕愧作大慧之遠孫慚為慶忠之真子惺書記應知委子曰參乎曾子曰唯</div>
</p></div></div>
<div class='div-other'><a id='mulu79' />
<p class='h1'>南浙二師塔銘<span class='note-inline'>(并序)</span></p><p>南師南京六合王氏子祝髮於棲霞寺號融凡浙師浙江山陰陳氏子祝髮於大善寺號定空二師於雲水道上契誼相投誓為畢生友遍歷名勝天啟癸亥入蜀欲禮峨眉過墊之弔巖山偶憨菩薩頂上徐探一窟陡徑石龕二師僅可容膝終日危坐忠墊僧俗歸者如市因創寺額曰斷雪禪林本縣銓部匡山李公同諸紳士為之護法開堂接待四方雲集約幾千人數年間二師之名震於遐邇概舉生平不私飯不衣絲不積一錢一帛不奉權貴而圖利養不務炫耀而博名高一味慈悲真實供眾如奉慈尊其大略也甲申後予從弔巖落髮二師會下兵擾各適東西予後參本師鐵和尚二師如忠路南師於辛卯入滅忠之天壽山浙師負靈骨而遷徙數處及丙申予寓石寶浙師渡江而來予執弟子禮款留數日浙師因受請入金剛山一到便指其頂曰此地可為予兩人塔果數日而微疾遂終今上首立雪與孫眾等為二師造合葬浮屠來梁屬予為銘夫立雪弟子也予亦弟子也弟子而不敢揚師之美者禮也但就二師之實略為紀述俾後之禮師塔者知師為如是云云爾。</p>
<p style="margin-left:1em">銘曰。</p>

<div class="lg regular"><div class='lg-row'>稽首二師　古今模範　雲水相逢</div>
<div class='lg-row'>肝腸不換　住則同住　行則同行</div>
<div class='lg-row'>道誼締結　誓以畢生　合力叢林</div>
<div class='lg-row'>弘開接待　真實慈悲　四來攸賴</div>
<div class='lg-row'>不圖利養　不務聲名　如風偃草</div>
<div class='lg-row'>二諦咸欽　報緣既盡　雖有先後</div>
<div class='lg-row'>誓共窣堵　如生如舊　嗟哉末法</div>
<div class='lg-row'>暮雨朝雲　交情莫問　誰同死生</div>
<div class='lg-row'>我曾北面　皈禮二師　二師往矣</div>
<div class='lg-row'>動我悲思　悠悠我心　托與斯銘</div>
<div class='lg-row'>斯銘不朽　二師長存</div>
</div></div>
<div class='div-w'><p class="pre">　　　四川向化侯養元譚公諱詣捐俸刻</p>
</div>
<p class='juan'>三山來禪師語錄卷六</p>
</div><!-- end of div[@id='body'] -->
</body></html>