<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>三山來禪師語錄卷三</p><p class="byline">書記普定編</p>
<div class='div-other'><a id='mulu8' />
<p class='h1'>小參</p><p>小參先德有言赤肉團上壁立千仞山僧則道赤肉團上一塵不著既是一塵不著更有何禪可參咦莫道無事好。</p>
<p>小參凡做工夫如挽舟上灘一把緊一把不由他放手不得又如久客還鄉一步趕一步不由他歇足不得惟歇不得足放不得手自有個到家底日子渡險底機關雖然如是渡得險來靜浪平江又恐真常流注到得家後清閑自在更怕久居長安所以有親切轉身異類末後一境有一境之受用一處有一處之參差直待歷盡艱難方能隨緣任運活鱍鱍不動分毫寂靈靈無些遮障去來不著生滅何存十方諸佛從鼻孔裡裂破面門六道眾生向腳跟下倒翻筋斗因甚恁麼奇特八十翁翁輥繡毬水牯天然即是牛三歲孩兒弄花鼓大蟲原來是老虎長三丈闊八尺僧金吒波羅蜜聻聻聻山僧拄杖無端今宵愛打瞌睡。</p>
<p>小參若論本分一著穿衣喫飯待客迎賓無處不是現成公案汝等能於現成處直下承當千足萬足必待揚眉瞬目鼓舌搖唇蹉過了也山僧因齋慶讚直得隨處葛藤日前驗一僧禮拜底是誰答云眼拙秪這拙之一字具甚深玅義三世諸佛從拙處放大光明歷代祖師從拙處扭轉鼻孔天下知識從拙處興慈運悲山僧從拙處和泥合水現前宰官居士從拙處看破世情看得破自是富貴功名牢籠他不得看得破自是田園廬舍賺惑他不得看得破自是恩愛妻孥羈縻他不得看得破自是是非煩惱擾亂他不得到這一切不得處穿衣喫飯任運騰騰待客迎賓騰騰任運不費纖毫氣力不假半點意思自性天真渾然一個本來面目真俗無二巧拙不分現成公案孰過於此就中還有一句未出方丈分明記得適纔喫了禪悅居士一頓飽齋忘卻了也大眾各自歸堂勿勞久立。</p>
<p>小參舉米胡令僧問仰山今時人還假悟否山云悟即不無爭奈落第二頭何師拈云是則是春風不到碧岫生光玉鏡纔圓寒潭弄影所以靈雲見花洞山過水直饒心地開通終是命根未斷冥冥漠漠何須威音那畔承當落落疏疏不向今時門中拈弄若也會得烏雞啼夜月玉馬嚦霜天其或未然參要真參悟要實悟打破疑團無拘無束撞木鐘擊石鼓半夜入梨園誰聞復誰睹泥龍露柱可憐生現出心肝脾臟腑擊禪床云甜瓜徹蒂甜苦瓠連根苦。</p>
<p>小參考功一法如明鏡當臺胡來現胡漢來現漢妍媸好醜洞鑒鬚眉若是真正參學人單單提起本參話頭秖管疑憤將去功夫自有相應日子如一向郊外打野榸胡思亂想未問以前預計那一句可以祗對既問以後妄臆那一語似蒙印許正當問時手忙腳亂目瞶耳聾縱然鬥湊幾句閑花野草都是抓沙抵水濟得甚麼邊事不知早被宗師看破如何躲避閻家老子不見古人道休去歇去一念萬年去寒灰枯木去古廟香爐去一條白練去恁麼時節乃得本體乾淨內外一如舉起自知落處故汝等諸人直須放下塵緣俗境拌著身心性命將無始以來習氣俱向社火場中盡情銷鑠極力磨礱磨來磨去忽爾嚗地一聲把那八識鏡子磨得粉花碎不惟習氣銷鎔亦且靈光燦爛任是佛來祖來也瞞頇你不得更要千錘百鍊鍊成一塊純鋼打出一柄殺人刀活人劍隨時運用到處施為好不受用自在還委悉麼以兩手摩胸。</p>
<p>小參長三短五七縱八橫頭正尾正眼全足全會得分文不值不會疑則別參蒼天山僧生在萬曆四十二年。</p>
<p>小參舉臨濟示眾云有一無位真人常向汝等面門出入未證據者看看師著云憐兒不覺醜時有僧出云如何是無位真人撞破髑髏濟下禪床擒住未是好手僧擬議萬水千山濟托開云無位真人是甚麼乾屎橛著甚死急復云這僧雖然當面蹉過猶解挨拶將來臨濟恁麼道未免龍頭蛇尾如何即得未證據者看看。</p>
<p>小參要明這件大事必須打貼身心潔淨若腳跟下有絲毫沾滯百劫千生也沒個玅悟日子何故秖為諸人屢劫以來被妄想情緣沉迷羈鎖在生死海中頭出頭沒無有了期所以個個宗師出來百計千方垂手拯濟你道他圖個甚麼諸昆仲當念知識難遇法會難逢坐長連床住清涼殿水來濕手飯來張口不肯盡情放下著實參尋莫道辜負流光何以酬檀信脂膏行人血汗是即是參禪須是信得及然信有淺深參禪須是見得到然見有真似深信則百折不回真見則纖毫無礙纖毫無礙而內外圓明百折不回而始終一致踢翻斷常窠窟打破生死關頭上無佛道可成下無眾生可度灑灑脫脫優優游游纔叫做了事凡夫出頭漢子設或未然喫飯喫茶切忌連舌頭吞卻。</p>
<p>小參考功說話揚聲大罵說話考功喚雨呼風不說不考無煩無惱又考又說有縱有奪一錯二錯三錯四錯東街王老賣好膏藥。</p>
<p>小參舉乾峰上堂云舉一不得舉二師喝放過一著落在第二師喝雲門出眾云昨日有人從天臺來卻往徑山去師喝峰云明日不得普請師喝乃云兩個老古錐揚聲止響掩耳偷鈴有甚交涉來上座據款結案道是甚麼復喝一喝。</p>
<p>小參有言有說無縫插楔無說無言萬里青天一期粥飯隨時到口終朝佛事任爾周旋參灶上烏雞深夜繡暗中一線最難穿。</p>
<p>慈舟禪人緣化被害綠林師對靈小參云曾記雲集院裡驗汝六六三十六如何會汝答云五五二十五。</p>
<p>又問死了燒了作麼相見汝掌云恰好相見鼻孔略有些子氣息今向甚處去也昔有一老宿住山施主送信供二十兩賊窺之以刀加宿頸索云汝寶聻宿云僧家之寶非君所需賊云把將來宿大喝一聲遂被害看這老宿雖是一刀兩段且喜法不容情汝今為眾忘軀三生慶快是則是只是不許計較何故生死罪福等空花順逆往來皆方便喝一喝。</p>
<p>小參昨日十三鐵牛銜月臥深灘明日十五木馬巖前穿雲舞即今甚麼時節崑崙腳底腦門裂衲僧鼻孔本天然何用憑空強摸索長不長短不短十字街前打破碗七花八裂可憐生收來依舊團團轉見也麼見也麼貓兒狗子下油鍋脫盡皮毛熬盡骨虛空拍掌笑呵呵。</p>
<p>羯磨小參舉儒云過則勿憚改拳打心下事過而不改是謂過矣再犯不容聖賢恁麼道無非教人從不睹不聞中戒慎恐懼十目十手處誠意正心惟自慊<span class='corr'>毋</span>自欺穿靴拄棍一步步踏實行來若在衲僧分中則道菩提生於煩惱妄想即是真如殺人刀收來放去白拈賊換日偷天顛是倒非訶佛罵祖婬房彌勒酒肆觀音果具這般手段一任橫行直撞不然也須問過。</p>
<p>小參連喝四喝云這張不了公案古今混淆山僧今日重新打算汝等還分疏得麼復喝一喝。</p>
<p>除夕小參小盡二十九兩臂一雙手大盡三十日下床腳踏地年窮歲盡事如何燈籠露柱抱頭泣諸昆仲誠然痛念生死須是愛惜寸陰勿謂今日不辦而有來日今年不辦而有來年直此姑待因循從劫至生不知虛費過多少日子秖如山僧與諸昆仲同住興龍倏爾春倏爾夏倏爾秋冬眨眼轉盻又是一載且與做個見丁著役底算帳就此一載之中果有實落功夫麼得母造諸業緣麼若是真參實學苦志勞心不逐境緣不貪利養從大火聚中安身一毛頭上識取這一載總不虛過不則業由妄生妄由心生著我著人執空執有量不足以容眾學不足以輔才此等瑕疵實成疚患乘茲除夕聽吾道個解結偈子貴圖解脫冤家彈指一下云業除妄除心亦除除到無可除處一任數間茅屋縱步經行七尺長連伸腳打睡晨朝起來依舊焚香掃地運水搬柴一上神通豈同小小山僧恁麼告報設有個旁不甘底出來把住云如來禪許和尚會得祖師禪猶未夢見在但向道如來禪祖師禪一口吐盡野狐涎晝夜郎當三百六明朝初一是新年擊禪床一下。</p>
<p>上元小參火樹銀花處處開街頭鬧市自徘徊山中不作閑遊戲那識元宵今夜來驀豎拂子云此乃衲僧家不息底明燈一盞時時朗耀在在輝煌三世佛祖六道眾生鳥獸禽魚河山草木大以成大小以成小短者自短長者自長莫不向這點光中分形別相雖然還知有不別底道理麼三五一輪正月半金吾不禁夜深行。</p>
<p>小參雲行雨施品物流形太和元氣草木皆春今朝又是二月一了看那東風到處勾者萌甲者拆萬物欣欣盡向榮面目本來不借借不借借為君決生前鼻孔何曾別非青非黃非赤非白名之不能狀之不得無物可倫無形可埒㘞地一聲恁麼來踏破東西與南北不問天寬何嫌地窄十方世界露全身到處釋迦與彌勒舉拄杖云見麼擲下云翻身踢倒五須彌大地虛空如潑墨。</p>
<p>小參古人道金剛圈要伊透栗棘蓬要伊吞大似苦人以難山僧不然一粒栗隨伊吞太虛空隨伊透豈不任人以易會得古人難底方會得山僧易底會得山僧易底便會得古人難底難易且置如何是出格句子冬瓜夏放花。</p>
<p>小參荷葉團團團似鏡菱角尖尖尖似錐風吹柳絮毛毬走雨打梨花蛺蝶飛古人恁麼道未得十分親切荷葉團團團似鏡菱角尖尖尖似錐風吹柳絮毛毬走雨打梨花蛺蝶飛山僧恁麼道乃得親切十分且道古人山僧有分別也無喝一喝云潑油救火渾閑事雪上加霜愁殺人。</p>
<p>李松亭性真居士請小參惟此一事實餘二則非真如何是此一事良久云山僧不解畫蛇添足松亭居士遠涉關山皈予座下從派取名若道有名有也是錯若道無名無也是錯將錯就錯道個偈子佛性真如處處圓有無不著本天然回光直悟娘生面蘿月松風總一般。</p>
<p>小參左顧云東邊底不用思量右顧云西邊底何須摸索不如齊向中間待山僧為汝決破畫○相云會麼好似金城砦一進門長街頭第二間謝象虛賣底大膏藥畢竟如何苗自地生雨從天落。</p>
<p>小參山僧昨聞佛首座舉趙州勘婆公案驗眾云秪如前僧如是問婆子如是答趙州亦如是問婆子亦如是答那裡是趙州勘破婆子處峰維那云秪因前僧如是問婆子如是答趙州亦如是問婆子亦如是答這裡是趙州勘破婆子處這兩個不識好惡漢惑亂人家男女各與三十拄杖雖然官不容鍼私通車馬且道有過無過良久云弄潮須是吳江客別語還他漢地人。</p>
<p>小參泰山巖巖高不可攀陟其巔者直下倒翻筋斗滄海悠悠深不可測遊其淵者卓爾透出雲霄須是恁麼人始解恁麼事僧出師云如何是千聖不傳句僧點首師下座。</p>
<p>小參東四西五南七北九中央之帝無數安排普告大眾直須知有知有後作麼生。</p>
<p>小參舉竹篦云只這個是汝等諸人各各本命元辰見得分曉底出來道看一僧出師云絡索作麼。</p>
<p>除夕小參年年三百六十日日日遷移日日三四十二時時時密運因甚殘臘喚作歲盡咄過去底不可得因甚明朝喚作新年咄未來底不可得因甚今宵喚作除夕咄現在底不可得既是皆不可得則密運遷移底又在甚麼處見八兩半斤只這是莫教錯認定盤星。</p>
<p>小參參禪一著本為了生脫死非徒冒禪者之名學禪者之語裝禪者之模樣把來當得頓底何謂了生脫死聻古人云不知生之來處是生之事大不知死之去處是死之事大不知生死之去來處是生死事大汝等將謂姓張姓李是生之來處耶將謂往南往北是死之去處耶將謂一生一死是生死之去來處耶恁麼會三生六十劫古人又云生本不生故生而不來死本不死故死而不去本自不生不死故亦無來無去汝等將謂㘞地一聲而來喚作生耶將謂斷卻一口氣而去喚作死耶將謂有生有死喚作生來死去耶恁麼會三生六十劫山僧且為汝等下個註腳驀豎拂子云這個生也畢竟生從何來擲下拂子云這個死也畢竟死從何去以拂子拂一拂云這個亦生亦死也畢竟生何來而死何去座元出連喝三喝師云好喝元禮拜師復豎拂子云還見麼若於這個見得分明方知生者自生這個原不生死者自死這個原不死去來者自去來這個原不去不來生死去來且置畢竟如何是這個聻參。</p>
<p>小參參禪無別事先要向自<span class='corr'>己</span>腳跟下討個落點更將古人言句淆訛公案逐一參尋於古木巖前差路上條條經過纔曉得閉戶造車出門合轍底道理曇華結制以來五十餘期汝等有在樹倒藤枯話打失腳根者有在狗子佛性話咬破舌頭者有在唯識唯心話磕著額顱者山僧且與痛處加錐各打三十拄杖道是賞伊罰伊。</p>
<p>小參占斷第一頭<span class='corr'>已</span>落第二頭欲免第二頭須舉第一頭且道第一頭畢竟如何舉眾下語畢師云山僧今日失利。</p>
<p>小參參禪做工夫如人喫飯未可一口便飽須是二六時中日用飲食漫漫咀嚼不管趙州茶金牛飯雲門胡餅洞山冬瓜苦澀酸甜一一嘗過久之銷磨淨盡連屎帶尿撒向他方世界不留一點餿飯殘羹氣息然後將家常造作底百味珍饈要吞便吞要吐便吐不惟自<span class='corr'>己</span>飽足且能濟彼饑虛唼著底滿口清香嗅著底通身白汗醍醐甘露不是過也眾中有得此受用底麼莫道山僧口滑。</p>
<p>小參山僧從來無些子佛法與諸人說汝等諸人不得謂有些子佛法可求說於山僧若謂有佛可說是名謗佛若謂有法可說是名謗法所以文殊起佛見法見被世尊威神攝入二鐵圍山間今日山僧與汝等同出鐵圍山間去也欲得不遭無間業莫謗如來正法輪。</p>
</div>
<div class='div-other'><a id='mulu9' />
<p class='h1'>茶話</p><p>茶話春殘花落暗悲傷杜宇聲聲空斷腸血染枝頭啼不盡行人畢竟為誰忙茲乃農事正殷之際法宇秦善士遠來辦供可謂忙裡偷閑山僧唱個因時曲子貴求滿座知音歸故鄉歸故鄉天涯漠漠水茫茫可憐無數途中客迷卻家山實可傷實可傷實可傷誰人不入利名場蠅頭蝸角成虛戰夢幻勞勞到北邙到北邙到北邙離歌一曲淚千行本來面目空歸去鳥自啼春花自香花自香花自香幾能鼻孔解承當等閑識得東君面還有續得後韻者麼。</p>
<p>茶話一心不生萬法無疚法盡心空話個甚麼眾作禮師下座。</p>
<p>茶話小除二十四一眾所共悉更擬問如何格外有消息舉圓通秀云達磨九年冷坐剛被神光看破於今玉石不分秖得麻纏紙裹這一個那一個又一個若是明眼人不須重說破大慧杲云老胡九年話墮可惜當時放過於今嘿照之徒鬼窟長年打坐這一個那一個又一個雖然苦口叮嚀恰似樹頭風過我聚雲師翁云碧眼老人格破東來第一上座自是本色天真多少癡人慢過這一個那一個又一個強作羅緞經紀都把尺頭認錯五雲則不然臊胡熊峰久坐瀟瀟灑灑得過但是鐵骨脊梁那怕捱饑受餓這一個那一個又一個大家任運縱橫何必更尋下落具眼底緇素看。</p>
<p>茶話山僧有一味波羅蜜普施大眾能令服者止渴療饑若是服久靈驗且能常飽不饑常清不渴有下得口底麼咄。</p>
<p>除夕茶話維那白云今年今夜盡明歲明朝來正恁麼時請和尚開示法要師云今年今夜盡明歲明朝來但恁麼會更要開示個甚麼那云豈無因時及節一句師云因時及節虛空腦裂黑漆崑崙渾身似雪九夏不寒三冬不熱天地玄黃日月盈昃四序遷流不改移五行迭更無休歇臘月三十來畢竟如何說那喝一喝師云山中無爆竹聲響自何來那云明晨元旦和尚出堂宜早師喚侍者者應諾師云爾須記得好。</p>
<p>師誕期獨存禪人供茶請茶話師云雲門要打殺世尊獨存乃供養山野打殺底與供養底是同是別這裡合下一語存禮拜師云謝茶。</p>
<p>茶話乾為馬坤為牛子屬鼠申屬猴露柱燈籠閑鬥額呵呵大笑淚長流昨日香罏山與半截礄論義同聲同氣十分綢繆被這夥不識好惡底來我五雲請求戒法當頭一踏各自懡㦬而休大眾見麼欲超彼岸高高立須乘般若深深行。</p>
<p>茶話山僧住五雲疏疏復落落檀信入山來畢竟何所作舉盃云見麼如是作如是受如是因緣大吉無咎放下云舌頭原在口。</p>
<p>大笑禪人母難請茶話笑出師云如何是汝報親一句笑作禮師云恁麼不須山僧饒舌笑云還請和尚垂慈師云臘八日巧相因世尊成道闍黎誕生成道底直悟得有生面目誕生底便具有悟道風光正恁麼時闍黎在世尊眼門世尊在闍黎腳底喚作生亦得喚作悟亦得喚作有悟有生亦得喚作無生無悟亦得雖然如是莫教辜負良宵夜覷著明星大孝全珍重珍重。</p>
<p>除夕維那請開示茶話師云山僧與大眾歲歲年年日日夜夜坐則同坐行則同行飲則同飲食則同食問來答去日用周旋何嘗不是開示必待今夜茶間說話然後為開示耶直得不違所請葛藤一上大凡參禪人直須一個信字做工夫直須一個忙字信得自<span class='corr'>己</span>成佛作祖有分則禪不容不參識得自<span class='corr'>己</span>了生脫死為難則工不容不緊工夫喫緊底方名真正參禪真正參禪底工夫自是喫緊所以然者無非為這臘月三十日一著子恐其大事不明未免手忙腳亂必是平日銷盡伎倆煆盡頑軀更無分毫罣欠臨末梢頭乃能自在逍遙倘於這著子見得分曉便知入口是茶開口是話何語非話何物非茶何茶何話不為開示除此之外別有開示分也無爆竹一聲催臘去梅花幾點送春來。</p>
<p>茶話維那白云文德宇居士特上高峰辦供請和尚方便垂慈不負腳跟消息師云法無定緣因緣而遇有條攀條無條攀例如何是條例邊事昔日黃山谷居士參叩晦堂乞指捷徑處堂云秖如仲尼道二三子以我為隱乎吾無隱乎爾者太史居恒如何理論谷擬對堂云不是不是谷迷悶不已一日侍堂山行次時巖桂盛開堂云聞木樨花香否谷云聞堂云吾無隱乎爾谷乃釋然今日德宇文居士不辭跋涉登山涉水而來辦希有供請求開示山僧但將如上因緣潦草頌出習習香風樹底生無端巖畔暗驚人等閑透得無隱旨處處林花處處聞還聞麼若也聞得高峰頂上且許居士踏到。</p>
<p>茶話只這一句西天四七東土二三都來沒起口處山僧為汝等道破逢人不得錯舉。</p>
</div>
<p class='juan'>三山禪師語錄卷三</p>
</div><!-- end of div[@id='body'] -->
</body></html>