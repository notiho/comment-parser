<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三山來禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu129' />
<p class='juan'>三山來禪師語錄卷十一</p><p class="byline">書記普定編</p>
<div class='div-other'><a id='mulu130' />
<p class='h2'>頌古<span class='note-inline'>(拈著)</span></p>
<div class='div-orig'><p>舉雲門問乾峰請師答話<span class='note-inline'>(五更侵早起)</span>峰云到老僧也未<span class='note-inline'>(已有夜行人)</span>門云恁麼則某甲在遲也<span class='note-inline'>(自首者免罪)</span>峰云恁麼那恁麼那<span class='note-inline'>(有理不在高聲)</span>門云將謂猴白更有猴黑<span class='note-inline'>(知彼知此)</span>。</p>
</div>
<div class='div-commentary'><p>拈云雲門斧鑿太深乾峰太深斧鑿刻劃不入雕琢無痕錯錯且道雲門錯乾峰錯。</p>
<p style="margin-left:1em">狹路相逢雅快哉龍吟虎嘯共徘徊傾湫倒嶽兮風馳驟雨谷應山鳴兮電卷奔雷漁歌一曲知何處兩岸蘆花傍水開。</p>
</div>
<div class='div-orig'><p>舉藥山久不陞座<span class='note-inline'>(吾無隱乎爾)</span>院主白云大眾久思和尚示誨<span class='note-inline'>(窮斯煎)</span>請和尚為眾說法<span class='note-inline'>(餓斯炒)</span>山令打鐘<span class='note-inline'>(多事作麼)</span>眾方集<span class='note-inline'>(大家團圞頭)</span>山陞座<span class='note-inline'>(不勞拈出)</span>良久<span class='note-inline'>(還見麼)</span>下座歸方丈<span class='note-inline'>(救得一半)</span>院主隨後問云和尚適來許為眾說法云何不垂一言<span class='note-inline'>(汝從甚處去來)</span>山云經有經師<span class='note-inline'>(長三丈)</span>論有論師<span class='note-inline'>(闊八尺)</span>又爭怪得老僧<span class='note-inline'>(別是一家風)</span>。</p>
</div>
<div class='div-commentary'><p>拈云藥山被院主拽出院主被藥山熱瞞即今有不受瞞者麼要見藥山也大難。</p>
<p style="margin-left:1em">久臥深山逸志微野心應與世情違偶因踏破紅塵徑一笑翩翩獨自歸。</p>
</div>
<div class='div-orig'><p>舉雲巖到溈山<span class='note-inline'>(道曠無涯逢人不盡)</span>山云聞長老在藥山處弄獅子是否<span class='note-inline'>(一人傳虛萬人傳實)</span>巖云是<span class='note-inline'>(面赤不如語直)</span>山云長弄麼還有置時<span class='note-inline'>(提起放下恐不著便)</span>巖云要弄即弄要置即置<span class='note-inline'>(一場笑具)</span>。</p>
</div>
<div class='div-commentary'><p>拈云可知禮也雖然如是未是好手。</p>
<p style="margin-left:1em">一家有事百家忙蓮社風高夏日長昨夜菡萏花正發香浮水國露新粧。</p>
</div>
<div class='div-orig'><p>舉僧問投子月未圓時如何<span class='note-inline'>(銀鉤沉碧海)</span>子云吞卻三個四個<span class='note-inline'>(黑漫漫地一場懡㦬)</span>僧云圓後如何<span class='note-inline'>(玉鏡照滄江)</span>子云吐卻七個八個<span class='note-inline'>(光灼灼地一場懡㦬)</span>。</p>
</div>
<div class='div-commentary'><p>拈云吞也吞也不妨哽殺吐也吐也不妨噀殺還委悉麼風前黃葉時時落雨後青山處處明。</p>
<p style="margin-left:1em">夜靜閑登百尺樓碧雲天際玉光浮當窗劈破虛空口吞吐從中沒兩頭。</p>
</div>
<div class='div-orig'><p>舉風穴到黃龍<span class='note-inline'>(伯牙遇子期)</span>龍云石角穿雲路垂藤意若何<span class='note-inline'>(言中有響)</span>穴云紅霞籠玉像擁嶂照川原<span class='note-inline'>(句裡呈機)</span>龍云恁麼則相隨來也<span class='note-inline'>(被和尚看破)</span>穴云和尚低聲<span class='note-inline'>(誰是知音者)</span>。</p>
</div>
<div class='div-commentary'><p>拈云山林廛市殊途煙霞雲水一致無往不復闇而日章黃龍舉作探竿風穴同聲相應機妙終始理絕參差陽春白雪之辭不是二老何人舉唱。</p>
<p style="margin-left:1em">金烏玉兔隱蒼穹木馬泥牛趁曉風攜手同行山下路聲聲鶴唳自橫空。</p>
</div>
<div class='div-orig'><p>舉法眼問覺上座船來陸來<span class='note-inline'>(人將語探)</span>覺云船來<span class='note-inline'>(真語者)</span>眼云船在甚麼處<span class='note-inline'>(驗過始得)</span>覺云船在河裡<span class='note-inline'>(實語者)</span>覺退後眼卻問旁僧云<span class='note-inline'>(收得安南又憂塞北)</span>你道適來這僧具眼不具眼<span class='note-inline'>(何曾一路行腳)</span>。</p>
</div>
<div class='div-commentary'><p>拈云這僧若不具眼爭解恁麼道若是具眼爭肯恁麼道這僧且置法眼因甚波及旁僧咦錯過底不少。</p>
<p style="margin-left:1em">一句臨機話短長籬邊風動菊花香東村沽得張三酒醉倒西村李四郎。</p>
</div>
<div class='div-orig'><p>舉僧問梁山如何是祖師西來意<span class='note-inline'>(熊耳山下少室峰前)</span>山云莫亂道<span class='note-inline'>(不語戒教誰持)</span>。</p>
</div>
<div class='div-commentary'><p>拈云恁麼道來梁山也是知而故犯。</p>
<p style="margin-left:1em">直為西來惹是非掉唇弄舌動相違叮嚀莫向風前道吹入叢林喚不歸。</p>
</div>
<div class='div-orig'><p>舉僧問青林學人徑往時如何<span class='note-inline'>(且莫草草匆匆)</span>林云死蛇當大路勸子莫當頭<span class='note-inline'>(切忌踏著)</span>僧云當頭時如何<span class='note-inline'>(毒虫腦上揩癢)</span>林云喪子命根<span class='note-inline'>(猛虎口裡失身)</span>僧云不當頭時如何<span class='note-inline'>(不妨下腳)</span>林云亦無迴避處<span class='note-inline'>(處處卻逢渠)</span>僧云正恁麼時如何<span class='note-inline'>(惡因緣是好因緣)</span>林云失卻了也<span class='note-inline'>(始悔從前錯用心)</span>僧云未審向甚麼處去也<span class='note-inline'>(南北東西)</span>林云草深無覓處<span class='note-inline'>(只在此山中)</span>僧云和尚也須隄防始得<span class='note-inline'>(反害夫子)</span>林撫掌云一等是個毒氣<span class='note-inline'>(大好隄防)</span>。</p>
</div>
<div class='div-commentary'><p>拈云青林有擒有縱這僧能死能生大都迴避不來隄防不及有不受這般毒氣者麼踏破頂[寧*頁]無覓處腳尖何處不風流。</p>
<p style="margin-left:1em">古路橫擔三尺蛇吞雲吸露更餐霞草深莫道難尋覓喪卻渾身在毒牙。</p>
</div>
<div class='div-orig'><p>舉僧問雲門如何是佛<span class='note-inline'>(銅鑄鐵寫底聻)</span>門云乾屎橛<span class='note-inline'>(咬著即不可)</span>。</p>
</div>
<div class='div-commentary'><p>拈云雲門太煞臭口不怕薰破諸人鼻孔也須愛惜自<span class='corr'>己</span>眉毛。</p>
<p style="margin-left:1em">土面灰頭榼[木*(天/韭)]堆等閑覷著口難開巍巍丈六分明處一聽韶陽舉似來。</p>
</div>
<div class='div-orig'><p>舉應菴問密菴如何是正法眼藏<span class='note-inline'>(瞎)</span>密云破沙盆<span class='note-inline'>(○)</span>。</p>
</div>
<div class='div-commentary'><p>拈云托出了也。</p>
<p style="margin-left:1em">團團直個破沙盆萬碎千零一口吞只為無人能著價七花八裂付兒孫。</p>
</div>
<div class='div-orig'><p>舉龍牙問翠微如何是祖師西來意<span class='note-inline'>(短短長長)</span>微云與我過禪板來<span class='note-inline'>(分明向道)</span>牙過禪板與翠微<span class='note-inline'>(師命謹遵)</span>微接得便打<span class='note-inline'>(十分狼毒)</span>牙云打即任打<span class='note-inline'>(痛癢不知)</span>要且無祖師意<span class='note-inline'>(你試道看)</span>又問臨濟如何是祖師西來意<span class='note-inline'>(長長短短)</span>濟云與我過蒲團來<span class='note-inline'>(向道分明)</span>牙過蒲團與臨濟<span class='note-inline'>(謹遵師命)</span>濟接得便打<span class='note-inline'>(狼毒十分)</span>牙云打即任打<span class='note-inline'>(不知痛癢)</span>要且無祖師意<span class='note-inline'>(你再道看)</span>牙後住院<span class='note-inline'>(私債未償官事臨頭)</span>有僧問和尚當年問翠微臨濟祖師意<span class='note-inline'>(不堪重舉)</span>二尊宿明也未<span class='note-inline'>(一任鑽龜打瓦)</span>牙云明即明矣<span class='note-inline'>(甚處見得)</span>要且無祖師意<span class='note-inline'>(到底僵倔)</span>。</p>
</div>
<div class='div-commentary'><p>拈云二老不約而同婆心相為龍牙車不改轍鐵骨承當羞殺禪板蒲團誰是西來祖意但看柳上黃金鎖好對峰尖碧玉壺。</p>
<p style="margin-left:1em">一日風高一夜霜三秋令轉三冬涼紅爐火盡寒無盡猶向尊前話短長。</p>
</div>
<div class='div-orig'><p>舉趙州問南泉知有底人向甚麼處去<span class='note-inline'>(腳下可憐生)</span>泉云山前檀越家作一頭水牯牛去<span class='note-inline'>(也非分外)</span>州云謝師答話<span class='note-inline'>(恁麼會又爭得)</span>泉云昨夜三更月到窗<span class='note-inline'>(相逢話不盡春色滿前岡)</span>。</p>
</div>
<div class='div-commentary'><p>拈云順水推船隨流則易逆風把柁挽舟實難欲期左右逢源須是不撥自轉莫有知輕識重底麼可向南泉趙州話會處討個方便。</p>
<p style="margin-left:1em">戴角披毛異類行優游嶺上白雲輕迴途不見青山老一覺長鼾到月明。</p>
</div>
<div class='div-orig'><p>舉僧問南陽忠國師如何是本身盧舍那<span class='note-inline'>([○@│])</span>國師云與我過淨瓶來<span class='note-inline'>(莫動著)</span>僧將淨瓶到<span class='note-inline'>(十分伶俐)</span>國師云卻安舊處著<span class='note-inline'>(再聽支遣)</span>僧安舊處<span class='note-inline'>(伶俐十分)</span>復問如何是本身盧舍那<span class='note-inline'>(適纔作甚麼來)</span>國師云古佛過去久矣<span class='note-inline'>(三生六十劫)</span>。</p>
</div>
<div class='div-commentary'><p>拈云烹茶掃地運水搬柴人人相好端嚴處處放光動地直為迷頭認影因之蹉過目前若能直下承當更被阿誰謾得。</p>
<p style="margin-left:1em">黃昏露冷月華低小雀聲聲向曉啼日暮風停猶不住夕陽依舊影沉西。</p>
</div>
<div class='div-orig'><p>舉盤山道向上一路千聖不傳<span class='note-inline'>(低聲低聲)</span>慈明道向上一路千聖不然<span class='note-inline'>(老漢有也未)</span>徑山道向上一路熱碗鳴聲<span class='note-inline'>(這裡不聞)</span>。</p>
</div>
<div class='div-commentary'><p>別云三老各見一邊三山則不恁麼向上一路千聖也傳向上一路千聖皆然向上一路熱碗不鳴錯莫道破。</p>
<p style="margin-left:1em">路出重關絕玅玄幾人踏過嶺頭巔相逢莫問三<span class='corr'>叉</span>路雨露風晴共一天。</p>
</div>
<div class='div-orig'><p>舉臨濟將示寂囑三聖<span class='note-inline'>(祖禰不了殃及兒孫)</span>吾遷化後不得滅卻吾正法眼藏<span class='note-inline'>(猿嘯和腸斷)</span>聖云爭敢滅卻和尚正法眼藏<span class='note-inline'>(鵑啼帶血鳴)</span>濟云忽有人問汝作麼生對<span class='note-inline'>(對即易對何不問來)</span>聖便喝<span class='note-inline'>(真獅子兒善獅子吼)</span>濟云誰知吾正法眼藏向這瞎驢邊滅卻<span class='note-inline'>(智過於師方堪傳授)</span>。</p>
</div>
<div class='div-commentary'><p>拈云臨濟為法求人心若不足三聖當仁不讓力實有餘一室傳心千古禍事。</p>
<p style="margin-left:1em">為滅前身續後身卻因一語把衷陳饒君珠淚青絲落也是闡提不孝人。</p>
</div>
<div class='div-orig'><p>舉僧問白馬儒如何是法身向上事<span class='note-inline'>(上大人丘乙<span class='corr'>己</span>)</span>儒云井底蝦蟆吞卻月<span class='note-inline'>(依舊可憐生)</span>。</p>
</div>
<div class='div-commentary'><p>拈云井枯月落又作麼生會得即不難不會也相許。</p>
<p style="margin-left:1em">踏破毘盧頂上關青山山外又青山鐵牛吼處紅塵斷石女含悲展笑顏。</p>
</div>
<div class='div-orig'><p>舉僧問馬大師離四句<span class='note-inline'>(千峰勢到嶽邊止)</span>絕百非<span class='note-inline'>(萬派聲歸海上消)</span>請師直指西來意<span class='note-inline'>(問甚麼)</span>大師云我今日勞倦不能為汝說問取智藏去<span class='note-inline'>(賺殺人)</span>僧問藏<span class='note-inline'>(蹉過了也)</span>藏云何不問和尚<span class='note-inline'>(適從那邊來)</span>僧云和尚教來問<span class='note-inline'>(多虛不如少實)</span>藏云我今日頭痛不能為汝說問取海兄去<span class='note-inline'>(賺殺人)</span>僧問海<span class='note-inline'>(蹉過了也)</span>海云我到這裡卻不會<span class='note-inline'>(賺殺人)</span>僧舉似大師<span class='note-inline'>(蹉過了也)</span>大師云藏頭白<span class='note-inline'>(金烏光照處)</span>海頭黑<span class='note-inline'>(玉兔影沉時)</span>。</p>
</div>
<div class='div-commentary'><p>拈云馬師父子展轉賺人咄哉阿僧三度蹉過且道離四句絕百非西來意在甚麼處良久云千聖亦不識。</p>
<p style="margin-left:1em">愁緒無端強自支滿園春色亂披離風吹南北山頭草雨後青青映兩眉。</p>
</div>
<div class='div-orig'><p>舉巖頭到德山<span class='note-inline'>(遠涉不易)</span>跨門便問是凡是聖<span class='note-inline'>(且莫造次)</span>山便喝<span class='note-inline'>(金剛出匣)</span>頭禮拜<span class='note-inline'>(壯士低頭)</span>洞山聞云若不是奯公大難承當<span class='note-inline'>(是賊識賊)</span>頭云洞山老漢不識好惡<span class='note-inline'>(被伊看破)</span>我當時一手抬<span class='note-inline'>(未當好心)</span>一手捺<span class='note-inline'>(報恩有分)</span>。</p>
</div>
<div class='div-commentary'><p>拈云巖頭軟處取土硬處拖鍬也直是個龍頭蛇尾漢卻被洞山覷破機關又來洗青賣白雖然如是未免拂跡成痕。</p>
<p style="margin-left:1em">躍馬彎弓志量高衝鋒冒敵逞英豪一聲鼙鼓歸來也又向人前理戰袍。</p>
</div>
<div class='div-orig'><p>舉世尊與眾行次以手指地云<span class='note-inline'>(攔路鍬坑)</span>此處宜建一梵剎<span class='note-inline'>(有良工覓一個)</span>帝釋將一莖草插於地云建梵剎已竟<span class='note-inline'>(一上神通豈同小小)</span>世尊微笑<span class='note-inline'>(不可慢匠輕師)</span>。</p>
</div>
<div class='div-commentary'><p>拈云經之營之不日成之世尊賞必加功帝釋弄巧成拙一時創造千古觀瞻。</p>
<p style="margin-left:1em">虛空那著一微塵巧手開基紺殿新常住千年依舊在而今誰是住持人。</p>
</div>
<div class='div-orig'><p>舉僧問法眼如何是佛<span class='note-inline'>(騎牛覓牛)</span>眼云汝是慧超<span class='note-inline'>(就窩打兔)</span>。</p>
</div>
<div class='div-commentary'><p>拈云將錢買糊餅放下是饅頭具眼底道看。</p>
<p style="margin-left:1em">傀儡場頭帶笑看一般面目影團團為君決破槐安夢莫待雲樓酒碗乾。</p>
</div>
<div class='div-orig'><p>舉文殊問無著近離甚處<span class='note-inline'>(日遠途遙)</span>著云南方<span class='note-inline'>(如實通供)</span>殊云南方佛法如何住持<span class='note-inline'>(將錯就錯)</span>著云末法比丘少奉戒律<span class='note-inline'>(家醜莫外揚)</span>殊云多少眾<span class='note-inline'>(那些)</span>著云或三百或五百<span class='note-inline'>(是多是少)</span>著問此間佛法如何住持<span class='note-inline'>(今日機緣也須記著)</span>殊云凡聖同居龍蛇混雜<span class='note-inline'>(回互不回互)</span>著云多少眾<span class='note-inline'>(這些)</span>殊云前三三後三三<span class='note-inline'>(不少不多)</span>。</p>
</div>
<div class='div-commentary'><p>拈云無著打失眼孔文殊喪卻舌頭信口道個前三後三孟八郎數也不識。</p>
<p style="margin-left:1em">三三話出太無端錯算從來不是謾回首殘碑石上望白雲影裡竹千竿。</p>
</div>
<div class='div-orig'><p>舉僧問趙州狗子還有佛性也無<span class='note-inline'>(問取狗子)</span>州云有<span class='note-inline'>(對一說)</span>僧云既有為甚麼卻撞入這箇皮袋<span class='note-inline'>(狗子狗子)</span>州云為他知而故犯<span class='note-inline'>(律有明條)</span>又僧問狗子還有佛性也無<span class='note-inline'>(異口同音)</span>州云無<span class='note-inline'>(倒一說)</span>僧云一切眾生皆有佛性<span class='note-inline'>(恁麼那)</span>為甚狗子卻無<span class='note-inline'>(狗子狗子)</span>州云為伊有業識在<span class='note-inline'>(據款結案)</span>。</p>
</div>
<div class='div-commentary'><p>拈云有也千眼覷不著無也雙手拽將回這裡看得分明莫道趙州一口兩舌。</p>
<p style="margin-left:1em">佛性有無沒重輕無星秤上兩頭平權衡落在趙州手多少癡人算不清。</p>
</div>
<div class='div-orig'><p>舉雲門垂語云古佛與露柱相交是第幾機<span class='note-inline'>(從頭數至尾)</span>自代云南山起雲北山下雨<span class='note-inline'>(張三身李四)</span>。</p>
</div>
<div class='div-commentary'><p>拈云雲門恁麼道也是開眼說夢。</p>
<p style="margin-left:1em">一曲臨場絕玅辭調高能得幾人知唱酬想是應難覓嘯月吟風自解頤。</p>
</div>
<div class='div-orig'><p>舉僧問護國鶴立枯松時如何<span class='note-inline'>(太低生)</span>國云地下底一場懡㦬<span class='note-inline'>(坦殺人)</span>僧云滴冰滴凍時如何<span class='note-inline'>(太煖生)</span>國云日出後一場懡㦬<span class='note-inline'>(熱殺人)</span>僧云會昌沙汰時護法善神向甚麼處去也<span class='note-inline'>(太近生)</span>國云三門頭兩個一場懡㦬<span class='note-inline'>(逼殺人)</span>。</p>
</div>
<div class='div-commentary'><p>拈云拈過了也又作麼生傀儡棚中猢猻子。</p>
<p style="margin-left:1em">著意探奇莫過頭青山蒼翠雨中收推車抵壁雖宜進策轡臨巖正好休君不見慣走龍蛇傭書客一朝投筆慶封侯。</p>
</div>
<div class='div-orig'><p>舉僧問柏巖如何是禪<span class='note-inline'>(衲僧鼻孔祖師眼睛)</span>巖云古塚不為家<span class='note-inline'>(向甚麼處安身立命)</span>。</p>
</div>
<div class='div-commentary'><p>拈云虛空翻筋斗露柱打鞦韆三千里外逢人不得錯舉。</p>
<p style="margin-left:1em">相逢便問禪鐵橛不須把脫灑跨神龍風流騎駿馬髑髏到處乾腸胃一齊瀉擾擾叢林中誰為達道者。</p>
</div>
<div class='div-orig'><p>舉僧問趙州學人乍入叢林乞師指示<span class='note-inline'>(討甚碗)</span>州云喫粥也未<span class='note-inline'>(太瑣屑生)</span>僧云喫了也<span class='note-inline'>(本色衲子)</span>州云洗缽盂去<span class='note-inline'>(本分宗師)</span>僧於言下有省<span class='note-inline'>(元來元來)</span>。</p>
</div>
<div class='div-commentary'><p>拈云恁麼恁麼移花兼蝶至不恁麼不恁麼買石得雲饒設使這僧喚不回頭那見趙州為人方便。</p>
<p style="margin-left:1em">風雨蕭蕭四壁居先生篋裡自藏書傳經豈為功名貴續得心源樂有餘。</p>
</div>
<div class='div-orig'><p>舉德山上堂云有問即過<span class='note-inline'>(口是禍門)</span>不問又乖<span class='note-inline'>(莫向鬼窟裡作活計)</span>僧出禮拜<span class='note-inline'>(略較些子)</span>山便打<span class='note-inline'>(今日令嚴)</span>僧云某話也未問為甚和尚便打<span class='note-inline'>(平地孤堆)</span>山云待汝開口堪作何用<span class='note-inline'>(已遲八刻)</span>。</p>
</div>
<div class='div-commentary'><p>拈云舉即不堪動則成疚德山彌天過犯這僧過犯彌天檢點將來合與一窖埋卻何故你若無心我也休。</p>
<p style="margin-left:1em">為因岐路動悲哀多少亡羊喚不回踏斷窮途空灑淚低頭且自把心灰。</p>
</div>
<div class='div-orig'><p>舉僧問乾峰十方薄伽梵<span class='note-inline'>(見之無相呼之無名)</span>一路涅槃門<span class='note-inline'>(闢則不開闔而不閉)</span>未審路頭在甚麼處<span class='note-inline'>(看腳下)</span>峰以拄杖畫一畫云在這裡<span class='note-inline'>(不勞拈出)</span>僧舉問雲門<span class='note-inline'>(疑則別參)</span>門云扇子[跳-兆+孛]跳上三十三天築著帝釋鼻孔東海鯉魚打一棒雨似盆傾會麼會麼<span class='note-inline'>(止徒口快)</span>。</p>
</div>
<div class='div-commentary'><p>拈云芍藥花開菩薩面棕櫚葉散夜叉頭看破二老風流不妨恁麼會取。</p>
<p style="margin-left:1em">路出層山晚樹陰蹉跎展轉費登臨崗煙乍斷雲猶淡隔岸溪深響暮砧。</p>
</div>
<div class='div-orig'><p>舉僧問歸宗如何是觀音玅智力<span class='note-inline'>(我說你便聽)</span>宗敲鼎蓋三下云聞麼<span class='note-inline'>(神通妙用法爾如然)</span>僧云聞<span class='note-inline'>(真語者)</span>宗云我何不聞<span class='note-inline'>(實語者)</span>。</p>
</div>
<div class='div-commentary'><p>拈云虛空沒口啞者先言淵嘿無聲聾者善聽恁麼薦得何勞敲翻鼎蓋塞破耳門如或未然也須別圖方便。</p>
<p style="margin-left:1em">野寺頻敲夜半鐘覺來月色尚朦朧因風喚醒家山夢一枕相思恨莫窮。</p>
</div>
<div class='div-orig'><p>舉僧問疏山如何是佛<span class='note-inline'>(此語問者甚多)</span>山云何不問疏山老漢<span class='note-inline'>(便請師答)</span>。</p>
</div>
<div class='div-commentary'><p>拈云恁麼那良久云也是替名通事濯足臨波浴上池風飄浣穀細如絲平壺織就鴛鴦譜不動機梭錦更奇。</p>
</div>
<div class='div-orig'><p>舉僧問雪峰古人有言<span class='note-inline'>(殘羹餿飯)</span>峰便臥<span class='note-inline'>(因風倒枕)</span>良久起云問甚麼<span class='note-inline'>(半夜巡欄)</span>僧再問<span class='note-inline'>(面皮厚多少)</span>峰云虛生浪死漢<span class='note-inline'>(苦口良藥)</span>。</p>
</div>
<div class='div-commentary'><p>拈云雪峰起倒不常這僧耳目聾聵看來有甚交涉潑油救火渾閑事雪上加霜愁殺人。</p>
<p style="margin-left:1em">幾度臨江擬問津煙霞滿面盡蒙塵雲開未豁朦朧眼空作悠悠行路人。</p>
</div>
<div class='div-orig'><p>舉溈山問仰山終日與子商量成得甚麼邊事<span class='note-inline'>(鬧浩浩底長三短五)</span>仰向空中畫一畫<span class='note-inline'>(更見不堪)</span>溈云若不是吾終被汝惑<span class='note-inline'>(謾過也不知)</span>。</p>
</div>
<div class='div-commentary'><p>拈云仰山向空一畫正是商量邊事且道溈山還被惑也無萬丈疑坑想是橫身難出。</p>
<p style="margin-left:1em">商量終日智猶疏劃斷長空總一如巧手難逃青白眼消閑徒自賣居諸。</p>
</div>
<div class='div-orig'><p>舉僧問巖頭古帆不掛時如何<span class='note-inline'>(苦哉佛馱耶)</span>頭云後園驢喫草<span class='note-inline'>(活潑潑地)</span>。</p>
</div>
<div class='div-commentary'><p>拈云寒巖枯木令犯重陽死水澄潭老龍不住這裡直須倒翻筋斗任運逍遙還見麼林花著雨胭脂落水荇牽風翠帶長。</p>
<p style="margin-left:1em">露滴疏桐葉落秋荒丘月夜使人愁縱橫不礙平原闊贏得風光劫外遊。</p>
</div>
<div class='div-orig'><p>舉黃山參夾山<span class='note-inline'>(門內有君子門外君子至)</span>夾云甚處來<span class='note-inline'>(和尚不是仙陀)</span>黃云閩中來<span class='note-inline'>(一款便招)</span>夾云還識老僧麼<span class='note-inline'>(夾山夾山)</span>黃云和尚還識學人麼<span class='note-inline'>(黃山黃山)</span>夾云不然<span class='note-inline'>(折倒旗鎗)</span>且還老僧草鞋錢了<span class='note-inline'>(也須知貴識賤)</span>然後老僧還汝廬陵米價<span class='note-inline'>(不得將高就低)</span>黃云恁麼則不識和尚<span class='note-inline'>(輸卻自<span class='corr'>己</span>)</span>未審廬陵米作麼生價<span class='note-inline'>(贏得他人)</span>夾云真獅子兒善獅子吼<span class='note-inline'>(好惡也不識)</span>。</p>
</div>
<div class='div-commentary'><p>拈云眼自爭先得籌因打劫贏。</p>
<p style="margin-left:1em">一句臨機也大奇龍吟虎嘯正相期垂鉤須是拋綸手敵勝還他獅子兒真洽浹匪離岐失便宜處得便宜草鞋錢換廬陵米買賣當行讓與誰。</p>
</div>
<div class='div-orig'><p>舉鹽官問一座主蘊何經論<span class='note-inline'>(追贓捉賊)</span>主云華嚴經<span class='note-inline'>(把髻投衙)</span>官云華嚴經有幾種法界<span class='note-inline'>(老婆舌頭)</span>主云略說有四<span class='note-inline'>(座主座主)</span>廣說則重重無盡<span class='note-inline'>(座主座主)</span>官豎起拂子云<span class='note-inline'>(弄鬼作麼)</span>這個在第幾種法界中收<span class='note-inline'>([○@│])</span>主無對<span class='note-inline'>(適纔忘卻)</span>。</p>
</div>
<div class='div-commentary'><p>拈云座主在鹽官彀中高亦得低亦得鹽官在座主口裡吞不能吐不能放下著看教阿誰放下。</p>
<p style="margin-left:1em">理事全該不二門重重法界玅難論放開捏聚無尋處擊碎虛空總沒痕。</p>
</div>
<div class='div-orig'><p>舉明州和尚將布袋並破<span class='corr'>蓆</span>一領<span class='note-inline'>(閑家具)</span>於通衢往來<span class='note-inline'>(面皮厚多少)</span>布袋內<span class='note-inline'>(是甚麼)</span>盛缽盂木履魚飯菜肉瓦石土木諸般總有<span class='note-inline'>(卻少那一件)</span>或於稠人處<span class='note-inline'>(眼睛多少)</span>打開布袋內物<span class='note-inline'>(骨底骨董)</span>撒下云看看<span class='note-inline'>(還見麼)</span>又一一將起問人云<span class='note-inline'>(不勞拈出)</span>這個喚作甚麼<span class='note-inline'>(太叮嚀生)</span>。</p>
</div>
<div class='div-commentary'><p>拈云明州老漢但知背脊朝天不覺腦門著地雖然如是見他婆心處麼。</p>
<p style="margin-left:1em">人前拋出許多般一句分明啟口難覿面相逢皆陌路常啼猶自賣心肝。</p>
</div>
<div class='div-orig'><p>舉僧問夾山撥塵見佛時如何<span class='note-inline'>(莫教飄入眼)</span>山云直須揮劍<span class='note-inline'>(放過即不可)</span>若不揮劍漁父棲巢<span class='note-inline'>(太苦生)</span>僧問石霜撥塵見佛時如何<span class='note-inline'>(更須問過)</span>霜云渠無國土<span class='note-inline'>(眉毛上眼睛邊)</span>何處逢渠<span class='note-inline'>(這不是)</span>僧後舉似夾山<span class='note-inline'>(傳言送語漢)</span>山乃上堂舉了云<span class='note-inline'>(也要大家知)</span>門庭施設不如老僧<span class='note-inline'>(巧手手中分巧手)</span>入理深談猶較石霜百步<span class='note-inline'>(紅心心裡中紅心)</span>。</p>
</div>
<div class='div-commentary'><p>拈云高高山頂立深深海底行面目不同鼻孔一樣還見夾山舉處麼若不同床臥爭知被底穿。</p>
<p style="margin-left:1em">年來豪俠故鄉遊無數春光眼底收回首白雲行欲盡方知更上一層樓。</p>
</div>
<div class='div-orig'><p>舉巖頭渡江<span class='note-inline'>(白日不閑過)</span>見一婆子<span class='note-inline'>(人來也)</span>頭舞橈而渡<span class='note-inline'>(弄怪作麼)</span>婆云呈橈舞棹且置<span class='note-inline'>(看來也不消得)</span>且道婆手中孩兒<span class='note-inline'>(放下著)</span>從甚處來<span class='note-inline'>(清官易斷)</span>頭便打<span class='note-inline'>(不瞞易算)</span>婆云婆生七子六個不遇知音<span class='note-inline'>(往者不可諫)</span>連這一個也不消得<span class='note-inline'>(來者猶可追)</span>遂拋兒江中<span class='note-inline'>(不奈船何打破戽斗)</span>。</p>
</div>
<div class='div-commentary'><p>拈云婆子辜負巖頭則易巖頭辜負婆子實難雖然令在必行未解抽身一路。</p>
<p style="margin-left:1em">江干把釣事如何驚起鴛鴦弄碧波一曲漁歌聽不盡仙槎別駕渡銀河。</p>
</div>
<div class='div-orig'><p>舉洞山問龍山和尚見個甚麼便住此山<span class='note-inline'>(從苗辨地)</span>龍云我見兩個泥牛鬥入海直至而今無消息<span class='note-inline'>(因語識人)</span>。</p>
</div>
<div class='div-commentary'><p>拈云龍山見處有甚巴鼻敢自膽大偷閑然消息雖無一點謾伊不得而今有識得消息底麼擅自住山未敢相許。</p>
<p style="margin-left:1em">木人夜半入深山踏破莓苔去不還寂寂無音渾不識溪頭流水響潺湲。</p>
</div>
<div class='div-orig'><p>舉翠微一日上堂經行次<span class='note-inline'>(止恐平地喫交)</span>投子進前接禮<span class='note-inline'>(圖個甚麼)</span>問西來密意<span class='note-inline'>(不睹不聞滿眼滿耳)</span>師如何示人<span class='note-inline'>(今日口不空)</span>微駐步顧視之<span class='note-inline'>(暗度陳倉)</span>子云乞師指示<span class='note-inline'>(布袋老鴉)</span>微云更要第二杓惡水那<span class='note-inline'>(頂門一劄)</span>子忽省契<span class='note-inline'>(擊碎髑髏)</span>。</p>
</div>
<div class='div-commentary'><p>拈云空中書字文彩已彰暗裡拋梭機絲不掛翠微不妨好手投子且作麼生省契夾路桃花風雨後馬蹄何處避殘紅。</p>
<p style="margin-left:1em">百草頭端無限春形形色色盡敷陳等閑識得東君意道破虛空不動唇。</p>
</div>
<div class='div-orig'><p>舉仰山問中邑如何是佛性義<span class='note-inline'>(物物頭頭)</span>邑云沙彌我與你說個譬喻<span class='note-inline'>(便請直捷道)</span>如室有六窗<span class='note-inline'>(開即是閉即是)</span>中安一獼猴<span class='note-inline'>(甚麼面孔)</span>外有人喚猩猩<span class='note-inline'>(莫動著)</span>獼猴即應<span class='note-inline'>(相隨來也)</span>如是六窗俱喚六窗俱應<span class='note-inline'>(隨緣赴感靡不周)</span>仰云直如獼猴睡著時又作麼生<span class='note-inline'>(今日不答話)</span>邑下禪床擒住<span class='note-inline'>(這回放過覿面千山)</span>云猩猩<span class='note-inline'>(和尚秪管喚)</span>我與你相見<span class='note-inline'>(睡著了也)</span>。</p>
</div>
<div class='div-commentary'><p>拈云一淺一深一易一險行之而不著焉習矣而不察焉終身由之而不知其道者眾也。</p>
<p style="margin-left:1em">佛性圓明內外周六窗應處匪輕酬臨機一句親相見釣罷歸來月一鉤。</p>
</div>
<div class='div-orig'><p>舉僧問同安如何是天人師<span class='note-inline'>(光眼的獨漢)</span>安云頭上角不全<span class='note-inline'>(觸天觸地)</span>身上毛不出<span class='note-inline'>(生也)</span>。</p>
</div>
<div class='div-commentary'><p>別云三山則不恁麼若有人問如何是天人師但向道頭角崢嶸看不見皮毛脫落放毫光道與同安相去多少。</p>
<p style="margin-left:1em">蒙塵混跡有誰知懶御珍衫恰自持貼體垢衣嫌不脫看看踏破未生時。</p>
</div>
<div class='div-orig'><p>舉雲蓋問石霜萬戶俱開即不問<span class='note-inline'>(金烏飛銀漢)</span>萬戶俱閉時如何<span class='note-inline'>(玉兔隱滄浪)</span>霜云堂中事作麼生<span class='note-inline'>(撥轉關捩)</span>蓋無對<span class='note-inline'>(且待他時)</span>經半年乃云<span class='note-inline'>(作甚麼來)</span>無人接得渠<span class='note-inline'>(有甚閑氣力)</span>霜云道即太煞道秖道得八成<span class='note-inline'>(師是明眼)</span>蓋云和尚又作麼生<span class='note-inline'>(十成一句聻)</span>霜云無人識得渠<span class='note-inline'>(略較些子)</span>。</p>
</div>
<div class='div-commentary'><p>拈云無人接也肌膚莫近無人識也面目難窺雲蓋在長安酒家橫身臥著石霜從珍珠簾外脫體逍遙將軍躍馬成功聖主無為致化還委悉麼有心不若無心好進步何如退步高。</p>
<p style="margin-left:1em">寥落荒堂一塌居翛然自得俗塵除隔身漫道風情薄何似相逢面更疏。</p>
</div>
<div class='div-orig'><p>舉僧問仰山和尚還識字麼<span class='note-inline'>(下不論上)</span>山云隨分<span class='note-inline'>(謙尊而光)</span>僧左旋一匝云<span class='note-inline'>(東溪花逐西溪水)</span>此是甚麼字<span class='note-inline'>(如虫禦木)</span>山於地上書個十字<span class='note-inline'>(買帽相頭)</span>僧右旋一匝云<span class='note-inline'>(南山風送北山雲)</span>此是甚麼字<span class='note-inline'>(妙印當空)</span>山改十字作卍字<span class='note-inline'>(裁靴比腳)</span>僧畫此○相以手托起如修羅擎日月勢云<span class='note-inline'>(拈出了也)</span>此是甚麼字<span class='note-inline'>(七不成八不就)</span>山畫圓相圍卻[○@卍]字<span class='note-inline'>(出無路入無門)</span>僧作樓至勢山云如是如是<span class='note-inline'>(伯牙遇子期不是閑相識)</span>。</p>
</div>
<div class='div-commentary'><p>拈云烏焉自別刁刀不同這僧點畫分明仰山體勢完備正眼看來且不識這個字在。</p>
<p style="margin-left:1em">河洛交呈鳥蟲迭變剖羲畫之奇蹤劃蒼頡之異撰月印川以無痕珠入盤而自轉看具眼阿師薦不薦。</p>
</div>
<div class='div-orig'><p>舉國師三喚侍者<span class='note-inline'>(休休休)</span>侍者三應<span class='note-inline'>(喏喏喏)</span>國師云將謂吾辜負汝<span class='note-inline'>(且恁麼道)</span>誰知汝辜負吾<span class='note-inline'>(且恁麼道)</span>。</p>
</div>
<div class='div-commentary'><p>拈云三喚三應那裡是辜負不辜負處檢點得出不致埋沒古人。</p>
<p style="margin-left:1em">喚得聲聲應得來癡心一片絕疑猜多情豈道無情惱為是情多口易開。</p>
</div>
<div class='div-orig'><p>舉臨濟一日問洛浦<span class='note-inline'>(無事考鬼)</span>一人行棒<span class='note-inline'>(打草驚蛇)</span>一人行喝<span class='note-inline'>(無風起浪)</span>那個親<span class='note-inline'>(那個不親)</span>浦云總不親<span class='note-inline'>(猶少機關在)</span>濟云作麼生得親<span class='note-inline'>(和尚請尊重)</span>浦便喝<span class='note-inline'>(知而故犯)</span>濟便打<span class='note-inline'>(犯而不知)</span>。</p>
</div>
<div class='div-commentary'><p>拈云不親不親臨濟洛浦不怕遭人檢點。</p>
<p style="margin-left:1em">棒喝交馳總不親無端甘作弄潮人虧他父子傷心重見血刀刀忒認真。</p>
</div>
<div class='div-orig'><p>舉僧問廣教是甚麼物<span class='note-inline'>(頭象天腳象地)</span>學人不會<span class='note-inline'>(我將謂你是個人)</span>教云生在冀州<span class='note-inline'>(本地貨也不識)</span>。</p>
</div>
<div class='div-commentary'><p>拈云覓會覓能終沉情識說理說事總入邪途剿除知見不犯唇皮作麼生道幾竿竹舞搖清籟數點梅開吐異香。</p>
<p style="margin-left:1em">劈腹剜心語帶玄分明道破沒中邊填溝塞壑非他物水在清池月在天。</p>
</div>
<div class='div-orig'><p>舉僧問二祖學人只見和尚是僧<span class='note-inline'>(莫眼花)</span>如何是佛是法<span class='note-inline'>(汝少會在)</span>祖云是佛是法<span class='note-inline'>(不可別道)</span>汝知之乎<span class='note-inline'>(癡人面前休說夢)</span>。</p>
</div>
<div class='div-commentary'><p>拈云這僧當面蹉過二祖直捷指陳知之為知之不知為不知是知也。</p>
<p style="margin-left:1em">本自無名那定名呼牛喚馬盡虛聲就中會得渾淪處李白桃紅一樣春。</p>
</div>
<div class='div-orig'><p>舉僧問天童啟如何是應用無虧眼<span class='note-inline'>(四方八面)</span>啟云恰似瞎一般<span class='note-inline'>(普)</span>。</p>
</div>
<div class='div-commentary'><p>拈云○覷著即不可。</p>
<p style="margin-left:1em">白淚如傾眼不開金沙撥盡絕塵埃頂門光透三千丈南北東西任去來。</p>
</div>
<div class='div-orig'><p>舉僧問興化皂白未分<span class='note-inline'>(奈汝不辨)</span>乞師方便<span class='note-inline'>(不向道)</span>化隨聲便打<span class='note-inline'>(急急如律令)</span>。</p>
</div>
<div class='div-commentary'><p>拈云方便也且作麼分聻嶺外楓叢紅似火山前澗水碧如流。</p>
<p style="margin-left:1em">萬里雲陰擬卜晴盆傾風雨可憐生征衫濕盡空含淚野水橋頭草自橫。</p>
</div></div></div>
</div><!-- end of div[@id='body'] -->
</body></html>