<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山野竹禪師錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>嵩山野竹禪師語錄卷二</p><p class="byline">鄂　州參仝門人宗宏　錄</p><p class="byline">鄂　州龍光門人宗上　潞南州兜率門人宗堅　仝編</p>
<div class='div-other'><a id='mulu13' />
<p class='h1'>再住雲南府慈雲禪院語錄</p><p>沅江總府王公請上堂一缽年來頗自過愛閒不打葛藤窩如今又上華王座依舊開場唱哩囉還有共相酬唱者麼僧問如何是慈雲竟師云水環彌勒寺雲起太華峰如何是竟中人師云髼頭垢面老眼空四海中進云恁麼則慈雲普覆無邊剎慧日光吞宇宙新師打云闍黎莫被竟謾好一僧不法師下座打出复陞座云剛才拔出金鞭折卻野狐脊骨不是憎愛斯人祇要辦正眼目據道而論似杲日當空物象自明秦鏡當臺魑魅自怪山僧始自荊南被本師靈巖老人屈折數番喫盡甘苦始得登此寶座雖忻此遇然常恨不能盡吾師之道每自剋責若臨深履薄奈何後進不仰先賢卻來者裏謂是天童衣缽謂是萬峰適胤惑亂諸人而又亂形問答大言不慚若不打出使之滋蔓即山僧過也胡不聞古人一言墮狐貍五百生一語倒屙三十載斯人豈不耳而目之邪故山僧不敢以人情愛人自昧招愆之罪必準叢林規矩逐出三門所謂支葉糟糠之柬良有以也各自努力珍重珍重。</p>
<p>上堂僧問威音那畔消息請師直指師良久進云恁麼則十世古今始終不離於當念師云徒來念詩章乃云聽聽豐山才打鐘蠅迎蟻曳列鴛鴻要知歷歷祖庭事侵早金烏出海東。</p>
<p>上堂僧問無手人合藥無病人還得喫麼師云得喫不得喫干你甚事進云恁麼學人無分也師云即便有堪作麼生僧擬議師便打典座問如何是祖師西來意師云汝也不妨善能藥石乃云連日冒風倦不暇潑天噴嚏如相罵忽然撾鼓請陞堂逼得通身白汗下或有箇旁不甘底出來道老和尚既是大善知識因甚麼逼得通身白汗下山僧但向他道瞎漢汝也不妨疑著。</p>
<p>包章京張公請上堂僧問世尊說法百萬人天和尚說法百萬人天是仝是別師云兩采一賽進云恁麼則慶賀去也師云也不消得乃云祖師心印如岡如陵其動也萬物育焉而不盈其靜也百谷密焉而不及乾坤之內宇宙之閒中有一寶祕在形山即且置今日張護法為男祖保保壽又如何分付惟願孩兒愚且鹵無災無患到公卿。</p>
<p>上堂僧問馬祖陞堂百丈卷席意旨如何師云脫體風流進云恁麼則滇南獨露一支春師云見箇甚麼與麼道僧喝師便打問學人未問時早落第二頭也請和尚向第一頭道師云勘過了打乃云菴前細雨飄飄颻颻海上溼煙青青黯黯太華山上撲碎金蟾羅漢壁閒高飛蝴蜨道是指物傳心何異犛牛愛尾不道指物傳心正是盲龜值木然則映楚居士求法又作麼生一籃栗棘蓬幾箇金剛圈。</p>
<p>上堂僧問閉門打睡接上上機顧鑒嚬呻曲為中下設有高揖釋迦不拜彌勒者來和尚如何相待師云百二尺潭清見底乃云十五日已前逢人則出出則不為人迎之不見其首十五日<span class='corr'>已</span>後逢人則不出出則便為人隨之不見其後正當十五日一拳拳倒黃鶴樓一踢踢翻鸚鵡洲有意气時添意气不風流處也風流慧上座恁麼臨濟大師在背後咬指云將謂無人也有者箇慧上座咄咄莫作是說若作是說祇見錐頭利未見鑿頭方。</p>
<p>上堂舉僧問趙州如何是出頭來底人州云諸佛菩薩徑山和尚云元來趙州膽小或有問如何是出頭來底人向他道泥豬癩狗師云二老宿一人膽小兩手擎天一人膽大四稜著地或有問如何是出頭來底人但向道驢脣先生慈雲恁麼且道喚作膽大喚作膽小。</p>
<p>普請上堂兩住慈雲法社開四緣亦有人將來梆聲無那驚人耳也要勞拴舊艸鞋。</p>
<p>上堂爛東瓜吞卻嘉州大象寬闊有餘斷貫索鞭起<span class='corr'>陝</span>府鐵牛縱橫無礙然雖如是猶涉化門本分衲僧必不為矣還會麼便下座。</p>
<p>上堂僧問學人有一物豎窮三際橫遍十方如今欲成僧伽黎未審還得麼師云得得進云恁麼則普天匝地也師云不得不得問如何是奪人不奪竟師云華陰山前百尺井如何是奪竟不奪人師云中有寒泉徹骨冷如何是人竟兩俱奪師云誰家女子來照景如何是人竟俱不奪師云不照其人照斜領乃云把破木勺一舀舀盡滄海水著爛艸鞋一蹋蹋倒須彌山祇教阿耨達池無涓滴玅高山王絕點埃者箇作略須是有傾湫之埶倒嶽之機底衲子始得不然終是塗路人何日是歸期。</p>
<p>上堂僧問南泉斬貓意旨如何師便打問大死底人卻涽時如何師云還我話頭來進云若不仝床睡安知被裏穿師云眉毛下是甚麼乃云雨雪交加金峰若葩瓊樓獨朗玉宇參差覓石羊處處無蹤趁白猿樹樹如華所以道論其事也理隨事變論其理也事得理圓理事洞融人法雙顯呈拄杖云慧上座放行了矣還會麼琉璃殿上騎金馬明月堂前輥繡毬。</p>
<p>上堂僧問洞山過水意旨如何師云一雁落長空乃云潛入滇南已十秋碧雞金馬坐兩頭分明露布真消息無那高人不肯休<span class='corr'>兜</span>香餌理釣鉤大似雲南府昆明縣三市街賣卜底老周有問馬卻說牛木相卯金王秋雖然總是雪峰道底。</p>
<p>上堂舉僧問趙州萬法歸一一歸何處州云我在青州作領布衫重七斤開聖老人云疊翠峰頭師云趙州祇知有屋裏皮毛不知有孤峰獨露開聖祇知有孤峰獨露不知有屋裏皮毛所以一箇誇富於石崇一箇誇貴於商嶺各與二十拄杖為甚如此將此深心奉塵剎是則名為報佛恩。</p>
<p>開聖老人誕上堂僧問老人誕期猶是者邊事如何是那邊事師云鞭撻不回問牛頭未見四祖時如何師云落得一場喜見後如何師云落得一場喜見與未見時如何師云向女道落得一場喜乃云大眾與吾師慶誕慧上座不惜與大眾作箇滿散遂作女人拜下座。</p>
<p>上堂喝一喝云會麼視之不見名曰夷聽之不聞名曰希摶之不得名曰微正打旁敲下下隨复喝一喝云者兩喝有一喝是賓有一喝是主試柬點看。</p>
<p>受嵩山請辭院上堂拈帖示眾云言言金石字字珠璣不但當道青松碑文白字亦且百城共腑千里仝風莫道慈雲矢上加尖照孔著楔好雖然者猶是慈玉上座及湯玉欽眾居士底且如何是山僧底遂度帖云知事宣過乃云僕夫行徒正思思此去嵩山春正濃兩隻艸鞋獰似虎一條拄杖涽如龍以杖橫肩云會麼杖頭八面起清風。</p>
</div>
<div class='div-other'><a id='mulu14' />
<p class='h1'>住雲南府嵩山禪院語錄</p><p>據室從上尊宿都在者裏驅臨濟喝拈德山棒一往觀來總是借婆衫子拜婆年山僧雖是後生必也別資一路始得乃以火箸撥盧中火云只者一星子家家屋裏少他不得。</p>
<p>到院眾護法請上堂拈香祝聖罷次拈香云此瓣香奉為平西親王殿下並當道尊官薦紳文學當山請主見前僧俗等末後拈香云此瓣香供養磚鏡大和尚用酬法乳僧問如何是毗盧竟師云有水皆含月無山不帶雲乃云斬新日月特地乾坤棒如雨點喝似雷奔昆海老龍王只得平地波起淹到三十三天嚇得帝釋天王來此惡發云是甚麼得如此利害山僧約住云莫作瞋大家且看太平春。</p>
<p>鑄佛成上堂昆明池上毗盧閣金馬坊前嵩嶽祠神鼎漫云好座殿而今涌出大雄師山僧適才從三市街過見一夥俗士共相論云一謂鑄工善鑄所以三十二相八十種好無不自在無不映徹此非涽佛邪一謂住持長老善說法要所以三臧十二部一切修多羅都在杖頭喝底使一切見者聞者悉皆成佛此非涽佛邪於是各各爭論不已山僧見之不覺笑曰據道而論不是者箇道理須要揭開毗盧頂門坐斷報化佛舌始有入路不然但有言說都無實義。</p>
<p>上堂嵩山日午到街中萬戶千門迥不仝漫道家家然火把白頭人尚笑春風正恁麼時如何委悉火<span class='corr'>樹</span>銀華合星橋鐵鎖開。</p>
<p>上堂舉趙州到一菴主問云有麼有麼主豎起拳州云水淺不是泊船處又到一菴主問云有麼有麼主亦豎起拳州云能縱能奪能殺能活便禮拜師云二菴主不妨奇特等閒豎箇拳頭直似楞伽山四面無路可入若非趙州神通菩薩亦難窺看雖然繩頭早落在趙州手裏何也不見龜負出來喪性命於赤字。</p>
<p>上堂有時揮太阿刳佛碎祖有時烹露檟沃肺澆腸若是其中人不消一句自然風行艸偃不見他古人道天是天地是地山是山水是水僧是僧俗是俗男是男女是女有甚麼磎徑雖然振邦居士為母添<span class='corr'>壽</span>又如何道母也天只無量壽海闊山高莫與齊。</p>
<p>上堂春回百谷煖千條楊柳開看看無向背嫩緣舞莓苔乃舉拄杖云樂見麼見見之時見非是見見猶離見見不能及不見道羚羊挂角無覓處莫向峰頭泣艸萊。</p>
<p>師誕眾請上堂雲門打殺世尊不是好心金籠籠鴿祝相公一百二十歲不是好心今日四眾與山僧慶生是好心不是好心有意气時添意气不風流處也風流喝一喝。</p>
<p>浴佛上堂身毒九龍浴悉達不似嵩山更惡辣滾滾一鍋艾葉湯大家齊來涽澆殺以手作澆埶云涽澆殺雨溼街頭如油滑。</p>
<p>長松專使送法衣至上堂師拓起示眾云見麼若也見得始知未離兜率已降皇宮未出母胎度人<span class='corr'>已</span>竟那堪更要露袒半肩起模作樣其或未見慧上座熱謾諸人去也复以衣拂一拂云祖禰不了殃及兒孫。</p>
<p>上堂問話者直饒天池作口昆海為舌橫問豎問問到盡未來際問亦問不著即使嵩山亦以天池作口昆海為舌橫答豎答答到盡未來際答亦答不著總之十言九中不如一默雖然如今嶭居士為青雲剃度又作麼生白日傳心淨青蓮喻法微。</p>
<p>上堂嵩山有兩句才欲與諸人說破忽開化三聖和尚括缽盂物來山飯眾要嵩山陞座說法嵩山自揣識陋不能善巧祇好將者兩句向諸人說破遂高聲云口渴思喫茶肚饑要喫飯。</p>
<p>上堂箇事元來不別腳跟點處莫疑舊日寒山拾得痛罵豐干古錐如今王公權貴結此勝緣廣利群品要山僧演出摩訶般若薦拔無生山僧也未免向第二門露箇說話以杖卓云大施門開絕無壅塞所以道神光不昧萬古徽猷入此門來莫存知解复顧大眾云為甚麼行人更在青山外。</p>
<p>上堂破艸鞋爛東瓜謾天說價連城璧照膽鏡就地還錢者裏不消一摑自然人閒天上所以放行則瓦礫生煇把住則黃金失色祇如今放行好把住好識人多處是非多知事少時煩惱少。</p>
<p>千佛會眾居士請上堂眾香國裏臧身百艸頭邊露景威音者畔空劫已前舉古明今遠問近對當機覿面覿面當機遇奇特人顯奇特事不見昔有秀才看千佛名經問玄沙和尚云三千諸佛但聞其名未審居何國土還化物也無沙云黃鶴樓崔灝題詩後秀才曾題也未才云未曾沙云得閒題取一篇好師召大眾還會麼聽取一頌三千諸佛居何土崔灝題詩黃鶴樓曳得白牛全體出堂堂倒跨上揚州。</p>
<p>上堂老鼠咬江波蚯螾嚼生鐵烏龜笑大蟲蝦蟆吞卻月識得此四句一生參學事畢。</p>
<p>上堂昨日晴今日晴山色分外明分外明更有啼猿三兩聲三兩聲長連床上可憐生复舉僧問古德云如何是佛德云即汝便是其僧悟去師云者僧悟去祇悟得箇識神若是佛未夢見在山僧即不然或有問如何是佛向道一二三便下座。</p>
<p>上堂日日空濛下不休門前石徑滑如油來朝自有紅輪出行人莫只怨高秋阿呵呵翻憶傅大士步行騎水牛。</p>
<p>上堂舉一不得舉二放過一著落在第二觀世音菩薩將錢買胡餅放下卻是饅頭驀豎拄杖云樂見麼騎竹馬上高樓手執紅羅扇遮面不令人見轉風流曳杖下座。</p>
<p>上堂高天皓月淨無塵分明拓出贈與人大地本來祇此箇何須更去問西鄰以拄杖畫一畫云還見麼見則大家休去未見依舊東魯西秦。</p>
<p>上堂一事透徹萬理圓融一機幹旋十方坐斷聖號凡名由此而章殊相劣形以之而見所以一明永明一見永見更不借絲豪力也大眾直似長劍倚天神威凜凜正恁麼時眾居士為用上座成此袈裟如何分付乃度衣喝一喝下座。</p>
<p>李廷弼薦嚴請上堂佛法在世間不離世間覺若離世間覺何異求兔角開眼也著合眼也著有漏笊籬無漏木勺沒量大人羊腸信腳乃按拄杖召眾云此是我阿思哈哈番明宇李公用底三略六韜落在山僧手中不妨為公更下箇註腳公其生也秉張良之資淮陰之算公其歿也題馬援之柱留竇憲之碑雖然且道超生死絕去來又作麼生委付一葉一華一世界一塵一國一如來。</p>
<p>上堂極大仝小不見邊表極小仝大是何竟界祖師肝膽向人傾他家更在青山外喝一喝。</p>
<p>宗璽佛源張護法誕請上堂昨日雨今日雨點點打著心眼裏報汝諸人知不知古佛過去已久矣劫雲初芥石始更詢華甲與春秋佛源佛源祇者是。</p>
<p>額駙衛檀越請上堂六鼇載地五嶽擎天石麟應記少陵題篇所以道圓仝太虛無欠無餘包羅萬有而不盈含吐珠璣而無罄蹋著路頭撥轉關捩即且置祇如法一丹尼大衛檀越為祖護植福又作麼生奕葉流芳繼閥閱連綿瓜瓞奏塤箎。</p>
<p>上堂山僧恰直橋頭見兩人把手引白一人云昨日雨今日晴是明法身事一人云芍藥開棕櫚長是明法身事忽有人從旁約住罵云汝二人恁麼只解說法身若法身實未夢見在山僧見之忍俊不禁乃痛與一喝者一隊漢各箇削跡而去乃顧左右云佛身王居士母難之辰要山僧舉揚箇事且道箇事如何舉复顧左右云上來舉揚理合回向吽吽。</p>
<p>上堂莎底因生一念遭他毒螫通身明王藥出金缾如日銷鎔薄冰攪長河為酥酪變大地作黃金轉關迻軸換斗迻星即不無且王秉和為會成祈永年又作麼生道八萬四千塵勞門流入莊嚴智慧海。</p>
<p>上堂太和令陳公於催科撫字之暇捧出無盡香飯供養無邊高僧為母樊夫人祈益福算仍要嵩山陞此座子舉揚宗乘藉此法利並答罔極嵩山既到此座說箇甚麼即得良久云我有箇方便以杖連畫云福於斯壽於斯與滄海並與南山齊。</p>
<p>上堂大事未明如喪考妣大事已明如喪考妣大事未明固是大事已明因甚如喪考妣當時祇道毛長短燒了方知地不平。</p>
<p>玄初劉公請上堂談笑梁州十載餘白雲深處每相期碑文白字還須刻莫厭慈明相為時复舉李狀元訪徑山杲杲上堂舉僧問雲門如何是和尚家風門云有讀書人來報杲云讀書人已在者裏作麼生與伊相見顧視左右云不是冤家不聚頭師云讀書人已在者裏作麼生與伊相見嵩山亦顧視左右云文章千古事得失寸心知。</p>
<p>上堂僧問如何是嵩山竟師云門連昆水山接華峰乃云太華山華亭寺羅漢殿太史祠往古來今無變無易箇中消息幾箇能知即使打地張口長慶生眉更有拈皁角悟救餈敲木盆要遞泥貓兒尾上繫檑椎還會麼大蟲裏紙帽好笑又驚人。</p>
</div>
<div class='div-other'><a id='mulu15' />
<p class='h1'>住富民縣臥龍山法華禪院語錄</p><p>據室深固幽遠無人能到如今新臥龍已得端居此室倒拈拂柄把住要津不通凡聖矣你湖海衲僧到來又如何管待以杖畫云雲門餅趙州茶。</p>
<p>開盧金聲振請上堂拈香祝聖畢次拈香云此瓣香奉為平西親王並當道護法檀越紳士等末後拈香云此瓣香气吞諸方師表百世爇向盧中供養磚鏡大和尚乃云臥龍山寺老禪和此日盧開到嶺阿添煤祇借金居士凡聖還教避得麼時有僧問如何是賓師云闍黎是暫到進云如何是主師云鐵輪天子僧禮拜師便下座。</p>
<p>上堂僧問如何是臥龍竟師云碧水流白鷗乃云山日麗長空衲僧齊曬㫰可惜閒工夫作在衣架上喝一喝下座。</p>
<p>上堂豎拄杖云會麼於斯會得便知釋迦老子打失眼睛底時節脫或未會聽臥龍處分然而者事祇饒牙如劍樹口似血盆亦難彷彿除是過量人方有趨向分如今深山裏土地也在瞠眉努眼謂之直指烏乎老胡豈不絕望不見道參須實悟須實閻羅大王不怕多語。</p>
<p>上堂珠樹靄沈沈滄江涌萬尋昆明一線月旁午上東林且道明甚麼邊事昨日雨今日晴寒軒暴背樂忻忻。</p>
<p>上堂一九兩九褱中插手大雪[阜-十]山孤鳥啼柳品字地盧爇生柴無底缽盂煖白酉更烹露地牛殺子湖狗醉飽拍且歌呵呵笑破口臥龍祇此要人知莫怪普化翻筋斗。</p>
<p>普請上堂梆聲震天普請出嶺雖有冰霜絕多佳景向前拾得缽盂卸柄复長揖云不審不審。</p>
<p>上堂僧問如何是三寶師云稻梁菽進云意旨如何師云衲僧三頓飽齁齁乃云若是德山臨濟以杖指云且向者邊立若是文殊普賢以杖指云且向者邊立顧左右云臥龍不合為諸人註解便下座。</p>
<p>除日上堂爆竹徹天桃符入地世出世閒總此周備卓杖云一芥墜而地覆一塵飛而天翳。</p>
<p>元旦上堂僧問陰陽未形主人公在甚麼處師云會陽既形主人公在甚麼處問無夢無想主人公在甚麼處師云日出後看取乃云壁立龍山鉤曲塘水躍魚飛鳶來泰去否昨日舊年終今日新年始新年與舊年總著者些子以我為隱乎吾無隱乎爾。</p>
<p>上堂你諸人直饒把三經五論三墳五典諸子百氏世出世閒工巧伎術總作一句來問臥龍臥龍不消一摑答汝諸人了也且與箇事總沒交涉汝諸人各有一具地還穩當也未莫當等閒且將未穩當底看看諸仁者但辦肯心必不相賺還委悉麼良久云無人知此意令我憶南泉。</p>
<p>到武定府福田寺上堂僧問正法眼臧意旨如何師拈拄杖云委在今時僧禮拜師打一棒乃云六華飄空群峰集瑞漁父敲冰牧兒瞌睡慈明堂前榜溈山肋上字佛果雞啼太原角吹玄沙指神光臂以杖一卓云一一皆從者裏去复卓云大海終須納細流嶽高盡是千峰埶。</p>
</div>
<div class='div-other'><a id='mulu16' />
<p class='h1'>住潞南州彌勒禪院語錄</p><p>據室立賓立主絕滲漏於機先有實有權驅聖凡於喝下三千里外蚤識端倪十笏丈中誰堪種艸喝兩喝云付在來日。</p>
<p>上堂拈香祝聖畢次拈香云此瓣香奉為平西親王並請主兵憲盧公護法檀越等末後拈香云此瓣香名不得狀不得佛祖難嬰其鋒臧愈密聲愈揚鬼神莫測其際爇向盧中供養前住荊南開聖今住廣陵福海磚鏡大和尚乃云一竿風月隱梁中又被纏綿出海東莫笑惡聲驚宇內十年肝膽驗蛇龍有僧便喝師云者喝落在甚處僧又連喝師云三喝後如何僧擬議師便打乃云若箇慧布袋有甚底光采一肩破衲衣胸無點墨水舌利如錐腹空似海佛口蛇心笑面無改以拄杖橫肩呵呵大笑云你看者箇慘怪。</p>
<p>上堂舊閣閒田地未曾動著些偶然頭首請潦倒著袈裟一根邛竹杖不識落誰家鐵額銅頭漢看看眼迷麻喝一喝。</p>
<p>上堂江梅笑日岸柳含煙千峰翠色一道凝然不居會界不涉眾緣珠迴玉轉緯地經天一塵正受萬法周圓三要印開百川仝源即理即事非正非偏仰之彌高鑽之彌堅似鏡照鏡如絃合絃還委悉麼竹杖橫肩入市廛逢人乞與一文錢。</p>
<p>賀督府請上堂今日冷似昨日奚暇為眾竭力且不解矢上加尖又何能秤錘掜汁不如和南散去何須豎四橫三中九下七碟子成七片盞子撲落地拍膝一下云者裏也好箇時節。</p>
<p>上堂花阡柳陌古佛家風舞榭歌樓當來補處桃李經春而笑日松柏操霜而自妍文殊普賢也隨隊起佛見法見被山僧二十拄杖趁出駭得金剛汗滴伽藍咬指汝輩東瓜茄子幾曾知得。</p>
<p>師誕眾請上堂四十三年撾毒鼓一條藤杖斷人魂更云戴角披毛事白髮嬰兒解笑言。</p>
<p>上堂舉道吾和尚示眾云高不在絕頂富不在福嚴樂不在天堂苦不在地獄相識滿天下知心能幾人大慧杲云高在絕頂富在福嚴樂在天堂苦在地獄誰知席帽下原是昔愁人師云山僧即不然高者任他高富者任他富樂者任他樂苦者任他苦須知遠煙浪別有釣魚人。</p>
<p>上堂一聲呱地稱雄安知雲門棒折更有白拈老子說他所見不別拈拄杖云當斷不斷返招賊擿拄杖呵呵下座。</p>
<p>嶭居士請上堂驀拈拄杖喝一喝云若是不求諸聖不重己靈一毛頭上橫身底必不周繇者也若是毒蛇頭上揩癢饑雁爪下奪肉百尺竿頭努目底更不周繇者也何故聻他家自有通人愛大眾山僧恁麼且因齋慶贊又作麼生但願山前荍麥孰羅睺羅兒與一文。</p>
<p>上堂本來事如何蜘蛛走上壁網取蟲喫了依然走下壁翻覆看將來二九一十八。</p>
<p>上堂當陽一路祖佛共由覿面一機衲僧罔措所以拾得帽來忘卻衫子似者樣底有甚麼用處不見道大人具大見大智得大用擊石火閃電光牢籠不住呼喚不回始有唱和分雖然祇如宗量麻夫人久勤於道作麼生是他受用一句雲山海嶽都拋棄贏得莊周蜨夢長。</p>
<p>上堂小知不及大知小年不及大年高聲喝云苦瓠連根苦甜瓜徹蒂甜。</p>
<p>上堂舉僧問夾山撥塵見佛時如何山云祇須撝劍若不撝劍漁父棲巢又問石霜霜云渠無國土何處逢渠僧回舉似山山上堂云門庭施設不如老僧入理深談猶較石霜百步師云今日設有問撥塵見佛時如何劈脊便棒且道是門庭施設是入理深談速道速道。</p>
<p>靈應寺近山請上堂道得一句子玄猶隔千差直饒坐斷千差截斷眾流千聖不攜萬機休罷猶是時人公幹須知更有向上一路還委悉麼便下座。</p>
<p>上堂僧問如何是北斗臧身句師云倚天長劍逼人寒乃云北斗臧身理事全倚天長劍逼人寒還會麼會則大家歸去好不會各箇面南看。</p>
<p>張廷璽率眾請上堂山僧昨夜隱几而臥便夢陞彌勒內院見百千萬億善財百千萬億彌勒一一彌勒執一一善財手一一善財於一一彌勒前諮問菩薩摩訶薩初發心時學菩薩道行菩薩行其義云何彌勒菩薩言善男子此義深遠難可具陳山僧即前云善財你如此問老師如此答還要棒喫麼今日眾居士請法山僧無處啟口權將昨夜夢底舉似諸人大眾即今說底是昨夜夢底昨夜夢底是即今說底閉眼底開眼底已為諸人說了還知落處麼驀豎拂子云昨夜今朝休寐語大家著眼好生看。</p>
</div>
<p class='juan'>嵩山野竹禪師語錄卷二<span class='note-inline'>(終)</span></p>
</div><!-- end of div[@id='body'] -->
</body></html>