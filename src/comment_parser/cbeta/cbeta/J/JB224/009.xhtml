<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山野竹禪師錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu165' />
<p class='juan'>嵩山野竹禪師語錄卷九</p><p class="byline">鄂　州參仝門人宗宏　錄</p><p class="byline">鄂　州龍光門人宗上　潞南州兜率門人宗堅　仝編</p>
<div class='div-other'><a id='mulu166' />
<p class='h1'>雜偈</p>
<div class='div-other'><a id='mulu167' />
<p class='h2'>送竹眉書記</p><p style="text-indent:0em" class="lg-abnormal"><div class='lg-row'>十載梁州道自箴死心名已重叢林此歸還見衡山月曾照洞庭幾尺深</div>
</p><p style="text-indent:0em" class="lg-abnormal"><div class='lg-row'>鞭指高天走白日魂消石虎血流出亞池派派汎湖湘百代鯨波翻崒嵂</div>
</p></div>
<div class='div-other'><a id='mulu168' />
<p class='h2'>送竹元首座</p><p style="text-indent:0em" class="lg-abnormal"><div class='lg-row'>霜敲萬尺湘山竹空曲檀欒是幾年和根落在桓伊手一笛梅花楚水邊</div>
</p><p style="text-indent:0em" class="lg-abnormal"><div class='lg-row'>鐵拳揮破蒼蒼面一色煙空飛紫電多少東瓜瓠子禪爭逃開聖一支箭</div>
</p></div>
<div class='div-other'><a id='mulu169' />
<p class='h2'>送喻紫石歸夜郎兼贈木患子</p><p style="text-indent:0em" class="lg-abnormal"><div class='lg-row'>朝聞蜀客向夜郎昆明池上餞行裝手中百八君如用舌吐蓮華十丈香</div>
</p></div>
<div class='div-other'><a id='mulu170' />
<p class='h2'>寄水目山無住大師</p><p style="text-indent:0em" class="lg-abnormal"><div class='lg-row'>自說句章契理來閒花落盡又重開如何不屑當時屬水目山頭卻放獃</div>
</p></div>
<div class='div-other'><a id='mulu171' />
<p class='h2'>寄高峰山自然律主</p><p style="text-indent:0em" class="lg-abnormal"><div class='lg-row'>不貴當年推枕子牢將四分束身心年來練得如蟾淨別樣清光照北林</div>
</p></div>
<div class='div-other'><a id='mulu172' />
<p class='h2'>寄雲巖靜主</p><p style="text-indent:0em" class="lg-abnormal"><div class='lg-row'>聞道不行驢馬腳山中高臥笑南參為僧即到無生死當日何須五十三</div>
</p></div>
<div class='div-other'><a id='mulu173' />
<p class='h2'>寄畢節眾居士</p><p style="text-indent:0em" class="lg-abnormal"><div class='lg-row'>黔山靄靄雨中天遙憶故人赤水邊飯罷烹茶茶未孰一聲歸雁落秋煙</div>
</p></div>
<div class='div-other'><a id='mulu174' />
<p class='h2'>寄清水塘應宣</p><p style="text-indent:0em" class="lg-abnormal"><div class='lg-row'>清水塘邊艸如煙倚雲樓閣淨諸天夜來人憶三更冷誰看輕風吹白蓮</div>
</p></div>
<div class='div-other'><a id='mulu175' />
<p class='h2'>寄獨山州心月</p><p style="text-indent:0em" class="lg-abnormal"><div class='lg-row'>夜夜高藍峰上月秋暉先照獨山來鬻茶話舊知何日兩地寒風吹綠苔</div>
</p></div>
<div class='div-other'><a id='mulu176' />
<p class='h2'>寄太極主人</p><p style="text-indent:0em" class="lg-abnormal"><div class='lg-row'>昆明秋碧清如鏡煙蘄天空月下來寄語故人須就道快扶輕策過徘徊</div>
</p></div>
<div class='div-other'><a id='mulu177' />
<p class='h2'>寄廣陵渾源</p><p style="text-indent:0em" class="lg-abnormal"><div class='lg-row'>雪斷廣陵淑气催尋芳拾翠向莓苔渾源如憶當時約快著芒鞋策杖來</div>
</p></div>
<div class='div-other'><a id='mulu178' />
<p class='h2'>秋夜懷古與慈玉上人</p><p style="text-indent:0em" class="lg-abnormal"><div class='lg-row'>前有華亭後慈玉孤舟一繫何榮辱他人不解追遺蹤莫莫朝朝船子曲</div>
</p><p style="text-indent:0em" class="lg-abnormal"><div class='lg-row'>太華峰下昆明月金馬坊前漢使碣夜靜誦經月上來蒼然照見古人骨</div>
</p></div>
<div class='div-other'><a id='mulu179' />
<p class='h2'>寄希有律主</p><p style="text-indent:0em" class="lg-abnormal"><div class='lg-row'>麈尾高揮談四部淨壇冷坐論三空麻衣老大成何事不若安眠白晝中</div>
</p></div>
<div class='div-other'><a id='mulu180' />
<p class='h2'>寄玄初劉居士</p><p style="text-indent:0em" class="lg-abnormal"><div class='lg-row'>擔折知柴重有由如何不悟令心憂尼山若是詞壇客未必師人十二州</div>
</p></div>
<div class='div-other'><a id='mulu181' />
<p class='h2'>寄東山印持</p><p style="text-indent:0em" class="lg-abnormal"><div class='lg-row'>我祖西來傳法印黃梅洗刷更精微自從印破東山月萬里蒼然揭素暉</div>
</p></div>
<div class='div-other'><a id='mulu182' />
<p class='h2'>寄佛度高居士<span class='note-inline'>(諱俊捷)</span></p><p style="text-indent:0em" class="lg-abnormal"><div class='lg-row'>煙樹蒼蒼月色微秋天一雁向南飛此情遙寄哥舒翰玉露泠泠在釣磯</div>
</p></div>
<div class='div-other'><a id='mulu183' />
<p class='h2'>寄不凡禪人</p><p style="text-indent:0em" class="lg-abnormal"><div class='lg-row'>葉盡疏林秋已促園中桂子飄香玉不見吾徒過嶺來渡頭聽唱華亭曲</div>
</p></div>
<div class='div-other'><a id='mulu184' />
<p class='h2'>答許別駕送扇<span class='note-inline'>(諱學夔)</span></p><p style="text-indent:0em" class="lg-abnormal"><div class='lg-row'>感君遺我扇頭字中有熱腸豈偶然他日誰編高士傳清言未必別為篇</div>
</p></div>
<div class='div-other'><a id='mulu185' />
<p class='h2'>答劉夫人</p><p style="text-indent:0em" class="lg-abnormal"><div class='lg-row'>獨坐深宮求佛理好將寶劍剖無明等閒識得非他物好笑靈昭也浪名</div>
</p></div>
<div class='div-other'><a id='mulu186' />
<p class='h2'>答楊夫人</p><p style="text-indent:0em" class="lg-abnormal"><div class='lg-row'>形聲未兆理俱全切忌從他物外牽聖解凡情都莫取此時方信祖師禪</div>
</p></div>
<div class='div-other'><a id='mulu187' />
<p class='h2'>答鞏昌眾居士</p><p style="text-indent:0em" class="lg-abnormal"><div class='lg-row'>相逢一笑舊黔南別去春花已見三信字雖然頻寄雁不知何日話松龕</div>
</p></div>
<div class='div-other'><a id='mulu188' />
<p class='h2'>答李擇之居士</p><p style="text-indent:0em" class="lg-abnormal"><div class='lg-row'>白首窮經欲學韓青鐙永夜對闌干雞囪啼出殘更月猶自依依未解冠</div>
</p></div>
<div class='div-other'><a id='mulu189' />
<p class='h2'>答竹眉昆仲寄梅花之作</p><p style="text-indent:0em" class="lg-abnormal"><div class='lg-row'>枯腸搜盡答雙槐為愛新聲遠寄來猶說前年天目嶺梅花正向雪中開</div>
</p><p style="text-indent:0em" class="lg-abnormal"><div class='lg-row'>梅花樹樹旁崔嵬雪骨冰衫映石苔不得陽春回洞壑如何一片逐風來</div>
</p></div>
<div class='div-other'><a id='mulu190' />
<p class='h2'>答李維谷居士</p><p style="text-indent:0em" class="lg-abnormal"><div class='lg-row'>天篤談心喻指月指頭非月月生明若將暗者為明月依舊從前汩死生</div>
</p></div>
<div class='div-other'><a id='mulu191' />
<p class='h2'>复黃太史公燦</p><p style="text-indent:0em" class="lg-abnormal"><div class='lg-row'>一夜西風逐雁來千山巖桂映秋開幽香不為遊人醉山谷如何得意回</div>
</p></div>
<div class='div-other'><a id='mulu192' />
<p class='h2'>复張爾用居士</p><p style="text-indent:0em" class="lg-abnormal"><div class='lg-row'>近日法綱將委地蒲團只是念張商自憐好箇清涼室恐作鐵圍鬼子場</div>
</p></div>
<div class='div-other'><a id='mulu193' />
<p class='h2'>复許別駕<span class='note-inline'>(附來偈)</span></p><p style="text-indent:0em" class="lg-abnormal"><div class='lg-row'>一劍頂門血滴滴回頭不覺濺羅袍身前曾共三生石今日無明當下消</div>
</p><p style="text-indent:0em" class="lg-abnormal"><div class='lg-row'>不貴窮機貴轉身當年供奉已消塵眼前豈是無相識能到大賢有幾人</div>
</p><p style="margin-left:1em">斗粟從來腰不折惟逢石丈整宮袍今得雨花臺上會塵頭一拂障全消。</p>
<p style="margin-left:1em">敢說生前金粟身佛門獅象已拋塵登岸不須回首顧問塗還問過來人。</p>
</div>
<div class='div-other'><a id='mulu194' />
<p class='h2'>复古乘上人</p><p style="text-indent:0em" class="lg-abnormal"><div class='lg-row'>挂冠歸隱禮空王忠孝又尋寂滅場周子留衣亭上偈何曾一字貴韓昌</div>
</p></div>
<div class='div-other'><a id='mulu195' />
<p class='h2'>复胡思慥居士</p><p style="text-indent:0em" class="lg-abnormal"><div class='lg-row'>久欲歸家歸不得今番歸去卻無家不如放下歸家句一任優游到海涯</div>
</p><p style="text-indent:0em" class="lg-abnormal"><div class='lg-row'>一寒徹骨還如洒況是無家野鶴兒若問風流何處得慈雲一棒破頭皮</div>
</p><p style="text-indent:0em" class="lg-abnormal"><div class='lg-row'>君言徹骨還存髓我道貧時髓也無好向人天開隻眼清名也自播江湖</div>
</p></div>
<div class='div-other'><a id='mulu196' />
<p class='h2'>示覺證劉夫人</p><p style="text-indent:0em" class="lg-abnormal"><div class='lg-row'>曠大劫來一幻身今朝看破是浮塵普門示見隨男女宴坐華堂好繼秦</div>
</p></div>
<div class='div-other'><a id='mulu197' />
<p class='h2'>示佛果高居士</p><p style="text-indent:0em" class="lg-abnormal"><div class='lg-row'>一從白社廬山中人世千年別遠公今日將軍身再見依然談笑舊春風</div>
</p></div>
<div class='div-other'><a id='mulu198' />
<p class='h2'>示佛源張居士</p><p style="text-indent:0em" class="lg-abnormal"><div class='lg-row'>輕身重道學無為玅在今時惟自知若問自知知底事無根樹子糝春支</div>
</p></div>
<div class='div-other'><a id='mulu199' />
<p class='h2'>示佛旨于居士</p><p style="text-indent:0em" class="lg-abnormal"><div class='lg-row'>禪房三次論無生利鎖名韁一洗清只飲曹谿谿裏水從今無意世中情</div>
</p></div>
<div class='div-other'><a id='mulu200' />
<p class='h2'>示佛初劉居士</p><p style="text-indent:0em" class="lg-abnormal"><div class='lg-row'>沙場百戰逞戈矛洗盡風塵已見休卻問蘇黃何處得谿聲巖桂啟雙眸</div>
</p></div>
<div class='div-other'><a id='mulu201' />
<p class='h2'>示佛舟薛居士</p><p style="text-indent:0em" class="lg-abnormal"><div class='lg-row'>動靜雙忘入聖流張帆性海任春秋何須更過涅槃岸潦倒高棲明月樓</div>
</p></div>
<div class='div-other'><a id='mulu202' />
<p class='h2'>贈堅副寺</p><p style="text-indent:0em" class="lg-abnormal"><div class='lg-row'>當時生薑辣洞山清名從此落人間慈雲副寺還剛直竟日何曾一破顏</div>
</p></div>
<div class='div-other'><a id='mulu203' />
<p class='h2'>贈三山許居士</p><p style="text-indent:0em" class="lg-abnormal"><div class='lg-row'>祖佛叢中中毒深一腔惡气噴東林此番結下驢年友間弄瑤琴太古音</div>
</p></div>
<div class='div-other'><a id='mulu204' />
<p class='h2'>贈丹桂陳居士</p><p style="text-indent:0em" class="lg-abnormal"><div class='lg-row'>何為法眼破沙盆此語分明是道原桂子從今香宇宙石人聞得也消魂</div>
</p></div>
<div class='div-other'><a id='mulu205' />
<p class='h2'>贈佛心李居士</p><p style="text-indent:0em" class="lg-abnormal"><div class='lg-row'>少林華綻不萌支香霧重重繞石籬報汝佛心知道不瞿曇法印自今時</div>
</p></div>
<div class='div-other'><a id='mulu206' />
<p class='h2'>示昇維那</p><p style="text-indent:0em" class="lg-abnormal"><div class='lg-row'>竹杖敲來血濺衣嵩山別是箭鋒機還拳不借那吒力好向青峰詠落暉</div>
</p></div>
<div class='div-other'><a id='mulu207' />
<p class='h2'>示圓通道人</p><p style="text-indent:0em" class="lg-abnormal"><div class='lg-row'>山海沈沈曉日紅一聲清聲出琳宮楞伽讀罷全無事臥看閒雲過嶺東</div>
</p></div>
<div class='div-other'><a id='mulu208' />
<p class='h2'>示綵繪昆仲</p><p style="text-indent:0em" class="lg-abnormal"><div class='lg-row'>宮牆珠樹接嵩山寶葉疏疏蔭大還直共莊生椿不老餘會也得護禪關</div>
</p></div>
<div class='div-other'><a id='mulu209' />
<p class='h2'>示我侍者</p><p style="text-indent:0em" class="lg-abnormal"><div class='lg-row'>為僧心了是精修莫把虛名落世流真如木枕堪龜鑒直到真如得便休</div>
</p></div>
<div class='div-other'><a id='mulu210' />
<p class='h2'>示易侍者</p><p style="text-indent:0em" class="lg-abnormal"><div class='lg-row'>隨侍巾缾已十春殷勤曉夕拂空塵何時摸著九峰鼻始笑板頭未了人</div>
</p></div>
<div class='div-other'><a id='mulu211' />
<p class='h2'>示幬監院</p><p style="text-indent:0em" class="lg-abnormal"><div class='lg-row'>監寺名垂切要知金陵之則复何疑雖然潔比冰壺月不似高翔鐵鷂兒</div>
</p></div>
<div class='div-other'><a id='mulu212' />
<p class='h2'>璋知客求書</p><p style="text-indent:0em" class="lg-abnormal"><div class='lg-row'>不暇臨池學艸聖揮毫落紙便塗雅雲煙未必龍蛇走空道山陰第一家</div>
</p></div>
<div class='div-other'><a id='mulu213' />
<p class='h2'>示不磨禪人</p><p style="text-indent:0em" class="lg-abnormal"><div class='lg-row'>鐵石為心可學道龍驤虎驟起家聲何妨一缽三千界隨處法幢接有情</div>
</p></div>
<div class='div-other'><a id='mulu214' />
<p class='h2'>示不計禪人</p><p style="text-indent:0em" class="lg-abnormal"><div class='lg-row'>佛有恒沙方便智娑婆國土閒游戲揭開理性示真常實相堂堂無位次</div>
</p></div>
<div class='div-other'><a id='mulu215' />
<p class='h2'>示豁浪禪人</p><p style="text-indent:0em" class="lg-abnormal"><div class='lg-row'>錦鯉千頭奮鬣來桃花三級怒春雷龍門若不施全力依舊爆腮點額回</div>
</p></div>
<div class='div-other'><a id='mulu216' />
<p class='h2'>示朗月禪人</p><p style="text-indent:0em" class="lg-abnormal"><div class='lg-row'>秋江日日碧波流道者無心仝水鷗回首樓前今夜月清暉如洗照芳洲</div>
</p></div>
<div class='div-other'><a id='mulu217' />
<p class='h2'>示我聞禪人</p><p style="text-indent:0em" class="lg-abnormal"><div class='lg-row'>雪薄香寒送早春鳥啼空翠入清晨曇華山裏天然足了得人閒一夢身</div>
</p></div>
<div class='div-other'><a id='mulu218' />
<p class='h2'>示體周禪人</p><p style="text-indent:0em" class="lg-abnormal"><div class='lg-row'>倚城禪室散幽香庭下海棠看正芳一度聞來穿鼻孔如何還有別商量</div>
</p></div>
<div class='div-other'><a id='mulu219' />
<p class='h2'>示會玄禪人</p><p style="text-indent:0em" class="lg-abnormal"><div class='lg-row'>杵聲處處送秋光醉芙蓉別樣香開眼堂堂無入路不知何地覓心王</div>
</p></div>
<div class='div-other'><a id='mulu220' />
<p class='h2'>示筍光禮峨嵋</p><p style="text-indent:0em" class="lg-abnormal"><div class='lg-row'>山東萬里向西來未必孃生夢眼開好去峨嵋山上見一輪孤月在蒼苔</div>
</p></div>
<div class='div-other'><a id='mulu221' />
<p class='h2'>示智然禪人</p><p style="text-indent:0em" class="lg-abnormal"><div class='lg-row'>伊魴眼裏著須彌太末眉閒貯酒危引得鐙籠開口笑不知何日是歸期</div>
</p></div>
<div class='div-other'><a id='mulu222' />
<p class='h2'>示幻息禪人</p><p style="text-indent:0em" class="lg-abnormal"><div class='lg-row'>亂峰[阜-十]裏寄殘身鳥自啼花艸自春物外高人如幻息何妨攲枕臥松筠</div>
</p></div>
<div class='div-other'><a id='mulu223' />
<p class='h2'>示般舟禪人</p><p style="text-indent:0em" class="lg-abnormal"><div class='lg-row'>芙蓉拔出明如雪直剖先天混沌空此空剖後來相見始笑燕然勒石功</div>
</p></div>
<div class='div-other'><a id='mulu224' />
<p class='h2'>作務歸示眾</p><p style="text-indent:0em" class="lg-abnormal"><div class='lg-row'>土木勞人可罷參汾州門戶未能堪胡僧近日知何處不見重來激指南</div>
</p><p style="text-indent:0em" class="lg-abnormal"><div class='lg-row'>盡道嵩山歇晚參方來雲水力難堪僧堂好箇慈明鼓竟日無人擊嶺南</div>
</p></div>
<div class='div-other'><a id='mulu225' />
<p class='h2'>示月峰監院</p><p style="text-indent:0em" class="lg-abnormal"><div class='lg-row'>笠挂南雄是幾時杖頭消息少人知鬼方好歎無靈物笑殺月峰老住持</div>
</p></div>
<div class='div-other'><a id='mulu226' />
<p class='h2'>示映月禪人</p><p style="text-indent:0em" class="lg-abnormal"><div class='lg-row'>風來桂子遞秋香物外高人臥艸堂細論長松當日事回頭月色上垂楊</div>
</p></div>
<div class='div-other'><a id='mulu227' />
<p class='h2'>示秋水禪人</p><p style="text-indent:0em" class="lg-abnormal"><div class='lg-row'>學者先須不自欺千章松裏破深疑悄然摸著虛空面題字傳鐙也可期</div>
</p></div>
<div class='div-other'><a id='mulu228' />
<p class='h2'>示洞天禪人</p><p style="text-indent:0em" class="lg-abnormal"><div class='lg-row'>不識真機何處是雲流洞口也分明江湖多少南詢客只是平生滯化城</div>
</p></div>
<div class='div-other'><a id='mulu229' />
<p class='h2'>示牧野禪人</p><p style="text-indent:0em" class="lg-abnormal"><div class='lg-row'>徼外相逢一笑休解人何必在多秋青山有約須歸去月白花黃好牧牛</div>
</p></div>
<div class='div-other'><a id='mulu230' />
<p class='h2'>示無相菴主</p><p style="text-indent:0em" class="lg-abnormal"><div class='lg-row'>撲碎雲中師子峰此生也好繼先宗缽盂不是人閒物漫向寒潭制毒龍</div>
</p></div>
<div class='div-other'><a id='mulu231' />
<p class='h2'>示無量老僧</p><p style="text-indent:0em" class="lg-abnormal"><div class='lg-row'>竹嶺茅茨久掩關無將鶴髮去人閒黃精白筍長知足僧史之名也是閒</div>
</p></div>
<div class='div-other'><a id='mulu232' />
<p class='h2'>示空菴靜主</p><p style="text-indent:0em" class="lg-abnormal"><div class='lg-row'>無景林中牧白牛秋春不計樂悠悠嬾添水艸祇隨分好笑池陽老比丘</div>
</p></div>
<div class='div-other'><a id='mulu233' />
<p class='h2'>示純一禪人</p><p style="text-indent:0em" class="lg-abnormal"><div class='lg-row'>萬事如何純到一還須靜裏自家看忽然看至情忘處明月皚皚在指耑</div>
</p></div>
<div class='div-other'><a id='mulu234' />
<p class='h2'>示不昧禪人</p><p style="text-indent:0em" class="lg-abnormal"><div class='lg-row'>百事無關世外春三衣一缽也隨身辟塵珠子明方寸好向錦城出示人</div>
</p></div>
<div class='div-other'><a id='mulu235' />
<p class='h2'>示篤行禪人</p><p style="text-indent:0em" class="lg-abnormal"><div class='lg-row'>先德門風如不切吐辭未必可為經只宜三尺明如雪山鬼無能逞性靈</div>
</p></div>
<div class='div-other'><a id='mulu236' />
<p class='h2'>示心和禪人</p><p style="text-indent:0em" class="lg-abnormal"><div class='lg-row'>淨如秋月是禪心一枕間房日色沈才把缽盂烹白水不知野老正相尋</div>
</p></div>
<div class='div-other'><a id='mulu237' />
<p class='h2'>示法空靜主</p><p style="text-indent:0em" class="lg-abnormal"><div class='lg-row'>無我無人無壽者清源一幅無人寫雙空空後是何空一把鋤頭住林野</div>
</p></div>
<div class='div-other'><a id='mulu238' />
<p class='h2'>示西江老僧</p><p style="text-indent:0em" class="lg-abnormal"><div class='lg-row'>白石巖邊曳杖藜春花敶敶落幽谿谿南回首是何處一帶寒松老鶴棲</div>
</p></div>
<div class='div-other'><a id='mulu239' />
<p class='h2'>示熹書記</p><p style="text-indent:0em" class="lg-abnormal"><div class='lg-row'>山徑迢迢步委蛇蒼蒼花木也徵詩碧雞坊下青苔石傳是王褒舊日碑</div>
</p></div>
<div class='div-other'><a id='mulu240' />
<p class='h2'>示六一茶頭</p><p style="text-indent:0em" class="lg-abnormal"><div class='lg-row'>陸羽盧仝舊有經烹來七碗醉還醒嵩山欲獻打門客倩汝擎來就竹亭</div>
</p></div>
<div class='div-other'><a id='mulu241' />
<p class='h2'>示非幻靜主</p><p style="text-indent:0em" class="lg-abnormal"><div class='lg-row'>高峰室裏靜無塵坐聽啼鶯報曉春紫蕨新新穿破土折來便好待佳賓</div>
</p></div>
<div class='div-other'><a id='mulu242' />
<p class='h2'>弔天然上人</p><p style="text-indent:0em" class="lg-abnormal"><div class='lg-row'>渠無國土歸何處面目分明也了然不信請看江上月清暉夜夜蘆花前</div>
</p></div>
<div class='div-other'><a id='mulu243' />
<p class='h2'>示玄谷禪人</p><p style="text-indent:0em" class="lg-abnormal"><div class='lg-row'>北禪私宰白牛兒縣裏來句要納皮脫下帽簷分外別何曾節外又生支</div>
</p></div>
<div class='div-other'><a id='mulu244' />
<p class='h2'>示慧旨禪人</p><p style="text-indent:0em" class="lg-abnormal"><div class='lg-row'>記得盤龍分別時杖頭消息汝曾知如何十載青山外方寸依然未破疑</div>
</p></div>
<div class='div-other'><a id='mulu245' />
<p class='h2'>示石幢禪人</p><p style="text-indent:0em" class="lg-abnormal"><div class='lg-row'>雲開一笑入青天不是他家五味禪自此銀河秋月永寒光靄靄淨無邊</div>
</p></div>
<div class='div-other'><a id='mulu246' />
<p class='h2'>示見容禪人</p><p style="text-indent:0em" class="lg-abnormal"><div class='lg-row'>午夜挑鐙坐碧紗客身如夢在天涯谿聲忽醒從前事長嘯松門月色斜</div>
</p></div>
<div class='div-other'><a id='mulu247' />
<p class='h2'>示佛照王居士</p><p style="text-indent:0em" class="lg-abnormal"><div class='lg-row'>自理絲綸上釣臺青煙白雨集還開谿山笑我三千日未見金鱗破浪來</div>
</p></div>
<div class='div-other'><a id='mulu248' />
<p class='h2'>送熊總戎之黔州</p><p style="text-indent:0em" class="lg-abnormal"><div class='lg-row'>鄉關一別幾經春公極人臣我極真欲問真僧真實理回觀此理在君身</div>
</p><p style="text-indent:0em" class="lg-abnormal"><div class='lg-row'>羽輪才得駐東林又聽明朝灞水吟一夜盤桓須盡意莫教前路思偏深</div>
</p></div>
<div class='div-other'><a id='mulu249' />
<p class='h2'>示祥符甘居士</p><p style="text-indent:0em" class="lg-abnormal"><div class='lg-row'>談笑天涯也有年碑文白字已重鑴大家攜手松亭上閒看微風動白蓮</div>
</p></div>
<div class='div-other'><a id='mulu250' />
<p class='h2'>示普澤趙善人</p><p style="text-indent:0em" class="lg-abnormal"><div class='lg-row'>道在己躬不自知登山涉水卻生疑靈昭有箇平生語百艸分明是祖師</div>
</p></div>
<div class='div-other'><a id='mulu251' />
<p class='h2'>示古維居士書華嚴</p><p style="text-indent:0em" class="lg-abnormal"><div class='lg-row'>河沙偈子斗山高總入香園一兔豪字字書來無盡眼到頭未必別塵勞</div>
</p></div>
<div class='div-other'><a id='mulu252' />
<p class='h2'>示李明之居士</p><p style="text-indent:0em" class="lg-abnormal"><div class='lg-row'>身經幻夢醒無期漚滅漚生是幾時好把趙州無字看不須別處覓靈犀</div>
</p></div>
<div class='div-other'><a id='mulu253' />
<p class='h2'>示馬坦然居士</p><p style="text-indent:0em" class="lg-abnormal"><div class='lg-row'>大道如何卻坦然不須竿木著身邊他家別有清機在漫向蘆灣喚釣船</div>
</p></div>
<div class='div-other'><a id='mulu254' />
<p class='h2'>示彭大器居士</p><p style="text-indent:0em" class="lg-abnormal"><div class='lg-row'>斗大茅菴住此中間收樣芋未為窮分明好箇清貧調笑殺山前白髮翁</div>
</p></div>
<div class='div-other'><a id='mulu255' />
<p class='h2'>示李世奇居士</p><p style="text-indent:0em" class="lg-abnormal"><div class='lg-row'>三餐鬻飯無他事一架琴書對酉卮悟來即是真消息何必青天又起疑</div>
</p></div>
<div class='div-other'><a id='mulu256' />
<p class='h2'>示王為霖居士</p><p style="text-indent:0em" class="lg-abnormal"><div class='lg-row'>艸鞋未入白雲門三十葛陂打痛快忽然識得本來人好罵臥龍涽慘怪</div>
</p></div>
<div class='div-other'><a id='mulu257' />
<p class='h2'>示李時雨居士</p><p style="text-indent:0em" class="lg-abnormal"><div class='lg-row'>百尺巖邊夜雨聲圓通面目也分明頂門若是無靈鑒仍是黑風吹殺人</div>
</p></div>
<div class='div-other'><a id='mulu258' />
<p class='h2'>示陶君重居士</p><p style="text-indent:0em" class="lg-abnormal"><div class='lg-row'>龜毛拔得幾千尺兔角截來百萬鈞此語相傳人未信不如緘口過殘春</div>
</p></div>
<div class='div-other'><a id='mulu259' />
<p class='h2'>示江文仲居士</p><p style="text-indent:0em" class="lg-abnormal"><div class='lg-row'>百事不關心自閒倦來曳杖向沙灣何須一擊頭皮碎別有生機笑破顏</div>
</p></div>
<div class='div-other'><a id='mulu260' />
<p class='h2'>示董國玉居士</p><p style="text-indent:0em" class="lg-abnormal"><div class='lg-row'>喝底如能細揣摸曹谿鼻孔也不多從今歸去西湖月夜夜清暉在白波</div>
</p></div>
<div class='div-other'><a id='mulu261' />
<p class='h2'>示潘紹永居士</p><p style="text-indent:0em" class="lg-abnormal"><div class='lg-row'>一念消歸露本真根根互用便無塵只恐豪釐空未盡依然性命落波旬</div>
</p></div>
<div class='div-other'><a id='mulu262' />
<p class='h2'>示夏元朗居士</p><p style="text-indent:0em" class="lg-abnormal"><div class='lg-row'>酉注葷盤不礙道閒情野況自如如何須更問還家事昆海波心月照初</div>
</p></div>
<div class='div-other'><a id='mulu263' />
<p class='h2'>示陳瑞應居士</p><p style="text-indent:0em" class="lg-abnormal"><div class='lg-row'>覓火逢煙未可休燄光須是徹牽牛逃禪必到情忘處海鳥無心得自由</div>
</p></div>
<div class='div-other'><a id='mulu264' />
<p class='h2'>示魏不能居士</p><p style="text-indent:0em" class="lg-abnormal"><div class='lg-row'>鞭起鐵牛力未能如何與道得相應老龐鼻孔元無別摸著尖頭似不曾</div>
</p></div>
<div class='div-other'><a id='mulu265' />
<p class='h2'>示夏君錫居士</p><p style="text-indent:0em" class="lg-abnormal"><div class='lg-row'>香園潔白沒人住塵土腥羶往往多可惜形山無價寶委在泥沙奈若何</div>
</p></div>
<div class='div-other'><a id='mulu266' />
<p class='h2'>示顏思淵居士</p><p style="text-indent:0em" class="lg-abnormal"><div class='lg-row'>三生石共白雲峰一枕蒲團睡正濃卻被茶童初喚醒夕陽已下嶺頭松</div>
</p></div>
<div class='div-other'><a id='mulu267' />
<p class='h2'>示孔宗熙居士</p><p style="text-indent:0em" class="lg-abnormal"><div class='lg-row'>曉日含霜露正肥塞鴻敶敶向南飛秋風滿地吹黃葉幾處樵歌隔翠微</div>
</p></div>
<div class='div-other'><a id='mulu268' />
<p class='h2'>示王志明居士</p><p style="text-indent:0em" class="lg-abnormal"><div class='lg-row'>春雨霏霏鳥亂啼吾家住在竹林西有人問道如何對一片閒雲散遠谿</div>
</p></div>
<div class='div-other'><a id='mulu269' />
<p class='h2'>示王國章居士</p><p style="text-indent:0em" class="lg-abnormal"><div class='lg-row'>相逢豎拂驗來耑多少英雄到此難若要清香香透骨梅花也得幾番寒</div>
</p></div>
<div class='div-other'><a id='mulu270' />
<p class='h2'>示趙佛勇居士</p><p style="text-indent:0em" class="lg-abnormal"><div class='lg-row'>萬國風塵艸木悲橫擔一杖到天涯莫云荒服無知己細與君家和舊詩</div>
</p></div>
<div class='div-other'><a id='mulu271' />
<p class='h2'>示楊志勤居士</p><p style="text-indent:0em" class="lg-abnormal"><div class='lg-row'>昨夜三更月到囪南泉此語也平常野僧別有過人處一缽青芹分外香</div>
</p></div>
<div class='div-other'><a id='mulu272' />
<p class='h2'>示魯質貞居士</p><p style="text-indent:0em" class="lg-abnormal"><div class='lg-row'>一盧柏子平生事半缽糲羹萬慮忘野竹家常已道了任將此語播諸方</div>
</p></div>
<div class='div-other'><a id='mulu273' />
<p class='h2'>示田良遂居士</p><p style="text-indent:0em" class="lg-abnormal"><div class='lg-row'>嵩寺蒼涼昆海濱門無俗客室無塵倦來又上蒲團臥閱盡人間四十春</div>
</p></div>
<div class='div-other'><a id='mulu274' />
<p class='h2'>示王佛身居士</p><p style="text-indent:0em" class="lg-abnormal"><div class='lg-row'>幾年學佛空諸有衣下明珠識也無今日相逢仝一笑烹茶剝栗且跏趺</div>
</p></div>
<div class='div-other'><a id='mulu275' />
<p class='h2'>示熊道人</p><p style="text-indent:0em" class="lg-abnormal"><div class='lg-row'>前峰漠漠散飛霞野徑蕭疏正落花蓽戶一聲閒犬吠世人也得到山家</div>
</p></div>
<div class='div-other'><a id='mulu276' />
<p class='h2'>示王君仁居士</p><p style="text-indent:0em" class="lg-abnormal"><div class='lg-row'>勞勞學佛幾多年一卷牛皮也看穿不似道人無一事三竿紅日正堪眠</div>
</p></div>
<div class='div-other'><a id='mulu277' />
<p class='h2'>示王君用居士</p><p style="text-indent:0em" class="lg-abnormal"><div class='lg-row'>百艸堂堂涽祖師龐家面目別無為轉身便到忘功用五葉一花香滿支</div>
</p></div>
<div class='div-other'><a id='mulu278' />
<p class='h2'>示馮國祥居士</p><p style="text-indent:0em" class="lg-abnormal"><div class='lg-row'>身老無能報國恩蕭然斗室坐黃昏閒無異物消清晝只有陳年杖一根</div>
</p></div>
<div class='div-other'><a id='mulu279' />
<p class='h2'>示何寧宇居士</p><p style="text-indent:0em" class="lg-abnormal"><div class='lg-row'>不愛叩嘩不愛靜隨緣自適得深省森羅攝入大圓中一切聖人如鏡景</div>
</p></div>
<div class='div-other'><a id='mulu280' />
<p class='h2'>示王應龍居士</p><p style="text-indent:0em" class="lg-abnormal"><div class='lg-row'>晚步平田四野春山家石室靜無塵忽然雲外鐘聲出好向堂前省夢身</div>
</p></div>
<div class='div-other'><a id='mulu281' />
<p class='h2'>示姚佛仁居士</p><p style="text-indent:0em" class="lg-abnormal"><div class='lg-row'>千尺桃花滾滾流春風細柳繫孤舟有時釣得金鱗物回首前山月已浮</div>
</p></div>
<div class='div-other'><a id='mulu282' />
<p class='h2'>拓缽歸示楊古玄居士</p><p style="text-indent:0em" class="lg-abnormal"><div class='lg-row'>緊俏艸鞋入市來婆婆也自笑余獃家常元不添些子依舊低頭空缽回</div>
</p></div>
<div class='div-other'><a id='mulu283' />
<p class='h2'>示王古宗居士</p><p style="text-indent:0em" class="lg-abnormal"><div class='lg-row'>鄰家犬吠啟圓通何事時人耳獨聾更向山中求解會不知日已下谿東</div>
</p></div>
<div class='div-other'><a id='mulu284' />
<p class='h2'>示楊席珍居士</p><p style="text-indent:0em" class="lg-abnormal"><div class='lg-row'>白髮持竿坐釣磯蒼山洱水送春暉何時破浪金鱗子一上鉤頭得意歸</div>
</p></div>
<div class='div-other'><a id='mulu285' />
<p class='h2'>示張國柱居士</p><p style="text-indent:0em" class="lg-abnormal"><div class='lg-row'>一年一度中秋節惟有今年分外別孤月團團在汝心殷勤教我如何說</div>
</p></div>
<div class='div-other'><a id='mulu286' />
<p class='h2'>示楊聞谷居士</p><p style="text-indent:0em" class="lg-abnormal"><div class='lg-row'>多年靜坐覓心王不識心王每自傷野竹室中三頓棒回頭滿地散天香</div>
</p></div>
<div class='div-other'><a id='mulu287' />
<p class='h2'>示劉自北居士</p><p style="text-indent:0em" class="lg-abnormal"><div class='lg-row'>石霜已奪裴休笏嵩寺還徵自北心未必古今分兩路看來只是白雲深</div>
</p></div>
<div class='div-other'><a id='mulu288' />
<p class='h2'>示祝天美居士</p><p style="text-indent:0em" class="lg-abnormal"><div class='lg-row'>世外高人坐白蓮心如水月盡秋煙不知亦有攢眉客直向深林訪酉仙</div>
</p></div>
<div class='div-other'><a id='mulu289' />
<p class='h2'>示張師徵居士</p><p style="text-indent:0em" class="lg-abnormal"><div class='lg-row'>年年谿上弄春暉百鳥啼花隔翠微日出乘舟沿水去月來罷釣旁雲歸</div>
</p></div>
<div class='div-other'><a id='mulu290' />
<p class='h2'>示楊騰龍居士</p><p style="text-indent:0em" class="lg-abnormal"><div class='lg-row'>不知嵩少為誰言見說神光雪裏論皮髓分來戊底事低頭下拜可酬恩</div>
</p></div></div>
<p class='juan'>嵩山野竹禪師語錄卷九<span class='note-inline'>(終)</span></p>
</div><!-- end of div[@id='body'] -->
</body></html>