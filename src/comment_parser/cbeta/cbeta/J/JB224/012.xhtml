<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山野竹禪師錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu551' />
<p class='juan'>嵩山野竹禪師語錄卷十二</p><p class="byline">鄂　州參仝門人宗宏　錄</p><p class="byline">鄂　州龍光門人宗上　潞南州兜率門人宗堅　仝編</p>
<div class='div-other'><a id='mulu552' />
<p class='h1'>雜偈</p>
<div class='div-other'><a id='mulu553' />
<p class='h2'>示克禮禪人</p><p style="text-indent:0em" class="lg-abnormal"><div class='lg-row'>谿深勺柄三尺。水靜漁歌一灣。此事無人舉著。隨他狼藉松關。</div>
</p></div>
<div class='div-other'><a id='mulu554' />
<p class='h2'>示擇木禪人</p><p style="text-indent:0em" class="lg-abnormal"><div class='lg-row'>佛見也須括去。是以乃可安閒。一身輕似雲葉。始得把茅住山。</div>
</p></div>
<div class='div-other'><a id='mulu555' />
<p class='h2'>示闊安禪人</p><p style="text-indent:0em" class="lg-abnormal"><div class='lg-row'>鐘聲曉出千峰。秋雨夜來幾點。打著闍黎面門。可憐猶作空閃。</div>
</p></div>
<div class='div-other'><a id='mulu556' />
<p class='h2'>示等齊禪人</p><p style="text-indent:0em" class="lg-abnormal"><div class='lg-row'>竹杖敲開頂盍。眼光映著眉毛。如何者裏難會。卻去尋李問桃。</div>
</p></div>
<div class='div-other'><a id='mulu557' />
<p class='h2'>示豁山禪人</p><p style="text-indent:0em" class="lg-abnormal"><div class='lg-row'>一口缽盂放下。半閒茅屋隨緣。清泉爚孰三碗。力倦方床可眠。</div>
</p></div>
<div class='div-other'><a id='mulu558' />
<p class='h2'>示普濟禪人</p><p style="text-indent:0em" class="lg-abnormal"><div class='lg-row'>靜住深山幾祀。不曾拓缽梁城。非衣<span class='corr'>己</span>自知我。白米朝朝滿盈。</div>
</p></div>
<div class='div-other'><a id='mulu559' />
<p class='h2'>示玉和禪人</p><p style="text-indent:0em" class="lg-abnormal"><div class='lg-row'>嵩山華木春煖。古寺雲煙靜深。放下蒲輪且坐。流鶯啼在西林。</div>
</p></div>
<div class='div-other'><a id='mulu560' />
<p class='h2'>示二木禪人</p><p style="text-indent:0em" class="lg-abnormal"><div class='lg-row'>頂門有眼須見。艸履無繩莫拋。信意行將過去。山中也好誅茅。</div>
</p></div>
<div class='div-other'><a id='mulu561' />
<p class='h2'>示牧山禪人</p><p style="text-indent:0em" class="lg-abnormal"><div class='lg-row'>落日青楓江上。西來幾處漁樵。看他一種佛性。天然與理俱超。</div>
</p></div>
<div class='div-other'><a id='mulu562' />
<p class='h2'>示純白禪人</p><p style="text-indent:0em" class="lg-abnormal"><div class='lg-row'>椎殺山前石虎。打翻殿上鐙籠。不知何者為佛。但見日出海東。</div>
</p></div>
<div class='div-other'><a id='mulu563' />
<p class='h2'>示遍谷禪人</p><p style="text-indent:0em" class="lg-abnormal"><div class='lg-row'>春鶯啼上煙華。白雨傾來竹樹。打著心頭不知。要人指箇入路。</div>
</p></div>
<div class='div-other'><a id='mulu564' />
<p class='h2'>訪曇華上人不遇題壁而還</p><p style="text-indent:0em" class="lg-abnormal"><div class='lg-row'>南來一衲瀟灑。荷葉翦成練衣。我欲相尋菴裏。元來拓缽未歸。</div>
</p></div>
<div class='div-other'><a id='mulu565' />
<p class='h2'>聽琴</p><p style="text-indent:0em" class="lg-abnormal"><div class='lg-row'>流水分明指上。高山迻在庭中。轉身一曲悽惋。灑灑柳霧松風。</div>
</p></div>
<div class='div-other'><a id='mulu566' />
<p class='h2'>漁父詞</p><p style="text-indent:0em" class="lg-abnormal"><div class='lg-row'>蘆華一繫孤舟。便取白魚換酉。明月灣中自傾。醉來仍臥谿口。</div>
</p><p style="text-indent:0em" class="lg-abnormal"><div class='lg-row'>瀟瀟灑灑平生。往往來來洞口。忽遇秦人兩語。回頭星已在罶。</div>
</p></div>
<div class='div-other'><a id='mulu567' />
<p class='h2'>種華</p><p style="text-indent:0em" class="lg-abnormal"><div class='lg-row'>金峰卓錫幽居。且種幾行松菊。松韻泠泠襲人。菊華徑徑香屋。</div>
</p></div>
<div class='div-other'><a id='mulu568' />
<p class='h2'>早梅</p><p style="text-indent:0em" class="lg-abnormal"><div class='lg-row'>一支鬥雪開來。冷艷微微出朵。只恐佳人妒忌。任他煙霧深鎖。</div>
</p></div>
<div class='div-other'><a id='mulu569' />
<p class='h2'>入山</p><p style="text-indent:0em" class="lg-abnormal"><div class='lg-row'>直入千山萬山。管他兩谿三谿。有時大笑巖口。驚起林中竹雞。</div>
</p></div>
<div class='div-other'><a id='mulu570' />
<p class='h2'>題鐙</p><p style="text-indent:0em" class="lg-abnormal"><div class='lg-row'>一碗孤鐙殿上。清光與月爭明。小師好好挑撥。莫教非蛾死生。</div>
</p></div>
<div class='div-other'><a id='mulu571' />
<p class='h2'>題壁</p><p style="text-indent:0em" class="lg-abnormal"><div class='lg-row'>飯食經行無別。揮豪壁上圖詩。雖然高士訶罵。識者心必韙之。</div>
</p></div>
<div class='div-other'><a id='mulu572' />
<p class='h2'>山居</p><p style="text-indent:0em" class="lg-abnormal"><div class='lg-row'>幽居日日清閒。不管聲名榮辱。山下雕胡一掌。三餐往往豐沃。</div>
</p></div>
<div class='div-other'><a id='mulu573' />
<p class='h2'>示蔣居士武</p><p style="text-indent:0em" class="lg-abnormal"><div class='lg-row'>看盡聯峰集翠。峰頭猿鳥幾聲。日莫牛羊下去。松關纖月初明。</div>
</p></div>
<div class='div-other'><a id='mulu574' />
<p class='h2'>示晏居士圯</p><p style="text-indent:0em" class="lg-abnormal"><div class='lg-row'>不到石霜奪笏。非從鐵甕輸帶。頓然崛起龐公。一吸西江絕瀨。</div>
</p></div>
<div class='div-other'><a id='mulu575' />
<p class='h2'>示何居士覺</p><p style="text-indent:0em" class="lg-abnormal"><div class='lg-row'>當日燒菴伎倆。龐家百艸風度。拈來勘驗龍蛇。便是生機一路。</div>
</p></div>
<div class='div-other'><a id='mulu576' />
<p class='h2'>示許居士貴</p><p style="text-indent:0em" class="lg-abnormal"><div class='lg-row'>缽盂不可安柄。竹杖何曾發櫱。放下手中盞兒。未常有物爭奪。</div>
</p></div>
<div class='div-other'><a id='mulu577' />
<p class='h2'>示杜居士喻</p><p style="text-indent:0em" class="lg-abnormal"><div class='lg-row'>山翁終日杜門。不是猒煩應對。祇要人人共知。箇事全無向背。</div>
</p></div>
<div class='div-other'><a id='mulu578' />
<p class='h2'>示宋居士皎</p><p style="text-indent:0em" class="lg-abnormal"><div class='lg-row'>油油出岫春雲。鬱鬱旁籬野艸。細看者箇生機。不消別去尋討。</div>
</p></div>
<div class='div-other'><a id='mulu579' />
<p class='h2'>示楊居士運</p><p style="text-indent:0em" class="lg-abnormal"><div class='lg-row'>下馬虎谿一笑。登樓見月高呼。總是清涼竟界。騎牛恐是文殊。</div>
</p></div>
<div class='div-other'><a id='mulu580' />
<p class='h2'>示石居士鏗</p><p style="text-indent:0em" class="lg-abnormal"><div class='lg-row'>當囪幾樹黃梅。臨水數竿綠竹。梅上月來似霜。竹邊露墜如霂。</div>
</p></div>
<div class='div-other'><a id='mulu581' />
<p class='h2'>示李居士祖</p><p style="text-indent:0em" class="lg-abnormal"><div class='lg-row'>無頭無尾一物。能賓能主多般。山僧一味閒坐。梅雨一灣兩灣。</div>
</p></div>
<div class='div-other'><a id='mulu582' />
<p class='h2'>示彭居士節</p><p style="text-indent:0em" class="lg-abnormal"><div class='lg-row'>檐前細雨涔涔。山外水雲漠漠。且賞華茶兩鐺。閒來又上樓閣。</div>
</p></div>
<div class='div-other'><a id='mulu583' />
<p class='h2'>示鄧居士靖</p><p style="text-indent:0em" class="lg-abnormal"><div class='lg-row'>涼風吹亂芭蕉。細雨潤回荳蔻。便是山中佳趣。不妨高臥清晝。</div>
</p></div>
<div class='div-other'><a id='mulu584' />
<p class='h2'>示陳居士璋</p><p style="text-indent:0em" class="lg-abnormal"><div class='lg-row'>瓦礫放光動地。東瓜說短道長。者箇句當不必。大家散步西廊。</div>
</p></div>
<div class='div-other'><a id='mulu585' />
<p class='h2'>示王居士曛</p><p style="text-indent:0em" class="lg-abnormal"><div class='lg-row'>王瓜棧上新燕。郁李支頭落英。不是知音莫道。恐他喚作閒情。</div>
</p></div>
<div class='div-other'><a id='mulu586' />
<p class='h2'>示朱道人煦</p><p style="text-indent:0em" class="lg-abnormal"><div class='lg-row'>涔涔夜雨黃梅。漠漠水田黑犢。好箇風流不知。依然只是徐六。</div>
</p></div>
<div class='div-other'><a id='mulu587' />
<p class='h2'>示王居士語</p><p style="text-indent:0em" class="lg-abnormal"><div class='lg-row'>鳥語啼來漏洩。山華看去無名。見聞若不黏著。十方可以橫行。</div>
</p></div>
<div class='div-other'><a id='mulu588' />
<p class='h2'>示何居士業</p><p style="text-indent:0em" class="lg-abnormal"><div class='lg-row'>嵩山高臥雲室。免得勞勞送迎。有問如何是道。子鳺支上三更。</div>
</p></div>
<div class='div-other'><a id='mulu589' />
<p class='h2'>示鄧居士處</p><p style="text-indent:0em" class="lg-abnormal"><div class='lg-row'>用修遺蹟苔厚。玄鑒禪房艸深。一段風流可惜。與君且酌東林。</div>
</p></div>
<div class='div-other'><a id='mulu590' />
<p class='h2'>示趙居士莊</p><p style="text-indent:0em" class="lg-abnormal"><div class='lg-row'>桼園夢化蝴蜨。李伯晝成馬胎。二子不知妄相。如何道眼得開。</div>
</p></div>
<div class='div-other'><a id='mulu591' />
<p class='h2'>示楊居士燾</p><p style="text-indent:0em" class="lg-abnormal"><div class='lg-row'>仲尼精一無比。老氏嬰兒絕倫。惟我瞿曇獨步。十方總是天真。</div>
</p></div>
<div class='div-other'><a id='mulu592' />
<p class='h2'>示王居士塞</p><p style="text-indent:0em" class="lg-abnormal"><div class='lg-row'>問我西來大意。塞鴻昨夜南飛。王君若也難會。更折一支紫薇。</div>
</p></div>
<div class='div-other'><a id='mulu593' />
<p class='h2'>示余道人局</p><p style="text-indent:0em" class="lg-abnormal"><div class='lg-row'>仙凡一箇棋局。日月兩枚腐螢。倚檻看華看竹。不知春老山亭。</div>
</p></div>
<div class='div-other'><a id='mulu594' />
<p class='h2'>示陳道人準</p><p style="text-indent:0em" class="lg-abnormal"><div class='lg-row'>佛說無心最上。我云有物難群。閒來且蹋松景。未必隨他見聞。</div>
</p></div>
<div class='div-other'><a id='mulu595' />
<p class='h2'>示曹道人冰</p><p style="text-indent:0em" class="lg-abnormal"><div class='lg-row'>蠟人幾度如冰。道者何曾有實。放下一棚是非。端然坐致深密。</div>
</p></div>
<div class='div-other'><a id='mulu596' />
<p class='h2'>示景道人經</p><p style="text-indent:0em" class="lg-abnormal"><div class='lg-row'>三拜何曾得髓。一言已是遭賊。看來金屑雖貴。眼裏著他不得。</div>
</p></div>
<div class='div-other'><a id='mulu597' />
<p class='h2'>示汪道人湘</p><p style="text-indent:0em" class="lg-abnormal"><div class='lg-row'>一滴虛空浸爛。何消滾滾瀟湘。道人笑我無實。我也未曾著忙。</div>
</p></div>
<div class='div-other'><a id='mulu598' />
<p class='h2'>示柳道人竭</p><p style="text-indent:0em" class="lg-abnormal"><div class='lg-row'>不貴隋隄萬樹。亦非白蕅深香。若得末山伎倆。管他東土西方。</div>
</p></div>
<div class='div-other'><a id='mulu599' />
<p class='h2'>示段居士戍</p><p style="text-indent:0em" class="lg-abnormal"><div class='lg-row'>忽然昨夜秋砧。黃葉西飛滿林。一領鶉衣有在。何消瞥起驚心。</div>
</p></div>
<div class='div-other'><a id='mulu600' />
<p class='h2'>示孫居士武</p><p style="text-indent:0em" class="lg-abnormal"><div class='lg-row'>無琢無磨是道。有修有證非真。佛生兩路無別。你道誰疏誰親。</div>
</p></div>
<div class='div-other'><a id='mulu601' />
<p class='h2'>示喬居士鶴</p><p style="text-indent:0em" class="lg-abnormal"><div class='lg-row'>一翮翼翼碧漢。數聲清響前村。往來共我多日。月上待歸閉門。</div>
</p></div>
<div class='div-other'><a id='mulu602' />
<p class='h2'>示汪居士文</p><p style="text-indent:0em" class="lg-abnormal"><div class='lg-row'>理學知行合一。浮屠戒等三門。何謂禪宗之學。雪峰覆卻飯盆。</div>
</p></div>
<div class='div-other'><a id='mulu603' />
<p class='h2'>示吳道人凌</p><p style="text-indent:0em" class="lg-abnormal"><div class='lg-row'>是道非道勿論。即心即佛無爭。只管掩室閒坐。從他涇渭濁清。</div>
</p></div>
<div class='div-other'><a id='mulu604' />
<p class='h2'>示趙道人甸</p><p style="text-indent:0em" class="lg-abnormal"><div class='lg-row'>取得明珠在掌。不須別覓金丹。方知開合隨順。回首光生指耑。</div>
</p></div>
<div class='div-other'><a id='mulu605' />
<p class='h2'>示胡道人默</p><p style="text-indent:0em" class="lg-abnormal"><div class='lg-row'>三心開卻人眼。親到龍潭不曾。可惜都盧放過。任他隨處馮陵。</div>
</p></div>
<div class='div-other'><a id='mulu606' />
<p class='h2'>示傅道人說</p><p style="text-indent:0em" class="lg-abnormal"><div class='lg-row'>一箇西來印子。如今落在梁中。是誰摸著師紐。我也許他立功。</div>
</p></div>
<div class='div-other'><a id='mulu607' />
<p class='h2'>示鄭道人璉</p><p style="text-indent:0em" class="lg-abnormal"><div class='lg-row'>璉也尊為玉器。不如心玉為奇。非男非女之相。分付鐙籠不知。</div>
</p></div>
<div class='div-other'><a id='mulu608' />
<p class='h2'>示吳居士嚴</p><p style="text-indent:0em" class="lg-abnormal"><div class='lg-row'>青山一塢春雲。白水千群野鶩。莫將入道之源。落在見聞兩路。</div>
</p></div>
<div class='div-other'><a id='mulu609' />
<p class='h2'>示李道人崇</p><p style="text-indent:0em" class="lg-abnormal"><div class='lg-row'>學道貴乎無我。此言入道之原。嵩山不是饒舌。千聖從斯一門。</div>
</p></div>
<div class='div-other'><a id='mulu610' />
<p class='h2'>示李居士季</p><p style="text-indent:0em" class="lg-abnormal"><div class='lg-row'>深悲象季澆漓。且旁南山打雀。不是風流衲僧。如何弄得手腳。</div>
</p></div>
<div class='div-other'><a id='mulu611' />
<p class='h2'>示潭道人祕</p><p style="text-indent:0em" class="lg-abnormal"><div class='lg-row'>法印何曾祕密。心光如日當天。婆子若還識得。不須別問三玄。</div>
</p></div>
<div class='div-other'><a id='mulu612' />
<p class='h2'>示李道人章</p><p style="text-indent:0em" class="lg-abnormal"><div class='lg-row'>要知龐子回向。拈取龜毛尺長。擿在東洋海裏。回頭百艸生光。</div>
</p></div>
<div class='div-other'><a id='mulu613' />
<p class='h2'>示李居士淙</p><p style="text-indent:0em" class="lg-abnormal"><div class='lg-row'>萬派東流入海。千山西向摩天。誰知成佛之訣。此處亦有生緣。</div>
</p></div>
<div class='div-other'><a id='mulu614' />
<p class='h2'>示宋居士軾</p><p style="text-indent:0em" class="lg-abnormal"><div class='lg-row'>每見宋儒理學。也曾口口談禪。傳鐙雖有名字。未必心心了然。</div>
</p></div>
<div class='div-other'><a id='mulu615' />
<p class='h2'>示李居士碔</p><p style="text-indent:0em" class="lg-abnormal"><div class='lg-row'>你也馬頭截角。我方龜背括毛。笑倒貍奴白羖。何妨椎殺猿夔。</div>
</p></div>
<div class='div-other'><a id='mulu616' />
<p class='h2'>示王居士玭</p><p style="text-indent:0em" class="lg-abnormal"><div class='lg-row'>論道先須去妄。方才得近如來。然後拈起椎子。一下兩邊擊開。</div>
</p></div>
<div class='div-other'><a id='mulu617' />
<p class='h2'>示方道人素</p><p style="text-indent:0em" class="lg-abnormal"><div class='lg-row'>曰聖曰凡假名。無脩無證光大。只饒萬里長江。不免似條襪帶。</div>
</p></div>
<div class='div-other'><a id='mulu618' />
<p class='h2'>示余居士立</p><p style="text-indent:0em" class="lg-abnormal"><div class='lg-row'>說性說心伎倆。奪人奪竟生涯。嵩山一味閒坐。渴到起來鬻茶。</div>
</p></div>
<div class='div-other'><a id='mulu619' />
<p class='h2'>示鄭居士洪</p><p style="text-indent:0em" class="lg-abnormal"><div class='lg-row'>生死兩關如何。直下穿衣喫飯。有時唼著舌頭。好箇見成公案。</div>
</p></div>
<div class='div-other'><a id='mulu620' />
<p class='h2'>示陶居士灒</p><p style="text-indent:0em" class="lg-abnormal"><div class='lg-row'>五柳先生好飲。如今好飲何妨。應知者點消息。也在三桮五觴。</div>
</p></div>
<div class='div-other'><a id='mulu621' />
<p class='h2'>示李居士初</p><p style="text-indent:0em" class="lg-abnormal"><div class='lg-row'>心心欲學般若。見色聞聲若何。忽然跌落盆子。打碎山廚小鍋。</div>
</p></div>
<div class='div-other'><a id='mulu622' />
<p class='h2'>示王居士沐</p><p style="text-indent:0em" class="lg-abnormal"><div class='lg-row'>為君拈起苕帚。此處也須洞然。好箇機關不識。回頭只叫蒼天。</div>
</p></div>
<div class='div-other'><a id='mulu623' />
<p class='h2'>示范道人沅</p><p style="text-indent:0em" class="lg-abnormal"><div class='lg-row'>暑往寒來性海。歠茶飲水無生。日用尋常知得。不必問他淨名。</div>
</p></div>
<div class='div-other'><a id='mulu624' />
<p class='h2'>示彭居士佑</p><p style="text-indent:0em" class="lg-abnormal"><div class='lg-row'>秋水長天一色。此中便是真如。黃華折得盈把。自在安閒有餘。</div>
</p></div>
<div class='div-other'><a id='mulu625' />
<p class='h2'>示趙道人爾</p><p style="text-indent:0em" class="lg-abnormal"><div class='lg-row'>艸塘荷葉錢小。江岸柳梢線長。若問西來大意。不須別處商量。</div>
</p></div>
<div class='div-other'><a id='mulu626' />
<p class='h2'>示劉道人盈</p><p style="text-indent:0em" class="lg-abnormal"><div class='lg-row'>[阿-可+虫]山華山鬥額。菜海昆海談玄。龍女獻珠百顆。夜叉震動三千。</div>
</p></div>
<div class='div-other'><a id='mulu627' />
<p class='h2'>示陳居士沱</p><p style="text-indent:0em" class="lg-abnormal"><div class='lg-row'>當日寶峰一喝。耳聾吐舌兩人。千古門風不別。誰是前身後身。</div>
</p></div>
<div class='div-other'><a id='mulu628' />
<p class='h2'>示劉道人能</p><p style="text-indent:0em" class="lg-abnormal"><div class='lg-row'>千山日煖樵歌。一水春晴釣艇。便是道人樂處。識來與佛齊等。</div>
</p></div>
<div class='div-other'><a id='mulu629' />
<p class='h2'>示劉居士致</p><p style="text-indent:0em" class="lg-abnormal"><div class='lg-row'>者箇如何說得。虛空未必能詮。當日李翱問道。止言月在青天。</div>
</p></div>
<div class='div-other'><a id='mulu630' />
<p class='h2'>示馬道人涯</p><p style="text-indent:0em" class="lg-abnormal"><div class='lg-row'>臥龍沒甚生涯。惟有一條落藜。或問至道如何。拈起當頭便批。</div>
</p></div>
<div class='div-other'><a id='mulu631' />
<p class='h2'>示趙居士泰</p><p style="text-indent:0em" class="lg-abnormal"><div class='lg-row'>才然豎起苕帚。人便謂余說禪。只如犢子搖尾。且道是玅是玄。</div>
</p></div>
<div class='div-other'><a id='mulu632' />
<p class='h2'>示王居士晉</p><p style="text-indent:0em" class="lg-abnormal"><div class='lg-row'>欲得不傳至道。只須斫斷根朱。軀中一物無取。方識眉山老蘇。</div>
</p></div>
<div class='div-other'><a id='mulu633' />
<p class='h2'>示何居士既</p><p style="text-indent:0em" class="lg-abnormal"><div class='lg-row'>不與鐙籠共語。還仝露柱相娛。識得其中玅理。便為了事凡夫。</div>
</p></div>
<div class='div-other'><a id='mulu634' />
<p class='h2'>示祝居士深</p><p style="text-indent:0em" class="lg-abnormal"><div class='lg-row'>秋清雲吐明月。水淨光生蚌珠。一段天真不識。請看鷺宿平湖。</div>
</p></div>
<div class='div-other'><a id='mulu635' />
<p class='h2'>示王居士佐</p><p style="text-indent:0em" class="lg-abnormal"><div class='lg-row'>靜處坐觀物化。怡然自有真如。粗心不得涯際。五眼未能一窺。</div>
</p></div>
<div class='div-other'><a id='mulu636' />
<p class='h2'>示龔居士基</p><p style="text-indent:0em" class="lg-abnormal"><div class='lg-row'>素履安然進道。不知幾度春秋。審君非是機鈍。入路難將力求。</div>
</p></div>
<div class='div-other'><a id='mulu637' />
<p class='h2'>示范居士晞</p><p style="text-indent:0em" class="lg-abnormal"><div class='lg-row'>竹裏艸亭僻淨。谿邊石徑幽深。居來始猒塵俗。烹茶獨箇彈琴。</div>
</p></div>
<div class='div-other'><a id='mulu638' />
<p class='h2'>示李居士正</p><p style="text-indent:0em" class="lg-abnormal"><div class='lg-row'>埽石高眠白晝。曳笻又向青山。若非世外人物。未必能知此間。</div>
</p></div>
<div class='div-other'><a id='mulu639' />
<p class='h2'>示姚居士贊</p><p style="text-indent:0em" class="lg-abnormal"><div class='lg-row'>居山須遠塵俗。談道莫生妄言。此是高人法式。亦為成佛之根。</div>
</p></div>
<div class='div-other'><a id='mulu640' />
<p class='h2'>示謝居士暉</p><p style="text-indent:0em" class="lg-abnormal"><div class='lg-row'>過去之言過去。今朝之事今朝。看來無甚關切。且向嵩山挂瓢。</div>
</p></div>
<div class='div-other'><a id='mulu641' />
<p class='h2'>示劉居士苓</p><p style="text-indent:0em" class="lg-abnormal"><div class='lg-row'>因行不妨掉臂。迻松也得茯苓。返身識得家寶。一切煩惱自寧。</div>
</p></div>
<div class='div-other'><a id='mulu642' />
<p class='h2'>示吳居士剛</p><p style="text-indent:0em" class="lg-abnormal"><div class='lg-row'>不識金剛玅體。無明窟裏回轉。此番為女敲開。處處身光大顯。</div>
</p></div>
<div class='div-other'><a id='mulu643' />
<p class='h2'>示余居士任</p><p style="text-indent:0em" class="lg-abnormal"><div class='lg-row'>春山疊疊青嶂。漁唱聲聲水涯。達者風流洩洩。往來蹋碎煙華。</div>
</p></div>
<div class='div-other'><a id='mulu644' />
<p class='h2'>示聞居士普</p><p style="text-indent:0em" class="lg-abnormal"><div class='lg-row'>廣大如天普盍。煇光似日常明。者箇果然會得。何妨坐臥經行。</div>
</p></div>
<div class='div-other'><a id='mulu645' />
<p class='h2'>示溫居士模</p><p style="text-indent:0em" class="lg-abnormal"><div class='lg-row'>一毛耑上天地。百艸頭邊祖師。不是其人莫說。恐他笑殺雙眉。</div>
</p></div>
<div class='div-other'><a id='mulu646' />
<p class='h2'>示鄭居士宜</p><p style="text-indent:0em" class="lg-abnormal"><div class='lg-row'>好箇見成法句。如何賢者無聞。吾儕不惜脣舌。是非還他莫分。</div>
</p></div>
<div class='div-other'><a id='mulu647' />
<p class='h2'>示李居士依</p><p style="text-indent:0em" class="lg-abnormal"><div class='lg-row'>大道本無依倚。真如何用談論。江清月白之夜。一曲高歌石門。</div>
</p></div>
<div class='div-other'><a id='mulu648' />
<p class='h2'>示周居士皓</p><p style="text-indent:0em" class="lg-abnormal"><div class='lg-row'>浩浩紅塵有佛。瑩瑩白玉無瑕。道人莫合雙眼。此物何曾正邪。</div>
</p></div>
<div class='div-other'><a id='mulu649' />
<p class='h2'>示盧居士紀</p><p style="text-indent:0em" class="lg-abnormal"><div class='lg-row'>何常佛性南北。管甚寤迷兩條。只要單刀入去。從前心垢全消。</div>
</p></div>
<div class='div-other'><a id='mulu650' />
<p class='h2'>示朱居士怙</p><p style="text-indent:0em" class="lg-abnormal"><div class='lg-row'>棒下不能領旨。且看拋下油餈。有時摸著巴鼻。始笑臥龍古錐。</div>
</p></div>
<div class='div-other'><a id='mulu651' />
<p class='h2'>示陳居士航</p><p style="text-indent:0em" class="lg-abnormal"><div class='lg-row'>嶽林一箇神通。終日嗤嗤自笑。布袋向人解開。何曾有點玄玅。</div>
</p></div>
<div class='div-other'><a id='mulu652' />
<p class='h2'>示王居士從</p><p style="text-indent:0em" class="lg-abnormal"><div class='lg-row'>世尊有箇三昧。石女偏然寶惜。女也不妨眼開。看他是甚蹤跡。</div>
</p></div>
<div class='div-other'><a id='mulu653' />
<p class='h2'>示李居士令</p><p style="text-indent:0em" class="lg-abnormal"><div class='lg-row'>欲知衰世津梁。祇是手中拂柄。此處不消佇思。翻然寤得真淨。</div>
</p></div>
<div class='div-other'><a id='mulu654' />
<p class='h2'>示吳居士忍</p><p style="text-indent:0em" class="lg-abnormal"><div class='lg-row'>階前石是真機。不別淨名一默。如何更問嵩山。歸去黑山捉賊。</div>
</p></div>
<div class='div-other'><a id='mulu655' />
<p class='h2'>示趙居士鍾</p><p style="text-indent:0em" class="lg-abnormal"><div class='lg-row'>梁山天半嵯峨。黑水江心怒吼。少室真機漏洩。木人空裏招手。</div>
</p></div>
<div class='div-other'><a id='mulu656' />
<p class='h2'>示尹居士筠</p><p style="text-indent:0em" class="lg-abnormal"><div class='lg-row'>幾樹寒梅厭雪。千竿修竹搖晴。分明好箇歸路。何用雷奔一聲。</div>
</p></div>
<div class='div-other'><a id='mulu657' />
<p class='h2'>示夏居士恁</p><p style="text-indent:0em" class="lg-abnormal"><div class='lg-row'>才言入路分明。露柱嗤嗤笑倒。不若支鐺鬻茶。管他天色遲早。</div>
</p></div>
<div class='div-other'><a id='mulu658' />
<p class='h2'>示張居士誥</p><p style="text-indent:0em" class="lg-abnormal"><div class='lg-row'>不隨語默流轉。脫去是非兩岐。方寸全無一物。不知月上華支。</div>
</p></div>
<div class='div-other'><a id='mulu659' />
<p class='h2'>示鍾居士坰</p><p style="text-indent:0em" class="lg-abnormal"><div class='lg-row'>海上月光炯炯。樹閒華景微微。文殊老子三昧。知得全拋是非。</div>
</p></div>
<div class='div-other'><a id='mulu660' />
<p class='h2'>示關居士雲</p><p style="text-indent:0em" class="lg-abnormal"><div class='lg-row'>瀟瀟華雨春岸。漠漠香風艸塘。不是瞿曇面見。空勞別覓丹方。</div>
</p></div>
<div class='div-other'><a id='mulu661' />
<p class='h2'>示計居士緣</p><p style="text-indent:0em" class="lg-abnormal"><div class='lg-row'>道者不隨世緣。蒲團只在山裏。渴來一澗清泉。秋孰滿林樣子。</div>
</p></div>
<div class='div-other'><a id='mulu662' />
<p class='h2'>示張居士琳</p><p style="text-indent:0em" class="lg-abnormal"><div class='lg-row'>囪虛月照空床。艸密荒肥石徑。不必蓬壺遠尋。須知此地殊勝。</div>
</p></div>
<div class='div-other'><a id='mulu663' />
<p class='h2'>示王居士[月*氏]</p><p style="text-indent:0em" class="lg-abnormal"><div class='lg-row'>半雨半晴歲月。不山不水人家。閒來石上趺坐。目送林東落雅。</div>
</p></div>
<div class='div-other'><a id='mulu664' />
<p class='h2'>示無垢禪人</p><p style="text-indent:0em" class="lg-abnormal"><div class='lg-row'>蹋破萬峰青。飲乾千澗水。若求佛祖心。早須合卻嘴。</div>
</p></div>
<div class='div-other'><a id='mulu665' />
<p class='h2'>示禪學禪人</p><p style="text-indent:0em" class="lg-abnormal"><div class='lg-row'>林下何生涯。山前一塢粟。何須持缽行。卻受人榮辱。</div>
</p></div>
<div class='div-other'><a id='mulu666' />
<p class='h2'>示法雨禪人</p><p style="text-indent:0em" class="lg-abnormal"><div class='lg-row'>如天一味雨。萬物從茲生。借問生機理。無臭复無聲。</div>
</p></div>
<div class='div-other'><a id='mulu667' />
<p class='h2'>示唯識禪人</p><p style="text-indent:0em" class="lg-abnormal"><div class='lg-row'>唯識識何識。唯心心亦空。迅雷下一喝。頓教雙耳聾。</div>
</p></div>
<div class='div-other'><a id='mulu668' />
<p class='h2'>示谿舌禪人</p><p style="text-indent:0em" class="lg-abnormal"><div class='lg-row'>禪者意如何。飲湯識冷熱。閒看谿水流。日日弄長舌。</div>
</p></div>
<div class='div-other'><a id='mulu669' />
<p class='h2'>示覺旨禪人</p><p style="text-indent:0em" class="lg-abnormal"><div class='lg-row'>宿昔談心法。何曾知目前。可憐肝膽裂。空負百華然。</div>
</p></div>
<div class='div-other'><a id='mulu670' />
<p class='h2'>示不波禪人</p><p style="text-indent:0em" class="lg-abnormal"><div class='lg-row'>早晨喫白鬻。到晚饑仍覺。此理复如何。馬頭初生角。</div>
</p></div>
<div class='div-other'><a id='mulu671' />
<p class='h2'>示融旨禪人</p><p style="text-indent:0em" class="lg-abnormal"><div class='lg-row'>一條笻竹杖。是處得人嫌。撥著興化了。結冤到驢年。</div>
</p></div>
<div class='div-other'><a id='mulu672' />
<p class='h2'>示輪旨禪人</p><p style="text-indent:0em" class="lg-abnormal"><div class='lg-row'>新作出家郎。須明方寸事。揩磨日用中。可到如來地。</div>
</p></div>
<div class='div-other'><a id='mulu673' />
<p class='h2'>示慈航禪人</p><p style="text-indent:0em" class="lg-abnormal"><div class='lg-row'>一缽一蒲團。隨緣道自安。魔宮與佛界。是處得盤桓。</div>
</p></div>
<div class='div-other'><a id='mulu674' />
<p class='h2'>送霽禪人還水目</p><p style="text-indent:0em" class="lg-abnormal"><div class='lg-row'>送女歸山裏。離亭分手難。殷勤精道業。莫只自顢頇。</div>
</p></div>
<div class='div-other'><a id='mulu675' />
<p class='h2'>示得心禪人</p><p style="text-indent:0em" class="lg-abnormal"><div class='lg-row'>得心不得心。得心在方寸。昨夜子規啼。聲聲啼出恨。</div>
</p></div>
<div class='div-other'><a id='mulu676' />
<p class='h2'>示尼善逝</p><p style="text-indent:0em" class="lg-abnormal"><div class='lg-row'>臺山大會齋。此語傳千古。分付汝研窮。努力莫茻鹵。</div>
</p></div>
<div class='div-other'><a id='mulu677' />
<p class='h2'>示張居士蘊</p><p style="text-indent:0em" class="lg-abnormal"><div class='lg-row'>慈雲昆海上。張子古城裏。味道幾如饑。往來談至理。</div>
</p></div>
<div class='div-other'><a id='mulu678' />
<p class='h2'>示陳居士見</p><p style="text-indent:0em" class="lg-abnormal"><div class='lg-row'>從來無法說。教我如何指。明月照菴前。吾心常若此。</div>
</p></div>
<div class='div-other'><a id='mulu679' />
<p class='h2'>示宋居士槿</p><p style="text-indent:0em" class="lg-abnormal"><div class='lg-row'>相見不揚眉。舉意便知有。合掌向南辰。面面看北斗。</div>
</p></div>
<div class='div-other'><a id='mulu680' />
<p class='h2'>示蔣居士輪</p><p style="text-indent:0em" class="lg-abnormal"><div class='lg-row'>本來無一事。何須更比倫。東峰日已出。華景落平原。</div>
</p></div>
<div class='div-other'><a id='mulu681' />
<p class='h2'>示孫居士文</p><p style="text-indent:0em" class="lg-abnormal"><div class='lg-row'>慈雲菴前水。太華頂上雪。祖意已了然。叫我如何說。</div>
</p></div>
<div class='div-other'><a id='mulu682' />
<p class='h2'>示戈居士息</p><p style="text-indent:0em" class="lg-abnormal"><div class='lg-row'>寄食江城裏。盤桓艸閣中。問余道中事。日出寺門東。</div>
</p></div>
<div class='div-other'><a id='mulu683' />
<p class='h2'>示郭居士茂</p><p style="text-indent:0em" class="lg-abnormal"><div class='lg-row'>塵中人寂寂。一物了然無。如此行將去。何須問老盧。</div>
</p></div>
<div class='div-other'><a id='mulu684' />
<p class='h2'>示孫居士威</p><p style="text-indent:0em" class="lg-abnormal"><div class='lg-row'>月到清江明。風來桃浪生。仁者心不動。隨處聽啼鶯。</div>
</p></div>
<div class='div-other'><a id='mulu685' />
<p class='h2'>示唐居士廣嚴</p><p style="text-indent:0em" class="lg-abnormal"><div class='lg-row'>佛法無多子。太虛一印定。泥人笑破顏。石女初褱孕。</div>
</p></div>
<div class='div-other'><a id='mulu686' />
<p class='h2'>示徐居士國倫</p><p style="text-indent:0em" class="lg-abnormal"><div class='lg-row'>才欲見山僧。紛紛華雨墮。端然不外求。何處立功過。</div>
</p></div>
<div class='div-other'><a id='mulu687' />
<p class='h2'>示胡居士騰所</p><p style="text-indent:0em" class="lg-abnormal"><div class='lg-row'>無我我亦無。有心心亦有。兩關齊踢破。杲日當垂柳。</div>
</p></div>
<div class='div-other'><a id='mulu688' />
<p class='h2'>示龔居士巹</p><p style="text-indent:0em" class="lg-abnormal"><div class='lg-row'>嵩山一竹篦。勘驗五湖人。打得血流出。方才見本真。</div>
</p></div>
<div class='div-other'><a id='mulu689' />
<p class='h2'>示黃居士昱</p><p style="text-indent:0em" class="lg-abnormal"><div class='lg-row'>要論無生旨。須教道眼真。秋中一片月。看看無纖塵。</div>
</p></div>
<div class='div-other'><a id='mulu690' />
<p class='h2'>示郭居士昱</p><p style="text-indent:0em" class="lg-abnormal"><div class='lg-row'>良哉觀世音。能超諸生死。故號大慈父。如秋月見水。</div>
</p></div>
<div class='div-other'><a id='mulu691' />
<p class='h2'>示熊居士繼</p><p style="text-indent:0em" class="lg-abnormal"><div class='lg-row'>佛本在愚心。亦不離此覺。若明此覺性。誰縛欲誰脫。</div>
</p></div>
<div class='div-other'><a id='mulu692' />
<p class='h2'>示鍾居士慶</p><p style="text-indent:0em" class="lg-abnormal"><div class='lg-row'>馬頭截角易。龜背拔毛難。嶺上古明月。徘徊過石磐。</div>
</p></div></div>
<p class='juan'>嵩山野竹禪師語錄卷十二<span class='note-inline'>(終)</span></p>
</div><!-- end of div[@id='body'] -->
</body></html>