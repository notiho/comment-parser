<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山野竹禪師錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>嵩山野竹禪師語錄卷三</p><p class="byline">鄂　州參仝門人宗宏　錄</p><p class="byline">鄂　州龍光門人宗上　潞南州兜率門人宗堅　仝編</p>
<div class='div-other'><a id='mulu18' />
<p class='h1'>再住雲南府嵩山禪院語錄</p><p>開盧檀越高得捷張國勳同各衙勳貴請上堂指法座云者箇座子與須彌齊等陞此座者揭開千聖頂[寧*頁]坐斷報化佛舌演無量玅義流出恒沙法門所謂我為法王於法自在便陞座拈香祝聖畢次拈香云此瓣香奉為平西親王及高張兩居士各衙勳貴末後拈香云此是第十回供養磚鏡大和尚僧問大冶盧開烹佛烹祖如何是斬新一句師云今日勳貴約山僧開堂進云恁麼則各各心空及第歸也師云如何是心空及第歸底句僧喝師云此喝也少不得問選佛場開即不問當陽一句作麼生師云零零落落千峰雪澹澹清清幾點梅進云人人盡獲無生意箇箇仝明般若心師云誰不瞻仰問雪飄萬里時如何師云祇要你寒入骨乃云開盧瑞雪兩采一賽有時白紛紛有時青靄靄古人云好雪片片不落別處且道落在甚麼處還有知得落處底麼不見目前無法意在目前且誰是目前法莫是海岳雲山艸木叢林總成瓊樓玉宇麼莫是一玉宇有一佛出世說不可思議甚深法不可思議解脫門麼莫是藩府勳貴約山僧開堂直指人人本具受用底麼衲僧門下總沒交涉何也他家別有通人愛。</p>
<p>上堂握靈蛇珠煇天鑒地持金剛劍截鐵斬釘德山臨濟如龍得水佛果玅喜似虎靠山清平木勺靈昭笊籬包羅萬有含吐十虛過量人有過量智有過量智可以接待天下人所以道淨裸裸絕承當赤條條沒回牙一道清虛渾無向背還委悉麼十字街頭等箇人玲瓏不是尋常事。</p>
<p>上堂古者道咳唾掉臂是祖師西來意遂回首作咳唾埶云還有西來意也無僧便問西來大意事如何師云瓦礫生光問如何是戒師云匙挑不上如何是定師云棒打不圓如何是慧師云終不向你道乃云即心即佛非心非佛不是心不是佛不是物生鐵鑄金剛你若會得南泉在你腳底你若不會南泉在你腳底何也直饒句外明宗總是野狐精見解未具衲僧气息在且如何是衲僧气息良久云恁麼也免得箇野狐精見解。</p>
<p>上堂舉僧問法眼和尚如何是佛眼云汝名慧超僧有省佛果云還會麼病遇良醫饑逢王膳買醬得鹽雪裏送炭師云嵩山即不然熱病得藥冷病得汗似桼投朱如油入麵。</p>
<p>上堂一色不有百千三昧全章一念才興無邊竟緣齊赴所以道群靈一源假名為佛體竭形消而不滅金流璞散以常存無變無不變非存非不存此是清故阿吉革焦氏即日一周作大佛事所以山僧登此座子示無生滅之體明無去來之用若是者裏會得可謂省力其或未然山僧更有箇方便遂舉莊宗皇帝請華嚴靜禪師大內齋時諸大師總看經惟華嚴一眾默然帝問師何不看經靜云道泰不傳天子令時清休唱太平歌帝云大師一人即得眾何不看靜云師子窟中無異獸象王行處絕狐蹤帝云諸大師為何總看靜云水母元無眼求食須仗蝦師云莊宗殊勝中殊勝乃能萬機之暇露無為之功用可謂萬世徽猷華嚴奇特中奇特乃能百尺竿頭發竭世之樞機亦可謂萬世龜鑒山僧今日為眾竭力且道成得箇甚麼事也祇要一光烜赫逼虛空今古熾然常照燭。</p>
<p>長至楊聞谷請上堂銀碗裏盛雪也好秤錘裏掜汁也好破沙盆裏煬羹也好珠砂缽裏括殘也好者箇總不問你你道一陽來复复見天心且誰是天心自代云剝盡群會來复日不萌支上起溫風。</p>
<p>供養天童悟祖開化和尚請上堂佛祖第一機無是亦無非是非兩踢脫心空及第歸若論第一機開化和尚為諸人露頭露目了也祇如心空及第作麼生道有道得恰好者不惟祖風不墜正眼流通亦且知我天童老人面目猶在有麼有麼复舉谷泉和尚訪慈明禪師明問云白雲橫谷口道人何處來泉左右顧視云夜來何處火燒出古人墳明云未在更道泉作虎聲明以坐具便摵泉接住推明置禪床上明卻作虎聲泉大笑云我見七十餘員善知識今日始遇作家師召大眾云還識谷泉慈明麼以兩手拍膝云天童老人來也不暇道得問取開化和尚一轉語去。</p>
<p>上堂孤迥迥峭巍巍鍼劄不入密綿綿涽潑潑水洩不通所以壁立萬仞處滴水滴涷滴水滴涷處壁立萬仞即使摩醯三目也覷不見大悲千手也摸不著我甸舒慈雲兩和尚向覷不見摸不著處要嵩山露箇說話然則欲露者箇說話須向文采未章前薦取始得何也莫怪從前多意气他家曾蹋上頭關。</p>
<p>上堂殺人刀涽人劍要用便用要休便休天是天地是地山是山水是水都盧是箇沒意智顯大機明大用通身遍身觸著磕著也祇是要未見者見未聞者聞未悟者悟未證者證正恁麼時懷州牛喫禾益州馬腹脹即不問你嘉州大象吞卻陝府鐵牛又作麼生穿楊箭與驚人句不是臨時學得來。</p>
<p>福海老人誕上堂舉僧問趙州承聞和尚親見南泉來是不州云鎮州出大蘆菔頭師云趙州答話不妨奇特祇是屈他南泉大似箇蘆菔頭嵩山即不然或問和尚親見福海來是不向他道滇南產茯苓。</p>
<p>包章京張公請上堂結制已過三十日轉眼又是臘月一施主辦齋和尚喫佛法人事俱周畢此土二三西天四七癩馬繫枯椿不勞重指示乾屎橛蘆菔頭金剛圈栗棘蓬是擔板禪和底履歷所以作家不啐啄啐啄仝時失紫羅帳裏攃珍珠大地撮來如粟粒又作麼生委悉喝一喝云弄潮須是弄潮人相識還如不相識。</p>
<p>饒繡袞請上堂硃砂缽裏金牛飯吞不下吐不出瑪瑙盆中赤肉團摶不圓掜不碎放一拈一拏三道三施照用於雙縱雙禽明綱宗於三玄三要四種料揀七事隨身衝天气宇落地金聲正恁麼時如何是嵩山為人句敶雲橫海上拔劍攪龍門。</p>
<p>上堂以拄杖擊香几一下云大眾會麼恁麼散去猶較些子設或遲疑嵩山撦葛藤不少何也羊頭神倒跨碧雞金馬遊遍四天下與二十四景帝共相論義云勝義諦中有世俗諦不若言有智不應一若言無智不應二一二之義其意云何比無有對者惟有嵩山拄杖子總與一摑云回而更相涉不爾依位住嵩山見了總不管他為甚不管數聲清磬是非外一箇閒人天地閒。</p>
<p>彌勒寺監院請上堂百日禪期過半未曾舉著舊案今朝特地陞堂反覆元來者漢一句當陽眾流截斷波斯喫胡椒老鼠嚼冰炭。</p>
<p>上堂朔風凜凜松煙鬱鬱覿面相呈更非他物所以物物盡玅法法圓融一一七穴八穿一一千重百匝見色明心聞聲悟道玄機獨唱截斷眾流鑊湯中垂手虎穴裏揚名顯大機明大用涽人劍殺人刀須是其人且如何是釋迦老人悟底道相識滿天下知心能幾人。</p>
<p>元日兵憲盧公請上堂昨夜窮冬盡今朝椒柏香家家簫鼓動可以樂時康此是仙月盧公治國安民為祥為瑞底餘力雖然一句分明報汝知千尋萬派還歸海揮拂子下座。</p>
<p>元宵上堂元宵景致可觀火樹銀華爛然萬戶千門鼓吹太平時在目前嵩山也隨例得一橛乃以拄杖打圓相云會麼良久云可惜許复云通蘊張君到嵩山飯僧薦嚴慈答劬勞又作麼生指示此日此時開正眼饑來喫飯倦來眠。</p>
<p>上堂春王二月一玄鳥聲催急桃華燦爛開者箇無人識如欲識須真切嵩山此語雖平常木人聞之也泣血。</p>
<p>上堂應龍馮公欲山僧垂語為北堂祝壽山岳峙與內政祈玉燕重翔若論壽域虛空無量滄海無涯若論熊兆英物齊聲阿充齊名所以道仁者必得其壽必得其子孫既然且道如何是他受用一句不須鶴下<span class='corr'>壽</span>添室自是門高嶽降申。</p>
<p>祖臂韓公同眾內府請上堂一塵含法界大地全收一念絕周遮古今不變所以道無邊無表絕相絕名掜聚裂開生禽涽捉斥妖逐魅奪食驅耕大眾鬧市裏天子百艸頭老僧則且置隨處作主遇緣即宗畢竟如何以杖擊香几云迅雷歷歷無私震艸匽風行得自由。</p>
<p>解制上堂春日乍融春風乍溫春山刺錦春水消冰全章己用盡露法身出戶不出戶亦任高鑒蹋著蹋不著何妨艸青所以道動若行雲止猶谷神既然今日宗熙孔居士為諸人作箇滿散餞發一句作麼生道咭嘹舌頭三千里。</p>
<p>上堂雨斷秋空月浮桂影免擣靈藥杵聲自冷。</p>
<p>上堂舉馬祖翫月因緣頌云年年此夜一輪圓照徹梁城萬井煙要問三人誰箇恰抽身歸去是南泉。</p>
<p>上堂去年開盧雪今年開盧晴去年今年何相遠一冷一暖難為情复云雪皚皚晴杲杲手執夜明符幾箇知天曉。</p>
<p>峙如岳參府請上堂長至節過八九老梅雪孕谿口細看地上春來莫愁瘦殺楊柳蘇州有常州有一拳拳倒碧雞坊拈起珊瑚鞭北斗。</p>
<p>上堂驀拈拄杖召眾云會麼祖師西來庭前柏子句外明宗機先領旨且置祇如離見絕聞作麼生道貍奴白羖念摩訶翠竹黃花聳兩耳。</p>
<p>佛身王居士請上堂時固山額貞何居士出禮拜師云若論第一義諦何公居士為諸人露布了也苟或踟躕第二門領取豎拄杖云金剛劍截鐵斬釘師子兒蹴蹋返躑孤峰頂上招手十字街前點頭十字街前招手孤峰頂上點頭顧左右云者箇說話畢竟如何撦葛藤不了有甚麼佛法擿拄杖下座。</p>
<p>雪日祖臂韓公請上堂群峰戛玉萬壑鳴珂好箇莊嚴世界就裏何常淆訛你若寂寂寞寞我也多多和和又誰管你樵沒蹤跡漁絕網羅龍女獻珠酒樓謳歌大家共賞瓊樓玉宇遍山阿。</p>
<p>蒲居士等請上堂風動風鳴雪飄雪下錦繡山川了無縫罅玄機透徹融萬相於目前至理精明會千差於物表超生死絕見聞即不無隨處作主遇緣即宗又作麼生不萌支上綻香肥無影林中日杲杲。</p>
<p>上堂北風聒聒吹疏壁雨雪紛紛下朝夕凍得諸人毛骨寒腳跟下事浮逼逼插下火箸來築碎梵王鼻石虎叫不休木人叉手泣惟有達道人不借些子力毛德如請上堂初三十一不用擇日是佛是心非得非失脫殼烏龜飛上天旛竿頭上煎饠饆南斗六北斗七佛法絕思惟道學彈指入卸卻雲門枷放下曹谿石馬祖陞堂百丈卷席對面千山天涯咫尺。</p>
<p>作務歸上堂運瓦般磚事事忙歸來無法可商量抬眸月在梅梢上大地山河總是霜喝一喝。</p>
<p>上堂元宵鐙萬家春即此是時節好好細談論過去諸佛於此時節示般涅槃未來諸佛於此時節示見受生見在諸佛於此時節說法利生且道拄杖子於此時節畢竟如何遂卓一卓复云者事且從包裏李夫人求嗣又作麼生分付石麟生瑞靄玉燕向高門。</p>
<p>上堂春日曛曛春風謖謖瑞艸萌牙夭桃吐萼靈雲攢眉濂谿囪綠陝府鐵牛角生嘉州大象毛脫著著碓嘴生花磨盤八角。</p>
<p>額駙夏檀越薦郡主請上堂大道沒遮欄至理絕回牙世與出世間無住無非住所以道來無所從去無所至論其體也日月不足諭其明論其用也虛空不足喻其廣驀拈拄杖云郡主見山僧與麼舉揚則證悟無生在山僧拄杖頭上見大人相云我無量劫來寶臧珠珍卻被嵩山長老道破如今未免轉施見前四眾及盡未來際一切眾生直使窮劫莫罄汝等還信得及麼若信得及釋迦不先彌勒不後脫或未能以拄杖擊香几复拋下左右顧視云可惜許。</p>
<p>蒲夫人請上堂紅塵[阜-十]裏無礙紫竹林中有家好箇見成受用不須別作生涯如是則壽山福海盡是己有龜齡鶴算亦非他物假使有人磨以為墨過千國土乃下一點如是點與不點盡抹微塵不足喻其壽量大眾如此舉揚除是本分衲僧方信得及若非其人未免怪笑還識祖師麼曳杖下座。</p>
<p>特生請上堂雨水前元宵後看看春舒柳桃李自成蹊馨香遍宇宙乃卓杖云是大神咒是大明咒是無上咒是無等等咒特生特生般若仝壽。</p>
<p>解制謝護法上堂風從虎雲從龍更摶扶搖九萬空是以各鎮提承盡心盡力護衛法門其功可謂盡天地不磨空芥城不窮山僧又將箇甚麼奉酬我想贈人以物不如贈人以言且贈甚麼言聻碑文刻白字當道種青松。</p>
<p>結制固山何公包章京張公請上堂舉僧問智門祚和尚云一切智智清淨還墮地獄也無祚云閻羅王是鬼做師云智門老子可謂不忝雲門下烜赫兒孫若較嵩山者裏十萬八千在如今或有問一切智智清淨還墮地獄也無但道不可擔枷過狀。</p>
<p>上堂玉璋饒君為母祝壽嵩山別無可說有首無生曲子不妨舉似月初十西風急無位真人持書來報道王母降瑤池王母手中有一物大如斗赤如日以之壽劉母劉母算增益更有騎虎豐干執爨寒拾都來道箇如是如是饒公饒公記取記取。</p>
<p>上堂喫飯穿衣釋迦彌勒真如佛性翠竹黃華出焉而不知其所終入焉而不知其所窮古木無人徑深山何處鐘有人於其中處胎嶽降乃至作世閒種種事業莫不於此始於此終你道是誰玉璋饒公复呵呵大笑下座。</p>
<p>包章京張公請上堂日間浩浩裏作得主夢裏如何作不得主者箇去處諸人不可放過若放過他時喫閻老子鐵棒莫言不道嵩山昔年見箇尊宿他問者箇所在如何透去嵩山勤苦三年始有箇入路今日向華王座上作者戴角披毛事亦不避諸方柬責雖則祖令當行十方坐斷孤迥迥峭巍巍尚不敢造次何故如臨深淵如履薄冰此言不可不凜焉珍重。</p>
<p>永順總府線公請上堂日面佛月面佛河裏失錢河裏漉是世法是佛法雨下地上如油滑家家門前火把子楚王城畔水東流不問你且道樹倒藤枯句歸何處驀豎拄杖云有佛處不可住無佛處急走過。</p>
<p>宗璽張護法度僧請上堂水中鹽味色裏膠青秤頭八兩秤尾半斤黃檗室中喫棒藥山松下看經國清伽藍遭打雲居土地被瞋且道無位真人居何國土四五百條花柳衖二三千所管絃樓。</p>
<p>額駙衛檀越請上堂目前無法有馬騎馬意在目前無馬步行不是目前法空裏書卍字非耳目之所到石上種青松所以道有情之本依智海以為源含識之流總法身而為體大眾會麼木人才奏雲中曲石女便吹海底笙。</p>
<p>上堂星辰夜夜挂長空何事今宵獨不仝及至打開兩隻眼何曾被他碧紗籠。</p>
<p>堅長老通法嗣書上堂拈書召眾云者符子裏有道真言念將出來不惟赤口毒舌魑魅方良全消即乃佛乃祖也未免倒退何也他家曾蹋上頭關。</p>
<p>上堂朔風凜凜十分寒日照梅梢露未乾普請諸人高著眼切忌從他支上看既不從支上看畢竟從甚麼處看者裏也須拈卻炙脂帽子脫卻鶻臭布衫底衲僧始得有麼如有出來嵩山要與他相見。</p>
<p>上堂臘月廿二寒光匝地凍合千谿了無塵滓伶俐衲僧便合會去如涉脣吻白雲萬里所以道寒則普天匝地寒熱則普天匝地熱你衲僧分上畢竟如何驀召大眾云幸爾無事歸堂喫茶。</p>
<p>除夕上堂爆竹聲聲逼歲除梅花又見向雲舒分明好箇真消息試問吾徒會也無良久云既不會嵩山自道去也以手作鵓鳩嘴云谷呱呱便下座。</p>
<p>上堂元旦二自然智無師智齊周備醒醒底亦任醒醒瞌睡底亦任瞌睡顧左右云頭角生也复顧左右云才有好音來耳畔又被風吹別調中。</p>
<p>陳天徹率眾請上堂才直正月一又是月初十曲指從頭數鳥騅趁不及趁不及千峰頂上側足立離相絕名絲來線去高高處觀之不足低低處看之有餘還會麼驀過于闐國撞著摩羅什。</p>
<p>上堂昨日雨今日晴水光山色坐黃昏嶺梅吐玉隄柳垂金山月欲吐未吐鴻雁一聲兩聲复舉古德云鋸解秤錘油煎石磉兩手擎來有功者賞師云誰是有功者我要與他一束帛。</p>
<p>元宵馮鱗長請上堂山僧適才入城謝客見東城鐙繩與西城鐙繩無別南城鐙繩與北城鐙繩一般勿論長衕短衚貧富貴賤家家門首總少者條鐙繩不得嵩山見此佳景忍俊不禁不覺手舞足蹈卒成一曲今日馮居士請陞此座不免為諸人重歌一上遂操蜀音以手作打瓦鼓埶云元宵自是正月半嵩山一一為君判須彌鐙王暗偷眼然鐙古佛開笑面千手大悲出梁州毗目仙人生叫喚娛樂底亦任娛樂賞翫底亦任賞翫了了常知無別知明明見了非他見擿下拄杖云灼然似箇鍍鑠鑽。</p>
<p>寧宇居士請上堂年年二月一獨有今年別罌粟十丈映晴嵐翠竹千竿搖春日蟄發昆池魚化龍陽回海角蘆飛鳦嵩山拄杖更淆訛忽然變作鐵鱉鼻而今竄向諸人前遂拋下拄杖云九九還歸八十一。</p>
<p>內府眾護法請上堂春分時節雨群芳兼蜨舞紫燕理舊巢黃鶯啄新[卄/秬]頭頭意暢情舒物物耳聞目睹既然一一見成何必重重言語大家撩起便行免得攃沙攃土复以手作打杖鼓埶云普。</p>
<p>上堂楊花如雪山如錦隔澗流鶯叫落梅此日此時人共得尋芳逐翠任徘徊拈拄杖召大眾云祖臂韓公即日初度林下道人以何祝壽卓一卓云嵩山拄杖情何切指出桼園八百春。</p>
<p>贖王會成歸俗請上堂柳條金嚲梅梢脂澍百芔競妍萬松鬱霧發纖機於群芳撼條風於一雨桃浪並麥浪翻飛梁山與華山相顧白額虎產大蟲黃缺脣生玉兔會成會成者裏莫住汝非仝流勿與共處且歸作俗人永承爾宗去克勤克儉永昌永祚恭諗王維摩有郎一著錦衣便高步步蟾從此蹋青霄月中丹桂親分付。</p>
<p>陳章居士供法衣上堂靈山委付迦葉粲粲金襴慈氏相傳未休重重錦縫恁麼會祇得其一不得其二大庾嶺頭力竭面目分明雞足峰前悄然頂門已露恁麼會祇得其二不得其一拈拄杖召大眾云一二之義其事云何以杖卓一卓喝一喝。</p>
<p>纛章京巴公請上堂舉世尊初生一手指天一手指地云天上天下惟吾獨尊師呵呵大笑云也好笑笑須三十年何也鳳兒未出林便有摩霄翼老胡才下地心肝便傾出無端韶陽腦後椎未免平地生荊棘生荊棘芒梢刺著輪王鼻。</p>
<p>上堂殘春已過中夏初臨火雲彌布火旂鮮明滇南景異寒暑各嬰一雨則涼風透骨一晴則酷吏相瞋大眾不涉仝異一句合作麼生石女夜拋機軋軋木人曉弄笛聲聲。</p>
<p>上堂熏風自南來殿閣生微涼寒來暑往秋收冬臧倚他門戶旁他牆反被時人喚作郎。</p>
<p>鄂州龍光上長老歸振國何居士請上堂玉剖荊山名重列國金離麗水光絕諸塵物既如斯孰與仝價況宗門牙叉法社夔龍骨臨濟而肉德山才明教而學覺範實為楊岐遠裔可繼福海真孫說甚壽聖錐鉤玅喜竹篦三玄戈甲五位功勛總尋常茶飯也所以振國何公欲聞子歸就父共說家常祇如家常一句又如何道愁人莫向愁人說說向愁人轉更愁。</p>
<p>楊聞谷請上堂太華峰昨夜秋昆明水清如油山悠悠水悠悠歌白雪唱梁州端師子正黃牛也來者裏大家笑不休你道笑箇甚麼人從橋上過橋流水不流复舉僧問首山云如何是佛法的的大意山云楚王城畔汝水東流師云嵩山即不然或問如何是佛法的的大意向道漳泉福建頭匾如扇。</p>
<p>潞南州兜率堅長老歸上堂師兒近日已匡徒再上山頭省老夫七尺遼天笻竹杖重重分付莫塗糊堅長老聽指呼他時接得英靈物都盧排上祖師圖記取記取。</p>
<p>上堂皓月當空未是轉身句谿流澗底未是入門句白額虎咬殺大蟲說與諸人不識良久云昆侖鼻橫龜哥眼赤。</p>
<p>中秋上堂寒山無比倫南泉便歸去鷲嶺喻重重曹谿落指顧嵩山复如何別處開門戶以拄杖畫○此相云會麼休道孤輪隱清光常獨露。</p>
<p>上堂蟬鳴樹底雁宿沙洲萬戶擣砧千江映月泥牛海底耕翻曠劫靈苗木馬雲中嘶殺今時消息說甚長三丈闊八尺自然緣水青山誠哉古佛气象一微塵攝眾微塵眾微塵攝一微塵放去從容收來自在如寶絲網友光相映葛藤且說到者裏祇如何檀越素稱舊識畢竟以何為驗不因握手鷲峰前安得談心昆海上。</p>
<p>曲靖府報國海長老歸上堂千差坐斷肘下看靈符八字打開胸前旋卍字胸前旋卍字萬古神光肘下看靈符五葉秀气五葉秀气一切水月一月攝萬古神光一塵塵剖一切塵一塵塵剖一切塵金馬坊前一切水月一月攝碧雞關上遂連喝云若不喝住說到驢年也未休。</p>
<p>宗璽佛源張護法誕請上堂瑤池桃孰十月一信手摘來香噴鼻如今捧出萬人前瑪瑙盆暉映霜日說甚棗大如瓜萍甜似密驀直無位真人輕輕道箇不必恁麼也得不恁麼也得何故春到百花開何須尋舊曆。</p>
<p>王國勛國相薦嚴請上堂走馬街前擔來負去何曾識得衣珠屠豬案上割去截來那箇識得精底譬如巨商入海探寶手力崨疾者先得之所以我長山王公手提萬貫囊足千珍自漢中見丈雪和尚知有向上事及寓梁州再造嵩山于于然惟道是樂也故臨終時屬長君及仲君後事畢談笑中便奄然化去烏乎若公者比近世形仝之沙彌亦霄壤矣還知麼臨行一句分明道巧手丹青畫不成。</p>
<p>江佛道請上堂冬日晴開臘八慈風蕩蕩無邊奇哉三歎之語如今笑殺嵩山不是兒孫伎倆別他家曾蹋上頭關你若丁一卓二我也拏三道三更欲指鹿為馬安知得兔忘筌阿呵呵世間無限癡男女盡向糟甕裏頭眠且誰是糟甕裏眠者聻鼬[鼬-由+里]鼷鼠蜈蚣蚰蜒。</p>
<p>說戒上堂嚴持者嚴持毀犯者毀犯布薩者布薩隱惡者隱惡古者道修證即不無染汙即不得祇此不染汙乃諸佛之所護念於斯領得即佛之一字亦不喜聞況持犯罪福者哉苟或遲疑優波離尊者為諸人轉十無盡戒。</p>
<p>上堂連日撾鼓陞堂衲僧气宇如王提唱楊岐宗旨結習如雪澆湯嵩山恁麼告報還有為人處也無春色無高下花支有短長。</p>
<p>上堂龍吟雲起虎嘯風生放之則遍卷之則臧靜無邊際動即隨方即心即佛非變非常驀召大眾云是甚麼得與麼郎當。</p>
<p>上堂㭉花頌元正春風剝楊柳青帝騎蒼龍金毛變作狗此四句有一句奪人有一句奪竟有一句人竟俱奪有一句人竟俱不奪若人識得將者箇座子分半座與他若識不得須彌和南昆侖稽首。</p>
<p>上堂塵塵三昧觸處該通葉葉如來隨機展演且搭在一邊祇如百花競秀玅德家風一亙晴空普賢竟界你道於衲僧分上合談何事卓拄杖喝一喝云也要大家委悉。</p>
<p>上堂竹檀欒柳婆娑好箇春初景不可不謳歌不可不打鑼遂以手作打鑼埶复高聲唱云到江吳地盡隔岸越山多。</p>
</div>
<p class='juan'>嵩山野竹禪師語錄卷三<span class='note-inline'>(終)</span></p>
</div><!-- end of div[@id='body'] -->
</body></html>