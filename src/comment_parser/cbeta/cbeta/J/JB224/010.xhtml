<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山野竹禪師錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu291' />
<p class='juan'>嵩山野竹禪師語錄卷十</p><p class="byline">鄂　州參仝門人宗宏　錄</p><p class="byline">鄂　州龍光門人宗上　潞南州兜率門人宗堅　仝編</p>
<div class='div-other'><a id='mulu292' />
<p class='h1'>雜偈</p>
<div class='div-other'><a id='mulu293' />
<p class='h2'>褱竹元竹眉二子</p><p style="text-indent:0em" class="lg-abnormal"><div class='lg-row'>拂衣昆海是春時三楚為家未可知不見衡陽歸雁至空教老眼兩行垂</div>
</p></div>
<div class='div-other'><a id='mulu294' />
<p class='h2'>寄兜率堅長老</p><p style="text-indent:0em" class="lg-abnormal"><div class='lg-row'>住院心心要細微減言敬事用恩威若云寬猛俱無濟那得人人盡上機</div>
</p></div>
<div class='div-other'><a id='mulu295' />
<p class='h2'>與昇首座</p><p style="text-indent:0em" class="lg-abnormal"><div class='lg-row'>海光昨夜淨西樓山色蒼蒼月一鉤自是漁人知我意釣船繫在蓼華頭</div>
</p></div>
<div class='div-other'><a id='mulu296' />
<p class='h2'>與總戎王居士</p><p style="text-indent:0em" class="lg-abnormal"><div class='lg-row'>挾纊當知惠愛深英雄入塞騎駸駸壽亭一去空千載此日浮屠見沛霖</div>
</p></div>
<div class='div-other'><a id='mulu297' />
<p class='h2'>送鼎西堂吳門代省</p><p style="text-indent:0em" class="lg-abnormal"><div class='lg-row'>雲山萬里別哀牢南下戕牁放小舠此去姑蘇寧大父趨庭切忌試吹毛</div>
</p></div>
<div class='div-other'><a id='mulu298' />
<p class='h2'>送方伯李護法遷浙中時開聖老人在吳郡便寄起居<span class='note-inline'>(諱本晟)</span></p><p style="text-indent:0em" class="lg-abnormal"><div class='lg-row'>清香夾道海棠紅皁盍行雲向浙東何用衡陽南去雁家書一紙便吳中</div>
</p></div>
<div class='div-other'><a id='mulu299' />
<p class='h2'>送磻谿王居士</p><p style="text-indent:0em" class="lg-abnormal"><div class='lg-row'>吾家住在古城西水鳥聲聲叫柳陽回首親朋無信字故人獨有老磻谿</div>
</p></div>
<div class='div-other'><a id='mulu300' />
<p class='h2'>寄胡鳧菴居士<span class='note-inline'>(諱欽華時許作嵩山碑)</span></p><p style="text-indent:0em" class="lg-abnormal"><div class='lg-row'>何事書淫惜此光嵩山不放照幽堂曹谿南嶽千年石緣字猶能記寶坊</div>
</p></div>
<div class='div-other'><a id='mulu301' />
<p class='h2'>贈兜率堅長老</p><p style="text-indent:0em" class="lg-abnormal"><div class='lg-row'>三尺青蛇開紫電十年得自長松院和韜分付不磷兒歸去臨機看轉便</div>
</p></div>
<div class='div-other'><a id='mulu302' />
<p class='h2'>贈報國海長老</p><p style="text-indent:0em" class="lg-abnormal"><div class='lg-row'>文水潭魚極細文孤舟乘月向江濆有時釣得魚兒出好擿絲竿笑晚曛</div>
</p></div>
<div class='div-other'><a id='mulu303' />
<p class='h2'>贈臻監院</p><p style="text-indent:0em" class="lg-abnormal"><div class='lg-row'>一塢紅英映艸堂閑師才見便還鄉如今折贈臻監院別是玄都觀裏香</div>
</p></div>
<div class='div-other'><a id='mulu304' />
<p class='h2'>贈總戎線居士<span class='note-inline'>(諱維明)</span></p><p style="text-indent:0em" class="lg-abnormal"><div class='lg-row'>嵩雲帶雨潤江皋橫海將軍在不毛令肅嚴更縣夜月南方小醜漫稱豪</div>
</p><p style="text-indent:0em" class="lg-abnormal"><div class='lg-row'>神武軍威徼外陳當時出塞車鄰鄰靈山舊識公還記共坐嵩山詠早春</div>
</p></div>
<div class='div-other'><a id='mulu305' />
<p class='h2'>贈總戎祁居士<span class='note-inline'>(諱三昇)</span></p><p style="text-indent:0em" class="lg-abnormal"><div class='lg-row'>親擐戈甲塞雲開手握青蛇气噴雷走馬虎谿尋勝蹟雲房無力下床來</div>
</p></div>
<div class='div-other'><a id='mulu306' />
<p class='h2'>贈李廷弼世襲</p><p style="text-indent:0em" class="lg-abnormal"><div class='lg-row'>石霜一箇無鑐鎖巧手欲開不得開卻被郎君輕一擊火星迸散滿崔嵬</div>
</p></div>
<div class='div-other'><a id='mulu307' />
<p class='h2'>贈竹水張居士</p><p style="text-indent:0em" class="lg-abnormal"><div class='lg-row'>知君愛竹又愛水竹高水淨青山裏或時背手夕陽斜一笑一歌深有旨</div>
</p></div>
<div class='div-other'><a id='mulu308' />
<p class='h2'>答龍光上長老苦雨之作<span class='note-inline'>(附上偈)</span></p><p style="text-indent:0em" class="lg-abnormal"><div class='lg-row'>鐵鞭已在山僧手問爾龍蛇何處走如今六合青冥開躍躍依然不出斗</div>
</p><p style="margin-left:1em">好把珊瑚鞭在手東椎白日金輪走蒼龍跛[(虺-兀+(八/儿))-虫+左]如驅羊臥看銀河橫北斗。</p>
</div>
<div class='div-other'><a id='mulu309' />
<p class='h2'>前韻贈堅昇二子</p><p style="text-indent:0em" class="lg-abnormal"><div class='lg-row'>逢人垂下黃龍手幾番申縮金毛走神睛雙點真龍兒破壁天飛戾北斗</div>
</p></div>
<div class='div-other'><a id='mulu310' />
<p class='h2'>再答上長老<span class='note-inline'>(附來偈)</span></p><p style="text-indent:0em" class="lg-abnormal"><div class='lg-row'>無耑申出拏雲手嚇得豐隆下地走卻被龍光收拾歸金豪萬道射牛斗</div>
</p><p style="margin-left:1em">等閒築著我師手滿紙雲煙隨手走放在奚囊玉匣中猶餘光怪拂南斗。</p>
</div>
<div class='div-other'><a id='mulu311' />
<p class='h2'>壽軒翁高檀越</p><p style="text-indent:0em" class="lg-abnormal"><div class='lg-row'>簫鼓張筵可壯觀百年此祝复何難籛彭不審家何處為我邀來一醉歡</div>
</p></div>
<div class='div-other'><a id='mulu312' />
<p class='h2'>壽巖若陳太守</p><p style="text-indent:0em" class="lg-abnormal"><div class='lg-row'>白榆昨夜支支開散入錦城大府來盡道梁州賢太守千春治此字嬰孩</div>
</p></div>
<div class='div-other'><a id='mulu313' />
<p class='h2'>壽佛髻羅居士</p><p style="text-indent:0em" class="lg-abnormal"><div class='lg-row'>鷲峰壽量稱無盡好笑人閒貴百年瑞靄高門初度日銜豪一為寫新篇</div>
</p></div>
<div class='div-other'><a id='mulu314' />
<p class='h2'>壽我侍者<span class='note-inline'>(我楚雄人)</span></p><p style="text-indent:0em" class="lg-abnormal"><div class='lg-row'>鹿城城外白雲橫此日阿充旁曉生好看蹋翻紫頂月蒼山雪浪任從烹</div>
</p></div>
<div class='div-other'><a id='mulu315' />
<p class='h2'>次大眾勉學二絕</p><p style="text-indent:0em" class="lg-abnormal"><div class='lg-row'>寓內浮名也可刪心原始得接嵩山莫愁塵外無深趣白石青谿好掩關</div>
</p><p style="text-indent:0em" class="lg-abnormal"><div class='lg-row'>舊時塵務未能刪瓢笠何須寄此山方寸清來無一事南公也免揭三關</div>
</p></div>
<div class='div-other'><a id='mulu316' />
<p class='h2'>示嵩元禪人</p><p style="text-indent:0em" class="lg-abnormal"><div class='lg-row'>衣囊柬束到嵩山雲自無心水自閒只把此閒閒到底不須持缽向人閒</div>
</p></div>
<div class='div-other'><a id='mulu317' />
<p class='h2'>華書記被犬傷</p><p style="text-indent:0em" class="lg-abnormal"><div class='lg-row'>拋閒信步入城游砧急家家九月秋忽遇子湖簾外犬親遭一口笑不休</div>
</p></div>
<div class='div-other'><a id='mulu318' />
<p class='h2'>示無用知客</p><p style="text-indent:0em" class="lg-abnormal"><div class='lg-row'>雲水紛紛無盡期茶桮談笑切須知恐防大伯咍咍笑又詠枯椿舊處詩</div>
</p></div>
<div class='div-other'><a id='mulu319' />
<p class='h2'>示顯宗禪人</p><p style="text-indent:0em" class="lg-abnormal"><div class='lg-row'>蒲團靜對竹囪時花落花開總不知莫把此閒容易得臥龍當日也難期</div>
</p></div>
<div class='div-other'><a id='mulu320' />
<p class='h2'>寄洞庭賀居士</p><p style="text-indent:0em" class="lg-abnormal"><div class='lg-row'>少陵去後艸堂灰冷落巴山千載來月照洞庭萬頃碧不知新句為誰裁</div>
</p><p style="text-indent:0em" class="lg-abnormal"><div class='lg-row'>高囪研墨寫新詩下筆未能又引疑始信昔人言不誤吟成扭斷數莖髭</div>
</p></div>
<div class='div-other'><a id='mulu321' />
<p class='h2'>寄參仝宏長老</p><p style="text-indent:0em" class="lg-abnormal"><div class='lg-row'>虎須捋得才盈把鳳翥龍驤看作家不是嵩高真骨肉如何掌上有靈蛇</div>
</p></div>
<div class='div-other'><a id='mulu322' />
<p class='h2'>寄盛守元居士</p><p style="text-indent:0em" class="lg-abnormal"><div class='lg-row'>百劫塵緣剔得脫尋花趁柳也翛然此情便是毗邪意何用他家五味禪</div>
</p></div>
<div class='div-other'><a id='mulu323' />
<p class='h2'>示陳元柏居士</p><p style="text-indent:0em" class="lg-abnormal"><div class='lg-row'>金山室裏尋床座四大元無五蘊空玉帶輸來千古外桃花猶自怨春風</div>
</p></div>
<div class='div-other'><a id='mulu324' />
<p class='h2'>示渾樸熊居士</p><p style="text-indent:0em" class="lg-abnormal"><div class='lg-row'>蒼蒼庭柏語來真老子不將竟示人若謂談玄終不實不知何地覓芳春</div>
</p></div>
<div class='div-other'><a id='mulu325' />
<p class='h2'>示傅雲景居士</p><p style="text-indent:0em" class="lg-abnormal"><div class='lg-row'>本常之理未能知埽地焚香看是誰者裏忽然頭角出青天白日复何疑</div>
</p></div>
<div class='div-other'><a id='mulu326' />
<p class='h2'>示佛祕馮善人</p><p style="text-indent:0em" class="lg-abnormal"><div class='lg-row'>未知誰脫复誰縛太末蟲兒吞卻雀此意疑來幾十年猶傳普化空搖鐸</div>
</p></div>
<div class='div-other'><a id='mulu327' />
<p class='h2'>示佛性劉善人</p><p style="text-indent:0em" class="lg-abnormal"><div class='lg-row'>從來者事無多語一箇平常心自許黃葉西飛旅雁南秋風析析吹禾黍</div>
</p></div>
<div class='div-other'><a id='mulu328' />
<p class='h2'>示何宗古居士</p><p style="text-indent:0em" class="lg-abnormal"><div class='lg-row'>天曉山前白雨收魚竿又理向谿流誰知自弄鉤頭餌眼看清波不計秋</div>
</p></div>
<div class='div-other'><a id='mulu329' />
<p class='h2'>示杜可美居士</p><p style="text-indent:0em" class="lg-abnormal"><div class='lg-row'>禪心濯濯似秋月三十年來力已竭舉似公家知不知若知歸去莫輕忽</div>
</p></div>
<div class='div-other'><a id='mulu330' />
<p class='h2'>示佛真葉道人</p><p style="text-indent:0em" class="lg-abnormal"><div class='lg-row'>好箇龐家回向句荊釵脫下走盤珠千年法社無消息且喜今朝汝自符</div>
</p></div>
<div class='div-other'><a id='mulu331' />
<p class='h2'>示王大定居士</p><p style="text-indent:0em" class="lg-abnormal"><div class='lg-row'>一曲無絃彈未已仝人聞得便歡忻松門自此堪長嘯秋月浮來可贈君</div>
</p></div>
<div class='div-other'><a id='mulu332' />
<p class='h2'>示宗益王道人</p><p style="text-indent:0em" class="lg-abnormal"><div class='lg-row'>紅塵豈是隔清涼祇恐牢牢著戲場報汝常光元具足不須此外別商量</div>
</p></div>
<div class='div-other'><a id='mulu333' />
<p class='h2'>示呂離我居士</p><p style="text-indent:0em" class="lg-abnormal"><div class='lg-row'>齋心事佛只須真莫掠虛名笑殺人直與蘇黃仝鼻孔超然韻出劫前春</div>
</p></div>
<div class='div-other'><a id='mulu334' />
<p class='h2'>示殷佛美居士</p><p style="text-indent:0em" class="lg-abnormal"><div class='lg-row'>者事吾徒切要知臨機全不著思惟請看信手拈來藥即使膏肓也可醫</div>
</p></div>
<div class='div-other'><a id='mulu335' />
<p class='h2'>示羅佛髻居士</p><p style="text-indent:0em" class="lg-abnormal"><div class='lg-row'>烏藤七尺驗雲水盡抱頭皮護痛痕不似君家心更切幾番走馬到龍門</div>
</p></div>
<div class='div-other'><a id='mulu336' />
<p class='h2'>示汪永善居士</p><p style="text-indent:0em" class="lg-abnormal"><div class='lg-row'>香匙手裏撥盧煙此是諸方上上禪無那汪君猶未徹徒勞高步向林泉</div>
</p></div>
<div class='div-other'><a id='mulu337' />
<p class='h2'>示袁宗啟居士</p><p style="text-indent:0em" class="lg-abnormal"><div class='lg-row'>世尊無說我無聞此語分明舉似君正體堂堂無位次歸家切忌罵慈雲</div>
</p></div>
<div class='div-other'><a id='mulu338' />
<p class='h2'>示曹一禎居士</p><p style="text-indent:0em" class="lg-abnormal"><div class='lg-row'>夜靜殘鐙在艸堂囪前寒景動輕霜道人紙被烘來煖一覺安眠萬事忘</div>
</p></div>
<div class='div-other'><a id='mulu339' />
<p class='h2'>示王東城居士</p><p style="text-indent:0em" class="lg-abnormal"><div class='lg-row'>橫擔一竹坐茅廬有客相尋忽下驢借問君家何處是門前五柳是吾居</div>
</p></div>
<div class='div-other'><a id='mulu340' />
<p class='h2'>示陳貴吾居士</p><p style="text-indent:0em" class="lg-abnormal"><div class='lg-row'>山家充缽是園蔬歲歲年年食有餘更問住山消息子蒲團夜夜月來初</div>
</p></div>
<div class='div-other'><a id='mulu341' />
<p class='h2'>示李新初居士</p><p style="text-indent:0em" class="lg-abnormal"><div class='lg-row'>暑气相催到上方松門艸閣也清涼臥看拒霜華滿樹西風撲落上衣香</div>
</p></div>
<div class='div-other'><a id='mulu342' />
<p class='h2'>示傅玉環居士</p><p style="text-indent:0em" class="lg-abnormal"><div class='lg-row'>相逢盡是熱心人未肯休歸閒此身獨有傅君情可愛時時顧我詠陽春</div>
</p></div>
<div class='div-other'><a id='mulu343' />
<p class='h2'>示傅褱吾居士</p><p style="text-indent:0em" class="lg-abnormal"><div class='lg-row'>臥龍山下芭蕉石石上莓苔深可尺一片贈君君莫輕有時價重連城璧</div>
</p></div>
<div class='div-other'><a id='mulu344' />
<p class='h2'>示涂成衣</p><p style="text-indent:0em" class="lg-abnormal"><div class='lg-row'>看水尋山情自說孃生鼻孔何曾別翦刀遺下響丁東此事分明都漏洩</div>
</p></div>
<div class='div-other'><a id='mulu345' />
<p class='h2'>示王如月居士</p><p style="text-indent:0em" class="lg-abnormal"><div class='lg-row'>雪斷夭桃映水紅陽春滿地艸茙茙文殊面目無臧處一任風吹日炙中</div>
</p></div>
<div class='div-other'><a id='mulu346' />
<p class='h2'>示姜如鶚居士</p><p style="text-indent:0em" class="lg-abnormal"><div class='lg-row'>無情說法果何長撥著盧頭柏子香自是塵塵聲動地痴人猶自播雌黃</div>
</p></div>
<div class='div-other'><a id='mulu347' />
<p class='h2'>示王一賢居士</p><p style="text-indent:0em" class="lg-abnormal"><div class='lg-row'>團團秋月上谿東素景如霜下艸芃好箇瞿曇清淨眼何妨說與白頭翁</div>
</p></div>
<div class='div-other'><a id='mulu348' />
<p class='h2'>示李乾如居士</p><p style="text-indent:0em" class="lg-abnormal"><div class='lg-row'>塵心洗淨可逃禪靜裏煙華別一天若是翻然開醉眼騎驢何用到林泉</div>
</p></div>
<div class='div-other'><a id='mulu349' />
<p class='h2'>示徐居士亨</p><p style="text-indent:0em" class="lg-abnormal"><div class='lg-row'>捉下猢猻即便休閉門高枕樂悠悠此時有問如何道拈起茶桮也好酬</div>
</p></div>
<div class='div-other'><a id='mulu350' />
<p class='h2'>示江寂永居士</p><p style="text-indent:0em" class="lg-abnormal"><div class='lg-row'>白石巖前煙漠漠閒來石上看松鶴只須騎鶴白雲耑莫向人間嚼糟粕</div>
</p></div>
<div class='div-other'><a id='mulu351' />
<p class='h2'>示羅洪才居士</p><p style="text-indent:0em" class="lg-abnormal"><div class='lg-row'>列聖微言理可求囪前艸緣未為優山僧無者閒家具日日高眠接上流</div>
</p></div>
<div class='div-other'><a id='mulu352' />
<p class='h2'>示劉濟舟居士</p><p style="text-indent:0em" class="lg-abnormal"><div class='lg-row'>當日張弓二十年三平一見開胸臆敲床自是醒韓公借問濟舟識不識</div>
</p></div>
<div class='div-other'><a id='mulu353' />
<p class='h2'>示宋榮祿居士</p><p style="text-indent:0em" class="lg-abnormal"><div class='lg-row'>儒佛何曾是兩般埽除刪述各相關不知別有風流事只在相逢一笑間</div>
</p></div>
<div class='div-other'><a id='mulu354' />
<p class='h2'>與王臣舉居士話舊</p><p style="text-indent:0em" class="lg-abnormal"><div class='lg-row'>一別錦江十歲寒家山回首幾摧肝逢君又話鄉中事夜半殘鐙淚眼看</div>
</p></div>
<div class='div-other'><a id='mulu355' />
<p class='h2'>俗士病革因示小偈</p><p style="text-indent:0em" class="lg-abnormal"><div class='lg-row'>伏枕床頭苦病身如今易簀欲拋塵要知此去家何處可問蓮花國裏人</div>
</p></div>
<div class='div-other'><a id='mulu356' />
<p class='h2'>示戚道明居士</p><p style="text-indent:0em" class="lg-abnormal"><div class='lg-row'>秋霜打動庭梧落驚起高支三兩雀此意明明著見聞如何卻說空無作</div>
</p></div>
<div class='div-other'><a id='mulu357' />
<p class='h2'>示王國柱居士</p><p style="text-indent:0em" class="lg-abnormal"><div class='lg-row'>日日囪中禮六時金臺有路預為期總之未了目前事拓足他方白蕅池</div>
</p></div>
<div class='div-other'><a id='mulu358' />
<p class='h2'>示方任周居士</p><p style="text-indent:0em" class="lg-abnormal"><div class='lg-row'>從前謬向經中討此日方知一字無種柳栽花堪自樂不須別處費工夫</div>
</p></div>
<div class='div-other'><a id='mulu359' />
<p class='h2'>示符聖道居士</p><p style="text-indent:0em" class="lg-abnormal"><div class='lg-row'>去盡塵緣與野馬何空何有亦何假始知萬象一毛中魔佛相逢正好打</div>
</p></div>
<div class='div-other'><a id='mulu360' />
<p class='h2'>示毛宗明居士</p><p style="text-indent:0em" class="lg-abnormal"><div class='lg-row'>青眼高歌白日裏不僧不俗是何宗瞿曇老子也難識薄莫騎牛入亂松</div>
</p></div>
<div class='div-other'><a id='mulu361' />
<p class='h2'>示王淵源居士</p><p style="text-indent:0em" class="lg-abnormal"><div class='lg-row'>清心絕欲坐間房便是長生第一方花落花開情自得何山何水不幽香</div>
</p></div>
<div class='div-other'><a id='mulu362' />
<p class='h2'>示杜體賢居士</p><p style="text-indent:0em" class="lg-abnormal"><div class='lg-row'>大業心心在聖堯深褱精一老漁樵楊雄去後無消息此日逢君意自銷</div>
</p></div>
<div class='div-other'><a id='mulu363' />
<p class='h2'>示岳良壁居士</p><p style="text-indent:0em" class="lg-abnormal"><div class='lg-row'>拄杖顛東拂子忙磚頭瓦塊費商量瞿曇一有拈花事千古虛聲落大唐</div>
</p></div>
<div class='div-other'><a id='mulu364' />
<p class='h2'>示陳語石居士</p><p style="text-indent:0em" class="lg-abnormal"><div class='lg-row'>煩惱叢叢是燄光未能勘破苦何長回頭若醒塵緣夢便到如來大寂場</div>
</p></div>
<div class='div-other'><a id='mulu365' />
<p class='h2'>示佛印婆子</p><p style="text-indent:0em" class="lg-abnormal"><div class='lg-row'>佛印圓通耳獨云由來堪忍詔聲聞慈航欲盡眾生界無那頑皮志不勤</div>
</p></div>
<div class='div-other'><a id='mulu366' />
<p class='h2'>示佛明婆子</p><p style="text-indent:0em" class="lg-abnormal"><div class='lg-row'>道在常情須理會非男女相莫塗糊古人雖說無名字喫飯穿衣豈是無</div>
</p></div>
<div class='div-other'><a id='mulu367' />
<p class='h2'>示佛見婆子</p><p style="text-indent:0em" class="lg-abnormal"><div class='lg-row'>宗旨今時豈易扶幾番困頓幾番穌雖然得箇蒲團地也笑功成萬骨枯</div>
</p></div>
<div class='div-other'><a id='mulu368' />
<p class='h2'>示葉佛顯居士</p><p style="text-indent:0em" class="lg-abnormal"><div class='lg-row'>本來底事無名字教我如何安得名昨夜前村深雪裏不知何處笑歌聲</div>
</p></div>
<div class='div-other'><a id='mulu369' />
<p class='h2'>示易佛本居士</p><p style="text-indent:0em" class="lg-abnormal"><div class='lg-row'>佛說何曾去一塵閒花野艸自天真須彌腳下滄溟水浸殺魚龍笑殺人</div>
</p></div>
<div class='div-other'><a id='mulu370' />
<p class='h2'>示趙佛住居士</p><p style="text-indent:0em" class="lg-abnormal"><div class='lg-row'>本來無住名真住佛子緣何信未能若使虛空開得口說時依舊未相應</div>
</p></div>
<div class='div-other'><a id='mulu371' />
<p class='h2'>示郭足法居士</p><p style="text-indent:0em" class="lg-abnormal"><div class='lg-row'>方自方兮圓自圓道人活計此為先咽喉屏卻如何道三箇猢猻夜簸錢</div>
</p></div>
<div class='div-other'><a id='mulu372' />
<p class='h2'>示李賢友居士</p><p style="text-indent:0em" class="lg-abnormal"><div class='lg-row'>山風摵摵隕霜露看看高梧秋已莫促織鳴來嬾婦驚道人何不趨歸路</div>
</p></div>
<div class='div-other'><a id='mulu373' />
<p class='h2'>示王國才居士</p><p style="text-indent:0em" class="lg-abnormal"><div class='lg-row'>熊耳山前斷臂師一缽傳來是幾時莫謂如今消息盡慈雲菴主也偏宜</div>
</p></div>
<div class='div-other'><a id='mulu374' />
<p class='h2'>示劉宗法居士</p><p style="text-indent:0em" class="lg-abnormal"><div class='lg-row'>山僧無法可相傳問著當央痛與拳曠劫無明從此息朝朝莫莫自天然</div>
</p></div>
<div class='div-other'><a id='mulu375' />
<p class='h2'>示范世德居士</p><p style="text-indent:0em" class="lg-abnormal"><div class='lg-row'>斬水蒼山兩地秋單車昨日到梁州迎風一掌能相委白月青天各自休</div>
</p></div>
<div class='div-other'><a id='mulu376' />
<p class='h2'>示王國安居士</p><p style="text-indent:0em" class="lg-abnormal"><div class='lg-row'>相逢惟說宕渠邊回首身前事枉然何日還鄉尋故老為余問訊李青蓮</div>
</p></div>
<div class='div-other'><a id='mulu377' />
<p class='h2'>示黃玉徵居士</p><p style="text-indent:0em" class="lg-abnormal"><div class='lg-row'>九月九日昆陽裏閒看秋園落樣子籬邊醉殺陶淵明笑倩旁人為扶起</div>
</p></div>
<div class='div-other'><a id='mulu378' />
<p class='h2'>示楊宗文居士</p><p style="text-indent:0em" class="lg-abnormal"><div class='lg-row'>雷奔一喝勘來耑卻道明明是此旨更有蒼天兩字冤何曾悟得自家底</div>
</p></div>
<div class='div-other'><a id='mulu379' />
<p class='h2'>送江希賢居士</p><p style="text-indent:0em" class="lg-abnormal"><div class='lg-row'>西風昨夜落青梧又見寒砧艸木枯十載梁城驚歲莫明朝回首是東吳</div>
</p></div>
<div class='div-other'><a id='mulu380' />
<p class='h2'>章祥宇居士以扇求偈</p><p style="text-indent:0em" class="lg-abnormal"><div class='lg-row'>揮豪欲艸扇頭詩盡力畫來無一字引得鐙籠笑不休為君投筆慚無地</div>
</p></div>
<div class='div-other'><a id='mulu381' />
<p class='h2'>示馬神超居士<span class='note-inline'>(紫竹菴托滄江)</span></p><p style="text-indent:0em" class="lg-abnormal"><div class='lg-row'>行盡深谿紫竹菴禪房華木映晴嵐秋來一碧如天鏡應看銀河下空潭</div>
</p></div>
<div class='div-other'><a id='mulu382' />
<p class='h2'>示張一嘯居士</p><p style="text-indent:0em" class="lg-abnormal"><div class='lg-row'>日下松支景漸斜香風十里道人家一腔清趣能消受散步長隄送去雅</div>
</p></div>
<div class='div-other'><a id='mulu383' />
<p class='h2'>示王如鼎居士</p><p style="text-indent:0em" class="lg-abnormal"><div class='lg-row'>何名清淨何名佛艸木河山人畜物縛作一團置掌中莫教滾滾如波沸</div>
</p></div>
<div class='div-other'><a id='mulu384' />
<p class='h2'>示金之鼐居士</p><p style="text-indent:0em" class="lg-abnormal"><div class='lg-row'>萬事經心溺是非一絲不挂也輕微請看聚散白雲景到底何曾有所依</div>
</p></div>
<div class='div-other'><a id='mulu385' />
<p class='h2'>示楊文季居士</p><p style="text-indent:0em" class="lg-abnormal"><div class='lg-row'>秋老邊城木葉空太華風雨夜濛濛更殘忽霽昆陽月一片清光落浪中</div>
</p></div>
<div class='div-other'><a id='mulu386' />
<p class='h2'>示張正顏居士</p><p style="text-indent:0em" class="lg-abnormal"><div class='lg-row'>寂寂山房月一鉤風迻花景過囪頭幾番欲繪金箋上只恐王維也著羞</div>
</p></div>
<div class='div-other'><a id='mulu387' />
<p class='h2'>觀潘契空居士箑頭詩字口號</p><p style="text-indent:0em" class="lg-abnormal"><div class='lg-row'>字玅詩工遠擅場右丞千古筆生香莫云不是前身事一度思來笑欲狂</div>
</p></div>
<div class='div-other'><a id='mulu388' />
<p class='h2'>寄劉善用居士</p><p style="text-indent:0em" class="lg-abnormal"><div class='lg-row'>寄語忘情客可來山中靜極白雲[阜-十]河梁亦有清秋月好共知音酌茗桮</div>
</p></div>
<div class='div-other'><a id='mulu389' />
<p class='h2'>示李仁吾居士</p><p style="text-indent:0em" class="lg-abnormal"><div class='lg-row'>道者無心學漢詩閒情疏散是便宜相逢有問曹谿旨一掌分明贈故知</div>
</p></div>
<div class='div-other'><a id='mulu390' />
<p class='h2'>示舒隰原居士</p><p style="text-indent:0em" class="lg-abnormal"><div class='lg-row'>物物何曾別性天祇緣染汙各紛然如今說破雖無異一箇鼻頭沒半邊</div>
</p></div>
<div class='div-other'><a id='mulu391' />
<p class='h2'>示楊裕德居士</p><p style="text-indent:0em" class="lg-abnormal"><div class='lg-row'>有心說道道非道無意談心心自心一箇蒲團緘口坐高天白月上幽林</div>
</p></div>
<div class='div-other'><a id='mulu392' />
<p class='h2'>示王居敬居士</p><p style="text-indent:0em" class="lg-abnormal"><div class='lg-row'>露溼疏林曉霧吹秋禽啼在桂花支如何此意人皆見不省從前夢幻時</div>
</p></div>
<div class='div-other'><a id='mulu393' />
<p class='h2'>示鄭洪仁居士</p><p style="text-indent:0em" class="lg-abnormal"><div class='lg-row'>世事看來如野馬人情不實似潺湲縱然玉帛千廂滿不及道人一日閒</div>
</p></div>
<div class='div-other'><a id='mulu394' />
<p class='h2'>示申宗琳居士</p><p style="text-indent:0em" class="lg-abnormal"><div class='lg-row'>烹茶釀酉也如如此是西林高士居亭上問余玄要意青天一嘯落池魚</div>
</p></div>
<div class='div-other'><a id='mulu395' />
<p class='h2'>示宗玩婆子</p><p style="text-indent:0em" class="lg-abnormal"><div class='lg-row'>油餈擿去事何如一掌當腮信不虛火裏生蓮香可愛聲名百代播群書</div>
</p></div>
<div class='div-other'><a id='mulu396' />
<p class='h2'>示宗緣刑夫人</p><p style="text-indent:0em" class="lg-abnormal"><div class='lg-row'>當年秦國扣禪宗無字徹來笑別峰心事恐人傳不盡親書入道語重重</div>
</p></div>
<div class='div-other'><a id='mulu397' />
<p class='h2'>示載谷鄭婆子</p><p style="text-indent:0em" class="lg-abnormal"><div class='lg-row'>道在邇而求諸遠飲得茶來忘卻飯忽照蔆花省舊顏翻然頓足悔來晚</div>
</p></div>
<div class='div-other'><a id='mulu398' />
<p class='h2'>示曾一諾居士</p><p style="text-indent:0em" class="lg-abnormal"><div class='lg-row'>嵩山敢自愛林泉總為雲峰許我眠法社夌徲非不惜如今半是野狐禪</div>
</p></div>
<div class='div-other'><a id='mulu399' />
<p class='h2'>示不及徐婆子</p><p style="text-indent:0em" class="lg-abnormal"><div class='lg-row'>一劍揮空及不及此談終不落階級轉身若不解真機方寸何能袪妄習</div>
</p></div>
<div class='div-other'><a id='mulu400' />
<p class='h2'>示于登江婆子</p><p style="text-indent:0em" class="lg-abnormal"><div class='lg-row'>散手千巖未是玄銀河撲碎始悄然有人問爾真息遙指蜀山萬點尖</div>
</p></div>
<div class='div-other'><a id='mulu401' />
<p class='h2'>示陳待沽居士</p><p style="text-indent:0em" class="lg-abnormal"><div class='lg-row'>吾儕一柄龜毛拂別是人閒無價物白石先生也不知空教居士來相乞</div>
</p></div>
<div class='div-other'><a id='mulu402' />
<p class='h2'>示李宗韜居士</p><p style="text-indent:0em" class="lg-abnormal"><div class='lg-row'>塵說剎說熾然說朝朝莫莫何曾輟李君歸去返聞聞識得從前冤可雪</div>
</p></div>
<div class='div-other'><a id='mulu403' />
<p class='h2'>示宗祥劉婆子</p><p style="text-indent:0em" class="lg-abnormal"><div class='lg-row'>衲僧盡是老婆兒此語聞之也大奇近日梁城劉鐵磨孃生鼻孔要人知</div>
</p></div>
<div class='div-other'><a id='mulu404' />
<p class='h2'>示張希聲居士</p><p style="text-indent:0em" class="lg-abnormal"><div class='lg-row'>臥龍不說聱頭禪有問當空築鐵鞭只教偷心無避處他年免得哭蒼天</div>
</p></div>
<div class='div-other'><a id='mulu405' />
<p class='h2'>示宗希蔡婆子</p><p style="text-indent:0em" class="lg-abnormal"><div class='lg-row'>六子生來人未遇如今者箇也須拋嵩山問汝如何道無翼鳥兒起鶴巢</div>
</p></div>
<div class='div-other'><a id='mulu406' />
<p class='h2'>示楊完素居士</p><p style="text-indent:0em" class="lg-abnormal"><div class='lg-row'>毗目仙人失卻口嘉州大象向南走驀然撞著桃符神兩腳踢翻白額吼</div>
</p></div>
<div class='div-other'><a id='mulu407' />
<p class='h2'>示江佛道居士</p><p style="text-indent:0em" class="lg-abnormal"><div class='lg-row'>春朝細雨下長空北去翩翩萬里鴻借問拖泥何所事幽谿蹋碎落花紅</div>
</p></div>
<div class='div-other'><a id='mulu408' />
<p class='h2'>示龔安然婆子</p><p style="text-indent:0em" class="lg-abnormal"><div class='lg-row'>風雨瀟瀟灑碧空松雲密密送飛鴻道人欲契無生旨且看東園樹樹紅</div>
</p></div>
<div class='div-other'><a id='mulu409' />
<p class='h2'>示尼維量</p><p style="text-indent:0em" class="lg-abnormal"><div class='lg-row'>辭親下髮為僧事不務真心也枉然若得一期桶底落翻身便是祖師禪</div>
</p></div>
<div class='div-other'><a id='mulu410' />
<p class='h2'>示尼還轍</p><p style="text-indent:0em" class="lg-abnormal"><div class='lg-row'>孤標一榻坐閒房閱盡人閒四十霜回首絲絲如白雪名高蘭若淨天香</div>
</p></div>
<div class='div-other'><a id='mulu411' />
<p class='h2'>示一舟船頭</p><p style="text-indent:0em" class="lg-abnormal"><div class='lg-row'>蘆花渡口一孤舟雲衰雨笠自風流有時臥唱華亭曲應是無心仝海鷗</div>
</p></div>
<div class='div-other'><a id='mulu412' />
<p class='h2'>示大堅禪人</p><p style="text-indent:0em" class="lg-abnormal"><div class='lg-row'>不是挂冠圖小急都緣學佛價難酬於今欲入慈雲室只是深防棒血流</div>
</p></div>
<div class='div-other'><a id='mulu413' />
<p class='h2'>示似我禪人</p><p style="text-indent:0em" class="lg-abnormal"><div class='lg-row'>者箇須眉不是我才離者箇便相左何如拋下了然知斗大茅菴獨自坐</div>
</p></div>
<div class='div-other'><a id='mulu414' />
<p class='h2'>示南嶽德監院</p><p style="text-indent:0em" class="lg-abnormal"><div class='lg-row'>話到為僧未是難鼻梁摸著始心安請觀思大當年事三世吞來豈是謾</div>
</p></div>
<div class='div-other'><a id='mulu415' />
<p class='h2'>示會元禪人</p><p style="text-indent:0em" class="lg-abnormal"><div class='lg-row'>飄飄一笠漢中來萬里梁城得意回歸去三川尋古佛艸鞋破處罵吾儕</div>
</p></div>
<div class='div-other'><a id='mulu416' />
<p class='h2'>示李靖邦居士</p><p style="text-indent:0em" class="lg-abnormal"><div class='lg-row'>雨後煙光淨北斗輕風細細動楊柳看來不是眼中塵無那君心卻自負</div>
</p></div>
<div class='div-other'><a id='mulu417' />
<p class='h2'>薦萬恭人陳氏</p><p style="text-indent:0em" class="lg-abnormal"><div class='lg-row'>者箇不生元不生挑鐙未必暗中行從今識得本來百鳥語松風祇是聲</div>
</p></div>
<div class='div-other'><a id='mulu418' />
<p class='h2'>弔王秉和居士</p><p style="text-indent:0em" class="lg-abnormal"><div class='lg-row'>十載昆明手共攜來風去雨每嵩西哭君何事抽身早孤我雲瓢在五谿</div>
</p></div>
<div class='div-other'><a id='mulu419' />
<p class='h2'>弔王長山居士</p><p style="text-indent:0em" class="lg-abnormal"><div class='lg-row'>推破名韁利鎖關翻身如月涌千山毗邪有問須親對白石青松解笑顏</div>
</p></div></div>
<p class='juan'>嵩山野竹禪師語錄卷十<span class='note-inline'>(終)</span></p>
</div><!-- end of div[@id='body'] -->
</body></html>