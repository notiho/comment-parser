<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山野竹禪師錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>嵩山野竹禪師語錄卷四</p><p class="byline">鄂　州參仝門人宗宏　錄</p><p class="byline">鄂　州龍光門人宗上　潞南州兜率門人宗堅　仝編</p>
<div class='div-other'><a id='mulu20' />
<p class='h1'>晚參</p><p>中秋晚參青山日日雨傾盆祇說廣寒羞見人忽地晴開天如洗清光依舊在江蘋驀召眾云正恁麼時還是修行邪供養邪拂袖歸去邪星隨平野闊月涌大江流。</p>
<p>晚參因小師翦燭光滅師謂眾云要見龍潭麼向者僧手中看取要見德山麼向山僧手中看取即心即佛非心非佛不是心不是佛不是物是箇甚麼向諸人腳跟下看取雖然不是一番寒徹骨怎得梅花撲鼻香。</p>
<p>晚參先行不到末後太過不知是何人斯欲我多多和和元來是鄂渚一箇弟弟一箇哥哥斯人何居竹眉之阿斯人名誰問取玄沙。</p>
<p>晚參僧問幽鳥語諵諵辭雲入亂峰是甚麼意師云花因雨打落日為雲破來問皓月當空時如何師云清光獨露進云吹萬刀刀時如何師云山山吐玅機進云恁麼則有水皆含月無山不帶雲師云徒來念詩篇僧喝師便打問月朗星稀即不問風雲際會時如何師云今夜不答話有俗士與僧齊出師云者僧且止俗士快道士禮拜師云拜即不無汝須快道士云某甲不會師云不會即得乃云幽鳥語諵諵聲落髑髏前辭雲入亂峰刺瞎汝兩瞳今夜不答話十有九人怕皓月當空清光不仝者僧且止不可與語俗士快道嚇得滴尿者些蠢物不如趕出遂以杖一時趁散。</p>
<p>晚參如今窮歲畢那事何曾識心頭未悄然依舊重分析舉起拄杖云會麼若也未會付在來日。</p>
<p>晚參僧問孤峰獨宿時如何師云祇教你棒折進云過在甚處師不答乃云孤峰獨宿祇教棒折過在甚處不吐一句會麼卓杖云者般時節說向諸人猶作竟會大似日中迷路月下挑鐙若是伶俐衲僧舉起便知落處不見南院問風穴云南方一棒作麼商量穴云作奇特商量穴便問和尚此間一棒作麼商量院云棒下無生忍臨機不見師穴便悟入者便是舉起便知底樣子還會麼歸宗會斬蛇禾山解打鼓。</p>
<p>晚參僧問某甲有鐵牛之機請師不搭印師云不搭印得麼僧無語師喝云話頭也不識問皓月當空時如何師云喫棒未有了日在乃以杖向空指云會麼眾無對遂拋下云既不會大家噇眠去。</p>
<p>晚參有俗士作圓相云者是甚麼師云將謂將謂元來元來士禮拜師云放不下擔將去又一士問如何是色師云滿眼攃紅綠進云如何是空師云長長看不盡進云色空兩忘時如何師云昆池浮皓月太華插青霄乃云有問有答石頭路滑無問無答來朝初八祇饒恁麼不翻為黃楊木禪即翻為徐六擔板正恁麼時如何是獨超一句寒巖石鼓敲三點破寺金鐘扣五更。</p>
<p>晚參聒聒秋風一夜雨華山高卓白雲中忽然卷盡煙氛後依舊冰輪出海東者箇喚作全明全暗雙放雙收且如何是正令全提句白棒當軒立。</p>
<p>結制晚參剋期取證畫地為牢立限調心敲空追響者樣學道底欲悟本心驢年去枉經不云乎以大圓覺為我伽藍身心安居平等性智若識得平等性智則時時在伽藍裏安居又何有結制解制而為之閒斷邪如今還有箇衲僧會得平等性智底麼且作麼生是平等性智莫是四十九年三百餘會是麼莫是九年面壁立雪斷臂是麼莫是打碓傳衣乃至玄要王子圓相揚眉瞚目插鍬輥毬是麼乃以拄杖畫一畫便起身。</p>
<p>晚參僧問如何是師子吼師側耳云㘞复問僧汝適才問甚麼僧理前問師云者狐精尚趁叉牙問某甲一塊地請師下種師云我者裏種也無下甚麼地僧無語師云荒田不柬艸爭怪得山僧乃云荒田不柬艸莫怪山僧好舊日拾得與寒山一面相逢一面老大眾你道甚處是與寒拾相見處良久云趙州道底。</p>
<p>晚參僧才作禮師與驀頭一棒复問云汝適才道甚麼僧擬對師又打乃云以心求之心不可得以禮求之徒勞筋力不如自究了然明白搔著喉嚨癢咬破口中舌月冷鐙殘勿勞久立。</p>
<p>晚參金華監院請益了無佛法可說雖有一箇話柄早為諸人舉出所以汝問訊我低頭汝兜鞋我著靸諸人既無諱處我又何曾祕密雖然祇如甘贄禮拜烝籠普化踢倒飯床你諸人如何委悉舉拳云者箇不可搭卻。</p>
<p>晚參元正啟祚萬物咸新古人到者裏不覺將春光註破矣祇是千百年來無人識得如今莫有識得底麼聽取一頌快涽足山家元夕飯胡麻清貧遣歲月何用獻椒花。</p>
<p>晚參家家鼓吹處處庭燎光光相照不隔絲豪石女奏無生之曲木人舞虞舜之韶汝諸人分上合作麼生卓杖云看腳下。</p>
<p>晚參僧問如何是祖師西來意師良久云闍黎會也僧云不會師便喝乃云入神通海坐寂滅場打骨董話隱哀牢鄉祖師西來意一曲別宮商會與不會山高水長。</p>
<p>晚參昨日雲龍辛刺史呈箇頌子云誦經不誦經二俱墮地獄在家不出家出家不出俗又曰學道不學道祇要死身心心死身不滅身生心不生刺史公可謂在欲渾無欲居塵不染塵看來未在祖師門下須是別有始得誦經不誦經說向愁人愁殺人二俱墮地獄雪山東上太陽出在家不出家紅裙妒殺石榴花出家不出俗生鐵鑄就金剛骨學道不學道一般米麵隨人造祇要死身心耳裏泥沙眼裏塵心死身不滅依然教汝驢腰折身生心不生誰把瑤琴月下鳴山僧恁麼還杜得刺史公口麼。</p>
<p>晚參水盡山窮是幾多刈茅縛屋住煙蘿從教浸爛珊瑚景萬里長天映白波。</p>
<p>晚參山僧到樹宗無法為人通一箇破繩床睡到日頭紅拾枯柴鬻瀑布燒榾柮過殘冬報汝五湖賢衲子何曾識得住山翁。</p>
<p>再住慈雲禪院晚參自笑慈雲舊主人歸來四壁是埃塵為憐無限癡兒女不覺馳驅二十春者事且從祇如山花開似錦澗水湛如藍是明甚麼邊事良久云月落後來相見。</p>
<p>六月廿五日晚參家家門首火把子高照田禾祭酒漿自是南方風俗異年年此日鼓笙簧有者賞鑑有者醉狂有者照宅舍有者照城隍男歌女笑走忙忙山僧雖無稼穡祡祀無佛法商量似此佳節休孤負何妨打鼓樂時康。</p>
<p>晚參雲門抽顧鎮州蘆菔循環數遍琅玕竹阿呵呵谿西雞齊啼屋北鹿獨宿。</p>
<p>九日晚參銀燭沈沈玉露寒飄香桂子落闌干山風此日吹人醉不識何人為正冠顧視左右云明年此日知誰健好把茱萸子細看。</p>
<p>晚參萬點青山夜雨長秋風謖謖詠寒螿莫笑村前王大姊麥作醪兮米作漿桮中物未盡陶陶入醉鄉且道是誰祁毛羽狄米貝明臧。</p>
<p>晚參僧問如何是鐵牛之機師云密密無蹤跡層層鎖寂寥進云意旨如何師云夜夜峰頭月朝朝山上雲問南方一棒即不問如何是慈雲一棒師云青天也叫屈乃云德山小參不答話也好箇話頭趙州小參要答話也好箇話頭慈雲即不然有問有答言中取則無問無答免得心力复云薄莫慈雲撾毒鼓驚起峰頂石人舞一拳拳破太虛空此句待明日續。</p>
<p>上元勉參家家火樹花開戶戶銀缸朵發欲會物我仝根請觀者箇時節何故我見鐙明佛本光瑞如此。</p>
<p>晚參舉保福上堂舉寒山偈曰吾心似秋月碧潭清皎潔無物堪比倫教我如何說老僧即不然吾心似鐙籠點火內外紅有物堪比倫來朝日出東師云一箇疑有十分悟有十分一箇悟有十分疑有十分正眼看來總欠一著山僧也有箇狗尾續貂吾心似古鑑萬物景常見比倫不比倫打破鑑來看如今恁麼莫有優劣麼試道看。</p>
<p>晚參適才太守至山有勞諸人神用山僧舉則因緣以供大眾乃舉僧問楊岐如何是佛岐云三腳驢子弄蹄行師云天下老宿諸方作者雖然批判終不能為楊岐師翁顯出宗旨慧上座有箇頌子不妨舉似楊岐此驢風入四蹄要駕便駕要騎便騎東遊滄海北上須彌報汝諸人那得知。</p>
<p>晚參僧問鐘樓上唱讚床腳下種菜意旨如何師云從來疑著進云有甚相隔師云汝道一轉語看僧彈指一下師云又道不隔僧云請和尚道師云道即不辭祇是口門窄僧禮拜師召眾云祇如山僧適才恁麼答話還有過也無便下座。</p>
<p>晚參無去無來祖佛師朝宗萬派合如斯形言語箭鋒機一方明月下昆池。</p>
<p>晚參驀指盧云博山雅製看不足炭紅煙綠飄香玉山僧不避作盧頭盡段群靈齊成佛切忌動著若也動著六六三十六咄咄复以手撫几云也只兀兀。</p>
<p>晚參臘盡年窮無甚佛法可說我也不學他古人不蓄一粒米不種一莖菜接待十方往來也不炊黍米飯烹露地牛與諸禪分歲但只渴則共鬻流泉興至齊歌白雪何故也免得諸人口吻。</p>
<p>晚參十五日<span class='corr'>已</span>前外息諸緣十五日<span class='corr'>已</span>後內心無喘正當十五日中心樹子屬阿誰卓拄杖云貓兒尾上繫檑椎。</p>
</div>
<div class='div-other'><a id='mulu21' />
<p class='h1'>小參</p><p>除日小參微言滯於心首恒為緣慮之場實相具於目前翻為名相之竟擬向即乖用心即錯上根利智舉著便知下劣凡夫三搭不轉五福者裏也無禪與人參也無佛法要人會一味饑則喫飯困則高眠驀召眾云祇如臘盡年窮又作麼生自代云來日是新年复舉開聖老人上堂眾才集乃拈拄杖卓一卓顧視左右云開聖今年除夕無甚長言短語祇有爆竹一枚遂喝一喝云是甚麼聳兩耳師云昔年被他者一喝祇得三日耳聾即今還有知利害者麼复喝一喝下座。</p>
<p>小參古人三日便能取證諸人入堂已三日莫有恁麼者麼有則出來對眾說看說得是山僧與汝證盟非但山僧即鐙籠露柱禪板香案三門佛殿廚庫前堂山河大地艸木叢林亦與汝證盟有麼有麼复舉玄沙示眾云盡大地是顆明珠時有僧問既是明珠學人為甚不識沙云全體是珠更教誰識曰雖然全體是爭奈學人不識沙云問取汝眼慈雲彥隆禪師云諸禪德者箇公案喚作嚼飯餧小兒把手更與杖師云二尊宿可謂恩大難酬祇是多虛少實五福即不然者箇公案大似燒尾辟歷觸著則喪何也不得春風花不開花開又被風吹落。</p>
<p>小參五福有箇敗闕舉似諸人祇是不得冷笑昨日從白蓮村歸中涂遇夥獵漢逐鹿問曰老和尚見鹿過麼山僧向道不見曰老和尚錯過也山僧被者一語祇得無言可對如今莫有為山僧雪屈者麼眾無語師云不惟落節於彼亦且失利於此便歸方丈。</p>
<p>小參舉僧問梁山明和尚終日喫飯不曾咬著一粒時如何明云一箇班鳩九隻鳥師云老和尚也好箇心腸祇是口如密心如毒終非慈祥今日若有問終日喫飯不曾咬著一粒時如何但向道三腳蝦蟆跳上天。</p>
<p>小參五福即日獻歲無物與眾燕飲賴有一鍋滾湯莫教孤負勺柄大家談笑且銜桮椒柏生光樂無為無景林中月正照不萌支上綻香肥。</p>
<p>小參豎起拂子召眾云會得底喚作禪不會底喚作禪似者儱侗禪和如麻似栗也著在堂裏有甚麼用雖然且作死馬醫复舉五祖云孫臏今日開鋪了無一人垂顧可憐三尺龍須喚作尋常破布五福即不然五福今日開鋪湖海衲僧無措分明一箇東瓜說是鎮州蘆菔。</p>
<p>小參僧問打破虛空當下心息如何得心息去師云闍黎自薦取乃云春雨溼千峰春風鳴萬里乃轉普門經隨緣皆玅理者事在臨濟喚作照用仝時人竟俱奪在曹洞喚作理事縱橫玅協兼帶在溈仰喚作圓相默問義海波翻在雲門喚作臧身北斗函蓋乾坤在法眼喚作三界唯心萬法唯識在列祖喚作打地搖鈴張弓架箭擎叉舞笏推磨輥毬雖各開門戶究竟還歸一致揮拂子云者事且止佛真居士初見山僧於慈雲再陳機解於五福且道如何是他入門句寥寥天地間獨立望何極。</p>
<p>辭院小參松濤瓦缽試新茶一碗一碗野僧家明日前塗誰共語轉身一別即天涯。</p>
<p>小參萬丈天目山青水綠鳥啼春花雲穿茅屋鍬鋤開田千足萬足四海高人咸來共住大家談笑且圍盧一箇蒲團平生福。</p>
<p>開南小參拈拂子召眾云會麼開南盡處是天涯竹引清風日正斜杖上無錢酤白酒且傾一碗趙州茶笑者如麻不笑者如麻放下云吽癹吒。</p>
<p>熊總戎至小參驀豎竹篦云向此會得即造周熊公為諸人說法<span class='corr'>已</span>竟其或未會聽取一頌太華山頂茶慈雲菴前水借地臧盧撥溈山火將清平勺酌文殊盞滿滿盛將來熱渥諸人口。</p>
<p>小參諸佛法印匪從人得此老達磨不傳之伎倆也直是無人勘破當時野竹若在祇向前以手加額云看你老面皮厚多少不惟教他叫苦叫屈亦且免得後來分皮分髓驀顧大眾云既是如此今日竹元竹眉又作麼生分付多謝彎弓力一箭射雙鵰。</p>
<p>小參天淨雁橫秋气和慈雲何事更婆娑祇緣有箇平生曲接拍無人奈若何禾山四打鼓演祖謳巴歌甘贄設鬻飯南泉椎破鍋若要知此意湖南好大哥。</p>
<p>小參朔風刮地雪霰漫空正好薶炭以消殘臘關門而避寒魔何期章居士堅請開示不無重違前志而到此座子雖然爭奈無處啟口祇得借古人拳而築伊嘴也驀拈拂子作過茶埶云會麼趙州一碗尋常味如今飲者釋焦枯。</p>
<p>小參僧問冬臧即不問如何是春生句師云處處百花香進云如何是花香意師云穿過髑髏乃云五蘊非有四大本空何事昨日著冷今日傷風拂子出云老師恁麼道未夢見祖師意在如今莫有知祖師意底為山僧雪屈麼若無山僧也祇得禮拜拂子去。</p>
<p>小參山僧十載旁丘墟笑月眠雲匹老漁惱恨東風無定力依然相送上皇都法幢隨處建立乃佛祖本願何得嬾於斯而更悔於斯爭奈白髮催人老青春逼歲除。</p>
<p>小參生而不生羊柬乾處尿死而不死驢擇溼處屙生死兩忘樹倒藤枯木人起舞石女歡呼為甚如此是我不露禪人期直縣弧所以渠來共相贊助何事諸人不會依舊負女負吾。</p>
<p>小參諸方往往舉話不顧旁人笑殺山僧一味清間免得多少唾罵然山僧昔年敗露如今不妨舉出癸巳破家散宅戊戌走入南國剛才跳上戲場被人喚作古佛我笑諸人此言何曾識得老竹。</p>
<p>小參舉僧問玄沙如何是觸目菩提沙踢狗子作聲云小狗子不消一踢僧有省師云世出世元無定法所以事有多塗理無二路山僧亦常言信手拈來信口道去一莖艸上瓊樓瓊樓祇一莖艸若是知有底人便知鹽貴米賤者般說話意在於何時僧出禮拜師與一蹋歸方丈。</p>
<p>小參有盤根錯節方可施利器有銀山鐵壁方可展鉗錘所以任他天下樂忻忻我獨不肯大眾不是厭良為賤如今人奈何也有明威音那邊者也有明威音者邊者也有明父母未生前者也有明父母已生後者也有明長老未出方丈諸人未到座前者也有明穿衣喫飯是箇甚麼屙屎放尿是箇甚麼者也有明朝參暮請是箇甚麼陞堂入室是箇甚麼者看將來腳跟下正好痛與三十何故祇為癡狂向外走。</p>
<p>對靈小參僧問生死去來即不問歸根得旨作麼生師云山僧頗識好惡進云震旦自然渠獨步淨方何用更開蓮師云祇道得一半乃云三十年來苦行腳一條拄杖自擔荷<span class='corr'>㲯㲯</span>毿毿敝衲衣赤赤條條祇者箇請我登堂論無生盡力道箇咄咄咄不解順水推舟耑要逆風把舵亡者可生天存者常安樂以拄杖卓一卓喝一喝复舉道吾生也不道死也不道因緣師云山僧則不然如有問生也死也但劈脊便棒不惟掀翻窠臼亦且與諸人作得驢年道友。</p>
<p>小參報汝諸人有箇話杷分明舉似幸勿唾罵驀拈拄杖畫一畫云且道是甚麼話杷當日輞川圖傳是維摩畫。</p>
<p>小參僧問有句無句如藤倚樹樹倒藤枯句歸何處師云口只堪喫飯問鐙鐙續燄祖祖相傳未審傳續箇甚麼師云一花五葉進云恁麼則惟此一事實師云不是不是進云我見鐙明佛本光瑞如此師云大眾謝供養問如何是麻三斤師云放不下自擔去乃云今年十月五雲水爭先睹問我昔因緣住持事更繁朝打八百暮打三千會與不會柳陌花阡。</p>
<p>小參僧才禮拜師與驀頭一棒云禮拜即不無父母未生前速道將來僧便喝師云喝即不無父母未生前速道將來僧云猶要第二勺惡水師劈脊又打又一僧出師亦與驀頭一棒云適才者僧道不得汝試道看僧禮拜云屈屈師复打云祇道箇屈問以一重去一重時如何師喝問無常到來將何抵敵師云將汝抵敵問行住坐臥不離者箇者箇是甚麼師以杖畫云不是者箇那僧禮拜師云汝道者箇是甚麼僧無對師便打乃云行住坐臥不離者箇若問者箇一棒打著豎起拄杖云恁麼見得也是大蟲看水磨。</p>
<p>小參舉陸亙大夫問南泉云肇法師也甚奇特解道天地同根萬物一體泉指庭前牡丹曰大夫時人見此一朱花如夢幻相似師頌云天地同根物一體南泉大夫總未知要知此中端的處牡丹花下臥貓兒。</p>
<p>小參沙門釋子宜依佛學杖挂三衣囊存一缽是非不關苦樂難縛樹下林間雲堂城臺參問高賢求指解脫三臧研窮五經披剝以悟為期待徹為約古德因緣則則良藥痛飲醍醐飽餐戒律從之而行無病不卻動止安詳言語簡略離惡朋輩遠蛇蝮毒如象渡河如鳳高翮淳風永扇慧光普灼任性逍遙隨緣飲歠勸勉諸人各宜省覺。</p>
<p>對靈小參若道有生入地獄如箭若道無生入地獄如箭既二俱是過合作麼生免得莫是即心即佛免得麼莫是非心非佛免得麼莫是不是心不是佛不是物免得麼驀召眾云者事且止即今薦拔誥封淑人王氏無生之句如何垂示棒頭了得無生旨西方此土一毛耑。</p>
<p>小參拄杖無耑哱咷嚇得石龜下尿獨有布穀兩雙支上聲聲大叫且道叫箇甚麼不是頻催雨且要識時節時幻空求開示師豎拂子云見麼空罔措師打云向者裏參复云汝字幻空邪空云是師云既是幻又何云空既是空又何云幻若會幻空理方識幻人拈幻拂說幻法指幻人成幻佛其或未會將幻空二字放在面前二六時中著力參去。</p>
<p>小參若論者箇事如人蹴圓相似手之舞之足之蹈之威風八面無一鈍置若是眼目定動未免四稜著地了也所以向上一事只在日用應物之際悟得箇頭頭盡玅法法玲瓏便是高揖釋迦不拜彌勒者奈何諸人桼桶不快會麼寒霜鋪大地梅花笑破腮。</p>
<p>小參僧問百骸分散時如何師云碧雞啼白晝進云更無一物混塵埃時如何師云金馬夜嘶風進云二俱不涉時如何師喝進云百骸分散盡更無一物混塵埃又作麼生師云杲日騰空翠色新進云猶有者箇在師云女卻有者箇在問如何是即今佛法師云且許闍黎問進云恁麼則所薦亡者得生佛國也師卓杖云棒頭卓處了無生乃舉杖云見麼复擊香几云聞麼者箇不屬知不屬不知知是妄覺不知是無記者裏若分疏得下不惟人人常光見前亦且知我誥封李夫人無量劫來非男女等相底消息使夫人聞此直下信受奉行也少不得是者箇符子若分疏不下更有箇律令复擊香几兩下云碧雞啼處雲山淨金馬嘶時水月明。</p>
<p>小參玅湛圓明滾滾秋月逼塞虛空人胡不徹石女和無絃之音木人奏沒字之曲恁麼也得不恁麼也得恁麼不恁麼利刃驀頭截不是彊分疏只要識時節只要識甚麼時節是我護法親籓焦妃夫人其生也佐王內政其薨也功垂劫石歷萬古而不磨底光明幢子复於其間忽然識得者段光明底時節驀卓拄杖一下云還會麼永證金剛不壞身飄然步步蓮華國。</p>
<p>師誕小參此日算來四十三明朝決定四十四就中一點不曾迻敢問諸人知也未若也知掉臂不顧脫或未知靠拄杖云急著眼覷。</p>
<p>小參若論佛法適才普請時為諸人說了也倘是勇猛漢聞恁麼道正好將嵩山濫椎一頓有甚麼過如今未免別開眼腦為諸人去也以杖豎起良久云也是無耑便下座。</p>
<p>小參雲門抽顧鎮州蘆菔睦州閉門華亭潛渡一人於理上無礙一人於事上無礙一人於理事上無礙一人於非理事上無礙臨濟大師道赤肉團上有一無位真人在女諸人面門出入且道還涉理事也無者裏分疏得出要篁鼓三玄三要也不難。</p>
<p>小參前山雪後山雪火裏烏龜凍欲裂露地白牛無處尋東海波斯咬破古文殊普賢暗點頭目連鶖子笑不歇忽然迸出火星來良久云止止不須說。</p>
<p>結制小參二乘只解殺賊殊不知賊不打貧家少林祇麼安心殊不知徒畫蛇添足臥龍只得拈條白棒佛來祖來喪不旋踵正與麼時若為委悉卓杖云天共白雲曉水和明月流。</p>
<p>小參箇事圓明觸處周撞斷眉毛刺破頭擬欲求真早墮塹將心除妄反為讎言中取則頭頭昧意外相呈法法尤更問嵩山何指示逢人只豎箇拳頭乃豎拳云喚著則觸不喚著則背汝諸人試下一轉語看小參去年也恁麼今年也恁麼今年與去年何曾有兩箇恁麼中不恁麼不恁麼中卻恁麼以杖橫肩云星臨萬戶動月旁九霄多。</p>
<p>小參太華山風吹日炙昆池水橘綠橙黃且道有指示無指示有指示今日三明日四無指示上是天下是地良久云文殊自文殊文喜自文喜。</p>
<p>小參今時道支離禮誦行亦虧誑或世間人此病最難醫嵩山如此不是壓良為賤不見古人大事未明如喪考妣大事已明如喪考妣若是與古人把臂共行底聞此則慶快平生若是黠劣凡夫聞此必生怪誕大眾還識古人建化門庭麼拍膝云祇者是。</p>
<p>小參匡徒領眾竭吾才祇要兒曹正眼開若是分明開正眼眾生諸佛一坑薶以拄杖畫一畫云且道毗盧遮那聻复畫一畫。</p>
<p>小參山僧與二三行者灌圃不覺遲回及過禪堂禪堂裏香几便問長老何得違時失候山僧被伊一問只得向四大五蘊裏走一回要覓一句佛法扺對了不可得如今又見諸人簇簇上來相逼山僧想將起來若上堂是而灌圃非世尊不當云世間治生產業皆與實相不相違背若上堂也是灌圃也是因甚灌圃處不雲集而雲集於此此處合下得箇甚麼語始不負參學乃喝云夜來何處火燒出古人墳。</p>
<p>小參山僧連日傷風連日咳嗽若論者箇病根語默難搆既語默難搆還知嵩山病處麼毗邪離城談不二嵩山室裏笑殺人。</p>
<p>小參知見立知即無明本知見無見斯即涅槃驀豎拄杖云安楞嚴安楞嚴你何曾識得蔆花未照前。</p>
<p>小參展方外乾坤豎域中日月理上也著事上也著所以道髑髏橫干世界鼻孔磨觸家風雖然轉身一句作麼生道豎拄杖云手持千里鈔林下道人悲。</p>
</div>
<p class='juan'>嵩山野竹禪師語錄卷四<span class='note-inline'>(終)</span></p>
</div><!-- end of div[@id='body'] -->
</body></html>