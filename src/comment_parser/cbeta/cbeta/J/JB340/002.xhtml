<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慧覺衣禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>慧覺衣禪師語錄卷第二</p><p class="byline">嗣法門人徹御等編</p>
<div class='div-other'><a id='mulu8' />
<p class='h1'>住雲浮山珠林洪福寺語錄</p><p>師自<span class='corr'>己</span>亥秋日因洪福傾頹眾緇素等啟請重修乃於是日到院山門云選佛場開人天路設是聖是凡同途同轍震威喝一喝云師子林中獸跡稀象王行處狐蹤絕。</p>
<p>據室云深密密黑漆漆打開漏籬窗蹋破璿璣石扉樞聲奮管絃長蛛網塵聯寶蓋冪一層煙篆一層簾苔褥蒲氈富貴極卓拄杖便坐。</p>
<p>歲旦上堂珠林院裏打鼓陞堂人天眾前祝聖拈香新年頭一句佛法且道作麼生商量擊拂子云天地玄黃。</p>
<p>中夏上堂前四十五日天是天地是地後四十五日山是山水是水正當四十五日恭惟各各道體輕安起居萬福。</p>
<p>湛明為師蒼峨圓寂請上堂問坐脫立亡即不問生生死死事如何師云葛藤千處斷布袋兩頭開進云既生既死又向什麼處安身立命師云頂橫麗日足蹋冰輪進云恁麼來去無生死死生任去來師云喫棒有分乃云捨妄歸真棄波求水厭常喜異遠火尋煙火與煙波與水真與妄異與常是什麼捏目生花抱臧叫屈不見道菩提煩惱無非本地風光生死涅槃盡是真常流注出出沒沒亙古亙今蓋色騎聲輝天鑑地老僧恁麼告報還知蒼峨上座去處麼驀拈拄杖卓一卓喝一喝云千峰勢到嶽邊止萬派聲歸海上消。</p>
<p>追嚴上堂陽臺夢枕花縣繁興人世好留光陰太速所以經云一切有為法如夢幻泡影如露亦如電應作如是觀我良憲周居士自向者裏知得落處視死如生視生如死斬斷葛藤轉身掉背既然如是資薦一句又作麼生良久以拂子拂一拂云三世門中留不住九蓮臺上悟無生。</p>
<p>陳居士看經請上堂世尊不說說三藏一十二部熾然說迦葉不聞聞一切修多羅經灼然聞聞無聞說無說趙州轉藏下禪床珠林轉藏登於座者半藏那半藏婆子施錢唯經行居士施錢唯看經豎拂子云即此便是云何梵即此便是啟請因即此便是轉法輪即此便是流通分擲下拂子展兩手云更親切。</p>
<p>解夏上堂舉世尊因自恣日文殊三處度夏迦葉欲白椎擯出纔拈椎乃見百千萬億文殊盡其神力椎不能舉世尊遂問迦葉汝擬擯那箇文殊迦葉無對師云迦葉全提正令奈無殿後之謀文殊慣用奇兵不覺賊身<span class='corr'>已</span>露只如世尊道汝擬擯那箇文殊迦葉無對又作麼生靠拄杖云放過一著。</p>
</div>
<div class='div-other'><a id='mulu9' />
<p class='h1'>住巴縣青巖寶蓮院語錄</p><p>師在珠林受湖巖請入院上堂詣佛殿云聖不自聖佛不自佛拈坐具云大展三拜禮之常數。</p>
<p>法座以拄杖指云大眾者箇喚作法座即觸不喚作法座即背不觸不背喚作甚麼擊一擊遂陞拈香祝聖畢末後拈香云此瓣香隨身風味就手馨香日種金爐時飄華座乃第四回拈出爇向爐中特申供養見住夔州府梁山縣萬竹山福國禪寺本師破山老和尚用酬醉佛樓前父子心無端惡殺當人情令人跳出膠盆外猶帶膠盆毒氣腥斂衣就座上首白椎竟問如何是奪人不奪境師云夜半花前月進云如何是奪境不奪人師云孤身露地眠進云如何是人境兩俱奪師云縱不斬頭何處覓活進云如何是人境俱不奪師云腰纏十萬貫騎鶴上揚州僧禮拜師便打乃云平地生風閑語話漣涎涕唾口喃喃舌頭無骨帶阿鋒總教赤絲隨處斷良久云大眾還會麼若會但看金鱗隨浪靜孤鶴任方閒短處長窄處寬蝦蟆騎象釋迦牽說甚麼玅峰頂須彌山恆沙世界赤足穿毗盧眼底打鞦韆且道是什麼人作略啊原來是華藏界閻浮提震旦國蜀川東青巖頭寶蓮院藕絲孔裏遊戲神通熊入漢喝一喝下座。</p>
<p>上堂問如何是世尊不說說師和聲便打進云如何是迦葉不聞聞師復打進云恁麼為人瞎卻天下人眼去在師云老僧罪過乃云朦朧千萬劫朗麗一朝期紅日挂當陽群陰不復暗了了目前事閒閒額上眉從教鼻直眼橫休疑欠少如何得不欠少去以拂子拂一拂云耳不從聲有眼非借色明定盤星在握毫髮不私君。</p>
<p>宗元請上堂問如何是一句具三玄師云銕蛇上樹進云如何是一玄具三要師云石虎騰空進云謝師答話師打云牢牢記取問山窮水盡時如何師云兒孫不著力祖父一身貧進云畢竟如何是轉身句師云但得雪消盡自然春到來僧拜退師乃云影響門頭乘風偃草清平寶所帶月連雲直蹋三身四智之佛頭始是一治無為之樂案爾等有萬里思歸仍去逢場作戲而滯山滯水雖一道齊平復好承虛接響而間壁間牆故逐以皓皓地之指程直教復隱隱地之家業八方四至總屬之渠且置之勿論歸家穩坐一句作麼生道靠拄杖云夜深不作三更夢還鄉曲子教誰聞。</p>
<p>上堂問如何是水中月師云圓的圓缺的缺進云如何是鏡中影師云人是人境是境進云月墜西山影歸何處師便打乃云嘉州大像倒騎<span class='corr'>陝</span>府銕牛遊盡四大神洲末後來龜毛上結果兔角裏成紋汝等諸人還見也麼豎拂子云通身無向背遍界不曾藏。</p>
<p>臘八日上堂開疆展土事假征夫垂拱端居恩緣世主內得應命元機之治外無違條矯制之風率商負販者不滯關津逐境迷心者機抽物表家國定父子君臣之象世界得塞空明暗之分岑巒海嶽日月星樞上下列而天地成寒暑分而陰陽判四生六道各隨其宜萬象森羅全承至化老瞿曇無故的錯睹明星乍言悟道敢問大眾既悟後且世世界法世界相去多少驀拈拂子拂一拂云處處綠楊堪繫馬家家有路透長安。</p>
<p>上堂老僧昨夜閒遊山頭四顧林丘溪西寒泉古澗橋東冰結川流大地一場閒曠清虛霧結綢繆倏忽金雞報曉紅日東昇樹頭此是時人目下菩提衲子分中又作麼生著眼喝一喝。</p>
<p>除夕上堂問年完月盡事如何師云臨頭不短進云日來時去又如何師云斷處偏長進云恁麼爆竹催黃道寒梅遞早春師云青山只解磨今古流水何曾洗是非問每日陞堂棒如雨點喝似雷轟去此二途別相指示師云笛敲驢背暖曲調馬蹄寒進云恁麼知音不必重重舉達者須知暗裏驚師云汝莫知音麼僧擬進語師打云陽春腔子句半沒柳啣煙乃云挑燈本乎破暗拔劍為斬不平若是恁麼人方堪恁麼事隔簾點首於關門打睡太煞遲疑揜耳覆頭於顧鑑嚬呻誠非唧溜直待令行符到猶是下機況乎逐句迷宗何堪種草可中若有箇坐斷禪床角底出來折卻烏藤掀翻露布若再言中伏刺句內藏鋒又是老僧罪過。</p>
<p>元宵解制上堂年來年去日蕭蕭冷坐山堂伴寂寥怎似打開布袋口大家隨分賞元宵。</p>
</div>
<div class='div-other'><a id='mulu10' />
<p class='h1'>復住治平禪寺語錄</p><p>康熙元年蒲月朔日師復住湖山治平禪院雙桂專使送法衣至上堂提起衣云如來拈示迦葉笑通達磨丁寧以之表信黃梅囑付語之休傳既云表信如何休傳遂披云自家不了關誰事殃及兒孫意太濃數載錯如剜好肉而今瘡上又加癱喝一喝下座。</p>
<p>雙桂訃書至上堂拈書示眾云何處悲風震訃音特地來復展開云啟函消息見免惹眾疑猜遂度與維那宣讀畢乃云釋迦已滅度彌勒未降生有法誰人說有令誰人行正當此濁惡之際幸值我雙桂老人力挽頹風幾回末運重光佛日遍柱法幢羅龍打鳳於東塔錦江倒弄顛拈於萬峰醉佛雄踞諸剎春秋七旬騰邁古今寰區仰重不憶報緣克畢能事既終攝化歸真家堂穩坐所以道一出一沒不可徒然示死示生豈同小補既然如是且今日不肖徒照衣舉哀一句作麼生道良久以袈裟拭目云珊瑚枕上兩行淚半是思君半恨君。</p>
<p>結制上堂指法座云寰中天子停機日塞外將軍洗甲時老衲偷閒曾幾載正當開啟太平期遂陞座拈香祝　聖畢云金鱗幾度入渝江不遇垂鉤空自忙雖聽數聲漁父曲無非天籟弄晴楊所以道從門入者不是家珍口耳得來終非至寶若能親到親證管教特牛墮胎眾中莫有墮胎者麼問如何是賓師云本自同根煎染不一進云如何是主師云天上陽穿隙阿房暗不侵進云如何是主賓交互句師云昨日穿籬筍今朝成竹林乃云一向不恁麼阬殺摩天鵠滯岸不前今既恁麼駭殺蹇腳驢退身三步何故聻本自不勞渠過眼猛然蹋著羨希奇饅頭撒下銕酸餡硬破蹄心㘞皺眉。</p>
<p>上堂月明簾外急舒毫萬化中天影莫逃盡夜看來知幾度清晨涌出一輪高驀豎拄杖云大眾此箇境界便是我大檀越申芝吳居士來山傾誠營供飯僧請法薦伊慈親高氏高昇淨域托化蓮邦的祥瑞也是汝諸人曾見也麼若也曾見便知日生月落悉是神通地轉天旋總成玅用展演見前佛事發明向上宗猷一道靈光古今不易既然如是敢問亡故先靈超然獨脫一句作麼生道卓拄杖云還委悉麼地獄天堂留不住魔宮佛界孰能拘。</p>
<p>上堂值雨雷大作乃云報爾金鱗見也無風雷相送到龍都一聲劈歷衝三汲免受漁翁破網拘喝一喝。</p>
<p>總督國英李公祈禳請上堂師拈疏示眾云言言錦繡字字珠璣畢竟中間所云何事維那讀畢乃云鬱鬱世界剎剎紛埃風霜冷眼自天暉必假仁人掃灑自我大檀越培之李公奉命入蜀二十餘年撫勦雙彰才德並著祛邪氛祲威不露而魍魎潛消斧削荒荊劍不揮而茅茨自翦救民水火如病得醫若非天假斯人安能挽我蠶叢大造所謂大人境界大人作用故能運乾坤於掌握懷日月於胸襟開疆展土破天荒衛國安民護法藏既然如是且道今日運星祈禳一句作麼生道驀起身以拂子打圓相震威喝一喝云撥轉金輪稱五福永安磐石祝三多。</p>
<p>上堂問玉符居士營齋請和尚陞座且道以何相為師橫按拄杖云芒鞋蹋蹋牽高興拄杖條條不放輕進云恁麼則覓火和煙得擔泉帶月歸師云著僧禮拜師乃云一道坦然平展路來來往往人無數芒鞋腳底貴從容竹杖頭邊宜穩固為聖為賢自此修成佛成祖由斯悟眾生不悟即凡夫凡夫能悟即真佛即此便是真清淨即此便是不染污即此便能出愛纏即此便能離苦趣直歸家舍樂長春切勿中途而退屈咄咄咄莫輕忽珍重爾曹努力行是則名為究竟處。</p>
<p>上堂問一念紛飛萬機鬥亂如何是鬧中靜師云天明烏宿風間樹進云如何是靜中鬧師云夜半鶴鳴雲外松進云不涉鬧靜二緣如何得平展去師喝一喝云莫謂縣巖無蟻住須知水急有魚遊乃云日暖風和遍看山花似錦雲開月朗細聆鳥語如簧塵塵剎剎露真規物物頭頭呈玅貌總一毫而光吞六合普萬有而瑩貫十虛聲聲演不二之義門色色證玅嚴之極果縱橫理事收放主賓日月雙推乾坤合徹正當恁麼時節還知恁麼事麼驀拈拂子拂一拂云觸目菩提誰解薦彌空般若孰能知。</p>
<p>法乘薙髮請上堂歌館叢中快有餘長安沒箇出其途幾離儌倖還行險數愛英雄不丈夫冷眼謾看花裏夢熱腸惟戀淡中疏古今一著贏棋子無限人來只任輸幸我良玉洪居士點簡分明看得諦當就黑白未分前一著子一把把定將者一局撒手掀翻孑身抖擻來到湖山還他一場利害咄叢密雲深處寥寥卻有人䰐鬖都勦絕高涌一頭僧。</p>
<p>佛成道日輿若請上堂雪山六載苦行千般夜睹明星一場好笑敢問大眾且道老僧笑個什麼驀拈拄杖卓一卓云已經打失兩莖眉始見明星紅似火。</p>
<p>解制日資亡請上堂以拄杖指靈龕云生向湖山結道場靈同龍象坐繩床一番定案人天眼千古因緣花雨香復卓一卓云大眾此是我大檀越總督李公生時插隻手來搖醒湖山嬾漢流芳法道昌隆祖風九旬刻限制解期圓密廕功臣暗扶王化即不無即今制解期圓末後一句作麼生道撻散水銀休擬議顆顆流星到地頭。</p>
<p>康熙九年十二月初八日師在藏經閣受重慶鎮臺陳公比丘印密等請就治平禪寺起建華嚴期會上堂以拄杖指法座云即此座非他座三乘結就五蘊合成八德砌以玲瓏六和莊而壯麗拽杖便陞拈香祝　聖畢末後拈香云此瓣香業根透海冤幹牚天只因途轍靈山致惹老不自在六回拈出爇向爐中供養本師破山先老和尚用酬法乳所願再駕慈航東土休圖那畔逍遙眾生未盡莫辭勞處處垂鉤下釣斂衣就座白椎竟遂以拂子作釣勢云有麼有麼問華嚴會上童子五十三參無一法可得今日學人秖參和尚和尚無法可說某甲亦無法可得到者裏還有格外提持句子麼師云他年陳草料不中飽驢餐乃云華嚴性海深廣無涯海出一漚作大佛事於一漚中現無量佛剎微塵數世界海於一一世界海中建無量佛剎微塵數寶王剎於一一寶王剎中有無量佛剎微塵數如來一一如來度無量佛剎微塵數眾生即今一一向老僧拄杖頭上見千丈毗盧遮那身為諸人說法去也以拄杖打圓相云見麼卓一卓云聞麼若或不見不聞聽取老僧一頌性海汪洋涌碧波詳將層浪細看過層層俱有瞿曇氏信是諸人面目麼喝一喝云者事且置只今祝國祐民一句作麼生道四海晏清天子福八荒寧靜宰官能。</p>
<p>文宇牛公誕辰請上堂不搖唇不鼓舌機先按定正恁麼時恰好安身就中還有機先按定者麼請出相見一僧出云問道非道不問真道時如何師云老僧者裏不得閒進云某也不得閒拂袖而出傍僧出云如何是不得閒處師云風吹山且動浪打石猶行進云果是不得閒師便喝乃云壽域漸增過五嶽老僧親手為添籌饒他花甲從頭數滄海桑田始一周。</p>
<p>除日上堂問一年三百六十日如何是舊年尾師良久云還會麼進云如何是新年頭師策眉視之僧便喝師便打乃云今朝為眾封年一歲始終結案三百六十飯錢不消閻老打算山野親筆勾消一任穿衣喫飯新語切莫開緘貴了舊年公案臨時地步梢頭靜聽老僧判斷復云古天古地古巴國古水古山古道場老弟老兄老鼻孔老人老衲老生薑他年辣性依然在舊日婆心尚未忘一肚枯腸成幾節更加蠱毒與砒霜者回結案親收拾轉眼千紅萬紫芳。</p>
<p>師誕辰法智劉居士請上堂花開花卸鬱茂凋殘新年舊歲月缺月圓星辰轉度天地循環此乃成住壞空之象勿以老僧預其數焉且如年年此日歲歲今天因甚麼刻定此日生辰一眾忙然惹得寒暑相煎日昳月遷殊不知老僧轉眼初禪瞬目二禪彈指三禪一任三減三增三增三減萬年一念一念萬年今日恁麼說話管甚麼銅狄摩穿滄海桑田喝一喝云周天花甲從頭數數到臨時精扯誕祇剩多年老鼻孔元來不是孃生面。</p>
<p>總督部院蔡公設齋請上堂特為殘黎拯救來好生訣子就機開療痾道濟真甘雨剿逆神威不怒雷蒞楚風新巴子國臨川香噴燕京階蠶叢大造還源已數載哀鴻竟不哀如是則知兵燹以來天下之苦過於蜀蜀中之苦過巴渝百里無一毫炊爨之煙萬人存二三狼狽之子僅存皮骨殆盡脂膏若非大力量大手眼人元運莫能挽也幸我當今皇上天眼天耳遙見遙聞青錢萬選甌卜一人得我大檀越蔡公蒲團久頓情性天然未出神京嘉聲遠振既臨川楚槁木皆春萬里江山無為而治把數十年不展之愁眉豁然自開大眾既然如是且即今海宴河清民安物阜一句作麼生道喝一喝云毫端得把乾坤奠鬼祟邪魔心膽顫一粒靈丹處處圓補天浴日家常飯。</p>
<p>佛誕日解制楊珍居士請上堂舉文殊指善財南遊遍參知識機緣畢乃云獨指南方得甚便煙烽烽地對眉煎潛通識海層層浪暗度情關步步玄樓閣未因三界隔玅峰豈用兩眉鑽吻唇咂舌搖金汞刳骨剜心覓破錢翻轉芒鞋穿底看腳頭細辯百城煙。</p>
<p>佛成道日上堂皇宮降跡日月不敢並其明七步周行蓮花得以襯其足指天指地鼓舌搖唇分明是平地上搭天梯就水下垂鉤線耳位尊九五猶不足以安身必超三界始可得而駐足由是揮剛劍斷繫足之紅絲布白雲捧玉轡之神足逾城子夜地步稍以寬深仙梵殊途劈頭俱皆蹋碎魔軍百萬欲加害而不能苦行六年自圓因而果滿帝釋敷座天女散花泥蓮河下水清清天上明星曄灼灼且道是什麼時節自燒自煉自烹時天鼎坤池火候奇煮爛一鍋黃葉子人天喫飽祖師饑。</p>
</div>
<div class='div-other'><a id='mulu11' />
<p class='h1'>小參</p><p>古牂牁宗明院小參至道無傳燈燈續焰真經不語句句明宗黃梅夜囑與之衣缽休行舍衛時言喻之浮筏過渡所謂前陳後伏大顯微收只麼以心印心即相非相古云不與萬法為侶豈從諸聖告窮人人鼻直眼橫各各頂天蹋地既無授受何有敲推截斷葛藤掀翻窠窟如斯告報只要知歸取捨自持縱橫在我苟或未然但恐光陰易去夢幻難忘大限到來千生萬受敢問大眾如何是不落生受一句長鯨一吸海水盡森森露出珊瑚枝。</p>
<p>石林庵小參生佛未興前毛端吞巨海陰陽既判後芥子納須彌芥納毛吞即且置獨超物外底如何震威一喝云腦後見腮莫與往來。</p>
<p>報恩寺結夏小參甚大因緣愜好時預敲口鼓報渠知一朝勒逼眉毛急莫道山僧送話遲。</p>
<p>金山小參秋情太殺斟酌百物枝頭寥落即今更請陞堂陞堂無法可說各各[目*歷]眼瞠眉人人知本識末見此月在雲間何待指標重重道破阿呵呵休蹉過密移些子射光寒舉步分明親蹋著大眾且道蹋著箇甚麼乃起身喝一喝云大石頭大石頭小石頭小石頭。</p>
<p>真機靜主請小參真機離世語世語即真機雨滴檐前石風來樹上枝離離離更即即即即還離離即生分別堪宜又不宜拍膝一下。</p>
<p>忠州屏山胡居士請小參法不孤起仗境方生境既弗存法從何立乾矢橛麻三觔鎮州蘆菔頭庭前柏樹子又作麼生卓拄杖云一串穿<span class='corr'>卻</span>。</p>
<p>高琯居士請小參沙裏淘金易火內生蓮難在家修至道超然難易間夫在家之家有幾許有桑戶捲樞之家有塵勞業識之家有錦村繡砦之家有洞府蓬島之家未審居士在何等家修何等道眾惘然師拈拄杖劃此⊕相云若向者裏直撞橫行七穿八穴得去方可謂華藏乾坤不能籠罩之真正在家人也還委悉麼脫或未然聽取一頌酒店淫坊彌勒院村歌社舞釋迦禪是非善惡靈方寸坐臥經行別宴然橫駕泥牛耕火宅倒騎銕馬弄金鞭逢人唱首還家曲管甚閻羅粥飯錢。</p>
<p>湖山小參舉世尊因普眼菩薩欲見普賢乃至三度入定遍觀三千大千世界覓普賢不能得見而來白佛佛云汝但於靜三昧中起一念便見普賢普眼於是纔起一念便見普賢向虛空中乘六牙白象師拈云月過空亭玲瓏八面風臨老樹動蕩千枝一明一切明不待千燈室朗一透一切透何須九曲蟻穿三千界畢竟何方駐足一念中又於甚處瞠眉世尊替盲人點眼神方立效普眼就討火帶柴光焰齊彰咄涅槃城裏再詳詳差別門中重看看。</p>
<p>除夕小參年盡月盡日盡時盡聲色往來人事盡盡更有一箇孤孤迥迥鹵鹵奔奔囫囫圇圇秀秀俊俊十聖呼之無名三賢喚他不應直至驢年總不得盡在汝諸人分中顛三倒四七縱八橫是汝諸人莫有曾得一見者麼拈拄杖一時打散。</p>
<p>小參老漢今日聊具三轉語當堂拋出供養眾兄弟們消遣歲月乃云明鏡能應物見形為甚自照不得頑石可取火焚山為甚自燒不得眼目有照鑑之功為甚自見不得若能於此三轉語中消息得去且喜他與老漢共一隻眼。</p>
<p>石寶小參即心即佛也不是非心非佛也不是不是心不是佛不是物也不是畢竟如何即是卓拄杖一下云不是不是。</p>
<p>入室後夜參更深夜久無餘事石寶爐中火正煬剛得幾團零落銕一回鍛鍊一回鋼。</p>
<p>冬節小參君子道長地轉天旋小人道消陽升陰伏只如洞山道有一物黑似漆常在動用中動用中收不得過在甚麼處畢竟意旨如何擊拂子云今日更添一線工夫。</p>
<p>小參示眾云石寶巖前無朕兆石寶堂前多語笑石寶門前風浩浩大眾者三句下薦得臨濟三玄三要四賓主四料揀四照用一串穿卻脫或不然更聽一頌乃豎拄杖云和雲涌出一輪高別有姮娥獨寂寥黑月杳無人影到坐琉璃殿眾星朝喝一喝。</p>
<p>圓通小參明明白白又糊塗過在躊躇不丈夫觀罷一盤棋局子始知有著到頭輸舉拂子云既是明明白白因甚更有糊塗若要發明<span class='corr'>己</span>躬端的似盤棋局何也秦楚兩陣布將排兵填然鼓之兵刃既接動著兵去馬去車去砲去若秦輸則秦界楚人若楚輸則秦人楚界極著將至彼不敢先此不敢先先亦不敢先隱隱地上有箇殺機圍著照著令彼將者左右支離動轉不得猛然一陣呵呵大笑云贏了贏了此是鬥勝不鬥劣著子圓通者裏又且不然卻是鬥劣不鬥勝局式何也十方義聚互為主賓打坐參禪共成道業未會之際直須將者著子向那四威儀中或在長連床上擺布明白然後見去聞去知去覺去有無俱去去也亦去設或到得者般田地還知優劣倒斷處麼喝一喝云不會十八國臨潼鬥寶且觀秦始皇六國并吞。</p>
<p>小參見成面目父母生前眼橫鼻直立地頂天語默動靜俯仰折旋手舞足蹈收放得便身衣口食日用自然觀音勢至文殊普賢說什麼千手千眼此便是前三後三噓一聲云何須更去別求玄著著金鍼投玉線。</p>
<p>珠林小參吾有一機非世所知迷人不悟悟人不迷為甚如此摑拄杖云止止不須說我法玅難思。</p>
<p>歲夜小參老僧今夜特具一則因緣要與諸人分歲打上葛藤以完舊年前件汝等諸人只是不得錯聽又不得錯會擊拂子一下云分明記取。</p>
<p>除夜小參歲到臨頭方入室卻除問答別傳神家常不用叮嚀眼<span class='note-inline'>(請續後句)</span>。</p>
<p>譚宅對靈小參師卓杖云結地冰霜羅空玉翠去去來來進進退退怎似我首四譚老先生其生也錦江增造化既沒也巴國俱沉吟更於何處覓菩提當知剎塵皆淨土說什麼玅峰頂須彌山且恆沙世界撮來納在一微塵際裏猶剩方隅如是又何患乎我大檀越不是菩提場中人物也耶既然且道得何證據復卓拄杖云一腔八德水徹體六和清滿目青黃皆玅像譚公何處不稱尊。</p>
<p>藍宅對靈死死生生生生死死亙古亙今南柯華胥所謂道此般消息甚分明今古人多較不清死去俄然驚滿室生來依舊喜盈門旅庭快樂終成假客舍歡娛總未真珍重者回長不夜無勞撥燦五更燈。</p>
<p>為蕊實李居士對靈既來也那畔莫羈歸去也者邊難繫去去來來神通遊戲掉轉面皮證真三昧不去不來只者便是。</p>
<p>為見宗對靈嗟哉釋子見宗記莂正此相逢猛然頓脫凡世心光爍破長空直教一真不露自然萬德圓融所謂道寒來暑往空般算生死分明幻泡容若問此番歸甚處金邦蓮燦一枝紅。</p>
</div>
<div class='div-other'><a id='mulu12' />
<p class='h1'>機緣</p><p>僧問如何是學人著力句師云著力還從放下來僧云如何是學人轉身句師云轉身不悟落疑猜僧云如何是學人親切句師云饑時喫飯困時睡僧云畢竟如何師以手開合示云捏聚分明又打開。</p>
<p>問佛未出世時如何師云點露不盈谿僧云出世後如何師云片雲難掩月。</p>
<p>問昨日今朝總不問即時即刻事如何師震威一喝僧擬進語師云假雞謾唱函關曲分明走了孟嘗君僧禮云謝和尚方便師云非汝境界。</p>
<p>問喚作一大事則觸不喚作一大事則背不觸不背喚作甚麼師隨聲便打僧云打即任打畢竟如何是不觸不背的句師復打云昨日漫天下大雨今朝括地起狂風。</p>
<p>問如何是學人腳跟下事師云蹋著好僧云蹋著後如何師云特地一場愁。</p>
<p>問古人道虎以肉為食因甚不食其子意旨如何師云火龍宮裏足寒冰。</p>
<p>中秋夜坐有僧向前作禮問云如何是體中玄師云一輪雲漢間僧云如何是句中玄師云星稀半月圓僧云如何是玄中玄師云流影過前川僧云如何是第一要師云正僧云如何是第二要師云淡僧云如何是第三要師云印僧欲開口師拈拄杖云向者裏道將一句來僧擬議師連打云玄玄。</p>
<p>問父母未生時如何師云苔青樵子徑僧云<span class='corr'>已</span>生後如何師云笛暖牧兒歌。</p>
<p>問三世諸佛到者裏總放他不過師云汝具甚麼眼僧便喝師作怕勢云咦僧無語師劈頭一棒云龍頭蛇尾漢。</p>
<p>問方便有多門和尚向那一門垂手師云近前來與汝道僧近前師搊住云道道僧忙然師拓開云門外漢。</p>
<p>問如何是不生不滅句師云龜毛結果僧云如何是無去無來句師云兔角開花。</p>
<p>問不參禪不持戒四大分張時將什麼抵敵師云只得撫掌恭賀。</p>
<p>問祖師西來當為何事師云討賤僧云隻履西歸復為何事師云賣貴僧云只如不來不去還有事麼師云天下太平。</p>
<p>問如何是然燈前師云清淨本然如何是然燈後師云山河大地僧云如何是正然燈師云不得不打。</p>
<p>問虎以肉為食因甚不食其子師云食僧云他本不食何得言食師云血瀝瀝吞血瀝瀝吐僧云食後如何師云不食便飽食則便餓。</p>
<p>問如何是奪人不奪境師云青草渡頭橫夜月僧云如何是奪境不奪人師云百歲農夫不遇春僧云如何是人境兩俱奪師云阿房聲色歸何處僧云如何是人境俱不奪師云長街盡是賣花人。</p>
<p>定海居士入來師云作麼士云特來化齋師劈面一掌云喫箇飽去士云恐不中喫師又掌云還嫌少在士點首師示偈云急水灘頭龍擺尾大火聚裏虎翻身湖山風味天然別一掌頻吞劫外春。</p>
<p>巴縣令楊公入山師見來便面壁坐楊公即向外坐師云公作甚麼楊云和尚向內弟子向外師云誰賓誰主楊云向內者保其任向外者洩其機師連掌云知解宗徒如麻似粟楊乃稽首敘坐。</p>
<p>佛化狄公請署內禮次問明明歷歷意如何師云闊狄云猛然不識又如何師云愜狄云白盪盪底意又如何師云是誰著眼狄云不識師云是誰不識狄云權喚作是心師云即今心在什麼處狄展兩手師搊住云將謂將謂狄大笑師打一摑云元來元來狄遂作禮。</p>
<p>平沙居士請師齋次乃舉同光帝問興化云朕治中原獲一至寶只是無人酬價化云借陛下寶看帝以兩手舒襆頭角化云君王之寶誰敢酬價且道消息在甚麼處士答偈云一機且自借吾師白白青青未帶泥驀地一聲劈歷響得便宜處失便宜師伸手云便宜且置還我寶來士便喝師掌云中原之寶被你盜了也士大笑。</p>
<p>侶奭居士侍師夜話尋自點燭出師云轉來話在士息燭對之師云自說了也頃復徵云老僧道自說了也且問汝說甚麼士拈燭擲之師云放汝三十棒。</p>
<p>師一日榜僧堂云圓通門下不得噴嚏如噴嚏者必要薦取一轉語若噴嚏而無語者罰油三觔三日後師睡起自噴嚏一聲斗庵入來問云和尚作麼師云符到奉行庵遂禮拜師拈棒打云汝想老僧油那庵大笑云大眾邏臧人喫棒便出師休去。</p>
<p>一僧新到師云甚處來僧云古谿來師云古谿正漲金鱗何不變去僧云未以為家師云辜負雲霄月徒勞向古谿僧云吞卻時如何師云吞卻且置誰是金鱗僧答數語不愜師打云更參三十年。</p>
<p>問古人道從天降下則貧窮從地涌出則富貴富貴貧窮即且置天生地涌事如何師云銕蛇三橛斷六處毒流霞僧佇思師喝退。</p>
<p>一僧新到師云甚處來僧云江南來師豎拄杖云江南還有者箇麼僧云有師云擔得來也無僧豎一拳師便打僧無語師云販私鹽漢。</p>
<p>問一萌未動何處是春師云藕為蓮生開地竅僧云萬卉<span class='corr'>已</span>萌春歸何處師云荷因華發達池香僧禮拜師云猶欠一問僧滯立師震威一喝。</p>
<p>問未下禪床時<span class='corr'>已</span>落第二義如何是第一義諦師和聲便打僧云落七落八了也師復打云汝道落在第幾僧無語師又打云日午樵夫登峻嶺夜深漁父宿蘆灣。</p>
<p>問如何是世尊不說說師云八角磨盤圓似鏡僧云如何是迦葉不聞聞師云繞攻神箭直穿腸。</p>
<p>問如何是寶蓮境師云柳絮曳回漁父曲僧云如何是寶蓮人師云梅華吐出狀元詩僧云人境當陽句若何師便打。</p>
</div>
<p class='juan'>慧覺衣禪師語錄卷二<span class='note-inline'>(終)</span></p>
</div><!-- end of div[@id='body'] -->
</body></html>