<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慧覺衣禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>慧覺衣禪師語錄卷第三</p><p class="byline">嗣法門人徹御等編</p>
<div class='div-other'><a id='mulu14' />
<p class='h1'>法語</p>
<div class='div-other'><a id='mulu15' />
<p class='h2'>澹泊泳翁<span class='note-inline'>(壽期頤者)</span></p><p>秋盡霜嚴時多物古理窮識徹蚌老生珠此子巴國名家鄉紳後裔老入叢林童顏皓首壽經三萬有零之甲子見徹諸子百家之異聞卷不釋時五車盡括一日樂如童稚跳躍湖山對箇葛藤遍野無心自斷老僧撫掌道七尺蘆柴擣墨池金星銅雀點猶緇獦獠不會毛錐子萬古黃梅壁上詩。</p>
</div>
<div class='div-other'><a id='mulu16' />
<p class='h2'>易菴禪人</p><p>天錯地錯物錯我錯造化陰陽設施運用總皆是錯人生既錯業儒<span class='corr'>已</span>錯投釋亦錯仍又窮山絕水跟覓諸方老宿作箇冤家對頭猶然大錯未審不錯底人卻是什麼面孔湖山石土地略較些子且道石土地有何長處衣上座終不見他有片肝花。</p>
</div>
<div class='div-other'><a id='mulu17' />
<p class='h2'>托明大德</p><p>湖山雖是風塵凜凜逐事茫茫要且目不浪見耳不浪聞久知行德備顯諸方無過謬者茲復跨步湖山參老僧居數月每見其不言不笑不取然不惟若是更有無心密行繼之日用如此之人非僧寶而何一日攜軸索字也只得向他道箇無心密行終須貴分明作者是阿誰玲瓏八面難瞞爾運水搬柴祇自知。</p>
</div>
<div class='div-other'><a id='mulu18' />
<p class='h2'>會也行者</p><p>孤光獨朗月挂中天曠野林泉何方不照千濤萬浪了不隨流耀古騰今蕩然無礙所以出家之志必要具此段風光不枉剃髮染衣離親別族且道者段風光又作麼生體取三更月黑無聲色萬里風雲得自閒堪笑水邊林下客目來誰共老僧還。</p>
</div>
<div class='div-other'><a id='mulu19' />
<p class='h2'>慈雲禪者</p><p>去路遠時來路遠出林深自入林深驚人浪裏翻觔斗自有風雲驟足跟故出家之志莫謂尋常必要立一片孤標標氣宇而能盍天盍地於獅象群中直須高出人一頭始得然而此段風光不假外覓本來富貴祇在萬緣頓息大死一回為佳耳。</p>
</div>
<div class='div-other'><a id='mulu20' />
<p class='h2'>圓會庵主</p><p>孤雲野鶴雪骨冰肌順則便巢緣則便住隨風而起就境而榮沖霄漢而不犯天梯渡江海而不假船筏一條長性命今古不磨半片冷心腸死生不變既到恁麼田地還知恁麼人麼咄穿婆裙子拜婆年翻覆元來是者漢。</p>
</div>
<div class='div-other'><a id='mulu21' />
<p class='h2'>祥年曾居士</p><p>學道無他只在尋常日用施為不別貴乎日用尋常定志清心分邪辨正頭頭過目法法研窮用捨分明無拘巨細久之自然心心在道事事符宗動靜行藏無非佛事咦事是恁麼事人須恁麼人。</p>
</div>
<div class='div-other'><a id='mulu22' />
<p class='h2'>徹一覃居士</p><p>劫前些子本自圓成生後些子不曾少欠雖是紅塵滾滾業識茫茫要且鼻孔撩天腳跟點地所以道語默動靜悉是神通食息起居總皆玅用無背無向不即不離到者裏鼻孔依前浮舊面聞聲見色不支離一團風味平常處迷悟何曾隔一絲。</p>
</div>
<div class='div-other'><a id='mulu23' />
<p class='h2'>還一禪人</p><p>菩提滿目玅用全身拈來便是佳珍觸著無非至寶象王回顧獅子嚬呻十地魂驚三乘膽顫只因一人蹋著群眾皆驚雖然如是也須打破者酸齏甕始得。</p>
</div>
<div class='div-other'><a id='mulu24' />
<p class='h2'>憨之吾孫</p><p>靈機暗徹道眼明開見境發機天然自合此乃現成事也若就此現成處再加細密精煉切磋琢磨將去始知花笑本從枝上燦根株原不犯風移摩天揜日尋常事瓶瀉曹源水半谿。</p>
</div>
<div class='div-other'><a id='mulu25' />
<p class='h2'>難先謝居士</p><p>呼童來啟戶麤手腳抓破門神閒看鶴梳翎尖觜頭搔著癢處所以冷冰冰一段神機貴乎暗室睜眉腦後開眼始得難先居士舟壓波瀾竿牚岩岸一灘一水直上中流一味打上風頭直撞湖山問取第一義下落老僧祇向他道搔著癢處情知快抓破門神日上堂清風幾陣難遮當吹得名花遍界香。</p>
</div>
<div class='div-other'><a id='mulu26' />
<p class='h2'>隆法喬居士</p><p>蜀道凌霄漢川源貫楚湘江山雖異別雲月豈分方且如蘭生幽谷蓮出污泥馨香各有其時動植何分異地所以聖則未必生成是聖凡則豈可一定為凡總在修與不修悟與不悟之間耳且道悟後如何試道一句子看。</p>
</div>
<div class='div-other'><a id='mulu27' />
<p class='h2'>隆慧喬居士</p><p>萬里通消息千山弄筆頭孤微難啟口縣隔爭相酬提起毛錐子放下混天毬走盤珠自貴透石水長流詞窮何所有還向句前求若猛然撲破以無疑誠哉瀉海而不竭不惟取之有餘而且龍鳳由斯變化且道機先一句如何指注文彩已彰。</p>
</div>
<div class='div-other'><a id='mulu28' />
<p class='h2'>一掌周居士</p><p>特地欲翻閻老案湖山又遇報冤頭此老年經天命始言有掉頭著子向風塵裏撩衣便走直入湖山室內問取話頭奈山僧無話頭可與直捷向他要父母未生前面目事不容時那通擬議驀面掌痕攔頭逼拶唯數日血流皮下汗漬通身再覓老僧老僧祇向他道一掌五條痕分明一句親尋常著力處笑倒釋迦文。</p>
</div>
<div class='div-other'><a id='mulu29' />
<p class='h2'>徹耳吾徒</p><p>松峰上煙霞萬里竹徑中勁節多端睜著眉煙霞自淡舉著步勁節長剛一味硬挺挺為人了無退怯怯進步所以要者等英雄做工夫步步將自<span class='corr'>己</span>追趁到前不遘村後不抵店處喫上交來正好喫山僧手裏棒在何故不下一番寒徹骨爭得梅花噴鼻香。</p>
</div>
<div class='div-other'><a id='mulu30' />
<p class='h2'>徹芸蹇善人</p><p>一粒粟藏世界半邊鍋煮乾坤斯言不謬腳跟不動而江山足下文字不經而今古目前果符斯語蹇居士生於名門于歸貴族三綱正其身心五常明其志氣兼又迫切釋氏專一空門夙因熟套觸著現成所謂芸芝秀處人難識瑞氣流芳德自尊舉眼盡窺山海過聖凡總屬者條心。</p>
</div></div>
<div class='div-other'><a id='mulu31' />
<p class='h1'>諸頌</p>
<div class='div-other'><a id='mulu32' />
<p class='h2'>障蔽魔王隨金剛齊菩薩一千年覓起處不得</p><p style="text-indent:0em" class="lg-abnormal"><div class='lg-row'>何須特地用心機萬里晴空露跡稀好去白雲深處看三更明月口頭肥</div>
</p></div>
<div class='div-other'><a id='mulu33' />
<p class='h2'>鳥窠布毛</p><p style="text-indent:0em" class="lg-abnormal"><div class='lg-row'>放出帷房一線風布毛抽處活虯龍汗衫忽地遭星火燒得如天大箇空</div>
</p></div>
<div class='div-other'><a id='mulu34' />
<p class='h2'>拾得笤帚</p><p style="text-indent:0em" class="lg-abnormal"><div class='lg-row'>萬里煙塵一帚開幾回埽出面皮來姓名沒箇酬君問哭不才兮笑不才</div>
</p></div>
<div class='div-other'><a id='mulu35' />
<p class='h2'>無縫塔</p><p style="text-indent:0em" class="lg-abnormal"><div class='lg-row'>斷藕絲中借一廛擘開霄壤就圖遷從來不葬黃金骨恰好南陽老漢禪</div>
</p></div>
<div class='div-other'><a id='mulu36' />
<p class='h2'>國師喚侍者</p><p style="text-indent:0em" class="lg-abnormal"><div class='lg-row'>開口頻頻喚著伊缾間正好插花枝筆筒有箇螟蛉子不是冤家不是兒</div>
</p></div>
<div class='div-other'><a id='mulu37' />
<p class='h2'>西堂智藏曾燒殺一僧一日見身索命藏云你死也無云死也云既死覓命者誰便乃不見</p><p style="text-indent:0em" class="lg-abnormal"><div class='lg-row'>甚麼面目再來尋烈焰燒空事未斟且問舌頭何處借日中猶抱月敲琴</div>
</p></div>
<div class='div-other'><a id='mulu38' />
<p class='h2'>百丈耳聾</p><p style="text-indent:0em" class="lg-abnormal"><div class='lg-row'>抬眸促額應追魂劍斬潛龍海嶽昏爆地一雷難掩耳門庭千古獨稱尊</div>
</p></div>
<div class='div-other'><a id='mulu39' />
<p class='h2'>魯祖面壁</p><p style="text-indent:0em" class="lg-abnormal"><div class='lg-row'>不道如何與若何金龍蕩起潑天波依他畫出葫蘆樣反貼門神見也麼</div>
</p></div>
<div class='div-other'><a id='mulu40' />
<p class='h2'>大顛擯首座</p><p style="text-indent:0em" class="lg-abnormal"><div class='lg-row'>結舌烏藤倒嶽掀假途滅虢弄奇門昌黎若達此機用血染潮州八百村</div>
</p></div>
<div class='div-other'><a id='mulu41' />
<p class='h2'>龍潭滅燭</p><p style="text-indent:0em" class="lg-abnormal"><div class='lg-row'>得失分明自不期猛然失卻一雙眉光輝滿地誰收拾露柱燈籠拜相時</div>
</p></div>
<div class='div-other'><a id='mulu42' />
<p class='h2'>中邑獮猴</p><p style="text-indent:0em" class="lg-abnormal"><div class='lg-row'>巨室高軒面面閒獮猴應順任躋攀夜深無處堪投宿推到朝陽殿九間</div>
</p></div>
<div class='div-other'><a id='mulu43' />
<p class='h2'>臨濟築拳</p><p style="text-indent:0em" class="lg-abnormal"><div class='lg-row'>醉來發悶在西家猶把東家酒價賒莫謂相酬非劍客純清絕點袖青蛇</div>
</p></div>
<div class='div-other'><a id='mulu44' />
<p class='h2'>牧牛頌</p><p style="text-indent:0em" class="lg-abnormal"><div class='lg-row'>老農策杖鼓春回萬象森羅盡撥開犢牯不知何處放隨風隨雨謾疑猜<span class='note-inline'>(尋牛)</span>南北東西弗浪尋一林深過一林深驀然退步徵端的蹋碎虛空滿翠岑<span class='note-inline'>(見跡)</span>登山涉水意雄雄步步追蹤逐曉風更向白雲深處望全身獨露大荒中<span class='note-inline'>(見牛)</span>青眉白眼難迴避七尺牶兒貫鼻侖不待加鞭呼直指參天頭角破雲根<span class='note-inline'>(貫鼻)</span>明月村中耐歲寒殷勤調御不相謾時添草料無多少隨分些些任飽餐<span class='note-inline'>(調馴)</span>疾作風威意轉奢踊身跨背直歸家蹄痕到處無蹤跡銕笛橫吹絕正斜<span class='note-inline'>(歸家)</span>拋卻鞭繩孰與儔高歌欹枕自風流若人借問牛何在撫掌呵呵笑點頭<span class='note-inline'>(存人)</span>飽山飽水飽煙霞一醉渾忘自與他大地不知何境界春深無處不飛花<span class='note-inline'>(雙忘)</span>國治家齊任縱橫倒戈卸甲斂旂旌太平元是將軍定元是將軍定太平<span class='note-inline'>(還原)</span>三家村裏留不住十字街頭弄爪牙無限惡聲彌宇宙剎竿隨處競龍蛇<span class='note-inline'>(垂手)</span></div>
</p></div></div>
<div class='div-other'><a id='mulu45' />
<p class='h1'>諸贊</p>
<div class='div-other'><a id='mulu46' />
<p class='h2'>達磨初祖</p><p style="text-indent:0em" class="lg-abnormal"><div class='lg-row'>黑黑箇臉白白雙眼徹體無心通身是膽出全甕鵝破窺天管咦引起後來人教騙閻羅碗</div>
</p></div>
<div class='div-other'><a id='mulu47' />
<p class='h2'>破山和尚</p><p style="text-indent:0em" class="lg-abnormal"><div class='lg-row'>團圓皓月形斑白髼鬆髮登曲彔木床說無盡藏法點龍象眼開人天瞎提起生白棒咦是甚麼椒薑者等惡辣</div>
</p></div>
<div class='div-other'><a id='mulu48' />
<p class='h2'>自贊</p><p style="text-indent:0em" class="lg-abnormal"><div class='lg-row'>據何識見嬾而無幹禪又不參經又不看行不拘方坐不定案攜拄杖子接風顛漢可恨丹青弄紫朱等閒突出孃生面</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>長髮羅肩不修僧像遊戲字水江顛倒風魔樣純開銕面皮撞著三十棒咦見成酢蒜椒薑何待馬師鹽醬</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>精神抖擻形狀村陡施無所為用無所有事不通方言不順綹且道是誰湖山逸叟</div>
</p></div></div>
<div class='div-other'><a id='mulu49' />
<p class='h1'>印偈</p>
<div class='div-other'><a id='mulu50' />
<p class='h2'>坤德普重<span class='note-inline'>(即破峰)</span></p><p style="text-indent:0em" class="lg-abnormal"><div class='lg-row'>不知不會煙蘿密穩得支那海晏清分付翻身赤甲鯉任將電閃代機衡</div>
</p></div>
<div class='div-other'><a id='mulu51' />
<p class='h2'>佛語徹御</p><p style="text-indent:0em" class="lg-abnormal"><div class='lg-row'>放出長安小犢兒喝聲震地吼如獅一莖楖栗親交付永續曹源世系絲</div>
</p></div>
<div class='div-other'><a id='mulu52' />
<p class='h2'>湖巖徹隱</p><p style="text-indent:0em" class="lg-abnormal"><div class='lg-row'>一塊殘冰水結成曹源底徹桂輪深闍黎獨坐溪西口惟放金鱗躍禹門</div>
</p></div>
<div class='div-other'><a id='mulu53' />
<p class='h2'>蒼巖徹石</p><p style="text-indent:0em" class="lg-abnormal"><div class='lg-row'>蹋破仰山彌勒院腳頭底徹玅高峰一莖楖栗人天眼任爾拈提濟北宗</div>
</p></div>
<div class='div-other'><a id='mulu54' />
<p class='h2'>翠峨界登</p><p style="text-indent:0em" class="lg-abnormal"><div class='lg-row'>幾將底事對爐吟拂袖無疑利害生劈歷一聲分付汝猛然毒鼓振山城</div>
</p></div>
<div class='div-other'><a id='mulu55' />
<p class='h2'>琇峨祖脈</p><p style="text-indent:0em" class="lg-abnormal"><div class='lg-row'>劈手傳書親看破拈花極則面相陳陽春一曲隨君調拍眼聲聲震石城</div>
</p></div>
<div class='div-other'><a id='mulu56' />
<p class='h2'>珊爍徹璠</p><p style="text-indent:0em" class="lg-abnormal"><div class='lg-row'>毒鼓聲前慣擊椎而今掉背不疑思謾將底事<span class='corr'>逢</span>人舉銕額銅頭也皺眉</div>
</p></div>
<div class='div-other'><a id='mulu57' />
<p class='h2'>雷巖徹靜</p><p style="text-indent:0em" class="lg-abnormal"><div class='lg-row'>毒心毒口毒難留毒著闍黎已十秋毒氣囊藏藏不住放伊毒去毒禪流</div>
</p></div>
<div class='div-other'><a id='mulu58' />
<p class='h2'>瑞巖淨融</p><p style="text-indent:0em" class="lg-abnormal"><div class='lg-row'>未入門時先看破升堂不必再躊躇把茅盍處雄蹲踞拄杖撩天插帝都</div>
</p></div>
<div class='div-other'><a id='mulu59' />
<p class='h2'>佛化狄三品</p><p style="text-indent:0em" class="lg-abnormal"><div class='lg-row'>甚時走出蒲團客幾度勳風噴上方撒手自開消息眼拈花微笑立承當</div>
</p></div>
<div class='div-other'><a id='mulu60' />
<p class='h2'>平沙田銓<span class='note-inline'>(渝州太守)</span></p><p style="text-indent:0em" class="lg-abnormal"><div class='lg-row'>角徵宮商和者孤無情結下拍猶隃老僧仍付無情曲萬古聲洪振五湖</div>
</p></div>
<div class='div-other'><a id='mulu61' />
<p class='h2'>侶奭熊旦<span class='note-inline'>(文學)</span></p><p style="text-indent:0em" class="lg-abnormal"><div class='lg-row'>昔年有語契機來今日相<span class='corr'>逢</span>不再猜分付文場獅子去任伊平地一聲雷</div>
</p></div>
<div class='div-other'><a id='mulu62' />
<p class='h2'>大隱徹仁</p><p style="text-indent:0em" class="lg-abnormal"><div class='lg-row'>風穴銕牛開地軸汾陽拄杖破天關闍黎據此真消息一舉令人舌上斑</div>
</p></div>
<div class='div-other'><a id='mulu63' />
<p class='h2'>研如興銘</p><p style="text-indent:0em" class="lg-abnormal"><div class='lg-row'>一呼一剳不抬眸玄險機鋒對面酬佛祖到來難著眼許伊把住接禪流</div>
</p></div>
<div class='div-other'><a id='mulu64' />
<p class='h2'>還虛隆寶</p><p style="text-indent:0em" class="lg-abnormal"><div class='lg-row'>蹋破芒鞋走入川凌霄蜀道望巖玄輝天鑑地乾坤眼恰好窮征衲子禪</div>
</p></div>
<div class='div-other'><a id='mulu65' />
<p class='h2'>剖石性果</p><p style="text-indent:0em" class="lg-abnormal"><div class='lg-row'>話到孤微會轉身頻拈訣子當烏藤要津不放龍蛇走唯許闍黎赤甲橫</div>
</p></div>
<div class='div-other'><a id='mulu66' />
<p class='h2'>正峨徹合</p><p style="text-indent:0em" class="lg-abnormal"><div class='lg-row'>要津難當沖霄鵠猶慕湖山七尺笻濟北家風雷電急一條白棒活如龍</div>
</p></div>
<div class='div-other'><a id='mulu67' />
<p class='h2'>巨峨徹空</p><p style="text-indent:0em" class="lg-abnormal"><div class='lg-row'>鎖子無鑐豁自驚寥寥斗室殿機衡謾將消息<span class='corr'>逢</span>人舉急速軍旂樹不輕</div>
</p></div>
<div class='div-other'><a id='mulu68' />
<p class='h2'>清源徹懿</p><p style="text-indent:0em" class="lg-abnormal"><div class='lg-row'>土面灰頭數十秋人歡客唱地祇謳老僧特與封符去坐定岷嘉率祖儔</div>
</p></div>
<div class='div-other'><a id='mulu69' />
<p class='h2'>蓑翁冀應熊<span class='note-inline'>(成都太守)</span></p><p style="text-indent:0em" class="lg-abnormal"><div class='lg-row'>入室垂簾不自疑箇中消息許誰知杖頭拂子親交付一任蓑翁道者施</div>
</p></div></div>
<div class='div-other'><a id='mulu70' />
<p class='h1'>行狀碑　清故湖山治平照衣慧覺和尚行錄</p><p>和尚<span class='note-inline'>(諱)</span>照衣<span class='note-inline'>(號)</span>慧覺本渝之綦江縣人俗姓熊父<span class='note-inline'>(諱)</span>品母張氏生於明萬曆乙巳年二月二十一日子時年十一孤依孀闈一日聞鄉人居士論釋尊捨國入山苦行成道度世之語堅志欲出家白母未之許尋遊於聖燈山寺晤僧三祇隱名甘淡山果荼菜自度不知其苦也繼而母密訪得諸親識責以人子大義仍依母持報恩齋三年適有二兄自滇歸幸老母有所依托遂於甲<span class='corr'>戌</span>仲秋初脫身北向道左有客問曰何之師曰朝山去客曰我亦朝山去你曾齋否師曰未也客為假館治酒與師封齋師大醉酣睡初不知前客乃梁上君子也因竊行李而去師赤身旋於佛圖關側棘林中僵臥黎明默咒曰儻我有出家分隨所往不礙可也遂望空前進途次艱險無所不歷發憤前征至華銀山禮普賢大士香次值常白師如故人閱十一月初四日始薙髮白密探師來歷發人同歸本里審諦所由母復留難師告曰在家奉養口體之孝也出家修道乃出世間之大孝胡不許邪遂勸母長素念佛持經自此一宿即辭回山圓具又半載白示寂師繼主院四年一日自慨曰作如是僧又不如不出家之為愈也乃辭眾下山欲遊江南適路阻未往途遇一婆子向前拽住師傘問曰此物有五人那箇是真底師曰高著眼婆笑而不答迎到家謂人曰者師儘有道器可作禮留此供養忽見案頭有楞嚴經展讀至世尊示阿難光明拳處觸發疑情始解下手做工夫行也如是坐也如是從朝繼暮從暮至旦只一箇能推之心非為我心畢竟我心將名何等疑來疑去排遣月餘昏散交攻無時暫息一日遇渝城之劉三德居士接至湖山白衣閣客居危坐一室日夜撕捱東咬西嚼般盡伎倆如跳在葛藤窩裏相似要一霎時洒落了不可得日復一日又三年似無靈驗乃於佛前自誓曰儻某今生與此道果無分盡一生去死復再來必要究明者事方休禮畢上單正襟危坐遂將身心疑情一齊放下跏趺竟夜如一息頃忽聞門外沙彌叫一聲如冷灰豆爆地覆天翻聖量凡情豁然瓦解啊元來元來甕中何嘗走<span class='corr'>卻</span>鱉自爾活鱍鱍地徹體玲瓏通身慶快時崇禎辛巳二月朔二日也又數月忽一僧自外歸言萬峰破山和尚受敘戎牟先生請明日過此師次日果得遇於劉洪宇家禮拜問曰久聞破山酒借杯打濕口山仰後坐云者裏一滴無何處來下口師曰遠聞香噴鼻近則何沒有山便喝師便揖出閱明年壬午春山回萬峰過渝應王居士家供師聞山至直造庭前禮問曰春日<span class='corr'>已</span>去夏日又來其天道有變易否山云變易且置不去不來一句作麼生道師蹬足山便喝師曰昨夜春雷送喝狂風送棒閃電見形者幾般俱不用天將何道與我山與一頓亂棒棒折師搖手曰巡人犯夜山休去師便拜山見師神色不變乃云凡喫老僧棒者便要訶罵老僧你具何本領乃爾如是師曰訶罵有日子在山微笑師後遊峨嵋連坐七剎論楞嚴圓覺金剛共主八期甲申之變散眾至洪椿坪住持欲以院事及師師不之許落山值歲荒隱居夜郎八載癸巳年九月聞破山和尚住梁山金城寺師省覲不以世亂險阻為慮直造之焉及抵金城適山堂下促問曰似遠來者師曰始從遵義山再問來歷師曰來歷且長尚容舉似旁僧云此是渝城折拄杖者山曰啊至晚侍僧過茶先奉於山山曰此本為客何先老僧師曰照衣何人到此作客山曰老僧<span class='corr'>已</span>知你不是客作漢師曰荷蒙高鑑山呵呵大笑一夜山歸方丈欲寢師隨後見侍僧脫襪畢師亦與之脫山伸足曰無了師曰正好無處下手山曰無處作麼下手師豎拳云㗭哩㗭哩山彈指曰蘇嚕蘇嚕師拂袖便出一日侍山至雙桂夜坐忽門外數僧論法師講經事師曰法師事業不過採集詞藻義學為心若佛法夢也未夢見在山曰汝會得我問汝唯佛與佛乃能知之且道知箇甚麼師曰不許知山便掌曰因甚不許知師曰知即凡夫也便拜山劈頭蹋云再悟始得師曰再悟即不堪山曰汝具甚麼手眼師曰自從跨過黃金限不向門前宿草菴山曰未在三日下得一轉語恰好老僧許汝參禪師桌上三拳山曰是甚麼意師答偈曰冤對兩相<span class='corr'>逢</span>全身密不住深灘龍擺尾女子不穿褲山曰是汝的是學的師曰是何言歟掉背歸僧堂雪臂和尚在坐曰咦慧覺兄可謂地頭人也師曰謝讚歎山日學答話有甚奇特臂曰老和尚莫壓良為賤師向前展兩手曰梁山紙貴一狀領過山乃拈棒一齊打散閱三月廿一日出從上源流杖拂授之偈曰唯佛與佛乃能知比若天高無物齊大有慧公親薦得捕風捉影任拈提師辭不獲遂歸渝開法於長安並江津石寶圓通又渝青巖觀音珠林洪福及治平等剎上堂法語機緣偈頌咸載之行錄共嗣法門人破峰重佛語御湖巖隱蒼巖石翠峨登琇峨脈珊爍璠雷巖靜瑞巖融將軍狄三品渝州太守田銓文學熊旦大隱仁研如銘還虛寶剖石果正峨合巨峨空清源懿成都太守冀應熊二十人等皆鍼芥相投作家龍象非偶然者康熙十二年九月十八日師無他病痛忽雙桂二僧至敘問老人臨終時有何言句僧曰門人請問老人百年後有何所念老人曰吾滅後別無所念但將老僧口水話不可更改師微笑曰吾師如是吾亦如是言罷奄然長往顏貌如生左右撼之<span class='corr'>已</span>逝矣世壽六十九臘三十八於戲師於四威儀之間咳唾掉臂之際無不合轍令人目睹意銷潛符默證者難以枚舉毋論僧之與俗貴賤老少咸師事之及涅槃之日萬指泣送如喪考妣非平昔道德充備有所感於人者能若是乎甲寅十月十七日法弟比丘華嚴聖可德玉謹錄壽之於石。</p>
</div>
<div class='div-other'><a id='mulu71' />
<p class='h1'>法派</p><p style="text-indent:0em" class="lg-abnormal"><div class='lg-row'>照徹法旨元正心宗續傳寶印了達洪鐘密燦幽玄總持攝融然燈炳煥古鑑崇隆</div>
</p></div>
<div class='div-other'><a id='mulu72' />
<p class='h1'>佛事</p><p>赤心火赤心赤心撥轉車輪掉背而去撒手便行即涅槃相示生死身大眾既然生身死身涅槃身都在者裏且作麼生道末後一句擲火炬云金骨更須遭烈火一回鍛鍊一回新。</p>
<p>珊爍維那火珊爍吾徒年四十五如兀如癡半賓半主才得箇相應奈何行更速今朝撞著湖山長老不免為汝據款結案痛與兩手分付咄咄攛下火炬云八字眉毛上下看一堆此木騰今古。</p>
<p>瑞峰火拈火炬召大眾云者是生也麼死也未來如斯尊去如斯貴幾根臭骨頭安以作群隊一具火蓮池詳勘佳風味遍地結冰霜滿空羅玉翠復打圓相攛下云燎燎為爾助神通一朵靈光長不昧。</p>
<p>通穎沙彌火人壽芬芳短靈根歲月長雖然來去速不是少年郎擲火炬喝一喝云火坑忽地紅蓮燦八德池中性水涼指出上林春色好奇花先古劫前香為培之李公起棺全副精神雍蜀滿腔沛澤士農彌天造化起寰中社稷江山並茂怎奈碁完局盡掉背斂手歸功杳無一物混真容頓脫黃粱枕夢即今星移斗轉遍界明月清風紫霓瑞霧涌城東好把前程保重直入南天戶牖徑上兜率陀宮啟眉堪笑者場空打破人生齏甕喝一喝引棺便行。</p>
<p>還融起龕來也長安白雲自占青山去也長安明月何分流水驀伸手引龕云試看門外石獅子三更明月口頭肥舉火舉火炬云還融還融幻境<span class='corr'>已</span>空一任他萬紫千紅盡付之明月清風一具臭骨皮袋析還他地水火風且道主人公在甚麼處震威喝一喝攛下火炬便燒。</p>
<p>白拈火以火炬打圓相云白拈白拈著眼詳看生來死去者畔那邊本無玅會莫作玄參且道即今事又如何咄觸著無情三昧火七斤衫子不留纖。</p>
</div>
<div class='div-other'><a id='mulu73' />
<p class='h1'>眾偈</p>
<div class='div-other'><a id='mulu74' />
<p class='h2'>示斗菴監寺</p><p style="text-indent:0em" class="lg-abnormal"><div class='lg-row'>立意堪同水底月無心猶是鏡中花趙州一句完全語門外人來只喚茶</div>
</p></div>
<div class='div-other'><a id='mulu75' />
<p class='h2'>示南山醫士</p><p style="text-indent:0em" class="lg-abnormal"><div class='lg-row'>布袋將來信手拈隨醫百病剿廉纖舌頭不著些兒味甘草黃連一樣甜</div>
</p></div>
<div class='div-other'><a id='mulu76' />
<p class='h2'>示銕瀾禪人</p><p style="text-indent:0em" class="lg-abnormal"><div class='lg-row'>百尺竿頭一步前赤身不怕雨和煙就中有著騰千古莫作尋常浪蕩禪</div>
</p></div>
<div class='div-other'><a id='mulu77' />
<p class='h2'>示非篆法孫</p><p style="text-indent:0em" class="lg-abnormal"><div class='lg-row'>痛撾痛打痛承當蠱毒砒霜儘一場濟北家私如是手兒孫窈窕骨頭剛</div>
</p></div>
<div class='div-other'><a id='mulu78' />
<p class='h2'>示先之馬居士</p><p style="text-indent:0em" class="lg-abnormal"><div class='lg-row'>目下菩提會也麼行藏舉止莫蹉跎若將情浪俱澄靜自有蛟龍涌碧波</div>
</p></div>
<div class='div-other'><a id='mulu79' />
<p class='h2'>示春圃李居士</p><p style="text-indent:0em" class="lg-abnormal"><div class='lg-row'>謾將底事默商量坐臥經行孰主張一日泥團親觸破石頭瓦礫也生光</div>
</p></div>
<div class='div-other'><a id='mulu80' />
<p class='h2'>示大生楊居士</p><p style="text-indent:0em" class="lg-abnormal"><div class='lg-row'>父母未生前句子龜毛<span class='corr'>兔</span>角雞牙齒猛然觸碎金剛拳伸手原在縮手裏</div>
</p></div>
<div class='div-other'><a id='mulu81' />
<p class='h2'>示明遠楊居士</p><p style="text-indent:0em" class="lg-abnormal"><div class='lg-row'>長短分明自翦裁如何到此更疑猜須知有箇無思算一度心花一度開</div>
</p></div>
<div class='div-other'><a id='mulu82' />
<p class='h2'>示瑞泉趙居士</p><p style="text-indent:0em" class="lg-abnormal"><div class='lg-row'>眾生心佛三無別蠢動含靈一體同靜聽谿聲和眾響明明為爾報圓通</div>
</p></div>
<div class='div-other'><a id='mulu83' />
<p class='h2'>示玉缾山源水法師</p><p style="text-indent:0em" class="lg-abnormal"><div class='lg-row'>源水玉缾恰當清涼八德和平微微動蕩些子淹殺俱胝有情</div>
</p></div>
<div class='div-other'><a id='mulu84' />
<p class='h2'>示自心靜主</p><p style="text-indent:0em" class="lg-abnormal"><div class='lg-row'>年老成魔顛話多石頭瓦礫古彌陀向來漏逗腳跟下試問尋常見也麼</div>
</p></div>
<div class='div-other'><a id='mulu85' />
<p class='h2'>贈狄侯府</p><p style="text-indent:0em" class="lg-abnormal"><div class='lg-row'>撥轉天關地竅時鏗鏘句落化龍池而今更向龍池望步步金光襯馬蹄</div>
</p></div>
<div class='div-other'><a id='mulu86' />
<p class='h2'>示雲璧吾孫</p><p style="text-indent:0em" class="lg-abnormal"><div class='lg-row'>錦江紋浪既經過且道縣巖撒手麼即佛即心明漏逗莫言沒奈馬師何</div>
</p></div>
<div class='div-other'><a id='mulu87' />
<p class='h2'>示惺默大德</p><p style="text-indent:0em" class="lg-abnormal"><div class='lg-row'>問爾默時默甚麼莫將生死作蹉跎若然捉敗淨明老一恁<span class='corr'>逢</span>人舉似他</div>
</p></div>
<div class='div-other'><a id='mulu88' />
<p class='h2'>示徹源蔣居士</p><p style="text-indent:0em" class="lg-abnormal"><div class='lg-row'>不是心兮不是佛堂堂寂照是何物有朝識破馬簸箕一恁笑兮一恁哭</div>
</p></div>
<div class='div-other'><a id='mulu89' />
<p class='h2'>示法宣吾孫</p><p style="text-indent:0em" class="lg-abnormal"><div class='lg-row'>老來無事可當情心口難離一卷經持到了然無所住金剛圈子不須尋</div>
</p></div>
<div class='div-other'><a id='mulu90' />
<p class='h2'>示徹明田居士</p><p style="text-indent:0em" class="lg-abnormal"><div class='lg-row'>參禪切勿以知知要會無心處是誰日用尋常親薦得頭頭物物總相宜</div>
</p></div>
<div class='div-other'><a id='mulu91' />
<p class='h2'>為眾剃度</p><p style="text-indent:0em" class="lg-abnormal"><div class='lg-row'>詳看今日公案欲了多生前件佛敕者把金刀剃成一堂羅漢</div>
</p></div>
<div class='div-other'><a id='mulu92' />
<p class='h2'>示先陪王居士</p><p style="text-indent:0em" class="lg-abnormal"><div class='lg-row'>風雨堆堆特地來欲求些子話頭回舉眉展笑三車備拱手擎拳萬象該遇柳經花隨摘採蹋山踐水謾疑猜一朝看破孃生面點首呵呵罵我儕</div>
</p></div>
<div class='div-other'><a id='mulu93' />
<p class='h2'>示三淵禪人</p><p style="text-indent:0em" class="lg-abnormal"><div class='lg-row'>四大原來不是身分明卻是眼中塵終朝活計誰為主歷劫支持不是賓進退何煩分物我閒忙那識較疏親有人再問孃生面巴掌拳頭不順情</div>
</p></div>
<div class='div-other'><a id='mulu94' />
<p class='h2'>送聖可法弟</p><p style="text-indent:0em" class="lg-abnormal"><div class='lg-row'>嚬吟拙韻次胡笳銕笛橫吹絕正邪蹋月素娥歌白雪乘陽春意報蘭奢搗音縱擊情攻耳拍眼頻催句硬牙久久未聞琴瑟雅喜<span class='corr'>逢</span>獅象舌敲嘉</div>
</p></div>
<div class='div-other'><a id='mulu95' />
<p class='h2'>送總府陳公</p><p style="text-indent:0em" class="lg-abnormal"><div class='lg-row'>一粒丹心涌蜀東情如玉鏡挂穹窿浮雲不借清風掃野景何煩碧月通高鑑山河明不夜俛青民物照無窮幾般作略誰昭格百萬軍前第一翁</div>
</p></div></div>
<p class='juan'>慧覺衣禪師語錄卷三終</p>
<div class='div-w'><p class="pre"><span class='note-inline'>(弟子海智　海靜　海潮　徹遠　徹源　徹芸<br/>　普靜　玅圓　徹根　寂宗　寂聖　寂之<br/>　明旨　寂福　寂定　大用　信士李臣李相<br/>門人徹合　徒徹真　徹耳　孫湛明　法琳<br/>　法璋　法宣　法理　法筏　法悟　法印<br/>　法弘　法心　法嚴　法聞　法裔等同刻<br/>慧覺和尚全錄三卷　嘉興倪孟侯書侄天章刊<br/>康熙壬<span class='corr'>戌</span>季春板藏嘉禾楞嚴般若坊附藏流通)</span></p>
</div>
</div><!-- end of div[@id='body'] -->
</body></html>