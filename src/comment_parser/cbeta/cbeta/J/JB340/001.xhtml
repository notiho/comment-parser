<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慧覺衣禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>慧覺衣禪師語錄目次</p>
<ul class="">
<li>卷一
<ul class="">
<li>上堂</li>
</ul></li>

<li>卷二
<ul class="">
<li>上堂</li>

<li>小參</li>

<li>機緣</li>
</ul></li>

<li>卷三
<ul class="">
<li>法語</li>

<li>諸頌</li>

<li>諸讚</li>

<li>印偈</li>

<li>行狀</li>

<li>佛事</li>

<li>眾偈</li>

<li>附斗菴大士錄</li>
</ul></li>
</ul></div>
<p class='juan'><a id='mulu2' />慧覺衣禪師語錄卷第一</p><p class="byline">嗣法門人徹御等編</p>
<div class='div-other'><a id='mulu3' />
<p class='h1'>住重慶府長安山崇因禪寺</p><p>師因闔郡文武官紳等重建長安工畢請就本寺開堂拈疏云佛祖心髓人天眼目總不出者箇大眾見麼不然請維那分明露布。</p>
<p>法座以拄杖指云師子王登獅子座全提正令顯家風千妖百怪藏無地凜凜寒威震大雄喝一喝遂陞座告香云此瓣香無聲無臭絕相絕名兩間仗以成儀萬物憑之得體洞明日月旋幹春秋橫遍十方豎窮三際爇向爐中耑申供養本師釋迦文佛西天東土歷代祖師伏願光騰宇宙非空色瑞繞彌盧亙古今度世不忘悲願力法幢隨處展叢林此瓣香根盤大地莖塞中天地天否泰之不移成住壞空而不變金枝特秀玉葉芬芳蔭庇六虛光垂八表爇向爐中端為祝延　今上皇帝聖躬萬歲萬歲萬萬歲欽願民祿足時國祿足人心安也道心安萬邦共慶堯天日永扇淳風無易難此瓣香歡騰朝野道玅陰陽權造化以握地柄天樞運璇璣而抱星移斗轉仁聲大振至化遐宣福國福民為祥為瑞爇向爐中特申奉為滿朝文武闔國公卿洎本省本府在位尊官重建長安當期護法鄉紳文學遠近檀越等敬願退則得貴得名得祿進則尚道尚德尚文勳業格人格地格天壽算如岡如陵如嶽末後拈香云此瓣香向幾頹皮骨幾斷情關四絕三甦一生九死處得來今日人天眾前不免當陽拈出爇向爐中單為供養見住夔州府梁山縣金城山金城禪寺醉佛樓上傳臨濟正宗第三十一世本師破山大和尚用酬法乳深恩惟願棒頭喝下騰獅象語後聲前快馬牛徹骨為人心片片一回相見一回讎斂衣就座上首白椎云法筵龍象眾當觀第一義師云聲前薦得猶落二三句裏承當總成窠臼正恁麼時不屬見聞不墮聲色佛眼覷不及世智莫能分第一義還有觀得者麼一僧纔出師云劍去久矣便打進云學人猶未問話為甚便打師復打云刻舟之流如麻似粟進云和尚也不得壓良為賤師連打云公驗分明不勞再勘問殿宇鼎新法幢初建且道以何法為人師豎杖云者箇棒棒見痕刀刀見血進云只此便是為復別有師云別有別無不堪供養問十方同聚會箇箇學無為如何是無為法師云待汝心空及第時即向汝道乃云渝州法道久荒殘瓦礫荊榛不忍看今日山僧重拔劍家家有路到長安如是則荊榛自翦瓦礫自除寶所自通靈根自茂到者裏河山生色海野呈祥智鑑高縣宗風大振斬新做成潔白世界平空建立光彩門庭展開盡大地作箇選佛選祖之場拈出一毛頭示現度馬度牛之路一任人天魔梵僧俗男女豎去橫來七通八達饑餐渴飲健起困眠出沒卷舒自由自在人人腳跟點地常光現前箇箇鼻孔遼天壁立萬仞聖凡情量不隔纖毫愚智根源奚分增減森羅萬象共證般若菩提九有四生同明正法眼藏所以道十方坐斷一道齊平心佛眾生三無差別驀拈拂子拂一拂云大眾既然河清海宴道泰民安林下衲僧激揚宗旨且今日新崇因到院為國開堂祝聖一句作麼生道萬古堯天輝佛日長今舜世振宗風<span class='note-inline'>(敘謝不錄)</span>復舉三聖道逢人則不出出則便為人興化道逢人則出出則不為人師云二大老所謂一人在高高峰頂立一人在深深海底行各自分疆劃界你東我西未免遭人檢點若是衣上座則不然說甚逢人出不出大家都在者裏豈特為人不為人問著各與三十棒雖是太殺傷慈要且門風端正乃拈拄杖卓一卓喝一喝云男兒別有通霄路怎向他人行處行上首白椎云諦觀法王法法王法如是。</p>
<p>正心周居士等請上堂打口鼓子說禪說道著弊垢衣入水入泥山僧今日不惜唇齒與汝諸仁葛藤一上遂以拂子打○相云大眾見麼若向者裏見得徹去便見三世諸佛皆在者裏放光現瑞接物利生歷代祖師亦在者裏設化門庭分宗列派天下老和尚也在者裏建立法幢流通正脈盡大地人若聖若賢若僧若俗若男若女若非男女乃至四生六道有情無情一切含識等總在者裏資治勞生安身立命塵塵不別剎剎無私萬象森羅全彰海印者裏明得百處千處一時明者裏透脫百處千處一時透何必長期短限晝三夜三便好掀倒禪床掉臂不顧如或未然更聽一偈心城垣固少停休理域門開坐玉樓野馬且將繩索繫戀場獅子謾拋毬。</p>
<p>上堂問如何是長安境師云塗山禹穴字水龍門進云如何是長安人師云頂天立地鼻直眉橫進云人境俱不立時如何師和聲便打乃云拈花微笑承虛接響斷臂安心割肉補瘡恁麼則佛祖玅道只平常為什麼東討西覓咬定不肯承當擊拂子云時節若至其理自彰。</p>
<p>登先阮居士請上堂問如何是最初親切句師云早晨喫白粥進云如何是末後親切句師云晚來又覺饑進云前後坐斷中間不立時且道親切句在什麼處師云天共白雲曉水和明月流僧拂袖歸位師便喝問昨日事如何師云今朝不異進云今朝又若何師云昨日一般進云昨日今朝即且置當陽一句作麼生師云橫按莫邪全正令太平寰宇斬癡頑乃云天大莫能蓋地大莫能載納在一毛頭郎當大自在雖然如是崇因恁麼說話且道得自何來卓拄杖云擊碎破沙盆瓦子成一塊。</p>
<p>元宵上堂新正十四十五處處敲鑼擂鼓家家燈火沉沉回陽洞明天府內有一盞光明七通八達鹵杵舉向拄杖頭邊照徹銅肝鐵腑拈拄杖卓一卓喝一喝云些子玲瓏絕去來輝天鑑地騰今古。</p>
<p>德亮耆舊請上堂路本平夷行來即險眼分明暗看自成盲見不及時眉毫萬丈行不到處壁立千層腳跟下蹋破地竅天關隨處通衢直捷眼睛底刺瞎傍觀正視管取見諦精明到此時節掀翻漆桶直步大方擺手出長安逍遙諸國土去也所以道不移寸步遊歷三千弗越片時融通今昔山僧恁麼告報還有消息也無喝一喝下座。</p>
<p>上堂問如何是奪人不奪境師云空舟逐浪進云如何是奪境不奪人師云窮子無衣進云如何是人境兩俱奪師驀豎拄杖進云如何是人境俱不奪師打云一人有慶兆民賴之僧禮云謝師答話師云有慢闍黎乃云鐵漢提鉏取礦太陽捧日求燈只因不識自<span class='corr'>己</span>所以向外馳尋生成頂天立地長就鼻直眉橫終不履冠戴履何勞掩耳求聲明明為汝道破八兩原來半觔既然如是且道不是心不是佛不是物畢竟作麼生喝一喝云本是膃肭臍喚作海狗腎。</p>
<p>為穗安居士請上堂無扊扅門闥盡力扣難開沒關鍵奧堂放身挨不入腳下紅絲未斷手頭瓦子欠靈一向信二疑三致令進五退七是以只在籬牆外打之遶不得穩密處坐一坐諸禪德可中若有箇通方上士勇猛丈夫不顧危亡拌著性命自肯單刀直入管教坐享成功倘或三撻不回一任東西南北何故十方薄伽梵一路涅槃門把手牽伊行不得為人自肯乃方親喝一喝。</p>
<p>圓通大士誕辰上堂返耳觀心耳中著水返眼聽性眼裏撒沙所返既忘觀聽亦寂動靜二相了然不生二相不生生滅自滅生滅既滅寂滅見前心境一如是真三昧乃豎拂子云大眾見麼擊禪床云聞麼觀世音菩薩從此聞修三昧安詳而起向山僧拂子頭上示見百億香水海百億須彌山百億佛國土百億眾生界於諸界中復見百億大自在身百億爍迦羅首百億母陀羅臂百億清淨寶目復放百億大寶光明交光相羅如寶絲網於諸光中復出百億廣長舌相一時出大梵音道淨法界身本無出沒大悲願力示見受生和光同塵應機接物從無住本流出萬端於是應以國王宰官居士長者天龍八部人非人等乃至佛身得度者即皆見之而為說法如天普蓋似地普擎統三界以為家作四生之依怙生凡育聖廣利群品有感必通無求不應大眾既然菩薩見如是種種神變作如是種種佛事可謂殊勝中殊勝奇特中奇特正當恁麼時節畢竟如何瞻仰乃起身以拂子拂一拂云溪聲盡是廣長舌山色無非清淨身。</p>
<p>師誕辰上堂問四月八日佛降誕二月廿一祖師生且道是同是別師云一箇鼻頭兩孔出氣進云昔日道惟吾獨尊今日道甚麼師便打進云畢竟如何是為人的的句師復打乃云山僧適來在方丈內有一句子佛法擬欲拈出供養眾兄弟<span class='corr'>卻</span>被木上座一口吞<span class='corr'>卻</span>了也如今更要別尋兩句以悉鄙衷只是一期又說不盡何故向下文長。</p>
<p>上堂七尺蘆柴直下鉤斷橋水上截西流漁翁既不藏徼倖果是金鱗快聚頭以拄杖作釣勢云眾中莫有金鱗麼一僧出師云不是不是進云是是師云是箇什麼僧擬議師打云是甚鍼眼魚來上龍門釣時數僧問答皆不契師下座一齊打散拽杖歸方丈。</p>
<p>上堂古人道若立一塵家國興盛野老顰蹙不立一塵家國喪亡野老安帖山僧三十年前傾倉罄橐祇得箇窮唇寡舌雪骨冰肌即今雖住箇院子與眾兄弟說話窮也不得富也不得有也不得無也不得何故若富貴則眾星飛彗未免雙月同宮若貧窮雖四海宴清要且孤君即位大眾且道有無雙遣富貧不立一句作麼生道拈拄杖卓一卓喝一喝云大士淨缾陳瓦子彌勒布袋破葫蘆。</p>
<p>上堂生來不會掜扭祇記得箇小九二五原來一十三三豈不見九不解誇經賣紀弗覺分妍辨醜卓拄杖云只有一句佛法家犬明明是狗。</p>
<p>解制澤明劉居士請上堂九旬禁足三月護生聖制告圓委在今日恁麼則金剛圈栗棘蓬一時吞跳龍象堂獅子窟八字打開行者自行坐者自坐去者自去住者自住一任東西南北舒卷縱橫自在自由無罣無礙雖然如是且盡大地是箇解脫無底深坑動則墮坑落塹不動亦墮塹落坑試問諸禪德動的是不動的是便下座。</p>
</div>
<div class='div-other'><a id='mulu4' />
<p class='h1'>住湖山治平禪寺語錄</p><p>師自乙未秋日因兵燹之後治平傾<span class='corr'>圮</span>僅存藏閣椽柱數壁門人佛語等請建逸居。</p>
<p>修造畢上堂帝釋插一莖草建梵剎竟老僧白手成家只據見定雖則不遵古規要且不離方寸何故擊拂子一下云同轉如來玅法輪。</p>
<p>說戒上堂三宗未設無相無名一念才生有持有犯有持有犯則善惡日增無相無名則超然獨脫所以道無邊剎境自他不隔於毫端十世古今始終不離於當念當念不生萬法無咎毫端有別天地縣殊故昔六祖大師云不思善不思惡正恁麼時阿那箇是汝本來面目驀豎拂子召眾云還委悉麼若向者裏委悉得去便見各人安身立命染淨不著處亦見古人劈腹剜心橫身為物處並及五教三宗不勞分布彈指領略去也若猶未委老僧不免為諸沙彌別通方便說戒竟下座。</p>
<p>上堂傳衣云夫戒者非是以衣具杖缽於行持處整樣莊模然要在喜怒哀樂之未發時棄塵合覺久之塵根淨盡自然覺性見前若得邪妄拔除管教真機獨露到此時節何事不辦何戒不持日用尋常頭頭在道語默動靜著著符宗然雖如是此猶是漸次階梯未是衲僧巴鼻可中若有箇漢向鐘未鳴鼓未響<span class='corr'>已</span>前和聲嚼碎話頭退步蹋翻地角衣上座也只得點頭不輒何故自從能點過少見姓熊人。</p>
<p>佛生日圓戒上堂未離兜率遍地刀鎗既降皇宮干戈不息雲門一棒打殺已是納款投降湖山路見不平正謂隨邪逐惡當初失腳蹋他門戶至今水洗不開既然法令當行豈肯推三就四而今不免為諸大德無鎧甲底與汝鎧甲無兵器底與汝兵器直教箇箇殺佛殺祖斷盡自<span class='corr'>己</span>命根人人奪寶奪珍換<span class='corr'>卻</span>人天眼目乃至旂天號地滅賊除姦符到令行如日消雪縱是釋迦彌勒也須拱手擎拳設使臨濟德山自合望風斂衽諸大德若具者般手段可作佛祖兒孫堪報不報之恩一時普報了也老僧恁麼告報還有恁麼人麼震威一喝云出群須是英靈漢敵勝還他師子兒。</p>
</div>
<div class='div-other'><a id='mulu5' />
<p class='h1'>住太公山石寶禪寺語錄</p><p>師在綦江龍潭受蒼峨上座等請入院三門云欲登石寶奧堂先跨石寶門戶既然鑽仰彌堅且道作麼生入咄自從八字打開至今一條大路。</p>
<p>佛殿云釋迦<span class='corr'>已</span>過去彌勒猶未來即今新石寶更教禮阿誰喝一喝。</p>
<p>方丈云若立一塵九間僧舍熱烘烘不立一塵八面天窗空寂寂指侍者云立也是你不立也是你。</p>
<p>拈疏云百千法門無量玅義覿體全彰何須特地然雖如是也要大家知。</p>
<p>法座以杖擊云石寶之座方廣而高攀仰莫及老漢親遭今日被者一夥沒面皮人拖拖撦撦業網難逃且道還有具眼者麼看石寶[跳-兆+孛]跳遂登拈香祝聖畢末後拈香云此瓣香名不得狀不得取不得捨不得逢強即弱遇柔即剛三家村裏生成十字街頭賣弄只得聲喧海宇價重寰區次回拈出爇在爐中敬為見住夔州府梁山縣萬竹山福國禪寺雙桂堂上傳臨濟正宗第三十一世破山大和尚用報法乳之恩斂衣趺坐上首白椎竟師云人不逢人必難啟乎至情之口言非得意亦無覿面點首之儀今幸蒼峨上座三於龍潭覓老僧至此與諸禪德相席打令想是人已逢人言亦得意老僧縱無至情之口且拄杖子輕讓不得驀卓一卓云誰是覿面點首者請出與老僧話會看問答畢師乃橫按拄杖喝一喝云此段風光會也麼一莖拄杖縱橫拖非他不善誇經紀無舌童兒恨話多。</p>
<p>開爐上堂問一切眾生皆有佛性為什麼不識師云不識可救一半進云那一半作麼生師云問取門前石土地問臨濟三玄要雲門一字關一字關且置玄要事如何師云穿過髑髏進云如何是第一玄師云古鏡未成前進云如何是第二玄師云古鏡已磨然進云如何是第三玄師云古鏡照無偏進云如何是第一要師云拶碎虛空無朕兆進云如何是第二要師云日出明明光普照進云如何是第三要師云瞎馬瞎驢分草料進云三玄三要知端的一字關頭又若何師震威一喝僧作禮云臨濟與雲門鼻孔在和尚處還有分別也無師打云一串穿<span class='corr'>卻</span>問如何是吹毛劍師豎拄杖云好子細進云未出匣時如何師打云伏屍萬里進云出匣後如何師復打云青天也須喫棒乃卓拄杖云通紅爐鞴惡辣鉗鎚鍛鍊聖凡鑄鎔魔佛任是銅頭銕額純鋼打成非佛非魔不凡不聖的漢到來老僧者裏不惜手腳廣用炭煤亦要幾過紅爐幾經辣手將他舊知惡習一一銷鎔聖量凡情些毫鍛盡管教全身打扮脫體莊嚴表正影端光前裕後大眾正當恁麼時節就本推功一句作麼生道復卓一卓喝一喝云試玉須經火求珠不離泥。</p>
<p>上堂驀拈拄杖云道在日用日用不知屙矢放尿喫飯穿衣一一全彰西來的的意恁麼朝打三千暮打八百畢竟明箇什麼道理乃卓一下云吾無隱乎爾。</p>
<p>上堂問進前一步有犯當頭退後一步離宮失殿不前不後合作麼生師云腳跟下好與三十棒進云恁麼前後坐斷不立邊際畢竟如何棲止師打云夜半無餘事就爐枕石高問黑白未分時如何師云恰進云黑白既分時如何師云露進云分與未分時如何師云劄乃云推不向前如珠走盤約不退後如盤走珠不是神通玅用亦非法爾如然自古自今非常非異設或到得者般田地又且如何鼓掌呵呵大笑云牛角自尖羊角自鷲。</p>
<p>上堂蹋碎阿房蒙古石大驚小怪走忙忙依然只是兒孫事祖父元來不出堂。</p>
<p>上堂大道只在目前要且目前難睹欲識大道真體不離聲色言語乃豎拄杖云見麼有眼同見卓一下云聞麼有耳同聞既然同見聞此便是聲是色且道如何是大道真體復卓一卓喝一喝云萬古碧潭空界月再三撈摝始應知。</p>
<p>上堂喫飯打濕口洗面打濕手箇事本現成人人盡知有只不合等閑一問問著十箇有五雙眼似流星口似匾擔依舊面前背後佛法不得順手拍膝一下云只為分明極翻令所得遲。</p>
<p>上堂問麤細思三惑亦用亦不用師云窮猿抱子懷中熱宿鳥無雛夜半寒問學人工夫不上乞和尚慈悲指示師云纔加防守子盜家財不禁門庭父授子業參去乃云日把絲綸戲碧波深潭巨浪意如何直須大透龍潛處吸盡西江水一河然而老龍潛處勢所難到若到則喪身失命不到則疑滯一生若果到得恁麼所在管教老龍縮舌頷下收珠地覆天翻山崩海裂然後睡龍宮眠虎穴當知誰箇可交涉猛然平地一聲雷一條拄杖廣長舌喝一喝。</p>
<p>上堂舉趙州和尚云金佛不度爐木佛不度火泥佛不度水真佛內裏坐師云趙州古佛尋常揭示一機一境眼光爍破四天下只者一轉卻有半邊照不著若據石寶見處又且不然金佛須度爐木佛須度火泥佛須度水真佛無方所眾中若有箇英俊衲子聞恁麼舉判出來道長老你者些說話正是有半邊照不著卓拄杖一下云將謂鬍鬚赤更有赤鬚鬍。</p>
<p>佛成道上堂六年忍餓苦辛勤一點明星刺眼睛剛道瞿曇成正覺依前日午打三更。</p>
<p>上堂火柴頭一時[跳-兆+孛]跳觸碎了灶神眉毛無底甑怨氣沖天爆竹頭攤聲失笑莫怪石寶倒語顛言恐爾不是聰明神道若果是箇神道免教鐘磬椎惡鬧以拄杖打地云再與你燒一分錢休當神前酒臺盤莫謂相逢不相識枕石漁翁網覆顏喝一喝。</p>
<p>上堂問如何是學人不動心處師云討什麼碗乃云父子情同渾無彼此君臣道合杳絕疏親治國齊家上呼下應入則如藤倚樹出則似箭離弦不惟貫革九重而且萬機直透有時弓矢雙收更教連鋩墮地且道利害在什麼處震威喝一喝云王令已行天下遍將軍塞外絕煙塵。</p>
<p>上堂值竹爆聲師云爆竹一聲乾坤失色吟龍嘯虎都盧卷舌頑虛墮地金剛腦裂倏忽掉首虹橋便折有交涉處沒交涉沒交涉處有交涉浮雲過去空消歇衣長老恁麼告報且道是什麼時節以拄杖向空劃◎云別別廣寒宮裏一輪月。</p>
<p>上堂問日前蒙和尚道爆竹一聲乾坤失色必定利害在什麼處師便喝僧亦喝師云好喝僧無語師便打乃云把斷要津不通凡聖了無縫隙迥絕安排四天王驚步不前八金剛側身退後三世諸佛歷代祖師到此計盡神疲千生萬受而今不免放開線道曲引旁通十字縱橫千差合轍更教三乘十地出入自由四聖六凡去來無礙然雖如是敢問大眾把住放行即且置一毫頭上見乾坤句子作麼生道卓拄杖一下云大千沙界海中漚一切聖賢如電拂。</p>
<p>除日上堂昨日今日明日過去見在未來總是一般時節何須強用安排衲僧鼻孔依舊山頭巖石崔嵬雖然如是莫道無事好乃豎拂子云擾亂春風卒未休明年更有新條在。</p>
<p>上堂㲯毿草野兔狐巢獨坐孤峰地不毛神女襄王歸甚處不乘御輦步虹橋大眾此四句可盡臨濟老人生平伎倆就中有一句能縱能奪能殺能活若會得不妨向方丈裏通箇消息。</p>
<p>元宵解制上堂問三陽開道泰萬卉盡霑恩更有臨行句如何舉似人師便打進云恁麼擺手出長安去也師復打云未可容易僧拂袖便出師震威一喝乃云無解無結九十日畫地為牢有證有修二六時釘樁搖艣釘<span class='corr'>樁</span>搖艣的灼然寸步不移畫地為牢的不妨走盡天下走盡天下寸步不移是什麼虛空掘洞好肉剜瘡點簡將來總成計較殊不知日不待火而熱風不待月而涼鳧短鶴長松直棘曲本不相貸何假外求雖然若不到元宵安知有燈夜乃起身橫按拄杖喝一喝云道人何碌碌心切為誰癡一箇頑石寶慶賽許多時卓拄杖下座。</p>
</div>
<div class='div-other'><a id='mulu6' />
<p class='h1'>住江津縣圓通禪寺語錄</p><p>師在石寶受明也何居士等請入院指三門云迢遙萬里不滯郵亭截斷歧途於斯迥別乃喝一喝云直饒跨斷黃金限也須平地喫交來。</p>
<p>佛殿云城東不欲見面趙州不喜聞名今朝覿體相呈且道如何禮覲展具云釋迦鼻直彌勒眼橫便拜方丈云從上諸佛祖天下老和尚入者裏不得出者裏不得為甚如此聻卓拄杖云窄。</p>
<p>拈疏云此中箇消息從來不覆藏形名曾未兆文彩<span class='corr'>已</span>全彰大眾見麼若猶未見更請維那宣揚。</p>
<p>法座以拄杖指云須彌王座威震三千嵯峨特達孰敢躋攀新圓通至此且道作麼生履踐喝一喝云舉步當陽親坐斷脫體無依威更嚴遂陞座拈香祝聖畢末後拈香云此瓣香時開意氣日振英風抽火球之電於機先篆相好之毫於此際此乃第三回拈出專申奉為見住夔州府梁山縣萬竹山雙桂堂上傳臨濟正宗第三十一世破山老和尚以酬法乳之恩斂衣敷坐上首白椎竟問大開爐鞴鍛鍊聖凡就中有一箇非凡非聖作麼生辨別師云勘破了也進云意氣不從天地得英雄那待四時推師云卻較些子乃舉簡堂機禪師住圓通上堂云圓通不開生藥舖單單只賣死貓頭不知那箇無思算喫著通身冷汗流大眾者老漢恁麼說話想是藥餌不行故以死貓頭坐守冷舖新圓通者裏生藥舖不開死貓頭不賣拈拄杖卓一下云只據一條白棒可名萬病一鍼饒他怪症多般但向頂[寧*頁]一劄直教膏肓絕疾立斷命根自然穴脈疏通病元蕩盡到斯時節絕後再甦表裏通痊頂底無恙通身放下徹體安和豈不慶快生平玲瓏八面哉呵呵然雖如是眾兄弟後五日到諸方去莫道老僧是白鬼太醫好何故復卓拄杖云劍為不平離寶匣藥因救病出金缾。</p>
<p>有知行者為祖雲徹圓寂請上堂喝一喝云琉璃殿上騎金馬明月堂前脫戰袍撦碎一條煙火褲毗盧眼底玅峰高復喝一喝。</p>
<p>佛涅槃上堂雙腳露出金棺自舉三昧火焚灰飛煙滅總是如來入般涅槃時節正與麼時如何是法住法位世間相常住。</p>
<p>補陀大士誕辰上堂以耳返觀鐘依舊是鐘鼓依舊是鼓以眼返聽水依舊是水山依舊是山不見道觀世音菩薩將錢買胡餅放下手<span class='corr'>卻</span>是饅頭還委悉麼佛語柴頭生日追嚴請上堂問佛法禪宗即不問休言死後與生前柴頭今日請陞座為報嚴慈證覺仙和尚憑何指教師云錦上更添花進云即今雙親在什麼處師豎拄杖云者裏見大人相去也進云過去先亡蒙指示慶生一句作麼生師云大木過眉堪作棟烏藤入手便成龍進云正所謂一龍治雨萬彙霑恩師云不勞重讚歎僧禮拜師乃云一口吸盡西江水一默全收不二門雖然發用不同時大抵總歸於一致以拄杖劃一劃云大眾還委悉麼者裏委悉得去龐公不後淨名不先如或未然正好向者不先不後裏許撥轉今昔關頭掀翻生死窠窟到得與麼田地便知我元良范老居士生也口吞佛祖死也眼蓋乾坤與淨名龐公在孤峰頂上相逢卻在十字街頭握手在十字街頭握手卻在孤峰頂上相逢任運自由縱橫無礙然雖如是只恐冤家路窄撞著佛語柴頭不肯放過何故聻卓拄杖云將此深心奉塵剎是則名為報恩者。</p>
<p>蒼峨維那生日追嚴請上堂生亦不曾生死亦不曾死生死本來空萬法皆如此大眾古人恁麼裂碎舌頭將生生死死死死生生盡底一時話破了也還會得麼若也會得地藏走冥司即易儻或不然釋尊陞忉利卻難因甚如此以拄杖劃○云參。</p>
<p>結制上堂連連兩度展爐鎚銕額銅頭也皺眉煉得通紅冰雪冷自然有箇好便宜。</p>
<p>上堂看孔著楔量體裁衣差之一毫失之萬里教外別傳之旨無故的看穿兩隻眼睛劫前未兆之機平白地走滑一雙腳板不見道聞聲悟道底如龍得水見色明心底似虎靠山雖然敢問大眾心絕見聞道非聲色畢竟如何說箇悟明道理拈拂子拂一拂云冬瓜直儱侗瓠子曲彎彎。</p>
<p>上堂富豪公子太無端日向安中討不安捨<span class='corr'>卻</span>自家真寶藏沿門逐戶告艱難。</p>
<p>上堂山青水綠鵲噪鴉鳴滿耳滿目全色全聲冬寒夏熱夜暗晝明頭頭物物剎剎塵塵一一全彰佛祖大光明藏向上宗乘雖然如是在汝諸人分上合作麼生發明切忌指賊為親。</p>
<p>上堂即心即佛頭上安頭非佛非心斬頭覓活去此二途如何諦當諸禪德到者裏前不遘村後不迭店天地不能蓋載日月無可照臨不可以知知不可以識識去來無以象動靜不以形淨裸裸絕承當赤灑灑無回互沒依倚絕對待至於善惡淨穢明暗色空知覺見聞取捨得失一一安置一邊除卻兩頭三處尋箇穩密潔白所在便請馬簸箕說箇心佛道理看如或未然聽取一頌即心即佛止啼錢非佛非心矢上尖古殿杳無人去住當堂笤帚教誰拈。</p>
<p>上堂者事原來沒可奇古今著著見成的功名富貴延賓酒生死輪迴伴客棋酒發悶來猶慕酒棋輸卻去又思棋到頭一著隨君看玅在呵呵大笑時迦葉微笑彌勒長笑寒山一笑虎溪三笑雖然笑處不同要且用來是一即今鄭居士請老僧說法縱是長說短說有說無說順說逆說權說實說子細點簡將來也只好付之一笑何故遂鼓掌呵呵大笑。</p>
<p>上堂吾有一機瞬目視伊若人不會別喚沙彌如來禪祖師意畢竟作麼生分析豎拂子云會麼要會便會疑則別參。</p>
<p>上堂佛法二字不是口閑觜賤拄杖一條豈特腳癢手蘇入水入泥廝煎廝炒為人竭力倒腹傾腸若箇靈利衲僧只消一撥便轉可憐孟八郎漢抵死三撻不回三撻不回即且置一撥便轉底如何拍几云動容揚古路不墮悄然機。</p>
<p>上堂喫飯穿衣靈造化迎賓待客有誰師大悲千眼通身是日用何嘗忽一絲。</p>
<p>上堂得大機施大用擊碎驪龍明月珠明大智顯大能敲出鳳凰五色髓胸中藏日月掌內握乾坤運竭世樞機跨通方閫域光生萬象瑩潤十虛品彙茲彰人天正眼圓通恁麼告報還知恁麼人麼震威喝一喝云成住壞空千萬變惟渠些子自如如分明不是鄰村漢天上人間大丈夫。</p>
<p>解夏上堂問聖制告圓即不問金毛出窟意如何師云唬殺人進云和尚也須照顧師云羞殺人僧便喝師便打問學人欲得歸家未審前途遠近師云如許之年猶在問路進云要行三汊路特問去來人師打云進退三千里當陽一步收問白髮青眉為甚改頭換面師云荒鬱鬱中蟻走馬進云絲來線去何多傀儡鞦韆師云浪翻翻地鱉騎龜問放去塞滿乾坤收來無芥子許乾坤芥子且置不收不放時如何師云大家在者裏進云恁麼制解期圓如何是末後一句師云牛頭南馬頭北乃云有佛處不得住山高海闊無佛處急走過地迥天空只如做金使金做銀使銀又作麼生見月休觀指歸家罷問程。</p>
</div>
<p class='juan'>慧覺衣禪師語錄卷一終</p>
</div><!-- end of div[@id='body'] -->
</body></html>