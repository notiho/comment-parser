<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林我禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>林我禪師語錄卷之三</p><p class="byline">嗣法門人海金編</p>
<div class='div-other'><a id='mulu10' /><p>元宵晚參。眼橫鼻直。無分年去年來。渴飲饑餐。有甚歲新歲舊。陽回沃野。和風搖嫩柳拖金春滿山川。暖日映寒梅吐玉皎光燭月。人人親炙然燈歌詠喧天。處處共宣妙偈。雖然猶未撥動向上一竅在。且解制一句作麼生道。徐行蹋斷流水聲。縱觀寫出飛禽跡。師誕辰眾請小參。驀拈拄杖云。初度重逢今月八。事共瞿曇俱未恰。人天魔外受贓污。可惜揚沙照眼撒。銕佛今朝捉敗渠。假手雲門須打殺。殃及兒孫罪莫逃。沉水年年焚寶鴨。須知生佛盡如然。物我依前渾一法。復卓拄杖云。籌添南嶽萬山松。壽數西湖百億沙。喝一喝。</p>
<p>除夕小參。月盡三冬。歲窮五九。公案現成。戌亥子丑。東村燒錢。西舍奠酒。林下衲僧本無新舊。大眾且道今日事合作麼生。良久云。辭年柳戴千枝翠。迎歲梅簪一樹花。</p>
<p>結制小參。海寶千般先求如意。至理雖明卒難話會。魔佛空花只者便是。鼻直眼橫方稱瞥地。還會麼。卓拄杖云參。</p>
<p>解制小參。舉僧問趙州因緣。者僧辭行業<span class='corr'>已</span>葛藤露布。趙州答話更加引蔓牽枝。撿點將來。俱未勦絕。銕佛則不然。有佛處逢人且說三分話。無佛處未可全拋一片心。待伊云恁麼則不去了也。好與劈面掌云。者是甚麼所在。容你說去說來。何故聻。行腳若無清白眼。走盡天涯為腳忙。</p>
<p>結制小參。卓拄杖云。衣線下事居然拔萃驚群。鼻祖風規當下一超直入。經行坐臥覷透銕壁銀山。動轉施為卸絕凡情聖解。都緣念念知歸管取塵塵解脫。還委悉麼。復卓拄杖云參。</p>
<p>元宵解制小參繒綵綈結莊嚴國歌管聲喧妙法音人人親炙華光佛家家門對古燃燈還委悉麼若也諦當得出送往迎來無處不是衲僧向上境界結制解制俱皆自己本地風光是即是猶未是者箇時節且聖制周圓一句作麼生道卓拄杖云芒鞋直蹋迢迢路拄杖橫撐處處山。</p>
<p>晚參卓拄杖云時節催霜令逼參禪人須著力聖解凡情當下空管取眉橫與鼻直雖然踏殺渠儂猶未是向上消息且道作麼生是向上消息聻復卓拄杖云咦。</p>
<p>孝廉曾三省為嚴考首七請小參以拄杖卓一卓云風瀟瀟旛蓋雲飄路迢迢花雨瓊瑤於斯見得娑婆濁世盡屬西方生死迭遷皆成佛事其或未然不免與汝指歸捷徑去也遂顧視左右云欲知上品真消息梅放枝頭遍界香。</p>
<p>孝子王騰龍為顯妣五七請小參柳絮飛天花亂墜沙漠聚地湧金蓮分明公案太煞現成不須四顧躊躕觸目無非淨土還會麼但得身心俱迥脫九品蓮開菡萏香。</p>
<p>孝子李賓為嚴親首七請小參拈拄杖云水流澗聒西方語風韻松歌妙法音拔濟靈魂親切句鳥鳴深對演無生還委悉麼若果委悉天堂佛國本自現成其或未然春山處處花無限盡屬西方不二門。</p>
<p>除夕小參爆竹雷驚吼碧天鑼聲敲唱鼓聲喧城埜觥籌歌飲醉張三李四盡酡顏林下道人渾不顧時節相催又一年和光就裏能迥別竿木逢場作指南大眾今夜年終歲盡又作麼生指南以拂子擊香几云一把柳絲收不得和煙搭在玉闌干。</p>
<p>解夏小參卓拄杖云自恣日霑天月雨初晴山翠色風送荷花香水浴蘋藻潔泥塗濺稻禾行路人顛蹶松嵐驀地來杲日當軒烈諸兄弟須委悉雲散長空光輝佛宇其或未然須放教閒閒地始得。</p>
<p>中秋小參豁開正眼十方迥絕羅籠朗復性天萬派光吞朕蹟喚作智印三昧猶為棄海認漚若也總不與麼亦乃撥波覓水遂召眾云如何得恰好去以拄杖卓禪床云但得琴中趣何勞絃上聲噓一噓。</p>
<p>興善秉拂小參以拄杖卓一卓云古佛與露柱交參新羅共空王鬥額既是家裏人休嫌門外窄若也會得方知鼻直眼橫其或未然不免向第二門頭與眾兄弟打葛藤去也即今鑑上座<span class='corr'>已</span>落第二頭了也試問諸人作麼生救取時二僧出一僧云蒼天蒼天師打云叫屈作麼一僧禮拜歸位師呵呵大笑云信是同坑無異土乃云同坑無異土大蟲原是虎親切問玄沙無端遭惡口喝一喝。</p>
<p>兵糧道劉護法起棺請對靈小參生佛無殊上苑寒梅吐玉聖凡不二金堤細柳含煙臨終消息陸沉水結琉璃契悟菩提是處霜凝寶樹若也會得何勞咒重翻其或未然山僧不免葛藤一上惟我中憲大夫劉公官居正直慈愛良多天惜斯文早歸樂土致使寧城士庶悲歎何深孝眷親緣哀悼不<span class='corr'>已</span>今辰特命山僧為公指示還委悉麼銕笛無腔吹夜月蓮臺音韻甚分明。</p>
</div>
<div class='div-other'><a id='mulu11' />
<p class='h1'>示眾</p><p>示眾炎暑流光去復忙青絹扇自足風涼侍僧若得犀牛用免使鹽官索倍常大眾且道扇子既破作麼生還我犀牛兒來聻良久云還有擎頭戴角者麼若無山僧自道去也以扇作此[○@牛]相云吽。</p>
<p>示眾熏風甚慶生涼慨柳閣槐亭酬熱債碧沼蕖荷噴客懷陣陣香風相款待翻轉娘生銕面皮一回屈盡深輕快從茲坐斷聖凡情生佛明明無滯礙雖然蹋破祖師關玄沙猶道未徹在喝一喝。</p>
<p>示眾寸陰可惜時不待人急力<span class='corr'>己</span>功勿墮昏散雖則關鍵嚴密直須猛銳精神列祖向上樞機當下冰消霧釋與麼薦得亦任飽足高眠脫或躊躕切莫輕自放過。</p>
<p>因時示眾　　合火攢柴過日大家共守寂寥誠念此法門凋喪竭力盡在今朝久之四稜著地自然聲價愈高不但天龍護祐頓令魔外潛消大眾魔外潛消則且置秪如天龍護祐一句作麼生道良久云非但我今獨達了恒沙諸佛體皆同。</p>
<p>示眾箇事分明不覆藏風來殿角生微涼幾番透露真消息萬籟砧聲共舉揚真殊絕妙難量喝一喝云若是通方雲水客非思量處好承當。</p>
</div>
<div class='div-other'><a id='mulu12' />
<p class='h1'>入室</p><p>問僧舉一不得舉二放過一著落在第二即今山僧<span class='corr'>已</span>落第二頭了且道如何救取眾下語不契師云眾既不能救取待山僧自救去也以拄杖一時旋風打散問知客汝作麼生救取客云南無喝囉[口*怛]羅師云是何意旨客禮拜師便打問侍者汝作麼生救取者云放和尚三十棒師云過在甚麼處者云和尚猶嫌少在師亦打。</p>
<p>問僧日月<span class='corr'>已</span>逝衣線下事作麼生道維那云問處分明答處親師云未在知藏云向山前檀越家作一頭水牯牛去也師云猶不識時節在侍者云禮拜和尚師云何不道禮拜甚分明者云穿衣喫飯師云如何是你穿衣喫飯處者便禮拜師云何不道者一拜也少他不得。</p>
<p>問僧古德云恁麼熱向甚麼處躲避古德云鑊湯爐炭裏秪如盡大地是箇鑊湯爐炭汝作麼生躲避知藏云大家在者裏師云恁麼則被炎暑炙殺了也藏云和尚寐語不少師云秪如熱時熱殺闍黎又作麼生藏云總不離這裏師打云釘樁搖櫓漢一僧云人人自有乘涼處師云且道那裏是你乘涼處僧從東過西師云亂走阿師如麻似粟復打出。</p>
<p>問僧結制<span class='corr'>已</span>經一月漿水錢則且置衣線下事作麼生知藏云步步踏著師云不是者箇道理藏云和尚合作麼生師云殷勤未解丁香結放出枝頭自在春藏云某甲則不然師云汝又如何藏云正是學人疑處師云三十棒且待別時來。</p>
<p>問僧蹋著自己識得他人且如何是喝佛罵祖句補菴云者裏放老漢不過師云過在甚麼處菴云和尚猶嫌少在師便打赤頻云佛之一事吾不喜聞師云錯一僧便喝師云好喝秪是不知落處維那云和尚為眾勞心某甲有三十棒權為供養師擲下竹篦大笑歸方丈。</p>
<p>問僧寒來暑往舉世皆知衣線下事是何消息絕非侍者掇退香爐便禮拜師與驀頭一棒云未夢見在知藏云四時無寒暑風送桂花香師云逐塊作麼藏云和尚且莫瞞人好師云今日卻瞞得一箇。</p>
<p>問僧脫得生死方知去住自由且道生死作麼生脫知藏云天暑有涼亭師云恁麼又怎得藏乃問訊直出師云也秪搆得一半。</p>
</div>
<div class='div-other'><a id='mulu13' />
<p class='h1'>機緣</p><p>絕非鏡侍者問遍地是艸向甚麼處下手師云向下手不得處下手鏡云二六時中和尚以何受用師云穿衣喫飯任意隨緣鏡云穿衣喫飯莫是否師云切忌頭上安頭鏡禮拜師與驀頭一蹋云一任舉似諸方。</p>
<p>雨次問眾處處皆漏汝等向甚麼處安身立命一僧云某甲不會師云現成公案因甚不會僧禮拜師與一蹋云者裏欠遮蓋在一僧云何不到不漏處去師云且道那裏是不漏處僧云撥開雲霧見青天師云費力作麼僧無語師便掌。</p>
<p>坐次僧拈起一段木問某甲將向火去師云歡喜布施僧云某甲奪境不奪人師云忽被人境兩俱奪時如何師云放下著師云恐汝不肯恁麼僧禮拜師呵呵大笑云火又不得向了。</p>
<p>經行次師云經行不踏堂前地汝等經行向甚麼處下腳維那云觸著磕著師云恁麼又怎得那無語師代云打麵還他州土麥唱歌須是帝鄉人眾禮拜師云腳跟下各自薦取。</p>
<p>僧參師云從那裏來僧云海上師云曾見觀音大士麼僧擬議師搖手云汝未曾親到僧禮拜師喝云錯過也不知。</p>
<p>師與同魯孚徐文學坐次孚指梅云岸柳未逢春因甚梅花先發笑師云私通車馬孚<span class='corr'>斂</span>衽正齋時孚又問如何是妙法師云俟齋畢即向居士道孚云妙妙師搖手云不是不是孚云和尚尊意若何師云生米做成熟飯孚悚然禮謝師按孚頭孚云作麼作麼師云居士平地喫交山僧特特扶起。</p>
<p>僧參師問從那裏來僧云咸陽師云住何處僧云居一小堂師云小堂長老大似佛且道上座與佛相去幾許僧云殿後寶塔十三層師云恁麼太小生僧云和尚高著眼師云你的聻僧無語師打云瞎漢。</p>
<p>僧參知客云此是朝宗師特來親近和尚師云且道五家宗旨你朝那一宗僧云某甲不知師云原來原來問第二位試道看僧云某亦不知師云信知同坑無異土一齊打出。</p>
<p>僧參師云從那裏來僧云從東來師云向甚處去僧云特特到者裏師云者裏是甚麼所在僧云法王寶座師云放汝三十棒僧無語師直打出。</p>
<p>僧參師云那裏來僧云蜀中師云到此何幹僧云特來參見和尚師云見後如何僧云見過了也師云未入門時好與三十棒僧云且莫草草師便打。</p>
<p>僧問如何是文塔境師云疊聳嵯峨張錦繡進云如何是境中人師云齒落相談字不真進云佛未出世祖未西來禪道佛法在甚麼處師云腳跟下好與三十棒進云出世後又作麼生師打云切忌沙裏覓油維那入方丈師云衣線下事作麼生那云饑餐渴飲覿面相呈師云秪如寒時寒殺闍黎又作麼生那云依前觸著磕著師云是即是要且淨瓶峰未肯點首在那便作禮師云歸堂參取去。</p>
<p>問新到那裏來僧云風穴師云幾時離彼僧云去冬師云近居何所僧云觀音山師云曾見觀音面目麼僧云窗子面面相對師云恁麼太遠生僧擬議師云喫茶去。</p>
<p>僧參師云甚麼號僧云如愚師云恁麼又怎到得者裏僧云某實不知師云汝但終日如愚好僧禮謝踊躍而出。</p>
<p>僧問古德如何是祖師西來意古德云屋北鹿獨宿是何意旨師云儱俑不少僧云和尚尊意如何師云谿西雞齊啼僧禮拜。</p>
</div>
<div class='div-other'><a id='mulu14' />
<p class='h1'>拈頌</p>
<div class='div-orig'><p>舉世尊因文殊至諸佛集處值諸佛各還本處惟有一女人近於佛坐而入三昧時文殊白佛云何此女人得近佛而我不得佛告文殊汝但覺此女問之殊繞女三匝鳴指一下乃托至梵天盡其神力而不能出世尊曰假使百千文殊亦出此女子定不得下方過四十二恒沙國土有罔明菩薩能出此女子定須臾罔明大士從地湧出作禮世尊世尊敕罔明出罔明至女子前鳴指一下女子於是從定而出。</p>
</div>
<div class='div-commentary'><p style="margin-left:1em">拈云文殊如蟲禦木罔明偶爾成文老瞿曇不諳時宜露柱一場冷笑。</p>
<p style="margin-left:1em">頌云碧潭深處有潛蛟水國波濤逆順潮忽地風雲時慶際飛翻雷電出重霄。</p>
</div>
<div class='div-orig'><p>舉馬祖因僧問離四句絕百非請師直指西來意祖云我今日勞倦不能為汝說問取智藏去。</p>
</div>
<div class='div-commentary'><p style="margin-left:1em">拈云問處自揭家私答時鉤橋搭索正眼看來都盧鼓粥飯氣設有問興善離四句絕百非請師直指西來意乃鼓掌呵呵大笑云孟八郎漢爛泥裏有刺。</p>
<p style="margin-left:1em">頌云宰相深居禁約嚴等閒誰共語喃喃分明一片梅梢月錯當尋常畫譜看。</p>
</div>
<div class='div-orig'><p>舉南陽忠國師一日喚侍者者應諾如是三召三應師云將謂吾辜負汝卻是汝辜負吾。</p>
</div>
<div class='div-commentary'><p style="margin-left:1em">拈云國師三喚掬水月在手侍者三應弄花香滿衣且道負汝負吾一句又作麼生咄直解靈龜拽尾不解獅子返擲。</p>
<p style="margin-left:1em">頌云灰飛律管報春枝可惜幽巖花發遲枯木無由成底事至今斜挂綠苔衣。</p>
</div>
<div class='div-orig'><p>舉鹽官禪師一日喚侍者與我將犀牛扇子來者云扇子破也官云扇子既破還我犀牛兒來。</p>
</div>
<div class='div-commentary'><p style="margin-left:1em">拈云可惜侍者一頭牛兒天然馴熟卻被鹽官無故妄加鞭撲直至如今東拋西擲涉水登山。</p>
<p style="margin-left:1em">頌云頻敲破扇喚牛兒潦倒和沙弄水泥不是當行休更覓纔登竹徑染雲衣。</p>
</div>
<div class='div-orig'><p>舉韓文公參大巔和尚問春秋多少巔提起念珠云會麼曰不會巔云晝夜一百八公不契次日再來至門首見首座舉前話問意旨如何座扣齒三下及見巔理前話問巔亦扣齒三下公曰原來佛法無兩般巔云是何道理公曰適來問首座亦如是對巔召首座問云是汝如是對否座云是巔便打趁出院。</p>
</div>
<div class='div-commentary'><p style="margin-left:1em">拈云大巔只知自<span class='corr'>己</span>手長不識他人袖短若非首座盡力補綴幾被俗漢捉襟見肘。</p>
<p style="margin-left:1em">頌云遮莫機關也甚奇一條拄杖兩人畀作家雖解彌天問大底春秋總不知。</p>
</div>
<div class='div-orig'><p>舉郭侍者問德山從上諸佛向甚麼處去也山云作麼作麼郭云敕點飛龍馬跛鱉出頭來山便休去次日山浴出郭過茶與山山撫郭背一下云昨日公案聻郭云者老漢今日方始瞥地山又休去。</p>
</div>
<div class='div-commentary'><p style="margin-left:1em">拈云侍者披雪尋水德山就煙覓火仔細撿點將來正是水居冬旺秖如兩次休去又作麼生喝一喝云鉤頭有餌。</p>
<p style="margin-left:1em">頌云時節相催事偶然扶疏花卉鬥芳妍和風帶露搖蝴蝶雖巧丹青畫不全。</p>
</div>
<div class='div-orig'><p>舉僧問五祖一大藏教是箇切腳未審切箇甚麼字祖云缽羅孃。</p>
</div>
<div class='div-commentary'><p style="margin-left:1em">拈云者僧切腳依稀五祖還字彷彿卻將雙聲疊韻切作正臼之門興善則不然若問一大藏教是箇切腳未審切箇甚麼字便劈面便掌何故如此不見道刪繁補隙重甄正凡字難推向此窮。</p>
<p style="margin-left:1em">頌云五音雖別四聲同萬古長安一樣風斟酌背篇尋不見彩船定在月明中。</p>
</div>
<div class='div-orig'><p>舉大覺到臨濟濟舉起拂子覺敷坐具濟擲下拂子覺收起坐具參堂去眾僧曰此僧莫是和尚親不禮拜又不喫棒濟聞令喚覺覺至濟曰大眾道汝不禮拜又不喫棒莫不是長老親故覺乃珍重下去。</p>
</div>
<div class='div-commentary'><p style="margin-left:1em">拈云臨濟問罪依贓大覺據款結案二大老雖則玉轉珠回未免一場漏逗因甚如此不見道覓火和煙得擔泉帶月歸。</p>
<p style="margin-left:1em">頌云蒼梧黃葉墜階頭霜冷頻催客路秋幾度金風生萬籟山悠悠處水悠悠。</p>
</div>
<div class='div-orig'><p>舉趙州到寶壽壽在禪床背面坐州展坐具禮拜壽起入方丈州牧坐具而出。</p>
</div>
<div class='div-commentary'><p style="margin-left:1em">拈云二老雖則競渡同舟彼此猶欠一著子在且道是那一著子具眼者試定當看。</p>
<p style="margin-left:1em">頌云覿面拈來向上機箭鋒相著始全提雪前翠柏張青蓋雨後春山洗綠衣。</p>
</div>
<div class='div-orig'><p>舉芭蕉示眾云你有拄杖子我與你拄杖子你無拄杖子我奪卻你拄杖子。</p>
</div>
<div class='div-commentary'><p style="margin-left:1em">拈云多處添些子少處減些子你有拄杖子我與你拄杖子掉棒打月你無拄杖子我奪卻你拄杖子平地喫交然雖如是且作麼生是你拄杖子喝一喝云塗毒鼓邊休側耳太阿鋒下莫抬頭。</p>
<p style="margin-left:1em">頌云宿鳥梳翎兔落毛蛇騰雲漢雉疲勞木人拈出芭蕉棒駭殺虛空上九霄。</p>
</div>
<div class='div-orig'><p>舉興善惟寬禪師因僧問道在何處寬曰秪在目前僧曰我何不見寬曰汝有我故所以不見僧曰我有我故即不見和尚還見否寬曰有汝有我展轉不見僧曰無汝無我還見否寬曰無汝無我阿誰求見。</p>
</div>
<div class='div-commentary'><p style="margin-left:1em">拈云者僧問處大似掘地討天寬老提持猶欠本分艸料若有問鑑上座道在何處好與劈脊便棒何故如此不見道火中驗玉鎚下驗金。</p>
<p style="margin-left:1em">頌云目前殊不隔毫端彼我分疏路轉懸任運騰騰星月朗篩光夜浸斗牛寒。</p>
</div></div>
<div class='div-other'><a id='mulu15' />
<p class='h1'>頌古</p>
<div class='div-other'><a id='mulu16' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>明修棧道稱殊絕暗渡陳倉事轉奇蜀水三巴今古秀劍門四顧彩雲低</div>
</p></div>
<div class='div-other'><a id='mulu17' />
<p class='h2'>趙州文遠鬥劣不鬥勝輸卻胡餅</p><p style="text-indent:0em" class="lg-abnormal"><div class='lg-row'>忙裏偷閒坐片時每常胡餅供師資一籌輪卻全將去驢糞飛蟲攘竹籬</div>
</p></div></div>
<div class='div-other'><a id='mulu18' />
<p class='h1'>聯芳偈</p>
<div class='div-other'><a id='mulu19' />
<p class='h2'>什邡愚參海金西堂</p><p style="text-indent:0em" class="lg-abnormal"><div class='lg-row'>淬利吹毛出匣遲龍光射斗許誰知付兒持去開荊莽殺活臨機任汝施</div>
</p></div>
<div class='div-other'><a id='mulu20' />
<p class='h2'>朔方雪林海茲知藏</p><p style="text-indent:0em" class="lg-abnormal"><div class='lg-row'>參學功成隱市廛凡情聖解<span class='corr'>已</span>掀翻殺活權衡今付汝祖道中興爾正傳</div>
</p></div>
<div class='div-other'><a id='mulu21' />
<p class='h2'>西夏寧光海潤書記</p><p style="text-indent:0em" class="lg-abnormal"><div class='lg-row'>生平一味學枯禪居處何妨是家山長愛蒲團今坐破好將利害示人天</div>
</p></div>
<div class='div-other'><a id='mulu22' />
<p class='h2'>秦中秋善行臨維那</p><p style="text-indent:0em" class="lg-abnormal"><div class='lg-row'>行腳歸來隱賀蘭林泉事事苦盤桓逢龍遇虎全威力飲啄而今且任緣</div>
</p></div></div>
<div class='div-other'><a id='mulu23' />
<p class='h1'>題贊</p>
<div class='div-other'><a id='mulu24' />
<p class='h2'>過海羅漢</p><p style="text-indent:0em" class="lg-abnormal"><div class='lg-row'>隨機星渡瀛渤舉措電鞭雲龍面赤不如語直拏空自合行空揮拂光騰珠蜂解鬥金錫生風有時剖腹見佛有時垂手魔宮缽應四天下供戒譚三聚宗風佐助瞿曇法化曷啻揚塵順風呵呵十六高流最異常欲贊無言語更長</div>
</p></div>
<div class='div-other'><a id='mulu25' />
<p class='h2'>達磨初祖</p><p style="text-indent:0em" class="lg-abnormal"><div class='lg-row'>折蘆渡江得過便過斷臂安心將錯就錯咄九年太煞惹冤讎萬古兒孫罵不休</div>
</p></div>
<div class='div-other'><a id='mulu26' />
<p class='h2'>天童密祖贊</p><p style="text-indent:0em" class="lg-abnormal"><div class='lg-row'>若箇老賊偷心不歇有識寶者贈乾矢橛有問法者麤拳亂揳謂是臨濟兒孫卻也刀刀見血江漢橫舒毒手壯哉惡聲不絕咄天上人間禍害深直緣種是白拈賊</div>
</p></div>
<div class='div-other'><a id='mulu27' />
<p class='h2'>雙桂破師翁贊</p><p style="text-indent:0em" class="lg-abnormal"><div class='lg-row'>從來不立纖毫更有何法可說若問西來密旨驀拈拄杖亂揳任是佛祖到來斷案直此一橛聲名響震寰中德行高明日月顛酒醉佛樓頭一任豐干饒舌咄人間縱有巨靈手難擒者箇白拈賊</div>
</p></div>
<div class='div-other'><a id='mulu28' />
<p class='h2'>興善易老人贊</p><p style="text-indent:0em" class="lg-abnormal"><div class='lg-row'>形貌氈氈毿毿舉措磊磊落落慣好喝佛罵祖毀贊無能繫縛四來龍象雲臻直將本分拈掇呵呵似者般難狀難名孰與儔雖巧王維畫未周不肖悔前三拜錯至今冤恨卒難休</div>
</p></div>
<div class='div-other'><a id='mulu29' />
<p class='h2'>風穴雲和尚贊</p><p style="text-indent:0em" class="lg-abnormal"><div class='lg-row'>踞定風穴山中有時長安市上一生眼空諸方濟北咸遵榜樣佛祖齊列下風麤硬一條拄杖直饒臨濟到來未免盲<span class='corr'>叻</span>瞎棒咄伊是阿誰川藞苴川藞苴天下惡風君莫讓</div>
</p></div>
<div class='div-other'><a id='mulu30' />
<p class='h2'>蓬菴都寺請</p><p style="text-indent:0em" class="lg-abnormal"><div class='lg-row'>阿儂不會佛法卻也現成麤糙一生喝佛罵祖英敏遭他籠罩問話將欲伸言白棒驀頭直[打-丁+造]頓合海宴河清一任鳶飛魚躍藞苴種艸恁麼來禍害聲名天下到</div>
</p></div>
<div class='div-other'><a id='mulu31' />
<p class='h2'>佛眼侍者請</p><p style="text-indent:0em" class="lg-abnormal"><div class='lg-row'>者漢生平莽鹵逢人快響口鼓不會打艸驚蛇慣好喝佛罵祖無端瞎棒橫施佛魔俱遭酸楚饒伊四海英靈直教水消瓦腐阿呵呵托來紙上怪形蹤惡風滿地無能阻咄</div>
</p></div></div>
</div><!-- end of div[@id='body'] -->
</body></html>