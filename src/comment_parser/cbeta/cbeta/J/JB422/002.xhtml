<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林我禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>林我禪師語錄卷之二</p><p class="byline">嗣法門人　海金編　海潤錄</p>
<div class='div-other'><a id='mulu7' />
<p class='h1'>住長安大興善禪寺</p><p>康熙十一年十月十五日進院。</p>
<p>開爐上堂。師至法座前以拄杖指法座云。者曲彔床子先聖據此無不縱橫與奪。喚甕作鐘。鑑上座忍俊不禁為渠一一坐斷去也。便陞拈香祝聖畢。次拈香云。此瓣香三十載參詢知識。末後撞著者鐵面無情尊宿驀將面門印破。至今忍恨難忘。即此第四回拈出。爇向爐中。專伸供養先師易菴大和尚。用酬法乳之恩。斂衣就座。維那白椎云。法筵龍象眾。當觀第一義。師豎起拄杖云。猙獰木上座舊店新開烈燄鼓紅爐。鎔凡鍊聖。眾中莫有恁麼者麼。試出激揚看。僧問如何是十方同聚會。師云四海英傑水赴雲奔。如何是箇箇學無為。師云人人瀟灑箇箇安閒。如何是此是選佛場。師云任緣自在。飽足高眠。如何是心空及第歸。師云但盡凡情。別無聖解。僧禮拜。師便打。問一念不生全體現作麼生觀。師云大千沙界海中漚。進云聖凡二路作麼生學。師云汝且疑著。乃云寒風葉落。林林亂墜。黃金傲雪。霜枝在在。盡垂珠玉。停舟怯冷冰凝。漁父掩篷門。興善開爐。柴炭俱無休撥火。大家株守人人學道安貧。消息傳來處處陽光奪目。還委悉麼。復舉簡堂機和尚開爐云。圓通不開生藥舖。單單只賣死貓頭。師云圓通全體作用直截為人。則不無撿點將來猶欠本分草料在。山僧則不然。興善不開無本舖。惟拈七尺惡烏藤。擬問驀頭三十棒。直饒佛祖也消魂。且道與古人是同是別。具眼者辨取。結椎云。諦觀法王法。法王法如是。便下座。</p>
<p>佛成道日上堂。杖缽衣具終身履踐。克<span class='corr'>己</span>殷勤現成公案。佛雖是佛。爾勿自限。渴飲饑餐無事不辦。還委悉麼。驀地豆爆冷灰始信冰河發燄。遂傳衣下座。</p>
<p>總府程公請上堂。僧問佛意祖意是同是別。師震威一喝。進云。喝下知歸釋所疑。師云。且道知箇甚麼。進云。不是婆心多作用。幾乎錯認定盤星。師打云。不可放過。問聖恩<span class='corr'>已</span>受僧像重圓。學人上來乞師指示。師云好箇問頭。進云恁麼則皇圖垂鞏固。佛日轉增輝。師云露。進云大家瞻仰有分。師打云又恁麼去也。僧禮拜。師復打乃云禪弓智箭摧伏處。霧掃障雲消。慧劍慈鋒嚴肅時。風清明月白。致使民安物阜海宴河清。奏凱聲旋農歌擊壤且道承誰恩力聻。若也諦當得出。則知主帥威令神機。功歸有地。其或未然。山僧有一道福國佑民靈應真言。對眾宣揚。以壯軍威。遂豎拂子云南無精進軍佛。金剛鎧佛。鬥戰勝佛。降伏眾魔王佛。還會麼。一人有慶歸王化。四海無虞樂太平。擲拂子下座。</p>
<p>文武眾護法請上堂。師拈拄杖云年來曾未言詮。卻有藥山氣象。鳴鐘撾鼓陞堂。恐被唾涎遮障。驀豎拄杖云眾中果有解觀者麼。請出來與木上座酬唱。僧問昔日世尊拈花惑亂人心無有了日。即今和尚陞堂緇素雲集。且道作麼生指示。師云射虎不真。徒勞沒羽。進云昨宵戶外千峰雪今日當陽萬里消。師云水流溪澗易洗卻是非難。進云一雨所滋根苗各潤。秪如無陰陽地上生箇甚麼。師震威一喝云急須薦取。進云謝師指示。師云泥人落水石人撈。乃云弘開選佛場。鎔凡以煉聖。桶底脫落時。聖凡情解盡。外現將軍身內祕菩薩行。人是舊時人。軌範新條令。折旋並俯仰。親佩毘盧印。是即是且衲僧門下應時擊節的句子作麼生道聻。豎拄杖云民安物阜樂昇平。海宴河清歌泰運。卓拄杖下座。</p>
<p>解制誥封朱夫人請上堂。僧問惟此一事實。餘二則非真。因甚又列五宗。師云一賽兩彩。進云不假棒喝如何是臨濟宗。師云忤逆聞雷魂消魄散。進云未落言詮如何是曹洞宗。師云君臣道合父子投機。進云拈卻函蓋如何是雲門宗。師云紅旗揮霍偽惡寒心。進云不騎賊馬如何是法眼宗。師云墻壁瓦礫盡演圓音。進云不畫九十六種圓相如何是溈仰宗。師云不是知音徒勞側耳。進云此處無陰陽大家在者裏。師打云無汝棲泊處。問興善齋僧是何功德。師云入海算沙易。與汝明辯難。乃云山含春色。漸漸日暖風和。眾赴齋筵。箇箇眉橫鼻直。雲門餅佛祖家風。趙州茶衲僧消息。不惟使雲臨禪客飽足知歸。亦令奉供檀那咸臻鶴算。還委悉麼。若也知得。結制解制理合如斯。去歲今年無可不可。只如因齋慶贊一句作麼生道。擊拂子云香饈入口方知味。壽錫遐齡億萬春。擲拂子下座。</p>
<p>慶妙禪人薦師請上堂。身心夢幻皆真際。般若枝豐覺樹濃。銕笛無腔吹夜月。還鄉曲調韻長空。以拄杖卓一卓云。還會麼。若也會得。乃知三世諸佛歷代祖師<span class='note-inline'>(生死)</span>涅槃。宛如幻夢。盡向者裏未動分毫。即今一幻知藏。從無量劫來及至今生出家學道。以至臨終端然坐脫亦未嘗動著些子。還知落處麼。聲聲孝子哀笻竹。凜凜寒煙烈紙錢。下座。</p>
<p>寶峰天光和尚為先老人忌辰請上堂。峰問嚴寒葉落經霜翠。無影枝頭劫外春。面目儼然全體露。檀煙一炷報師恩。如何是報恩的句。師云總是無情漢。峰云楊岐效女人拜全資罔極不肖羅列珍饈用酬恩德。且道還有同別也無。師云點即不到。峰作呈獻勢云。恁麼則滿盤托出去也。師云到即不點。峰云可謂剖石獲珠拋磚引玉。師云瞻仰有分。問撾鼓陞堂即不問。如何是興善境。師云庭前松柏參雲漢。殿後樓臺接地陰。進云如何是境中人。師云可惜對面不識。進云如何是人中智。師云老僧從來不愚。僧禮拜。師便打。乃云看破浮漚化城。了知空花寶所。彼既烏有先生。大都我亦非我。將相下應上呼。卻也無可不可。以拂子召眾云。還會麼。於斯會得何勞曲唱巴歌。其或未然。以拂子拂一拂云。雙桂曾開五葉花。及至寶峰今結果。擲拂子下座。</p>
<p>冬至日子房山嚴菴和尚請上堂。僧問正令恒恢釣竿垂罷灘頭忽有銅頭銕額到來如何祇對。師云撐持全仗渠儂力。輔弼還須鐵石心。進云蛇吞鱉鼻。虎咬大蟲。大徹的人為甚不斷命根。師云猶有者箇在。進云大修行人護守毘尼因甚不遵佛行。師云姜太公在此諸神迴避。進云杲日當空無所不炤。因甚自不了然。師云省卻山僧多少力。進云人人有箇影子寸步不離。為甚自不領略。師云觸著磕著。進云盡大地是箇火坑。得何三昧不被燒卻。師云上座甚處得者消息。進云恁麼則三尺龍泉光照膽。萬人叢裏奪高標。師云劄。僧一喝師云者一喝卻也少他不得。乃云一陽乃復磬山固蒂深根。萬類萌芽。子房抽莖發幹。枝繁葉茂處覆蔭人天。花敷果實時馨香特地不惟濟道中興。且喜圭峰復出還委悉麼。興善權為引座敦請嚴菴和尚。與眾弟兄通箇消息。拽杖下座。</p>
<p>佛誕日熊檀越寄褐孩童請上堂。僧問秉般若鋒權衡佛祖。持金剛燄規正人天。故乃尋常作用。即今宰相臨筵和尚作麼生指示。師云一天雲際會千古意分明。進云古人道山河百二子孫千秋即今熊公子投佛寄名且道得何利益。師云有水皆含月。無山不帶雲。進云謝師答話。師云特地風光。問釋迦降生九龍吐水。和尚壽誕海眾雲臻。福庇幼童。如何話會。師云尚來講贊無限良因。進云一人發真歸元十方消殞。因甚世界宛然。師云只者一問也不消得。進云說心說性認影迷頭。談妙談玄埋沒宗旨。去此二途乞師指示。師云秪為分明極翻令所得遲。乃云年年每遇今朝。釋迦降誕之際始於七步經行。腳跟俱未點地。兒孫極力追隨。檀信供陳菲意香盆。藻浴金軀。緇素無端福利堅請山僧陞堂舉揚從前箇事。且道箇事作麼生舉揚。良久云一杓香湯澆佛體。在會人天濕卻衣。卓拄杖下座。</p>
<p>靈源紫谷和尚請上堂。僧問教中道常在於其中經行及坐臥。因甚步步蹋不著。師云纔涉擬議便隔萬山。進云箇事分明無向背。烏兔轉丸竟若何。師云切忌眼花。問世尊拈花迦葉微笑是何意旨。師云只恐汝不薦。進云相識滿天下。知心能幾人。師便打。問如何是佛。師云問處分明。進云如何是法。師云車不橫推。進云佛法幸蒙親指示。向上宗乘事如何。師震威一喝。乃云炎涼祖室。禦寒端藉春光。冷落招提。維持全資宿德。致使五岡緇眾。一飽更忘百饑。四埜來賓。直下冰清三業。還知落處麼。驀豎拂子云。等閑舒出金剛手。剎竿扶起又重新。擲拂子下座。</p>
<p>晒藏經榮宗大師請上堂。僧問一大藏教露布葛藤。秘密一句作麼生道。師便打。進云恁麼則小出大遇去也。師復打。切忌錯會。問考鐘伐鼓一眾臨筵未審合談何事。師云熏風自南來。進云有句無句如藤倚樹。樹倒藤枯句歸何處。師云殿角生微涼。進云放下泥盤呵呵大笑。又作麼生。師便打。僧一喝。師復打。云胡喝亂喝漢。乃云熏風自南來殿角生微涼。諸佛出身句。田夫甚熱忙。如斯明得心。佛與眾生是三無差別。其或未然。昔日前賢暄貝葉。今朝僧眾晒頭顱。擲拂子下座。</p>
<p>終南鐵叉山若水和尚請上堂。僧問如何是十方同聚會。師云一眾儼然。進云如何是箇箇學無為。師云休得瞌睡。進云如何是此是選佛場。師云少你一箇不得。進云如何是心空及第歸。師云大家在者裏。進云恁麼則龍蛇溷雜。凡聖同居。師與驀頭一棒。云且道是凡是聖。僧一喝。師復打。問和尚法道風行艸偃。秪如座下衲子未審商量何事。師打云須向者裏薦取。進云拈卻棒喝試請道看。師良久。僧拂抽歸眾。師云錯。乃云達人活計不尋常。自甘一副銕心腸。直下回光俱勦絕。擎叉卓豎巴山鐵。揭示機圓離見聞。居然坐斷聖凡情。弟應兄呼只者是。火爐頭句話青燈。大眾。秪如火爐頭句子作麼生話會。若也會得。不勞高舉鉗鎚。其或未然。兩序大眾。明日試問銕乂和尚。拽杖下座。</p>
<p>佛成道日戒因禪人供法被請上堂。世尊成道今朝檀信供陳韭芥毘尼三聚戒圓波離深生慶快。錦帳遍覆法幢。卻也兩彩一賽。果能出格超群。豈肯囊藏被蓋。祗如出格超群一句作麼生道。擲拂子云。只緣久賴風霜苦。寒盡方知春到來。</p>
<p>佛誕日眾護法同念佛會請上堂。知藏問靈山一會迦葉親承。今日一會何人得聞。師云金爐焚寶鴨。進云恁麼則學人親聞去也。師云石鼎噴祥煙。僧喝。師云者一喝且道落在甚麼處。進云舌頭不離口。居士問釋迦聖誕與和尚同期即且置。如何是第一玄。師云有志兒孫孰敢言。如何是第二玄。師云豐城劍氣斗牛寒。如何是第三玄。師云脫殼烏龜飛上天。如何是第一要。師云泥塑聖僧今古笑。如何是第二要。師云雲門跛足曾登跳。如何是第三要。師云鶖子神通何足道。進云三玄三要蒙和尚指示。向上宗乘事若何。師便打。士禮退。乃云世尊活計生平以<span class='corr'>己</span>妨人誕質茲辰慣栽當路。荊棘都盧。縱行七步。無端腳亂手忙。自言惟我獨尊。所謂替人數寶。還知落處麼。擲拂子云。欲洗眾生心上垢。瞿曇帶累水通身。卓拄杖下座。</p>
<p>紫谷和尚開關解制華嚴期供五十三參請上堂。僧問遮那妙體充滿十虛。因甚有眼不見。師云豁。進云圓音律律七處恒演。因甚有耳不聞。師云劄。進云塵塵混入。剎剎圓融。因甚普眼不見普賢。師云露。進云露後如何。師便打。問如何是臨濟宗。師云雷轟寰宇內。電擊太虛空。如何是曹洞宗。師云父子投機處。分明意不殊。如何是雲門宗。師云一句明三句。事理盡圓融。如何是溈仰宗。師云函蓋乾坤句。凡聖絕形蹤。如何是法眼宗。師云銕蛇橫古路。封疆異域中。五家宗眼蒙師指。即今一句是如何。師便打。乃云嵩少面壁起模畫樣而誘掖後昆。慈惠掩關繼往開來而規成末學。致使空飄柳絮散五十三座之瓊花。水滴溪聲演八十一函之真印。禪期百二聖會周圓。供列殊珍。舉揚箇事。第未知西南諸峰還肯首也未。若也允諾。則知毘盧境界百萬億香雲。百萬億花雲。百萬億瓔珞雲。百萬億幢幡雲。與今日諸檀妙供一一俱入華藏莊嚴海中。成就不思議無作妙力去也。還知落處麼。豎起拂子云。水光山色文殊智。春花萬億普賢功。擲下拂子。</p>
</div>
<div class='div-other'><a id='mulu8' />
<p class='h1'>住秦中寧夏海寶塔寺</p><p>康熙<span class='corr'>己</span>酉年十月二十六日進院眾請開爐上堂師至法堂以拄杖指法座云。從上佛祖據此未免陳爛葛藤。新長老忍俊不禁。為渠蓋覆一上。便陞拈香祝聖畢。次拈香云。此一瓣香滹沱嫡派雙桂傳來興善相逢冤遭毒手。第三回拈出爇向爐中耑伸供養。見住都門傳曹溪正脈第三十六世本師易菴大和尚用酬法乳之恩。斂衣就座上首白椎云。法筵龍象眾。當觀第一義。師云第一義諦非言可及。纔涉踟躕胡餅呷汁。眾中莫有不顧危亡者。試出來與木上座相見看。僧問千里途程即不問。如何是海寶境。師云湖連福祉綿天地。塔表招提亙古今。進云如何是境中人。師云倚杖看雲歸遠岫。衲衣松染石苔寒。進云如何是賓主兩不著。師云闍黎退身有分。僧禮拜。乃云初冬艸木色離披。梧葉追風落向西雖是上方霜令逼。笑看冰雪浸僧衣。若也會得何勞再話重關。其未然。未到盡驚山嶮峻行來方識路高低。結椎云。諦觀法王法。法王法如是。擲拂子下座。</p>
<p>壬子春師過棗園堡眾紳衿文學暨緇素請就準提寺上堂。僧問風聲浩浩觀音談不二法門。春色依依遮那現無邊境界。如何是不二法門。師以拄杖卓一卓云還知者消息麼。進云無夢無想無見無聞如何是現前大用。師云且看上頭註腳。進云須知兔角長三寸。比較龜毛短二分。師打云。切忌話作兩橛。問海寶試場<span class='corr'>已</span>畢。興善符命重催。臨行一句請師速道。師云孔孟文章地。顏曾翰墨鄉。進云大事未明。如喪考妣時如何。師打云真實可憐生。進云秪如大事<span class='corr'>已</span>明因甚亦如喪考妣。師云汝即今喚甚麼作大事。僧以坐具拂一拂歸眾。師云手忙腳亂漢。方文學問是法平等無有高下。和尚未出海寶舊家風請道一句。師打云拔萃沖霄漢。驚群壯帝都。士云<span class='corr'>已</span>出海寶增新事業又且如何。師云重言不當喫。士云楖栗橫肩不顧人。未審和尚還相顧也未。師云且喜撞著一箇。乃云桃顏舒暢朝昏嘯月吟風。柳眼新瞠勘驗玄途過客致使園林池沼居然共演無生。行腳高流驀地禪關直透。豎起拂子云。是即是。猶未蹋著向上一竅在。擲拂子下座。</p>
<p>中秋總府桑檀越請上堂。群陰剝盡靈。然兔魄當軒。暗昧既除。端的桂輪孤朗降伏眾魔佛星宿王如來符合月面瞿曇嚴淨十方剎土。致使娘生鼻孔箇箇現成。列祖面門人人具足。是即是但恐賀蘭諸峰俱未肯首在。還知落處麼。山川聲色原非別。高下風光一樣同。下座。</p>
<p>結制。靜隱師同眾居士請上堂。僧問十方同聚會。箇箇學無為。此是選佛場。心空及第歸。如何是心空及第歸。師云視其所以觀其所由。進云只至如今釘樁搖艣。師打云不即溜漢。問朔風陣陣冰結琉璃。如何是寶地一掌平。師云覿面當今。進云恁麼則歸家穩坐去也。師云錯。乃云乘時設化淡燄霜抹上林枝說法投機蒼梧雪點銀晶葉。若也端的得出。何勞鼻祖安心。脫或獨掌難鳴。敢藉神光一臂。還委悉麼。驀豎掌云。等閒齊出金剛手。大家扶起破沙盆。復舉趙州訪臨濟話。師云。者公案奇特卻也奇特。諦當猶未諦當。二尊宿直截分明。若謂祖師西來的的大意。敢保未夢見在。設有問山僧如何是祖師西來大意。直向他道。海寶住持事繁。何故。不見道箇中端的安閒句。不是苦心人不知。</p>
<p>本師易菴老和尚訃音至文學任居士請上堂。僧問佛祖戒相即不問。如何是人人分上戒體。師云雲來茅舍冷。風過百花香。進云恁麼則契機省力。了悟剎那去也。師云閒言語。乃云和盤托出。春林花發樹頭枝。覿面拈來。斷岸鳥啼巖畔石。了明生死聚沫。可謂蹋翻知解去住自由。坐斷千差總歸一致。驀豎拂子云。還知落處麼。勿謂吾師消息隱。春山處處百花開。其或未然。仰煩兩序同至老和尚像前與諸人下箇註腳。</p>
<p>說戒上堂。僧問桃紅柳綠觸目全機。燕語鶯啼深談實相。因甚道從門入者不是家珍。師云只恐不是玉。是玉也大奇。進云坐斷報化佛頭。穿透衲僧鼻孔。是甚麼人分上事。師云非汝境界。進云入山搏虎。狹路相逢。露爪張牙。何人敢近。師打云性命也不顧。進云有問有答。銕牛不怕獅子吼。無問無答。恰似木人見花鳥。且道問底是不問底是。師云暨合坐斷。進云學人按劍上來請師亞鎗相待。師打云放過不可。進云坐斷十方全體現棒頭點出看飛龍。師復打。問撾鼓陞堂請分料揀。師云驀劄問將來。如何是奪人不奪境。師云山色留殘雪。溪聲度遠風。如何是奪境不奪人。師云陰雲齊暗合。漁樵和楚音。如何是人境兩俱奪。師云彼此不著便。如何是人境俱不奪。師云柳絮桃花圃。王孫襲遠香。僧禮拜。師便打。問向上宗乘即且置。三玄三要請拈提。師云太多生。如何是第一玄。師云拈花迦葉破蒼顏。如何是第二玄。師云說向人前不值錢。如何是第三玄。師云幽鳥深處語喃喃。如何是第一要。師云乾坤開口虛空笑。如何是第二要。師云佛祖猶不知此竅。如何是第三要。師云幽林深處啼鳥噪。進云恁麼則鴛鴦繡出從君看。不把金鍼度與人。師打云絡索不少。乃云毘尼自性金從礦屑。塵埋禪觀。紅爐煆煉。精金奪目。遵行奉重。久之頓爾圓明。左右逢源。始識箇中珍玩。如斯則孝名為戒。溥福四恩。還委悉麼。若也諦當得出。坐臥經行無處不是毘尼境界。其或未然。山僧與諸公只得重說偈言去也。傳戒畢下座。</p>
<p>鎮城應元田居士送文峰禪人靈骨入塔請上堂。亡僧欲入莊嚴國。翠柳條條為指南。野外雪濃春瑞色。湖中冰綻一池蓮。文峰禪人還知落處麼。若也端的得出。何勞久滯化城。其或未然。山僧與汝指歸寶所去也。以拄杖卓一卓喝一喝下座。</p>
<p>浴佛日請上堂。僧問世尊降誕九龍吐水。今日和尚千秋有何祥瑞。師云杲日當軒。四眾慶集。進云原來一箇鼻頭兩孔出氣去也。師云卻被闍黎道著一半。進云恁麼則隨流得妙去也。師云方知彌勒上長街。進云只如把斷要津不通凡聖還有為人處也無。師便打。問今日陞座與諸人說菩薩心地戒。且道以何為心。師云識得一萬事畢。進云恁麼則和光就裏。能迥別竿木。逢場作指南。師打云截斷葛藤。乃云箇裏纖塵不立。卻也洗濯阿誰。直饒滌盡贓私未免觸途成滯。致使後代兒孫往往惡水驀頭澆。帶累兩堂雲水。左右參隨。若僧若俗。俱各承虛接響。年年此日。高一杓低一杓。輕一杓重一杓。忽然倒轉杓柄。于<span class='corr'>己</span>分中卻較些子。㘞始知天下叢林諸善知識。雖則東潑西潑。只欲潑著一箇半箇。始解報恩有分。還會麼。香水佛頭纔盥沐。無端緇素濕眉鬚。</p>
<p>孝子閻舉薦嚴請上堂。僧問五蘊性空。如何是涅槃路。師云前後塔撐雲際月。進云恁麼則生滅既滅寂滅為樂。師云高低閣籠樹頭風。進云今日居士請和尚說法薦亡。未審亡者還來應供也無。師云藤花搔客路。野鶴唳漁汀。僧禮拜師便打。問第一義諦七穿八穴。薦亡一句作麼生說。師云湛若虛空平如奩底。進云紅輪決定沉西去。未委靈魂往那方。師云切忌尋言逐句。乃云日用原該秘密意。熏風法說施無畏。全提一句絕言詮。舉似分明人不會。且道現前大眾若僧若俗還會得麼。切忌畫蛇添足去也。即今五七。薦拔往生世勝閻公還會得麼。水中擇乳須是鵝王。驀豎拂子云。還知落處麼。涅槃生死等空花。識得依前只者是。擊拂子下座。</p>
<p>自恣日月光化土建水陸道場請上堂。僧問拈花微笑秪明者箇。只如斷臂安心又成何事。師云且喜有此一問。進云大人作用<span class='corr'>已</span>見風規。末後全提乞垂露布。師便打。進云正令<span class='corr'>已</span>行天下遍。將軍閫外絕煙塵。師復打。問棒下一機。絲來線去。目前大用七縱八橫。只如威音那畔如何舉唱。師以拄杖卓云險。進云教中道若能轉物即同如來。且道東山西嶺作麼生轉。師豎起拄杖云。還識得木上座也未。進云千差通徹的人因甚向芥子裏高臥。師打云真實可憐生。進云恁麼則水流終到海。月落不離天。師復打云。未敢相許在。乃云夏末時初秋節風漸涼山蘊色水陸莊嚴勝會圓。自恣卻也先愆雪禪人迫請強陞堂。但愧無法與人說。將謂逼索甚生忙。幸喜拄杖代饒舌。驀豎拄杖云。還知落處麼。砧聲萬籟示圓音。聖凡情解俱消歇。拽拄杖下座。</p>
<p>冬至請上堂。師以拄杖卓一卓云。一陽既復。掉轉火潑燈籠。雪老冰枯。帶纍霜凝露柱。驀豎拄杖召眾云。會麼。若到太陽禪師門下。且道成得甚麼邊事。良久云。斡旋泰運風光普。相將春轉上林枝。卓拄杖下座。</p>
</div>
</div><!-- end of div[@id='body'] -->
</body></html>