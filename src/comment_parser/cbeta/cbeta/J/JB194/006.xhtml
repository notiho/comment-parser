<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺丈雪醉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>昭覺丈雪醉禪師語錄卷第六</p><p class="byline">嗣法門人徹巖等編</p>
<div class='div-other'><a id='mulu28' />
<p class='h1'>頌古</p>
<div class='div-orig'><p style="margin-left:2em">世尊拈花</p>
</div>
<div class='div-commentary'><p>口難開處隨拈起，百萬人天盡見矣，金色頭陀不在行，橫身落他圈繢裏。</p>
</div>
<div class='div-orig'><p style="margin-left:2em">臨濟棒</p>
</div>
<div class='div-commentary'><p>三頓白棒，打成一片，猶不知非，更去討碗。及乎撞著老婆禪，費盡人家煤炭。</p>
</div>
<div class='div-orig'><p style="margin-left:2em">南泉斬貓</p>
</div>
<div class='div-commentary'><p>霜刀截斷活貓兒，血濺梵天誰箇知？縱戴艸鞋相救得，已遲八刻用奚為？</p>
</div>
<div class='div-orig'><p style="margin-left:2em">靈雲桃花</p>
</div>
<div class='div-commentary'><p>山花簇簇葉前燒，引得遊蜂逐日刁，不是阿郎親一見，盡形狼藉在荒郊。</p>
</div>
<div class='div-orig'><p style="margin-left:2em">高峰枕子</p>
</div>
<div class='div-commentary'><p>無夢無想主何處，銀山鐵壁勢崔巉，翻身推出枕頭子，打壞叢林一塊磚。</p>
</div>
<div class='div-orig'><p style="margin-left:2em">百丈耳聾</p>
</div>
<div class='div-commentary'><p>龜毛拂挂繩床角，土佛蛇心話即離，霹靂一聲天地渙，頂門突出五須彌。</p>
</div>
<div class='div-orig'><p style="margin-left:2em">南泉萬物一體話</p>
</div>
<div class='div-commentary'><p>山空谷應速，海闊浪來遲，舌底無骨兮，如夢幻相似，眼裏有筋兮，抱橋柱澡洗，水牯牛，太風流，山悠悠更水悠悠。</p>
</div>
<div class='div-orig'><p style="margin-left:2em">僧問六祖：「黃梅意旨是甚麼人得？」祖云：「會佛法人得。」僧云：「和尚還得否？」祖云：「不得。」僧云：「為甚不得？」祖云：「我不會佛法。」</p>
</div>
<div class='div-commentary'><p>山崩海裂，風清月白，不會佛法，刀刀見血，舌頭無骨眼無筋，千古萬古白拈賊。</p>
</div>
<div class='div-orig'><p style="margin-left:2em">僧問：「雲門佛法如水中月，是不？」門云：「清波無透路。」僧云：「和尚從何得？」門云：「再問復何來？」僧云：「便恁麼去時如何？」門云：「重疊關山。」</p>
</div>
<div class='div-commentary'><p>澄清絕點，萬象交輝，百花競放兮，春風遞信，箭鋒相拄兮，石火難移，去去復何從，山重重又水重重。</p>
</div>
<div class='div-orig'><p style="margin-left:2em">女子出定</p>
</div>
<div class='div-commentary'><p>出得出不得，花劈作兩橛，女子與瞿曇，眼裏迸鮮血，艸窠走出黃腰貍，活活證龜成鱉。</p>
</div>
<div class='div-orig'><p style="margin-left:2em">僧問雲門：「如何是一大時教？」門云：「對一說。」</p>
</div>
<div class='div-commentary'><p>量才補職，相體裁衣，翻手覆手，應機逗機，對一說，太崎嶇，光明殿前雲水路，鐵眼銅睛失<span class='corr'>卻</span>伊。</p>
</div>
<div class='div-orig'><p style="margin-left:2em">僧問雲門：「不是目前機，亦非目前事時如何？」門云：「倒一說。」</p>
</div>
<div class='div-commentary'><p>以鏡照鏡，似空合空，平雲臥岫，動樹流風，倒一說，劈箭急，萬仞須彌非壁立。</p>
</div>
<div class='div-orig'><p style="margin-left:2em">溈山問仰山：「天寒入寒？」仰云：「大家在者裏。」溈云：「何不直說？」仰云：「適纔也不曲。和尚如何？」溈云：「且須隨流。」</p>
</div>
<div class='div-commentary'><p>漠漠嚴霜徹骨寒，普天率土悟生緣，長安凍殺人無數，幾箇隨流寓意便。</p>
</div>
<div class='div-orig'><p style="margin-left:2em">九峰不肯首座</p>
</div>
<div class='div-commentary'><p>數年海外估婆娑，瑪瑙珊瑚滿載過，將岸不因鯨掣浪，和舟帶月葬洪波。</p>
</div>
<div class='div-orig'><p style="margin-left:2em">大顛擯首座</p>
</div>
<div class='div-commentary'><p>一條禿木兩人舁，舁去舁來汗漬衣，屋遠路長天黑了，各人拖了一身泥。</p>
</div>
<div class='div-orig'><p style="margin-left:2em">天龍一指，俱胝有省。</p>
</div>
<div class='div-commentary'><p>數載山頭赤骨歷，漫天富貴無人及，忽焉猛虎出林來，百唼通身血滴滴。</p>
</div>
<div class='div-orig'><p style="margin-left:2em">婆子燒菴</p>
</div>
<div class='div-commentary'><p>山色榮枯幾度分，耽幽泉石野情生，雄風猛雨忽焉至，換<span class='corr'>卻</span>許多人眼睛。</p>
</div>
<div class='div-orig'><p style="margin-left:2em">洞山寒暑</p>
</div>
<div class='div-commentary'><p>應時及節奮天威，逼得時人鼓是非，脫或隴頭春色動，枯樁爆也報阿誰。</p>
</div>
<div class='div-orig'><p style="margin-left:2em">犀牛扇</p>
</div>
<div class='div-commentary'><p>叫一聲來應一聲，官錢私債盡還伸，縱觀秖有黎牛隻，毛色青青氣未登。</p>
</div>
<div class='div-orig'><p style="margin-left:2em">船子為夾山</p>
</div>
<div class='div-commentary'><p>一生不住弄鉤頭，忽遇金鱗水上浮，吐吐吞吞剛點首，和舟覆卻絕冤讎。</p>
</div>
<div class='div-orig'><p style="margin-left:2em">南泉三不是</p>
</div>
<div class='div-commentary'><p>不是心兮不是佛，不是物兮是甚麼？到頭山月落前溪，天將夫子為木鐸。</p>
</div>
<div class='div-orig'><p style="margin-left:2em">外道問佛有無</p>
</div>
<div class='div-commentary'><p>春適晴明曝曬宜，皎然灼破野狐機，荊門雁去三千里，羸鶴翩翩舞落暉。</p>
</div>
<div class='div-orig'><p style="margin-left:2em">不起一念須彌山</p>
</div>
<div class='div-commentary'><p>四衢道杳何條直，眼底風煙各見招，弗起一絲猶是弊，天長海闊路迢遙。</p>
</div>
<div class='div-orig'><p style="margin-left:2em">風旛話</p>
</div>
<div class='div-commentary'><p>盲龜跛鱉解逃禪，漁父舟頭爭論便，停棹漫將輕註腳，沙寒無地可鑽研。</p>
</div>
<div class='div-orig'><p style="margin-left:2em">見見之時，見非是見，見猶離見，見不能及。</p>
</div>
<div class='div-commentary'><p>見不及處見何賒，滿園競放桃李花，當風卓出眼中屑，獨許靈雲是作家。</p>
</div>
<div class='div-orig'><p style="margin-left:2em">臨濟叱三聖瞎驢</p>
</div>
<div class='div-commentary'><p>擬將一語定乾坤，撞著瞎驢折半觔，公有幾多正法眼，滅吾宗者是其人。</p>
</div>
<div class='div-orig'><p style="margin-left:2em">三聖透網金鱗</p>
</div>
<div class='div-commentary'><p>涌身將謂騰霄漢，一躍胡為陷阱中，再擬風雲相送去，水乾波盡困泥融。</p>
</div>
<div class='div-orig'><p style="margin-left:2em">楊岐僧問：「少林面壁意旨如何？」岐云：「西天人不會唐言。」</p>
</div>
<div class='div-commentary'><p>客無買賣日如愚，自把胭脂面上泥，此貨不堪行市眼，招牌錯挂在楊岐。</p>
</div>
<div class='div-orig'><p style="margin-left:2em">九年面壁</p>
</div>
<div class='div-commentary'><p>藏卻面孔疊卻眉，語言不合正堪為，九年露盡靈山醜，卻被通司說是時。</p>
</div>
<div class='div-orig'><p style="margin-left:2em">法眼因僧問：「如何是佛？」師云：「汝是慧超。」</p>
</div>
<div class='div-commentary'><p>跌宕之言如墾土，掘出南天白玉劍，提起從教四海清，千妖百怪藏無竄。</p>
</div>
<div class='div-orig'><p style="margin-left:2em">雪竇改船子漁父頌：夜靜水寒魚不餌，滿船載得月明歸。</p>
</div>
<div class='div-commentary'><p>簇簇浪花卷玉風，翻然蹉過打魚翁，蘆花外有鉤竿客，活捉將來入彀中。</p>
</div>
<div class='div-orig'><p style="margin-left:2em">乾屎橛</p>
</div>
<div class='div-commentary'><p>如何是佛乾屎橛，多少人將作話傳，俱胝藏身於一指，靈雲見盡在花邊。</p>
</div>
<div class='div-orig'><p style="margin-left:2em">無縫塔</p>
</div>
<div class='div-commentary'><p>層級玲瓏岌崿然，摩風挂月勢參天，曙光遙燭琉璃殿，影射潭湘刺九泉。</p>
</div>
<div class='div-orig'><p style="margin-left:2em">維摩默然</p>
</div>
<div class='div-commentary'><p>銀河滾滾浪晴花，杲日行空印碧沙，萬派歸源無等匹，漫將杜口喪毘耶。</p>
</div>
<div class='div-orig'><p style="margin-left:2em">十智同真</p>
</div>
<div class='div-commentary'><p>十智同真語默玄，風鍼雨線補寒煙，採花不摭花中實，版齒生毛春正妍。</p>
</div>
<div class='div-orig'><p style="margin-left:2em">萬法歸一</p>
</div>
<div class='div-commentary'><p>一歸何處發一問，太末蟲銜須彌走，撞著蠛蠓質面前，連末和山吞在口。</p>
</div>
<div class='div-orig'><p style="margin-left:2em">非佛非心</p>
</div>
<div class='div-commentary'><p>蘆花帶雪覆煙輕，萬象晴明一色吞，無影樹頭風浩浩，不萌枝上月撐撐。</p>
</div>
<div class='div-orig'><p style="margin-left:2em">即心即佛</p>
</div>
<div class='div-commentary'><p>日斜風靜冷煙浮，絕點澄溟月一鉤，瓦礫石頭齊合掌，黃金失色悶愀愀。</p>
</div>
<div class='div-orig'><p style="margin-left:2em">黃龍三關</p>
</div>
<div class='div-commentary'><p>我手何似佛手，逢人劈面一摟，忽焉前後際斷，便作獅子哮吼。</p>
<p>我腳何似驢腳，踏著死蛇解活，走向百萬眾前，步步秦時[車*度]轢。</p>
<p>人人有箇生緣，墾土耕煙種田，捉敗金烏玉兔，與我牛兒共欄。</p>
</div>
<div class='div-orig'><p style="margin-left:2em">臨濟四喝</p>
</div>
<div class='div-commentary'><p>一喝金剛劍用時，伏尸萬里絕妍媸，停機<span class='corr'>已</span>涉鋒芒疾，炯炯寒光匝地施。</p>
<p>一喝金毛踞地來，風行艸偃靠如柴，狐狼野干藏無地，窠臼從教盡淨灰。</p>
<p>一喝探竿影艸裏，須知好惡如冰履，普天率土悟生緣，背笛豈同雪曲矣。</p>
<p>一喝不作一喝用，桑上出漿柳上中，古今三世不變常，毘嵐風起黃河凍。</p>
</div>
<div class='div-orig'><p style="margin-left:2em">和牧牛頌</p>
</div>
<div class='div-commentary'><p>惡癩風神日吼哮，家山不住轉途遙，斷雲每對煙波說，一步一聲犯我苗。</p>
<p>無邊風韻一機穿，頭角纔伸便辣鞭，幸爾山童多意氣，全身輸與手中牽。</p>
<p>牧兒款款事驅馳，挽著眉毛不放隨，念未生前時照管，神機廓徹始忘疲。</p>
<p>輕輕拶著便回頭，是甚麼時肯放柔，首尾四蹄俱露了，聖名凡號敢稽留。</p>
<p>日日時時水艸邊，橫三豎四在當然，功勛縱有千斤力，難表明明一著牽。</p>
<p>家邦平怗自如如，萬別千差弗敢拘，掃石野眠松月下，飽山飽水樂無餘。</p>
<p>極目天涯一曲中，人牛觸處艸茸茸，雨餘麥笛雲中落，萬紫千紅絕淡濃。</p>
<p>無邊清韻一光中，孰謂人牛體一同，迥迥神機通莫測，煙蓑雨笠挂雲東。</p>
<p>一漚未發實安然，枕石高眠碧漢間，百艸頭邊懸日月，牛兒常自掩松關。</p>
<p>人牛盡淨露真蹤，炯炯寒光射太空，無限新風彌宇宙，參參秀氣吐玄叢。</p>
</div>
<div class='div-orig'><p style="margin-left:2em">和天封禪師蜜蜂頌</p>
</div>
<div class='div-commentary'><p>遊戲園中善見機，營營弗肯事空歸，去來自有沖天翼，不藉東風力御飛。</p>
<p>利害久矣播天涯，一段精忠隸晚衙，道合君臣忘彼此，打風打雨自成家。</p>
<p>自在遊行出沒時，全機縱奪絕支離，春心一片收歸去，色色天然滿肚脾。</p>
<p>廝風廝雨日舒光，只為分明反著忙，觸犯慣能行正令，尾鞭一劄勾承當。</p>
<p>一家一計室枯桐，心眼圓明觸處通，摭盡五湖英秀色，堂堂獨耀義天紅。</p>
</div></div>
<div class='div-other'><a id='mulu29' />
<p class='h1'>贊</p>
<div class='div-other'><a id='mulu30' />
<p class='h2'>初祖贊</p><p style="text-indent:0em" class="lg-abnormal"><div class='lg-row'>纔入境來，自像自得，若非梁皇眼裏有筋，幾成一場敗闕。折葦渡江，風力難測，弗識阿誰，運蹇時乖，撞著你者活賊。咄！</div>
</p><p style="text-indent:0em" class="lg-abnormal"><div class='lg-row'>扣眉窊眼，其嘴如鑿，佛心天子，怎被你惑。雖得一葦之風流，不無打溼兩隻腳，而今撞著不肖兒，研起墨水驀而潑。</div>
</p><p style="text-indent:0em" class="lg-abnormal"><div class='lg-row'>聳起箇肩，都起箇嘴，打起精神，捏甚麼鬼。擬來陷平人，人且不然你，轉折一枝蘆，濫在晴江裏，分皮分髓許多般，也是颼風吹暮葦。</div>
</p></div>
<div class='div-other'><a id='mulu31' />
<p class='h2'>面壁像<span class='note-inline'>(晴浪上座請)</span></p><p style="text-indent:0em" class="lg-abnormal"><div class='lg-row'>沒廉沒恥，掉臉掉嘴，伎倆盡淨，分皮分髓，無面見我中華人，長年覷此石壁子。</div>
</p></div>
<div class='div-other'><a id='mulu32' />
<p class='h2'>巖間真武<span class='note-inline'>(臥雲羽士請)</span></p><p style="text-indent:0em" class="lg-abnormal"><div class='lg-row'>枯松下，倚巖根，披頭散髮，一箇全真，收得八兩，失卻半觔，若得齊顛一秤稱，只須抹過定盤星。</div>
</p></div>
<div class='div-other'><a id='mulu33' />
<p class='h2'>自贊</p><p style="text-indent:0em" class="lg-abnormal"><div class='lg-row'>頭髮髼鬆，腳踏實地，人情不通，佛法不會，問著祖意西來，一頓棒頭亂劈，等閒結下驢年冤，不知何日而解矣。</div>
</p><p style="text-indent:0em" class="lg-abnormal"><div class='lg-row'>邪正不分，有無不立，拄杖抬捺，虛空粉碎，直切為人，了沒巴鼻，殺活全施，孤硬無敵。呵呵，若非大白牛山，幾乎安頓不得你。</div>
</p><p style="text-indent:0em" class="lg-abnormal"><div class='lg-row'>四十餘季箇賊，做到今日不歇，逄人生擒活捉，不愛剪綹刷白。沿途過橋拆橋，孰肯以楔出楔？惟我大白牛兒，日日耕風茁月。</div>
</p><p class="head3">又<span class='note-inline'>(懶石聆維那請)</span></p>
<p style="text-indent:0em" class="lg-abnormal"><div class='lg-row'>打人打不歇，罵人罵教徹，只樣生笨貨，那得有機括？一笠冠三秦，半瓢盛錦國，臨濟好家私，盡被伊漏洩。說與漢南懶石公，莫道老僧在吳越。</div>
</p><p class="head3">又<span class='note-inline'>(耨雲實維那請)</span></p>
<p style="text-indent:0em" class="lg-abnormal"><div class='lg-row'>你是丈和尚，那二十餘年覓你起處不得，即今驀拶相逢，南海岸、東塔頭，將謂有多少奇特，原來是萬峰堂裏鞋套不上，太白山頂<span class='corr'>刺</span>破腳指底。川老蜀既是我馬簸箕三十五代之孫，為什麼猶有者箇影子聻？</div>
</p><p class="head3">又<span class='note-inline'>(佛冤綱西堂請)</span></p>
<p style="text-indent:0em" class="lg-abnormal"><div class='lg-row'>一榻蕭然，全身已露，受靈山記，欠人天福，從不會與人打葛藤，直掀翻佛祖舊窠窟，硬糾糾似峨眉峰頂倚天殘雪逼人寒，活卓卓如碧海波中怒濆洪濤堆紫玉。吾尚不知其何自而來，怎肯作分皮分髓之惡禿。</div>
</p><p class="head3">又<span class='note-inline'>(補石冶侍者請)</span></p>
<p style="text-indent:0em" class="lg-abnormal"><div class='lg-row'>者箇阿師，年將半百，慣入魔宮，善遊虎穴，疏通滹沱，潮翻太白，扭人天鼻，削虛空舌，按定當頭，乾坤失色，夫是為之巫峰嫡骨，宗門作春秋之客。</div>
</p><p class="head3">又<span class='note-inline'>(風寶高維那請)</span></p>
<p style="text-indent:0em" class="lg-abnormal"><div class='lg-row'>眼裏有筋，耳上無文，生成倔彊，不順人情，拄德山棒便打德山不會末后句；用臨濟喝不肯臨濟立無位真人，恁諸方塞滿佛雲祖雨，到者漢手裏一并活擒，非為丈雪陳閑管，總是將平報不平。</div>
</p><p class="head3">又<span class='note-inline'>(不會法監院請)</span></p>
<p style="text-indent:0em" class="lg-abnormal"><div class='lg-row'>弗通世情，輸你者漢，一味據令而行，用出全沒畔岸，倒披三玄戈甲，翻卻死生舊案，白眉白眼使人著忙，黑心黑腸餘機盡換。惡辣不肯人處，惟憑此風；若是佛法二字，三生六十劫猶未夢見。</div>
</p><p class="head3">又<span class='note-inline'>(雨樹愚監院請)</span></p>
<p style="text-indent:0em" class="lg-abnormal"><div class='lg-row'>初會似相知，久而認不得，沒情面底物，從來人希識，住在今世門頭五十季，拈起那邊事兒全不會，等閒撾一把撒一把，毒惡殺青，有時截半邊留半邊，何處不是。無端被長髭頭陀冷眼覷著，持上巫峰放些喝風罵雨之氣息。</div>
</p><p class="head3">又<span class='note-inline'>(端鼻萬書記請)</span></p>
<p style="text-indent:0em" class="lg-abnormal"><div class='lg-row'>釘嘴鐵舌，河目童睛，拈龜毛拂如金剛劍，觸其鋩者奮斬不平，直下令人脫灑，無容更立一塵。憑陵微笑兮狼心虎膽，形神鋒利兮移換乾坤，佛祖都來納降款，從教性命兩無存。</div>
</p><p class="head3">又<span class='note-inline'>(懶生昇維那請)</span></p>
<p style="text-indent:0em" class="lg-abnormal"><div class='lg-row'>機如掣電，口似盤傾，開飯店於蠶叢，屠龍烹鳳，納方來於秦國，膾兕燒豻。喝下乾坤，陡黑機前白浪滔天，秖如罵人打人不歇之色，此句如何以傳。</div>
</p><p class="head3">又<span class='note-inline'>(月幢了首座請)</span></p>
<p style="text-indent:0em" class="lg-abnormal"><div class='lg-row'>坐如山，行如虎，惡辣異常，黑風黑雨，不立朕兆兮拄丈一條，雷奔電掃兮其機如此。把斷要津，五十季鐵面驗人直到底，幢公今請上雲南，八複羅裙掃天地。</div>
</p><p class="head3">又<span class='note-inline'>(哉生聞西堂請)</span></p>
<p style="text-indent:0em" class="lg-abnormal"><div class='lg-row'>咄！你得與麼沒情面，愛移換人家舊窠窟，鬧處喜捺頭，冷處不肯做，大洋海邊賣水，終南山上逐鹿，拈起七尺烏藤，云是秦時[車*度]轢。</div>
</p></div>
<div class='div-other'><a id='mulu34' />
<p class='h2'>天童密師翁像贊<span class='note-inline'>(瑞吾王居士請)</span></p><p style="text-indent:0em" class="lg-abnormal"><div class='lg-row'>桐棺山頂樵，吸盡龍池水，一笑震天涯，顒顒欽海宇。教人不立廉纖，卻又拄根楖栗，尋常打雨敲風，佛祖迴避不及。堂堂六坐道場，用處全沒巴鼻，七十七載踞海東，萬派流芳天地窄。</div>
</p></div>
<div class='div-other'><a id='mulu35' />
<p class='h2'>本師破老和尚像贊</p><p style="text-indent:0em" class="lg-abnormal"><div class='lg-row'>九坐道場，風清月皎，觸著磕著，令人便飽，棒下翻身，無處尋討，六十年來，料掉不少，收拾群機，雷奔電掃，惡辣鉗鎚萬國聞，無絃琴曲秖一操。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>康氏金粟，飽飫一肚，臨機毒惡，人天恍忽，有時與九曜七星結物外之友，有時隄巫峰三峽為魚龍之窟，活埋峨眉一路人，單拈惟唱巴歌曲，至於成佛作祖底事，從來誓不肯做。</div>
</p></div>
<div class='div-other'><a id='mulu36' />
<p class='h2'>箬菴和上同江天還松下酌茗圖</p><p style="text-indent:0em" class="lg-abnormal"><div class='lg-row'>日移水石賺清機，把茗長吁萬象輝，樹下師資緣會句，松濤驚冷露沾衣。</div>
</p></div>
<div class='div-other'><a id='mulu37' />
<p class='h2'>重慶酉陽司象崖法兄和上像<span class='note-inline'>(牧雨上座請)</span></p><p style="text-indent:0em" class="lg-abnormal"><div class='lg-row'>蜀山三十載，慎獨不相逢，弟適來吳越，兄仍過海東，名聞追錦水，聲價貫芙蓉，辛卯七月十，有詩曾輓公，今如不記得，再題上一通。</div>
</p></div>
<div class='div-other'><a id='mulu38' />
<p class='h2'>白法師像</p><p style="text-indent:0em" class="lg-abnormal"><div class='lg-row'>壁觀阿，挨日過，八十三季，無露圭角。主般若堂於楞嚴，如護目中之珠；變華嚴像於福城，似受靈山之託。等閒露頂坐巖厂，杖頭捏定，風生握斷海山川，活卓卓。</div>
</p></div>
<div class='div-other'><a id='mulu39' />
<p class='h2'>紫柏院福林禪師像</p><p style="text-indent:0em" class="lg-abnormal"><div class='lg-row'>碧落風前，科頭箕踞，青松白石，友煙弄雲，就裏些些快活，從不輕示於人，寒巖獨處無多子，岸谷風回紫柏林。</div>
</p></div>
<div class='div-other'><a id='mulu40' />
<p class='h2'>題人牛合睡圖</p><p style="text-indent:0em" class="lg-abnormal"><div class='lg-row'>拋下鞭繩，橫眠幽麓，無榮辱干，懷醉煙霞，風骨佛祖，田園兮荒衾，枕天地兮獨清，操氣可動坤維，惟恐青山留不住。</div>
</p></div>
<div class='div-other'><a id='mulu41' />
<p class='h2'>達也聞法師像</p><p style="text-indent:0em" class="lg-abnormal"><div class='lg-row'>達也聞法師，年方廿七坐，喜弘龍樹風，翻受具宗縛，出他知見案，頓入無生國，示寂於臺山，大似登雲鶴，問子安身句，虹涇橋之北。</div>
</p></div>
<div class='div-other'><a id='mulu42' />
<p class='h2'>題思白董太史山水圖</p><p style="text-indent:0em" class="lg-abnormal"><div class='lg-row'>玉指尖頭，點出太平溝壑，七尺軀裏，懷藏亂世溪山。曩予三過吳門，恨未一面。今讀公之詩以鬆爽，閱公之畫以清澹，然風雅凌夷，欺青壓白，不下蘇眉山張無垢，惟苦不遇鐵面衲子當頭一拶，淪溺在騷人隊裏衒賣胸襟，流而亡返，不知何日始記得話頭也。</div>
</p></div>
<div class='div-other'><a id='mulu43' />
<p class='h2'>東塔清白兄行樂圖</p><p style="text-indent:0em" class="lg-abnormal"><div class='lg-row'>天有慶雲也，而自不知其色以奪倫，地有伯樂也，而自不知其氣以蓋世，今清白兄自蜀入吳已三十載，參禪而不被禪迷，習教而不受教縛，優游於南海岸東塔頭，煮月燒枯，嘯傲自適，真巫峰一代奇男子也。是為序。</div>
</p></div>
<div class='div-other'><a id='mulu44' />
<p class='h2'>題行孚吳道人輪珠念佛圖</p><p style="text-indent:0em" class="lg-abnormal"><div class='lg-row'>如問春秋多少，但只晝夜百八，靠定如意須彌，鎮日輪番指掐。不師賣餅於<span class='corr'>澧</span>陽、不學臺山之路下、不重提藍之風流、不作燒菴之道者六十七年，本色為人，志不喜裝模作樣。</div>
</p></div>
<div class='div-other'><a id='mulu45' />
<p class='h2'>白法師竹間行樂圖</p><p style="text-indent:0em" class="lg-abnormal"><div class='lg-row'>者箇老阿師，居然多氣志，將紫柏大師一座千觔擔兒，肩任二十餘稔，偶焉歇在亂竹堆中稍換口氣。</div>
</p></div>
<div class='div-other'><a id='mulu46' />
<p class='h2'>歡喜如來像</p><p style="text-indent:0em" class="lg-abnormal"><div class='lg-row'>歡喜如來玅相殊，亂雲堆裏結跏趺，不因丈雪曾相識，幾被人疑作畫圖。</div>
</p></div>
<div class='div-other'><a id='mulu47' />
<p class='h2'>縫像瞿曇</p><p style="text-indent:0em" class="lg-abnormal"><div class='lg-row'>你從何處來，卻坐在者裏，若非醉頭陀，人都錯認你。紅亦非硃砂，白亦非關紙，巍巍獨踞寶花臺，無限清風動地起。</div>
</p></div>
<div class='div-other'><a id='mulu48' />
<p class='h2'>觀音小像</p><p style="text-indent:0em" class="lg-abnormal"><div class='lg-row'>咄！你又在者裏簸弄人家男女。曩者屠牛腎，惑亂於蘇杭；剖蛤腹，贊歎於唐皇。與瓦礫和其光，與艸木爭其香，將謂賣弄清風調，殊知徹底亞郎當。</div>
</p></div>
<div class='div-other'><a id='mulu49' />
<p class='h2'>十八羅漢像<span class='note-inline'>(遂寧上人請)</span></p><p style="text-indent:0em" class="lg-abnormal"><div class='lg-row'>者夥沒量阿師，出入全無道理，踢碎那畔空腔，遊戲山石間裏。伎倆弄盡萬端，濟得甚麼邊事？太平風味，男兒作人，何故如此？</div>
</p></div>
<div class='div-other'><a id='mulu50' />
<p class='h2'>達磨小像</p><p style="text-indent:0em" class="lg-abnormal"><div class='lg-row'>今日秖樣嚴寒，你猶打箇赤腳，總為不知時節，所以令人塗抹。</div>
</p></div>
<div class='div-other'><a id='mulu51' />
<p class='h2'>天童密師翁像</p><p style="text-indent:0em" class="lg-abnormal"><div class='lg-row'>髮立如鶴，面冷似鐵，捏條拄杖，打人不歇。凌滅臨濟正宗，唾罵少林髓得，神機如雷震泉湧，惡辣似奔濤噴雪，帶累衲僧十二人，塞滿乾坤無縫罅。</div>
</p></div>
<div class='div-other'><a id='mulu52' />
<p class='h2'>林野法叔像<span class='note-inline'>(牧雨法侄請)</span></p><p style="text-indent:0em" class="lg-abnormal"><div class='lg-row'>眉分八字，髯無二色，訶釋迦發言欠遜，去人眼睛裏撒沙，笑達磨不會說禪，謂子得安心之訣，率常噴一唾聲，東海萬丈之波，等閒豎一拳，碎虛空作七八橛，平生行事不依時，所以稱作白拈賊。</div>
</p></div>
<div class='div-other'><a id='mulu53' />
<p class='h2'>二隱法兄和尚像<span class='note-inline'>(牧雨法侄請)</span></p><p style="text-indent:0em" class="lg-abnormal"><div class='lg-row'>法兄謐和尚，一出峽來，冰凌上行，劍刃上走，撥亂四海煙塵，扭碎一雙鼻孔，末後覆船於龍淵，以笠為杯渡，又不知要造何等事業，與往來人作窩窟。幸牧雨法侄善別機宜、多識時務，繪頂像於三秦，作西川一古佛。</div>
</p></div>
<div class='div-other'><a id='mulu54' />
<p class='h2'>懶首座像<span class='note-inline'>(法孫橫眉請)</span></p><p style="text-indent:0em" class="lg-abnormal"><div class='lg-row'>東海於菟，南山白額，秖論殺人，<span class='corr'>毋</span>問耳缺，不惟具短血之能，且有退衣之德，肉醉終南第一峰，應知天上無二月。</div>
</p></div>
<div class='div-other'><a id='mulu55' />
<p class='h2'>雨西堂像<span class='note-inline'>(非所禪人請)</span></p><p style="text-indent:0em" class="lg-abnormal"><div class='lg-row'>鬚長髮短，神清氣大，眉稜有罅兮，辱在獅子群中，舌頭無骨兮，鋒芒其利如鑿，收得福城雲，總不露圭角，倒提拄杖似太阿，佛魔都來一按過。</div>
</p></div>
<div class='div-other'><a id='mulu56' />
<p class='h2'>密言律主像</p><p style="text-indent:0em" class="lg-abnormal"><div class='lg-row'>缽盛沔水，衣覆漢南，秖論龍伏虎伏，不問佛來魔來，師承大亮兮，穿庾嶺提不起之物，影遺海會兮，倣飲光抱金襴之材，秋風妒菊，戒月高篩，如問春秋多少？晝夜一百八。欲識阿師面目，堂堂獨露者誰？本是西川一古佛，留與興元作法錐。</div>
</p></div>
<div class='div-other'><a id='mulu57' />
<p class='h2'>彌勒寺興安大德像<span class='note-inline'>(朗如禪人請)</span></p><p style="text-indent:0em" class="lg-abnormal"><div class='lg-row'>季將六十有七，做事全無固必，繪頂像於簡端，漏洩威音大義，有時種竹栽松，為坎離之界牆，有時接石為橋，作度牛度馬之佛事，等閒豎一艸，成慈氏之園，偶焉煮白雨，結龍華勝會。此照付與朗如孫，供到彌勒下生去。</div>
</p></div>
<div class='div-other'><a id='mulu58' />
<p class='h2'>邵窩莊汝揚像</p><p style="text-indent:0em" class="lg-abnormal"><div class='lg-row'>頭戴方巾，手持白拂，坐箇蒲團，全身太露，呵呵好箇老維摩，一生家業藏得與麼堅固。</div>
</p></div></div>
<div class='div-other'><a id='mulu59' />
<p class='h1'>分燈</p>
<div class='div-other'><a id='mulu60' />
<p class='h2'>溪聲道元</p><p style="text-indent:0em" class="lg-abnormal"><div class='lg-row'>法法法無生，無生法法無，付汝無生法，生無法亦無。</div>
</p></div>
<div class='div-other'><a id='mulu61' />
<p class='h2'>月幢徹了</p><p style="text-indent:0em" class="lg-abnormal"><div class='lg-row'>臨濟窟中獅子子，爪牙備伏山之屯，等閑放出天涯去，吼震山河劫外春。</div>
</p></div>
<div class='div-other'><a id='mulu62' />
<p class='h2'>端鼻圓萬</p><p style="text-indent:0em" class="lg-abnormal"><div class='lg-row'>春風騎馬過寒江，子夜雞啼雪上霜，寄一音與簸箕匠，長松竟日正朝陽。</div>
</p></div>
<div class='div-other'><a id='mulu63' />
<p class='h2'>懶生徹昇</p><p style="text-indent:0em" class="lg-abnormal"><div class='lg-row'>霜月照人寒徹骨，琉璃水結一溪冰，夜來東壁打西壁，故放闍黎出孟津。</div>
</p></div>
<div class='div-other'><a id='mulu64' />
<p class='h2'>大憨印我</p><p style="text-indent:0em" class="lg-abnormal"><div class='lg-row'>瘦梅含雪噴瓊花，不假東風力一些，白上枝頭新萬象，馨香從此競龍蛇。</div>
</p></div>
<div class='div-other'><a id='mulu65' />
<p class='h2'>懶石覺聆</p><p style="text-indent:0em" class="lg-abnormal"><div class='lg-row'>終南山下五雲垂，別有搏風一鳥飛，特達慣扶羊角上，推開碧落活天機。</div>
</p></div>
<div class='div-other'><a id='mulu66' />
<p class='h2'>雨樹行愚</p><p style="text-indent:0em" class="lg-abnormal"><div class='lg-row'>長髭頭陀頂笠還，贈條拄杖上眉山，橫該豎抹揮秦蜀，露出金毛第一班。</div>
</p></div>
<div class='div-other'><a id='mulu67' />
<p class='h2'>哉生徹聞</p><p style="text-indent:0em" class="lg-abnormal"><div class='lg-row'>閒行踢出中秋月，八面風生壯帝都，此是老僧日用事，逢龍拔角虎編鬚。</div>
</p></div>
<div class='div-other'><a id='mulu68' />
<p class='h2'>佛冤徹綱</p><p style="text-indent:0em" class="lg-abnormal"><div class='lg-row'>馬祖巾瓶十五載，今朝綱子亦如然，秖緣薦得磨磚勢，萬仞峰頭續正傳。</div>
</p></div>
<div class='div-other'><a id='mulu69' />
<p class='h2'>半生本襄</p><p style="text-indent:0em" class="lg-abnormal"><div class='lg-row'>龜毛拂有騰龍勢，兔角杖支南斗雲，山水悉歸布袋裏，昆明池上月華殷。</div>
</p></div>
<div class='div-other'><a id='mulu70' />
<p class='h2'>耨雲真實</p><p style="text-indent:0em" class="lg-abnormal"><div class='lg-row'>適來東海鯉，入閬自成章，掣起滔天浪，春風滿大唐。</div>
</p></div>
<div class='div-other'><a id='mulu71' />
<p class='h2'>鹿門徹巖</p><p style="text-indent:0em" class="lg-abnormal"><div class='lg-row'>觀音帽子，大如倚蓋，覆卻坤維，衝破三界，千古法運如是傳，人天眾前恁弄賣。</div>
</p></div>
<div class='div-other'><a id='mulu72' />
<p class='h2'>半月常涵</p><p style="text-indent:0em" class="lg-abnormal"><div class='lg-row'>霜華初爆瑋環材，廿稔浮荒瑞色開，世以井參山谷正，風扶梁上一麟來。</div>
</p></div>
<div class='div-other'><a id='mulu73' />
<p class='h2'>問潮海嶼</p><p style="text-indent:0em" class="lg-abnormal"><div class='lg-row'>濯錦江分百億都，聲揚天外語嚧蘇，玄風不讓滹沱月，香浪如綸結五湖。</div>
</p></div>
<div class='div-other'><a id='mulu74' />
<p class='h2'>佛藏道海</p><p style="text-indent:0em" class="lg-abnormal"><div class='lg-row'>祖席重興萬木浮，不釐務者藏監修，而今行滿功初竣，莂汝高登第一樓。</div>
</p></div>
<div class='div-other'><a id='mulu75' />
<p class='h2'>石林道玉</p><p style="text-indent:0em" class="lg-abnormal"><div class='lg-row'>寄錫松山四稔餘，竹卬慣擊人頭顱，風前不許機相讓，正眼明明爍五湖。</div>
</p></div>
<div class='div-other'><a id='mulu76' />
<p class='h2'>慎獨古德</p><p style="text-indent:0em" class="lg-abnormal"><div class='lg-row'>收機一钁隱於農，遐邇荒畬烈火鎔，燒出乾坤舊面目，照天照地振吾宗。</div>
</p></div>
<div class='div-other'><a id='mulu77' />
<p class='h2'>竹浪正生</p><p style="text-indent:0em" class="lg-abnormal"><div class='lg-row'>西山積雪銀千頃，東嶺濤翻萬樹松，一任滄桑世改更，搖風簸雨毒魚龍。</div>
</p></div>
<div class='div-other'><a id='mulu78' />
<p class='h2'>良玉徹宣</p><p style="text-indent:0em" class="lg-abnormal"><div class='lg-row'>拄杖一條，橫開豎闢，若箇相逢，銀山粉碎，是聖是凡，避之不及，佛祖從教立下風，濟北宗風齊整肅。</div>
</p></div>
<div class='div-other'><a id='mulu79' />
<p class='h2'>無問淨徹</p><p style="text-indent:0em" class="lg-abnormal"><div class='lg-row'>落來錦水為尋師，笑教當年馬簸箕，不解奪他塼子去，返薅日月在江西。</div>
</p></div>
<div class='div-other'><a id='mulu80' />
<p class='h2'>雲瑞如載</p><p style="text-indent:0em" class="lg-abnormal"><div class='lg-row'>擔簦負笈到蠶叢，正值山童擊晚鐘，流水高山齊側耳，烏藤七尺活如龍。</div>
</p></div>
<div class='div-other'><a id='mulu81' />
<p class='h2'>塼鏡如皓</p><p style="text-indent:0em" class="lg-abnormal"><div class='lg-row'>烏去兔來為甚忙，趁伊禪士出閒房，纔伸手捲竹簾箔，虎嘯龍吟震大唐</div>
</p></div></div>
<p class='juan'>昭覺文雪醉禪師語錄卷第六</p>
</div><!-- end of div[@id='body'] -->
</body></html>