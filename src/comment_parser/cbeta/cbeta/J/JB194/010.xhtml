<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺丈雪醉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu265' />
<p class='juan'>昭覺丈雪醉禪師語錄卷第十</p><p class="byline">嗣法門人徹巖等編</p>
<div class='div-other'>
<p class='h1'>偈下</p>
<div class='div-other'><a id='mulu266' />
<p class='h2'>萬竹道中</p><p style="text-indent:0em" class="lg-abnormal"><div class='lg-row'>土曠人稀日正長，空山絕響路羊腸，驚看伏麈文翻蔚，忍見歸鴻羽帶黃。客思易消樵語雜，沙場難禁野夫狂，秖因不負中天令，錫影橫挑鷲嶺香。</div>
</p></div>
<div class='div-other'><a id='mulu267' />
<p class='h2'>遊白兔亭</p><p style="text-indent:0em" class="lg-abnormal"><div class='lg-row'>數峰晴色湧香泉，氣燄凌空意悄然，玉兔和雲翻雪浪，溪龍帶吼山川。蘿懸古木穿幽逕，亭抱嵐煙翠接天，莫謂野情無款待，聲聲不住與譚禪。</div>
</p></div>
<div class='div-other'><a id='mulu268' />
<p class='h2'>鯉魚洞次韻</p><p style="text-indent:0em" class="lg-abnormal"><div class='lg-row'>明明塞斷錦江流，氣宇頻吞萬斛舟，移尾掣開山海浪，翻身傑出洞雲頭。波搖危石潭生骨，風卷絲綸月作鉤，鼻孔昂藏難隱晦，芳名千載壯龍遊。</div>
</p></div>
<div class='div-other'><a id='mulu269' />
<p class='h2'>復清化安羽士</p><p style="text-indent:0em" class="lg-abnormal"><div class='lg-row'>半畝濤聲堪盪月，經綸幾斗浸寒江，衣殘衲補雲千片，食畢茶烹手一雙。虎嘯雍門分氣海，鶴乘足底調南腔，壺中縱有文章賣，漫把詩魔仔細降。</div>
</p></div>
<div class='div-other'><a id='mulu270' />
<p class='h2'>送帝臣張孝廉南宮</p><p style="text-indent:0em" class="lg-abnormal"><div class='lg-row'>晴霜子夜投山寺，折得月中桂過江，殺物氣從天上落，新人風采世無雙。桃煙浪泊香千里，捷軔飛來聲滿腔，玉帶鎮山堪有約，袖中龍虎為誰降。</div>
</p></div>
<div class='div-other'><a id='mulu271' />
<p class='h2'>宿廬山香爐峰白香山艸堂</p><p style="text-indent:0em" class="lg-abnormal"><div class='lg-row'>徐行踢碎亂雲堆，無限心懷盡展開，短雨多情迴小徑，長風扶興上高臺。千峰林立三門下，一水籬邊出岫來，居易艸堂煙未冷，石爐應有劫前灰。</div>
</p></div>
<div class='div-other'><a id='mulu272' />
<p class='h2'>赤壁晚步</p><p style="text-indent:0em" class="lg-abnormal"><div class='lg-row'>薄暮扶風出短籬，烽煙影裏讀殘碑，火燔石壁千季赤，月灑蘇隄五柳垂。數點歸帆雲外賞，七朝汛地望中披，深炎難禁疏狂興，更過前塘釣落暉。</div>
</p></div>
<div class='div-other'><a id='mulu273' />
<p class='h2'>留別岳生楊黃岡</p><p style="text-indent:0em" class="lg-abnormal"><div class='lg-row'>六十五日客齊安，每荷晴風以助歡，肆翦火雲烹佛祖，閒拋汗雨作綸竿。甘霖粒粒揮荊楚，秋月團團鑒法壇，明日渡江惟一葉，別峰相見再彈冠。</div>
</p></div>
<div class='div-other'><a id='mulu274' />
<p class='h2'>郢江晚泊自勵</p><p style="text-indent:0em" class="lg-abnormal"><div class='lg-row'>明日季將五十辰，今朝猶作盪舟人，小橋野宿風吹背，弱柳橫墻露一身。客久迥無塵世裾，囊空幸有束腰繩，谿前月泛蘆煙上，獨調平沙在郢濱。</div>
</p></div>
<div class='div-other'><a id='mulu275' />
<p class='h2'>中梁山</p><p style="text-indent:0em" class="lg-abnormal"><div class='lg-row'>幾回嘯傲嶺雲頭，自覺神王喜氣幽，晴嶂倚天連復斷，迅流遶砌去還留。斂衣趺坐三生石，放眼看完四百洲，柳葉茶烹霄漢外，兩間何啻一磁甌。</div>
</p></div>
<div class='div-other'><a id='mulu276' />
<p class='h2'>悼雨樹西堂</p><p style="text-indent:0em" class="lg-abnormal"><div class='lg-row'>越國同艤入漢來，傷心何預別吾儕，將私託子擔囊物，殊覺先余借火埋。沔水有聲堪盪月，虛空無徑著芒鞋，機前一笑翻成哭，淚雨如珠弗忍措。</div>
</p></div>
<div class='div-other'><a id='mulu277' />
<p class='h2'>誕日自勵</p><p style="text-indent:0em" class="lg-abnormal"><div class='lg-row'>劫火灰間汗漫遊，須臾五十二春秋，耳嫌鼻瘦多通氣，眼笑眉長蓋上頭。或為敲風情況遠，每因罵雨興難收，月帆高挂娑婆界，獨泛閻浮一葉舟。</div>
</p></div>
<div class='div-other'><a id='mulu278' />
<p class='h2'>雪吟</p><p style="text-indent:0em" class="lg-abnormal"><div class='lg-row'>霏霏拂拂遶簷龐，驀地如沙打我窗，遐邇鮮明疑是月，高低點綴若浮幢。無風總為純陰結，有韻偏然萬象降，世界渾圇成一片，山川艸木盡文章。</div>
</p></div>
<div class='div-other'><a id='mulu279' />
<p class='h2'>庚子除夕</p><p style="text-indent:0em" class="lg-abnormal"><div class='lg-row'>錫轉興元兩見除，雨餘寒氣自蕭疏，市頭松火交霜色，巷尾儺聲帶雪袪。殘漏滴成新歲水，燒燈收拾舊年書，俄然一晤東風面，赤幟高懸法令初。</div>
</p></div>
<div class='div-other'><a id='mulu280' />
<p class='h2'>留別元操張貢元</p><p style="text-indent:0em" class="lg-abnormal"><div class='lg-row'>是山無處不扶搖，兩次峨峰辱見招，雨謝棧雲香載遠，音操北語覺情驕。七年知己心難劃，一曲離騷恨未消，此去屯田如有賦，先將平仄繫鴻腰。</div>
</p></div>
<div class='div-other'><a id='mulu281' />
<p class='h2'>留別蘇寰劉居士</p><p style="text-indent:0em" class="lg-abnormal"><div class='lg-row'>位分天地一吾廬，此去何人立見途，打底未完山水債，輕清殊覺行門孤。巖高百尺風蕭索，履出三秦徑影麤，辭<span class='corr'>卻</span>終南煙半樹，曉峰斜日照成都。</div>
</p></div>
<div class='div-other'><a id='mulu282' />
<p class='h2'>別懶首座</p><p style="text-indent:0em" class="lg-abnormal"><div class='lg-row'>晴雨連環不一同，筏人無岸自高風，流沙戲水機先活，老樹逢煙葉復雄。擊碎東吳雲五色，拂開西蜀海來空，不因鬢化霜如許，那得楊岐正脈通。</div>
</p></div>
<div class='div-other'><a id='mulu283' />
<p class='h2'>雨晴喜樂軒巴檀越凱歸<span class='note-inline'>(諱克勇)</span></p><p style="text-indent:0em" class="lg-abnormal"><div class='lg-row'>誰謂騎秋句未申，兔肥月滿倍精神，疏狂固有前宵月，清況猶宜在此辰。袋雨囊風追往古，截疆割土自來賓，群荒一統心王化，黎庶咸歌艸木春。</div>
</p></div>
<div class='div-other'><a id='mulu284' />
<p class='h2'>贈靈巖電書侄</p><p style="text-indent:0em" class="lg-abnormal"><div class='lg-row'>聞說靈巖古道場，竹簾高捲氣如王，千雲照壑寒光澹，一柱擎空北斗傍。舉拂忽驚天地窄，抬眸殊覺雨花香，好將石陛為窗牖，包納虛無帶月裝。</div>
</p></div>
<div class='div-other'><a id='mulu285' />
<p class='h2'>寄禹門策眉監院</p><p style="text-indent:0em" class="lg-abnormal"><div class='lg-row'>季將天命喜逢遊，行盡閻浮海盡頭，衲拂秦雲連楚塞，帆懸泗水傍吳樓。長風收得三千斛，野月遄裝一葉舟，非我心麤欺佛祖，人天債負要吾酬。</div>
</p></div>
<div class='div-other'><a id='mulu286' />
<p class='h2'>石芝次半月維那</p><p style="text-indent:0em" class="lg-abnormal"><div class='lg-row'>昆仲怡怡氣不凡，憑陵一直破蒼煙，每將老幹傳家法，罔涉繁華鬥翠鮮。點綴弗經風自冷，疏狂殊覺月初圓，其中骨歷多嚴栗，獨步寰區別一天。</div>
</p></div>
<div class='div-other'><a id='mulu287' />
<p class='h2'>詶離和尚祝言</p><p style="text-indent:0em" class="lg-abnormal"><div class='lg-row'>今日何緣見大季，小陽春色弄寒天，區分半座垂千古，浪作同門第一僊。朵朵瓊花香閬苑，條條石筍吐風前，溪雲每供嘉陵月，董此鋒芒恨未虔。</div>
</p></div>
<div class='div-other'><a id='mulu288' />
<p class='h2'>空樹次韻</p><p style="text-indent:0em" class="lg-abnormal"><div class='lg-row'>幾尋古木破雲重，一樗橫煙傲九冬，體態自然風上國，心閒殊覺路當胸。長柯飛去扶南斗，短壑徐來護正宗，萬井笙歌競慶祝，爾緣何幸壽斯峰。</div>
</p></div>
<div class='div-other'><a id='mulu289' />
<p class='h2'>謝子存魏司李補藏<span class='note-inline'>(其藏燹火廢弛，止存一半，正開閱其續亦至)</span></p><p style="text-indent:0em" class="lg-abnormal"><div class='lg-row'>貝葉零星慎始終，又逢須達善成功，西川劫火將煙盡，東海桴槎入閬中。滿院香雲堆壁落，全身佛脈正流通，明朝擬學銀魚去，今日橫吹鷲嶺風。</div>
</p></div>
<div class='div-other'><a id='mulu290' />
<p class='h2'>壽離指和尚</p><p style="text-indent:0em" class="lg-abnormal"><div class='lg-row'>清和節上慶彭季，慷慨風嘶不夜天，眼角彌隆周八極，神王自若引群僊。詩瓢高挂靈芝表，壽域重增繖蓋前，二曜每從簾外趒，康衢山岳盡歸虔。</div>
</p></div>
<div class='div-other'><a id='mulu291' />
<p class='h2'>哭法叔費和尚</p><p style="text-indent:0em" class="lg-abnormal"><div class='lg-row'>法幟陵危似斷絃，吾師何事掩松關，寂寥風簸語溪水，冷澹雲包雙徑山。昨日稱為都劊子，今朝翻去放人閒，訃音赤手雙扶著，淚雨如珠點瘦顏。</div>
</p></div>
<div class='div-other'><a id='mulu292' />
<p class='h2'>里中行</p><p style="text-indent:0em" class="lg-abnormal"><div class='lg-row'>俄登峻嶺瞰華陽，益國星河付渺茫，喜色澹分松影瘦，幽巖初醒月花香。耨雲野父閒歌笑，科首殘黎牧大荒，一別忽驚十六稔，慚拋汗雨灑危疆。</div>
</p></div>
<div class='div-other'><a id='mulu293' />
<p class='h2'>密縣白松</p><p style="text-indent:0em" class="lg-abnormal"><div class='lg-row'>緣何及老倍精神，凜凜寒香雪一身，料掉髼鬆如鶴髮，蕭疏清冷似龍鱗。枝垂寰宇聲光遠，翠吐銀胝色更新，傲骨不應全志節，惟餘挺特作陶甄。</div>
</p></div>
<div class='div-other'><a id='mulu294' />
<p class='h2'>中秋詶席文宗韻<span class='note-inline'>(諱教事)</span></p><p style="text-indent:0em" class="lg-abnormal"><div class='lg-row'>南來何幸晤裴休，日以鋒芒作釣舟，言外承當逾體用，聲前負荷网馳求。秋風滿徑無人掃，野戍談兵為我留，不意嘉陵江上月，虛徐清韻上雲樓。</div>
</p></div>
<div class='div-other'><a id='mulu295' />
<p class='h2'>冒雨尋菊</p><p style="text-indent:0em" class="lg-abnormal"><div class='lg-row'>破曉尋幽入遠村，時聽秋杵一聲聲，金莖拂地和煙落，玉蕊承天載雨輕。數點露寒粘瘦葉，滿腔風化抱芳英，已隨我入山中去，母刺遊人兩眼睛。</div>
</p></div>
<div class='div-other'><a id='mulu296' />
<p class='h2'>偕問潮過浮橋</p><p style="text-indent:0em" class="lg-abnormal"><div class='lg-row'>鯤鯢展翼背為梁，截斷洪濤飲盡浪，此舉不惟六月息，斯成從教屢生航。任伊涉獵雲來往，恨彼功高自荷當，渡盡塵沙無一物，飛騰霄漢任揄揚。</div>
</p></div>
<div class='div-other'><a id='mulu297' />
<p class='h2'>壽閬州菊溪王府尹<span class='note-inline'>(諱玉生)</span></p><p style="text-indent:0em" class="lg-abnormal"><div class='lg-row'>群岫如屏擁碧霄，撐開星斗赴蟠桃，呂僊競寫瓜皮字，樹影橫拖玉帶橋。子美有詩推閬苑，臥龍製表隱山腰，風貽一鏡嘉陵水，萬古令人濯錦袍。</div>
</p></div>
<div class='div-other'><a id='mulu298' />
<p class='h2'>雪中除夕寄司李姚公<span class='note-inline'>(諱締虞)</span></p><p style="text-indent:0em" class="lg-abnormal"><div class='lg-row'>鎮日如何與若何，夕除惟見晚花多，霜間乳雪開庭柏，檐下冰簾挂薜蘿。運轉好風窗外白，暗香浮影氣初和，座間無奈漏聲切，聊把蓬門啟半梭。</div>
</p></div>
<div class='div-other'><a id='mulu299' />
<p class='h2'>遊二陳讀書巖</p><p style="text-indent:0em" class="lg-abnormal"><div class='lg-row'>菜葉浮溪必隱星，岸行數里萬峰青，巖燒墨跡香猶在，弟應兄呼聲滿亭。睡重每將懸石壁<span class='note-inline'>(昔頭懸梁之由也)</span>，名微從此擢書屏，傳聞趙代多麟趾，屈指原來秖二靈。</div>
</p></div>
<div class='div-other'><a id='mulu300' />
<p class='h2'>青羊宮次韻</p><p style="text-indent:0em" class="lg-abnormal"><div class='lg-row'>盡謂長生千載茂，何緣此際倍淹留，興隨霧轉孤鴻冷，履歷雲間百谷幽。澗吐辰星僊景別，空餘井灶月明遊，揖茶問水過橋去，黃葉如燈照九秋。</div>
</p></div>
<div class='div-other'><a id='mulu301' />
<p class='h2'>艸堂次韻</p><p style="text-indent:0em" class="lg-abnormal"><div class='lg-row'>袖拂芙蓉第一廬，驅煙直造故人居，以時大好深藏竹，處劫懽然且學漁。傍雨尋詩留半偈，撫青取葉暫為書，西風無限朝南去，明月重呼勿遠躇。</div>
</p></div>
<div class='div-other'><a id='mulu302' />
<p class='h2'>洗墨池贈渭公冀府尹</p><p style="text-indent:0em" class="lg-abnormal"><div class='lg-row'>當窗一井落蠶叢，細藻浮輕漾遠風，滿目篆煙留穎楮，正襟洗墨祚乾隆。漢雲密瑣來清獻，牧雨和春蒞渭公，轉盻忽驚茶粥，冷星河引領爛其中。</div>
</p></div>
<div class='div-other'><a id='mulu303' />
<p class='h2'>哭親</p><p style="text-indent:0em" class="lg-abnormal"><div class='lg-row'>亂定頻登岵屺堂，廿季久廢蓼莪章，幾宣佛語追遺愛，每對雲霓空自傷。腸斷孤鴻連五內，涕隨流水下瞿塘，披荒直造舊時井，照徹鬚眉兩岸霜。</div>
</p></div>
<div class='div-other'><a id='mulu304' />
<p class='h2'>復佟護法來韻<span class='note-inline'>(諱可鎔)</span></p><p style="text-indent:0em" class="lg-abnormal"><div class='lg-row'>曩予僑寓靜鹽官，耳熟蠶叢土地寒，屢路虛無親磕破，滿川荊棘捏成團。雲鉏下有千鍾粟，瓦缽常燒九轉丹，適接[阿-可+虫]山佳什讀，信知方寸海來寬。</div>
</p></div>
<div class='div-other'><a id='mulu305' />
<p class='h2'>題臘梅復漢符佟護法<span class='note-inline'>(諱可印)</span></p><p style="text-indent:0em" class="lg-abnormal"><div class='lg-row'>孤標自許壓塵霜，玉粒衝寒遞遠香，機尚不隨時務轉，韻高那復毒玄黃。長煙幾欲為奴僕，好雪常來護我牆，已代象先行正令，群荒聆得悉開張。</div>
</p></div>
<div class='div-other'><a id='mulu306' />
<p class='h2'>送懶石首座之滇</p><p style="text-indent:0em" class="lg-abnormal"><div class='lg-row'>漢南忽別已三稔，破霧歸兮話煖冷，每因路遶過河來，喜以春初惟日永。一缽軍持縮地回，千雲弗隔昆明請，斗光山色甲牂牁，錫卓時有萬人井。</div>
</p></div>
<div class='div-other'><a id='mulu307' />
<p class='h2'>棧道行</p><p style="text-indent:0em" class="lg-abnormal"><div class='lg-row'>石經橫古路，瘦影傍斜陽，赤手攀蘿入，孤征似鶴翔。雲搖天外浪，衣帶月中香，行到煙空處，身將宇宙裝。</div>
</p></div>
<div class='div-other'><a id='mulu308' />
<p class='h2'>贈凌雲楊居士<span class='note-inline'>(諱璟星)</span></p><p style="text-indent:0em" class="lg-abnormal"><div class='lg-row'>艾虎雲間吼，中天日正華，菖蒲浮水面，角黍膩人牙。懶擊長腰鼓，奇逢一葉槎，峨眉山上月，多半在天涯。</div>
</p></div>
<div class='div-other'><a id='mulu309' />
<p class='h2'>福城別清白主人</p><p style="text-indent:0em" class="lg-abnormal"><div class='lg-row'>無事人歸去，舟乘萬里風，異同千澗合，曲直一帆通。舵向機前正，晴翻雨勢空，峨眉山一座，每突亂雲中。</div>
</p></div>
<div class='div-other'><a id='mulu310' />
<p class='h2'>號龍章巴護法<span class='note-inline'>(諱養元)</span></p><p style="text-indent:0em" class="lg-abnormal"><div class='lg-row'>兩間多毓秀，君獨世奇珍，舒箇拿雲手，居然捧日心。每隨風雨勢，料理海山襟，更浴天邊月，清光燦古今。</div>
</p></div>
<div class='div-other'><a id='mulu311' />
<p class='h2'>壽白鹿澹竹和尚</p><p style="text-indent:0em" class="lg-abnormal"><div class='lg-row'>兄有無生調，逢人秖自彈，三多齊衍出，一操萬年歡。天地為琴體，星河作線絃，山高流水句，盡露此風前。</div>
</p></div>
<div class='div-other'><a id='mulu312' />
<p class='h2'>雲峰客雨</p><p style="text-indent:0em" class="lg-abnormal"><div class='lg-row'>知我來峰頂，青山盡著衣，溼雲簾外泊，斜雨砌邊飛。卷幔懸秋色，燒燈代月輝，麈談空億劫，終不露天機。</div>
</p></div>
<div class='div-other'><a id='mulu313' />
<p class='h2'>遊坡亭值雨</p><p style="text-indent:0em" class="lg-abnormal"><div class='lg-row'>天下好事者，東坡第一人，無山不問姓，無水不留神。故使穎濱老，三登九曲峋，聚石亭其莽，云是蜀帝民。均為柱下史，每謫弗違仁，我來讀此碣，仍掃上頭塵。忽動五湖雨，文從水面陳，句句如雷吼，言言以逼真。不必更云懷，自是洞乎嗔，嗟哉兄與弟，已渡祖師津。誤認溪山色，呼為淨法身，晴風揮返照，歸踏暮雲新。</div>
</p></div>
<div class='div-other'><a id='mulu314' />
<p class='h2'>廬山石隱菴</p><p style="text-indent:0em" class="lg-abnormal"><div class='lg-row'>為愛宗山語，因之破霧來，奇峰隨足起，細雨傍煙堆。杖影挑殘葉，㯔聲印瘦莓，松門時一掩，二虎笑巖臺。</div>
</p></div>
<div class='div-other'><a id='mulu315' />
<p class='h2'>五老峰</p><p style="text-indent:0em" class="lg-abnormal"><div class='lg-row'>適纔逢五老，逐一話寒暄，醉雨山初醒，離雲日正掀。譚玄機弗迅，信口句還村，下瞰湖光澹，群峰悉子孫。</div>
</p></div>
<div class='div-other'><a id='mulu316' />
<p class='h2'>九江送雨樹監寺</p><p style="text-indent:0em" class="lg-abnormal"><div class='lg-row'>自別柴桑口，孤雲每作蓬，匡山一夜雨，吳越五秋風。眼穴眉毛下，機巢鼻孔中，洞庭千頃月，皎潔與吾同。</div>
</p></div>
<div class='div-other'><a id='mulu317' />
<p class='h2'>送風竇維那</p><p style="text-indent:0em" class="lg-abnormal"><div class='lg-row'>水以九江合，人從此際分，忠良盈兩石，信義重千斤。雪鬢催風雨，山花洞見聞，負吾負汝句，親切對誰云。</div>
</p></div>
<div class='div-other'><a id='mulu318' />
<p class='h2'>贈竹隱禪人</p><p style="text-indent:0em" class="lg-abnormal"><div class='lg-row'>梧樹新飄葉，聲驚百萬家，風還秋體露，暑退興偏賒。天目茶初熟，峨眉月正華，秖緣時節使，滿袖盛煙霞。</div>
</p></div>
<div class='div-other'><a id='mulu319' />
<p class='h2'>贈九一常居士</p><p style="text-indent:0em" class="lg-abnormal"><div class='lg-row'>奇緣逢漢沔，一別揭霜威，野水和煙凍，山花帶露飛。春王呈劍氣，瑤艸吐玄徽，月上艸堂石，寒光拂帝畿。</div>
</p></div>
<div class='div-other'><a id='mulu320' />
<p class='h2'>贈斗垣陳觀察</p><p style="text-indent:0em" class="lg-abnormal"><div class='lg-row'>漢水源頭上，江槎駐蹕斯，牛郎方飲出，織女下機時。負耜同莘野，垂綸有渭絲，閒敲棋子響，驚爆雪梅枝。</div>
</p></div>
<div class='div-other'><a id='mulu321' />
<p class='h2'>訪峰宜上座</p><p style="text-indent:0em" class="lg-abnormal"><div class='lg-row'>南來方病起，為訪故人留，窗漏蛛絲補，籬疏蟻力修。露眠和月枕，野爨背風饈，不忮不求士，心如萬戶侯。</div>
</p></div>
<div class='div-other'><a id='mulu322' />
<p class='h2'>雨宿天台</p><p style="text-indent:0em" class="lg-abnormal"><div class='lg-row'>誤入天台上，品泉較石雄，蠢煙籠白日，瞎雨浴青菘。人住虛空裏，鐘敲霄漢中，不知何姓鳥，啼亂一山風。</div>
</p></div>
<div class='div-other'><a id='mulu323' />
<p class='h2'>贈電書侄</p><p style="text-indent:0em" class="lg-abnormal"><div class='lg-row'>秦越東西上，三秋兩見還，芒鞋穿六國，竹杖掉千山。有志空諸想，無端露一斑，信知衣線下，不肯放人閒。</div>
</p></div>
<div class='div-other'><a id='mulu324' />
<p class='h2'>贈井覷侄</p><p style="text-indent:0em" class="lg-abnormal"><div class='lg-row'>閱遍滄桑子，超然以牧牛，野田榮水艸，箬笠挂雲頭。天地為欄棬，鞭繩幾放收，一聲麥笛下，故犯五湖秋。</div>
</p></div>
<div class='div-other'><a id='mulu325' />
<p class='h2'>偕耨雲、歸雲二禪人宿破菴</p><p style="text-indent:0em" class="lg-abnormal"><div class='lg-row'>此夕誰為主，蜂還鳥近人，燈燒東嶺月，風掃隔季塵。臥去雲陪宿，興來天比鄰，前村雞犬唱，疑是洞中春。</div>
</p></div>
<div class='div-other'><a id='mulu326' />
<p class='h2'>送樂軒巴護法人滇<span class='note-inline'>(諱克勇)</span></p><p style="text-indent:0em" class="lg-abnormal"><div class='lg-row'>匡扶社稷手，策馬入雲南，浴日幾成數，補天已再三。寒威能結海，殄逆若屠蠶，萬里勤王室，山河以荷擔。</div>
</p></div>
<div class='div-other'><a id='mulu327' />
<p class='h2'>壽明軒李國手</p><p style="text-indent:0em" class="lg-abnormal"><div class='lg-row'>剛纔兩萬日，花甲為誰更，壽以清和節，門添立夏聲。人間百艸父，天縱一書生，最恨無多術，長季對月耕。</div>
</p></div>
<div class='div-other'><a id='mulu328' />
<p class='h2'>送雪基孫還粵</p><p style="text-indent:0em" class="lg-abnormal"><div class='lg-row'>七年家萬里，一旦覲吾儕，衲上衣如舊，眉間汗未揩。置郵惟箬笠，最苦是芒鞋，惠爾終南霧，缾盂滿盛回。</div>
</p></div>
<div class='div-other'><a id='mulu329' />
<p class='h2'>送傳宗老衲還隴</p><p style="text-indent:0em" class="lg-abnormal"><div class='lg-row'>落來尚未久，即欲話歸衷，杖挂千峰雪，衣稍萬壑風。早行山占路，夕往徑猶空，兩道龐眉曲，何季位致中。</div>
</p></div>
<div class='div-other'><a id='mulu330' />
<p class='h2'>立石山復毒鋒禪人</p><p style="text-indent:0em" class="lg-abnormal"><div class='lg-row'>既有登雲勢，且乘萬里暉，立身猶本色，曠志自宏威。天地權為枕，風煙體上衣，浩歸湖海日，此石世間希。</div>
</p></div>
<div class='div-other'><a id='mulu331' />
<p class='h2'>偕離和尚冒雨過東巖</p><p style="text-indent:0em" class="lg-abnormal"><div class='lg-row'>歷遍煙霞谷，奇逢老比丘，每隨風雨勢，半為檻雲留。撫壑驚殘葉，敲詩送晚秋，鞭搖山勢動，影落五湖流。</div>
</p></div>
<div class='div-other'><a id='mulu332' />
<p class='h2'>錦屏山次詶猶龍楊藩司</p><p style="text-indent:0em" class="lg-abnormal"><div class='lg-row'>戶外頻開帳，溪迴檻有情，為觀濃澹樹，每踏雪花聲。問石嫌雲冷，驅霜帶月耕，別峰相見事，惟覺一身輕。</div>
</p></div>
<div class='div-other'><a id='mulu333' />
<p class='h2'>武侯祠</p><p style="text-indent:0em" class="lg-abnormal"><div class='lg-row'>玅算驚神鬼，行藏無一空，每憐忠義節，弗在作為中。琴按清湖海，表雙絕異同，劫灰存閬苑，千古揖高風。</div>
</p></div>
<div class='div-other'><a id='mulu334' />
<p class='h2'>空樹</p><p style="text-indent:0em" class="lg-abnormal"><div class='lg-row'>榮枯非所志，孤勁卻虛心，閱盡溪山數，何妨霜雪侵。玲瓏欽往古，蕭瑟動豪吟，每對流雲說，其藏恨未深。</div>
</p></div>
<div class='div-other'><a id='mulu335' />
<p class='h2'>復青印陸巴州<span class='note-inline'>(諱鑑)</span></p><p style="text-indent:0em" class="lg-abnormal"><div class='lg-row'>閬苑時初闢，無人可解禪，水山多法愛，訥衲懶譚玄。有幸東吳月，常盈西碧潭，詩懷得意處，餘下幾升煙。</div>
</p></div>
<div class='div-other'><a id='mulu336' />
<p class='h2'>贈梵僧</p><p style="text-indent:0em" class="lg-abnormal"><div class='lg-row'>重趼來斯土，崎嶇路萬程，舌靈翻漢語，腳瘦亂風生。浪蕩如仙子，叮鐺似白丁，描他西國事，特達令人驚。</div>
</p></div>
<div class='div-other'><a id='mulu337' />
<p class='h2'>偕靈木禪師晚步</p><p style="text-indent:0em" class="lg-abnormal"><div class='lg-row'>為識山中主，翻雲度翠微，蒼芒珠玉綴，舉步麥花肥。忽覺春當路，閒歌月吐扉，橫機無所讓，一鳥破煙飛。</div>
</p></div>
<div class='div-other'><a id='mulu338' />
<p class='h2'>挽平叔梁司馬<span class='note-inline'>(諱應奇)</span></p><p style="text-indent:0em" class="lg-abnormal"><div class='lg-row'>萬里撥雲還，聞君以晏然，末霞和錦落，曉月墜風前。徇世彌方表，史書載大賢，聯成詩一首，隨處喜談玄。</div>
</p></div>
<div class='div-other'><a id='mulu339' />
<p class='h2'>觀白雨贈法一侄孫</p><p style="text-indent:0em" class="lg-abnormal"><div class='lg-row'>風吹一點雲，散作嘉陵雨，無物不沾濡，有聲能見睹。黯然包十虛，潤澤歷今古，塞壑填溝日，鋒芒孰所主。</div>
</p></div>
<div class='div-other'><a id='mulu340' />
<p class='h2'>送息知禪人歸醉佛樓</p><p style="text-indent:0em" class="lg-abnormal"><div class='lg-row'>閬中秋送別，欲贈不成詩，拂抽隨雲去，孤笻帶雨支。巖躋聞虎跳，路渡金鵝池，醉佛樓頭月，南風逼直吹。</div>
</p></div>
<div class='div-other'><a id='mulu341' />
<p class='h2'>壽司李姚護法</p><p style="text-indent:0em" class="lg-abnormal"><div class='lg-row'>是日逢嘉運，霜花帶雪開，香燒銀樹煖，嘯吸白雲來。極目機先活，閒歌句自裁，康衢風正令，隨處釀春臺。</div>
</p></div>
<div class='div-other'><a id='mulu342' />
<p class='h2'>躍馬折鼻</p><p style="text-indent:0em" class="lg-abnormal"><div class='lg-row'>畏閒扶轡上高峰，煙帳垂西翠掃空，末後驥馳行正令，萬山觸碎鼻頭紅。</div>
</p></div>
<div class='div-other'><a id='mulu343' />
<p class='h2'>白塔</p><p style="text-indent:0em" class="lg-abnormal"><div class='lg-row'>秀出坤維宇宙長，孤光往往礙斜陽，信知世有天王樹，雲葉霜花遍界香。</div>
</p></div>
<div class='div-other'><a id='mulu344' />
<p class='h2'>贈素懷靜主</p><p style="text-indent:0em" class="lg-abnormal"><div class='lg-row'>白雲洞口別詩瓢，海角天涯一杖挑，廿七稔事猛提起，儼如昨日與今朝。</div>
</p></div>
<div class='div-other'><a id='mulu345' />
<p class='h2'>寓蓮花寺</p><p style="text-indent:0em" class="lg-abnormal"><div class='lg-row'>放下蒲團歇歇時，天為廊廟地為基，窮身恰好安于是，四海煙雲作護持。</div>
</p><p style="text-indent:0em" class="lg-abnormal"><div class='lg-row'>高踞蓮華第一峰，山搖雲浪活魚龍，馨香塞滿谿山角，萬派千岐正脈通。</div>
</p><p style="text-indent:0em" class="lg-abnormal"><div class='lg-row'>濃澹山花似欲然，瓢囊滿盛萬溪煙，柔風推出峨眉月，占我蒲團大半邊。</div>
</p></div>
<div class='div-other'><a id='mulu346' />
<p class='h2'>佛手巖</p><p style="text-indent:0em" class="lg-abnormal"><div class='lg-row'>大地眾生成佛久，長伸隻手作何之，緣初秖為行方便，歷劫難收入袖兒。</div>
</p></div>
<div class='div-other'><a id='mulu347' />
<p class='h2'>號塞乎禪人</p><p style="text-indent:0em" class="lg-abnormal"><div class='lg-row'>日用事兒難進取，分明秖是自家底，塞乎天地擴乎知，一月影涵千澗水。</div>
</p></div>
<div class='div-other'><a id='mulu348' />
<p class='h2'>送電書法侄入山</p><p style="text-indent:0em" class="lg-abnormal"><div class='lg-row'>雪峰三入投子室，電侄七回走靜明，此去烏那黯黯處，日挑芻狗共麟烹。</div>
</p></div>
<div class='div-other'><a id='mulu349' />
<p class='h2'>憩鶴乘寺</p><p style="text-indent:0em" class="lg-abnormal"><div class='lg-row'>天如倚蓋地如枰，局正星巒擁鶴乘，拄杖幸然先一著，臨機方識主賓清。</div>
</p></div>
<div class='div-other'><a id='mulu350' />
<p class='h2'>登毘盧山</p><p style="text-indent:0em" class="lg-abnormal"><div class='lg-row'>霜臥嶺頭山起色，雲埋幽壑法床平，祖龍燔出人天路，共蹈毘盧頂上行。</div>
</p></div>
<div class='div-other'><a id='mulu351' />
<p class='h2'>挂燈山</p><p style="text-indent:0em" class="lg-abnormal"><div class='lg-row'>一合乾坤紫氣騰，孤標凜凜出雲層，閒行日月於高上，影落閻浮號挂燈。</div>
</p></div>
<div class='div-other'><a id='mulu352' />
<p class='h2'>勗占魁李居士</p><p style="text-indent:0em" class="lg-abnormal"><div class='lg-row'>學道如登萬仞巖，足無梯徑手無攀，挺身直入雲煙杳，踏倒須彌意自閒。</div>
</p></div>
<div class='div-other'><a id='mulu353' />
<p class='h2'>庭前柏</p><p style="text-indent:0em" class="lg-abnormal"><div class='lg-row'>晴臺擁出一團陰，插破虛無混太清，世有好霜欺不得，青蔥藹秀載煙輕。</div>
</p></div>
<div class='div-other'><a id='mulu354' />
<p class='h2'>再上毘盧山</p><p style="text-indent:0em" class="lg-abnormal"><div class='lg-row'>為叩重巖廣見聞，笻聲撥亂嶺頭雲，兩回趺坐毘盧上，山浪如飛花雨紛。</div>
</p></div>
<div class='div-other'><a id='mulu355' />
<p class='h2'>贈性如禪人</p><p style="text-indent:0em" class="lg-abnormal"><div class='lg-row'>多情原不為今朝，鷲嶺分來願始銷，粥罷驅煙登岳麓，風前一喝散猿猱。</div>
</p></div>
<div class='div-other'><a id='mulu356' />
<p class='h2'>示默印禪彥</p><p style="text-indent:0em" class="lg-abnormal"><div class='lg-row'>乾坤位我作髡夫，雪滿頭顱俗半呼，幸有舀溪破木杓，和衣撩倒傍煙趺。</div>
</p></div>
<div class='div-other'><a id='mulu357' />
<p class='h2'>贈玉安禪座</p><p style="text-indent:0em" class="lg-abnormal"><div class='lg-row'>風前蕭索冷如秋，老我渠儂雪一頭，得意放懷疏散極，母將明鏡挂高樓。</div>
</p></div>
<div class='div-other'><a id='mulu358' />
<p class='h2'>送永安禪德</p><p style="text-indent:0em" class="lg-abnormal"><div class='lg-row'>一住青山兩月餘，雪霜常戀我頭顱，鉗鎚自是橫機捷，母以廉纖話有無。</div>
</p></div>
<div class='div-other'><a id='mulu359' />
<p class='h2'>示六湛大德</p><p style="text-indent:0em" class="lg-abnormal"><div class='lg-row'>幾度軍持波逸提，行來行去惹人疑，等閒踏著通天竅，大歇場中絕是非。</div>
</p></div>
<div class='div-other'><a id='mulu360' />
<p class='h2'>送正宗監寺</p><p style="text-indent:0em" class="lg-abnormal"><div class='lg-row'>出山常憶入山時，想起鋒芒一肚皮，渡水若還親見影，分明盡是自家底。</div>
</p></div>
<div class='div-other'><a id='mulu361' />
<p class='h2'>示玉亭陳居士</p><p style="text-indent:0em" class="lg-abnormal"><div class='lg-row'>祗陀林外毘耶城，住者無言匪白丁，忽向風前村一笑，從教萬里盡聞聲。</div>
</p></div>
<div class='div-other'><a id='mulu362' />
<p class='h2'>送耨雲維那回艸堂</p><p style="text-indent:0em" class="lg-abnormal"><div class='lg-row'>三月桃花浪欲揚，錦鱗搖尾出前塘，風雲聚會底時節，楖栗如雷震艸堂。</div>
</p></div>
<div class='div-other'><a id='mulu363' />
<p class='h2'>留別李期主</p><p style="text-indent:0em" class="lg-abnormal"><div class='lg-row'>九旬掃霧役荒臺，頃爾春蓊爛熳開，吟裏有間空劫屋，鞭風策雨逐雲回。</div>
</p></div>
<div class='div-other'><a id='mulu364' />
<p class='h2'>過伏龍山</p><p style="text-indent:0em" class="lg-abnormal"><div class='lg-row'>收竿罷釣欲歸農，曳杖挑雲過伏龍，無奈爪牙藏不住，春燒漏洩好家風。</div>
</p></div>
<div class='div-other'><a id='mulu365' />
<p class='h2'>癸卯春闢昭覺</p><p style="text-indent:0em" class="lg-abnormal"><div class='lg-row'>吾蜀古稱七佛地，何緣幸此率危疆，杖藜每恨歸來晚，旋且誅茅以暫藏。</div>
</p></div>
<div class='div-other'><a id='mulu366' />
<p class='h2'>創甘露菴</p><p style="text-indent:0em" class="lg-abnormal"><div class='lg-row'>茄瓢高挂老煙傍，艸艸新支竹瓦房，活捉松風和月煮，堆尖滿碗待賢良。</div>
</p><p style="text-indent:0em" class="lg-abnormal"><div class='lg-row'>駟馬橋西古益州，蚋蠅常被火雲留，偶來挑出龍團液，落口香如甘露甌。</div>
</p></div></div>
<p class='juan'>昭覺丈雪醉禪師語錄卷十<span class='note-inline'>(終)</span>　　　楞嚴寺藏板</p>
</div><!-- end of div[@id='body'] -->
</body></html>