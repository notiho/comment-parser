<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺丈雪醉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>昭覺丈雪醉禪師語錄卷第四</p><p class="byline">嗣法門人徹巖等編</p>
<div class='div-other'><a id='mulu16' />
<p class='h1'>住成都府昭覺寺</p><p>癸卯中元日，為圓悟佛果大和尚設供，上堂。「乾坤作殿，碧落為門。星辰似陛，日月如燈。沒量漢子，於中開單展缽；無位真人，向此轉大法輪。一味斬釘截鐵，弗事簸土揚塵。纖細不容渾圇，拈出法王法令。覿面施行歷歷，鋪舒本有重重。後學準繩，是我圓悟大和尚所證、所行之行業。不肖遠孫通醉，誤入此際，忝作裔苗。法上古之規，典生佛之案，弗敢另外生枝，單為當陽直指。吾祖五百餘年未了公案，今為現前大眾一時酬卻了也。」復以拄杖橫按，云：「照顧眉毛。」</p>
<p>幀前拈香，云：「函蓋統御曰天，周乘固載曰地。位育極矣，尚有欹傾不齊之則。威光普照曰日，圓明皎潔曰月。精華至矣，猶有晦明代謝之殊。」遂拈香，云：「者箇該天地，齊物我，貫古今，偕日月，爇向爐中，供養開山圓悟佛果大和尚。」次拈云：「此是第二瓣香，深明第一義諦。認作第一，卻又落在第二。正與麼時，兩手陳向爐中，永作人天閥閱。」</p>
<p>結制，上堂。拈香祝　聖畢，再拈，云：「此瓣香，翻人天窠臼，越祖佛規閫。爇向爐中，供養本師破山大和尚，用酬法乳。」斂衣。白椎竟，師云：「翦茅縛棘到雲除，劫過川原體自如。千古祖庭推上國，歸來重整舊規模。」震威一喝，云：「應如是住，如是行。今乃洞陰大帝降誕之日，亦醉上座母難之辰，諸方禁足之期，昭覺結制之始。幸我離指、淡竹二兄出雲降重，光被石泉。眾等或出或入，於此光中現受用身。上至諸佛，下及群蟻，於此光中，折旋俯仰。大眾，還識此光也無？蟠桃樹，三千年，一度花，一度實。」復呈拄杖，云：「此子已三偷矣。諸公未度駟馬橋已露布了也，那待入法堂揚眉側耳？或未如是，且向長連床上看是甚麼？」</p>
<p>小參。云：「洪爐大啟，冶玉火鋀。百鍊精金，也須再鍛。庶令照天照地，致雨吹風，坐斷十方，周遮一切，為人天之梁棟，作佛祖之舟航。設使逗彩觀光，團鐵翻成零碎，不惟自欺，終合虛度。中有不虛度者，來方丈裏通箇消息。」</p>
<p>上堂。云：「今朝十四，明日十五。乾坤歷數，嚴寒莽鹵。霜裂地皮枯，雪掩柴門堡。惟有南山松柏奕青青，西澗梅脣將欲吐。無情尚也傲寒枝，汝等猶遭時令使。」</p>
<p>上堂。豎拄杖，云：「者箇物事，包天裹地。乳聖胎凡，吞吐有無，充塞萬象，水火以之而焚山透海，岷峨以之而射露穿雲；大人以之利用，黎庶以之安身；沙界以之位育，祖佛以之利生。九流之肄業，六趣之沉淪，為三有之城塹，百靈之洞府。」遂擲拄杖，云：「大眾有力者拾取。」</p>
<p>鹿門彭居士請上堂。「今日說話，不循理情；問晴答雨，問雨答晴。此去樊城三千里，水路不過半月程。撞著賣笊篱漢子，十文大光錢買上一箇，撈盡海宇金鱗。習鑿齒頭折卻，龐婆石裏隱身。舉步踏翻區宇，據床坐斷乾坤。」復舉：「一官參仰山。山問：『官居何位？』云：『推官。』山拈起拂子，云：『試推者箇看。』官無語。令一眾下語，總不契。三聖不安，在涅槃堂將息。仰令侍者請下語，聖云，但道：『和尚今日有事。』仰云：『有甚麼事？』聖云：『再犯不容。』」師云：「當時昭覺若作官，奪拂子而出。管教小釋迦有手縮不得。」</p>
<p>上堂。問：「拄杖未出方丈時如何？」師云：「霜花已結枯梢上，又被金烏啄半邊。」進云：「出方丈時如何？」師云：「踏碎滿徑煙雲，露出一堂風月。」進云：「獨坐大雄峰時如何？」師云：「老僧不向者裏屙。」乃云：「一法若有，毘盧墮在凡夫；萬法若無，普賢失其境界。」側掌，云：「此是一，不可以智知，不可以識識。若以智知，知是妄覺，不能證元初本體；若以識識，識是根塵，未出聖凡窠臼。眾兄弟，還識毘盧麼？落七落八。」</p>
<p>晚參。云：「做箇禪和子，先要立遠大志。形端必影正，內肅必外嚴。如東作適時，西成必實，有實則歷年而不曲。禪參須趁少，歷廣必行圓，行圓吐氣便驚群。設艸艸承當，猶居道外，不能洞當人，全體大用，少有推托，非吾種草。上須稟師承，下不負悟解，開口充塞太虛，掉臂搖動海宇。若不然者，被寒暑擺撥、時令易移。參。」</p>
<p>上堂。云：「乾坤歷數，廿稔浮荒。瓊華吐秀，沙界呈祥。香覆百億山河，深明今日之事。渾圇無縫罅，神斧劈不開。蓋載今時，作將來眼。」</p>
<p>晚參。云：「今日諸方論禪語道、說玅談玄，塞滿眾兄弟布袋。昭覺沒許多閒工，作如是公幹。」遂豎拳，云：「單單秖有者箇，權為供養。」</p>
<p>元旦，上堂。云：「時臨元旦，歲屆甲辰。日月雙推，乾坤合轍。塵沙剎土，知有此辰。艸木昆蟲，乘斯啟蟄。山川新面目，霜葉點春衣。林林總總，露無生之正眼；法法頭頭，展物外之宏猷。捩轉懸關，抑揚本分。」</p>
<p>崇慶州王刺史請上堂。「新年佛法，舉必全彰。眴目即是，遍界呈祥。雪點梅胝寒噴玉，煙村柳眼看晴霜。譙周喫酒姜維醉，濯錦江頭風月長。」</p>
<p>解制，上堂。「龜毛繩結漫天網，兔角杖支南斗雲，一任往來游刃客，切忌踏著嶺頭繩。眾兄弟若也踏著，橫身天外，獨步大方。東勝身州打供，西瞿耶尼赴齋，北鬱單越展被，南閻浮提噇眠。若作佛法商量，依然未出門限。」</p>
<p>祖院掃塔，上堂。「劫雲初醒浪微開，為掃先人塔廟來，煮雨炊風陳蔬供，石頭瓦礫上安排。既有如是施設，更聽當陽直指。」以杖置左手，云：「此是醉上座三十年前學得底。」復置右手，云：「此是三十年後用得底。」復操蜀音：「哩囉囉囉囉哩，大眾還聞麼？一段還鄉曲，為語故鄉人。」</p>
<p>上堂。「時當驚蟄節，萬物資生始，古木與寒嚴，意注伊取與。倔強惟有姜太公，釣盡煙波弗用餌，縱值弋人捕得來，非熊非羆之可擬。獨踞漁臺第一山，海枯石爛而已矣。」</p>
<p>上堂。拈起香，云：「者箇物事，始於天地未有之先，宇宙初分之際，經綸萬有，磐礡八荒，為佛祖之心宗，人天之眼目。大眾還識麼？磕破髑髏。」</p>
<p>上堂。「華嚴境界，風柯吐舌，野谷搖脣，童子南詢，枯椿發幹，寒巖峭立。此猶是事法界，未是理法界。若是理事無礙法界，德雲常在玅高峰，瞿目仙人行腳畢。」</p>
<p>嬾石首座上雞足，上堂。「春燒岳色，水皺溪文，亂木縈迂，群葩吐艷。鞭搖雞足之露，馬囓昆明之冰。千尺寒巖，萬年耳海。為造飲牛之岸，乃縛月莖之槎。煙山煙水為求賢，萬里雲邊翠色妍。大好聯成詩一首，韻高星月嶺頭懸。」</p>
<p>立僧，上堂。「鵬羽未成，光凌九萬；蛟猶在穴，氣塞八荒。即也如垂天之雲，奉時似擊浪之鯉。乘除物我，覆幬坤維，掃蕩劫灰，浮游性海。立開遮不二之門，吐威音那畔之霧。大眾，還知此物麼？滅吾宗者，乃此子耳。」</p>
<p>結制，上堂。遂拈拄杖，云：「金錍在手，剔出物我矇翳，展拓野老家風。賣弄不生滅法，縱橫機句，焯爚古今。若也病在膏肓，恰好投鍼入骨。」復震威一喝，云：「來年更有新條在，羅睺羅兒唱楚歌。」下座。</p>
<p>上堂。遂豎拳，云：「撐拄化門，全憑者箇。喚作者箇，依然是錯。」復舉：「遵布衲訪韶山遇諸途，而譚鋒似矢，變化如雷，迅速如石火電光，逗湊似青雲吐日。不落圈繢，那墮有無。古今宗師，呼為絕唱。今峨山紫芝法侄，親座敦請老僧，以助其誠。且不似韶山布衲，遍地葛藤，而絆往來腳趾。聽取一頌：十里荒屯蓑笠翁，橫機獨創亂煙中。晴風吹出峨眉月，半照河山半照松。」</p>
<p>上堂。「凡所拈提，東語西話，一滴水，一滴凍，而四眾又作滴水、滴凍會。直眼看來。錯！咳唾掉臂，應物乘除，霜嚴雪嚴，而四眾又作霜嚴雪嚴會。是又錯。大眾，此二錯是大眾錯？是老僧錯？中有一錯，能使須彌岋嶪，海水騰波，上與祖佛定綱宗，下與兒孫作龜鑑。」良久，高聲云：「錯！錯！」</p>
<p>上堂。僧問：「九旬禁足即不問，千秋句子作麼生？」師云：「垂簾起手，促膝談玄。」進云：「霜花吐屑因山僻，收拾爐柴整舊衣。」師云：「非汝境界。」進云：「父母未生前，本來無雜染。如今猶有穿衣、喫飯事。」師云：「好箇鐵鎚！秖是無孔。」乃云：「吾今五十有六，觸事全無諱忌。問答非關應詶，展開便是捏聚。雖嬰湯火劫雲，幸離飛砂走石。而今得坐披衣，撥置石頭瓦礫。擊碎滿目虛空，種植無陰陽地。半節笤帚柄兒，常拈在手不釋。蕩埽剩水殘山，露出堯天舜日。堂堂弗照綺羅筵，翩翩獨燭逃亡室。」復舉：「燕趙二王訪趙州，王云：『請和尚受記。』州云：『願大王與老僧齊年。』而從者詬之。王曰：『此非世壽。』從者始息。今設有人請老僧受記，但豎拳云：『急薦取。』」下座。普請，上堂。問：「疏鐘再振，法鼓三敲，龍象縱橫，請師答話。」師云：「土居三十載，無有不親人。」進云：「人人都是玲瓏漢，謂甚於斯聽不真？」師云：「寒氣凝虛碧，凍雲下嶺來。」進云：「恁麼則罕言吞宇宙，棒雨灑虛空。」師云：「著。」問：「急水灘頭快打毬時如何？」師云：「苦碌碌地。」進云：「風恬浪靜聻？」師云：「無你棲泊處。」復呈拄杖，云：「滄桑變幻以來，世上多少人錯認者箇為拄杖子，故老僧萬里南歸蒲團、禪板、憩苫塊間。且喜龍象頡頏，而營興佛宇，晨昏拮据，有勞神用。眾兄弟不辭千里而來，故不當動靜。憶昔溈山開田、仰山插鍬、生公列石、歸宗燒畬，看者夥漢，大用現前，不存軌則，以暢本懷為日用事。謂藏身處沒蹤跡，沒蹤跡處莫藏身。大眾，欲識老古錐立地處，打鼓普請看。」</p>
<p>中丞張護法入山，請上堂。「欲建重樓，備木為本。超宗越格，仗庇金湯。時，撫臺張公大護法輿蓋親臨，作大施主，捐金、設供、飯佛及僧。醉上座因齋慶讚，直打葛藤，用申法愛。日南長至，寒風觱發，露結為霜，雨凝成雪。多少途路人，默默頌其德。惟有枯椿分外親，長年兀兀伴松柏。」</p>
<p>豎佛殿，上堂。「莖艸建剎，亙古亙今。落葉歸根，全理全事。錦江蘭若，昭覺祖庭。池見井參，階馴駟馬。穴天帶岷峨之奇，形勝締竺乾之俊。擒猊捉兕，代不乏人，甲乙以來，屬為灰壤。幸撫臬道府捐俸，鼎新佛王大殿，悠也久也，遐懋流芳，今之古之，裔苗挺秀。」復振聲云：「麟趾鳳毛穴，越樣一機匡。」</p>
<p>解制，上堂。「問如雲興，答似雨點，猶落今時，風力所轉。收卻鍵鎚，歇下爐韝，不問鍛鍊幾許人，秖要言前機似電。兩序頭首執事，吩付門頭，大啟門兩扇，放出者夥牛兒、馬子，騰踏當機，不致霜花空散漫，元宵定是正月半。」</p>
</div>
</div><!-- end of div[@id='body'] -->
</body></html>