<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺丈雪醉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu82' />
<p class='juan'>昭覺丈雪醉禪師語錄卷第七</p><p class="byline">嗣法門人徹綱等編</p>
<div class='div-other'><a id='mulu83' />
<p class='h1'>法語</p>
<div class='div-other'><a id='mulu84' />
<p class='h2'>再三副寺</p><p>叢林執事，今古弘規，出彼入此，提撕本分。一味貼貼實實，盡錙銖、分涇渭，不肯移易一絲毫，方司叢林職務。要兢兢業業，截鐵斬釘，轍古人閫域，蹈佛祖樞機，當思楊岐保壽，燈盞生薑不可曲徇阿容任情取適，驀向公私緊要處㘞地一聲，方信「再三撈摝始應知」之句不我欺也。</p>
</div>
<div class='div-other'><a id='mulu85' />
<p class='h2'>心不禪人</p><p>禪和子秖為腰包拄杖擔閣生平事業，即今走到禹門，卸下腰包、拗折拄杖，一點巴鼻也容不得，始悔從前東奔西竄、踏雨肩風，欠卻人家許多艸鞋帳也。</p>
</div>
<div class='div-other'><a id='mulu86' />
<p class='h2'>電書禪人</p><p>正因行腳之士風雅，別於庸流，不以榮辱干懷、取捨亂意，勢立萬夫不敵之勇，以破生死心為準則，且非丁一卓二艸艸承當，務在風鍼雨箭劍樹刀林一切境緣撼我不動，又如出林獅子，一心秖要殺人，惹得天下人憎嫌，方具行腳眼。</p>
</div>
<div class='div-other'><a id='mulu87' />
<p class='h2'>不會禪人</p><p>佛未出世，祖未西來，一道坦然，萬物成現，被老臊胡說起不乾不淨涴濁騷語，使沒意智男兒尋香逐氣馳東往西，不知肩頭腳底蹉過達磨了也。又有一夥惡禿不解吐氣，更與學人添上百二十斤擔子，云乾屎橛、麻三斤、庭前柏樹子，埋沒人家男女。靜明者裏無隔夜禪與你參，但看無佛祖以前是箇甚麼，看來看去，看破看底人，始信乾屎橛、麻三斤，也是一場精扯誕。</p>
</div>
<div class='div-other'><a id='mulu88' />
<p class='h2'>佛冤侍者</p><p>參學大旨，貴行解相應，直窮絕頂之頂，力盡有無之無，<span class='corr'>毋</span>滯見途，是真參學。然參而罔學，如魚之陸，不及揚鬚振鬣；學而罔參，如湫之水，終難卷泊成瀰。是二者，水因魚以激浪，澤潤九洲；魚得水以全神，飛騰霄漢。爰魚之德固善，而初未嘗不以水為命也，故知學不廢參、參不廢學。參而能學，直造無卓錐之地；學而具參，冥鑒渠一物之無稽。古之脫樊籠、超聖位，包羅萬有、融貫十虛，莫不由茲借路經過。</p>
</div>
<div class='div-other'><a id='mulu89' />
<p class='h2'>如壽居士</p><p>念佛底人，務向未念之先審諦，念底是誰？猛然會得，原是佛念佛。既見佛矣，可謂三際平等，萬法一如。釋迦說出許多，固是舌底無骨；彌勒不吐一詞，原來笑裏有刀。</p>
</div>
<div class='div-other'><a id='mulu90' />
<p class='h2'>懶石維那</p><p>衲子不怕窮，愈窮愈有趣，窮到徹底無，猶得無之力。無無一法中，如鵬而有翼，搖蕩太虛空，擘海取龍饐。貴在物我嫌，因嫌全其志，佛尚且不為，豈重祖苗裔。千七百葛藤，衠是嘔噦氣，三賢十聖流，悉成鬼活計。應用便知有，頃爾超調御，放曠萬機空，舉止皆佛事。過橋拆卻橋，逢場便作戲，橫亙十方中，一毫頭上立。摑倒須菩提，踏翻維摩詰，不善說法要，惹得天花墜。靜明無底窮，所窮猶不唧，分付聆維那，莫窮在無地。</p>
</div>
<div class='div-other'><a id='mulu91' />
<p class='h2'>風竇副寺</p><p>執事之任，以果決勇斷為良、柔和善順為則，眼親手辨於量茶數米之際，真參實悟於吐故納新之場，卓卓盡天真，頭頭契本有，爰亂艸不可惜剪，八皮且度弗齊，寧教厭惡於初機，漫莫引嫌於後世。得不乖乎輔弼，失不愧於自心，冥鑒秋毫，是為道用，儲糧屯糝，節儉叢林，手眼藏鋒，<span class='corr'>毋</span>令滲漏，鍼劄不入、臨機弗讓，一絲操守連綿，輒便赤窮到底。如斯謹慎，彀齒相關，發一機而群機盡伏，豁一牖而眾牖俱開，徹體風規為通人愛，實因剛柔勇決，果斷成褫。瑣瑣碎碎做來，豐豐隆隆拈出，百靈拱手、千聖攢眉，佛祖站在下風，堪為法門英俊。</p>
</div>
<div class='div-other'><a id='mulu92' />
<p class='h2'>智幻禪人</p><p>諸佛於無中唱有，兔馬有角；列祖於有中談無，牛羊無角。靜明向牛馬隊中，據一條白棒，掃除從上知解，截斷今昔有無，撥轉天關真機，獨耀兔馬所有。本有天真，匪從外藉，牛羊所無，丰神自若，詎假他求，應知線雨繫枯樁，片雲橫斷嶺，色色稱提本分，頭頭竭露自家，苟非用力於睹聞之先，安識有無無有之機會也。</p>
</div>
<div class='div-other'><a id='mulu93' />
<p class='h2'>鋤月禪人</p><p>秖緣行腳苦，行腳快心多，形影垂風露，機清似太阿，藏鋒於寶匣，萬籟奏笙歌，漫莫輕拈出，留來斬佛魔。</p>
</div>
<div class='div-other'><a id='mulu94' />
<p class='h2'>不多禪人</p><p>先聖有遺言，修真心履踐，時彎智慧弓，默架靈機箭，射倒無明山，摟碎人我見，堂堂獨露底，千古為龜鑑。</p>
</div>
<div class='div-other'><a id='mulu95' />
<p class='h2'>荷擔傳居士</p><p>參禪貴玅悟，莫循道理路，驀地忽知非，佛亦不肯做。學道莫執著，一種平懷箇，腳跟點地時，自然活鱍鱍。欲透生死關，捏定死貓頭，摸著娘生鼻，眉毛眼上浮，踏著自家底，頭頭總現前，穿衣與喫飯，閒坐困來眠。</p>
</div>
<div class='div-other'><a id='mulu96' />
<p class='h2'>補石禪人</p><p>了生脫死句，捷健疾如風，一念絕情想，蕭然與佛同，力明差別智，漫莫合頑空，動靜閒忙裏，綿綿日用中。</p>
</div>
<div class='div-other'><a id='mulu97' />
<p class='h2'>守初禪人</p><p>奇異風光古，迷離一念差，靈鋒剛似箭，障霧活如蛇，意路雖寥廓，情塵被物遮，分明在者裏，何必外尋他。</p>
</div>
<div class='div-other'><a id='mulu98' />
<p class='h2'>彼岸禪人</p><p>萬籟無平仄，風嘶去又回，爐煙初吐出，香噴鼻頭來，坐久忘伸腿，行忙懶著鞋，啟簾時一望，春色上莓苔。</p>
</div>
<div class='div-other'><a id='mulu99' />
<p class='h2'>雨樹愚監寺</p><p>不薦當陽句，徒誇鷁萬里，蓬吞四海風，纜拽千江水，眉稜撐日月，氣焰遮天地，語默涉離微，灑脫欽寰宇。子尋入嘉禾，展布單觸禮，提起今日事，忘卻陳季底。不重子英靈，詎貴子行履，言外秋風生，句下波濤起，滾滾復還來，驚訝東海鯉，崛起吞雲勢，展出摩霄羽，揚眉瞬目中，人天追莫及。</p>
</div>
<div class='div-other'><a id='mulu100' />
<p class='h2'>慧舟禪人</p><p>海以無涯魚龍豢焉，林以幽邃虎兕棲焉，禪以空寂衲子趨焉。稽禪之一字，囊藏天地、該括百靈，陶冶聖凡、吞吐萬象，微塵歷數莫不於此討誤分迷。三有哲人悉向是中披肝瀝膽，以覺覺斯批剝物彙，道箇麻三斤、乾屎橛，令汝滿肚生疑。千沒奈何，萬沒奈何，奈何到用意不及處，㘞地一聲，魂驚膽喪。到與麼時，海山莫以喻其深，豈獨魚龍為倫匹，即我髡夫釋子尚滯一隅，真乃圓性達人，始做得一番麤造。</p>
</div>
<div class='div-other'><a id='mulu101' />
<p class='h2'>耨雲禪人</p><p>自少林面壁之後、斷臂負痛以來，鷲嶺之風似有所託。至唐宋來，異見蜂起，談心說性，羅網多端，而禪風一變也。嗣後元明間枝繁幹眾，削兔角以鞭撻虛空，搓龜毛而摶縛萬象，移岳盈壑百計千方，活埋衲子於無底深坑，賣死貓頭於絕聞之域，而禪風又一變也。種種奇抱，條條乖張，弗參禪而禪滿肚，不悟道以道多途，回視二千季前，不值半箇低錢矣。噫嘻風之變禪也，非禪之變風也，間有一二隱於石艸根下，惟待氣息而已，詎肯蹈襲庸人，希冀龍天推出，而魚肉當世者哉！既嬰此際，就是釋迦再出，弗敢手援其溺。逆睹梁天，駟馬何追？汝既奔騰萬里來吳南海之濱，欲吾一見，既見矣，切須領取未晤時底面目，漫莫效者般蟲豸，向閑門破戶學伊短販之流，有傷風化，熄我祖燈也。</p>
</div>
<div class='div-other'><a id='mulu102' />
<p class='h2'>瓦解居士病中乞語</p><p>此事如人病相似，寒有十分，熱有十分，熱有十分則病有十分，病到九分九釐上，被寒熱二魔攻極，驀地出一通白汗，渾身慶快，覓從前寒熱之象了不可得。參禪亦如是，疑有十分，悟有十分，悟有十分則成佛作祖，脫死了生工夫做到九分九釐上，驀地打破疑網子，歷劫無明冰消瓦解，一切恩愛男女，田園屋宅，悉我閨閣中物。故高峰大師云：「我三十年始做得病中工夫。」古者有「三日不病，祈禱求之。」稽古人深得病中意趣。何也？病中無一切攀緣妄想，大好趣進，所以道病乃眾生之良藥。適見居士病，此一番語言爽快，秖是不曾病著。未病者若病著，未病底翻笑山僧，此番說話亦是病。</p>
</div>
<div class='div-other'><a id='mulu103' />
<p class='h2'>牧牛歌示芥山禪人</p><p>行腳子，狀如牛，天然快樂飲溪頭，短笛一聲風裏落，頭角參參氣力大。緊隄防，漫收約，莫教劣性由他作，忙忙驀鼻拽回來，馴伏時難定價哉。穿荒畬，鑿瘦畝，良犢不假鞭繩摟，猛然耕破太虛空，大地山河無寸土。沒畔岸，絕籬藩，天為廊廟地為欄，任運騰騰獨自箇，悠悠惟傍水艸眠。羨古今，種田客，者樣畜生誠難得，雖然蹄膊一般麤，毛色青青分外別。牧牛兒，高著眼，芒鞋耳爽牢牢綰，白雲芳艸漫悠悠，勿逐霜聲星月轉。</p>
</div>
<div class='div-other'><a id='mulu104' />
<p class='h2'>十二時歌示寒暴書記</p><p>雞鳴丑，無限風光盡漏逗。平旦寅，萬象森羅眼上橫。日出卯，見得分明猶未了。食時辰，拈來色色盡佳珍。禺中<span class='corr'>已</span>，此外別無一星事。日南午，應知大家在裏許。日昳未，六窗開合絕忌諱。晡時申，更有何處不分明。日入酉，門風峭俊關乎紐。黃昏戌，檢點將來無一物。人定亥，者裏別成一世界。夜半子，墮在貍奴窠臼裏。</p>
</div>
<div class='div-other'><a id='mulu105' />
<p class='h2'>補石禪人</p><p>參禪人不得徹悟者，秖為禪忒參多了，所以廉廉纖纖，不能克證。病在比擬相似，討句鑿奇，鬥百艸機，勝者為了當，此乃禪病也，縱參到彌勒下生，終無了脫。上古以棒喝接機，見衲子入門便喝，先拈出箇膠盆子，令伊手黏腳滯。又有衲子纔入門便喝，要試善知識法眼精明，是證非正；善知識辨得是賓是主，隨便一喝，而學人識此善知識是箇孤峻底，便抵死不放，五回三次，向白鏑芒中另闢一路，此乃正因行腳士也。今時輩不管是賓是主，知解悟解，但謳得幾句詩，便以冬瓜印子一印印定，秖圖門風熱鬧，五百一千贊為丕振，殊不知滅裂法門悉此類耳。汝於秦蜀侍吾六載，尚依依稀稀，不肯立箇決定志，今既萬里南來，酸甜苦澀無不備嘗，快趁色力強健，把作件事做，漫莫青黃向人嘴角邊討些便宜，便去裝模打樣，誑神諕鬼，饒伊聚得百萬眾，不明大法，終是依他作解，非吾種草。若聽老僧之言，鐵石做去，必不相賺。一語未通參一語，一法未透學一法，究到徹頭徹尾處，沒星事干懷，始名通方作者亦名無事道人，釋迦近傍不得，彌勒求出無門，得大機，顯大用，豈與比擬相似之流同日而語哉！慎之，慎之。</p>
</div>
<div class='div-other'><a id='mulu106' />
<p class='h2'>完白禪人</p><p>此事最現成，極殊麗、齊物我、一往來，穆穆然如天之高、地之厚，日明雲黯、火熱風涼。能育萬物，不以萬物為侶，弗假安排，而絕顛沛滲漏。透此關者，洞見本末，脫或未知，須諦審諦。問此關鍵，從何處發生？已生後又是何物？於中搖搖，此便是生死根，聖凡舍。如汝本蜀人，未來時將謂吳越有多少奇異山川，浪以浮根妄想測度於中，模寫得極成現最微細，似說食人而終不飽。及乎親到一回，山雖崛峻，不過峨眉，水雖淵秀，不及錦浪。較彼前想，元非是有。此事亦如是。又如金屎，法未覷破時如金，已覷破後如屎。你從今日確其志、憤其氣，把作件事做到無下手處，猛然省得天賴之以清、地安之而厚，晝信之明、夕協之昏，說箇此事，猶是不得已安底名。祖師云：「真性心地藏，無頭亦無尾，應緣而化物，方便呼為智。」造到與麼時節，始知入泥入水為你。且道老僧眉毛還在麼？筆頭點出千峰色，墨體猶凝萬世香。</p>
</div>
<div class='div-other'><a id='mulu107' />
<p class='h2'>龍淵吼天禪人</p><p>數罟不入洿池，魚鱉不可勝食也；斧斤以時入山林，材木不可勝用也。適法門蹂蹸之際、叢林凋敗之時，仗庇力量男兒挽回此弊，滹沱幸甚。古者有深雲不月之地，雞犬不聞之天，產一俊材，自不知其壽幾何許，忽得其人，枝可為架海梁，株可為擎天柱。而渤澥千尋之內，魚蝦不及之所，隱一靈鯨，自不知其姿質之成翼，可以摩雲漢氣，可以動天地，如石頭馬祖之輩，頗取法焉。且罟斤之不善，乃漁樵之咎也；衲子之不法，師家之濫也。夫為祖父田園之苗裔，堤岸不可不牢，薅芸不可不進，根麤則花實，葉茂則穗肥，法門賴以光揚、頹風藉以丕振，上不負鷲嶺之託、下添曹源多月矣。勉旃，勉旃。</p>
</div>
<div class='div-other'><a id='mulu108' />
<p class='h2'>劍鋒禪人</p><p>陳蒲鞋記臨濟為大樹，再參黃檗，折雲門足，激嗣雪峰，門牆之下不肯塗胭抹脂，古之奇人也。青獅翁以龜毛拂付貧兒，汗臭衫施丐者，今之奇人也。是二老心知法門將委，撐拄有人，<span class='corr'>卻</span>恨撐者力之過，翻正為捂，適瓢笠南來，汗垢膩甚，不惟出力相幫，且笑破兩片唇皮矣。政瞌睡間，偶劍鋒上座從龍淵來，欲法語還楚，故引從上沒來歷涕唾作送行語。倘到鼎州相見，喝風罵雨，周金剛大好與他按下雲頭廝撾一上，始不負我龍淵龍子龍孫之牙爪也。囑，囑。</p>
</div>
<div class='div-other'><a id='mulu109' />
<p class='h2'>醉雲禪人</p><p>參學人不怕死得活不得，只怕活得死不得。設死了活得，三千七百輸你一籌；倘活了死得，且毘耶室裏能有幾人？或云：「此事不在死活裏，若在死活裏，則孤負吹布毛、豎指底二老子。」然死活二法，乃斷常之見，膾炙之語。噫，初進門者，不得不由斯徑也。若箇血氣男兒，直貴承當，不貴生熟熏習，苟承當得，隨處便屙捺著便屁，臭遍天下，使具鼻孔男女乞命有分，單此一橛，無第二門。近來禪風委脫侈嫚多端，貴以詩聲尊乎文翰，眷眷於獎譽之表，碌碌無服膺之材。既為行腳人，切忌作朝晴暮雨之徒，有傷風化，負我負人，流落在佛魔隊裏。</p>
</div>
<div class='div-other'><a id='mulu110' />
<p class='h2'>醉月典座</p><p>簞瓢屢空，衣若懸鶉，具變生作熟之手，操截雲煮雨之權，四兩截菜刀，利如金剛劍，一雙窮相手，禿似五須彌，成褫老僧四五年來，不以勞而易其志，弗以進而退其趾，適又捕影於南海岸上福城山中，訴歷年碌碌之苦，意謂行門有做完之狀，灑灑然如突雲之鶴，落落地似解纜之舟，惟苦不曾將衣線下事抖擻一番，故老僧撞著磕著，仍是痛罵痛打，總要子放下許多般氣息，維持本地風光，追淘沙去米之蹤，露踢倒淨瓶之用。勉旃，勉旃。</p>
</div>
<div class='div-other'><a id='mulu111' />
<p class='h2'>尹生禪人</p><p>衲子家做到徹頭徹尾處，㘞地一聲，鼻孔原來在眼下，舉手便羅龍打鳳，攘臂即捉虎擒麟，與佛祖爭其光，日月奪其色，就此界而移他方世界，於一毫端許不起座會五百僧伽，於彈指間動不乖心靜出窠窟，故曰：「無上大寶從我意生身裏發現。」且道未現時是箇甚麼？</p>
</div>
<div class='div-other'><a id='mulu112' />
<p class='h2'>權宰韓文學<span class='note-inline'>(諱大任)</span></p><p>尼父老子掌無功用之拍眼，操沒絃調之希聲，所以道洽古今、德配天地，形神爽拔，廓落無依。蓋處於忠恕之庭，飲於良知之府，少有動靜，無非我閨閣中物，批剝萬象，搖動兩儀，謂知之為知之，不知為不知，是知也。此是良知底知字，非知有知無之可侔。謂加我數季，五十以學易，可以無大過。你看他安身處得與麼綿密穩當。不從智識測度中做去，向艸窠裏闢出，一條通天大路以透長安，餘悉居長安而覓長安者，可不慎諸。</p>
</div></div>
<div class='div-other'><a id='mulu113' />
<p class='h1'>佛事</p>
<div class='div-other'><a id='mulu114' />
<p class='h2'>為雨西堂起龕</p><p>師以杖指龕云：「者箇所在，如山之峻，見之者無不愕然；似水之洶，睹之者無不兢栗。子是了山水債底，因甚住卻？請出門外，泥深濯腳。」</p>
<p>舉火云：「四十年前，抬腳不起，非為力微，還是肚饑。四十年後，放腳不下，不獨神王，翻為過飲。今當四十四歲，振身千仞岡，濯足萬里流。」以火炬指云：「恨無可賮，聊具把火，以助沿途之費。」</p>
</div>
<div class='div-other'><a id='mulu115' />
<p class='h2'>為通天老宿火</p><p>嘉靖壬午示生，順治庚子入滅，一百三十九年皎潔瑩如秋月，而今撲地行忙，故使人天戀慕。休戀慕，今日奉上一把火，燒得須彌粉碎、海水枯涸，白藕花從火裏生，賢劫位中添一朵。</p>
</div>
<div class='div-other'><a id='mulu116' />
<p class='h2'>為心田副寺火</p><p>司庫有年，弗敢狼藉一屑，逗到今日今時，連自家物護惜伊不得。老僧助汝一把火，燒得七花八裂，好生收拾那東西，莫教沿途露一絲。</p>
</div>
<div class='div-other'><a id='mulu117' />
<p class='h2'>費隱法叔訃音至拈香</p><p>電光裏走，劍刃上行，六十九歲，弗存軌則，明如晝、黑如夜，一四天下藏不得。製嚴統，清曹源紊亂之風；集鍵鎚，使衲子偷心盡歇。侄通醉曾受耳提面命之私，萬不敢以佛事人情作酬恩之則。燒霜煮雪大寒天，衣裓驢年淚未乾。</p>
<p>偕眾燒畬，值一枯骸，以農具挑入火中，傍僧云：「請舉火。」師云：「汝是誰人枯骨，撞遇老僧火燭，拈起如玉如銀，未卜是僧是俗。臭煙蓬㶿如雲，火色輕清似浴，秖緣未透劫波，所以猶有者軸。且喜今日晴明，不然都成陌路，頂門具眼衲僧，未免此番熏鬱，從茲得大總持，從茲全體獨露。」擲火炬云：「天地未形汝是誰，灰飛煙滅是何物。」</p>
</div></div>
</div><!-- end of div[@id='body'] -->
</body></html>