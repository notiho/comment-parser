<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺丈雪醉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>昭覺丈雪醉禪師語錄卷第五</p><p class="byline">嗣法門人徹綱等編</p>
<div class='div-other'><a id='mulu18' />
<p class='h1'>問答機緣</p><p>僧問：「年盡、月盡、日盡、時盡，如何是到頭一句？」師云：「大家在者裏。」進云：「不會。」師云：「雪催殘臘去，竹爆送春來。」</p>
<p>僧問：「如何是奪人不奪境？」師云：「旭日斜披影，金英擁翠迴。」進云：「如何是奪境不奪人？」師云：「才伸巨靈手，華山兩畔開。」進云：「如何是人境兩俱奪？」師云：「舌頭無骨。」進云：「如何是人境俱不奪？」師云：「口是禍門。」</p>
<p>僧請開示，師豎一拳。進云：「者箇人人本有。」師云：「何不伸出？」僧作禮，師當頭一踏。</p>
<p>僧問：「如何是法身？」師云：「穿釘靴，拄拐杖。」進云：「猶是化身。」師云：「一翳在目，空花亂墜。」</p>
<p>僧問：「親近和尚一年，不見師面，過在甚麼處？」師摸面，云：「秖者是。」進云：「和尚莫謾人好。」師云：「更參三十年。」</p>
<p>居士問：「和尚先住，此山先住？」師云：「藤懸天上日，石挂澗邊松。」士云：「未住時聻？」師云：「三家村裏漢。」</p>
<p>僧問：「某是一頭牛，要與和尚做對頭。」師作牛聲。僧擬議，師云：「力未充在。」僧亦作牛聲，師以兩手拓地，僧罔措。師云：「老僧罪過。」</p>
<p>僧問：「巖崖峭峻，還有佛法道理也無？」師云：「有。」進云：「如何是巖崖中佛法？」師云：「雪甸恍如銀世界，峰高儼似貼天梯。」</p>
<p>居士問：「一口氣不來時，向甚麼處安身立命？」師劈面一掌。士擬開口，師復掌。士請開示，師云：「待汝一口氣不來向汝道。」一日，又問：「一口氣不來向甚麼處安身立命？」師打一拂子。士擬開口，師復打。士云：「弟子不會。」師云：「賴汝不會。若會，黃河水也須倒流三千里。」</p>
<p>一官人執師拄杖，云：「與麼俊那？」師云：「居士未嘗愚魯。」官云：「弟子不會佛法。」師云：「盡大地覓箇不會底人也無。」官云：「莫是弟子麼？」師展手，云：「道道看。」官罔措。師云：「且喜居士不會佛法。」</p>
<p>居士問：「和尚知生日，必知死日。」師云：「不知。」士云：「既是善知識，因甚不知？」師云：「若知，吾類居士了。」</p>
<p>僧問：「一頭撞破虛空時如何？」師伸手，云：「還我髓骨來。」僧拜，師當頭一踏，云：「頑皮腦漢。」</p>
<p>僧問：「舉起則一塵不立，放下則萬境全彰。萬境全彰即不問，如何是一塵不立？」師云：「昨一向北僧與麼問，直打出去。」</p>
<p>僧問：「者箇消息如何透得？」師驀頭一棒，云：「牛皮也教穿。」僧諾諾。師云：「還我消息來。」僧罔措。</p>
<p>僧問：「一念未生時如何？」師云：「丁冬打丁冬。」進云：「念念不停聻？」師云：「全身奉重。」進云：「生與未生且置，如何是那邊事？」師云：「背後看。」</p>
<p>僧問：「正恁麼時如何？」師驀面一唾。進云：「謝和尚指示。」師云：「你又裨販我了。」其僧有省。</p>
<p>僧問：「打即是，不打即是？」師云：「俱不是。」進云：「如何即是？」師云：「如法問將來。」僧理前話，師便打。進云：「恁麼則和尚也慣得其便。」師云：「少叢林漢。」僧擬開口，師又打。</p>
<p>僧問：「和尚年多少？」師豎一拳。僧云：「恁麼則與虛空同壽。」師云：「謝子高鑒。」</p>
<p>僧問：「歷歷明明，因甚道不出？」師云：「為汝有粥飯氣。」僧云：「道著時如何？」師云：「歷歷明明。」</p>
<p>僧問：「明知此事是箇現成底，因甚踏不著？」師云：「秖為現成。」</p>
<p>師同卷隱居士山行，忽一客持弓彈雀。士曰：「此漢善具活生之手，恨無袒胸者。」師作彎弓勢，云：「看箭。」士躊躇。師云：「死卻一箇。」士擬開口，師劈嘴打，云：「無毛鷂子。」一日，又問：「吞卻栗棘蓬時如何？」師作怕勢。士擬議，師云：「噎殺也。」</p>
<p>僧問：「明知有箇靈靈不昧底，因甚踏不著？」師云：「莫亂走。」僧轉身一匝。師云：「不會做客，勞煩主人。」</p>
<p>僧問：「一物不為時如何？」師云：「苦。」僧云：「和尚莫謾人好。」師云：「昨日有人從東京來，卻得鞏昌信。」僧擬議，師云：「雪葉滿空飄，森羅披白羽。」</p>
<p>一僧擒師，云：「相見了也。」師云：「甚麼劫中別來？」僧擬議，師推下砌。僧纔上，師把住，云：「道！道！」僧擬開口，師云：「猶隔砌在。」</p>
<p>僧問：「不縱、不奪、不殺、不活，和尚如何示人？」師拈一葉，云：「者箇聻？」僧云：「樹葉。」師云：「恁麼則縱了。」遂度與僧，僧擬接，師縮手，云：「恁麼則奪了。」復放下，云：「道道看。」僧擬議，師云：「殺了也。」又喚：「近前來。」僧進前，師云：「活也，活也。」僧罔措。師云：「三舉不第，收歸上科。」</p>
<p>師送費和上入福嚴。值上堂，有冰調陸居士入寮，問請：「大師，好問頭教一箇與我。」師云：「問頭即有，秖恐居士舌頭短。」士云：「某甲也善見機。」師驀面一掌，云：「且以此句問堂頭老漢。」士亦踟躕。</p>
<p>[車*度]轢居士禮本師幀，曰：「一別二十餘年，將謂不會。」師曰：「老老大大作者箇語話。」士豎一拳。師云：「今日風頭稍硬。」士作掌勢。師云：「觱發滿溪煙。」士云：「阿㖿，阿㖿。」師休去。</p>
<p>子穀蔡居士見本師幀，搥胸大哭。師作聽勢，士復大笑<span class='note-inline'>(云云)</span>。師云：「我將謂居士忘卻了。」師梓語錄時，雨樹作禮，云：「學人認刻。」師豎拳，云：「試刻此一則。」樹和拳便打。師云：「太氣力生。」樹云：「刻字已竟。」師展兩手，樹亦豎一拳。師云：「刀法欠清在。」</p>
<p>僧參。師問：「那裏來？」僧云：「福嚴受戒來。」師指衣，云：「福嚴沒有者貨。」僧云：「新成衣，請和尚警策。」師云：「何不策警自己？」僧云：「某甲是箇鈍根人。」師云：「六根門頭，你從那一根鈍起？」僧云：「也是老和尚慈悲。」師云：「是即是，要且教壞人男女。」</p>
<p>一僧肚疼，師往顧。偶聞貓聲，遂指貓，云：「你肚疼那？」僧云：「爪牙利在。」師作怕勢。僧豎一掌，云：「貓。」師云：「好畜生。」便出。</p>
<p>師問耨雲、佛冤：「你從福嚴來，清水白米任你餐，將甚麼還飯錢？」雲觸禮一拜。師云：「一釣便上。」雲擬議，師云：「吾有三十棒，寄打堂頭老漢。」雲云：「和尚也須自喫。」師云：「幸問著老僧。」雲罔措。師顧佛冤，曰：「試代一轉語。」冤云：「請和尚問來。」師云：「鷂子過新羅。」冤拂袖便出。師云：「與麼那？與麼那？」</p>
<p>補石侍者呈偈云：「請和尚改正。」師接來扯碎。者奪去，云：「莫辜負人好。」師云：「卻是你辜負吾。」</p>
<p>子修高居士問：「弟子疑情放不下。」師云：「放不下底，正好放下。」士默然。師云：「要放便放，莫入陰界。」士云：「弟子要入堂坐禪。」師云：「老僧禪也無，說甚麼坐？直要你當下灑脫，永無凝滯。」士云：「弟子在此，奈何不去？」師偶拉一蒼蠅腳，喚云：「居士相救！不然與伊斷命根去也。」士擬救，師便放，云：「俊哉。」一日，師又問：「你近日有新見處麼？」士云：「弟子工夫做得死墩墩地。」師云：「老僧者裏有一條活路，極直捷，俟無人時說與你。」士云：「此正無人了。」師下禪床，引至方丈門，兩手推出，掩卻門。</p>
<p>師問耕雲：「你親近靈筏和尚有甚麼語句？」耕云：「一句也無。」師云：「太尊貴生。」耕云：「萬里南來，特請垂示。」師豎一拳，耕一喝。師云：「三喝、四喝後如何？」耕擬議，師云：「老僧卻疑著你在。」</p>
<p>師問遁菴：「汝和南時，我即舉手；汝呈偈時，我便接捉。且道是見不是見？」菴云：「賓主歷然。」師云：「如何是你歷然底？」菴擬議，師咄云：「孤負老僧即易，孤負自己卻難。」菴禮一拜而出。師云：「大好賓主歷然。」</p>
<p>[車*度]轢居士七十施醫於市。師往顧，曰：「寶店若開於國初，不致蒼生橫死。」士曰：「為時所逼。若起死回生之手，自有法兄在。」師云：「弟非攙行奪市之流。」士拈藥，云：「此是諸方沒有底。」師奪卻，云：「翻是你沒有。」</p>
<p>略陽甯明府問：「請和尚與箇話頭參。」師云：「老僧沒有者閒家具。」甯豎拳，云：「者箇聻？」師云：「者箇是甚麼？」又問南泉斬貓意旨，師云：「一款盡招。」甯云：「趙州戴艸鞋聻？」師云：「慣得其便。」甯云：「今日和尚堂中設有人爭貓，且如何處分？」師云：「總教伊性命不存。」甯云：「恁麼則同古人了。」師云：「將謂居士另具隻眼。」</p>
<p>杭州德符許居士問：「近來善知識都在文字套子裏。」師云：「居士與麼逐塊，不妨又套著一箇。」乞師語錄看，師展兩手，士罔措。師云：「蒼天，蒼天。」士袖錄而去。師云：「略較些子。」</p>
<p>一僧佛前白相，師云：「你認得他麼？」僧云：「認得。」師云：「他姓甚麼？」進云：「百家姓上沒有。」師指佛，云：「者箇聻？」僧罔測。</p>
<p>師寓金陵普德，偕勗伊座主喫茶次，忽旻昭陳居士問：「末那識與白淨識是一是二？」勗擬講，師掩兩耳。勗云：「禪師家明得說不得。」師云：「你教家說得明不得。」勗無語。</p>
<p>愛竹楊居士問：「宗門以棒打人是甚麼意？」師云：「你曾遭幾棒來？」士云：「我在語錄上見。」師云：「語錄上見使得。若道以棒打人，是謗宗門了。」士呵呵大笑而去。</p>
<p>僧問：「一句明千古時如何？」師云：「是。」進云：「半缽寒泉香瘦嶺，天空雲靜事如何？」師云：「隔。」</p>
<p>士問：「眾僧討單，俱各有位。惟弟子無處安身。」師云：「怎怪得你？」進云：「秖如一口氣不來，又向甚麼處去？」師云：「僧堂裏。」</p>
<p>非眼劉居士問：「達磨帶得正法眼藏是否？」師云：「莫謗他好。」進云：「既說一字也無，如何又有許多語錄？」師云：「一等共行山上路，眼底各自見風煙。」進云：「一隻西歸，因甚留下一隻？」師云：「疑則別參。」</p>
<p>僧問：「向上宗乘即不問，臨機一句請師宣。」師云：「速禮三拜。」僧擬議，師便打。進云：「如何是末後句？」師云：「猶嫌少那？」進云：「泥牛吼破千峰月，到底黃河一片清。」師云：「<span class='corr'>毋</span>以眼作鼻。」</p>
<p>師同眾採薇，忽指云：「此株與釋迦老子同箇法身，掐他即殺釋迦。」又咬一株，云：「老僧恰似一頭驢。」又指一株，云：「那一株不得動著，動著即禍生。」時答者甚眾。師云：「都是菜園語。」</p>
<p>僧問：「某甲工夫做得死巴巴地。」師云：「死巴巴恰是箇好消息。止欠轉身吐氣了。」僧作禮而去。行數步，師云：「轉來。」僧回首，師云：「汝解轉身了，止欠吐氣在。」僧擬議，師劈面一掌。</p>
<p>蒼然參，點茶次，師舉：「泰首座上洞山排果子次，洞云：『有一問，上拄天，下拄地，黑如漆，常在動用中，動用中收不得，過在甚麼處？』」然拈起果子，師一箸打落，云：「此是風力所轉，畢竟過在甚麼處？」然無語。師喚行者撤卻果子。</p>
<p>僧問：「內不放出，外不放入。不出不入時如何？」師以兩手推出方丈，掩卻門。</p>
<p>僧問：「巨鑑輝今古、臨機不露絲即不問，如何是境中人？」師云：「少底少，老底老。」僧云：「如何是人中境？」師云：「雲集<span class='corr'>已</span>後，凡聖同居。」僧云：「人境俱泯，法性何在？」師云：「更要喫棒在。」</p>
<p>僧問：「如何是活句？」師云：「灼然。」進云：「如何是死句？」師云：「碌磚。」進云：「死活坐斷時如何？」師云：「徑細不通風。」</p>
<p>僧問：「如何是漁臺境？」師云：「兩山攢一嶺。」進云：「太公在甚麼處？」師云：「踏霧穿雲去，披蓑荷笠回。」</p>
<p>僧問：「如何是城裏禪？」師云：「半開半掩。」進云：「如何是村裏禪？」師云：「有戶夜不扃。」進云：「如何是山裏禪？」師云：「雪涌闌干月作燈。」</p>
</div>
<div class='div-other'><a id='mulu19' />
<p class='h1'>勘辨機緣</p><p>僧欲作禮，師擒住，云：「道得即拜。」僧擬議，師拓開，云：「隨例喫飯漢。」便掌。</p>
<p>師問僧：「門外鬧甚麼？」僧云：「客店戶算帳。」師云：「汝喫常住水米，將甚麼還？」僧云：「還即不無，恨無人證明。」師撫冬青樹，云：「者箇聻？」僧亦撫樹，云：「與我證明得麼？」師摑，云：「看者欠債主，驢年算不清在。」</p>
<p>人日，師頂笠入園鉏艸。忽眾集。師揎鉏，云：「有道得者，與你钁柄。」有答話者，有繞匝者，有拔菜蓄艸者。師云：「是即是，只是把柄在老僧手裏。」遂颺卻，歸。一僧迎著，云：「和尚做甚麼來？」師展兩手，僧罔措。又一居士擬揭師笠，師云：「道得即卸下。」士云：「請和尚道。」師便揭下笠。侍者云：「和尚出行來？」師劈嘴一摑。者云：「老老大大猶有者箇在。」師云：「諸方出行獵山水，老朽出行惟鉏地。翻轉石頭瓦礫來，匝匝新風滿階砌。雖然時節不相饒，要且乘時而便出。何故如此？春宵一刻直千金。」</p>
<p>師問梵僧：「從那裏來？」僧云：「烏司藏。」師云：「關隘甚嚴，爭得到此？」僧云：「太平無禁拒。」師云：「你背後底聻？」僧從西過東，師云：「與麼則浪遊山水。」僧又從東過西，師休去。</p>
<p>途遇梵僧，師問：「那裏來？」僧云：「西域。」師云：「踏斷多少谿山來？」僧作度天勢，師以杖橫路；僧坐卻杖，師繞一匝，僧便起去。師拈杖作彈勢，云：「太泥水生。」</p>
<p>師問新到僧：「那裏來？」僧云：「進門來。」師云：「見金剛也未？」僧云：「勘破了也。」師指拄杖，曰：「者箇聻？」僧擬議，師云：「卻是他看破你。」</p>
<p>師問僧：「那裏來？」僧云：「城裏。」師云：「天王安也未？」僧云：「萬福。」師云：「汝宜盡形壽。」</p>
<p>師問新到僧：「那裏來？」僧云：「終南山。」師云：「將得糞箕、苕帚麼？」僧云：「和尚莫將餌釣人。」師云：「將謂是箇燒尾金鱗，卻翻作沒頭老鼠。」</p>
<p>師客祠話次，一居士云：「久欲行此事。」師作怕勢，士云：「某甲所供實詣。」師掩耳，歸方丈。</p>
<p>師問僧：「甚處人？」僧以手一指，師云：「壁上人。」僧云：「不是。」師云：「是即是，秖是你不肯承當。」</p>
<p>師問僧：「喫飯也未？」僧云：「未。」師畫○，云：「且喫箇餅止饑。」僧擬議，師云：「噎殺也。」</p>
<p>師觀山水圖，指畫虎謂僧曰：「逐出者東西去。」僧舉手作趁勢，師云：「喫飯穿衣漢。」僧云：「和尚作何方便？」師以袖掩卻，僧云：「和尚慈悲，救某甲出虎口。」師云：「汝活得即救。」僧作虎聲，師云：「者畜生猶帶腥氣在。」</p>
<p>師舉大顛擯首座話次，一僧云：「請師再舉。」師云：「鷂子過新羅。」僧一掌，師噓兩聲，僧禮拜，師云：「老僧兩噓，是肯韓愈不肯韓愈？」僧擬議，師亂棒打出。</p>
<p>師問僧：「那裏來？」僧云：「高麗。」師指月，云：「高麗有者箇麼？」僧云：「有。」師云：「既有，何得拋離鄉井？」僧罔措，師云：「惜子遠來，收取去。」僧禮拜，師當頭一踏，云：「還在者裏。」</p>
<p>師病起，觀水影，曰：「老僧秖得半箇人。」維那趨顧，師別水，云：「連半箇也沒有。」那云：「若非某甲，山頭老漢被箇影子惑。」師休去。</p>
<p>芸圃次，侍者云：「請和尚陪客。」師云：「佛來亦不款。」者云：「佛來也。」師連鉏兩鉏。者罔措，師云：「地陋艸偏肥。」</p>
<p>作務次，值驢鳴，師云：「者漢善提唱第一義諦。」眾躊躇。鳴止，師敲钁柄，云：「諦觀法王法，法王法如是。」僧云：「山頭老漢也是隨聲逐響。」師鞭驢，云：「無智人前不得錯舉。」</p>
<p>擇菜次，師問園頭：「擇菜處還有佛法也無。」頭云：「有。」師云：「如何是擇菜處佛法？」頭拈起菜，云：「者莖與麼肥，者莖與麼瘦。」師云：「太氣力生。」頭云：「和尚又如何？」師收卻菜。</p>
<p>一僧於師前拾一莖艸，師云：「不枉汝攙老僧前。」僧擬議，師驀口一拳。旁僧云：「他不會和尚意。」師翹足，云：「道！道！」僧拜，師當頭一踏，云：「同坑無異土。」</p>
<p>僧補杓次，師云：「我有箇破虛空，為我一補。」僧作接勢，師一拳，僧禮拜，師當頭一踏，云：「且補者一縫。」僧罔措。師到天童，讀雪嶠大師弔密師翁偈，「離離一片苦心事，且道何人在影堂？」師沉吟，曰：「且道何人四字，老漢猶定奪不得在。」塔主曰：「大師試定奪看。」師云：「羅漢松吟翻月浪，玲瓏石頌吐秋風。」</p>
<p>一僧進門，師召云：「禪師。」僧舉首，師云：「山僧罪過。」</p>
<p>一僧參，師云：「不審。」僧拂袖而出，師云：「俊哉。」</p>
</div>
<div class='div-other'><a id='mulu20' />
<p class='h1'>廣錄</p>
<div class='div-other'><a id='mulu21' /><p>入堂。云：「三朝一七，必要見箇消息。漫莫迷頭認影，蹉過好時光也。」驀豎拳，云：「你看者物十分風利，要開便開，要聚便聚，併不借他人力。未得箇端的，此便是箇好巴鼻，秖是不得作拳頭會。」遂展手，云：「而今卻成巴掌去也。」一僧近前，師拓住，云：「道！道！」僧擬開口，師劈嘴一掌，云：「十指尖尖雖長短，打人白面轉為紅。」</p>
<p>入堂。僧問：「和尚落堂作甚麼？」師云：「單為闍黎。」進云：「某甲是燒尾過底。」師兩手擒住，云：「試飛騰看。」進云：「和尚腳底下泥深三尺。」師打一掌。進云：「恁麼則雲雷相送去也。」師云：「看者掠虛漢，水漉漉地。」乃云：「此事不在別處，在你開口答應不得處。若開得此張臭口，出一言、吐一語，與千七百祖師面面相對，如印印空，無跡可待，始覺胸次中擴充無限機會，如懸河倒瀉，沒點壅塞。人人知有此事在日用尋常中。既在尋常中，因甚觸著、磕著又道不出？明知揚眉眴目、運轉施為，無非者箇；既是者箇，何苦不肯承當？與從上那一夥泥豬、癩狗輩賣弄風流去。長年倚他門戶、靠他牆，卻被人來喚作郎。」</p>
<p>數禪者優劣諸方偈語氣可奪人，師落堂曰：「汝等參者，乃琉璃瓶子禪耳。自有佛祖以來，千方百計務以本分接入，但以根性差殊，局於小節，翻以現成風味，似隔重城，拾涕唾之餘，新紙墨之府，滔滔者天下皆是，而好事者謂之因指見月，見月休指。然癡頑眷屬，但觀其指，反失真月，良可悲也。總以諸子百家耽味情識，巧鑿尖新，指上安指，與真月奚翅千里萬里哉。故我初祖越國而來，立不言之教，為直指之風，示以直捷根元，排斥外典，使人人知有腳跟下一條逼直路，通上徹下，去古來今，古云：『從天降下則貧窮，從地涌出則富貴。』瞥爾一見，渾身快爽，得大機，顯大用，生擒活捉，正令全提，施熱喝痛棒之機，驅奔雷掣電之手，稍如擬議，便墮泥洹，詎以文瀚詩聲而振祖庭者耶？今政禪風剝削之際，望爾輩箇丈夫兒如星中揀月，奈何一箇箇堂堂之軀，如聾似瞽，力走旁門，棄捐正道。靜明今夜也是無事討事，血滴滴地，痛為汝等摟碎病源。末學初機，務向腳跟下究取，體先哲遺訓，悛除雜學，繼晷成功，庶桶子底驀地打翻，現在天真要用便用，振宗風於運季，傳正眼於將來，上不辜鷲嶺遺囑，下不負七尺己靈，異日水到渠成，千變萬化。漫莫嚼言討句，乾守慧城，唐喪好時光也，慎之。」</p>
<p>天童密師翁塔前拈香云：「頭頂虛空，腳踏實地，毒鼓聲消，干戈勝舉，昔年樵採宜興，推倒桐棺山，今日塔掃天童，扶起太白嶺，起曹源壅墜之風，揩鷲嶺煙嵐之色，萬派歸源，餘波入海。不孝孫通醉親嬰痛棒，瘡痕尚未生脂，幾受鞭叱，詈聲今猶在耳。時來塔院，愧無一芹，爛煮甬東之冰，旋摘霜花之葉，敬獻尊前，伏惟慈鑑。」</p>
</div>
<div class='div-other'><a id='mulu22' />
<p class='h2'>復俗檄上藩臬兩臺并席文宗王府尹</p><p>佛道流傳中國<span class='corr'>已</span>二千餘稔，適有聖檀，乘悲願輪，修躬省慮，默契神明，率土欽歡，無非佛事，每嬰劫運，水火難侵，蓋十力大師願海淵長，而弘護弗淺也。代有好事者尋聲救苦，無揀羽鱗，隨類現形，千變萬化，或乘獅子，或乘象王，或現半身，或全體用，如觀音胎於蚌腹，或示現於牛腎；誌公卵於鷹巢，樹提伽產於火裏，隨心所欲，左右逢原，履水如地，履火如冰，屠牛炙狗、觸象批鱗，歷歷從常寂光中轍不動智。至於罪福定業，世尊尚云，七能三不能，所謂猛火不久，然月滿還復虧，泰乘否位，用舍有時，故六祖隱於獵群，子牙遁作漁父，慈明混火隊中，巖頭嘗為渡人，舜老夫衣俗服，大中帝為沙彌，乘時見機，其心匪二。古尚如此，吾又何人？大抵運行歷數，氣減時危，荷葉帽改作巾兒，千鍼衲截為農服，頭上青灰三五斗，膝下紫泥沒量深，且做成一箇村夫，窮達亦穿衣喫飯，焚香稽首，拜謝祖庭，脫卻袈裟，出門去罷。</p>
</div>
<div class='div-other'><a id='mulu23' />
<p class='h2'>送佛冤西堂回蜀隱山歌</p><p>此去西山千百五，其山突兀如花朵，千峰攢簇似削成，古佛道場居天府。梯煙直上并參傍，刮茨剪茅峰之昂，青天碧甍架其梁，飛陛流霞複為牆。長松短竹千百箇，漱石迅流遶砌腳，坎離羅列錦江東，堯風舜雨龍橋中，霜花蕊結瘦枝上，玲瓏石寒曉風唱。背負崑崙岷峨前，胸盤楚漢襟吳顏，左瞰羅浮右于闐，匡廬嵩岳如連環。無口缽盂安斯處，旋結天來大箇屋，時而風送萬雲歸，好把龜毛拂一拂。走殺赤縣與神洲，翻轉衲僧舊窠窟，了無神運嫁東風，詎以瀟灑雜頑空。十方諸佛從斯出，犁耙債負都完足，打底還他一粒粟，是則名為真善住。</p>
</div>
<div class='div-other'><a id='mulu24' />
<p class='h2'>良知歌</p><p>劈開混沌作吾廬，安箇名知任指呼，忠恕一堂非早白，滿腔心血苦為奴。悟來天命非良策，迷去中和塞太湖，知謂覺場原是妄，弗知猶覺落偏枯。坎離水泛三千界，五蘊基高百億都，措足踢翻生死海，掉身挨倒是非壺。識神店裏良知府，碧眼光中盜跖軀，倜儻分明施大用，廉纖見刺費工夫。參乎曰唯功勳少，回也如愚氣志孤，花為拈來香更著，衣因微笑世系麤。截功補過成淘氣，蔽目藏睛屬腠膚，未有知前誰是我，原無位次以存吾。碔砆漫道荊山玉，鮫目何如江漢珠，弗假龜毛繩妄想，那來兔角杖虛無。驢鳴犬吠仝機用，兔走烏飛轍見途，一喝馬駒翻出廄，千年金鐙響寰區。打躬作揖渠儂偶，撥火挑燈體用殊，另有一番聲價重，臨場幾熟者之乎。此知畢世人人有，混沌㲉兒信手刳，擬向禪徒求指示，蚤成演若覓頭顱。儒釋道髮鬚與鬢，也是小巫參大巫。</p>
</div>
<div class='div-other'><a id='mulu25' />
<p class='h2'>辭終南山歌</p><p>甲午冬初以受請，落來將<span class='corr'>已</span>七年準，每因採藥入深雲，最喜秦山名萬頃。縛雨編雲不識時，花開花落彌清省，風梳木末壓千山，瀑墮香流填萬井。飫我雲廚選佛兒，谿舂偈句常心領，耕煙種雨不放閒，洗月燒枯嫌日永。門溜千尋結水簾，案堆千嶂如風屏，廠徉寬似亮公廬，陜隘危如蒙正枕。露徙煙花蒨石紋，雨餘寒色翻晴影，此風亂世劫中無，生就清平十樣景。櫱裏蜂來貼貼飛，天邊烏去忙忙逞，元初不肯事斷常，那借功勳成勇猛。相知幸有樹千條，掃葉燒鐺月一嶺，削出峰巒昆仲齊，接天沙嶼如蒸餅。尋詩誤入亂青冥，握麈消閒無別耿，瘦谷煙波笑傲肥，懶司斫額而伸頸。雖無名聞落人間，且喜逸民適僥倖，分付鳥猿勿亂啼，谿邊浴菜防流騁。終南萬里室居中，僕自落來惟敬儆。辛丑秋吹八月風，辭山歌盡山之冷，辭卻終南還舊隱。</p>
</div>
<div class='div-other'><a id='mulu26' />
<p class='h2'>重建燉煌塔記</p><p>聞夫天老地荒之闢，都建長安；教輿典御之來，適逢西晉。去雙林一千三百餘載，實震旦名聞興起之初，有竺法護師，甘蔗種族，示跡月氏，瓢笠青門，燉煌結艸，以一口兩舌之辯，籀史區分；聲梵華二語之言，神機幾喪，一模脫出，點盡錙銖，喝采空有之風，束彼三乘之霧，首翻七軸，終譯海文，世以燉煌名菩薩者，蓋以真風未泯故也。稽晉迄今一千餘季，有休菴者，自吳客魏，適造故址，徬徨四顧，白氣燭天，喟然嘆曰：「劫雨淫而逕影疏，烽煙虐而靈瑞遠。」遽於蓁莽隳中，撥出斷碣，洗清三讀，淚雨沾襟，先哲浮圖淹沒，及是不覺泣天膜地，重建矢言。迨甲午秋，忽遇余於漢江岸上，訴彼前盟，叩余以記。越明季丙申春，余以天童掃塔之行，笻拖數子走訪遺標，而公之行業，以落成矣。復有逸民指顧曰：「背負終南，勢接晴嵐之晚翠，襟垂八水；帳開涇渭，如蜿蜒坎離羅布，星象交輝。」囑筆以三，用記其事。愧余汗顏未洗，倉卒難工，噫先人未艾之義，罄在斯乎。別斯而覓先人者，未之有也。然佛日沉西，得半蓬，渡弱水之濱，匪憑以力；撮箕土，培泰山之屼，事在人為。幸朝野傾誠撝金出玉，伐稠林之寶樹，啟金匣之青蚨，不勞肯綮，蹈彼前規，千載遺風，儼如舊制。上祝皇基永固，率土來賓，八表偃干戈，十方齊整肅，庶宗教之有賴，期白業以無虞，艸木騰輝，赤幟佛旨。謹記。</p>
</div></div>
<p class='juan'>昭覺丈雪醉禪師語錄卷第五</p>
</div><!-- end of div[@id='body'] -->
</body></html>