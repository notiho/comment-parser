<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺丈雪醉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu134' />
<p class='juan'>昭覺丈雪醉禪師語錄卷第九</p><p class="byline">嗣法門人徹綱等編</p>
<div class='div-other'><a id='mulu135' />
<p class='h1'>偈上</p>
<div class='div-other'><a id='mulu136' />
<p class='h2'>送友還蜀</p><p style="text-indent:0em" class="lg-abnormal"><div class='lg-row'>丹林彩鳳涉離微，翼羽時成疾便飛，氣宇頻吞山海靜，摩天高駕白雲歸。</div>
</p></div>
<div class='div-other'><a id='mulu137' />
<p class='h2'>入蜀</p><p style="text-indent:0em" class="lg-abnormal"><div class='lg-row'>擘破南天入峽河，凱歌聲頌冷江波，而今頓了江湖債，悔笑芒鞋喫苦多。</div>
</p></div>
<div class='div-other'><a id='mulu138' />
<p class='h2'>臥佛</p><p style="text-indent:0em" class="lg-abnormal"><div class='lg-row'>世以眼見作膚猜，將謂公猶睡覺哉，秖為婆心傾法乳，全身放下枕莓苔。</div>
</p></div>
<div class='div-other'><a id='mulu139' />
<p class='h2'>早梅</p><p style="text-indent:0em" class="lg-abnormal"><div class='lg-row'>瘦骨冰肌放嶺東，離離偏欲傲霜風，馨香特地穿巖壑，歷歷新人鼻孔中。</div>
</p></div>
<div class='div-other'><a id='mulu140' />
<p class='h2'>法派</p><p style="text-indent:0em" class="lg-abnormal"><div class='lg-row'>通徹真常性，機圓宇宙香，光輝今古用，一月印千江。</div>
</p></div>
<div class='div-other'><a id='mulu141' />
<p class='h2'>汝州禮風穴沼祖塔</p><p style="text-indent:0em" class="lg-abnormal"><div class='lg-row'>肩擔少室乳峰青，穴結風巢海浪停，活捉鐵牛眠汝水，天高門戶月為扃。</div>
</p></div>
<div class='div-other'><a id='mulu142' />
<p class='h2'>徑山禮玅喜杲祖塔</p><p style="text-indent:0em" class="lg-abnormal"><div class='lg-row'>觸目參天栗棘蓬，數峰秋雨雜秋風，當時秖為閒狼藉，萬古凌霄雙徑通。</div>
</p></div>
<div class='div-other'><a id='mulu143' />
<p class='h2'>天童禮密師翁塔</p><p style="text-indent:0em" class="lg-abnormal"><div class='lg-row'>金剛體骨自如如，露戰書雲徑影麤，十二時辰為使役，天長海闊共扶蘇。</div>
</p><p style="text-indent:0em" class="lg-abnormal"><div class='lg-row'>寒光炯炯射玲瓏，日浣雙池鑑萬松，一四天下人影現，密雲彌布太蒼中。</div>
</p><p style="text-indent:0em" class="lg-abnormal"><div class='lg-row'>巫山十二峰頭月，捷雨分雲拜影堂，一竅不通真嫡骨，善春藥臼古今香。</div>
</p></div>
<div class='div-other'><a id='mulu144' />
<p class='h2'>金粟禮石車和上塔</p><p style="text-indent:0em" class="lg-abnormal"><div class='lg-row'>吾師設利滿溪頭，康氏徒勞問白鷗，九十九峰藏不住，汪洋水上結蜃樓。</div>
</p></div>
<div class='div-other'><a id='mulu145' />
<p class='h2'>普同塔</p><p style="text-indent:0em" class="lg-abnormal"><div class='lg-row'>人人有條窮性命，東擲西拋幾萬季，今欲一遭總收拾，不知那箇先悄然。</div>
</p></div>
<div class='div-other'><a id='mulu146' />
<p class='h2'>東塔</p><p style="text-indent:0em" class="lg-abnormal"><div class='lg-row'>一段虛明千古意，巍巍獨向雲中立，雖然是箇現成底，要且令人覷不及。</div>
</p></div>
<div class='div-other'><a id='mulu147' />
<p class='h2'>示芥山禪人</p><p style="text-indent:0em" class="lg-abnormal"><div class='lg-row'>養得子湖狗一隻，率常秖是要人喫，不知那箇造化低，撞著直下喪命去。</div>
</p></div>
<div class='div-other'><a id='mulu148' />
<p class='h2'>示望之歸居士</p><p style="text-indent:0em" class="lg-abnormal"><div class='lg-row'>半言塞滿溪山角，點墨塗開未兆天，別有六花撩亂發，憧憧和月爆梅邊。</div>
</p></div>
<div class='div-other'><a id='mulu149' />
<p class='h2'>贈興善馥生師</p><p style="text-indent:0em" class="lg-abnormal"><div class='lg-row'>松聲竹色報深秋，發我無明水一漚，拽杖旋風鞭萬象，虛空歡喜白雲愁。</div>
</p></div>
<div class='div-other'><a id='mulu150' />
<p class='h2'>雙鏡池</p><p style="text-indent:0em" class="lg-abnormal"><div class='lg-row'>焯爚乾坤今古夢，輝天鑑地絕疏親，忽焉動著些些子，物我人天一色吞。</div>
</p></div>
<div class='div-other'><a id='mulu151' />
<p class='h2'>玲瓏崖</p><p style="text-indent:0em" class="lg-abnormal"><div class='lg-row'>日對煙雲吼怒濤，風前句子勢沖霄，天然穴竅無雕琢，萬古玲瓏格調高。</div>
</p></div>
<div class='div-other'><a id='mulu152' />
<p class='h2'>鐵蛇關</p><p style="text-indent:0em" class="lg-abnormal"><div class='lg-row'>昂昂赤骨臥松軒，氣宇頻吞萬岫煙，珍重四來雲水客，勿遭毒中惹人嫌。</div>
</p></div>
<div class='div-other'><a id='mulu153' />
<p class='h2'>攔路菴</p><p style="text-indent:0em" class="lg-abnormal"><div class='lg-row'>谷尾遺風拂石城，一條平路冷溪聲，支茆鎮日憑公驗，不是其人不放行。</div>
</p></div>
<div class='div-other'><a id='mulu154' />
<p class='h2'>贈別峰姚居士</p><p style="text-indent:0em" class="lg-abnormal"><div class='lg-row'>樓頭山月泛錢塘，古柏蒼松漢外香，覿面拈來酬鶴叟，不知杜宇為誰忙。</div>
</p></div>
<div class='div-other'><a id='mulu155' />
<p class='h2'>贈素寰劉醫士</p><p style="text-indent:0em" class="lg-abnormal"><div class='lg-row'>坐在十字街頭，發賣阿伽陀藥，病與不病俱來，和根一並拔卻。</div>
</p></div>
<div class='div-other'><a id='mulu156' />
<p class='h2'>病中示石劍禪人</p><p style="text-indent:0em" class="lg-abnormal"><div class='lg-row'>鏤盡枯腸刮盡脾，了無一物與君持，亙地塞空底氣色，換卻闍黎鼻孔兒。</div>
</p></div>
<div class='div-other'><a id='mulu157' />
<p class='h2'>示慧覺禪人</p><p style="text-indent:0em" class="lg-abnormal"><div class='lg-row'>風雨堆頭撥艸來，臨機一句口難開，攔腮劈嘴血滴滴，漫把空拳作謎猜。</div>
</p></div>
<div class='div-other'><a id='mulu158' />
<p class='h2'>示天鼻禪人</p><p style="text-indent:0em" class="lg-abnormal"><div class='lg-row'>衣霜拂雪望炊燒，萬顆須彌一擔挑，聲滿角橋風滿樹，柳頭新月放梅梢。</div>
</p></div>
<div class='div-other'><a id='mulu159' />
<p class='h2'>別易修施居士</p><p style="text-indent:0em" class="lg-abnormal"><div class='lg-row'>秋心半醉在錢塘，月影婆娑挂上方，纜拽一聲迴岸遠，楫蘆五葉一花香。</div>
</p></div>
<div class='div-other'><a id='mulu160' />
<p class='h2'>再晤文初兄</p><p style="text-indent:0em" class="lg-abnormal"><div class='lg-row'>峨眉山月皎如銀，捷露飛來訪舊人，語默弗通先話墮，道峰從此競南詢。</div>
</p></div>
<div class='div-other'><a id='mulu161' />
<p class='h2'>號孤漁兄還廣陵</p><p style="text-indent:0em" class="lg-abnormal"><div class='lg-row'>風蓑雨笠戰蜃樓，渤海煙波一棹收，滿盛鯨鯢歸邗上，空餘月露點滄洲。</div>
</p></div>
<div class='div-other'><a id='mulu162' />
<p class='h2'>贈常山李總戎</p><p style="text-indent:0em" class="lg-abnormal"><div class='lg-row'>傾蓋相投忘彼我，等閒一笑主賓分，倘然不負靈山約，伴我跏趺到五更。</div>
</p></div>
<div class='div-other'><a id='mulu163' />
<p class='h2'>贈咸若佟總戎</p><p style="text-indent:0em" class="lg-abnormal"><div class='lg-row'>十字街頭坐片時，眼聲耳色出良題，命余做首無文偈，或恐人來讀作詩。</div>
</p></div>
<div class='div-other'><a id='mulu164' />
<p class='h2'>與若斗韓戎府</p><p style="text-indent:0em" class="lg-abnormal"><div class='lg-row'>我來塵世老無緣，秖愛山頭靜打眠，今日被君知住處，此身不值半文錢。</div>
</p></div>
<div class='div-other'><a id='mulu165' />
<p class='h2'>壽澹竹法兄</p><p style="text-indent:0em" class="lg-abnormal"><div class='lg-row'>簾前石筍笑春先，幹奪山河萬卉煙，雨露弗沾風味別，心空節操色長妍。椿園鶴舞雲千樹，海屋籌添月一圓，菽水堂前清影瘦，撼風撼雨到驢年。</div>
</p></div>
<div class='div-other'><a id='mulu166' />
<p class='h2'>送永伯項<span class='corr'>刺</span>史任潼川</p><p style="text-indent:0em" class="lg-abnormal"><div class='lg-row'>君乘桃浪入芙蓉，石雨煙肥亂木中，瑤艸參參香雀舌，甘霖數數灑蠶叢。鞭隨日影穿幽谷，驥似雲奔吸曉風，直造峨眉峰頂上，高攀月桂當柴烘。</div>
</p></div>
<div class='div-other'><a id='mulu167' />
<p class='h2'>與寧羌蓉山李<span class='corr'>刺</span>史</p><p style="text-indent:0em" class="lg-abnormal"><div class='lg-row'>憶昔襟分在鷲臺，離離東海作良桅，拂開境浪千層霧，喝退情雲萬象開。古岸不移煙幕幕，珠簾常挂月篩篩，倘還記得拈花事，替我從新舉似來。</div>
</p></div>
<div class='div-other'><a id='mulu168' />
<p class='h2'>別雪臂法兄</p><p style="text-indent:0em" class="lg-abnormal"><div class='lg-row'>孤志同雲鶴，蕭然鬢欲皤，半生湖海債，一念頓消磨。錫荷嵩山曲，囊收鷲嶺歌，竟登泉石可，煮月傍巖阿。</div>
</p></div>
<div class='div-other'><a id='mulu169' />
<p class='h2'>送靈筏法兄</p><p style="text-indent:0em" class="lg-abnormal"><div class='lg-row'>占斷煙波客，腰包出嶺東，輕雲浮古渡，荷笠步沙中。釣弄長松月，帆懸錦水風，龍橋河下鯉，隊隊逐于翁。</div>
</p></div>
<div class='div-other'><a id='mulu170' />
<p class='h2'>終南山示耨雲禪人</p><p style="text-indent:0em" class="lg-abnormal"><div class='lg-row'>放眼乾坤別，蕭然可繫瓢，澤肥知壑遠，嵐盡覺天昭。溽暑泉猶凍，深秋葉未凋，更探言外底，煙浪共雲燒。</div>
</p></div>
<div class='div-other'><a id='mulu171' />
<p class='h2'>送石雲禪人還蜀</p><p style="text-indent:0em" class="lg-abnormal"><div class='lg-row'>拂袖凌霄漢，新新渡大江，缽吞千嶂月，雲溼一身香。眼底乾坤小，神王宇宙長，半肩風冷澹，步步是家鄉。</div>
</p></div>
<div class='div-other'><a id='mulu172' />
<p class='h2'>寄懶石首座</p><p style="text-indent:0em" class="lg-abnormal"><div class='lg-row'>一下終南山，晝明夜暗焉，無心歌白雪，有志且耕煙。月上千峰醒，雲歸遠岫眠，等閒披萬象，一笑古今傳。</div>
</p></div>
<div class='div-other'><a id='mulu173' />
<p class='h2'>送言遠王司憲入蜀</p><p style="text-indent:0em" class="lg-abnormal"><div class='lg-row'>說起蠶叢路，攀蘿似上天，雲梯千仞接，風磴半空牽。汗馬嚼殘雪，甘霖灑劍川，倦還留玉帶，千古鎮嵋巔。</div>
</p></div>
<div class='div-other'><a id='mulu174' />
<p class='h2'>贈東塔清白兄</p><p style="text-indent:0em" class="lg-abnormal"><div class='lg-row'>危樓矗矗建於梁，歷有胡僧藉祖堂，一指弗勞重再豎，雙溪涵映古今香。傍簷秋露鐘敲碎，泛月篝燈日吐光，此際清公親履踐，浮圖面面倚天長。</div>
</p></div>
<div class='div-other'><a id='mulu175' />
<p class='h2'>上金城本師老和尚</p><p style="text-indent:0em" class="lg-abnormal"><div class='lg-row'>一箬遮頭逐曉風，量煙度雨上天童，幾曾挨落天邊日，每事奔馳狀若龍。踢出南山千丈月，攪渾大海半枝笻，代師九拜焚香後，萬古玲瓏石卓空。</div>
</p></div>
<div class='div-other'><a id='mulu176' />
<p class='h2'>子夜送費老和尚入福嚴</p><p style="text-indent:0em" class="lg-abnormal"><div class='lg-row'>銀河滾滾月初浮，群象奔競拱蜃樓，拒定三關玄要別，橫拈一杖古今讎。鏜鏜鼓樂雲間奏，點點青燈句外篝，黑白未分前底事，蟾宮獨露語溪頭。</div>
</p></div>
<div class='div-other'><a id='mulu177' />
<p class='h2'>次詶埽菴譚護法</p><p style="text-indent:0em" class="lg-abnormal"><div class='lg-row'>適以青蓮種上流，通身泥水恨無酬，晴翻煙雨風初度，綠滿南湖葉未秋。句底千山泉石響，文驚合國水雲求，伏惟艣櫂機先掣，共泛曹源月一舟。</div>
</p></div>
<div class='div-other'><a id='mulu178' />
<p class='h2'>次詶公愚屠居士</p><p style="text-indent:0em" class="lg-abnormal"><div class='lg-row'>日午鯨吞海浪來，彌風古霧潑天開，湖增萬頃煙波色，句領千重雨露回。語路慣逢金戰出，機清常見玉鞭裁，明明一道輝今昔，未敢重撝惡辣鎚。</div>
</p></div>
<div class='div-other'><a id='mulu179' />
<p class='h2'>移居別潔菴孫居士</p><p style="text-indent:0em" class="lg-abnormal"><div class='lg-row'>日午持竿泛小舸，滿乘香餌釣煙波，善敲玉柝情彌遠，慣使風帆興轉多。捷迅惟憑三尺柁，放流斜挂半邊蓑，適將虹纜當空繫，抱月眠雲露一莎。</div>
</p></div>
<div class='div-other'><a id='mulu180' />
<p class='h2'>復振公翁居士</p><p style="text-indent:0em" class="lg-abnormal"><div class='lg-row'>踏斷谿聲古路遙，相將惟聽野山潮，單拈向上琴書冷，一笑樓頭霜雪消。格外抑揚開酒甕，臨機施設把豬燒，等閒伸出拏雲手，大整禪河欲斷橋。</div>
</p></div>
<div class='div-other'><a id='mulu181' />
<p class='h2'>復[車*度]轢嚴居士</p><p style="text-indent:0em" class="lg-abnormal"><div class='lg-row'>青山不倦枕煙霞，一笠蕭然曲徑斜，為惜祖庭寥落冷，洗清燈燄上繁花。嘍嗖吐盡三生偈，漏逗初驚逸興賒，嘯傲不知中夜雨，峰前明月過誰家。</div>
</p></div>
<div class='div-other'><a id='mulu182' />
<p class='h2'>復端鼻書記</p><p style="text-indent:0em" class="lg-abnormal"><div class='lg-row'>自從搋破狐疑網，竟入深山煮白雲，儘有晴峰堪錫駐，且無餘響洞心聞。野情日囀三千曲，妄想時消數十分，月影花聲閒嘯日，一聯香霧醉斜曛。</div>
</p></div>
<div class='div-other'><a id='mulu183' />
<p class='h2'>復溪聲首座</p><p style="text-indent:0em" class="lg-abnormal"><div class='lg-row'>艸鞋高閣白雲際，一钁生涯宇宙長，月挂風巖雲影靜，雪殘林壑響聲芳。濃煎白水饒清富，熟蓄秋橙待晚香，菜葉不將溪口浴，那流名去播諸方。</div>
</p></div>
<div class='div-other'><a id='mulu184' />
<p class='h2'>從軍行</p><p style="text-indent:0em" class="lg-abnormal"><div class='lg-row'>煙雲醉骨逐征衫，箬笠戎衣度嶺南，兔角杖成平寇戟，龜毛拂作趕山鞭。肉邊飯渾三餐飽，腳上泥和一覺眠，惆悵汗顏何日洗，高提祖印緒南禪。</div>
</p></div>
<div class='div-other'><a id='mulu185' />
<p class='h2'>贈戒超藏主</p><p style="text-indent:0em" class="lg-abnormal"><div class='lg-row'>煙雨樓臺似畫成，情峰回合澹幽清，一聲短笛雲中落，多少人將布袋盛。</div>
</p></div>
<div class='div-other'><a id='mulu186' />
<p class='h2'>贈達中主人</p><p style="text-indent:0em" class="lg-abnormal"><div class='lg-row'>歇得身心與佛同，寂寥堆滿半虛空，諦知鷲嶺分來事，秖在逢迎一笑中。</div>
</p></div>
<div class='div-other'><a id='mulu187' />
<p class='h2'>壽金華南禪律師</p><p style="text-indent:0em" class="lg-abnormal"><div class='lg-row'>七八十圓桃核子，時而放葉糝金華，秖因律主善收拾，所以香人齒舌牙。</div>
</p></div>
<div class='div-other'><a id='mulu188' />
<p class='h2'>送雨樹禪人</p><p style="text-indent:0em" class="lg-abnormal"><div class='lg-row'>折腳鐺兒掉得回，逢山爛煮白雲堆，嘴邊莫教閒狼籍，恐蟻尋香逐氣來。</div>
</p></div>
<div class='div-other'><a id='mulu189' />
<p class='h2'>示玄素禪人</p><p style="text-indent:0em" class="lg-abnormal"><div class='lg-row'>鋤煙削石住山阿，一篾腰纏氣力多，鐵钁三斤鋒似刺，白雲翻轉幾偏坡。</div>
</p></div>
<div class='div-other'><a id='mulu190' />
<p class='h2'>示慈和禪人</p><p style="text-indent:0em" class="lg-abnormal"><div class='lg-row'>傍箇煙村枕箇石，旋編茆艸且為家，籓籬不築頻來往，澹澹烹泉煮瀑花。</div>
</p></div>
<div class='div-other'><a id='mulu191' />
<p class='h2'>輓龍池萬如和尚</p><p style="text-indent:0em" class="lg-abnormal"><div class='lg-row'>十季旺化在荊溪，石艸霜巖悉發知，一旦鐸聲雲外響，四維松雪雨中披。長廊獨演千秋月，遍地閒歌一字詩，收盡煙波山海秀，巍巍坐斷古龍池。</div>
</p></div>
<div class='div-other'><a id='mulu192' />
<p class='h2'>福城次白法師自勵韻</p><p style="text-indent:0em" class="lg-abnormal"><div class='lg-row'>時剛晦跡入雲堂，滿目椿煙挂上方，奕葉半從空裏綠，靈根偏向句中張。弗隨濃澹香千古，獨枕疏狂月一床，脫略秖因多傲物，霜霾雪臥總無妨。</div>
</p></div>
<div class='div-other'><a id='mulu193' />
<p class='h2'>壽念祖高居士</p><p style="text-indent:0em" class="lg-abnormal"><div class='lg-row'>一自終南下艸堂，俄經角里晤長房，屠龍劍已呈龜六，跨鶴碑存白鹿鄉。詩削亂峰青點出，句因三祝月華香，頃焉桃浪驚千尺，萬壑雲歸蹈上方。</div>
</p></div>
<div class='div-other'><a id='mulu194' />
<p class='h2'>東塔大悲閣工竣，和譚埽菴司成韻，送高大夫玄期、寓公兩護法入功德林，并贈念祖居士。</p><p style="text-indent:0em" class="lg-abnormal"><div class='lg-row'>廿四年來句義深，伶仃崛起足追尋，虛徐石壓雲千葉，料掉風規劫外心。信以萬斤充佛國，孝餘八斗進檀林，始終一句分明舉，留鎮東吳詠古今。</div>
</p></div>
<div class='div-other'><a id='mulu195' />
<p class='h2'>送二隱和尚住龍淵</p><p style="text-indent:0em" class="lg-abnormal"><div class='lg-row'>二十年來駐海南，偶移短棹下龍淵，衝開白浪乘風入，緊握絲綸帶月牽。引得驪頷浮水面，卻隨漁火宿蘆邊，不將雲餌惟公玅，萬壑煙霞一釣竿。</div>
</p></div>
<div class='div-other'><a id='mulu196' />
<p class='h2'>示繩墨禪人</p><p style="text-indent:0em" class="lg-abnormal"><div class='lg-row'>千載奇逢一著棋，莫耽猶豫起狐疑，抽車拽砲輸先手，不致河頭卒馬疲。</div>
</p></div>
<div class='div-other'><a id='mulu197' />
<p class='h2'>送鏡堂老園頭</p><p style="text-indent:0em" class="lg-abnormal"><div class='lg-row'>圃裏殷勤六載準，一朝穵斷鋤頭頸，執柄走過三千里，驚起魚龍就地輥。</div>
</p></div>
<div class='div-other'><a id='mulu198' />
<p class='h2'>次大冶法侄</p><p style="text-indent:0em" class="lg-abnormal"><div class='lg-row'>潦倒風雲備苦甜，箇條拄杖惹人嫌，而今更進深深處，苕帚柄兒懶為拈。</div>
</p></div>
<div class='div-other'><a id='mulu199' />
<p class='h2'>壽進善劉居士</p><p style="text-indent:0em" class="lg-abnormal"><div class='lg-row'>漢水湛如藍，悠悠鑑遠天，無心生萬物，星月把籌添。</div>
</p></div>
<div class='div-other'><a id='mulu200' />
<p class='h2'>送繩吾馬居士入蜀</p><p style="text-indent:0em" class="lg-abnormal"><div class='lg-row'>城頭羌笛鬧喧喧，萬里聲聞艸木寒，匹馬高飛雲外賞，煙塵一掃露長天。</div>
</p></div>
<div class='div-other'><a id='mulu201' />
<p class='h2'>與瑞吾王居士</p><p style="text-indent:0em" class="lg-abnormal"><div class='lg-row'>知君久熟長安道，得達長安景色優，無限虛空包萬象，一泓秋水照閻浮。</div>
</p></div>
<div class='div-other'><a id='mulu202' />
<p class='h2'>示策眉智成衣</p><p style="text-indent:0em" class="lg-abnormal"><div class='lg-row'>春風昨夜吼沙灘，吹殺虛空作兩邊，即欲請君鍼線補，就中長短要君添。</div>
</p></div>
<div class='div-other'><a id='mulu203' />
<p class='h2'>山居</p><p style="text-indent:0em" class="lg-abnormal"><div class='lg-row'>病肺年來懶操琴，歸田幸喜震雷音，老農堤岸多堅固，禾亦青青水亦深。</div>
</p><p style="text-indent:0em" class="lg-abnormal"><div class='lg-row'>布衲橫眠千嶂月，钁頭枕破萬家春，住山句子輕拈出，驚頌啼花鳥一聲。</div>
</p><p style="text-indent:0em" class="lg-abnormal"><div class='lg-row'>瀑聲繁瀉冷篩篩，亂艸蓬撐萬象開，折腳鐺安三箇石，煮茗烹雪笑松齋。</div>
</p><p style="text-indent:0em" class="lg-abnormal"><div class='lg-row'>斷岸沙禽嘯轉生，伶仃跌落為誰聽，溪咽何必多饒舌，彈壓江湖秖一聲。</div>
</p><p style="text-indent:0em" class="lg-abnormal"><div class='lg-row'>枯木巖前樹鬥煙，陳季不打葛藤篇，高眠不審關山月，露滴猿啼始下簾。</div>
</p><p style="text-indent:0em" class="lg-abnormal"><div class='lg-row'>門前亂灑千株樹，屋後頻堆萬顆山，木食艸衣親識得，許多富貴別人間。</div>
</p></div>
<div class='div-other'><a id='mulu204' />
<p class='h2'>東塔次詶埽菴譚護法</p><p style="text-indent:0em" class="lg-abnormal"><div class='lg-row'>經年病肺古溪頭，瘦極惟期藥餌留，消得眼前多少事，蒼蒼兩鬢日垂秋。</div>
</p><p style="text-indent:0em" class="lg-abnormal"><div class='lg-row'>日倚枯藤暢野情，寂寥滿徑怯逢迎，閒舒兩臂摩空去，摘月和雲煮福城。</div>
</p></div>
<div class='div-other'><a id='mulu205' />
<p class='h2'>次詶酉珊周居士</p><p style="text-indent:0em" class="lg-abnormal"><div class='lg-row'>罷釣歸來枕石頭，炊煙煮雨暫遲留，溪雲每惜漚花迫，遠浦風還綠一秋。</div>
</p></div>
<div class='div-other'><a id='mulu206' />
<p class='h2'>山水圖<span class='note-inline'>(雪瀾侍者請題)</span></p><p style="text-indent:0em" class="lg-abnormal"><div class='lg-row'>雲長水秀抱空齋，萬疊爭攢天外來，冷翠欲流霜正白，枝枝紅葉似花開。</div>
</p></div>
<div class='div-other'><a id='mulu207' />
<p class='h2'>號夔生禪人</p><p style="text-indent:0em" class="lg-abnormal"><div class='lg-row'>魚復州頭一足鱗，天教生子在夔門，伶仃放出三巴水，滴滴涓涓盡楚源。</div>
</p></div>
<div class='div-other'><a id='mulu208' />
<p class='h2'>號心池種月</p><p style="text-indent:0em" class="lg-abnormal"><div class='lg-row'>風恬浪靜句先施，萬里晴明月印之，試問根生何自種，無邊瑞色吐心池。</div>
</p></div>
<div class='div-other'><a id='mulu209' />
<p class='h2'>號補石徹冶</p><p style="text-indent:0em" class="lg-abnormal"><div class='lg-row'>阿誰觸折青天角，勞子煉石而補之，不假功勛成一片，蒼蒼邁古蓋今時。</div>
</p></div>
<div class='div-other'><a id='mulu210' />
<p class='h2'>送懶拙禪人之福嚴</p><p style="text-indent:0em" class="lg-abnormal"><div class='lg-row'>杖藜初下仰山時，十八灘頭水色奇，蹉步踢翻鵝卵石，夕陽猶挂語溪西。</div>
</p></div>
<div class='div-other'><a id='mulu211' />
<p class='h2'>同雨樹監寺採薇</p><p style="text-indent:0em" class="lg-abnormal"><div class='lg-row'>散步乘初夏，相期學採薇，科頭撏綠葉，滴露摘煙肥。野色浮青澹，籃香載月飛，每隨樵牧伍，笠荷夕陽歸。</div>
</p></div>
<div class='div-other'><a id='mulu212' />
<p class='h2'>悼嘯石其監寺</p><p style="text-indent:0em" class="lg-abnormal"><div class='lg-row'>五載侍吾傍，神機恨未芒，傾心遊祖域，荷笠過錢塘。放下千斤擔，掀翻獨露堂，行年三十九，脫下舊衣裳。</div>
</p></div>
<div class='div-other'><a id='mulu213' />
<p class='h2'>示華山三寒靜主</p><p style="text-indent:0em" class="lg-abnormal"><div class='lg-row'>日向華山夾刺籬，惟憑一衲當三衣，風吹入骨肌先砭，想是補丁鍼線稀。</div>
</p></div>
<div class='div-other'><a id='mulu214' />
<p class='h2'>雪竇寺</p><p style="text-indent:0em" class="lg-abnormal"><div class='lg-row'>泉聲日灑乳峰西，似挂珠簾護佛扉，煙散一溪山色正，時時吼雪噴天威。</div>
</p></div>
<div class='div-other'><a id='mulu215' />
<p class='h2'>華山題希夷陳先生臥石</p><p style="text-indent:0em" class="lg-abnormal"><div class='lg-row'>丈夫步驟沒來由，日把華山當枕頭，臥去歷今五百載，局殘殊覺幾千秋。燒還風雨天為屋，食服雲霞氣若牛，十二時輸君使用，不知誰是我同流。</div>
</p></div>
<div class='div-other'><a id='mulu216' />
<p class='h2'>次詶古南牧雲和尚</p><p style="text-indent:0em" class="lg-abnormal"><div class='lg-row'>斜支爐韝正炎雄，兩次投絇恨艸叢，醉竹倚雲飛鶴遠，連溪接足躍鱗通。袒胸獨露千季調，礪指衝開萬彙蒙，煉得乾坤成一合，拈煙塞雨對秋風。</div>
</p></div>
<div class='div-other'><a id='mulu217' />
<p class='h2'>同而敕錢居士南湖晚渡</p><p style="text-indent:0em" class="lg-abnormal"><div class='lg-row'>涉獵溪橋俯逆流，忘機風信傲王侯，銀河浪滾雲千朵，玉竹枝撐海半漚。眼底文星天上落，帆開水面鏡中遊，旋燒紙炬尋詩餌，露滴疏梧月滿樓。</div>
</p></div>
<div class='div-other'><a id='mulu218' />
<p class='h2'>寄思甫姚居士</p><p style="text-indent:0em" class="lg-abnormal"><div class='lg-row'>禿麈高撝語默降，驚人露已慣沾裳，摶風故擁金丸走，破浪如飛玉鏡長。采色每從瀟灑得，俊聲偏向冷清揚，殘雲莫莫鐘敲白，百億山河供晚香。</div>
</p></div>
<div class='div-other'><a id='mulu219' />
<p class='h2'>壽文川周老居士九十</p><p style="text-indent:0em" class="lg-abnormal"><div class='lg-row'>風馳霧驟造康衢，氣滿春晴日正殊，以法為親心易見，立身持行性難拘。慶雲盪月能驚楚，壽水穿林可繫吳，三汲浪高全懿德，雙谿綿亙古今圖。</div>
</p></div>
<div class='div-other'><a id='mulu220' />
<p class='h2'>九日風雨寄天游駱居士</p><p style="text-indent:0em" class="lg-abnormal"><div class='lg-row'>抱拙幽棲且自閒，頑機未肯奉塵寰，鬢因帽落方知雪，瘦以泉香始見顏。宿雨有情穿屋下，箬窗無鑰待風關，無心銚裏茶初熟，醉菊依雲天外還。</div>
</p></div>
<div class='div-other'><a id='mulu221' />
<p class='h2'>次白法師相湖韻</p><p style="text-indent:0em" class="lg-abnormal"><div class='lg-row'>為牧煙波懶荷鋤，吟風嘯雨日相符，斷雲戲曳翻秋葉，逝水飄然點畫圖。放曠每隨天地老，生涯惟尚箬蓑迂，旋拈新月為香餌，乘興東流釣上湖。</div>
</p></div>
<div class='div-other'><a id='mulu222' />
<p class='h2'>道霖號牧雨</p><p style="text-indent:0em" class="lg-abnormal"><div class='lg-row'>艸鞋無耳笠無繫，牧雨翻雲到海隅，昨被東風飄一滴，無端狼籍在天涯。</div>
</p></div>
<div class='div-other'><a id='mulu223' />
<p class='h2'>風菊</p><p style="text-indent:0em" class="lg-abnormal"><div class='lg-row'>醉倚籬根逸興賒，披金戛玉碧天斜，馨香不喜零星潑，無奈風聲漏泄他。</div>
</p></div>
<div class='div-other'><a id='mulu224' />
<p class='h2'>送完白禪人之龍淵</p><p style="text-indent:0em" class="lg-abnormal"><div class='lg-row'>參禪何必擇師嚴，務在臨風解解黏，活捉白拈招款去，從教千古受人嫌。</div>
</p></div>
<div class='div-other'><a id='mulu225' />
<p class='h2'>送醉月禪人之龍淵</p><p style="text-indent:0em" class="lg-abnormal"><div class='lg-row'>千箇山頭萬箇井，布帆日飽向南開，丟篙劄入蒼龍穴，直取頷珠拂袖來。</div>
</p></div>
<div class='div-other'><a id='mulu226' />
<p class='h2'>送醉雲禪人之龍淵</p><p style="text-indent:0em" class="lg-abnormal"><div class='lg-row'>閱盡南天四百洲，耳邊聲色狀如牛，杖藜一戲龍淵水，萬浪千波悉點頭。</div>
</p></div>
<div class='div-other'><a id='mulu227' />
<p class='h2'>悼芥山禪人</p><p style="text-indent:0em" class="lg-abnormal"><div class='lg-row'>終南千頃月，錯落亂煙中，溪斷雲移補，山迴綠掃空。窮猿啼古木，卒雨怒秋風，不負鉗鎚令，遲余過浙東。</div>
</p></div>
<div class='div-other'><a id='mulu228' />
<p class='h2'>示耕雲禪人</p><p style="text-indent:0em" class="lg-abnormal"><div class='lg-row'>萬里挂雲瓢，全身戰海潮，兩肩煙雨色，半節汗衣焦。徑曲秋風直，笻翻白露挑，主賓前一句，活卓自今朝。</div>
</p></div>
<div class='div-other'><a id='mulu229' />
<p class='h2'>懷雪臂法兄和尚</p><p style="text-indent:0em" class="lg-abnormal"><div class='lg-row'>去國十千里，東吳一老農，疏狂生海岸，清韻落芙蓉。玉露承雙桂，金城遶萬峰，倦眠橫一钁，山月照孤松。</div>
</p></div>
<div class='div-other'><a id='mulu230' />
<p class='h2'>送旨白禪人還蜀</p><p style="text-indent:0em" class="lg-abnormal"><div class='lg-row'>萬山攔不住，隻影荷詩囊，冷澹風如箭，清新月似航。吳音雖漸曉，蜀語覺能香，灑墨聊為贈，歸呈雙桂堂。</div>
</p></div>
<div class='div-other'><a id='mulu231' />
<p class='h2'>示月聲行者</p><p style="text-indent:0em" class="lg-abnormal"><div class='lg-row'>笠荷瀟湘雨，巾瓶已二秋，信乎身外物，偏以佛為讎。何日風生腋，分雲月一鉤，軍持衣缽事，遮莫惑東甌。</div>
</p></div>
<div class='div-other'><a id='mulu232' />
<p class='h2'>子修高居士參父母未生前求偈</p><p style="text-indent:0em" class="lg-abnormal"><div class='lg-row'>父母未生前，迢迢露遠山，雲飛千嶂落，月入一溪灣。語默嫌蹊徑，親疏隔間關，欲明端的句，思索返成慳。</div>
</p></div>
<div class='div-other'><a id='mulu233' />
<p class='h2'>雪中送省文法師請藏還襄之淨信菴<span class='note-inline'>(有序)</span></p><p style="margin-left:2em">法師貪盡諸方香餌，惟不肯直犯當頭，卻將末後一令歸罪瞿曇，泛一葉輕舟親來紫柏院收拾許多骨董，想是要去換卻那一夥人底鼻孔。然此骨董，靜則填溝塞壑，動則潑地坌天。束裝之餘，欲不佞一韻以助歸帆，二為余與老瞿曇曾有三千年外楚遊之約，信或不爽，脫有一粥之緣，因掃雪研煤擘窠書於簡端。</p>
<p style="text-indent:0em" class="lg-abnormal"><div class='lg-row'>是日何緣故散花，金春玉屑自矜奢，天教銀色揮三楚，地布琉璃絕點霞。法藏滿蓬推淨信，虛空為鼓倩誰撾，君今佩去瀟湘上，半打牛兮半打車。</div>
</p></div>
<div class='div-other'><a id='mulu234' />
<p class='h2'>讀石者朱護法淨土問</p><p style="text-indent:0em" class="lg-abnormal"><div class='lg-row'>讀公百八問，無水不成溪，淨穢誰供現，繁興露所思。心清名極樂，性見號相知，道者合如是，終朝弗即離。</div>
</p></div>
<div class='div-other'><a id='mulu235' />
<p class='h2'>禮定光佛</p><p style="text-indent:0em" class="lg-abnormal"><div class='lg-row'>方水遶毘盧，山光出定初，艸鞋龜覆背，劫火樹為廬。一句隨他語，終朝作佛呼，神機悉已露，不必問成都。</div>
</p></div>
<div class='div-other'><a id='mulu236' />
<p class='h2'>寄懶生首座</p><p style="text-indent:0em" class="lg-abnormal"><div class='lg-row'>豆子山前客，譁聲落漢中，喝雲翻霹靂，棒雨灑蠶叢。法幔遮天地，機橫覺海空，信知千里外，拍拍令相通。</div>
</p></div>
<div class='div-other'><a id='mulu237' />
<p class='h2'>寄端鼻書記</p><p style="text-indent:0em" class="lg-abnormal"><div class='lg-row'>蠶叢山下水，滴滴乃龍泉，巖吐松千尺，風敲月一聯。服膺追往古，清韻祖燈懸，一钁酬恩畢，何勞更說禪。</div>
</p></div>
<div class='div-other'><a id='mulu238' />
<p class='h2'>送井覷侄</p><p style="text-indent:0em" class="lg-abnormal"><div class='lg-row'>腰包卷太陽，竹杖倚天長，足底煙橫密，襟分艸自香。頻瞠雙佛眼，到處見山光，忽對嘉陵月，雲歸斗粟堂。</div>
</p></div>
<div class='div-other'><a id='mulu239' />
<p class='h2'>正宗監寺</p><p style="text-indent:0em" class="lg-abnormal"><div class='lg-row'>報汝參禪士，寒圍火一爐，別無多伎倆，即此是工夫。啜粥饒饑骨，噇眠養病軀，清狂蕭灑處，弗敢向人書。</div>
</p></div>
<div class='div-other'><a id='mulu240' />
<p class='h2'>送橫眉孫</p><p style="text-indent:0em" class="lg-abnormal"><div class='lg-row'>既任千觔擔，方名血氣男，衲長垂四海，天大便為菴，處處雲從雨，巍巍默即談，箬兒一戴上，滿袖是煙嵐。</div>
</p></div>
<div class='div-other'><a id='mulu241' />
<p class='h2'>壽偶菴知藏</p><p style="text-indent:0em" class="lg-abnormal"><div class='lg-row'>本是同鄉叟，奇逢上下季，情無非謂斷，性定懶談禪。所以稱耆艾，因之號大全，春燒風轉綠，子壽又重添。</div>
</p></div>
<div class='div-other'><a id='mulu242' />
<p class='h2'>若千汪護法<span class='note-inline'>(諱毓珍)</span></p><p style="text-indent:0em" class="lg-abnormal"><div class='lg-row'>從今信得及，無一物非官，若此超方便，何曾有易難。三冬飛閃電，六月降霜寒，秖為橫機捷，閒忙以自安。</div>
</p></div>
<div class='div-other'><a id='mulu243' />
<p class='h2'>復吉人梁梓州<span class='note-inline'>(諱泰來)</span></p><p style="text-indent:0em" class="lg-abnormal"><div class='lg-row'>既云曉法塵，何必問來人，解路終成客，鋒芒乃自心。鄉談打未了，賓主劃然分，覿面猛省去，推開不二門。</div>
</p></div>
<div class='div-other'><a id='mulu244' />
<p class='h2'>送菊溪王府尹<span class='note-inline'>(諱玉生)</span></p><p style="text-indent:0em" class="lg-abnormal"><div class='lg-row'>適晤忽言別，重逢且待緣，他山皆固有，我國頗安然。鞭起陝府牛，書銜寶朗猿，臨機留玉帶，千古鎮眉巔。句裏藏鋒事，金湯幸作家，揚眉即便是，舉步更無差。坦率風開物，詩豪月吐華，於中親切旨，綠袖滿煙霞。袖拂錦江月，神機獨占先，諸方泥滑滑，箇裏路乾乾。雲擁馬蹄上，風隨鞭影旋，縱橫無礙智，麈尾對誰談。執事正旁午，其如鋒利何，牧民通佛意，臨政半禪河。浴日兼天洗，垂簾養太和，絲毫不肯忽，故爾號檀那。四海中游戲，心恬浪亦恬，布帆開古岸，水鏡展初奩。機下神如虎，文中玅似蟾，蘆花明月裏，贏得幾回拈。雲山舊衲衣，沒箇丈夫披，張怯膩塵厚，李嫌鍼線稀。從來弗曬眼，一任野風吹，輕重合如是，餘乘那得知？人生百歲滿，不放片時閒，喫飯穿衣去，迎賓待客還。良知隨使喚，日用返成慳，更有同風者，門開面面山。縱觀天上日，心已在途中，秖為明朝遠，聊抒今日衷。不隨風力轉，那借指南通，聖箭此枝去，端端透九重。馬師詰老龐，一口吸西江，身是莊嚴國，心為智慧幢，用行雖有二，動靜了無雙，皎潔明如日，秋清見大方。白曉立階前，西風拂面寒，客星躔北斗，語笑出闌干。一上長安道，母嫌入眼繁，靈山分袂處，從不間毫端。</div>
</p></div>
<div class='div-other'><a id='mulu245' />
<p class='h2'>秋日吟</p><p style="text-indent:0em" class="lg-abnormal"><div class='lg-row'>一住駟馬橋，兩見溪艸郁，信知上界雲，原出自幽谷。撥霧聽秋風，倚藤看修竹，婆娑樹葉邊，蟾影吸秋露。</div>
</p></div>
<div class='div-other'><a id='mulu246' />
<p class='h2'>次餘菴郭憲臺</p><p style="text-indent:0em" class="lg-abnormal"><div class='lg-row'>宦遊稱大隱，愛物喜淹留，比有安閒法，從教萬壑秋。神清期淨土，見極始昂頭，即此歸方寸，端然月一樓。茅結松煙下，怡然世外情，齁鼾和谷應，出入傍雲行。不覺秋風作，疑為樵牧聲，容光東嶺上，添日在浮生。</div>
</p></div>
<div class='div-other'><a id='mulu247' />
<p class='h2'>漁樵耕讀畫</p><p style="text-indent:0em" class="lg-abnormal"><div class='lg-row'>櫂入滄浪最上流，鉤頭惟務得嘉虯，而今大戰洪波裏，帶月和龍一併收。</div>
</p><p style="text-indent:0em" class="lg-abnormal"><div class='lg-row'>芒鞋鈯斧入深林，活斫香柴滿翠岑，擔向街前叉手立，和擔賣與箇知音。</div>
</p><p style="text-indent:0em" class="lg-abnormal"><div class='lg-row'>頻飛鐵钁墾山阿，萬壑千疄盡鏤過，絕頂些兒輕動著，千金何啻一鋤多。</div>
</p><p style="text-indent:0em" class="lg-abnormal"><div class='lg-row'>程途不立箇工夫，讀盡人間萬卷書，至於文不加點處，一操直取狀元符。</div>
</p></div>
<div class='div-other'><a id='mulu248' />
<p class='h2'>龍隱潭</p><p style="text-indent:0em" class="lg-abnormal"><div class='lg-row'>韜光晦跡在高巒，四野情雲盡伏瞻，欲隱彌彰無固必，千尋煙浪卷山前。</div>
</p></div>
<div class='div-other'><a id='mulu249' />
<p class='h2'>響石</p><p style="text-indent:0em" class="lg-abnormal"><div class='lg-row'>拳石孤堆臥徑深，惟將一曲隱崚岑，等閒敲出無情調，為要時人識此音。</div>
</p></div>
<div class='div-other'><a id='mulu250' />
<p class='h2'>汀聲</p><p style="text-indent:0em" class="lg-abnormal"><div class='lg-row'>兩岸沙禽笑轉生，伶仃跌落為誰傾，溪咽何必多饒舌，彈壓江淮祇一聲。</div>
</p></div>
<div class='div-other'><a id='mulu251' />
<p class='h2'>野笛</p><p style="text-indent:0em" class="lg-abnormal"><div class='lg-row'>淺壑雲邊一牧兒，仍將麥笛逆風吹，疏狂不與騷人共，拍拍輕清秖自知。</div>
</p></div>
<div class='div-other'><a id='mulu252' />
<p class='h2'>紙窗鳴</p><p style="text-indent:0em" class="lg-abnormal"><div class='lg-row'>日午登高望更便，風呼窗紙聽來賢，分明一操無絃調，撫掌輕酬莫浪傳。</div>
</p></div>
<div class='div-other'><a id='mulu253' />
<p class='h2'>山居</p><p style="text-indent:0em" class="lg-abnormal"><div class='lg-row'>毿毿茅舍枕煙霞，坐斷千岐興轉賒，折腳鐺支三箇石，煮茗烹雪笑三巴。</div>
</p><p style="text-indent:0em" class="lg-abnormal"><div class='lg-row'>團圞口缽自天然，氣量洪深絕正偏，一任風吹并日炙，瑩明不改色長年。</div>
</p><p style="text-indent:0em" class="lg-abnormal"><div class='lg-row'>新修茅屋懶遮欄，石老林幽半錯煙，掃地野眠雲共宿，了無佛法與人傳。</div>
</p></div>
<div class='div-other'><a id='mulu254' />
<p class='h2'>月印山大冶侄請題</p><p style="text-indent:0em" class="lg-abnormal"><div class='lg-row'>峰晴萬里接扶搖，一鏡初懸在碧霄，任是千江澄到底，無如此際印山高。</div>
</p></div>
<div class='div-other'><a id='mulu255' />
<p class='h2'>贈休菴律主移居</p><p style="text-indent:0em" class="lg-abnormal"><div class='lg-row'>瓶簪初菊正芳菲，為發黃梅第一機，無限馨香濃欲滴，和煙帶露載蜂飛。</div>
</p></div>
<div class='div-other'><a id='mulu256' />
<p class='h2'>偕友蒼兄金陵湖邊對月</p><p style="text-indent:0em" class="lg-abnormal"><div class='lg-row'>夜雨初晴上小樓，窗飛雲落九天悠，我來獨弄長干月，釣得山頭兩岸浮。</div>
</p></div>
<div class='div-other'><a id='mulu257' />
<p class='h2'>廬山寶樹</p><p style="text-indent:0em" class="lg-abnormal"><div class='lg-row'>一千二百歲離披，風滿匡廬綠滿溪，初夏雨餘雲半醉，長柯獨指萬山低。</div>
</p></div>
<div class='div-other'><a id='mulu258' />
<p class='h2'>贈雲霧山天然律主</p><p style="text-indent:0em" class="lg-abnormal"><div class='lg-row'>霜花不為風吹白，曉谷常因翠掃香，嶺上一輪懸木末，千山萬水盡文章。</div>
</p></div>
<div class='div-other'><a id='mulu259' />
<p class='h2'>偕獨冠弟登黃鶴樓</p><p style="text-indent:0em" class="lg-abnormal"><div class='lg-row'>廿載三登黃鶴樓，雲嬌風嫩楚天秋，月牙唼碎東山霧，曲為純陽搭一鉤。</div>
</p></div>
<div class='div-other'><a id='mulu260' />
<p class='h2'>別奏凱陳俠士</p><p style="text-indent:0em" class="lg-abnormal"><div class='lg-row'>紅巖洞口氣雄雄，霜雪玄披感慨中，秖為前途多少路，離鞭擊出萬山風。</div>
</p></div>
<div class='div-other'><a id='mulu261' />
<p class='h2'>鴈宕</p><p style="text-indent:0em" class="lg-abnormal"><div class='lg-row'>閱盡巑岏十八峰，尋聲高步澹煙中，樵驚石寒雲抽筍，瀑布如鞭打亂風。</div>
</p></div>
<div class='div-other'><a id='mulu262' />
<p class='h2'>贈廣田駱成衣</p><p style="text-indent:0em" class="lg-abnormal"><div class='lg-row'>子能善識虛空體，萬道煙霞取次來，直下不教鍼線露，當風一段為誰裁。</div>
</p></div>
<div class='div-other'><a id='mulu263' />
<p class='h2'>號權宰韓茂才<span class='note-inline'>(諱大任)</span></p><p style="text-indent:0em" class="lg-abnormal"><div class='lg-row'>晴初山色湧如濤，中有文峰插碧霄，紫氣不凡充盛世，箕裘聲勢在今朝。</div>
</p></div>
<div class='div-other'><a id='mulu264' />
<p class='h2'>雨遊北巖洞</p><p style="text-indent:0em" class="lg-abnormal"><div class='lg-row'>鞭風挈雨上高臺，別是乾坤合未開，天造石門斜徑曲，泉飛香雪散花來。</div>
</p></div></div>
</div><!-- end of div[@id='body'] -->
</body></html>