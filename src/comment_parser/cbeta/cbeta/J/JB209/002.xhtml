<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永濟融禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>永濟融禪師住遼陽永安寺語錄卷下</p><p class="byline">書記　師印　照德　錄</p>
<div class='div-other'><a id='mulu17' />
<p class='h1'>普說</p><p>師云：「堂堂意氣走雷霆，凜凜威嚴掃邪宗；巨靈抬手無多子，劈破華山千萬重。還會麼？若還會得，山僧便下座；其或未然，更為饒舌。參須真參，悟須寔悟，汝等切莫學邪徒而隨下流。永安寺裡論實不論虛，人皆謂永安執古；非永安專意好執古，觀今人不及古之人遠矣！豈不思古人為萬世之標榜也？昔汾陽禪師歷參七十餘員知識，後到首山，因問百丈捲席方大悟，而遊衡湘，每為郡守以名剎致請，乃曰：『吾傳佛心印，非細事也。』前後八請，堅臥不答。洎首山歿後，西河道俗遣僧契聰迎請住持，師閉關高枕，聰排闥而入讓之曰：『佛法大事，靖退小節；風穴懼應讖，憂宗旨墜滅。幸而有先師，先師<span class='corr'>已</span>棄世，汝有力擔荷如來大法者，今何時也而欲安眠哉？』汾矍起握聰手曰：『非公不聞此語。趣辦，嚴吾行矣！』遂出世住持。時慈明在眾參禪，但有昏沉，引錐自刺云：『古人為法忘軀，我何人也，焉敢放意？』汾州在河東，地苦寒冷，立者往往足指凍裂，師因罷夜參。一日宴坐，有異僧仗錫乘雲而至，問曰：『和尚何故罷夜參？』師答：『以苦寒之故。』僧云：『和尚會下，有六人成大器，願勿惜法施也。』言訖乘雲而去。師明日陞座云：『胡僧金錫光，為法到汾陽；六人成大器，勸請為宣揚。』自此夜參。你看他父子，是千古之榜樣也。今人去聖時遙，一代不如一代。</p>
<p>「吾崇禎九年到南方，見曾祖密老和尚，白棒掀天中興臨濟之道，參玄之士望風而至。自密祖棄世又遇時荒，人窮智短，而被利名心牽動，深可嘆也。自從鼎革以來，法門大變，往往見住大院子老凍農不以法門為重，耑喜白臉書生，遇便東瓜印子亂搭，教他拈古頌古，又教讀儒書，好相與士大夫圖門庭熱勝；又不識廉恥，而返誇我有好門徒，令無知晚進空腹高心，起大我慢，未證謂證、未得謂得，認著驢鞍橋，當阿爺下頷，指鹿為馬、喚鐘作甕，卻將世間閑學解，等閒埋沒祖師心，正所謂『一盲引眾盲，相牽入火坑』者是也。若以聰明為是，而世上科甲舉貢，喚作悟道人得麼？若以聰明當是者，昔五祖會下七百高僧，神秀大師是七百人教授師，又是舊家更兼廣學，為甚不傳衣缽續祖位也？盧行者是個戴髮俗人，又目不識丁而得衣缽？須知古人耑以續佛慧命為切要，貴圖佛種不斷，豈同凡夫業識心動而塵勞先起，造三途因結無間果？融道人這等說話，如有旁不肯的出來道：『你有甚長處？』便恁麼道：『融固無長處，少福闕學，惟有一味真寔。』</p>
<p>「余十九出家，二十行腳至愍忠寺受戒，後親覲蓮宗靜主學參禪，領個『念佛是誰？』的話頭，往房山縣上方山龍虎嵎住靜，將此話頭晝參夜參，直得東西不辨、南北不分，一日睹水溝蠓虫有個入處。後往南方參眾知識，多蒙印証者，奈自不肯撣人天重擔，更到叢林中作務。近見無知之徒，道尚未曾夢著，狂稱其悟，而詐現知識之相，憍倨自若，魔氣所中，生壞法之端。此不肖之輩，痛可惜焉！余思欲退隱，故轉都門，息普濟菴，復值本師介老和尚至京普濟請開堂，正所謂：『不是冤家不聚頭。』固爾受其付囑，往京東欲圖接得一個半個，他日將報佛祖深恩，亦報本師和尚之恩。不想所到之處，鬼魅為林、狐精遍地，愚癡僧俗，皂白不分、真假未辨，但見粧模作樣便稱和尚，不知是人是鬼，豈曉佛耶魔耶？而無尊無卑，無父無子，混成一團。此邪見橫行於世、正法輪摧，毀謗隨和，力欲擯逐。不幸先聖晏駕，而山僧心念休戚，情隱山谷，甘作一病叟耳！忽浙中天目山來一禪師，數千里相訪，諫曰：『遼陽僧俗請和尚所為何事？永安現有百五十大眾，未見請益做工夫者，是大眾懶耶？是和尚法吝也。』余曰：『滿河堅冰，一杓之沸焉能化乎？』禪師云：『雖是這等，和尚還要慈悲為眾。』余然此事無一向，固思古有一尊宿住於空寺，向無學徒，宿設方便，至開堂日為泥羅漢說法。所以，道出常情，非同比類。汝等若木石乎？眾聞此，個個喜勇精進立志參禪，賴此禪師一往。大眾！且道：喜伊是？惱伊是？」良久云：「珊瑚枕上兩行淚，半是思君半恨君。」卓拄杖下座。</p>
<p>為狂生普說，師云：「要識真金須入火，再三煆煉見精麤；上行買賣不饒讓，好物從來價自殊。眾位且道山僧作的是甚買賣？蕭蕭蘆葦映江流，獨棹孤蓬漾小舟；細雨斜風渾不顧，一心只在釣竿頭。垂絲千尺，意在得魚，所貴者適意之錦鱗、所重者鯨鯤之魚王；若是蝦蟹蝦蟆，只一跳而<span class='corr'>已</span>矣，豈能興波作浪、震雷行雨，三草二木難望潤澤，有甚用處？所以我此門中難得者，千個萬個難得一個。昔日靈山會上，四十九年說不盡，末後付飲光、鞠多，度人籌盈滿室，惟許童子悟道；少林面壁九年獨允慧可；黃梅七百高僧單付搗碓行者，山僧歸遼東以來十有餘載，未曾得半個英靈衲子。近日遇一可笑之事，有一書生自稱鐵頑，欲將斗杓以量東海、擬扶杖而度須彌。山僧一見愚狂固不理，爾生隨處誇口謂山僧無言可對。今向人天眾前判此愚昧之徒。山僧不採爾者，誠惜千斤之弩，不為鼷鼠發機；連城之璧，焉與瓦礫相觸？余固知爾乃折錐探地、漏屋窺天。折錐探地焉知地之淺深？爾謂淺地，地豈淺哉？漏屋窺天，焉知天之大小？爾謂小天，天豈小哉？爾鐵頑不過井底之蛙，管中見豹耳！然又似螳螂怒其臂以當其轍，吾乃七寶大車，豈因螳螂之臂而不運進耶？是不可也，故就爾號鐵頑論之。鐵也者，即頑鈍之物也；頑也者，乃無知愚癡之輩也。余固知爾不勝矣！又焉知吾宗教外別傳，不立文字之旨？所以道『吾宗無語句，亦無一法與人。』縱有一言半句，義在言外，須向言外會取，名為格外提持。爾鐵頑，韓盧逐塊，何曾會意？吾乃問堂眾：『既是永安常住，為甚終日鬧轟轟地？』汝言：『有人語不是永安常住。』問爾鐵頑，不喚作永安常住，汝喚作什麼？爾便意謂是店房。爾還知店房中事麼？若不知，是妄言。爾言：『向鬧裡求靜亦是妄言。』吾道：『那伽常在定，無有不定時。』山僧又常說：金波匝匝，動寂常禪。吾問眾道：『永安門前路，往復行大步；中間一塊磚，諸仁者為甚蹋不著？』頑言：『眼前就是，可惜無人拈來打破。』據汝亂道妄言，豈曉旨趣？吾示意言外非是窯燒之磚，汝錯解妄謂拈來打破。吾又示眾問：『雪覆千山，為甚孤峰不一色？』頑又謂：『牧童本是放牛子，怎奈面目不相同。』吾謂汝何曾識得牛來？牛尚不識，焉曉牧童？且為汝說明牧牛之義。昨夜三更前，鐵牛耕遍田；喫盡三春草，吐氣在青天。也無攔！也無圈！前山後山任方便。牧牛童！正憨眠！坐斷毘盧世界寬，自是牧童眼皮重。汝又言：『若有好漢知道這永安常住是借歇店房。』我道：『這店房也開得起。何故？草足料足，槽道方便，事奉者慇勤。』只奈汝愚徒不知我者商賈所販何物？我若不說，汝卻不知。吾祖白玉琢成泥彈子，黃金鑄就鐵崑崙；千年滯貨無人買，未免如今累兒孫。汝又言：『從熱鬧場中獨自冷冷清清，這個磚頭也踢得著。』問汝鐵頑：你畢竟將甚麼喚作磚？我若不說，你驢年未夢見在。我所謂『盡十方世界，是個永安常住；一切有情心地，是一塊磚。』若人悟得，行也在上行、立也在上立、坐也在上坐、臥也在上臥，步步不離。從上諸聖得此事者，莫不統三界而攝四生、號令人天，扶顛極濟亦非分外。頑又言：『這個孤峰也學得來。』山僧道：『設使言前薦得，猶是滯殼迷封；縱饒句下精通，未免觸途狂見。不墮二種，離四句絕百非，試問汝鐵頑作麼生學？』汝又言：『有聲有色還易得，無色無聲始為難。』山僧道：『有色有聲是增添謗，乃是常見之邪徒；無色無聲是減滅謗，亦是斷見之邪徒。』汝鐵頑敢言：『是麼？是麼？』山僧道：『未在！未在！』未在有可。汝實不知謗法之愆，懺中有一比丘雖持禁戒，一言謗法，八十一劫墮阿鼻地獄。李鐵頑是何人，焉敢謗法乎？若要不招無間業，莫謗如來正法輪。大眾久立，伏惟珍重。」</p>
</div>
<div class='div-other'><a id='mulu18' />
<p class='h1'>茶話</p><p>除歲，云：「歲去換愁年，春來物色鮮；山花夾綠水，巖樹舞青煙。個個不可惱，大家須喜歡。喜歡則不無，茶果價且止，倘有人問汝等要飯錢時又作麼生？」遂云：「歸堂去。」</p>
<p>曹溪水、趙州茶、金牛飯、雲門餅、永安寺裡鐵饅頭。咬得永安寺裡鐵饅頭，方解吞得雲門餅；吞得雲門餅，方曉喫金牛飯、飲趙州茶，沾曹溪水。且道永安寺裡鐵饅頭作麼生？下口縱然咬得著，更問汝等是什滋味？若不知滋味，也須細嚼嚼始得。</p>
</div>
<div class='div-other'><a id='mulu19' />
<p class='h1'>拈古</p>
<div class='div-orig'><p style="margin-left:1em">文殊請佛再轉法輪，佛言：「吾住世四十九年未曾說一字。」</p>
</div>
<div class='div-commentary'><p>拈云：</p>
<p>「且道世尊意作麼生？」復云：「鐵牛耕破潭底月。」</p>
</div>
<div class='div-orig'><p style="margin-left:1em">宋太宗皇帝問僧：「看甚麼經？」僧云：「《仁王經》。」帝云：「既是寡人經，為甚麼在卿手裏？」僧無對。</p>
</div>
<div class='div-commentary'><p>拈云：</p>
<p>「一人有慶，闔國賴之。」</p>
</div>
<div class='div-orig'><p style="margin-left:1em">昔有道士在殿前背佛而坐，僧云：「道流莫背佛坐。」士云：「大德本教云：『佛身充滿於法界。』教我向甚麼處坐即得？」</p>
</div>
<div class='div-commentary'><p>拈云：</p>
<p>「者僧若是個伶俐漢，當時待他恁麼道，便坐在道士頭上。士若言：『坐。』但向伊道：『佛身充滿於法界，教我向甚處坐即得。』」</p>
</div>
<div class='div-orig'><p style="margin-left:1em">南泉問座主：「講得甚麼經？」主云：「《彌勒經》。」泉云：「彌勒什麼時下生？」主云：「現在天宮未來。」泉云：「天上無彌勒，地下無彌勒。」</p>
</div>
<div class='div-commentary'><p>拈云：</p>
<p>「融道人即不然，天上也是彌勒，地下也是彌勒，到處總是彌勒。不知時人作麼生會？」</p>
</div>
<div class='div-orig'><p style="margin-left:1em">初祖至梁國，武帝問：「朕造寺度僧有何功德？」祖云：「實無功德。」帝曰：「如何是第一義諦？」祖云：「廓然無聖。」帝曰：「對朕者誰？」祖云：「不識。」帝不領悟，祖遂渡江至魏。</p>
</div>
<div class='div-commentary'><p>拈云：</p>
<p>「一箇懷藏至寶，罕遇識者；一箇是說藥人，真藥現前尤不能識。噫！」</p>
</div>
<div class='div-orig'><p style="margin-left:1em">文喜禪師問文殊：「此間佛法如何住持？」殊曰：「龍蛇混雜，凡聖同居。」喜曰：「多少眾？」殊云：「前三三，後三三。」</p>
</div>
<div class='div-commentary'><p>拈云：</p>
<p>「者箇公案商量者既多，錯會者不少。融道人今日與迷人下箇註腳：三箇三三一擔擔，逢人不得錯舉。」</p>
</div>
<div class='div-orig'><p style="margin-left:1em">湖南秪林每叱文殊、普賢皆為精魅，手持木劍自謂降魔，纔有僧參便云：「魔來也！魔來也！」以劍亂揮潛入方丈。如是十二年，後置劍無言。有僧問：「十二年前為甚麼降魔？」林云：「賊不打貧兒家。」僧曰：「十二年後為甚不降魔？」林云：「賊不打貧兒家。」</p>
</div>
<div class='div-commentary'><p>拈云：</p>
<p>「好一箇難得的秪林，只謂用盡自<span class='corr'>己</span>心，不知笑破他人口。」</p>
</div>
<div class='div-orig'><p style="margin-left:1em">溈山祐禪師問雲巖：「承聞汝在藥山是否？」巖云：「是。」祐云：「藥山大人相作麼生？」巖云：「涅槃後有。」祐云：「如何是涅槃後有？」巖云：「水灑不著。」巖卻問溈山：「未審百丈大人相如何？」山云：「巍巍堂堂，煒煒煌煌；聲前非聲，色後非色；蚊子上鐵牛，無你下口處。」</p>
</div>
<div class='div-commentary'><p>拈云：</p>
<p>「養子不若父，家門一世衰。雲巖當時待溈山道：『蚊子上鐵牛，無你下口處。』便與他一喝。若下得者一喝，溈山只得瓦解冰消。」</p>
</div>
<div class='div-orig'><p style="margin-left:1em">槃山示眾云：「向上一路，千聖不傳；學者勞形，如猿捉影。」慈明云：「向上一路，千聖不然。」天童傑云：「向上一路，掘地覓天。」</p>
</div>
<div class='div-commentary'><p>拈云：</p>
<div>師畫[○@佛][○@牛]○<img src='../images/J28p0416_01.gif' alt='J28p0416_01.gif' />：「若向者裡會得，方可持論；其或未然，不堪共語。雖然如是，融道人不妨另開方便旁通一線。山云：『向上一路，千聖不傳。』」師云：「向上一路，千聖的傳。明云：『向上一路，千聖不然。』」師云：「向上一路，千聖皆然。傑云：『向上一路，掘地覓天。』」師云：「向上一路，普遍大千。且道與古人相去多少？」</div>
</div>
<div class='div-orig'><p style="margin-left:1em">殃崛摩羅值婦產難</p>
</div>
<div class='div-commentary'><p>拈云：</p>
<p>「世尊如善射之人，無法不中；殃崛摩羅傳言送語，有甚了期？長者大似買石得雲饒。」</p>
</div></div>
<div class='div-other'><a id='mulu20' />
<p class='h1'>頌古</p>
<div class='div-orig'><p style="margin-left:1em">值婦產難</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>莫測風雲起老龍，世界到處承霑蒙；忽逢木馬潭中過，蹋出金烏半夜紅。</div>
</p></div>
<div class='div-orig'><p style="margin-left:1em">乾闥婆王奏樂，迦葉起舞</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>雲出岫兮無心，月印江兮非意；直饒雲月如然，也是一場特地。</div>
</p></div>
<div class='div-orig'><p style="margin-left:1em">女子出定</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>清風吹動釣魚船，鼓起澄江浪潑天；蒼龍出水翻觔斗，驚的漁人命不全。</div>
</p></div>
<div class='div-orig'><p style="margin-left:1em">七賢聖女</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>無根樹子枝頭動，山谷無聲人住安；陰陽難到奇特地，開花結子任君觀。</div>
</p></div>
<div class='div-orig'><p style="margin-left:1em">布袋和尚</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>分身百億老長汀，入廛垂手接知音；高著眼，莫粗心，此回錯過實難尋。</div>
</p></div>
<div class='div-orig'><p style="margin-left:1em">南嶽思大師</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>坐斬千差不露痕，傳言送語不堪論；無端惹得山蠻令，佛與眾生一口吞。</div>
</p></div>
<div class='div-orig'><p style="margin-left:1em">七處徵心</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>信手拈來用最親，一回拈出一回新；會後不必頻頻舉，八兩分明是半觔。</div>
</p></div>
<div class='div-orig'><p style="margin-left:1em">八還辨見</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>八還辨見意最親，計窮忘盡始歸真；不因西嶠殘水盡，怎得東山一帶春？</div>
</p></div>
<div class='div-orig'><p style="margin-left:1em">阿難問迦葉</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>莫謂迦葉太瞞頇，月照千山夜色寒；倒卻門前剎竿著，世上迷徒仔細看。</div>
</p></div>
<div class='div-orig'><p style="margin-left:1em">達磨至梁國</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>竺乾美翠一枝花，見者愛要人盡誇；猛風吹到支那地，打頭遇著刻舟家。</div>
</p></div>
<div class='div-orig'><p style="margin-left:1em">二祖求法</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>尋常惜子恨不來，及至子來懶話陪；不是可師為法切，管取渠儂空往回。</div>
</p></div>
<div class='div-orig'><p style="margin-left:1em">六祖得法</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>會遇師資元有由，語中玄妙暗相投；衲僧七百皆英俊，獨許盧能出一頭。</div>
</p></div>
<div class='div-orig'><p style="margin-left:1em">風旛非動</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>片雲為雨下山頭，潤濕群萌遍九州；從此於中消息露，松風江月正悠悠。</div>
</p></div>
<div class='div-orig'><p style="margin-left:1em">六祖不會佛法</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>圓明覺照絕念時，更無一物可堪為；不知不會超岐路，妙體深玄不在斯。</div>
</p></div>
<div class='div-orig'><p style="margin-left:1em">六祖云：「吾有一物，非青黃赤白，汝等喚作甚麼？」</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>怪哉怪哉真怪哉？飄飄仙子下瑤階；直為渠儂遭跨下，引得玉女笑滿腮。</div>
</p></div>
<div class='div-orig'><p style="margin-left:1em">不落階級</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>迥超今古類難齊，佛祖無因識得伊；無影樹下休要坐，摩訶般若波羅蜜。</div>
</p></div>
<div class='div-orig'><p style="margin-left:1em">離四句絕百非</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>四句離，未為奇，百非絕，較些些；者僧元無收燕手，來往奔波空自嗟。</div>
</p></div>
<div class='div-orig'><p style="margin-left:1em">密庵傑破沙盆</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>者箇破沙盆，多劫用不盡；智者難酬價，愚流焉有分？</div>
</p></div>
<div class='div-orig'><p style="margin-left:1em">首山竹篦</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>首山竹篦太無端，引得盲者落二三；伶俐衲僧卻奪過，劈面相呈會也麼？</div>
</p></div>
<div class='div-orig'><p style="margin-left:1em">忠國師無縫塔</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>巍巍峭峻迥雲霄，卓破虛空勢轉遙；坐斷千差沒朕跡，幾多描邈不能超。</div>
</p></div>
<div class='div-orig'><p style="margin-left:1em">百丈三日耳聾</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>石牛吐出三春霧，靈雀不棲無影樹；空中一聲霹靂響，洪雨盆傾遍地注。</div>
</p></div>
<div class='div-orig'><p style="margin-left:1em">百丈野狐</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>攜手相將過海東，使船全在把稍翁；無端觸碎珊瑚樹，獨露清光宇宙中。</div>
</p></div>
<div class='div-orig'><p style="margin-left:1em">一物即不中</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>說似一物即不中，八年方契賣柴翁；全體大用頭頭顯，潛修密證祖佛同。</div>
</p></div>
<div class='div-orig'><p style="margin-left:1em">鶴林無棲泊處</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>玉磚高舉扣金門，引出珊瑚價難論；莫謂僧來渠不著，佛祖猶是眼中塵。</div>
</p></div>
<div class='div-orig'><p style="margin-left:1em">破灶墮為灶神說法</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>聖從何來靈何起？認著泥瓦當自<span class='corr'>己</span>；棒下機關透脫時，瞥然頓證無生理。</div>
</p></div>
<div class='div-orig'><p style="margin-left:1em">即心即佛，非心非佛</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>跳出離微是非關，橫身物外任安閑；莫將是非來辨我，一任黃河九曲灣。</div>
</p></div>
<div class='div-orig'><p style="margin-left:1em">虛空為鼓，須彌為槌</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>虛空為鼓須彌槌，要打便打休問誰？我不說，人不曉，卓爾難將正眼窺。</div>
</p></div>
<div class='div-orig'><p style="margin-left:1em">向上一路，千聖不傳</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>千聖不傳本非慳，恐隨流水到人間；無端石人得共意，一拳擊碎祖師關。</div>
</p></div>
<div class='div-orig'><p style="margin-left:1em">烏臼禪師被僧奪棒打</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>大鵬無伴過天池，獅子將兒絕後隨；紫氣夜隨丹鳳轉，金龍纏倒月中枝。</div>
</p></div>
<div class='div-orig'><p style="margin-left:1em">亮座主隱跡西山</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>多年錯認心講論，馬祖指點悟真空；自從松聲來有韻，長憶溪水去無蹤。</div>
</p></div>
<div class='div-orig'><p style="margin-left:1em">泥牛鬥入海</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>泥牛入海絕消息，眾人爭勝賽擒騎；欲窮滄浪深深處，聽取漁家輒莫迷。</div>
</p></div>
<div class='div-orig'><p style="margin-left:1em">溈山踢倒淨瓶</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>善用機要是大溈，元老非比類難齊；如今不紹家私者，休向瓶邊覓是非。</div>
</p></div>
<div class='div-orig'><p style="margin-left:1em">大唐國裏無禪師</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>滿目觀來無知<span class='corr'>己</span>，摩尼如意誰辨真？少遇作家穿耳客，多逢頑愚刻舟人。</div>
</p></div>
<div class='div-orig'><p style="margin-left:1em">普化明頭來明頭打</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>門頭戶尾事千差，箭鋒相拄豈歪斜？撒手到家何所有？琉璃寶殿鎖蟾華。</div>
</p></div>
<div class='div-orig'><p style="margin-left:1em">庭前柏樹子</p>
</div>
<div class='div-commentary'><p>頌云：</p>
<p style="text-indent:0em" class="lg-abnormal"><div class='lg-row'>波原水也水原波，人問西來柏指他；自從舞得三臺後，拍拍元來總是歌。</div>
</p></div></div>
<div class='div-other'><a id='mulu21' />
<p class='h1'>雜錄</p>
<div class='div-other'><a id='mulu22' />
<p class='h2'>康熙壬寅年，過都京掃月心笑祖塔。</p><p>師拈拄杖指塔云：「大眾！還知笑祖端的麼？曾言：『本來真父母，佛眼覷不見。』今遠孫又不恁麼？若人問融：『本來真父母見不見？』直向伊道：『九九八十一。』大眾且道：是同是異？若人苟能甄別，管取平步丹霄。」遂上香。</p>
</div>
<div class='div-other'><a id='mulu23' />
<p class='h2'>戊申冬，過嘉興府如如菴埽萬如法祖齒髮塔。上供，拈香云：</p><p>「法祖法祖！法裔廣盛；惟融嫡孫，不在其數。為甚不在其數？若在其數，堪作什麼？別外分枝橫列派，普天涯遍潤枯槁。」遂上香。</p>
</div>
<div class='div-other'><a id='mulu24' />
<p class='h2'>和密雲悟祖題京口金山寺詩韻</p><p style="text-indent:0em" class="lg-abnormal"><div class='lg-row'>萬里江心獨出頭，撐天一柱砥中流；名雄千古遊無倦，斜日高歌駕客舟。</div>
</p><p class="head3">附原韻</p>
<p style="margin-left:1em">波中卓出始昂頭，裂破長江兩道流；隔岸紅塵飛不到，三三兩兩度人舟。</p>
</div>
<div class='div-other'><a id='mulu25' />
<p class='h2'>辛丑年，師在廣寧普慈寺出示〈邪教檄文〉：</p><p>夫東土從古<span class='corr'>已</span>來，儒釋道三教為正，除三之外悉是邪人，不依正理自作幾篇俗話，造些妖言異句，惑亂癡騃無智，又盜竊佛門經偈語錄採集成章，一人傳虛、萬人傳實，騙哄愚迷，墮險落難，只圖一時龜毛之小利，豈顧萬劫地獄之深坑？此貪竄之流，識者旁觀，真可憐愍！真可憐愍！</p>
</div>
<div class='div-other'><a id='mulu26' />
<p class='h2'>又出經首八字以難魔徒，而魔眾默不能對。師復頌云：</p><p style="text-indent:0em" class="lg-abnormal"><div class='lg-row'>以字不是八不成，雄才世智那能評？聰明波旬尤未曉，造次魔子豈知名？</div>
</p></div>
<div class='div-other'><a id='mulu27' />
<p class='h2'>答徐可勗見寄佳什兼次風字韻</p><p style="text-indent:0em" class="lg-abnormal"><div class='lg-row'>拶破太虛空方顯，丈夫雄時人知恩；少斷臂，雪尚紅。憶昔東海上，遙望蓬萊宮；獨誇獅子步，八面不通風。</div>
</p></div>
<div class='div-other'><a id='mulu28' />
<p class='h2'>示捷貫書記</p><p style="text-indent:0em" class="lg-abnormal"><div class='lg-row'>竿頭絲線汝須收，遇海逢江漫下鉤；直到毘盧峰頂上，解開纜放濟人舟。</div>
</p></div></div>
<div class='div-other'><a id='mulu29' />
<p class='h1'>行實</p><p>順治戊戌，師住廣寧閭山大觀音院。一日，兩序領眾啟請敘說行實。師云：「所謂行實者，古人年尊德邁、履踐幽微，或自說以警後裔、或記錄以垂龜鑑。融乃臘輕德薄、操守荒疏，況恃怙早亡，未攻文墨，奚以當言行實哉？」眾曰：「和尚過遜也。古既如是，今乃亦然，如不親聞，焉知往事？」師含笑曰：「是汝等好事，非我過也。」遂云：「某非異鄉人也，即此遼左蓋州王氏子。父諱有賢，母蘇氏，昆季二人，獨某幼時見僧而喜，母常嘆曰：『吾家有一善根也。』丱歲時遊戲山前，忽然心中生疑意，謂『此山依地而有，地依虛空，虛空以何為依耶？』比時雖頑稚，遂動出家之想。不期十一歲時，先君早逝，十五又母亡，一時家產蕩盡，得依外祖恩撫。至十九，屢遭離亂，決意出家，投寧遠西關白衣菴正印老宿薙髮，明年遂行腳。二十二至京師，授愍忠寺太虛和尚戒，後禮蓮華菴教宗禪師請問本分事，宗曰：『汝且去參念佛的是誰？』當時領此話頭，尋止京西龍虎嵎住靜，將此話頭橫在胸中晝參夜參，如癡若騃，直得忘餐廢寢、東西莫辨。一日小解忽睹溝中蠓虫，倍起疑情，念曰：『此等眾生，形質雖微，佛性若何？』沉吟既久，豁然有省，便述偈曰：『剖破微塵得大經，渠儂提起越功勳；吾今打開分明說，世上迷流那曉聞。』</p>
<p>「二十四歲至金陵古林菴發心作務，擔柴運水，勞力身染重疾。後病愈，又往姑蘇堯峰山參林皋和尚，問：『燈燈相續意旨如何？』皋云：『你參去。』某云：『者老漢！話頭也不識。』便出方丈。皋次日入堂問曰：『世尊拈花，迦葉微笑，其意如何？』某云：『買金遇著賣金人。』皋云：『不是者個道理。』某云：『和尚也不得壓良為賤。』皋休去。</p>
<p>「後參顯聖爾密和尚，問：『根本即不問，差別請師明？』密云：『既會根本，差別不消說得。』某云：『實不明，望師指示？』密云：『千江有水千江月，千江之月一月攝。』某云：『覓一月尚不可得，說甚千江之月？』密笑云：『向你道不須說。』密一日陞座，某問：『眾手淘金，誰是得者？』密云：『罕遇其人。』某舉坐具云：『者個聻？』密云：『你道看。』云：『某甲不道，且要和尚疑著。』密云：『靠老僧作麼？』</p>
<p>「又參廣孝具德和尚。問：『近離甚處？』某云：『顯聖。』德云：『去年那邊住？』曰：『徑山。』德云：『徑山、顯聖俱落死水，何不到天童去？』曰：『天童與廣孝有何差別？』德云：『徑山、顯聖甚靜，天童太鬧，我者裡總不恁麼。』某云：『若然，也不得放過。』德云：『你一向作麼工夫？』曰：『騎牛不覓牛。』德云：『汝被理所縛也。』某云：『和尚又如何？』德云：『豈不聞德山入門便棒，臨濟入門便喝，汝為甚坐在此？』某云：『德山、臨濟意旨如何？』德便喝，某遂禮謝。</p>
<p>「又參金明若水禪師，問：『向在那邊住過？』曰：『去冬顯聖，今春廣孝。』水舉如意云：『顯聖、廣孝還有者個麼？』曰：『盡法界一個不無。』水云：『喚著則觸，不喚著則背汝作麼生？』某一喝便出，隨令侍者留住。水一日講《金剛經》，令眾逐節作頌。有同參請某頌，某辭不<span class='corr'>已</span>，為眾頌『世尊敷座』云：『世尊敷座，空生看破；個事若何？飯是米做。』水見甚喜，判云：『句意俱妥。』又問：『空生看破的眼在甚麼處？』某云：『盡法界是空生一隻眼。』又令頌所謂『佛法即非佛法』，頌云：『嗅著則觸，不嗅則背；觸背俱離，非貴非賤。』又令下〈五位君臣頌〉語，頌云『學道先須識自宗』，某云：『向外馳求了也。』頌云『莫將真際雜頑空』，某云：『我執不除。』頌云『妙明體盡知傷觸』，某云：『賊人心虛。』頌云『力在逢緣不借中』，著云：『本無內外，說甚麼中？』頌云『出語直教燒不著』，某云：『也須仔細眉毛。』頌云『潛行須與古人同』，著云：『是甚所在，說古道今？』頌云『無身有事超岐路』，著云：『咄！又恁麼去也？』頌云『無事無身落始終』，某云：『情知你放不下。』</p>
<p>「又參報恩玉林和尚。問：『迸碎虛空時如何？』林云：『你在那裡站立？』某拂坐具歸眾，林便喝。林一日上堂，某問：『臨濟道第一句薦得堪與佛祖為師，即今國裡還有個巴也無？』林云：『有。』某云：『即今在甚麼處？』林云：『舉眼便見。』某云：『馬將軍旗前撫掌。』林一日掛牌，令眾作本來面目頌。某頌云：『填溝塞壑滿虛空，無限群靈在此中；自從金鎖玄關碎，寶藏元來用無窮。』林印可之。</p>
<p>「金粟參費隱和尚，遂問和尚：『以何法為人？』費云：『山僧只有一條拄杖子。』某云：『看破者老漢了也。』費捉住云：『你見個甚麼道理便恁麼道？』某云：『不妨疑著。』費打，某便喝，費云：『念汝遠來且坐喫茶。』某云：『是何言語？』又一日問某：『堂前露柱懷胎，是男是女？』某云：『也不是男也不是女。』費打云：『是甚麼？』某云：『描也描不就，畫也畫不成。』費云：『亂道。』某喝云：『者老漢是何心行？』費喝，某亦喝，遂拂袖而出。</p>
<p>「至<span class='corr'>遯</span>村參浮石和尚，問：『石而能浮，承誰恩力？』石云：『進前來向汝道。』某進前便喝。石云：『再喝一喝看？』曰：『和尚喚作喝那？』石云：『汝又作麼生？』某一喝，遂拂袖出。又端午日上堂，某問：『端午陞座即不問，二人相戰必定是那一個得勝？』石震威一喝，某遂作禮。石云：『放汝三十棒。』某起，以坐具向座上作劈勢，石便休。自是歷遍諸方參尋知識。</p>
<p>「後轉都門普濟菴，遇本師和尚開堂，命典知藏師。上堂日，某出問：『濟宗爐鞴，都京重開；四海英靈，咸集此會。和尚如何煆煉？』師打云：『一棒一條痕。』融云：『莫便是和尚為人處麼？』師云：『闍黎還薦取麼？』融云：『頂門具眼方堪曉，耀古騰今達者知。』師便喝。融云：『萬煆爐中鐵蒺藜，佛祖當塗不讓伊。』師云：『好個消息。』某禮謝歸眾。其後將古機緣謷訛公案一一舉出命眾拈頌，某便拈頌，甚愜本師之意，遂將源流衣拂、拄杖一并付囑，可為祖禰不了，殃及兒孫。這便是融上座半生行腳。今被諸公苦逼，不覺失口道出，倘有個漢也似山僧這般鈍置，正好三十拄杖趁出。久立，珍重。」</p>
</div>
</div><!-- end of div[@id='body'] -->
</body></html>