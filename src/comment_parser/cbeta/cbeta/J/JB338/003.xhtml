<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈瑞尼祖揆符禪師妙湛錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>靈瑞尼祖揆符禪師妙湛錄卷第三</p><p class="byline">學人岳嶙等錄</p>
<div class='div-other'><a id='mulu9' />
<p class='h1'>住秀州玅湛園語</p><p>歲朝眾請上堂顧左右云今日乃是一年第一日也須開口說得第一句方不孤負第一流人第一度殷勤啟請汝等咸應懷第一渴仰之心當領覽第一希有之法不得與時升降為新舊轉移不得逐世浮沉為喧寂維縶憧憧賀歲正如百戲排場秩秩歸堂好比千燈映室既忘欣戚豈礙光輝諸仁要見第一佛事麼遂拈瓣香炷爐中云碧瓦未銷殘臘雪金爐先爇透窗香。</p>
<p>上堂學人問趙州喫茶去意旨如何師云胡地冬抽筍學云曹山愛顛酒又作麼生師云京師出大黃學人問拈香擇火古佛家風喫飯穿衣祖師玅訣和尚還有為人處也無師云一棒一條痕學云作家宗師宛爾不同師云適來一棒作麼商量學云龍得水時添意氣虎逢山處長威獰師云不免倚靠在乃云芭蕉聞雷發聽不出聲葵花隨日轉見不超色若道無情有佛性庭前柏子應當授記作佛因甚年深月久枝葉尚存惱亂春風卒無休日若言無情無佛性卻也是法平等無有高下會合得來佛法世法捏作一團你若刻舟求劍猿聲啼不住<span class='corr'>已</span>過萬重山。</p>
<p>小參須彌芥子父芥子須彌爺山水坦然平敲冰來煮茶咄咄咄葛藤閒扯到威音與自<span class='corr'>己</span>有甚交涉。</p>
<p>孝甥鍾淵映為薦母舅古顏徐君請陞座漚生漚滅碧海常存雲去雲來青天故在若向泡沫上觀聚散景象邊論飄瞥眼睛尚不解用心體何由得知所以生是生死是死生則樂死便憂憂樂相攻死生代謝主人公腳跟全無點地分累他諸佛諸祖費盡機籌賣盡淈[泳-永+盾]將蜜果子換苦葫蘆山僧有個捷出迷關橫超覺路底程樣不妨舉示諸人乃拈拄杖卓一下云一聲直出無遮障便請當人著腳行。</p>
<p>上堂金佛不度爐烈燄難棲泊木佛不度火眉鬚皆墮落泥佛不度水洪濤千尺惡真佛內裡坐擎頭復戴角顧左右云大眾趙州老漢被我一時鋸解了也三百六十骨節八萬四千毛竅一任諸人檢點果若識得後一許你穩坐家堂不然辨取前三亦復深知忌諱不爾且伏聽山僧處分擊拂子一下云心不是佛智不是道佛法二見一時靠倒觸處逢渠隨緣得妙須菩提聞經即哭大迦葉見花便笑仔細勘這兩個老古錐底伎倆爭如雲門大師手中扇子解[跳-兆+孛]跳復舉僧問乾峰十方薄伽梵一路涅槃門未審路頭在什麼處乾峰以拄杖畫一畫云在這裡後僧舉似雲門雲門云會麼僧云不會雲門舉起手中扇子云扇子[跳-兆+孛]跳上三十三天觸著帝釋鼻孔東海鯉魚打一棒雨似盆傾師云乾峰向平地上扯起葛藤雲門向虛空裏密釘銕橛遂使古之今之手腳不穩山僧今日掀翻平地打破虛空使諸人頂門上不覺沉重腳跟下永絕羈絆十方薄伽梵一路涅槃門未審路頭在什麼處但向道且喜踏著也與二大老相去多少快便道流急須著眼擲拂子下座。</p>
<p>堅如道人壽請上堂道中至寶傾國不換人中長壽舉世難求先須長壽堅固色身方得一意接續慧命且作麼是身湛寂是身作麼是命流泉是命命是流泉故無枯竭身同湛寂故不動搖既不動搖又無枯竭方名金剛常住不壞真體驀豎拂子云諸人還見麼萬象之中常獨露惟人自肯乃方親。</p>
<p>晚參有解置問底不妨更置一問來拋磚引玉古人慣討便宜罵雨訶風從上反遭鈍置若是脫穎囊錐終究埋藏不住擲拂子下座。</p>
<p>自閒道人剃度請上堂學人問薙髮染衣不違從上誰塵入道迥拔今時未審和尚更以何法而濟度之師云不取一法不捨一法學云恁麼則兩頭俱坐斷也師云隨語生解漢學人問佛未出世時如何師云鼻孔裡燒香學云出世後如何師云耳朵裡打鼓學云出與未出相去多少師云但見雲生遠岫焉知月落寒潭乃云三世諸佛六代祖師留下一個榜樣教後人取則頭腦相似底自然舉著便會水雲三事總是直縫長條缽鐼兩端秪要離滲絕漏奉以周旋成茲軌範設有個倔強漢子不向他人行處行只這閒家破具尚無安著之所你道還肯隨人教詔麼乃拍禪床云佛祖位卑難久住何妨借路卻徑過。</p>
<p>月夜示眾月似彎弓少雨多風古今常在目前其奈摸索不著直饒解顧前後爭辨得他真偽以手畫○相云看看但一月真中間永無是月非月若秪向盆盎溝渠認得個影子水乾月落一場懡㦬。</p>
<p>孝子譚有彰薦母徐孺人請對靈小參法身無相不涉春秋法眼無瑕不落明暗透聲透色絕遮攔亙古亙今忘向背法如是故非我強為但能直下承當此外更無餘事所以道幾回生幾回死生死悠悠無定止自從頓悟了無生於諸榮辱何憂喜乃顧左右云大眾且道無生又如何悟舉起便知猶滯鈍未言先喻<span class='corr'>已</span>周遮。</p>
<p>上堂法輪未轉食輪先轉一杓兩杓三碗五碗杜米飯柴火饒添埜菜羹椒鹽細糝人人虛往實歸個個心甜意滿請我再轉法輪無地堪為躲閃聊與指點路頭此去蘇臺不遠。</p>
<p>上堂水田漠漠白鷺齊飛夏木陰陰黃鸝並囀目遇之而成色不是文殊玅境耳得之而為聲亦非觀音普門自拈竹杖橫雙膝不下繩床接上根。</p>
<p>小參祖師門風千古無對達磨不識盧能不會撞著麤行沙門直下一椎粉碎從茲戶破家亡爭免兒孫是累山僧今日得縮頭時且縮頭還有在旁撿責者麼良久云幸是無人見。</p>
<p>上堂靈山的旨迦葉親聞具足凡夫法凡夫不知少室真機神光獨得具足聖人法聖人不會聖人若會即是凡夫眾生度盡恒沙佛凡夫若會即是聖人諸佛何曾度一人若有於此辨柝明了凡聖叢中插腳是非海裡橫身正如竹影埽階纖塵不動月光穿水片跡難留不必三玄戈甲不必五位旌旗祖道長隆魔氛永殄又何須猒喧求寂愛聖憎凡正當恁麼時且道承誰恩力良久云相逢自有知音知何必清風動天地。</p>
<p>晚參虛空無背面切忌安排大道任西東休栽荊棘頂門具眼不若腳下無私身外求閒爭到胸中無事翛然獨脫卓爾虛凝有時拈起布毛吹豈是要人悟去有時愛把木毬輥無非自賣閒多若道別有商量山僧無氣力與人特地。</p>
<p>一心道人剃度上堂上來下去我弗汝欺不審和南因我禮你龍潭路上至今巨浸稽天玄沙道中未免葛藤遍地山僧將柄破苕帚一時掃蕩了也獨有法堂前草未曾芟薙今日亦與剷卻既到無事可為須是逞窮伎倆乃拈起布毛吹一吹云恁麼悟去猶是別人口裏討煖氣要得不依倚一物莫來凡聖場中走看取當陽正令行。</p>
<p>上堂舉六祖風旛話畢師頌云不是風兮不是旛若言心動更無端而今三段都拈卻不涉嘗情試道看眾無語師便下座。</p>
<p>上堂江南好采蓮蓮葉何田田魚戲蓮葉東魚戲蓮葉西魚戲蓮葉南魚戲蓮葉北顧左右云會麼隨流認得性無喜亦無憂。</p>
<p>六月十九上堂黃鶯聲嚦嚦紫燕語喃喃圓通門大啟急須著眼觀所以道欲取三摩提寔以聞中入觀世音菩薩全身走入荒草去也汝等若隨他腳跟轉恐被葛藤絆倒不若示汝逕截一路喝一喝便下座。</p>
<p>引慈上座忌日對靈小參金烏急呼喚不回玉兔速羅籠不住有般瞌睡漢但知事逐眼前過不覺老從頭上來一朝閻家老子相邀然後整頓手腳前路漫漫未知趣向真為大苦也汝等於生滅中還知有不生不滅者麼豎起拂子云這裏一眼覷透則魔宮佛國任運逍遙水月鏡花無煩把捉頭頭自解轉身處處人難覓跡即今還有知得慈上座著落者麼擲拂子云應如是見不取法相。</p>
<p>燈節上堂新正十五佛法遍普西舍東鄰吹螺擊鼓火樹銀花冰輪玉海萬象爭輝森羅炫彩眼孔裏放過老文殊耳門裡突出觀自在狹路相逢解轉身始信光明無向背喝一喝下座。</p>
<p>道立請上堂學人問佛正法輪憑誰轉運師云須是目不顧他位裏底學云獨立無依圓萬有只將一味攝群機師云須是腳不踏他位裏底學人作禮云某甲讚歎有分師云莫起第二念乃云真正學道人目不顧他位裏腳不踏他位裏暴出頭來早是氣宇如王豈似今人橫草不敢拈豎草不敢踏膠柱鼓瑟把<span class='corr'>篾</span>纜放船處處粘沾頭頭淹滯等閒一跳跳出始信盡大地皆成解脫之門更有誰在門外者真可謂到家不用詢途路步步親承祖父基卓拄杖下座。</p>
<p>到雨珠庵誦華嚴經雲林上座請陞座學人問一塵含法界善財童子因甚特地南詢師云食不猒精學云言下薦得猶是鈍漢何必更見五十三人師云鱠不猒細學人作禮云身在普光明殿裡無容讚歎手頻叉師云錯過盧舍那學人問今日一會何似靈山師云到者方知學云和尚是善知識師云他亦不顧學人問如何是不動尊師云一家有好事引得百家忙學云恁麼則世間相常住也師云你且人後走乃云若是佛法一切現成天邊兔走烏飛庭際花開草合對面相逢具眼難避秪這便是古今無變異遠近絕淆訛底圓頓法門苟能直下提持便請隨時擔荷你若半依半違或思或筭山僧翻轉面皮來也喝一喝云不是心不是佛不是物不是禪不是道三世聖人口掛壁上歷代祖師站過一邊誰敢當頭來呈好手彎弓射舁須憑囓鏃之機操斧凌般難得成風之巧扇子[跳-兆+孛]跳上三十三天觸著帝釋鼻孔苦屈無伸東海鯉魚打一棒雨似盆傾點滴勿漏老實說向你透得雲門關卻許藏身北斗闊步東山不唱言前寧談句後但憑獵犬尋蹤一任貪狼覓影顧左右云且道還覷捕得麼復喝一喝云一聲直出威音外不落宮商孰敢窺。</p>
<p>小參舉古詩云荷盡<span class='corr'>已</span>無擎雨蓋菊殘猶有傲霜枝一年好景君須記最是橙黃橘綠時師云古人恁麼懸示雖然指出目前其奈錯過自<span class='corr'>己</span>且如何是自<span class='corr'>己</span>看別人即不得。</p>
<p>雪穎澄侍者忌小參形骸虛如夢幻世界脆似琉璃縱饒克享高年到底一場懡㦬夢幻中結較短論長之想豈名達者琉璃上起千牢百固之疑罔號智人春霜曉露岸樹井藤既知外物之無常即悟此身之匪實生不足喜死不足憂涅槃尚是空花煩惱本同陽燄臨岐解轉官路堂堂當局能清生機歷歷擊拂子云一聲直透萬重關果然不住青霄內。</p>
<p>上堂山僧門庭苦寒無可管待諸賢一味秪將佛法當個人情你才到來茶裏飯裡果盆裡菜碟裡竹箸頭木匙上那一處不是也只望你嚥得下設遇不辨滋味底衝口道美食不中飽人餐山僧爭好怪伊。</p>
<p>上堂舉臨濟示眾云有一無位真人常從汝等面門出入未證據者看看時有僧出問如何是無位真人臨濟下禪床擒住云道道僧擬議濟拓開云無位真人是什麼乾矢橛便歸方丈師云掃蹤滅跡總輸他無位真人露影藏身難放過臨濟老禿這僧若是箇剺得破面門底直下掀倒禪床也免後來一輩美精魂漢冒濫宗支辱他遠祖諸人要識無位真人麼喝一喝云刻畫將來展轉不似。</p>
<p>嘉善朱道人剃度上堂百年三萬六千朝光陰有限週天三百六十度寒暑無常縱饒鳳質龍姿爭免雞皮鶴髮須是割裂愛網不可躑躅迷途今朝喜得清道者夙有靈根預茲淨會草庵邊月冷風高數聲清磬是非外蒲團上香飄幡動一個閒人天地間妄想既空塵勞亦破雖非諸佛不是眾生到這裡且道還有利人句子也無卓拄杖一下云喏惺惺著他時後日莫受人謾。</p>
<p>小參擾擾匆匆晨雞暮鐘諸人被十二時辰穿卻鼻孔拖來拽去使得七顛八倒世界與麼樣廣闊總無椿立腳跟處光陰豈可浪擲老病那與人期驀然鬼伯相邀說甚英雄好漢須是有轉身一路方不被閻老差排諸人正宜努力向前以資欣慰言多無益請各思之。</p>
<p>臘月廿四送灶上堂灶王送歸天府駕起祥雲朵朵家貧難辦酒漿事忙不及果蓏衲僧今古風規慣自凌佛滅祖白業那用斗量黑業亦非籌數上帝若問云為須要還他清楚一向鍋是銕鑄從來飯是米做果能如此申詳不枉一年打火。</p>
<p>眾請小參眨上眉毛眼光爍破四天下劈開牙齒舌相遍覆億世界說底不是半滿偏圓見底亦非青黃赤白你若不信可惜煞也遂使真實之言卻成妄語無量劫來曾未至豈是欺負平人如何不動到其中切忌左之右之驀拈拄杖畫一畫云山僧劈出一條廣路普令若聖若凡若緇若素若古若今若男若女一時趣向依而行之但不得道道無方所擬向即乖識得無依佛亦無住何也咬人矢橛不是好狗山僧道道無方所所向皆是依而行之更莫強為諸人若道山僧底是古人便不是了也古人若是山僧又不是了也纔有是非紛然失心如何得徹見本來冥契真理父母所生口誰人禁得你大眾前試說看若說不來背地裏更不可顛唇簸觜禪教多同儒釋一貫經書子史盡屬空言孝悌忠貞俱為假法須知祖師門下別有長處諸人既道不得拄杖子道去了也拈拄杖卓一下云省力省力徑直徑直上智下愚不勞刻畫同一耳聞誰得不得儗議思量當面著賊舉大慈寰中禪師示眾云山僧不解荅話秪能識病時有僧纔出大慈便歸方丈師云大眾且道這僧患什麼病你道大慈還識也無數百年來尚存疑案山僧今日正欲指破根源應病與藥眾中還有善病者麼纔有人出師擲下拄杖云你須喫這服始得。</p>
<p>薦穎正小參拈拄杖云山僧有個侍者不解之乎者也一味真實行持與我提上挈下中路忽然作個瞥脫有佛處不肯住無佛處急走過三千里外也不逢人亦不錯舉山僧擬喚轉來分付一語其奈這廝獨行無侶不可氣使頤指乃擲下拄杖云休休扶老未曾輕借力傷心每自重添愁。</p>
<p>上堂事事無閡法法無差耳中著水眼裏添沙是非從此休憎愛情與無情共一家。</p>
<p>上堂人有心看月月無心照人有無成一片方始得惺惺師云向光影門頭打瞌困底饒千百萬說什麼惺惺山僧別有麤言足破人睡人無心看月月有心照人有無相去遠錯過夜來明。</p>
<p>深秋上堂秋日沉沉秋風颯颯樹凋葉落遍地金錢屋破霜凝滿階玉粉蕩子興無家之歎羈人懷故國之思我道人家遮身三事衲故舊一枝藤不妨隨處作主遇緣即宗因甚又道畢竟水須朝海去到頭雲定覓山歸良久云知恩方解報恩。</p>
<p>到梁溪實行上座領眾檀越請就竹林禪院陞座問據虎頭收虎尾第一句下明宗旨如何是第一句師云威音猶未曉進云如何是無言時覿露機鋒如同電拂師云彌勒豈惺惺進云秪如離此二途若為指示師云德山和尚今日不在問高提祖印展上古之風規廣闢宗猷作今時之標榜古今俱不涉底到來如何相接師云既遇家裏人且說家裡話進云此猶是從上來事師云山僧慣得其便問獅座高陞大眾瞻仰為人一句速請敷揚師云有疑但問進云明破即不堪師云此時若不究根源直待當來問彌勒進云何須頭上更安頭師云果能信受奉行一生參學事畢問百花競秀玅德家風一亙晴空普賢境界是否師拈杖卓一卓云這裡會得未許與拄杖子同參進云雖然花錦千般妙爭似長空萬古青師打云直下來也進云棒頭有眼不得草草師云若不如是總道山僧吝惜迺云靈山一會今古恒新少室一燈光輝獨耀大地從前風凜凜長安依舊雪漫漫庭中既無斷臂之人室內亦少破顏之士遂致淳風凋薄法運澆漓所以說弘道貴在得人得人貴在弘道今日承諸在會緇白檀越勸請陞座舉揚般若山僧不免舉個現成公案昔日楚石琦禪師一日赴施主齋問僧云借座燈王取飯香積今日供養何似生僧云難消琦云急須吐卻僧云將甚麼報荅施主琦拈起缽盂云你也隨例得飯喫僧無語琦云苦哉佛阤耶師云琦禪師臨齋受供慣雜用心不是這僧道個難消苦哉佛阤不知將甚麼報荅施主但只始終頑賴佛也不奈伊何爭似山僧隨事了事汝為我營齋我為伊說法免得<span class='corr'>已</span>後遭人打筭乃拈拂子擊一下云竹林勝道場區處極幽僻山僧偶到來緇素共奔集勸請為敷揚歡喜非交逼我與汝說禪汝與我齋喫一飽忘百飢能事俱了畢更儗問如何言多轉無益努力勤脩行時光不可失揮拂子下座。</p>
<p>上堂法不孤起仗境方生道不虛行遇緣即應多年陳爛葛藤發火也無力作重新扯起有甚利益境亦不存法亦不立刮龜毛於銕牛背上截兔角於石女腰邊道是強名緣乃假合布陽春於千花叢裏回暖氣於六律管中心心無知印印相契纔置分別於其間早個天淵之曠隔且作麼是不屬新故一氣混融底旨趣良久云金香爐下銕崑崙。</p>
<p>辭眾請法併勸念佛舉古德偈云嗟見世淆訛言清行濁多若無閻老子誰能奈你何師召云大眾古人恁麼道大似長繩放遠鷂短綆汲深泉既仰搆不著秪推過便休得即得也省卻無限唇皮然未免虧缺一種慈悲不能向目前點醒使末世眾生直下倒斷狂心開發正眼往往瞎驢隨隊罔辨高低矮子看場漫受指畫十個有九個錯誤一生先半生棄捐山僧太煞慈心不惜惡口奉勸諸人直須諦信參禪固是第一念佛不居第二參禪底要見性成佛念佛底貴達理悟心即心即佛自信得及便請穩坐家堂非心非佛自把不住到底終成惑亂況乃時逢濁穢根雜偏邪非律非禪不宗不教蒙獅子皮噴埜狐沫遍布寰區充塞里巷輕欺先哲慢<span class='corr'>蔑</span>初機肆狂悖號脫灑高風順顛倒稱縱橫妙用師資互訐兄弟成讎近日見聞頗多駭愕此皆因地不真致使果招紆曲至若我輩參詢更多回互舉步易成荊棘開口便涉干戈希聖希賢未必個個超生脫死親師親友<span class='corr'>已</span>見處處裂界分疆我相方增道業豈辦所以道閉門即是深山何用叢林保社求人不如求<span class='corr'>己</span>亦免俯仰周旋諸人不若各各發起新鮮志氣扶持徑捷法門一句彌阤大家同念倘得心心無間刻刻提撕不分晝三夜三那管是僧是俗但解著衣喫飯皆堪立願標名歡喜時煩惱時安逸時勞碌時靠此一句阿彌阤佛如一座須彌山相似外邊逆順境風總總動搖不得日久月深自然得力現世天人敬仰報盡賢聖提攜諸上善人同會一處既無八苦交煎便得六根清淨華臺寶網金地瑤階林裏仙禽常宣法化空中天樂同演佛乘所聞皆是淨因所見無非勝果萬人脩萬人去那個限量得你念一句是一句此事肯讓阿誰彈指一生便登不退古來永明和尚道有禪有淨土猶如戴角虎現世為人師來生作佛祖所以此個法門一切無能勝者山僧今日將來布施大眾諸人切莫視同兒戲看做等閒努力向前勿生退屈何故浮骸易散至道難聞無常殺鬼卒然臨前路茫茫無可據那時換手搥胸我卻替你不得真實向你道究心底將心覓心少有明心念佛底憶佛念佛必定見佛汝但遵行決不相賺山僧多處添些諸人更聽一偈念佛參禪無別路休存意見分回互腳踏實地是真脩莫道山僧曾話墮拈拄杖卓一下云渾崙一句絕偏圓不屬聖凡迷與悟。</p>
</div>
<p class='juan'>靈瑞尼祖揆符禪師妙湛錄卷第三<span class='note-inline'>(終)</span></p>
</div><!-- end of div[@id='body'] -->
</body></html>