<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈瑞尼祖揆符禪師妙湛錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>靈瑞尼祖揆符禪師妙湛錄卷第二</p><p class="byline">學人師炤等記</p>
<div class='div-other'><a id='mulu7' />
<p class='h1'>住秀州玅湛園語</p><p>上堂舉秀禪師偈云身似菩提樹心如明鏡臺時時勤拂拭勿使惹塵埃師云錯又舉盧行者偈云菩提本無樹明鏡亦非臺本來無一物何處惹塵埃師云錯復云且道古人錯山僧錯若道古人錯大似欺誣亡歿謗毀祖師若道山僧錯節角淆訛在甚麼處眾中有不怕疑團撲破底來玅湛喫黃虀秈米飯了與你款款地商量這兩錯。</p>
<p>上堂拈拄杖云碎得聖凡窠臼荒艸解橫身提得本分鉗鎚大地齊乞命讚之則耳聾眼瞎毀之則口啞舌禿不毀不讚平地陷人別有機關鑿空覓路明明向你道了也若更不會莫怪山僧蓋覆將來擲拄杖下座。</p>
<p>冬至小參群陰剝盡一陽來復天運循環全無斷續不<span class='corr'>羨</span>枯木花開休誇冰河焰發放一線道日影初長撥動生機灰飛葭管良久云諸人更向前討甚熱碗卓拄杖便起。</p>
<p>上堂舉須菩提持缽入維摩舍乞食時維摩詰取缽盛飯謂言汝能於食等者諸法亦等諸法等者於食亦等如是行乞乃可取食乃至彼外道六師是汝之師彼師所墮汝亦隨墮乃可取食入諸邪見不到彼岸住於八難不得無難同於煩惱離清淨法汝得無諍三昧一切眾生亦得是定其施汝者不名福田供養汝者墮三惡道為與眾魔共一手作諸勞侶汝與眾魔及諸塵勞等無有異於一切眾生而有怨心謗諸佛毀於法不入眾數終不得滅度汝若如是乃可取食時須菩提聞之置缽欲出師云大小須菩提原來膽小若是山僧待他道了但云居士若與麼某甲消得捧缽便行非唯塞斷維摩口門兼又嬴得身心飽滿即今還有傍不甘底要為毘耶老子作主麼眾無語師云有口不得飯喫者多。</p>
<p>立春上堂寒隨一夜去去不至方春逐五更來來無住相天氣半晴半雨霞光忽卷忽舒拄杖子暗裏抽枝舜若多空中布彩固是舊案新翻應時及節然當不得奇特事別有一椿奇特事日暖冰融河流凍解便有無數錦鱗活活潑潑跳跳脫脫東也搖頭西也擺尾被山僧覷見一網打盡送上龍門隨震威喝云轟這霹靂一個個飛騰霄漢去也諸人也不得自甘泥伏下座。</p>
<p>早參曉天雲靜冷霜華日出人間事若麻坐看風幡機自活閒情輸與埜僧家。</p>
<p>元信二道人仝請上堂學人問佛法大意如何指南師云賞不避讎敵學云謝師畣話師云<span class='corr'>已</span>後莫孤負山僧學人問百尺竿頭如何進步師云錢塘去國三千里學云便恁麼去時如何師云更買草鞋乃云解語非干舌無言不是心拍禪床云十分重露布何事更沉吟下座。</p>
<p>除夜小參一眾共圍爐藹然和氣多雖云貧徹骨嬴得好規模。</p>
<p>元旦上堂年頭佛法迥脫有無不違從上元正啟祚山僧今日賀新年說新法諸人還曾置得新鮮一問也未有則拄杖子正值開封如無明年更有新條在惱亂春風卒未休。</p>
<p>上堂舉僧問靈巖和尚學人儗到寶山時如何巖云行得一步是一步僧云到後如何巖云過了一日是一日師云山頭老漢慣隨人轉這僧有一肚妄想不能與他出脫致使懷寶迷邦馳求不息若是符上座學人儗到寶山時如何看腳下到後如何擔取去待伊擬議劈脊便棒豈不賞罰分明然雖如是要問大眾且道這一棒畢竟是賞是罰果若辨得與你一棒。</p>
<p>上堂學人問撥草瞻風秪圖見性即今性在甚麼處師云此問不惡學云識得自性方脫生死眼光落地時作麼生脫師云令我攢眉學云脫得生死便知去處四大分離向甚處去師云土地前更下一分飯學人問一點不來白雲萬里世尊因甚三七思惟師云甚處得此消息學云語是誑默是謗語默向上有事在如何是語默向上事師云填溝塞壑乃舉盤山云三界無法何處求心師云三界無法何處求心雲來山暗雨過溪深春風一夜花開盡添得黃鸝送好音下座。</p>
<p>普門大士誕辰上堂殿角鈴幡腳鈴舍南椿米杵舍北擣衣砧別有雲堂靜板煙寺疏鐘花底啾啾暮雀草根唧唧秋蟲烏啼霜落後鵲噪月明中後夜繩床展轉不寐更聞風刺棕櫚聲雨打芭蕉聲簷頭滴水聲窗前墜葉聲譙樓金鼓聲寒巷雞犬聲老媼課佛聲童子念經聲如是若干音聲拈拄杖卓一下云總不出這一聲分別則循聲流轉返聞即觀音普門。</p>
<p>上堂舉舍利弗問須菩提夢中說六波羅蜜與覺時是同是別師云且待須臾須菩提云此義幽深吾不能說師云真個那會中有彌勒大士可往問之師云癩兒牽伴舍利弗遂問彌勒師云也不得放過彌勒云誰為彌勒誰是彌勒師云今日一齊捉敗。</p>
<p>上堂舉僧問靈巖如何用心得不落于惡道巖云朝霞不出門僧云便恁麼去時如何巖云暮霞行千里師云會則途中受用不會世諦流布。</p>
<p>洞庭初夏示眾舉古德偈云茶芽蔍蓛初離焙筍角狼芒又吐泥山舍一期春事辦得閒誰管板頭低師云得一日過一日古人慣討便宜終不預搔待癢然秪說得自<span class='corr'>己</span>邊事不曾提著大眾邊事山僧不是分彼分此貴要大家知有乃拈拄杖畫一畫云威音一幅開生面不為群機有覆藏。</p>
<p>遊山回上堂人間四月芳菲盡山寺桃花始盛開長恨春歸無覓處不知轉入此中來師喝云賺殺多少人。</p>
<p>小參你有拄杖子我與你拄杖子多處更添你無拄杖子我奪卻你拄杖子少處更減秪如多處不用添少處不用減一句又作麼生良久云秪宜拄杖子。</p>
<p>病起上堂舉雪竇病起示眾云門掩還同歲月摧石窗經雨積莓苔一床枕簟淨名老時見斷雲孤月來師云山僧不識雪竇且得同病相憐亦有一偈效顰喚作藥爐頭話靠拄杖云枯藤瘦骨兩扶持病起剛餘氣一絲經月不行菴下路樹禽引子去多時。</p>
<p>上堂舉雪峰示眾云盡大地撮來如粟米粒大拋向面前漆桶不會打鼓普請看師云大蟲舌上打鞦韆危險不立蟭螟眼裏放夜市寬綽有餘非是神通何關自力古今多少衲僧盡向雪峰漆桶裏折倒還知這一粒亦無著處麼山僧不解面前背後有善問者出來。</p>
<p>同參遺音至上堂十方薄伽梵一路涅槃門拈起拄杖云除卻這上座何處覓知音卓一下。</p>
<p>浴佛上堂清淨法身不立一塵循例澆潑賺殺衲僧快便漢子直下翻得轉面皮始信世尊不曾打下浣盆山僧不妨倒過杓柄遞與上座你若解用到處推波助瀾何分這個那個不然可惜一柄杓分付不著人。</p>
<p>小參學人問有佛處不得住無佛處急走過如何得腳跟點地師云且莫亂走學云趙州摘楊花意旨如何師云慣得其便學人問如來惟一說無二說因甚教有頓漸師云山僧不曾虧上座學云與麼則全用婆心也師云苦哉佛陀乃拈拄杖云向上一路千聖不傳卓一下云諸人因甚得到這裏良久云堪對暮雲歸未合遠山無限碧層層。</p>
<p>晚參函蓋乾坤句截斷眾流句隨波逐浪句隨喝云這是那一句。</p>
<p>小參荷葉團團團似鏡菱角尖尖尖似錐風吹柳絮毛毬走雨打梨花蛺蝶飛師云古人這個話喚作相似語要得十成諦當直須鎖卻口門何故須知無譬喻能喻此法者。</p>
<p>上堂學人問一切諸佛及諸佛阿耨多羅三藐三菩提法皆從此經出如何是此經師云三段不同學人問大耳三藏最後因甚不見國師師云草賊大敗學人問萬里不掛片雲時如何師云腳跟下草深多少學云透網金鱗以何為食師云一切現成乃云過去諸如來一狀領過現在諸菩薩伏聽處分未來修學人喝一喝云切不可打入這群隊超方上士便請獨步丹霄你若希望心不息且在門外立。</p>
<p>端節上堂信筆書去符最靈就地撮來藥最玅拈拂子云起死回生秪有這些擊一下云伏祟禁邪更無別竅擲拂子云思惟瞥起喪天機修合陳方豈靈效下座。</p>
<p>上堂舉世尊一日陞座文殊白椎云諦觀法王法法王法如是世尊便下座師云文殊耳門有竅善能聽於希聲一眾眼裏無筋那識葛藤遍地而今有聲前領旨底出來我要問伊昔日世尊說底是甚麼法對畣不來帶累靈山老子塞殺咽喉無出氣處且道阿誰罪過。</p>
<p>晚參學人問如何是威音<span class='corr'>已</span>前一句師云適來猶記得學人問如何是諸佛心師便打趁乃云威音前一句適來猶記得汝欲再商量大棒打出骨。</p>
<p>上堂十方無壁四面無門衲僧不會氣急殺人山僧有個方便真實說向諸人不用前後相度貴須直下轉身復喝云走到那裏去。</p>
<p>上堂一大藏教秪貴多祖師門下秪貴少若是山僧不許一字多不許一字少細簡古今難得恰好拍禪床云諸人到這裏那容你草草畢竟如何子規啼在落花枝分付行人歸及早。</p>
<p>結夏小參舉雲門示眾云結夏得數日也寒山子作麼生大溈哲云結夏得數日也水牯牛作麼生師云一人向尋嘗處走難覓蹤由一人向異類中行不露頭角諸人要明下載清風須出通身白汗還有分得古人優劣者麼如無九十日飯錢莫怪預前索取。</p>
<p>祈雨上堂萬里不掛片雲青天也須喫棒山僧有一棒今日且不打分付雲門大師持去將東海鯉魚痛擊一下果見浪涌波掀雲騰霧起娑竭龍宮搖搖震動龍王出來[跳-兆+孛]跳道上天不雨干我甚事你這跛腳阿師無事生事上人門戶直是多事雲門大師道莫絮莫絮聽我說一段理龍女<span class='corr'>已</span>經成佛你做這畜生面孔全沒些子道意即今震旦國中赤土如焚人民垂斃虧你是個龍王猶自保護著頷下明珠瞌瞌的靜沉死水龍王聽了大怒轟個霹靂直得雨似盆傾帶累雲門大師無處迴避拈起拄杖云如今縮入山僧拄杖裏去也諸人若不信遂擲下云更借一龍騎出洞倘逢天旱便為霖。</p>
<p>粹賢道人忌日小參幾回生幾回死生死悠悠無定止自從頓悟了無生於諸榮辱何憂喜山僧即不然幾回生幾回死生死悠悠隨所止不須重更悟無生榮辱何關丘乙<span class='corr'>己</span>永嘉大師恁麼撩起便行玅湛山僧不恁麼放下便穩你道如何是不隨人腳轉一句良久云向道莫行山下路果聞猿叫斷腸聲。</p>
<p>上堂舉南泉坐次一僧問訊叉手而立泉云太俗生僧合掌泉云太僧生僧無語師云請王老師安名道他是僧他又不合掌道他是俗他又不叉手這裏說得分明許你有出身路不然一個渾身無著處天涯儘有泣途人。</p>
<p>中夏早參入荒田勿揀信手拈來草觸目未嘗無臨機何不道持此問衲僧個個添懊惱休懊惱夜來涼露滴芙蕖傾出明珠一栲栳。</p>
<p>上堂舉百丈住後馬祖寄三甕醬至丈集眾上堂開書了拈拄杖指甕曰道得即不打破道不得即打破眾無語丈便打破歸方丈師云可惜許。</p>
<p>上堂舉僧問趙州如何是趙州州云東門西門南門北門師云這僧問既有宗趙州荅亦不錯即今四門洞達一任諸人縱橫出入還有親到地頭者麼我更要問你趙州主在。</p>
<p>晚參彌勒真彌勒分身千百億時時示時人時人自不識驀拈拄杖云不用倚墻靠壁到處全得他力拽拄杖便行。</p>
<p>上堂舉文殊菩薩問維摩居士云我等各自說<span class='corr'>已</span>云何是仁者所說不二法門雪竇云維摩道甚麼師云若將耳聽終難會眼處聞聲始得知。</p>
<p>解夏小參舉僧問雲門夏末秋初前程或有人問未審對他道甚麼門云大眾退後僧云過在甚麼處門云還我九十日飯錢來師云雲門潑天開個飯舖秪是不能飽人何故蓋為索價太高雖有百味珍饈誰敢等閑喫著玅湛今日也開個飯舖雖則麤麤糙糙卻能厭飽饑虛汝等還有放膽近前者麼眾無語乃云這一隊飯籮頭受餓漢以拄杖一時趁散。</p>
<p>上堂一不得問二不得休衲僧若會火上添油下座。</p>
<p>晚參學人問如何是格外之譚師云洞庭孤島煙浪深學云險師云爭似問頭危乃云水闊天垂岸林空月上樓若無看山眼虛買洞庭舟。</p>
<p>中秋夜小參學人問既是幸無偏炤處因何剛有不明時師云侍者記取這一問學云還有方便也無師云縱被浮雲掩終能永夜清學人問天上無雙月人間只一僧是甚麼人語師云石頭作沙彌時參見六祖學云可謂一堂風冷淡千古意分明師云師子咬人韓盧逐塊乃云中庭地白樹栖鴉露冷無聲溼桂花今夜月明人盡望不知秋思落誰家。</p>
<p>上堂萬鳥自譚玄有口不須說山僧重指陳幾人能見徹樹凋葉落體露金風霧斂煙消光含寶月瓜棚豆架平地掀翻雁唳蛩吟一時休歇別別諸方踏破草鞋何似今朝直截。</p>
<p>上堂舉僧問長慶如何是合聖之言慶云山僧被闍黎一問直得口似匾擔師云今人秪知長慶口似匾擔不知這僧眼若流星若是合聖之言符上座別有個道處每因送客處憶得別家時。</p>
<p>上堂西風一陣來落葉兩三片狼籍祖師心匝地無人見雖不見嘗履踐芒鞋步步踏黃金佛法原來如土賤。</p>
<p>小參佛佛佛四句百非盡超越祖祖祖天上天下曾唯我禪禪禪神頭鬼面幾何般道道道達磨未明那一竅神光特地要安心究竟何曾覓得心玅湛而今用處別拈卻棒兮除卻喝德山臨濟過一邊爭許豐干恣饒舌寒則普天匝地寒熱則普天匝地熱要行便行歇便歇切忌逡巡守途轍。</p>
<p>上堂長廊下與你說底不是後架頭與你說底不是即今法堂上與你說底且道是不是學人纔出作禮師云似即似是即不是便下座。</p>
<p>脩顒恒侍者忌小參驀豎拂子云渠無面目觸處逢渠迴避不及刺破眼珠擊一下云電光石火存機變堪笑人來捋虎鬚擲拂子下座。</p>
<p>上堂山僧今日陞座開演一字法門不用束須彌成筆量海水為墨展太虛作紙如蠶食葉振腕捷書何也文彩<span class='corr'>已</span>彰。</p>
<p>上堂拈拄杖云黃面老子趁向他方碧眼胡僧置之一壁不圖意氣凌人落得目前空闊復畫一畫云拄杖子無端畫地成河此岸底秪在此岸彼岸底秪在彼岸彼岸不來此岸則住涅槃此岸不到彼岸則住生死更向中流著倒爭免沒溺殺人如何得行于非道通達佛道擲拄杖云躍入深潭從變化風雷誰獲見全身。</p>
<p>小參迦文掩室淨名杜詞跡固相同本各有異若能略去玄黃別求神駿何煩靈鷲山中動搖鞭影頓見馬駒腳下蹴踏五花逐電追風瞥眼便過騰身直上始是英雄良久拍禪床云秪有快馬且無快人。</p>
<p>上堂松柏千年青不入時人意牡丹一日紅滿城公子醉師呵呵大笑云猶有這個在山僧但秪困眠閒坐渴飲飢餐總不曾將世間草木放在眼裡何也青底繇他青紅底由他紅千年與一日顏色盡歸空。</p>
<p>上堂得之於心伊蘭作旃檀之樹失之於旨甘露乃蒺蔾之園直饒不作得失論量其耐香臭未辨眾中莫訝山僧移塗易轍一向摟搜有斬得釘截得銕底片言諦當吾終弗怪。</p>
<p>病瘧起上堂舉東山演和尚云世人如病瘧一般寒一上熱一上便過了一生師云東山老人能近取譬諸有智者自然領解汝等還知病中有不病者麼寒時任他寒熱時任他熱寒時覓熱相了不可得熱時覓寒相亦不可得各各依本位世間相嘗住且如何是病瘥藥亡一句留取口喫飯。</p>
<p>上堂檀越堅請陞堂願將般若舉揚這裏風頭稍硬且歸煖室商量便下座歸方丈。</p>
<p>小參門庭寂莫敗葉堆雲原埜蕭條深塵沒馬歎逝川之不返欣噩夢之乍醒願勿把纜放船最忌膠柱鼓瑟衣裁荷葉脆質休耽飯煮松花飢瘡易補省得一事是一事過了一日是一日莫強云為即真安樂除夜上堂今朝是臘月三十寒也寒到徹頭貧也貧到徹頭節令既不相饒人事那容轉放只得典袈裟換米劈木佛圍爐從教院主墮眉鬚惟冀諸仁展懷抱何故不見道忙不在一時靠拄杖休去。</p>
<p class="head2">懸鐘板</p>
<p>叢林肇啟鐘板高懸輕輕擊著聲振大千發佛祖不言之正令起我宗未墜之真傳風行草偃用密機圓但勿違時失候自然龍象交參。</p>
</div>
</div><!-- end of div[@id='body'] -->
</body></html>