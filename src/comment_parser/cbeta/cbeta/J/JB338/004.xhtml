<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈瑞尼祖揆符禪師妙湛錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>靈瑞尼祖揆符禪師妙湛錄卷第四</p><p class="byline">學人振清等錄</p>
<div class='div-other'><a id='mulu11' />
<p class='h1'>拈古</p>
<div class='div-orig'><p>世尊初生一手指天一手指地周行七步目顧四方云天上天下惟我獨尊。</p>
</div>
<div class='div-commentary'><p>師云黃面瞿曇無大人相只知有<span class='corr'>己</span>不知有他若是符道者則不然蝦蟆蚯蚓茄子瓠子我不敢輕於汝等汝等皆當作佛忽有個出來道說得道理好我卻許伊何故不見道家無小使不成君子。</p>
</div>
<div class='div-orig'><p>梁武帝問達磨大師如何是聖諦第一義磨云廓然無聖帝曰對朕者誰磨云不識帝不契達磨遂渡江至魏。</p>
</div>
<div class='div-commentary'><p>師云西天梵語此土唐言東西既自分疆語言定然不對梁皇劈頭問去直得地轉天旋達磨信口畣來頓見冰消瓦解諸人還識達磨麼縱道不識早<span class='corr'>已</span>落他圈繢了也後至嵩山少林寺一坐九年更將熱面挨他冷壁有甚共語處。</p>
</div>
<div class='div-orig'><p>文殊一日命善財採藥是藥者採將來善財遍觀大地無不是藥來白文殊文殊云是藥者採將來善財就地拈一莖草度與文殊文殊接得示眾云此藥亦能殺人亦能活人。</p>
</div>
<div class='div-commentary'><p>師云善財文殊遞相熱謾我當時若見向他道草本不勞拈出。</p>
</div>
<div class='div-orig'><p>傅大士云終日拈香擇火不知身是道場玄沙云終日拈香擇火不知真個道場。</p>
</div>
<div class='div-commentary'><p>師云終日拈香擇火不知別有道場。</p>
</div>
<div class='div-orig'><p>玄沙問鏡清教中道不見一法為大過患且道不見甚麼法清指露柱云莫是不見這個法沙云淛中清水白米從汝喫佛法未夢見在。</p>
</div>
<div class='div-commentary'><p>師云大小鏡清有頭無尾我當時若見但云作家宗師直教玄沙開了口合不得。</p>
</div>
<div class='div-orig'><p>文殊菩薩問維摩居士云我等各自說<span class='corr'>已</span>云何是仁者所說不二法門雪竇云維摩道甚麼。</p>
</div>
<div class='div-commentary'><p>師云不可教山僧重下註腳也。</p>
</div>
<div class='div-orig'><p>良禪客問欽山云一鏃破三關時如何山云放出關中主看良云恁麼則知過必改山云更待何時良云好箭放不著所在便出山云且來闍黎良回首山把住云一鏃破三關即且止試與欽山發箭看良擬議山打七棒云且聽這漢疑三十年。</p>
</div>
<div class='div-commentary'><p>師云可惜良禪客只解貪功不知挫銳當時待他道試為欽山發箭看劈耳便摑管教有棒也打不下而今要識關中主麼隨聲便喝。</p>
</div>
<div class='div-orig'><p>傅大士偈云夜夜抱佛眠朝朝還共起起坐鎮相隨語默同居止須臾不相離如身影相似要識佛去處只這語聲是師云苦哉佛阤玄沙云大小傅大士秪認得個昭昭靈靈師云惡口惡口雪竇云打草秪要蛇驚。</p>
</div>
<div class='div-commentary'><p>師云舌頭在麼復拈云符上座見處也要諸方簡點要識佛去處麼便起身云這裏住不得。</p>
</div>
<div class='div-orig'><p>僧問長慶雪峰平日有何言句得似羚羊掛角時慶云我不可作雪峰弟子不得。</p>
</div>
<div class='div-commentary'><p>師云代僧便禮拜云敢為流通。</p>
</div>
<div class='div-orig'><p>僧問曹山清稅孤貧乞師賑濟山喚闍黎僧應諾山云青原白家酒三盞喫了猶道未沾唇。</p>
</div>
<div class='div-commentary'><p>師云清稅雖善作竊怎奈不知趨向曹山尋嘗家風穩密你擬上他門戶他便砒霜鴆羽一道而行設或霑他一滴豈止喪身失命且道符上座與麼道還愜諸人意麼具眼者試辨看。</p>
</div>
<div class='div-orig'><p>阿難一日問迦葉曰師兄世尊傳金襴袈裟外別傳個甚麼迦葉召阿難阿難應諾迦葉曰倒卻門前剎竿著。</p>
</div>
<div class='div-commentary'><p>師云金色頭陀被阿難一拶直得全身放倒即今還有共相扶豎者麼良久云依舊可憐生。</p>
</div>
<div class='div-orig'><p>玄沙問僧近離甚處僧云瑞嵒沙云瑞嵒有何言句僧云嘗喚主人公自應諾惺惺著他後莫受人謾沙云一等是美精魂也甚奇怪沙云何不在彼中住僧云<span class='corr'>已</span>遷化也沙云如今還喚得應麼僧無語雪竇云蒼天蒼天。</p>
</div>
<div class='div-commentary'><p>師云這僧無語多少淆訛雪竇道蒼天蒼天也是死中得活。</p>
</div>
<div class='div-orig'><p>槃山上堂云心月孤圓光吞萬象光非炤境境亦非存光境俱忘復是何物。</p>
</div>
<div class='div-commentary'><p>師隨聲便喝。</p>
</div>
<div class='div-orig'><p>金峰示眾云金峰二十年前有老婆心二十年後無老婆心僧云如何是二十年前有老婆心峰云問凡畣凡問聖畣聖僧云如何是二十年後無老婆心峰云問凡不畣凡問聖不畣聖。</p>
</div>
<div class='div-commentary'><p>師云且道金峰前頭為人後頭為人若說得分明許你作金峰半個弟子。</p>
</div>
<div class='div-orig'><p>僧問仰山法身還解說法也無山云我說不得別有一人說得僧云說得底人在甚麼處山推出枕子溈山聞云寂子用劍刃上事。</p>
</div>
<div class='div-commentary'><p>師云仰山推出枕子還當法身說法也無說使當得且道說底是甚麼法若人透得許你劍刃上有出身之路若透不得盡大地草木斬為三段也不是分外。</p>
</div>
<div class='div-orig'><p>六祖聞二僧對論風旛一曰旛動一曰風動往復不<span class='corr'>已</span>祖曰不是旛動不是風動仁者心動。</p>
</div>
<div class='div-commentary'><p>師云話墮也。</p>
</div>
<div class='div-orig'><p>僧問鏡清學人啐請師啄清云還得活也無僧云若不活遭人怪笑清云也是草裏漢師云鏡清秪具啐啄同時眼未有啐啄同時用所以不能活得這僧若揀點得出卻免遭人怪笑不然草裏漢未許出頭在靈雲一日見桃花契悟述偈云三十年來尋劍客幾回落葉又抽枝自從一見桃花後直至如今更不疑玄沙聞得乃云諦當甚諦當敢保老兄未徹在。</p>
</div>
<div class='div-commentary'><p>師云少信根人終無解脫。</p>
</div>
<div class='div-orig'><p>王太傅入招慶煎茶時朗上座與明招把銚朗翻卻茶銚太傅見問上座茶爐下是甚麼朗云捧爐神太傅云既是捧爐神為甚麼翻卻茶銚朗云仕官千日失在一朝太傅拂袖便去明招云朗上座喫卻招慶飯了卻去江外打野榸朗云和尚作麼生招云非人得其便雪竇云當時但踏倒茶爐。</p>
</div>
<div class='div-commentary'><p>師云當時但拈一片柴放在爐中。</p>
</div>
<div class='div-orig'><p>黃檗捧缽向南泉位上坐泉入堂見乃問長老甚麼年行道檗云威音王<span class='corr'>已</span>前泉云猶是王老師兒孫下去檗便過第二位坐泉休去。</p>
</div>
<div class='div-commentary'><p>師云黃檗退<span class='corr'>己</span>讓人早<span class='corr'>已</span>落在第二南泉雖得便宜爭奈猶欠一著若是符上座見伊道威音王<span class='corr'>已</span>前但云坐卻著且教這漢一生動轉不得。</p>
</div>
<div class='div-orig'><p>僧問長沙作麼生轉得山河大地歸自<span class='corr'>己</span>去沙云作麼生轉得自<span class='corr'>己</span>歸山河大地去師云依舊打作兩橛僧遊五臺問一婆子曰臺山路向甚麼處去婆曰驀直去僧便去婆曰好個師僧又恁麼去後有僧舉似趙州州曰待我去勘過明日州便去問臺山路向甚麼處去婆曰驀直去州便去婆曰好個師僧又恁麼去州歸院謂僧曰臺山婆子為汝勘破了也。</p>
</div>
<div class='div-commentary'><p>師云臺山大路徑直如絃往往來來無不踏著無端向別人口裏討卻被這婆子冷眼看破好不丈夫趙州老漢雖然得個轉身一路也是隨人腳跟走還免得婆子口麼良久云茫茫宇宙人無數幾個男兒是丈夫。</p>
</div>
<div class='div-orig'><p>僧問馬大師離四句絕百非請師直指某甲西來意大師云我今日勞倦不能為汝說問取智藏去僧問智藏藏云何不問和尚僧云和尚教來問藏云我今日頭痛不能為汝說問取海兄去僧問海海云我到這裏卻不會僧舉似馬大師大師云藏頭白海頭黑。</p>
</div>
<div class='div-commentary'><p>師云三人尊宿病痛一般這僧若是個點著知歸底決不向髑髏前見鬼山僧今日與伊念一道真言免得禍患纏身卓拄杖一下云藏頭白海頭黑一切精靈從此出渾家送上渡頭船急急如律令敕。</p>
</div>
<div class='div-orig'><p>龍牙問翠微如何是祖師西來意微云與我過禪板來牙遂過禪板微接得便打牙云打即任打要且無祖師西來意。</p>
</div>
<div class='div-commentary'><p>師云皮下還有血麼。</p>
</div>
<div class='div-orig'><p>徑山問玅總古人不出方丈為甚麼卻去莊上喫油餈總曰和尚放玅總過玅總方敢通個消息山云我放你過你試道看總曰玅總亦放和尚過山曰爭奈油餈何總喝一喝便出。</p>
</div>
<div class='div-commentary'><p>師云徑山玅總互相熱謾若不得個油餈幾乎開口了合不得且道符上座見處又作麼生纔有出來劈脊便棒云你且知些滋味。</p>
</div>
<div class='div-orig'><p>俱胝和尚凡有人問便豎一指。</p>
</div>
<div class='div-commentary'><p>師云佛法不是這個道理。</p>
</div>
<div class='div-orig'><p>僧問趙州學人乍入叢林乞師指示州云喫粥了也未僧云喫粥了也州云洗缽盂去其僧因此大悟。</p>
</div>
<div class='div-commentary'><p>師云長連床上喫粥喫飯則許闍黎若是佛法未夢見在。</p>
</div>
<div class='div-orig'><p>僧問夾山如何是夾山境山云猿抱子歸青嶂裡鳥啣花落碧嵒前法眼云我二十年秪作境話會。</p>
</div>
<div class='div-commentary'><p>師云謾露柱即得忽有人問不作境話會又且如何這木頭方始瞥地。</p>
</div>
<div class='div-orig'><p>僧問藥山平田淺草麈鹿成群如何射得麈中主山曰看箭僧放身便倒山曰侍者拖出這死屍僧便走山曰弄泥團漢有甚麼限。</p>
</div>
<div class='div-commentary'><p>師云千鈞之弩不為鼷鼠而發這僧皮下無血可惜藥山一枝好箭若是符上座見伊纔問但云中也若跳得出許他死中得活。</p>
</div>
<div class='div-orig'><p>臨濟大師示眾云佛法不是小事我於黃檗先師處三度喫六十痛棒如蒿枝子拂相似如今更思一頓誰為下手時有僧出云某甲下手濟拈棒與僧僧擬接濟便打。</p>
</div>
<div class='div-commentary'><p>師云一個不知痛癢一個全沒慚愧黃檗先師血滴滴地為你卻道如蒿枝拂相似這僧不顧來處艱難但只管喫符道者今日要令不知痛癢底知些痛癢全沒慚愧底具足慚愧乃卓拄杖一下云令不虛行。</p>
</div>
<div class='div-orig'><p>僧問雲門如何是諸佛出身處門云東山水上行。</p>
</div>
<div class='div-commentary'><p>師云諸佛出身處東山水上行忽若山崩水竭諸人向處覓佛家貧猶自可路貧愁殺人。</p>
</div>
<div class='div-orig'><p>靈嵒一日因僧參嵒云甚處僧云湖廣嵒云聞得鸚鵡洲被賊劫去是否僧云不曾嵒云老僧卻信人騙。</p>
</div>
<div class='div-commentary'><p>師云真個那又云賊賊。</p>
</div>
<div class='div-orig'><p>僧問靈嵒學人患此大病正受疼痛時一切處安置伊不得和尚如何救療嵒云還氣急麼僧一喝嵒云肝氣有餘肺氣不足。</p>
</div>
<div class='div-commentary'><p>師云靈嵒雖能識病不善用藥拈拄杖卓一下云當時若喫得這服不致深入膏肓何故不見道若藥不瞑眩厥疾不瘳以拄杖旋風打散。</p>
</div>
<div class='div-orig'><p>馬大師不安院主問和尚近日尊候如何大師曰日面佛月面佛。</p>
</div>
<div class='div-commentary'><p>師云病入膏肓。</p>
</div>
<div class='div-orig'><p>雲蓋問石霜萬戶俱閉即不問萬戶俱開時如何霜云堂中事作麼生云無人接得渠霜云道也太煞道也只道得八九成云未審和尚作麼生道霜云無人識得渠。</p>
</div>
<div class='div-commentary'><p>師云頭頭上了物物上明秪喚作了事人百尺竿頭更有一步在秪如萬戶俱開為甚麼無人識得良久云用識作麼。</p>
</div>
<div class='div-orig'><p>曹山問僧作甚麼僧云掃地山云佛前掃佛後掃僧云前後一時掃山云與曹山過靸鞋袋來。</p>
</div>
<div class='div-commentary'><p>師云曹山雖善使令未免壓良為賤符上座則不然前後一時掃拄杖不在苕帚柄聊與三十。</p>
</div>
<div class='div-orig'><p>香林遠禪師因僧問魚遊陸地時如何遠云發言須有後救僧云卻下碧潭時如何遠云頭重尾輕。</p>
</div>
<div class='div-commentary'><p>師云衲僧家發言須有後救香林雖然作者爭奈頭重尾輕山僧則不然魚遊陸地時如何境界甚危卻下碧潭時如何救得一半與麼道還有過麼。</p>
</div>
<div class='div-orig'><p>僧問趙州一物不將來時如何州云放下著僧云既是一物不將來放下個甚麼州云放不下擔取去。</p>
</div>
<div class='div-commentary'><p>師云這僧力能挾泰山以超北海一個門限卻跨不過大眾要知趙州老漢心行麼大似籍沒人家產了更要人納贓在山僧今日據款結案一物不將來請君齊放下入門逢阿誰出門見甚麼口舌利如錐今古令人怕喝一喝。</p>
</div>
<div class='div-orig'><p>陸亙大夫一日見南泉云肇法師也甚奇怪解道天地與我同根萬物與我一體泉指庭前牡丹花云大夫時人見此一枝花如夢相似。</p>
</div>
<div class='div-commentary'><p>師云南泉年老齒不關風無端漏泄春光直是令人目眩若是符道者又不然待伊道了但云大夫喚甚麼作天地萬物縱饒陸亙有語也是夢裏惺惺。</p>
</div>
<div class='div-orig'><p>武帝請傅大士講金剛經大士便於座上揮案一下便下座師云葛藤不少誌公問云陛下還會麼帝云不會誌公云大士講經竟。</p>
</div>
<div class='div-commentary'><p>師云座主奴。</p>
</div>
<div class='div-orig'><p>臨濟侍立德山次山云困濟云老漢寐語作麼山便打濟便掀倒禪床。</p>
</div>
<div class='div-commentary'><p>師云青天白日裏瞌睡也打不迭這兩個漢大似開眼作夢山僧當時若見各與二十九棒留一棒自喫何故只因為他閑事長無明。</p>
</div>
<div class='div-orig'><p>靈嵒因一僧入方丈請益云某甲不善用心喫和尚方便嵒云老僧今日患痢一連五六七次方便你還知麼僧云不知嵒叱云原來我方便你又不知出去。</p>
</div>
<div class='div-commentary'><p>師云靈嵒雖則倒腹傾腸為人徹困其奈自矢不覺臭這僧若是個知氣息底當時但掩鼻而出也免得末後狼籍。</p>
</div>
<div class='div-orig'><p>趙州問婆子甚麼處去婆云偷趙州筍去州云忽遇趙州又作麼生婆一掌州便休。</p>
</div>
<div class='div-commentary'><p>師云婆子匆匆打辦放過一著趙州草草承當賴遇無旁觀者。</p>
</div>
<div class='div-orig'><p>遵布衲在藥山浴佛次藥山云你只浴得這個還浴得那個麼遵云把將那個來。</p>
</div>
<div class='div-commentary'><p>師云更討第二通惡水那。</p>
</div>
<div class='div-orig'><p>鏡清問僧門外是甚麼聲僧云蛇吞蝦蟆聲清云將謂眾生苦更有苦眾生。</p>
</div>
<div class='div-commentary'><p>師云念彼觀音力還著於本人又云自作自受。</p>
</div>
<div class='div-orig'><p>仰山問僧近離甚處僧云廬山山云曾遊五老峰麼僧云不曾到山云闍黎不曾遊山雲門云此語皆為慈悲之故有落草之談。</p>
</div>
<div class='div-commentary'><p>師云若作佛法商量腳下泥深三尺不作佛法商量門前路滑如油畢竟如何待上座遊山來卻向汝道。</p>
</div>
<div class='div-orig'><p>僧問睦州高揖釋迦不拜彌勒時如何州云昨日有人問趁出院了也僧云怕某甲不實那州云拄杖不在苕帚柄聊與三十。</p>
</div>
<div class='div-commentary'><p>師云這僧雷聲浩大雨點全無睦州若不站定腳跟未免磕七撞八。</p>
</div>
<div class='div-orig'><p>僧問靈嵒孤峰獨峭時如何嵒云風吹沒奈何僧云萬派朝宗時如何嵒云不停流僧云如何是尊貴墮嵒云不墮在尊貴僧云作家宗師嵒云他亦不受僧云某甲到這裏也沒奈何嵒云誰教你來。</p>
</div>
<div class='div-commentary'><p>師云這老漢大似頑石一般天下人拈掇不起若不是這僧斧鑿將來爭見些子竅穴。</p>
</div>
<div class='div-orig'><p>僧問六祖黃梅意旨甚麼人得祖云會佛法人得僧云和尚還得否祖云我不得僧云為甚麼不得祖云我不會佛法。</p>
</div>
<div class='div-commentary'><p>師云是真語是實語。</p>
</div>
<div class='div-orig'><p>僧問雲門樹凋葉落時如何門云體露金風。</p>
</div>
<div class='div-commentary'><p>師云雲門不善成立從上家私狼藉殆盡符上座今日有一語分付切須記取良久云莫將黃葉誤作真金。</p>
</div>
<div class='div-orig'><p>翠嵒夏末示眾云一夏以來為兄弟東語西話看翠嵒眉毛在麼師云一場話杷長慶云生也師云低聲低聲保福云作賊人心虛師云智過君子雲門云關。</p>
</div>
<div class='div-commentary'><p>師云俱山僧恁麼道早是眉毛長數丈知麼。</p>
</div>
<div class='div-orig'><p>崇壽指凳子云識得凳子周匝有餘雲門云識得凳子天地懸殊。</p>
</div>
<div class='div-commentary'><p>師云一個跳不出一人搆不著山僧則不然識得凳子秪是凳子。</p>
</div>
<div class='div-orig'><p>溈山一日見劉鐵磨來溈山云老牸牛汝來也磨云來日臺山大會齋和尚還去麼山乃放身作臥勢磨便出去師云巍巍堂堂被人家一頓齋飯便乃和身放倒諸人還知銕磨便出去麼下坡不走快便難逢杜順和尚偈曰嘉州牛喫禾益州馬腹脹天下覓醫人炙豬左膊上。</p>
</div>
<div class='div-commentary'><p>師云有甚麼交涉。</p>
</div>
<div class='div-orig'><p>僧問雪竇如何是諸佛本源竇云千峰寒色師云直得寒毛卓豎僧云向上更有事也無竇云雨滴嵒花。</p>
</div>
<div class='div-commentary'><p>師云到者方知。</p>
</div>
<div class='div-orig'><p>臨濟上堂云有一無位真人嘗在汝等諸人面門出入未證據者看看時有僧出云如何是無位真人濟下禪床擒住云道道僧擬議濟拓開云無位真人是甚麼乾屎橛。</p>
</div>
<div class='div-commentary'><p>師云若是無位真人非一處出現茶裏飯裏鐘裏鼓裏拄杖頭拂子上腳跟下鼻孔內無一處不是他出現底所在開眼也著合眼也著如今衲僧要見劈脊便打云有甚麼難。</p>
</div>
<div class='div-orig'><p>靈嵒一日見居士炤鏡嵒云道人家須要炤顧這個作麼士無語嵒云何不道秪圖看破伊。</p>
</div>
<div class='div-commentary'><p>師云當時但撲破鏡子。</p>
</div>
<div class='div-orig'><p>僧問法眼如何是佛云汝是慧超。</p>
</div>
<div class='div-commentary'><p>師云法眼雖然口快未免喚奴作郎這僧造次承當怎奈有頭無尾。</p>
</div>
<div class='div-orig'><p>玄沙上堂眾集遂將拄杖一時趁下卻回向侍者道我今日作得一解險入地獄如箭射者云喜得和尚再復人身。</p>
</div>
<div class='div-commentary'><p>師云玄沙侍者對揚家醜靈利衲僧覷見未免笑破鼻孔。</p>
</div>
<div class='div-orig'><p>黃檗示眾云汝等諸人盡是噇酒糟漢恁麼行腳何處更有今日還知大唐國裏沒禪師麼時有僧出云只如諸方匡徒領眾又作麼生檗云不道無禪秪是無師。</p>
</div>
<div class='div-commentary'><p>師云黃檗若無後語洎被打破蔡州這僧雖善搶攙奈何落在圈繢裏。</p>
</div>
<div class='div-orig'><p>僧問雲門如何是法身門云六不收圓悟云一不立。</p>
</div>
<div class='div-commentary'><p>師云八不似復云雨灑不濕風吹不入靈利衲僧如何辨得。</p>
</div>
<div class='div-orig'><p>臨濟入僧堂兩首座齊下喝僧問臨濟還有賓主也無濟云賓主歷然。</p>
</div>
<div class='div-commentary'><p>師云從前汗馬無人識秪要重論蓋代功。</p>
</div>
<div class='div-orig'><p>三聖問雪峰透網金鱗以何為食峰云待汝出網來向汝道聖云一千五百人善知識話頭也不識峰云老僧住持事繁。</p>
</div>
<div class='div-commentary'><p>師云揀點舌頭。</p>
</div>
<div class='div-orig'><p>修山主偈云是柱不見柱非柱不見柱師云途中無這個消息是非<span class='corr'>已</span>去了是非裏薦取。</p>
</div>
<div class='div-commentary'><p>師云屋裏沒此葛藤說也說了註也註了還會麼若不會大好從頭舉九九八十一收。</p>
</div>
<div class='div-orig'><p>三角示眾云若論此事眨上眉毛早<span class='corr'>已</span>蹉過麻谷出問云蹉過則不問如何是此事角云蹉過谷便掀倒禪床角便打雪竇云兩個老漢眉毛也未曾眨上說甚麼此事蹉過。</p>
</div>
<div class='div-commentary'><p>師云三尊宿雖各各眼明手快便利如風使人卒難近傍要且不知此事而今莫有欲知此事的麼纔有人出劈脊便打設或問道如何是此事但復打云三十<span class='corr'>年</span>後此話大行。</p>
</div>
<div class='div-orig'><p>南泉示眾云王老師自小養得一頭水牯牛擬向溪東牧不免食他國王水草擬向溪西牧亦不免食他國王水草不如隨分納些些總不見得。</p>
</div>
<div class='div-commentary'><p>師云王老師秪解閉門作活不能觸處逢生一頭水牯牛東擬西擬更沒奈何雖云隨分納些些總未是本分草料山僧今日亦有一頭水牯牛溪東也放溪西也放總是自家田地並不犯他家一莖水草諸人還見牛麼自云叱叱。</p>
</div>
<div class='div-orig'><p>長慶示眾云撞著道伴交肩過一生參學事畢。</p>
</div>
<div class='div-commentary'><p>師云撞著道伴交肩過好個無孔銕鎚。</p>
</div>
<div class='div-orig'><p>僧問禾山習學謂之聞絕學謂之鄰過此二者是為真過如何是真過山云解打鼓又問如何是真諦山云解打鼓又問即心即佛即不問如何是非心非佛山云解打鼓又問向上人來如何接山云解打鼓。</p>
</div>
<div class='div-commentary'><p>師云曾有人問符上座禾山解打鼓意旨如何對他道好事不謾人且道還契古德意麼禾山解打鼓對眾分明舉好事不謾人知音更誰許會得的甜瓜徹蒂甜不會的苦瓠連根苦。</p>
</div>
<div class='div-orig'><p>雪竇云乾坤之內宇宙之間中有一寶掛在壁上達磨九年面壁不敢正眼覷著如今衲僧要見劈脊便打。</p>
</div>
<div class='div-commentary'><p>師云雪竇只圖自便不顧賺人無端與麼道了遂令一輩衲僧向壁上東覷西捕唐喪光陰符上座則不然乾坤之內宇宙之間中有一寶喝一喝云秪在這裏拈起也日月增輝放下也泥沙匿耀如今衲僧要見我也不惜復喝一喝。</p>
</div>
<div class='div-orig'><p>趙州因秀才云和尚是古佛州云秀才是新如來。</p>
</div>
<div class='div-commentary'><p>師云靈山授記未到如此又云得人一牛還人一馬。</p>
</div>
<div class='div-orig'><p>僧問香林如何是衲衣下事林云臘月火燒山雪竇云臘火燒山萬種千般翹松鶴冷踏雪人寒達磨不會大難大難。</p>
</div>
<div class='div-commentary'><p>師云香林縱火燒山雪竇順風助燄衲衣下事使人卒難摸索符上座則不然臘火燒山天寬地寬達磨不識討甚心安。</p>
</div>
<div class='div-orig'><p>睦州陞座云首座[口*尒]畣云在寺主[口*尒]畣云在維那[口*尒]畣云在州云三段不同今當第一向下文長付在來日。</p>
</div>
<div class='div-commentary'><p>師云彈偏斥小歎大褒圓則不無睦州老漢且未能隨根應病授與法藥山僧今日又且不然首座[口*尒]在寺主[口*尒]在維那[口*尒]在我今為汝保任此事終不虛也。</p>
</div>
<div class='div-orig'><p>石室見僧來拈起拄杖云過去諸佛也恁麼現在諸佛也恁麼未來諸佛也恁麼長沙云放下拄杖子別通消息來。</p>
</div>
<div class='div-commentary'><p>師云可惜這有頭無尾漢有根拄杖子也不解用待他道放下拄杖別通個消息來劈脊便打非惟勦絕長沙抑自有出身之路。</p>
</div>
<div class='div-orig'><p>古德云這一片田地分付來多時也我待你立地搆去法眼云這一片田地分付來多時也我待你坐地搆去。</p>
</div>
<div class='div-commentary'><p>師云這一片田地分付來多時也我更不與汝著忙何故無人搆得。</p>
</div>
<div class='div-orig'><p>雪峰示眾云世界闊一丈古鏡闊一丈世界闊一尺古鏡闊一尺玄沙指火爐云且道火爐闊多少峰云如古鏡闊沙云老和尚腳跟未點地在。</p>
</div>
<div class='div-commentary'><p>師云雪峰古鏡放光玄沙火爐發焰若非他家父子妍媸立辨胡漢無私爭免得焦頭爛額諸人要識玄沙後語麼須問取他家兒孫始得。</p>
</div>
<div class='div-orig'><p>舍利弗一日入城見月上女出城舍利弗問云甚麼處去女云如舍利弗恁麼去舍利弗云我方入城汝方出城何言如舍利弗恁麼去女云諸佛弟子當住何處弗云諸佛弟子當住大涅槃女云諸佛弟子既住大涅槃故我亦如舍利弗恁麼去。</p>
</div>
<div class='div-commentary'><p>師云兩個一場敗闕有人簡點得出許汝謗于佛毀于法不入眾數其或未然卻是山僧罪過。</p>
</div>
<div class='div-orig'><p>僧問石門年窮歲盡時如何石門云東村王老夜燒錢僧復問開先暹和尚年窮歲盡時如何暹云依舊孟春猶寒。</p>
</div>
<div class='div-commentary'><p>師云一人門外打之遶一人室中看冷煖東山別有一轉年窮歲盡時如何大家相聚喫莖虀也要諸方貶剝。</p>
</div>
<div class='div-orig'><p>乾峰示眾云舉一不得舉二放過一著落在第二雲門出云昨日有人從天台來卻往徑山去峰云典座來日不得普請便下座。</p>
</div>
<div class='div-commentary'><p>師云焦磚打著連底凍赤眼撞著火柴頭。</p>
</div>
<div class='div-orig'><p>外道問佛不問有言不問無言世尊良久外道云世尊大慈開我迷雲令我得入外道既去阿難問云外道有何所證禮謝而去世尊云如世良馬見鞭影而行。</p>
</div>
<div class='div-commentary'><p>師云作麼生是世尊鞭影莫是良久處麼若與麼則東土衲僧不若西天外道畢竟如何良馬<span class='corr'>已</span>隨鞭影去阿難依舊世尊前。</p>
</div>
<div class='div-orig'><p>雲門示眾云百草頭上道將一句來自代云俱。</p>
</div>
<div class='div-commentary'><p>師云紅旗閃爍換盡諸佛眼睛寶劍輝煌斷盡諸佛性命還有具通天作用向一字裏排身者麼有即許你親見雲門。</p>
</div>
<div class='div-orig'><p>僧到靈嵒禮拜起便喝嵒便打僧云因甚便打嵒云賞伊大膽。</p>
</div>
<div class='div-commentary'><p>師云這僧如貧兒暴富揮金如土靈嵒雖然得人一牛還人一馬叵奈儉而不奢若是符上座脫下衲衣痛與一頓自然重賞之下必有勇夫。</p>
</div>
<div class='div-orig'><p>僧問瑯琊清淨本然云何忽生山河大地琊云清淨本然云何忽生山河大地其僧有省。</p>
</div>
<div class='div-commentary'><p>師云騎賊馬趕賊隊果是作家這僧恁麼悟去分明悟得教乘祖師門下未夢見在。</p>
</div>
<div class='div-orig'><p>溈山普請次值靜板鳴有一僧拍手呵呵大笑歸去溈山云俊哉此是觀音入理之門至晚問其僧你適來見個甚麼道理僧云適來肚饑聞板聲歸喫飯溈山云賺殺人鏡清云當時溈山有此一僧鼓山云當時溈山無此一僧。</p>
</div>
<div class='div-commentary'><p>師云這僧一笑多少淆訛勞他千五百人知識各說異端無本可據直至而今遂成不了山僧此日乘時為渠了卻乃呵呵大笑云多少淆訛。</p>
</div>
<div class='div-orig'><p>僧問百丈如何是奇特事丈云獨坐大雄峰僧禮拜丈便打。</p>
</div>
<div class='div-commentary'><p>師云這僧會得禮拜不會禮拜若人緇素得出始知百丈令行一半。</p>
</div>
<div class='div-orig'><p>僧問興化四方八面來時如何化云打中間底僧便禮拜化云昨日赴個村齋中途遇一陣卒風暴雨卻向古廟裏躲避得過。</p>
</div>
<div class='div-commentary'><p>師云興化老人頂門眼正肘後符靈縱遇千妖百怪他卻不慌不忙輕輕念道真言自然銷蹤滅跡雖然若不得個古廟藏身這陣卒風暴雨也不易當抵直至今朝未免水漉漉地。</p>
</div>
<div class='div-orig'><p>僧問靈嵒如何是密密之言嵒云外人爭得聞。</p>
</div>
<div class='div-commentary'><p>師云低聲低聲。</p>
</div>
<div class='div-orig'><p>報慈問僧近離甚處僧云臥龍慈云在彼多少時僧云經冬過夏慈云龍門無宿客為甚麼在彼多少時僧云師子窟中無異獸慈云你試作師子吼看僧云若作師子吼即無和尚也慈云念汝新到且放三十棒。</p>
</div>
<div class='div-commentary'><p>師云一個頭角<span class='corr'>已</span>成一個爪牙畢露雖然各展風規爭如山僧道個不必。</p>
</div>
<div class='div-orig'><p>僧問巴陵祖意教意是同是別陵云雞寒上樹鴨寒下水僧問睦州祖意教意是同是別州云青山是青山白雲是白雲雪竇云問既一般畣亦相似其中有利他自利謾人自謾若點揀分明管取解空第一。</p>
</div>
<div class='div-commentary'><p>師云登山采玉入海求珠祖意教意切忌守株若人點揀得出直是天地懸殊。</p>
</div>
<div class='div-orig'><p>百丈侍馬大師行次見一群野鴨子飛過祖云是甚麼丈云野鴨子祖云甚麼處去也丈云飛過去也祖遂把百丈鼻扭丈負痛失聲祖云又道飛過去也。</p>
</div>
<div class='div-commentary'><p>師云馬師雖然作者爭奈好肉剜瘡直饒扭捏將來鼻孔終是不正若是山僧見他道飛過去也但微笑云果然更不與他手忙腳亂何故不見道泉枯終見底鳥倦自知還。</p>
</div>
<div class='div-orig'><p>臨濟一日與普化同施主家齋濟問毛吞巨海芥納須彌為復神通玅用為復法爾如然化踢倒飯床濟云太麤生化云這裏是甚麼所在說麤說細濟休去來日又同一施主家齋濟復問今日供養何似昨日化又踢倒飯床濟云大麤生化云瞎漢佛法說甚麼麤細濟吐舌。</p>
</div>
<div class='div-commentary'><p>師云兩個老賊喫卻檀越家飯了作這般去就全沒些子慚媿雖然官不容針私通車馬一個有奔流度刃的手腳一個用疾焰過風的機關直饒香積如來也須從旁喝彩且道那一個合受人天供養良久喝一喝云有甚饅頭䭔子快下將來。</p>
</div>
<div class='div-orig'><p>趙州示眾云至道無難唯嫌揀擇纔有語言是揀擇是明白老僧不在明白裏是汝諸人還護惜也無時有僧出云既不在明白裏護惜個甚麼州云我亦不知僧云和尚既不知為甚卻道不在明白裏州云問事即得禮拜了退。</p>
</div>
<div class='div-commentary'><p>師云趙州老一向放憨及遇這僧挨拶緊來直得將身上壁還有為趙州竭力的麼出來通個消息使山僧知你是個風不入底漢。</p>
</div>
<div class='div-orig'><p>僧問靈嵒惟一堅密身一切塵中現如何是塵中現底身嵒指庭前花云這株花得與麼紅那株花得與麼白。</p>
</div>
<div class='div-commentary'><p>師云換卻眼睛。</p>
</div>
<div class='div-orig'><p>僧問鏡清新年頭還有佛法也無清云有僧云如何是新年頭佛法清云元正啟祚僧云謝師畣話清云鏡清今日失利又僧問明教新年頭還有佛法也無教云無僧云年年是好年為甚麼卻無教云張公喫酒李公醉僧云老老大大龍頭蛇尾教云明教今日失利。</p>
</div>
<div class='div-commentary'><p>師云新年佛法有石上栽花新年佛法無空中釘橛忽有個問符上座新年頭還有佛法也無但云路上相逢齊稽首且道是有耶是無耶若揀點得出山僧今日失利。</p>
</div>
<div class='div-orig'><p>僧問投子金雞未鳴時如何投云無這個音響僧云鳴後如何投云各自知時。</p>
</div>
<div class='div-commentary'><p>師云投子古佛等閑垂一機一境直是令人難搆山僧今日不吝慈悲亦有一轉高也著低也著金雞未鳴時如何夜半正明鳴後如何天曉不露且道與古人相去多少。</p>
</div>
<div class='div-orig'><p>僧問智門如何是般若體門云蚌含明月僧云如何是般若用門云兔子懷胎。</p>
</div>
<div class='div-commentary'><p>師云蚌含明月聲前撲不破兔子懷胎句裏絕知音要識是非面目現在拍手一下。</p>
</div>
<div class='div-orig'><p>仰山問三聖汝名甚麼聖云慧寂仰山云慧寂是我聖云我名慧然仰山呵呵大笑。</p>
</div>
<div class='div-commentary'><p>師云二員作者一放一收一挨一拶如排百萬大軍只將瓦礫相擊眾中皆是慣歷沙場久經陣敵之士到這裏還覺額頭汗出麼。</p>
</div>
<div class='div-orig'><p>保福長慶遊山次福以手指云只這裏便是玅峰孤頂慶云是即是可惜許師云直得腳跟下寸草不生雪竇云今日共這漢遊山圖個甚麼師云下坡不走快便難逢雪竇復云千年後不道無只是少師云相隨來也後舉似鏡清清云若不是孫公便見髑髏遍埜。</p>
</div>
<div class='div-commentary'><p>師云青天白日。</p>
</div>
<div class='div-orig'><p>文殊問無著近離甚處無著云南方殊云南方佛法如何住持著云末法比丘少奉戒律殊云多少眾著云或三百或五百無著問文殊此間如何住持殊云凡聖同居龍蛇混雜著云多少眾殊云前三三後三三。</p>
</div>
<div class='div-commentary'><p>師云諸方總道無著被文殊熱謾殊不知文殊被無著一問直得前後錯亂數目參差直至而今也打筭不清。</p>
</div>
<div class='div-orig'><p>肅宗皇帝問忠國師云師百年後所須何物國師云與老僧作個無縫塔帝云請師塔樣國師良久云會麼帝云不會國師云我有付法弟子耽源卻諳此事請詔問之國師遷化後帝詔耽源問此意如何源云湘之南潭之北中有黃金充一國無影樹下合同船琉璃殿上無知識師云大小國師被天子一問直得口啞若是山僧請師塔樣但云陛下可謂不忘付囑非唯坐斷天下人舌頭亦免得後代兒孫起模畫樣靈樹遠禪師一日問青上座云法華經中爾時龍女有一寶珠價直三千大千世界且道三千大千是多少價青云且待須臾自當證知遠云師兄即今還肯方便麼青近前叉手云也不較多靈嵒聞得打露柱一下師云一個索值甚高一個酬價極賤靈嵒從中白拈爭奈旁觀覷破且道誰是旁觀者顧左右云喏昔有秀才問長沙某甲曾看千佛名經百千諸佛但見其名未審居何國土長沙召秀才秀才應諾沙云黃鶴樓崔顥題後秀才還曾題也未曰未曾沙曰得閑題取一篇好。</p>
</div>
<div class='div-commentary'><p>師云長沙與秀才把手同行親到諸佛住處叵耐秀才貪程太速不解返觀驀然撞著黃鶴樓方始腳跟點地苦哉苦哉將長沙一片婆心擲向鸚鵡洲裏不響你諸人還知諸佛住處麼豎起指云黃鶴一去不復返白雲千載空悠悠。</p>
</div>
<div class='div-orig'><p>僧問五祖一大藏教是個切腳未審切那個字祖云八囉娘。</p>
</div>
<div class='div-commentary'><p>師云灼然言不該典非君子之談東山信口畣來暗與修多羅合一大藏教是個切腳釋迦老子可謂竭盡機思且道八囉娘畢竟是唐言是梵語若將并班必駁丁當帝都向齒舌上彈切得來有甚麼交涉大眾要會八囉娘麼須於意外明宗莫向言中取則隨以手空中畫一畫云汝等隨山僧手看眾舉首乃轉身便行。</p>
</div>
<div class='div-orig'><p>僧問投子如何是一大事因緣子云尹司空與老僧開堂。</p>
</div>
<div class='div-commentary'><p>師云投子果是實頭不免猶霑俗氣若問山僧如何是一大事因緣但對他道不可更有第二事。</p>
</div>
<div class='div-orig'><p>僧問長慶眾手淘金誰是得者慶云有伎倆者得僧云學人還得也無慶云太遠在。</p>
</div>
<div class='div-commentary'><p>師云長慶太吝這僧太怯若是逴得便行底怎肯向別人口裏討得與不得即今且止你道這僧具甚麼伎倆果若辨得一手分付。</p>
</div>
<div class='div-orig'><p>鏡清問僧趙州喫茶去你作麼生會僧便出去清云邯鄲學唐步。</p>
</div>
<div class='div-commentary'><p>師云可惜趙州一碗茶被鏡清潑卻這僧便出且道知味不知味你向觜唇上咂啖得來怎免道個苦。</p>
</div>
<div class='div-orig'><p>趙州因新羅院主請齋州到門首問此是甚麼院主云新羅院州云我與你隔海。</p>
</div>
<div class='div-commentary'><p>師云趙州未入得新羅門秪向途路上論量遠近若是山僧待他道與你隔海便云怎得到這裏非惟截斷趙州舌頭且免後人虛空釘橛。</p>
</div>
<div class='div-orig'><p>僧問趙州如何是佛州云大者如兄小者如弟。</p>
</div>
<div class='div-commentary'><p>師云趙州和尚一向釘觜銕舌問著無有畣不得者這僧秪問惟我獨尊底因甚他卻畣有兩個你試說道理看是則遞相恭敬不是則各自稱尊。</p>
</div>
<div class='div-orig'><p>僧問雲門一言道盡時如何門云裂破師云合得一半雪竇彈指三下師云切忌承虛接響僧問睦州一言道盡時如何州云老僧在你缽囊裏師云著甚來由雪竇呵呵大笑。</p>
</div>
<div class='div-commentary'><p>師云破了也復云有人辨得此四轉語許他天上天下。</p>
</div></div>
<p class='juan'>靈瑞尼祖揆符禪師妙湛錄卷四<span class='note-inline'>(終)</span></p>
</div><!-- end of div[@id='body'] -->
</body></html>