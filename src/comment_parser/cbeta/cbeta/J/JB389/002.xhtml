<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洪山俞昭允汾禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>俞昭允汾禪師住郢州潼泉山法興禪寺語錄卷之二</p><p class="byline">住北京翊教寺嗣法門人上睿等編</p>
<div class='div-other'><a id='mulu6' /><p>師於順治辛丑冬住寺今。</p>
<p>康熙乙巳二月初一日郡邑紳衿護法遠近檀信諸剎耆宿入山敷座同請開堂。</p>
<p>指法座云妙寶莊嚴眾香圍繞坐斷報化直踏毘盧從上也有人行轉法輪提祖印山僧一步更高更闊便陞座拈香云此一瓣香根蟠劫外價重須彌端伸供養始祖釋迦文佛大和尚奉祝今上皇帝聖躬萬歲伏願一人有慶萬國咸寧明見佛心永延帝祚此一瓣香凡聖齊榮隱顯同味懷藏則無聲無臭拈出則為蓋為雲普同供養飲光以下西天東土六十九世諸祖大和尚奉為巖廊宰輔方面勳臣督撫司道府縣尊官闔郡紳衿在筵檀護伏願和羹聖時股肱仁主曰文曰武乃孝乃忠雨露優曇播馨香於無盡金湯佛法仰山斗於大年此一瓣香多子塔前承蔭曹溪路上分枝今為供養當寺開山孤標祖師遞代重興大洪山主妙空禪師憲洪修藏了傳禪師諸山耆碩本派宗師舊住寮德首領知事伏願後先扶道古今一揆列剎相望千峰並秀東澗水流西澗南山雲起北山既是同源了無異見末上拈香云此一瓣香別無伎倆必有地頭道是郢州土宜迥超江南尊貴冷眼曾覷見熱心實難忘廣眾中第五回親拈剎塵海做一爐滿卻正為供養見住蘇州靈巖山崇報禪寺本師退翁老和尚用酬法乳<span class='corr'>斂</span>衣就座上首白槌云法筵龍象眾當觀第一義師云第一義諦上下四維春風包裹不得山僧拄杖子久默斯要不務速說今朝事不獲<span class='corr'>已</span>全身出現為諸人打開蟄戶雲行雨施不論橫點豎點有擊頭知尾者便請出眾相見僧問深山古剎澗冷雲封今日生面重開未審作何宗調師云一曲少林無孔笛逆風吹了順風吹僧云實謂罕聞師云也要闍黎接拍乃云我此法印為欲利益世間故說如鐘在<span class='corr'>虡</span>扣之則鳴似鏡臨臺物來斯鑑揭露靈山奧旨洞明少室真機離相離名破塵破的非寂默無言可造豈譬喻分別能知妙德空生只可從傍讚歎龍天釋梵惟有動地雨華諸仁若也聽能出聲見能超色方知盡乾坤是沙門雙眼遍十方皆自<span class='corr'>己</span>光明不妨隨處立宗應緣接物於有為境示無為道而不壞有為之相居一佛國作多佛事而不礙一佛之身自然水到渠成風行草偃雖然如是建化場中觀光足矣衲僧門下據令奚堪且衲僧家憑箇甚麼過人得恁威權自在驀拈拄杖卓一下云不知誰是我但覺世無他上首復白槌云諦觀法王法法王法如是下座。</p>
<p>當晚小參寒灰枯木衲子家風碧嶂丹岩道人居處山僧數載茲山其幾本色徒眾刀耕火種澗飲木食只圖深藏拙訥不欲衒耀見知老屋敗簷東撐西拄殘磚斷瓦平砌高堆有時孤標塔頭栽松帶雨有時仲舒橋上嘯月披雲珍珠泉萬斛川流鐵石峰千仞壁立落紅滿地左右回顧象王芳綠垂庭出入使令虎子麻三斤乾矢橛沒星秤尾懶較重輕金剛圈栗棘蓬生辣手中渾忘拋擲無端霜前雪後裂破娘生面皮諸仁者今朝是開法之始此夜乃聚首之初禦冷弗贈冰救渴不進火就實而論絕無奇特從古天地日月草木山川現今老幼尊卑僧俗男女喫飯穿衣夜眠蚤起看山玩水瞬目揚眉送客迎賓低頭舉手匪借他力惟憑<span class='corr'>己</span>為春夏秋冬應其時士農工商居其業事事成辦物物變通諸聖同途群靈一轍何迷何悟誰欠誰餘倘能依而行之自解轉身吐氣遂喝一喝云仲春猶寒參退喫茶。</p>
<p>結制示生闍黎上蓮書記請上堂問水到渠成風行草偃孤標古塔今日是橫點頭豎點頭師云你見我見進云根塵迥脫能有幾人師云不是苦心人不知進云德山後句掀翻臨濟先聲截斷乞師別展一籌師云莫要驚眾麼僧便喝師便打又僧問盡大地撮來如粟米粒拋向法興堂前還當得境話會麼師云一條古路穿岩走兩派清泉抱寺流僧云一擲渾身俱是眼家無四壁不知貧師打云分明記取乃云把定乾坤日月坐斷意想情塵峭巍巍深密密沒絲縫罅只箇渾崙三世諸佛到此進步無門歷代祖師於中出身少路汝諸人腳跟下一向喚不回頭只管貪程太速有朝撞入他家膝桶隊裏潼泉雖則棒頭有眼那時正恐猝急救你不得隨卓拄杖一下云寧為頑石毋效假玉。</p>
<p>上堂雪峰輥毬兩箇三箇還有麼禾山打鼓千槌百槌<span class='corr'>已</span>破也秘魔擎又好勇少謀道吾舞笏足恭堪恥潼泉鐵壁排衙清流遶座不用如許閑家具北往南來底入門領覽驗在目前良久喝一喝云有甚麼諱處。</p>
<p>豐谷街信女蔡門賀氏法名常月李氏法名宗依孟門劉氏法名常明姚門鄒氏法名性明請上堂盡大地是箇餬餅一口百雜碎舌頭若在口裏鹹酸苦辣定然知些滋味無論江南兩浙關西河北烜赫禪和掌缽盂向香積世界為甚麼出身無路捨近趨遠良久云魚鼓聲動也漆桶快下去。</p>
<p>沱潛弟子吳成之羅秀林熊元之領眾請上堂問答畢乃曰萬法歸一一歸何處海水不可斗量虛空不可尺度淨地不可撒沙爛泥不可著腳青州衫子重七斤其所薄者厚十字街頭一片磚其所厚者薄不快漆桶更莫提來穿破草鞋直須掉卻以拄杖一時打散云千錯萬錯是伊不錯。</p>
<p>虎爪山湛一典客率徒頓超睿生請上堂乾坤既位世界<span class='corr'>已</span>形擁之令聚而不聚虛空粉碎大地平沉撥之令散而不散一出一入全滅全生側耳欲聞而不聞半合半開同明同暗瞪目欲見而不見拈拄杖卓一下云豈更替他說道理。</p>
<p>為本寺勤舊性悟馥蓮設薦上堂二月清明寒食節子規啼斷枝頭血家家塚上土添新鐵打心肝痛不徹潼泉寺裏有兩箇僧一名宗倫一名道裕同一姓氏三二十載於此祖師基業盡力支持昨年仲夏日長綠樹濃陰裏添得黃鸝四五聲忽爾腳跟不穩愛他蓮華國土安養快樂不再躊躇相繼而往岩頭念佛石半思半恨忍淚到今特請山僧就伊熟處下一轉遂喝一喝云好再來也。</p>
<p>定波菴慈摩慈止二大德領眾請上堂食辦擊鼓阿誰無分飯後普請到即不點觀音勢至文殊普賢毘盧師法身主總在這裏運水搬柴一擔兩桶靜地躲跟底師僧若能撩起便行許汝粗餐易飽細嚼難饑若只管閒坐困眠七棒對十三領得也未拈拄杖喝一喝云巡炤何得當面諱卻。</p>
<p>度僧上堂僧問花香鳥語日煖風和學人上來請師一接師云光剃頭僧云百尺竿頭如何進步師云淨洗腳僧云直得百藝百窮師打一棒云壹是皆以修身為本乃云脫俗離塵知慚識愧始名出家爾諸大德既<span class='corr'>已</span>頓捨世間深重恩愛光剃頭淨洗腳父母非我親誰是最親者諸佛非我道誰是最道者袈裟下一坐具地從曠劫來四至界畔一一分明中心樹子更要汝覆蔭天下人去在何故不見道本大者其葉茂。</p>
<p>瞬目法印西印脫凡慈若五禪德領眾居士請上堂好諸禪德春山疊疊春日遲遲春鳥關關春泉濯濯春花似錦春草如茵春雨忽晴春雲乍卷春服既成春游正始荷諸禪侶垂訪綠轉春灶邊生柴旋斫旋燒春盤裏野菜時挑時煮正法眼藏從教七穴八穿圓通妙門一任東開西扇都沒思量實為慶快這裏忽有箇惱亂春風底衲僧出來道和尚來年更有新條在潼泉可謂令不虛行。</p>
<p>天池慧門二禪德請上堂僧問學人有一問向坐具邊忘卻請和尚驗看師云穿過髑髏磕破腦蓋僧云元來是揞黑豆老漢師連棒打趁乃云蚤朝不審晚後和南一似無孔鐵鎚水邊經行林下宴坐喜共你平交七尺單前釘釘喚甚麼作自性了事衲僧長安路上輥輥地有甚麼碑記喝一喝。</p>
<p>竟陵吳延皋法護同鄒殿生戴小宋二居士至山請上堂潼泉古剎路遠山幽澗水潺湲洞雲匼匝石頭大底大小底小竹子細底細麤底麤向無佛法身心寧有人情世諦今者竟陵諸碩名儒藍輿垂訪入寺看額自喜到來山僧主道雖麤幸從一地所生鄉談未改面面相對不事囊藏始信夫子鼻孔達磨眼睛原同一致那有兩般忘其陋劣不妨直與遂喝一喝云惟憑青嶂留知<span class='corr'>己</span>恰際春深筍蕨肥。</p>
<p>嘉魚弟子李志玳法名久端皮氏法名久章請上堂忽然忽然海口難宣奇特奇特真成越格金剛腳下鐵崑崙捉得明州憨布袋千般巧說莫益其心萬種思量是何道理昨日轉一位法堂上參請今朝轉一位方丈裏商量要覓箇解交句子山僧道渠儂肚皮大放待冷來看果見呵呵大笑走向龍華樹下去也是你還信得及麼良久云夢見。</p>
<p>圓菩薩戒慧空道人率二孫馬門范氏佛子佛音二菴主請上堂問久雨初晴長空一色疊疊春雲捲歸何所師云戒香定香慧香解脫香解脫知見香進云阿誰作證師云明人忍慧疆能持如是法乃云靈機廓徹智鑑洞明萬法何私十虛無間塵塵普應剎剎全彰聞聲不隨聲惑是你觀音三昧見色不逐色走是你文殊法門居一切事不為事礙涉一切理不被理拘是你普賢境界諸大德諸法真實相性戒福慧滿有緣非無因勿生分別想這裏成禠得去受用得行山河大地與你證明。</p>
<p>成臼蓮華寺文陵慎以二師請上堂列豎臨濟三門滿地華狼籍分張曹洞五位一堂風冷澹諸方粗心轉勝潼泉大笑不<span class='corr'>已</span>驀喚維那維那應諾師云今日幾人新到維那云幾人新到師云若問老僧佛法但道開口不在舌頭上遇茶祗喫茶遇飯祗喫飯但不得從東過西從西過東何故切忌亂走。</p>
<p>師受業師終七師弟天然請上堂平生快性罕人儔驀地藏鋒理事休不重<span class='corr'>己</span>靈不慕聖又乘好月過滄洲得自由且自由萬里神光頂後相何須更上一層樓朝香夕燈繼志述事天然師弟可謂孝矣潼泉山高水遠眼折心枯無法當情但知懷義五味拈來蘸秤錘千秋萬世無人用以拂子敲香爐云伏惟伏惟便下座。</p>
<p>善信王祖禹請上堂僧問禪喜殿裏古文殊白竹林中觀自在日炙風吹兼程到此未審如何接待師云黑漆牧童不展手銀籠鶴伴野雲飛僧顧眾云滿堂是客無人顧盡解穿衫作主來師云須彌頂上更翻身僧佇思師便喝又僧問一拳拳倒黃鶴樓一踢踢翻鸚鵡洲有意氣時添意氣不風流處也風流未審是甚麼人境界師云忙中那得閒僧云菩提樹茂優缽花開復何祥瑞師云無木挂千金乃云西天四七東土二三差之毫釐謬以千里古今天下老和尚撩鉤搭索路布葛藤成人者少敗人者多拈拄杖云山僧近日改絃易轍去也卓一卓云一條界破青山色誰敢當頭正眼看。</p>
<p>解制寒河禪喜菴非異闍黎請上堂僧問四月初三日<span class='corr'>已</span>前乾坤把定四月初三日<span class='corr'>已</span>後日月放行正恁麼時學人是東去是西去師云山高豈礙白雲飛僧云瀑布崖前親薦得隨行得路總逍遙師云直是千里萬里乃云三月以來諸兄弟在我這裏不為看山水過時單單要明生死大事坐則共你坐行則其你行曾無箇佛字到你分上亦無箇禪字安汝胸中如今春末夏初聖制解也腳跟下那有一法繫綴得你人人八面玲瓏箇箇十方通暢遂喝一喝云直下知歸須要箇護身符子作麼。</p>
<p>毘盧殿落成檀越馮符石率公郎文悅請上堂百千法門祗從一門而入無量妙義要在一義而宣乃橫按拄杖云此豈不是一門卓一卓云此豈不是一義一門既入百千法門頓開一義能宣無量妙義斯演正恁麼時祖佛齊到人天共知毘盧師法身主根塵中妙體獨露色聲外正坐當陽應物應機隨事隨理直得萬峰仰止眾派流通樓閣莊嚴林泉安隱扇真風於世表聚禪侶於雲中廣作無等等殊勝因緣顯示無上上圓融宗旨諸仁有眼則見有耳則聞且壁立萬仞處憑何建立文殊普賢一拽石觀音勢至二搬土魯斑繩墨不施功最好一梁對一柱。</p>
<p>安陸府太音印文耆宿報恩石詮自如長老吉祥若池隱凡了凡長老三賢闍黎潤慈禪碩暨諸菴師德請上堂千峰頂上出身一路十字街頭不知十字街頭覿面一機千峰頂上不會千峰頂上若會靜悄悄中鬧浩浩即是十字街頭十字街頭若知鬧浩浩中靜悄悄即是千峰頂上同得同用共見共聞有卷有舒全賓全主髑髏常千世界鼻孔摩觸家風古之今之甚生標格彼也此也扶豎叢林如是則衲僧正眼流通佛祖真規不墜且就中還有竭力相為處也無拈拄杖卓一下喝一喝云我只要這話行。</p>
<p>德山和尚訃至上堂高高峰頂把住南嶽深深海底放行曹溪明然臨濟燈恢擴天山道善說無上法要單提大統綱宗群魔異見悉潛蹤萬象森羅齊起舞其唯我德山法兄和尚乎潼泉法弟打從靈山一會裏分化此界郢水湘雲同心共照茲聽遺音痛傷何及乃撫几者三復云誰人知此意令我憶南泉。</p>
<p>佛成道日弟子馬文舉法名行智周氏法名行慧請上堂僧問無量劫來<span class='corr'>已</span>成佛道深山午夜悟箇甚麼師云三更失卻牛僧云今日事如何師云天明拾得馬僧云屈屈師打一棒云要騎便騎要下便下乃云釋迦老子冷坐垢面蓬頭經歷六載昨夜睹明星豁然稱大悟只知拈得鼻孔不省打失眼睛全身跌入荒草叢中兩手扯住葛藤不放五千餘卷絆倒無數英賢四十九年縛殺幾多好漢汝諸人日日日東上日日日西沒循環三百六十幾箇解知窠窟拈起拄杖云若向山僧拄杖頭上洞開雙眼便可與萬象森羅同暗同明齊起齊倒星移斗轉日照天臨大千沙界海中漚一切聖賢如電拂咄釋迦老子寢語住也未擲拄杖下座。</p>
<p>開爐竟陵死心吳道人一念胡道人請上堂拈香祝聖畢次拈香云此一瓣香奉為華頂之高以作始朱陵之厚以成終十五省內七十年間自東自西自南自北法無足相道出常情。</p>
<p>先師退翁大和尚一往不著思惟敢言面目現在爇向爐中用酬法乳遂就座二僧攙出師打云一箭落雙雕前僧進云紅爐大啟寶劍重揮上將到來以何應敵師又打云立破僧云謝與一龍騎出洞若逢天旱便為霖師云總是預搔待癢乃云年年十月十五諸方盡道開爐一隊來來往往不論兩浙三吳多於冷地坐煞寒灰槁木何殊潼泉今日不是衒曜<span class='corr'>己</span>見只圖光顯先宗以重重華藏世界海為一爐韝百億須彌山作枚炭墼拈發無煙之火運起沒量之錘直饒煆了精金到此更須鎔過遂拈拄杖卓一下云大器還他真本色誰云躍冶是祥金靠拄杖便起維那復白槌云諦觀法王法法王法如是下座。</p>
<p>天目寧知藏請上堂僧問伐鼓聲鐘龍象齊集大座當軒如何驗取師云路不拾遺僧一喝師云吾這裏沒甚掉下來底又僧問撥草瞻風耑為此事四眾臨筵請師明示師便打僧云根不立塵不染功用何施師又打又僧問臨濟道有一人常在途中不離家舍有一人常在家舍不離途中那箇合受人天供養和尚今日如何指令師云不掩蓬門任往來僧云水流東澗還西澗雲起南山復北山師云肘後不曾傳師乃舉僧問南泉摩尼珠人不識如來藏裏親收得如何是藏泉云王老師與汝往來者是藏僧云直得不往來時如何泉云亦是藏僧云如何是珠泉召僧僧應諾泉云去汝不會我語師云這僧發問大似懷寶迷邦南泉善酬到底猶存護惜檢點將來無人過價潼泉兩手空索諸人十字縱橫往來與不往來如來藏何曾出得應諾與不應諾摩尼珠原白有之伶俐漢一撥便轉路不拾遺更用會我語作麼。</p>
<p>弟子李方來方先請上堂僧問如何是第一義師云尖斗量不盡僧云樹高千尺葉落歸根未審根在甚麼處師打云一榼在手僧云似多卻這一棒師云有人喫在又僧問獅子吼無畏說百獸聞之皆腦裂聲未絕師便喝僧云和尚莫壓良為賤師云慣得其便又僧問千眼觀音窺覷難見八背那吒摸索不得四眾臨筵願聞提唱師云滿面無慚色僧轉身擬進師咄云看腳下乃云真諦以言非有俗諦以言非無真俗不二是名聖諦第一義咄咄咄力<span class='corr'>囗</span>希禪子訝中眉垂腳瘦艸鞋寬腰粗皮帶闊相逢把手上高山天外出頭誰受屈第一義不落言詮如何只靠山僧說驀拈拄杖卓一下云若要說最直截雖親父子不相傳自是神仙真妙訣。</p>
<p>復一信禪者薦嚴受業師請上堂僧問身心俱無未審近日是何世界師云奇怪石頭形似虎火燒松樹勢如龍僧云彼此無面目作麼生相待師云絕倒旁觀又僧出將問師云莫說莫說僧云掀倒禪床喝散大眾駭眾驚眾豈無一示師云打了不曾嗔萬中無一箇僧云與麼則掬水月在手弄花香滿衣師云前倨後恭惹人怪笑僧無語師云了乃舉天衣懷和尚云百骸俱潰散一物鎮長靈百骸潰散皆歸上一物長靈甚處安南堂靜和尚云一物長靈甚處安長空雲散碧天寬蓮宮佛剎華無數眨起眉毛子細觀師云一華一佛國一葉一如來貶起眉毛早<span class='corr'>已</span>蹉過喚甚麼作一物喝一喝云若暉大德惺惺著三千大千世界乃至無有如芥子許非是菩薩捨身命處九年前潼泉廣座十位高僧人人相著保解脫別解脫汝為第一果能不昧當初領取山僧一偈真誠度得好兒孫果解知恩即報恩只管因行閒掉臂這邊那畔各稱尊。</p>
<p>三尖山禪悅老比丘率徒是一請上堂僧問拄杖子是衲僧尋常用底因甚卻道途路不得力師云幾人於此茫然僧云龍袖拂開全體現象王行處絕狐蹤師云用這許多氣力作麼僧一喝師云夜飯從來不飽人乃云千峰色寒百林聲悄水自冷冷月自皎皎前三與後三一老一不老無絃琴上彈出五音六律無底缽中飣成七珍八寶未聞者聞未飽者飽諸仁一向在諸方煖室商量說迦葉無端談達磨未了文殊普賢休咎罔諳癩狗泥豬緇素甚曉喝一喝云是真金是荒草這裏風頭稍硬且向別處尋討。</p>
<p>青山方秀之居士雁門金茂明居士領眾請上堂潼泉古道場法幢重啟建山門八字開一殿高一殿廚庫對僧堂疊疊峰巒現毘盧頂上釋迦尊多年塵土黃金面監院副寺功不浪施維那悅眾理無曲斷典座變生為熟知賓客來須看監修直歲先之勞之知藏侍者請益無倦眼目人天自有首座西堂號令佛祖惟許方丈老漢遠近緇素懷信心隨喜今朝設饡飯開單展缽衲子難謾伐鼓聲鐘龍蛇易辨驀拈拄杖卓一下云一冬更有好商量南山紅燒北山炭。</p>
<p>弟子盧門高氏法名久省率男盧廷鎮法名力亨請上堂心如工伎兒意如和伎者五識為伴侶妄想觀眾伎諸仁者玉本無瑕雕文喪德盡十方世界無一微塵許法與汝作見聞覺知心意識妄想甚處得來隨喝一喝云喚取機關木人問求佛施功蚤晚成。</p>
</div>
<p class='juan'>俞昭禪師語錄卷之二<span class='note-inline'>(終)</span></p>
</div><!-- end of div[@id='body'] -->
</body></html>