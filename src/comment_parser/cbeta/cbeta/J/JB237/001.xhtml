<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月幢了禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>月幢了禪師語錄序</p><p>菩提達磨航海過東早已帶水拖泥無端面壁惹得神光斷臂求安信然剜肉作瘡好事者謂之傳佛心印孰知禍我震旦非淺鮮也由是冤冤相酬六傳至曹溪符一花五葉之懸記首以南嶽懷讓流通正眼禍胎彌固從可知矣三十四傳至天童悟逞轟雷掣電之機棒喝交馳時以為古今希遘以為人天大患又一見也悟出破山明明出丈雪醉醉出幢師一時濟美非聞知於隔世者可同日語唯師渾身毒氣黑地昏天倒歷祖窠臼斷諸方命根驀與棒熱與喝驅馳龍象直指風規盡喪於無面孔老漢手裏宜乎窟中獅子之讖振起雞足迦葉之風一日獲師語錄未展卷時余擬為塗抹太虛恐見異於木人及讀之不禁白汗如霰倏焉中毒伸腳無畏床上作驢年夢也但涉見聞失命喪身凡具鼻孔者珍重聲前句子免累吾師舌頭拖地。</p>
<p style="margin-left:6em">姑蘇寒山弟子徐士煒薰沐書</p>
</div>
<div class='div-other'><a id='mulu2' />
<p class='h1'>月幢了禪師語錄目次</p>
<ul class="">
<li>卷一
<ul class="">
<li>上堂</li>
</ul></li>

<li>卷二
<ul class="">
<li>小參</li>

<li>廣錄</li>

<li>入室機緣</li>

<li>勘驗機緣</li>

<li>問答機緣</li>

<li>法語</li>

<li>行實</li>
</ul></li>

<li>卷三
<ul class="">
<li>頌古</li>

<li>分燈</li>

<li>書問</li>

<li>諸讚</li>
</ul></li>

<li>卷四
<ul class="">
<li>偈</li>

<li>歌</li>
</ul></li>
</ul><p>目錄<span class='note-inline'>(終)</span></p>
</div>
<p class='juan'><a id='mulu3' />月幢了禪師語錄卷第一</p><p class="byline">嗣法門人達最等編</p>
<div class='div-other'><a id='mulu4' /><p>師於庚子年三月十四日護法禹洪王公明宇楊公等請住雲南府石寶禪院。</p>
<p>三門云盡無量無邊世界無量無邊虛空界以至通身遍身總是箇剎且道門在甚處卓拄杖云八字打開便進。</p>
<p>據室摩竭掩室毘耶杜口石鞏張弓禾山打鼓且新長老作麼生施設一任銅頭鐵額也須棒棒見血。</p>
<p>接法衣上堂師指法座云寶華王座祖佛共登即之則掀翻大地離之則坐斷古今然雖如是了上座今日撥轉去也喝一喝便陞拈香云此瓣香光聯八表氣貫三才爇向爐中端為祝延今上皇帝萬歲萬歲萬萬歲恭願皇風超日月睿算等乾坤次拈云此瓣香能舒能卷能塞能通爇向爐中奉為滿朝文武闔國官僚伏願福基永固德用深洪又拈云此瓣香放去充破三界收來不立纖塵爇向爐中奉為請主王公楊公併本郡紳士護法等伏願齊成佛道共證菩提又拈云此瓣香黑漆桶裏收藏明眼人前拈出此是第一回爇向爐中供養<span class='corr'>陝</span>西漢中府靜明禪院傳曹溪正脈第三十六世本師丈雪大和尚用酬法乳之恩上首白椎云法筵龍象眾當觀第一義師舉起法衣云大眾見麼此是佛佛授手祖祖相傳不從別處得來今對人天眾前拈出論其結處舉世莫測究其展處文彩全彰既然如是且為國開堂知恩報恩一句作麼生道頓超諸佛祖師意仰祝吾皇萬億春復舉法燈和尚云山僧卑志本欲深棲巖穴隱遯過時奈緣先師有未了底公案出來為他了卻時有僧問如何是未了底公案燈打云祖禰不了殃及兒孫僧云過在甚麼處燈云過在我殃及你山僧志亦如斯奈靜明老人亦有未了底公案今荷聖明福庇理應直下承當同建法幢共立宗旨殊勝中顯殊勝奇特中顯奇特所謂一為無量無量為一一即一切一切即一是以憑仗聖恩為他了卻眾中若有箇漢出來問如何是未了公案劈脊便棒更問過在甚麼處向他道再犯不容卓拄杖下座白椎云諦觀法王法法王法如是。</p>
<p>立兩序上堂今朝冬月九虛空忽開口欲得宗風常不墜須勞大眾伸隻手雖然如是要且拄杖子在山僧手裏卓一卓下座。</p>
<p>秉拂上堂昨日舊年尾今日新年頭在處激揚各揮本有禹門院裏養得一隻水牯牛眼如滄海口似龍舟今疆推出打污身首驚起無位真人走向三千里外高聲云好不識羞了上座秖得唯唯而退召眾云且道是何意旨良久云委悉麼卓拄杖下座。</p>
</div>
<div class='div-other'><a id='mulu5' />
<p class='h1'>住貴州安順府靜隱禪院</p><p>達鑑黃居士請上堂心同虛空界示等虛空法證得虛空時無是無非法拈拄杖○云虛空時證得了也作麼生是無是無非底法莫不是世尊拈華迦葉微笑是無是無非法麼且喜沒交涉莫不是迦葉召阿難難應諾是無是無非法麼且喜沒交涉莫不是德山棒臨濟喝是無是無非法麼且喜沒交涉莫不是禾山打鼓石鞏張弓是無是無非法麼且喜沒交涉既總沒交涉可以將一莖艸作丈六金身用可將丈六金身作一莖艸用是謂一即一切法一切法即一今承達鑑黃公來山營齋設供請山僧鼓兩片皮掉三寸舌作箇通事人說此無是無非法以作千百劫不易之津梁證億萬世無生之法忍還委悉麼鴛鴦繡出從君看不把金鍼度與人。</p>
<p>浴佛上堂金翅鳥王來也有不惜性命者出來相見時有僧出師劈頭一棒僧擬進語師連打兩棒又一僧出拂袖歸眾師云喪卻了也乃云道無不無道有不有今日惡水驀頭澆也是面南看北斗今承黃公張公來山辦供請山僧說幾句澹話以光法門用布遠因山僧自揣無處啟口無處較量止有一偈以塞來命生本不生滅更不滅當下了明是第二月。</p>
<p>上堂東勝神洲打鼓靜隱院裏上堂若有當機解領管取世上無雙有麼有麼有世界以香飯為佛事有世界以音聲為佛事有世界以寂默為佛事有世界以出入息為佛事且道山僧者裏以何為佛事以拄杖○云見麼卓一卓云聞麼直饒聞見分明畢竟是箇甚麼復卓一卓喝一喝下座。</p>
<p>落髮僧請上堂箇事無形段何俗復何僧譬如海底月亦如鏡中影觸之即在背之難取珍重諸仁者切莫龍頭蛇尾下座。</p>
<p>說戒上堂以一為萬以萬為一置之毛頭莫以識識識既不識畢竟如何度袈裟云逢人切莫錯舉。</p>
<p>臘八上堂堪笑老瞿曇忒煞沒傝[仁-二+(天/韭)]殃及不肖兒孫平地無風匝匝秖知夜睹明星卻將兩眼刺瞎瞎瞎萬劫千生屑難拔。</p>
<p>因事上堂鏡中像海底月眼見最分明秖是難收攝縱收攝舉似明眼人不得。</p>
<p>辭眾上堂威音王已前了上座如三家村裏石土地相似威音王已後如古廟裏石香爐相似即今漸以拄杖橫肩云楖栗橫擔不顧人直入千峰萬峰去。</p>
<p>上堂靜隱有一關無人能得破縱具通身眼沒他下手處復云大無邊表細無毫末者裏佛也難親祖也退卻時西堂云官不容鍼私通車馬師云弄潮須是弄潮人下座。</p>
<p>上堂天不能蓋地不能載包括五須彌吐納大千界釋迦彌勒無地容身文殊普賢有意難解生死涅槃劃斷真如佛性捉敗雖然如是諸人切忌笑怪喝一喝下座。</p>
<p>說戒上堂心無異立法無異源戒無異授禪無異參直饒向淨裸裸處承當已是滯殼迷封更從活鱍鱍地領略早已拖泥帶水還委悉麼設或未然引受戒者出眾說破。</p>
<p>昭覺老人書到上堂拈香畢捧起書云若論此事直得鍼答不入斧劈不開既然如是且作麼生與老人相見震威一喝便開讀畢乃云見即見了合作麼生斷者公案復喝云山僧自斷去也遂歸方丈。</p>
<p>辭眾上堂此日高登野岸頭犁耙債滿竟無憂雲絲月餌收歸去任性東西南北遊。</p>
<p>順治辛丑友彝黃檀越請住黃平南明禪院師至方丈據坐云一任西天佛祖到來也須目瞪口呿假饒七穿八穴底至此難免手慌腳亂不是神通妙用要且法爾如然拈拄杖一齊打散。</p>
<p>挂板云懸之空中統乎上下把斷佛祖要津豈容當機著價。</p>
<p>結制上堂拈香祝聖罷次拈香云者瓣香糞掃堆頭得來光明殿裏拈出此是第二回爇向爐中供養現住四川成都府昭覺禪院丈雪大和尚用酬毒手深恩斂衣敷坐上首白椎竟師云有解有結墮坑落漸無解無結墮漸落坑直饒有人聞恁麼說憤性出來掀倒禪床喝散大眾臭罵南明一上山僧向他道墮墮墮驀召大眾云解結且置即今三箇墮字作麼生商量良久云欲會其中真受用除非身帶反魂香。</p>
<p>開爐上堂僧問如何是者箇事師云進前來進云如何是那箇事師云退後三步進云如何是和尚底事師便喝乃云天地為爐為鎚日月作煤作炭鍛取鐵額銅頭當下直要了辦喝一喝下座。</p>
<p>上堂師以拂子作吹笛勢云有知音識調者麼僧問如何是混沌未分消息師以拄杖○進云分後如何師便打進云生成鼻孔師復打乃云十五日已前如日照山川十五日已後鐵蛇鑽不透正當十五日推不向前約不退後汝等諸人作麼生委悉良久云莫道不疑好。</p>
<p>上堂南明有口也難言坐斷千差不值錢今對人天陳絡索直教切切悟心田心田悟無邊苦海該甘露髑髏特地契根源有甚魔王與佛祖拈拄杖示眾云佛在者裏魔王又在甚處時乳源云者裏佛也容不得師擲拄杖云駭殺人。</p>
<p>立春上堂問如何是南明境師云拄杖長七尺如何是境中人師云山僧眼不花人境俱不立時如何師云速退速退僧便喝師便打驀呈拄杖云春風解凍橫按拄杖云百艸萌芽靠拄杖云直得燈籠露柱無端特地眼花擲拄杖下座。</p>
<p>上堂寸步不移而遊遍剎塵國土半字不宣而演出海藏靈文如是則去來不以相動靜不以心動靜既不以心喚作行不得喚作住不得喚作坐不得喚作臥不得可謂常光獨露迥脫無依且不落依倚一句作麼生道舉頭天外看誰是我般人。</p>
<p>因雪上堂虎豹豺狼絕跡狐兔麂鹿無蹤直得西天張二麻與東海李鬍子有信不能通致使漁翁把釣封南明終不與伊通召眾云且道明甚麼邊事還會麼擲拄杖云塞。</p>
<p>除夕上堂驀呈拄杖云看看有善戰者出來相見問天地未分如何是某甲底面目師云勘破了乃云三百六十日已滿堪笑世人隨世轉木上座不順情佛及眾生穿一串急急教悟本來面坦然不墮此坑漸參。</p>
<p>人日上堂屈指數來正月七天下通稱是人日惟有南明不恁麼普請大眾當著力若著力三十年後知端的。</p>
<p>元宵追嚴上堂問如何是直指師云早道了也進云恁麼則內外宗親箇箇證佛證祖師便打乃云火樹光天地龍燈耀大千蠢動都是佛濁土盡成蓮石頭土塊鼓舞盲龜跛鱉忻歡遂以拄杖指靈几云見麼有眼者見喝一喝云聞麼有耳者聞諸人既見既聞且如何是超凡入聖底消息柳垂金梅吐白逗到今日元宵節。</p>
<p>清明上堂春風拂拂春山漸青春日融融春鳥催耕路上行人且歌且笑山頂墓前誤認本根南明無事倚欄聽驀召大眾云且道聽箇甚麼門外春水白如銀。</p>
<div>解制上堂以拂子○云結卻布袋頭牛兒馬子盡該收復以拂子<img src='../images/J29p0445_01.gif' alt='J29p0445_01.gif' />云打開布袋口天上人間任去走然雖如是汝等諸人去到諸方逢人切莫錯舉。</div>
<p>師住玉山四月八日眾檀越請上堂指法座云諸法空為座是甚麼人境界喝一喝便陞拈香祝聖罷次拈云者瓣香今古不能喻其源人天何以悉其用此是第三回拈出爇向爐中供養西蜀成都昭覺禪院丈雪大和尚用酬法乳之恩斂衣敷坐白椎竟師云適纔鐘未鳴鼓未響眾未集座未陞早已露布了也若向椎下見得未免落七落八更有見而未了疑而未釋者請出來相會僧問時當浴佛法雨普潤如何是誕生悉達師良久云會麼進云玉泉池裏浴金軀元來秖是者箇漢師云莫錯認進云爭奈一手指天一手指地師便打乃云今朝四月八天下叢林浴悉達指天指地獨稱尊雲門一棒要打殺山僧不共與麼行單單贏得一頭滑喝一喝下座。</p>
<p>薦嚴上堂我有一訣如日如月若然不會問取彌勒有善會底麼眾無對乃云時逢四月初九遍地髑髏開口咸云不生不死更謂非無非有遂以拄杖指靈儿云今日述崎鄒檀越來山僧拄杖頭上現大人相放光動地永絕去留卓拄杖云不離當處證真常一一面南看北斗。</p>
<p>上堂乾屎橛麻三斤透之無路閡塞殺人者裏一刀兩段不枉來入我門如其前念弗息後念又生作麼生勦絕以拄杖劃一劃下座。</p>
<p>浴佛上堂驀呈拄杖云惡水一年澆一度放拄杖云山僧今日不解顧爇檀片云百雜碎了也擲拂子云一馬生三寅。</p>
<p>師住龍泉山上堂拈香祝聖罷次拈云此一瓣香名不得而立相不得而生此是第四回拈出爇向爐中供養四川成都昭覺禪院丈雪大和尚用酬法乳之恩斂衣敷坐白椎竟師舉拄杖云若以眼觀則瞎以耳觀則聾以鼻觀則塞以舌觀則縮以心意識觀無你湊泊處還有善觀者麼若無山僧今日痛施法藥三世諸佛盡作參徒正令全提萬象森羅咸為役使非是神通妙用法爾如然所謂無邊剎海自他不隔於毫端十世古今始終不離於當念且福國庇民一句作麼生道萬邦有道歸王化一句無私賀太平。</p>
<p>上堂即心即佛已示了也又云非心非佛亦示了也更云不是心不是佛不是物又示了也此是從上祖師說到極頭處若更說心則心外有心說佛則佛外有佛秖須從腳跟下推到無所推處正好著力參。</p>
<p>上堂舉拂子召大眾云天地之根擊拂子云諸佛之母汝等三頭六臂老僧在你腳底擲拂子下座。</p>
<p>上堂豎起拂子云佛未出世時還有者箇也無佛出世後者箇又在甚麼處倘若未見已是不快漆桶者裏見得亦是不快漆桶今日是我劍端上座母難之辰不免絡索助伊發機眾中若有箇出來道我會也秖向他道也是不快漆桶。</p>
<p>上堂維那白椎竟師云切忌自顢頇良久云有不顢頇底出來相見問大通智勝佛十劫坐道場佛法不現前不得成佛道如何是現前底事師云無孔鐵鎚當面擲僧舉起坐具進三步師便打僧喝師又打乃云十五日已前猛雨浸不溼十五日已後鐵鎚打不破正當十五日人天普集萬象同懽今承騰宇劉檀越得得來山辦供請山僧登法王座展鐵牛機眾中有識牛者麼眾無語師云活驚殺活笑殺。</p>
<p>臘八上堂六載勤勞打失布袋賺卻許多人漆桶仍舊不快靈山夜半日頭曬喝一喝下座。</p>
<p>立僧上堂杖倚閒雲歲月深了無聲色與人尋龍泉黑業風飄蕩惹得烏藤出萬岑且喚甚麼作黑風度拂子與劍端首座云逢人切莫錯舉。</p>
<p>上堂舉雪巖遠祖云海水不可斗量虛空不可尺度淨地不可撒沙爛泥不可著腳不肖兒孫又且不然海水可以斗量虛空可以尺度淨地可以撒沙爛泥可以著腳且道與古人是同是別遂拍手云摘楊花摘楊花。</p>
<p>康熙丙午九月廿一日師受安龍鎮王檀越請住玉泉禪院拈帖云香爐匙筯總是家裏底事擲之三千里外又且何妨然雖如是也須知事宣過始得。</p>
<p>入院云無意道人之意無門解脫之門無意又無門且從甚麼處入渾身在裏許便進。</p>
<p>佛殿云似真像假似假像真合眼禮你三拜不免換卻元辰便拜。</p>
<p>伽藍云護法不如護己護己則無一法珍重珍重。</p>
<p>據室云諸佛列祖到者裏也須卷舌且道利害在甚麼處拈拄杖一齊打散。</p>
<p>上堂拈香祝聖罷次拈云此一瓣香自從蹋破草鞋一旦親蒙印可此是第五回拈出供養成都府昭覺丈雪大和尚用酬法乳之恩斂衣敷坐白椎竟問昨日蘭溪今朝玉泉如何是地頭底事師云退後著進云不解隨人腳跟轉師便打乃云道無異徑理絕殊途言是則無一不是言非則無一不非者裏是非俱剷理事圓融直得如天普蓋似地普擎正恁麼時且報恩一句作麼生道九萬里鵬纔展翼百千年鶴便翱翔。</p>
<p>防禦王公送衣帽至上堂頂新帽穿新衣著新鞋子細思量秖是令人不該遂顧視左右云且道為甚如此起身合掌云難消。</p>
<p>結制上堂祖令當行人天喪膽有不惜性命者麼顯首座問最初威音王末後樓至佛樓至即不問未審威音王參見甚麼人師便打座一喝師云你道是那一箇座又喝師連打兩棒座拂袖歸眾問未見和尚前和尚在學人肚裏已見和尚後和尚在學人當面肚裏底是當面底是師云還我性命來士無語師連打兩棒問如何是玉泉境師云萬壽山宜天地準如何是境中人師云眼見耳聞僧禮拜師便打乃云大道沒影蹤非結亦非解答定腳頭直教徹此中大有好光彩又云今朝十月十五會集人天共語不容分外提持秖許腳跟薦取推倒真如法界掃蕩諸佛列祖直須心心相照則無一事不合天地念念相依則無一理不貫古今茲承王檀越開此無遮勝會請山僧陞座向人天眾前唱無說之說演不言之言山僧秖得厚著臉皮說幾句澹話以酬所請汝等諸人參須真參悟須實悟庶不虛今日相聚珍重。</p>
<p>薦嚴上堂日日日東出日日日西沒細細躊躕太反覆不如洗腳上繩床管甚麼天管甚麼地拳作枕兒只獨宿驀召大眾云當此之際且道姜文達陳氏舒廷紀石氏還有安身立命處也無片片白雲去復留看來隊隊黃金骨。</p>
<p>薦嚴上堂拈拄杖云見麼滿眼本非色喝一喝云聞麼滿耳本非聲既非聲又非色合作麼生是邢斯道宗親底面目喝一喝云西風一陣來落葉兩三片復舉天童老和尚云擬欲參禪圖脫生死已錯了也不擬參禪圖脫生死又錯了也玉泉又且不然擬欲參禪圖脫生死恰是不擬參禪圖脫生死更是召眾云天童恁麼道玉泉恁麼舉且道還有優劣也無拍禪床云參。</p>
<p>上堂今朝十一月廿七副府疆請討巴鼻若有銅頭鐵額者不妨出眾通消息有麼有麼問如何是體中玄師云眉毛眼上橫如何是句中玄師云一腳蹋兩邊如何是玄中玄師便打乃云玄玄玄破五作三妙妙妙呼雞作鷂撞著寒山拾得淨盡掃玉泉不惜兩莖眉告報諸人莫妄造若妄造晴天霹靂當頭糾且現前受用作麼生道動容揚古路不墮悄然機。</p>
<p>登庸趙居士薦嚴上堂昨日三十今初一露盡人間閒消息生死茫茫未徹頭戴角披毛無休日回頭一蹋直到家威音王佛亦無比。</p>
<p>薦嚴上堂生不知來處謂之生大死不知去處謂之死大既都不知生死本無定體生亦無生相死亦無死相過去也如是現在也如是未來也如是且憑甚麼力到恁麼地目前證得金剛體馮氏祖禰親授記。</p>
<p>臘八上堂舉拄杖云爭奈無人領荷設有領荷得底未免頭破腦裂有麼有麼問棒喝交馳且道利害在甚麼處師云叫汝莫當頭僧進前一步師劈頭便打乃云子夜星斗懸瞎驢得授記雲門打殺伊玉泉不鈍置震威一喝云還見釋迦老子立地處麼復喝兩喝今承一如居士辦供請山僧登座向人天眾前作箇通事行不行之令舉不舉之談且超越一句又作麼生師子窟中無異獸象王行處絕狐蹤。</p>
</div>
<p class='juan'>月幢了禪師語錄第一</p>
</div><!-- end of div[@id='body'] -->
</body></html>