<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>秀野林禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>秀野林禪師語錄卷第二</p><p class="byline">嗣法門人最正等編</p>
<div class='div-other'><a id='mulu11' />
<p class='h1'>法語</p>
<div class='div-other'><a id='mulu12' />
<p class='h2'>答武昌太守筠菴劉護法</p><p>大居士智種夙深顧門今大現宰官身樞機密任當不啻一佛二佛三四五佛為授記也因緣時至此事驀地相應今德民化物之際不落思議斯無作玅庸莫可比況古謂千聖不傳參尋不到聰慧非及亦是山野數十<span class='corr'>年</span>前分疏不下處此面目絕無形容那有朝聞夕死之說閤下既錯愛故不避斧鉞忉怛葛藤如許。</p>
</div>
<div class='div-other'><a id='mulu13' />
<p class='h2'>荅護法天與蔣居士<span class='note-inline'>(公求出塵未允)</span></p><p>師舉古李都尉謁谷隱問出家事隱以崔趙公問徑山公案荅之公於言下大悟作偈曰學道須是鐵漢著手心頭便判直趣無上菩提一切是非莫管觀公如是語話非辭親割愛剃髮染衣而明出世之機謂古來如龐襄翁楊文公皆於塵勞富貴之中而不被富貴塵勞之所籠罩親見自己本命元辰豈不直截痛快乎居士天資粹美夙承弘願作塵勞中主不為世網所羈棄宦向道解徹金繩慷慨行禪唯期實證此正所謂出格漢子大丈夫所為耳果向者裏薦得直教功滿三祇位超諸聖設或尚留觀聽慎勿外求此貧道喫緊向居士道真真欲了生死必須看箇無字話頭時時參究刻刻提撕者無字古德目為金剛寶劍又謂斷命刀子又謂不是有無之無亦非真無之無參時唯不以聰利之資自作窠臼莫於語言道理虛妄情識一切經書文字古人差別機緣上穿鑿支持殊不知只這穿鑿支持底念頭正是生死根株若不斬斷生死根株必不能倒斷既不倒斷何所圖哉待倒斷時乞示一倒斷消息來山野再進言耳祈自珍重。</p>
</div>
<div class='div-other'><a id='mulu14' />
<p class='h2'>示夢齋潘居士</p><p>先聖只為這件事涉水登山參訪知識十年二十<span class='corr'>年</span>未得餘習淨盡逐日挨拶只待噴地折嚗地斷生死利害纔奈何我不得近來求箇鐵石心腸漢子撩起便行竟不可得縱有無過聰明領略認得箇光影及乎問著本分事不是說些義理便玩出許多機關古德云不透此關難出生死公向此門中著腳實實為生死出於至誠非泛泛者可比也方今之時不為功名所羈祿位所絆知進退者能有幾人唯公抽身出金門撒手玉堂外可謂名遂身退古之大賢明哲亦不過如是也山野固知慕道心切設以本分事相告本分事者即當人本命元辰之落處也欲明此事謹勿外求只將一箇如何是我本來面目話頭孜孜屹屹頓在目前不可須臾放過若落意解不惟不發正悟未免於話頭上強生節目前不云乎噴地折嚗地斷生死利害纔奈何我不得公平生全力在於性命命根不斷是非鋒起豈不聞乎我此昭昭靈靈乃自生後入此殼漏子被現前種種業力驅使如今六道四生莫不依此為憑仗以當主人公世間奇文玅辯乃是依他發出的支節且道他是何面孔此時如不諦當分曉而無始習氣未得勦絕於一切應緣處則不相應矣學道人真如大火聚一切大小名相俱不依倚直教空蕩蕩驀忽衝開頂[寧*頁]隻眼照破五蘊山頭纔覺一生所習都成剩事當此時節佛眼覷不見便恁麼承當得真出窟獅子也。</p>
</div>
<div class='div-other'><a id='mulu15' />
<p class='h2'>示泰徵汪文學</p><p>今昔士人博覽群書以資識性而返記持古人言句納於胸中當作事業資談柄為極則蓋以不知聖人闡教之意吾佛有云如人數他寶自無半錢分然聰明靈利人易入而難保任入處不深而力單弱古德所謂靈利聰明人纔聞善知識說著箇事便眼目定動早將心意識領解了也似此非他咎自作障礙永無有悟底時節既學此道十二時中當淨意根下曠劫<span class='corr'>已</span>來客塵煩惱虛偽習染單單提箇無義味話頭如昔有僧問雲門和尚如何是佛門云乾屎橛蘊在胸中遇物應緣處不得令絲毫走作不容意地下卜度思量不要別求解會者裏若無決定志半疑半信則無脫落日即沒交涉古德云學道如鑽火逢煙切莫休直待金星現燒然始到頭既到頭斯無作玅用之心所向自蔑滯礙矣昨因居士得得來室中欲明此箇大事山僧不覺忉怛如許葛藤然雖如是此言發光明種子之助也請思之。</p>
<p>古越梅仙沈居士請法語求法名遂名之曰實滿號之曰圜照乃云自家一片靈明玅心覿體如大日輪常自圜滿昇於虛空遍照十方更無障礙嗟乎眾生各各莫能正照祇為迷雲彌固何謂迷雲種種分別妄想貪嗔癡愛底是若能深自悟入迷雲自消麗天廓爾無所不照所以瞿曇云我於阿耨菩提實無所得若有所得然燈佛則不與我授記實無所得是名阿耨菩提即靈明玅心即第一義在諸佛位中不增處眾生分上不減無古無今無人無我且今時緇素例皆著一切聲色為窠臼何不心同虛空若同虛空有少分相應縱橫無礙蕩然清淨若只迷頭認影將箇見聞覺知為自己受用昭昭靈靈七顛八倒奚有解脫之期得契玅心之體果能自不生情舉必全真喚甚麼作境洞然無間矣如是則玅心與見聞覺知會同見聞覺知與玅心交徹居迷則玅心是見聞覺知惟悟則見聞覺知是玅心迷悟俱遣得失雙融玅不立而玅存心不形而心合矣復偈贈曰卓爾圜常心妙靈風流不減悟明星名高寂寞存僧史勝會逍遙入祖庭。</p>
<p>陸安州參府李門徐氏夫人請法語心外別無佛法可求一切佛法是自心具足人人本具何分僧俗箇箇圜成奚論男女任他五目不能睹其形四辯莫能談其狀且道端的在甚麼處良久以筆書○相云居士於此薦得則契自心至體無可見無可聞無可知無可覺乃至無可獲棄凡有所為悉是虛妄顛倒既不可以見聞知覺則現前何以趣入而驗之箇事甚非小緣然如是廣大真實法性只在己躬腳跟下且不曾移易毫髮許蓋其迷昧隨妄流轉由是拽之不回輓之不住其間肯於不回不住處瞥然遠離一切見聞知覺能離所離一齊罄靜當念休歇而靈覺心體依然露現於見聞知覺之間故從上古德默契而神會自然眾緣無罣矣所以道不用纖毫修學心一顆圜明光皎潔如擬別求劍去久矣復舉昔者鄭十三孃保福與甘長老相看纔坐定福便問承聞十三孃參見溈山是否曰是福曰溈山遷化向甚麼處去鄭起身偏床而立甘曰閒時說禪口似懸河何不道取鄭曰鼓這兩片皮堪作甚麼甘曰不鼓這兩片皮又堪作甚麼鄭曰合取狗口鄭十三孃<span class='corr'>年</span>十二歲時隨師姑到大溈纔禮拜起溈便問這箇師姑甚麼處住姑云南臺江邊住溈便喝出又問背後老婆甚處住十三孃放身近前又手立溈再問孃云早箇呈似和尚了也溈云去孃纔下到法堂師姑云十三孃尋常道我會禪口似利劍今日被大師問著總無語孃云苦哉苦哉作這箇眼目也道我行腳脫取衲衣來與十三孃著孃後又舉似羅山祇如十三孃參見溈山恁麼祇對還得平穩也無羅云不得無過孃云過在甚麼處羅叱之孃云錦上添花比一投機緣一並錄上令見賢思齊以知遠代有此女中知識與佛祖同一鼻孔出氣居士雖則未至他古人田地要且亦不欠少雖在內閤深閨時時善心發現刻刻向道真誠而篤信宗門志尤高尚矣只如山僧恁麼說話則與自心相應否設或懷疑自心未曾悟明只消將箇四大分散時向何處安身立命話頭置之於懷日用默默自參參時總不要作修行想亦不可作一切想纔作是想便被籠絡了無纖毫憎愛之習滯於膺中直以所參話頭久之純熟一旦忽然洞明此時情境空能所泯則見自心全體獨露隨處自在極樂國土無越此也茲因居士徵余言而為警更請法名為一派遂書數語并實慧之贈他日親到古人立地處把臂同行果不負余言則慧性通解矣而說偈曰語默昭然不覆藏頭頭顯露獨堂皇經行坐臥無差別總是心王大道場。</p>
</div>
<div class='div-other'><a id='mulu16' />
<p class='h2'>示智覃首座</p><p>超卓穎悟之士矻矻意於此道要以宗正眼照破義路透出心性不拘限量徑截大解脫大休歇場此段乃諸佛歷祖所證金剛正體直指玅心此詎存知解墮機括單見淺聞者所可測度是故古之大達之士不圖淺近志欲直徹綿密穩當等閒千人萬人羅籠不住直趣向上大解脫大休大歇之場若有一毫聖解不盡即是我見未忘故吾佛於雪山六<span class='corr'>年</span>支離皆沒交涉忽睹明星露出面皮久默斯要三百餘會初不明破但隨機引接俟時節到來下梢結角於鷲嶺拈華會中百萬英傑唯飲光頭陀一鉤便上謂之教外別傳之旨若諳形容更無類者即空劫前<span class='corr'>已</span>漏逗了也是故從上覷破漢不免漏泄分付將錯就錯西來大意喧示四海流通遍界自此遞立門戶五家七宗雖然如是從來大達之士不喫此等茶飯且如何諦當須知六合外別有好商量所以道密授此印是第二重公案至於本色衲子未舉先知未言先契尚少知落著如與迦文老人金色道者碧眼老鬍共一坐具地方垂手殺人活人始無窠臼然後不虛印可也還委悉麼不見尊宿云神仙秘訣父子不傳。</p>
</div>
<div class='div-other'><a id='mulu17' />
<p class='h2'>示梁山鑑西堂</p><p>承當斯事必英傑漢道業內克才器宏遠活卓卓地使千聖摸索不著所以云紹隆佛種非為小事諦審先宗是何標格唯過量大解脫人始善弘荷保祕從上師資相聚切磋琢磨集學植德勵行修身十<span class='corr'>年</span>二十年鏟去枝葉直見根蒂得意之後埋光鏟彩造次不凡或山居或行化一味信緣不生諸見有大志貴守節絕事人情不巡細檢平生無矯飾不為事物所遷足以道德節義教化叢林拳拳奉行垂範後世所以先聖之遺規至今由未泯矣是故人能弘道非道弘人今既作其兒孫具金剛正眼流通大法務報佛恩雖然切忌希名苟利乃宜追復古風茲吾之深祝也。</p>
</div>
<div class='div-other'><a id='mulu18' />
<p class='h2'>示立宗彌宗法海三禪者</p><p>時承遠涉不棄荒剎知公道念愈堅菩提心切尋求師友實為生死壞衲清苦誰人肯作今既除髡滿昔所願若非大力量漢誠難至此冷淡門庭今日山僧不免叮嚀一番日用間當違其現業除其助因不倚聰明將岐路為究竟莫向聰慧氣魄上著力只要退步知非乃悟與未悟所共遊徑<span class='corr'>己</span>事不明切莫便休我此門中無你分曉處但盡凡情別無聖解何謂凡情遇逆即怒遇順則喜憎之則離愛之即著是則稱譽非則謗毀及取捨善惡分別種種者是果到聖凡情盡迷悟識消又何惜餘光也耶若未徹窮底根終非到家時節惟自珍重。</p>
</div></div>
<div class='div-other'><a id='mulu19' />
<p class='h1'>拈頌</p>
<div class='div-orig'><p>舉釋迦牟尼世尊初降生一手指天一手指地周行七步目顧四方云天上天下唯吾獨尊後雲門云我當時若見一棒打殺與狗子喫貴圖天下太平師拈云世尊纔生能手舞足蹈稱尊天上人間須則氣宇如王爭奈瞻前不能顧後雲門須有殺人刀而無活人劍若據山僧直是好笑且道笑箇什麼笑賊過後張弓。</p>
</div>
<div class='div-commentary'><p style="margin-left:1em">脫體堂堂出䝱門指天指地自稱尊當時莫怪韶陽老只為垛生招箭痕。</p>
</div>
<div class='div-orig'><p>舉僧問九峰虔云承聞和尚有言諸聖間出祇是傳語人是否師曰是曰世尊一手指天一手指地云天上天下唯吾獨尊和尚為甚麼卻喚作傳語人師曰祇為一手指天一手指地所以喚作傳語人師拈云九峰善能利刃上舐蜜不覺舌頭血滴者僧慣會蠱毒中嘗水未得衣錦還鄉當時我若在會見他師僧與麼道各與三十拄杖不惟師僧伎倆全消亦免後人傳言送語。</p>
</div>
<div class='div-commentary'><p style="margin-left:1em">淨圜玅體絕埃塵佛祖猶然總未親一貫初無來與去瞿曇甘做不良人。</p>
</div>
<div class='div-orig'><p>舉世尊初於臘月八日明星出時忽云奇哉一切眾生具有如來智慧德相但以妄想執著不能證得師拈云瞿曇輕金輪位隈藏草座雖則因禍致福也是金彈換泥丸何也瞿曇只看絲綸上不見蘋白對蓼紅。</p>
</div>
<div class='div-commentary'><p style="margin-left:1em">黃面瞿曇見未圜分明打失一雙眼白雲繚繞雪山在不免被人道擔板。</p>
</div>
<div class='div-orig'><p>舉世尊一日陞座大眾纔集定師拈云一例受欺謾文殊白椎云諦觀法王法法王法如是拈云草裏漢世尊便下座拈云雪上加霜雖則覿面提撕也是一場敗闕。</p>
</div>
<div class='div-commentary'><p style="margin-left:1em">百萬人天兢大雄風行雲集已其中翻身獅子絕蹤跡何必文殊椎下通。</p>
</div>
<div class='div-orig'><p>舉世尊一日敕阿難食時將至汝入城持缽難應諾曰汝既持缽當依過去七佛儀式難遂問如何是七佛儀式佛召阿難難應諾佛曰持缽去師拈云世尊在阿難圈繢裏還有人出得麼要見七佛儀式天地懸隔。</p>
</div>
<div class='div-commentary'><p style="margin-left:1em">從前佛式沒邊表各各男兒不欠少未解懸崖雙手拋無非到此打之遶。</p>
</div>
<div class='div-orig'><p>舉文殊師利令善財童子採藥云是藥者採將來善財遍採無不是藥卻來白云無不是者殊云是藥者採將來善財拈一枝草度與殊殊接得示眾云此藥能殺人亦能活人師拈云文殊善財莖艸上定綱宗掌握中全殺活須則用處天然也是重添眼裏華西來要與二老把手共行遂拈拄杖云若道得一任褒貶如道不得藥病相治。</p>
</div>
<div class='div-commentary'><p style="margin-left:1em">善財拈與文殊用殺活手中任奪縱歷劫明明絕覆藏怜兒不覺重賣弄。</p>
</div>
<div class='div-orig'><p>舉西天初祖摩訶迦葉尊者見世尊在靈山會上拈起一枝華以青蓮目普示大眾百萬聖賢悉皆罔措惟迦葉破顏微笑世尊乃曰吾有正法眼藏涅槃玅心實相無相微玅解脫法門付囑於汝汝當護持流通無令斷絕師拈云黃面漢四十九年葛藤不了臨末梢頭落節白眉翁可怜有理不解自伸換卻一隻眼百萬聖賢略較些子。</p>
</div>
<div class='div-commentary'><p style="margin-left:1em">世尊拈起華來示漏泄幽香遞噴鼻百萬聖賢眼豁開飲光微笑欠瞥地。</p>
</div>
<div class='div-orig'><p>舉迦葉因阿難問世尊傳金襴外別傳何物迦葉召阿難難應諾迦葉曰倒卻門前剎竿著師拈云迦葉以強凌弱則且置如何道得一句語免他道倒卻門前剎竿著良久云縱然不坐空王殿爭奈千峰夜色寒。</p>
</div>
<div class='div-commentary'><p style="margin-left:1em">翡翠麒麟羽角奇兄呼弟應自相宜傾湫倒嶽還知否此土西天真白眉。</p>
</div>
<div class='div-orig'><p>舉昔有古德一日不赴堂侍者請赴堂德曰我今日在莊上喫油餈飽者曰和尚不曾出入德曰汝去問莊主者方出門忽見莊主歸謝和尚到莊喫油餈師拈云古德出入不動步喫餈不動口雖則作用天然能有幾人知而今撿點將來也是家醜外揚還知莊主侍者慇懃處麼一條拄杖兩人扶。</p>
</div>
<div class='div-commentary'><p style="margin-left:1em">莊上喫油餈果曾而今多少昧相應非非是是請俱出茶飯隨時待列朋。</p>
</div>
<div class='div-orig'><p>舉德山一日飯遲先托缽下堂時雪峰作飯頭見便云這老漢鐘未鳴鼓未響拓缽向什麼處去師便歸方丈峰舉似巖頭頭曰大小德山未會末後句師聞令侍者喚來聞汝不肯老僧那頭密啟其意師乃休去至明日陞堂果與尋常不同頭至僧堂前撫掌大笑曰且喜老漢會末後句雖然如是只得三<span class='corr'>年</span>師果三<span class='corr'>年</span>而歿師拈云德山父子經天緯地嶮布鎗旗仔細檢點將來做處沒交涉可恨兵行詭道佛口蛇心當時若是秀上座見便云莫瞞人好非惟他父子討巴鼻不著亦免賺後昆向末後句疑殺只如德山三<span class='corr'>年</span>遷化符契巖頭之斷意作麼生口喃喃伎倆只如此白拈火裏討便宜。</p>
</div>
<div class='div-commentary'><p style="margin-left:1em">六韜三略徒誇得文武齊施覺費力擬向當陽指似來門前早是生荊棘。</p>
</div>
<div class='div-orig'><p>舉文殊師利在靈山會上諸佛集處見一女子近佛坐入於三昧文殊白佛云何此女得近佛坐佛云汝但覺此女令從三昧起汝自問之文殊遶女子三匝鳴指一下乃至拓上梵天盡其神力而不能出佛云假使百千文殊亦出此女定不得下方過四十二恆沙國土有罔明菩薩能出此女定須臾罔明至佛所佛敕出此女定罔明即於女子前鳴指一下女子於是從定而出師拈云文殊罔明弄巧機關難經識者看破瞿曇敲唱翻古調女子接拍換新腔雖然梵曲湖腔卻也被傍觀者哂。</p>
</div>
<div class='div-commentary'><p style="margin-left:1em">朱絲一奏五音分只是不堪識者聞徒把機關重漏泄瞿曇女子眼無筋。</p>
</div>
<div class='div-orig'><p>舉殃崛摩羅既出家為沙門因持缽入城至一長者家值其婦產難子母未分長者云瞿曇弟子汝為至聖當有何法能免產難殃崛曰我乍入道未知此法當去問佛卻來相報遽返白佛具陳上事佛告曰汝速去說我自從賢聖法來未曾殺生殃崛往告其婦人聞之當時分娩子母平安師拈云長者一問不免將錯就錯殃崛弗委只得送語傳言瞿曇恁麼通消息脫賺時人沒了期。</p>
</div>
<div class='div-commentary'><p style="margin-left:1em">長者發言<span class='corr'>已</span>是遲摩羅自昧轉頭時從來聖法無生殺惟把空詞誑小兒。</p>
</div>
<div class='div-orig'><p>舉南院上堂赤肉團上壁立千仞僧問赤肉團上壁立千仞豈不是和尚與麼道師曰是僧便掀倒禪床師曰這瞎驢亂作僧擬議師便打師拈云叢林中浩浩商量盡道南院是作家爐鞴本分鉗錘有甚交涉雖然若非這僧敢捋虎鬚殊不知被這僧一拶直至如今扶不起且道那裏是扶不起處還有扶得起衲僧麼有則出來替這僧合喫西來一頓棒何故殺人刀活人劍具擇法眼者試定當看。</p>
</div>
<div class='div-commentary'><p style="margin-left:1em">壁立千仞分略韜面皮露出沒纖毫未言先契自然愨萬里晴空飛鶚高。</p>
</div>
<div class='div-orig'><p>舉風穴上堂云若立一塵家國興盛野老顰蹙師拈云法堂前草深一丈不立一塵家國喪亡野老安怗拈云錦上鋪華於此明得闍黎無分全是老僧拈云窮漢受罪畢於此不明老僧即是闍黎拈云將錯就錯闍黎與老僧亦能悟卻天下人亦能迷卻天下人拈云純如也皦如也要識闍黎麼左邊拍一拍云這裏即是拈云這裏即難那裏即易要識老僧麼右邊拍一拍云這裏即是拈云那裏即易這裏即難且看雙放雙收喝一喝拍禪床一下。</p>
</div>
<div class='div-commentary'><p style="margin-left:1em">威行閫外雄基立俱仰清光萬里熠傾國風流大勝朝男兒那箇不天襲。</p>
</div>
<div class='div-orig'><p>舉襄州龐居士一日曰難難十石油麻樹上攤婆應聲曰易易百草頭邊祖師意靈昭曰也不難也不易饑來喫飯困來睡師拈云龐老賣弄口觜婆子應聲應色唯有靈昭猶較些子雖然如是更有一著在忽有人問西來是那一著只對他道饑來喫飯困來眠具擇法眼試請辨看。</p>
</div>
<div class='div-commentary'><p style="margin-left:1em">喃喃口子太綿密切切為人話語實說向世間無事君而今便好猛參悉。</p>
</div>
<div class='div-orig'><p>四料揀。</p>
</div>
<div class='div-commentary'><p style="margin-left:1em">奪人不奪境雲月溪山靜沙界一毫端目前無異影。</p>
<p style="margin-left:1em">奪境不奪人廓然絕點塵未移方寸步賞盡洛陽春。</p>
<p style="margin-left:1em">人境兩俱奪聖凡情盡脫不留佛與祖六合密迴拔。</p>
<p style="margin-left:1em">人境俱不奪調機順物情雲林宣玅法句句悉無生。</p>
</div>
<div class='div-orig'><p>三玄三要。</p>
</div>
<div class='div-commentary'><p style="margin-left:1em">第一玄該今該古逾天寬無陰陽地無根樹重疊華開空劫前。</p>
<p style="margin-left:1em">第二玄飲光展笑擬華前無端平地起模樣漏泄家風不本然。</p>
<p style="margin-left:1em">第三玄紛紛衲子蹀蹁躚忙忙走殺天真佛腳下水泥奚日乾。</p>
<p style="margin-left:1em">第一要夜半金烏空裏燿華新枯樹劫初春萬紫千朱同箇竅。</p>
<p style="margin-left:1em">第二要不犯毫芒格外造縱展無私玅化機行行恰恰鳥同道。</p>
<p style="margin-left:1em">第三要臨機活卓巍然峭乾坤之內振雄威敵勝驚群彰淨玅。</p>
</div>
<div class='div-orig'><p>黃龍三關。</p>
</div>
<div class='div-commentary'><p style="margin-left:1em">我手佛手並伸當陽曉示於人衲僧直下明得日用絕無比倫。</p>
<p style="margin-left:1em">我腳驢腳兼行高低步步分明直登無相峰頂此道迢迢坦平。</p>
<p style="margin-left:1em">人人盡有生緣全體徘徊現前認著依然不是四威儀裏勾牽。</p>
</div>
<div class='div-orig'><p>山中四儀。</p>
</div>
<div class='div-commentary'><p style="margin-left:1em">山中行極目風光春似瀛日麗喬林華正發玄機深入道逾精。</p>
<p style="margin-left:1em">山中住隨用現成自具足漏草屋頭法界寬兩丸日月依簷路。</p>
<p style="margin-left:1em">山中坐空性現前陰境破四壁寥寥廓太虛六窗迥絕無纖過。</p>
<p style="margin-left:1em">山中臥睡到碧天日午過不用安排自古今渾然一段天真箇。</p>
</div>
<div class='div-orig'><p>總頌。</p>
</div>
<div class='div-commentary'><p style="margin-left:1em">窅窅深藏嬾道流超然迥出世群儔經行坐臥躬如是唯我獨尊法法頭。</p>
</div>
<div class='div-orig'><p>十二時頌。</p>
</div>
<div class='div-commentary'><p style="margin-left:1em">半夜子千門崇枕臥方美尊卑貴賤各相依未熟黃<span class='corr'>粱</span>夢不<span class='corr'>已</span>。</p>
<p style="margin-left:1em">雞鳴丑高扣鯨音徹大有喚醒連宵夢裏人由來教伊悟元首。</p>
<p style="margin-left:1em">平旦寅天光隱隱淨無塵眼空佛祖親疏絕白棒一條血渥淋。</p>
<p style="margin-left:1em">日出卯更無一法外邊討縱橫期用目前底左右拈來如意寶。</p>
<p style="margin-left:1em">食時辰好好修事法眼真大響一缽和羅飯調諧味塞口多人。</p>
<p style="margin-left:1em">禺中<span class='corr'>已</span>箇事那堪重舉似芥納須彌不易容是非得失何相倚。</p>
<p style="margin-left:1em">日南午亙古亙今萬象主剎剎塵塵堅密身盡虛空界一輪普。</p>
<p style="margin-left:1em">日昳未昏魔不散要瞑睡朝來猶得榻高眠兩眼豁開打箇嚏。</p>
<p style="margin-left:1em">晡時申可愍古今妄認真急急迭生路上走衣中有寶自甘貧。</p>
<p style="margin-left:1em">日入酉萬巧施為呈拙醜不怕羞慚擘面門圜機錯落星飛走。</p>
<p style="margin-left:1em">黃昏戌羊裘樵子盡歸屋豪賓倚席醉貪觴多少漁翁江上宿。</p>
<p style="margin-left:1em">人定亥夜深出靜啟岩隗今宵更覺月增明六合茫茫尚危殆。</p>
</div></div>
<div class='div-other'><a id='mulu20' />
<p class='h1'>牧牛頌</p>
<div class='div-other'><a id='mulu21' />
<p class='h2'>尋牛</p><p style="text-indent:0em" class="lg-abnormal"><div class='lg-row'>全牛切忌外頭尋莫謂渠儂入草深只在自家猛省處不消回首更沉吟</div>
</p></div>
<div class='div-other'><a id='mulu22' />
<p class='h2'>見跡</p><p style="text-indent:0em" class="lg-abnormal"><div class='lg-row'>任他騰踏跡無多正體堂堂見也麼鳥道玄途收不得誰知直下獨非他</div>
</p></div>
<div class='div-other'><a id='mulu23' />
<p class='h2'>見牛</p><p style="text-indent:0em" class="lg-abnormal"><div class='lg-row'>隨伊露面恣哮聲通體完全不飾青謾莫迷頭認影子元來氣象自生成</div>
</p></div>
<div class='div-other'><a id='mulu24' />
<p class='h2'>得牛</p><p style="text-indent:0em" class="lg-abnormal"><div class='lg-row'>此處而今親獲渠天然之性安容除免教緇俗勿疑著畜熟牛兒焉定居</div>
</p></div>
<div class='div-other'><a id='mulu25' />
<p class='h2'>牧牛</p><p style="text-indent:0em" class="lg-abnormal"><div class='lg-row'>只在尋常處放身胸中從不立纖塵日來水艸怡然足何待揚鞭炤管人</div>
</p></div>
<div class='div-other'><a id='mulu26' />
<p class='h2'>騎牛到家</p><p style="text-indent:0em" class="lg-abnormal"><div class='lg-row'>露地寧眠已迄家目空天地渾無霞直饒佛祖難依近免事抵頭犯爪牙</div>
</p></div>
<div class='div-other'><a id='mulu27' />
<p class='h2'>忘牛存人</p><p style="text-indent:0em" class="lg-abnormal"><div class='lg-row'>覿面盈眸只見山牛兒無處獨安閒大千沙界沒知<span class='corr'>己</span>一箇暇人天地間</div>
</p></div>
<div class='div-other'><a id='mulu28' />
<p class='h2'>人牛俱忘</p><p style="text-indent:0em" class="lg-abnormal"><div class='lg-row'>人牛直下忘來空玅密家風本地通無相光中全體現不存機境振綱宗</div>
</p></div>
<div class='div-other'><a id='mulu29' />
<p class='h2'>返本還源</p><p style="text-indent:0em" class="lg-abnormal"><div class='lg-row'>玅源絕待本非功聲色無依孰瞽聾一一見聞元不礙現成公案顯青紅</div>
</p></div>
<div class='div-other'><a id='mulu30' />
<p class='h2'>入廛垂手</p><p style="text-indent:0em" class="lg-abnormal"><div class='lg-row'>龍驤虎驟交馳來擬議攔胸毒掌腮作者機籌拋格外潑天門戶任從開</div>
</p></div></div>
<div class='div-other'><a id='mulu31' />
<p class='h1'>機緣</p><p>安陸戎府尊筠菴劉居士迎師入衙內茶畢問如何是自己本來面目師舉番菩提珠云會麼士云久曉本來面目不假外得師云恁麼居士親見本來面目何須貧道更起模畫樣士云如何保任護持師復舉番菩提珠云明明無覆藏歷歷生光彩士豁然頓契問一段真風見也麼元元化母理機梭織成古錦含春象無奈東君漏泄何世尊在甚麼處漏泄師云念言語漢進云是箇甚麼師云錯進云如何是不錯聲未絕師便喝。</p>
<p>問弟子參父母未生前本來面目聲未絕師便打僧禮拜師云也是平地喫交僧喝師趁出。</p>
<p>師喫茶次問行者看的甚麼話頭者云竹篦子師舉茶杯云喚作茶杯則觸不喚作茶杯則背汝喚作甚麼者一喝師云喝即任喝這裏不許思量卜度直下道道看者擬議師以茶潑之。</p>
<p>問如何是賓中賓師云用處鹵莽進云如何是賓中主師云舉目無親進云如何是主中賓師云迷頭認影進云如何是主中主師云凝眸據座進云賓主<span class='corr'>已</span>蒙師指示如何是向上事師便打進云打即任打畢竟如何是向上事師復打頌云。</p>
<p>賓中賓終朝不識自家珍忙忙宇宙猶如醉傍戶倚門空蹙顰。</p>
<p>賓中主半合半開惟自露捲起簾來沒可觀解區端坐無回顧。</p>
<p>主中賓迴光返照見疏親長安大道迢迢直暗去明來不露身。</p>
<p>主中主凝眸據座鎮寰宇全威赫赫非常尊皝皝清光唯自睹。</p>
<p>問通身是口那箇是和尚說法口師云吐卻著進云請和尚親切道一句師云合取好僧禮拜師云自倒自起。</p>
<p>僧參乞話頭師舉拳云會麼僧擬思師云拳頭也不識僧仍擬思師掌云鈍漢者裏會得好。</p>
<p>問香怎麼遣師云龍遊滄海舒卷無方進云禪怎麼參師云鶴唳青霄誰委蹤跡僧擬議師云清水白米任你食將甚麼還飯錢僧禮拜師云一鉤便上。</p>
<p>問古德繞禪床三匝是何意旨師舉杖示之進云周身是箇泥團如何得破師打云一棒打破進云破後如何師復打云同阬無異土僧擬進語師直打出。</p>
<p>問如何是遣一炷香坐一炷香師云雲散不動天本然皎如蟾進云不會師云八面無拘束撒手遍大千。</p>
<p>問學人衣長不合體欲改短些和尚還許麼師云許道許為甚麼古德云千丈法身披著不短丈六報體搭起不長偏汝著便長聻僧擬議師連掌云切莫動著若動著打折汝驢腰。</p>
<p>問古人道諸佛不出世祖師未西來佛法遍天下談玄口不開既是佛法遍天下為甚麼談玄口不開師云野雲疊疊萬山青進云諸佛<span class='corr'>已</span>出世祖師既西來支分派列五葉聯輝浩浩談玄宗旨建立為甚麼翻成途轍師云自是無人有路行進云即今虔誠請問未審有何開示令學人不墮途轍師云冷門萬丈豎橫開顧險防危喪性命進云近來狐宗放肆正眼寂寥五家宗旨久矣無聞還許學人一一舉問麼師云銀山只是銀山鐵壁只是鐵壁進云如何是臨濟宗師云言中喝下劃斷群狐進云如何是雲門宗師云藏身北斗格外縱橫進云如何是曹洞宗師云不落有無隨機應物進云如何是溈仰宗師云離雲玉鑑潭無影進云如何是法眼宗師云頂門隻眼照乾坤進云如何是最初句師云無人解得齊進云如何是即今句師云揚聲止響進云如何是末後句師云再犯不容進云謝師荅話師打云放過不可。</p>
<p>問承古有言開口也打不開口也打為復懸巖撒手為復覿面全提師云直下無私化本來自驚群進云恁麼則處處綠楊堪繫馬家家門首透長安師云無私春色千林茂平出山頭白浪翻進云兩途俱不涉一劍倚天寒師云劄僧擬進語師以杖擉退入室。</p>
<p>居士問和尚案前豎根拄杖作甚麼師云今日不打你士云學人來參不問話的怎曉得他機頓機漸師云一口兩舌士云昨日雪中到府一僧問世尊未離兜率已降皇宮未出母胎度人<span class='corr'>已</span>畢不知此理如何師云端然衣錦自還鄉士擬進語師云還記得話頭麼士云不記得師云元來元來。</p>
<p>中秋師指月云喚作月則觸不喚作月則背畢竟喚作甚麼一僧出云寶鑑當臺現群象師云現後聻進云光非照境師云放你三十棒進云和尚意又作麼生師云金烏莫望玉兔難居。</p>
<p>問濟上門庭三句如何是第一句師云靈鑑印開日月無光進云如何是第二句師云釋迦彌勒尚自忙然進云如何是第三句師云狸奴白牯脫體風流進云三句謝蒙師指示如何是四照用師云倜儻天然竅坐斷祖師關進云如何是先照後用師云推過釋迦按下彌勒進云如何是先用後照師云腦後一錘縱奪自在進云如何是照用同時師云齒牙敲磕搖舌鼓脣進云如何是照用不同時師云子丑寅卯申酉戌亥進云如何是收攝句師連棒趁出。</p>
<p>問學人頂門眼開聲未絕師云汝向頂門眼開處道一句看進云大地無寸土師云既大地無寸土汝即今何處安身進云蝸牛角上三千界師云盡十方世界都是山僧箇方丈蝸牛角在甚麼處僧一喝師云亂叫喚便打出。</p>
<p>居士問弟子蒙眉嶽大師開示得歸正念今特來禮覲和尚求直言一句師便打士云弟子參不是心不是佛不是物師和聲打云是箇甚麼士以扇敲桌師云不得虛頭畢竟是箇甚麼士擬議師復打云但恁麼提持得好。</p>
<p>一僧入室將禮拜師云作甚麼進云昨夜得箇消息特來陳白和尚師把住云速道速道僧擬進語師拓開云是甚麼消息何不呈似山僧僧仍擬進語師云夢也未夢見在直打出。</p>
<p>問百尺竿頭更進步四面懸崖直撒手師云照顧腳下僧趨前與師腿上一拳師云是甚麼旨僧惘然師直打出喚云禪人僧回首師云山僧罪過。</p>
<p>梁山鑑西堂問生法師道涅而不生槃而不滅不生不滅故曰涅槃跋陀禪師道一微空故眾微空眾微空故一微空一微空中無眾微眾微空中無一微一老之意那箇道著涅槃玅心師云總未夢見在進云盡佛法不過一理因甚和尚二俱不肯師云只見落花隨流水不知流出洞中春進云學人當面師云上座莫錯認好進云松華若也沾春力根在深岩也著開師云未是時節在進云也瞞他不得便禮拜。</p>
</div>
<div class='div-other'><a id='mulu32' />
<p class='h1'>書復</p>
<div class='div-other'><a id='mulu33' />
<p class='h2'>謝安陸戎府尊筠菴劉居士<span class='note-inline'>(諱餘霖法諱實超號遠公)</span></p><p>昨辱過上府得睹慈顏又聆大論於法務語語真切雖未及覯中心欽仰矣日同諸禪徒飽味香齋厚嚫敬謝敬謝復得縱觀園亭竹石之勝獲重振于塵鞅之外非大護法厚德向道何以臻此歸寺時常憶清教感佩不忘大居士豎精進幢研佛法味日用應酬親猛提撕鏟去所知尤自所望蓋金湯明良會合之時即苾芻泉石依憑之日忻慰之情有不期然而然也謹專學人實見齎啟陳謝伏惟台慈炤察。</p>
</div>
<div class='div-other'><a id='mulu34' />
<p class='h2'>附來書</p><p style="margin-left:2em">郡齋簡慢蒙和尚慈悲垂手火宅渥以清涼便是厚幸何煩致謝賜教當時時警策不負大德告示一張附來掩俗入耳目爾豈足當護法耶附覆不宣。</p>
</div>
<div class='div-other'><a id='mulu35' />
<p class='h2'>附為尊嚴六秩請啟</p><p style="margin-left:1em">伏以一音演暢甘露遍於河沙三藏圜通法雨周於塵剎當時說無所說四十九年曾無一字至今傳無所傳百千萬載剩有千函恭惟西來大和尚振衣鷲嶺洗缽曹源常驅耕夫之牛有時而帶水拖泥既奪饑人之食不妨亦牽犁拉耙慈航普濟悲願弘加竊念<span class='note-inline'>(霖)</span>質本顓愚性非慧敏服官千里不勝岵屺之思倚閭九年未遑顧復之報茲值家嚴初度六秩恭請大慈弘大法之寶輪微塵眾生獲玅智擊大法之雷鼓百千世界盡聲聞躋大地於春臺登閻浮於壽域伏願飛錫遄臨祥光賁於白雪雲幢至止瑞靄溢於陽春弟子<span class='note-inline'>(霖)</span>臨啟無任翹誠之至。</p>
</div>
<div class='div-other'><a id='mulu36' />
<p class='h2'>復江南揚州府通州天與蔣居士</p><p>伏蒙台下弘護正法眷顧山野非從靈山一會又安能如是親且切乎何日忘之前祇領厚幣敬謝不一自客冬荒剎奇遇別後倏忽半載矣然襄樊與敝寺不二百里所仰音徽何其不易邪思欲寄一札不知尊寓何館莫便可通徒自鬱懷而已入夏來思愈甚不意溽暑反承命黃沈二位賢公遠頒翰教兼惠葛衣齋儀枵腹苾芻所仰維摩神力香積於剎那際各各飽食足矣布謝布謝茲以寸楮遙訊待涼風屆節萬山秋色耑候道駕晤會之緣有時也不宜。</p>
</div>
<div class='div-other'><a id='mulu37' />
<p class='h2'>附來書</p><p style="margin-left:2em">恭惟和尚道證上乘法流三界誠苦海之慈航通衢之巨燭也去冬有緣得睹慈光實三生有幸耳因解纜急未獲深聆禪範殊為悵愧然傾葵之切二六寧有間哉弟子碌碌半百皆成夢境常思功名轉盼成灰生死臨時難措若不預求指迷何時得登彼岸耶故不揣樗質待俗冗畢同潘舍親躬詣寶剎皈依和尚門下將從前事一一懺悔得為佛家弟子足矣茲于五月初一日在樊城啟建千佛百期道場至八月終方可告竣今十九日恭遇觀音大士聖誕虔備香蠟二事齋儀拾兩葛衣一件特著學生子黃文裔先齎奉上俟九月初旬可以挂帆前來得侍杖側也臨楮曷勝神馳統惟慈鑒。</p>
</div>
<div class='div-other'><a id='mulu38' />
<p class='h2'>附請啟</p><p style="margin-left:1em">切以一物非有始得玅理眾物纖毫無障乃能遍覆三千一言出而為萬法之宗一事行而作奕世之範自非願力宏深安足拯拔群溺惟我本師秀野大和尚慧眼高懸大乘在握信手拈來頭頭是道由心演教法法皆真豈非濟世之慈航破暗之巨燭耶弟子<span class='note-inline'>(時參)</span>等常念石火韶光蜉蝣幻跡不藉指南之車罔出沉迷之路今生慶會洪鐘敢不駑力請扣謹卜本月十二日恭迓高昇蓮座普震徽音合盲者復明回光而返照俾愚者頓悟撥霧而見天同證本性之阿彌咸登無邊之彼岸若天若人佇望頑石點頭或僧或俗爭覷天華紛墜誠所謂萬劫難逢千生鮮遇者也伏願棒喝處群魔蕩滅開示後眾性靈通既切景仰之慇慕無棄苾芻之皈依謹啟。</p>
</div>
<div class='div-other'><a id='mulu39' />
<p class='h2'>簡天與蔣居士<span class='note-inline'>(諱時泰法名實寵道號智威)</span></p><p>神交千里覿面一回是箇中人談箇中事莫非黃面老子兒孫豈方其袍圜其顱者為拘矣如頂[寧*頁]一著非般若夙熏信根成熟莫能趨向幸保任之津梁末法<span class='note-inline'>(某)</span>啟西來竹院多賴金湯念別日久遐思起居諒多納吉耳每念住持之縛已當暮年求作閒人殆不可得徒寤寐轉側而已恆憶與老居士聚首促膝白雲清風頭頭自在而未果何日前承光隆法席拜登大貺伏蒙捐俸垂囑大佛殿及初祖殿五楹重飭鼎建如命煥然一新也蒙潘老居士一番維持楚中郢地漢江之秀玅耀西來祖印之光千古標格教化典型茲因潘居士辭衲冒暑往顧台駕謹托寸楮遙為問訊用展心素惟冀原亮。</p>
</div>
<div class='div-other'><a id='mulu40' />
<p class='h2'>上黃龍和尚</p><p><span class='note-inline'>(林)</span>夏月參禮親蒙法乳忝荷付囑紹繼一燈當朝夕問盡之誠無奈挂搭西來乏侍左右近聞眾弟子結意為和尚建塔躬失作務恃海量洪深一一宥之謹專監院照璿代伸禮足并齎折儀若干青蚨若干涼薄不堪僅以匠作一食費用餘容面稟懇啟照亮。</p>
<p class="head3">又</p>
<p><span class='note-inline'>(林)</span>自去春拜別株守荒剎幾欲走百丈禮足因今冬結制未敢遠行特著首座最<span class='note-inline'>(正)</span>代伸禮覲俟春王端始大衍之辰親臨座前再領慈訓臨楮切切翹企不勝惶恐之至。</p>
</div>
<div class='div-other'><a id='mulu41' />
<p class='h2'>附大洪山萬壽禪寺來書</p><p style="margin-left:1em">老尊宿曇秀凝資崧精挺質學追往哲懋玄要賓主之風法利群蒙超良知格物之業聾俗驚奇晦蒙咸睹茲者敝禪室經兵燹之餘雲賢<span class='corr'>已</span>無駐驆之所幸而叨沐餘庥聲光復彰予意從上諸老安忍其滅沒而無傳耶客歲末姪矢志願闡禪期料天之福祚鼻庭自有名賢下顧接手教不棄葑菲恢復數老家風大開聖諦奧旨振作而維新之則洪山亦煥然可睹矣聊獻不腆乞惟幸宥恭望蓮臺刻期辱臨荒山匪第末法佩仰靈老亦誦德歌功不淺矣謹修尺素曷勝海含臨楮可任注瞻謹啟。</p>
</div>
<div class='div-other'><a id='mulu42' />
<p class='h2'>復大洪山萬壽允書</p><p>頃接芝眉虛高忽寄令靈府中平得一番清況矣但季世淳風煇生寒谷有此弘宗之念實世希有之聞讀翰教相呼貧道欲卻之有方尊命應之又增汗顏二者較之寧汗顏而不方命也謹此奉復。</p>
</div>
<div class='div-other'><a id='mulu43' />
<p class='h2'>謝復惕若楊老居士作緣簿文</p><p>老居士玅文未可加點蒙不惜筆鑯西來瓊樓玉殿<span class='corr'>已</span>鼎建垂之不朽貧衲刻於肺腑感佩寧有涯乎耑此復謝。</p>
</div>
<div class='div-other'><a id='mulu44' />
<p class='h2'>附香嚴蜀叟法叔老和尚</p><p style="margin-left:1em">聞公住黃龍予不勝其喜法兄和尚之道場不致寂寞矣拙緣薄人數年來奔馳兼客歲天旱秋收全無故舉止多艱今遣侍僧持微物齋敬以為一賀願賢姪和尚久久繼振不惟黃龍常住得人亦襄城由霑法化囑囑。</p>
</div>
<div class='div-other'><a id='mulu45' />
<p class='h2'>復蜀叟法叔老和尚</p><p>小院禮別慈顏迄今十有七載第山水迢遙無縮地術失候親炙幸海量洪深不以怠緩加罪亦釋然矣自先師辭世經今七年<span class='note-inline'>(小姪)</span>不憶黃龍習山主及城南檀越居士靈芝監院今年三月十六日召勉繼席再三再四推脫不得祇可守塔而<span class='corr'>已</span>荷惠齋金種種盛禮既上賜下一一拜登容日匍匐面領尊諭臨楮翹企不勝悚然復上。</p>
</div>
<div class='div-other'><a id='mulu46' />
<p class='h2'>附山右古宿法叔和尚書</p><p style="margin-left:1em">西來一別迄今相近十有九年第恨僻處山右令師故後二載方知罔獲親臨一奠雖則遙空設供聊表寸誠大都骨肉分離之痛卒難可愈自聞老姪繼席黃龍頗得半瘥香嚴一枝法脈從茲永遠彌布震旦國中矣。</p>
</div>
<div class='div-other'><a id='mulu47' />
<p class='h2'>復古宿法叔老和尚</p><p>自荒剎拜別倏忽廿載矣以山水迢遙未獲往候法駕近得寄札拜讀慈示愧心如搗罪誠莫宥幸和尚開天高地厚之恩以赦之也甲寅仲春三日先師辭世冷落至今七年先師室中蒙記莂者五十餘人近日只存二十五六人七載寒暄速如飛電樓頭花萼睹影情枯原上鶺鴒采音腸斷同氣連枝無撫今追昔之感<span class='note-inline'>(姪)</span>便欲深棲嵒竇隱遯過時不憶習山主城南眾檀越召勉濫叨繼席若謂香嚴法脈則有幾位法叔老和尚在<span class='note-inline'>(姪)</span>祇可守先師塔而<span class='corr'>已</span>矣叨荷遠頒法章過譽誠難克當恨衰齡不能腰石事春然未常不神馳左右也想和尚自愍<span class='note-inline'>(姪)</span>有眾之累不加叱責臨楮無任戰汗悚懼之至謹此復上。</p>
</div></div>
<div class='div-other'><a id='mulu48' />
<p class='h1'>像讚</p>
<div class='div-other'><a id='mulu49' />
<p class='h2'>觀音贊</p><p style="text-indent:0em" class="lg-abnormal"><div class='lg-row'>舉世眾生眼觀耳聞惟此菩薩眼聞耳觀心洞十方空互彰六處用人人能作如是觀永脫世間生死際</div>
</p><p class="head3">又<span class='note-inline'>(京山張居士請)</span></p>
<p style="text-indent:0em" class="lg-abnormal"><div class='lg-row'>稽首大悲瑞像智光無礙常放譬如日月行空穢潔燦然照上士女得瞻聖容一心敬禮供養若能斂念持名必悟圜通性藏我作讚詞贊之人天莫不宗望</div>
</p></div>
<div class='div-other'><a id='mulu50' />
<p class='h2'>初祖</p><p style="text-indent:0em" class="lg-abnormal"><div class='lg-row'>渠儂搖振梁魏少室斟皮酌髓更說甚安心法脫空乃大謾訿眼深鼻大眉橫彰露許醜舉止秀野一見俏讚甜瓜甜苦瓠苦虛堂張挂人皆識箇是西來祖之始</div>
</p></div>
<div class='div-other'><a id='mulu51' />
<p class='h2'>天童密雲悟祖</p><p style="text-indent:0em" class="lg-abnormal"><div class='lg-row'>巍巍玅體宴坐曲彔法湛冰壺靈臺絕矚中興濟宗曠代紹續四眾懷風策杖參棒頭換卻多人目咄</div>
</p></div>
<div class='div-other'><a id='mulu52' />
<p class='h2'>千首觀音菩薩<span class='note-inline'>(并序)</span></p><p>大士隨類現形展化權於娑婆界中上同諸佛慈心下合眾生悲仰以圜通三昧而為佛事有越宗德上人者發大心率檀財聚為千佛菩薩像既像鏤畢眉目可睹毛髮微露冠纓衣褶靡不分曉印施隨處與人供養欲使普修善業同登玅果若見若聞莫不稱異彼上人悟斯菩薩身發明而獲性常住如是功德聚微玅難可測所成就法界眾生各各同圜智慧海我亦作此如是觀於是歡喜而讚之。</p>
<p style="text-indent:0em" class="lg-abnormal"><div class='lg-row'>徹軀千佛示閻浮度盡眾生願未休世出世間開慧眼慣從苦海泛慈舟汪洋浩瀚濤收息穩汎舶津九有流堪嘆娑婆真五濁激揚蔑計輓何由悲心宛覆如天大諸上善人還信不顯發圜通第一義鴉鳴鵲喿鬧喧頭昭然無隱遍塵剎甘露憑傾沙界周覿面相看勿擬議洗清凡骨共渠游</div>
</p></div>
<div class='div-other'><a id='mulu53' />
<p class='h2'>諸方</p><p style="text-indent:0em" class="lg-abnormal"><div class='lg-row'>分枝列派義何宣共闡宗猷豈小緣祖令全提明玅用隨機變現體中玄遺蹤斷際難依望掩勝潛奇迴灑然再焰真燈寒嶠月重光先覺碧潭煙引攜諸子出三有排斥眾魔超四禪碓觜瓊華知逝水岩頭石筍聽飛泉剎那心合僧祇後過量智圜古佛前玳瑁盂傳親嫡嗣苾芻香馥郁金田</div>
</p></div>
<div class='div-other'><a id='mulu54' />
<p class='h2'>戊戌春至香嚴覲禮宕山師翁有感</p><p style="text-indent:0em" class="lg-abnormal"><div class='lg-row'>尋源驀地到香嚴正值桃花放更鮮我祖中興大法主門庭施設唱三玄</div>
</p></div>
<div class='div-other'><a id='mulu55' />
<p class='h2'>祝本師奇老和尚五旬</p><p style="text-indent:0em" class="lg-abnormal"><div class='lg-row'>有山咸拱嶽是水盡朝東世代攸宗陪卓然百丈崧鉗鎚全殺活振起濟家風權衡玄要訣饒益君臣豐滂沛群生潤慈雲遍界克嵩呼祝五紀緇素聚千叢擊香嚴毒鼓聞著悉頭恫邁古金獅子超今海內雄法王壽者相一喝迅穹窿</div>
</p></div>
<div class='div-other'><a id='mulu56' />
<p class='h2'>黃龍智本師和尚<span class='note-inline'>(覺知上座請)</span></p><p style="text-indent:0em" class="lg-abnormal"><div class='lg-row'>道大門庭壁立人無能攀德重聆風契心莫知其數不假鉗錘渣滓淨盡嘉聲遍界箇阿誰百丈奇然老古錐</div>
</p></div>
<div class='div-other'><a id='mulu57' />
<p class='h2'>自贊<span class='note-inline'>(智覃首座請)</span></p><p style="text-indent:0em" class="lg-abnormal"><div class='lg-row'>曾遭天童密祖痛打令我頓然棒底翻身直下情根意識無作無功透得黃龍關瞎卻頂門眼脫脫灑灑絕縱絕跡如鑑受象光非雜壞雜壞蠲便醜妍一齊分付正智覃唵叭彌[口*怛]囉哩吽吽蘇嚕</div>
</p></div>
<div class='div-other'><a id='mulu58' />
<p class='h2'>梁山鑑西堂請</p><p style="text-indent:0em" class="lg-abnormal"><div class='lg-row'>者真癡獃漢拈一條白棒彼此殊弗分碎衲僧窠窟恁麼底為人阿誰能信受到斯肯承當許親見渠儂咄箇老瞎驢付與梁山</div>
</p></div>
<div class='div-other'><a id='mulu59' />
<p class='h2'>淨極澂西堂請</p><p style="text-indent:0em" class="lg-abnormal"><div class='lg-row'>我相非矩則描出尤幻式其不幻式者如何加贊得眉毛罅裏劍光縱橫廬陵米價齊等窿亟觸著慣揮白棒頭痛癢要伊自己識莫便是林秀野為人處麼賊賊阿呵呵甚奇特漢水清兮可以恆映月之形明崆山秀兮可以常挂真之容色更假丹朱寫徒勞費胸臆不假丹朱何所彰問取西堂澂淨極</div>
</p></div>
<div class='div-other'><a id='mulu60' />
<p class='h2'>法海清典座請</p><p style="text-indent:0em" class="lg-abnormal"><div class='lg-row'>這藞苴頻模楷有丰姿無精彩謂會禪古人公案要待驢年謂知道本地風光不明白在無分曉處露佛祖爪牙有來由時飽鬼神饑餧從來伎倆只如斯一字如何加讚乃人生相識貴知音水入水兮清法海</div>
</p></div>
<div class='div-other'><a id='mulu61' />
<p class='h2'>見若朝西堂請</p><p style="text-indent:0em" class="lg-abnormal"><div class='lg-row'>這川巴子有時本分接人笑面當慈悲示無作相行無緣慈有時酷虐淵深苦心含惡毒擊塗毒鼓誅佛誅祖人情沒秋毫無狀有千萬性氣剛決得人憎瞋恚發時渾不管只這著子振家風百世見者白拈賊見若西堂知不知牙爪猙獰力不欺</div>
</p></div>
<div class='div-other'><a id='mulu62' />
<p class='h2'>空印極侍者請</p><p style="text-indent:0em" class="lg-abnormal"><div class='lg-row'>這漢一生來不識好與惡空空眼界不分皁與白空印之手形道環之虛盈空印侍者虛堂張供三十<span class='corr'>年</span>後青天激電白日見星為人活計無伎倆真實天童五世孫</div>
</p></div></div>
<div class='div-other'><a id='mulu63' />
<p class='h1'>聯芳</p>
<div class='div-other'><a id='mulu64' />
<p class='h2'>智覃正首座<span class='note-inline'>(湖廣安陸人)</span></p><p style="text-indent:0em" class="lg-abnormal"><div class='lg-row'>佛祖道元爾以悟山僧今日親分付巍然蒞眾振洪規塞斷通天魔子路</div>
</p></div>
<div class='div-other'><a id='mulu65' />
<p class='h2'>武昌府太守筠庵劉居士<span class='note-inline'>(盛京順天府宛平籍)</span></p><p style="text-indent:0em" class="lg-abnormal"><div class='lg-row'>文經武緯振皇風道合君臣佐國忠格外行權公定法大雄正續濟綱宗仲尼日月腰間帶佛祖靈符手內笻弘護覺場猶不倦鷲峰曾囑託流通</div>
</p></div>
<div class='div-other'><a id='mulu66' />
<p class='h2'>本巳上西堂<span class='note-inline'>(四川碧山人)</span></p><p style="text-indent:0em" class="lg-abnormal"><div class='lg-row'>箇是西來傑出人識高見遠古為鄰驚群伏眾綱宗振衲子趍風濟濟臻</div>
</p></div>
<div class='div-other'><a id='mulu67' />
<p class='h2'>梁山鑑西堂<span class='note-inline'>(四川夔州人)</span></p><p style="text-indent:0em" class="lg-abnormal"><div class='lg-row'>七穿八穴之心印千緒百頭之玅門不徇人情資作者大機大用獨為尊</div>
</p></div>
<div class='div-other'><a id='mulu68' />
<p class='h2'>智威寵蔣居士<span class='note-inline'>(江南通州籍)</span></p><p style="text-indent:0em" class="lg-abnormal"><div class='lg-row'>然已得熊峰髓信手打開無盡藏且喜功深悟亦深世間世出獨為上</div>
</p></div>
<div class='div-other'><a id='mulu69' />
<p class='h2'>智弘潘居士<span class='note-inline'>(江南通州籍副號朴友)</span></p><p style="text-indent:0em" class="lg-abnormal"><div class='lg-row'>出群英俊越諸方虎驟龍驤莫敢當把斷玄關施正令西來祖印更增光</div>
</p></div>
<div class='div-other'><a id='mulu70' />
<p class='h2'>敏慧悟侍者<span class='note-inline'>(四川酆都人)</span></p><p style="text-indent:0em" class="lg-abnormal"><div class='lg-row'>不語須知未遇人西來驗辨扣機親濟宗正脈憑分付四海垂鉤釣錦鱗</div>
</p></div>
<div class='div-other'><a id='mulu71' />
<p class='h2'>覺知受書記<span class='note-inline'>(四川人)</span></p><p style="text-indent:0em" class="lg-abnormal"><div class='lg-row'>獲記西來敷化心玄宗玅達廓雄襟龍驤虎驟頻降伏從此聲光振道林</div>
</p></div>
<div class='div-other'><a id='mulu72' />
<p class='h2'>淨極澂西堂<span class='note-inline'>(貴州思南人)</span></p><p style="text-indent:0em" class="lg-abnormal"><div class='lg-row'>得爾法幢相與扶掃除學解刮肌膚為人直截機如電福慧雙彰入祖圖</div>
</p></div>
<div class='div-other'><a id='mulu73' />
<p class='h2'>梅叟卓書記<span class='note-inline'>(秦中寧下人)</span></p><p style="text-indent:0em" class="lg-abnormal"><div class='lg-row'>全提向上惡鉗鎚尚古風規振此時正法今堪付囑汝叢林牓樣立雄基</div>
</p></div>
<div class='div-other'><a id='mulu74' />
<p class='h2'>法海清侍者<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>溈山作用了無疑惟爾上人自主持全放全收意亦克具摩醯眼那能窺心安如海量空廓互換機鋒敏捷奇喜有巨鯨來突浪好拈竿線續斯時</div>
</p></div>
<div class='div-other'><a id='mulu75' />
<p class='h2'>見若朝西堂<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>離相離名絕眾塵一回拈出一回新輝天鑑地邁今古濟上綱宗爾盛振力在此時作用處老僧分付莫因循豁開向上之機括垂手廛中接引人</div>
</p></div>
<div class='div-other'><a id='mulu76' />
<p class='h2'>能極見監院<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>洞明正眼徹根元透脫根元獨自尊肘後斜懸三要印恢宏祖道耀乾坤</div>
</p></div>
<div class='div-other'><a id='mulu77' />
<p class='h2'>景隆洪書記<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>七尺一條白蒺棒人天今古為模樣熊峰直令爾親行是聖是凡難近傍</div>
</p></div>
<div class='div-other'><a id='mulu78' />
<p class='h2'>法泰弘都寺<span class='note-inline'>(四川人)</span></p><p style="text-indent:0em" class="lg-abnormal"><div class='lg-row'>心心相印本同源此際汝能接上根萬行莊嚴福慧備定應四海象龍奔</div>
</p></div>
<div class='div-other'><a id='mulu79' />
<p class='h2'>印肅信知藏<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>珍重吾徒入此門西來十載契心源如如自住大覺聲巨灼然宇宙喧</div>
</p></div>
<div class='div-other'><a id='mulu80' />
<p class='h2'>本權性維那<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>不留朕跡走機輻略露爪牙向近難一道清光輝宇宙八荒四海任盤桓</div>
</p></div>
<div class='div-other'><a id='mulu81' />
<p class='h2'>景齊照書記<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>西來法道好扶持掣電之機在蒞時一等令行超格外與奪縱擒任設施</div>
</p></div>
<div class='div-other'><a id='mulu82' />
<p class='h2'>寶嚴果上人<span class='note-inline'>(四川人)</span></p><p style="text-indent:0em" class="lg-abnormal"><div class='lg-row'>西來中毒<span class='corr'>已</span>多年不二門開選俊賢濟上綱宗親授手雄雄老衲據中堅</div>
</p></div>
<div class='div-other'><a id='mulu83' />
<p class='h2'>與如愚平上人<span class='note-inline'>(江南人)</span></p><p style="text-indent:0em" class="lg-abnormal"><div class='lg-row'>堂堂臨濟下兒孫重按輕提廓頂門此日迎恩開法席四方龍象雲奔屯</div>
</p></div>
<div class='div-other'><a id='mulu84' />
<p class='h2'>蓋臣周居士<span class='note-inline'>(漢陽籍)</span></p><p style="text-indent:0em" class="lg-abnormal"><div class='lg-row'>及第曾經法戰場權衡在手任低昂西來肘後毘盧印付與晴川英俊郎</div>
</p></div>
<div class='div-other'><a id='mulu85' />
<p class='h2'>竹叟智上人<span class='note-inline'>(四川人)</span></p><p style="text-indent:0em" class="lg-abnormal"><div class='lg-row'>迦葉破顏來鷲嶺德山焚鈔嗣龍潭撒開金鎖傳心印傑出叢林作指南</div>
</p></div>
<div class='div-other'><a id='mulu86' />
<p class='h2'>佛幻心上人<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>堅侍江南刻錄歸心如杲日晝揚輝相期不憚頻頻舉脫體雲霞霧露衣何用老僧多指註當機無順亦無違西來與柄吹毛利有待他年恣設施</div>
</p></div>
<div class='div-other'><a id='mulu87' />
<p class='h2'>能睿興上人<span class='note-inline'>(湖廣人)</span></p><p style="text-indent:0em" class="lg-abnormal"><div class='lg-row'>雄峰扭鼻絕思惟豁豁全提更有誰瞥轉當頭那一著逢人專勸念阿彌</div>
</p></div>
<div class='div-other'><a id='mulu88' />
<p class='h2'>尼覺妍慧</p><p style="text-indent:0em" class="lg-abnormal"><div class='lg-row'>赫赫靈光奕古今輝天鑑地勢難禁相承授受親分付佛祖傳持只此心</div>
</p></div>
<div class='div-other'><a id='mulu89' />
<p class='h2'>尼法雲相</p><p style="text-indent:0em" class="lg-abnormal"><div class='lg-row'>心鑑圜明燭大千頭頭法法自光前百思不斷憶能祖好續末山道脈綿</div>
</p></div>
<div class='div-other'><a id='mulu90' />
<p class='h2'>法派</p><p style="text-indent:0em" class="lg-abnormal"><div class='lg-row'>明最尚宗乘怕然續濟燈光含福慧普法印振南能</div>
</p></div>
<div class='div-other'><a id='mulu91' />
<p class='h2'>至節示三問</p><p style="text-indent:0em" class="lg-abnormal"><div class='lg-row'>一陽始生衲子風流徹體如何是徹體風流句</div>
</p><p style="text-indent:0em" class="lg-abnormal"><div class='lg-row'>萬物滋產總來一眼蓋盡作麼生是一眼蓋盡句</div>
</p><p style="text-indent:0em" class="lg-abnormal"><div class='lg-row'>包含育養合配乾坤箇裏如何是不涉陰陽句</div>
</p></div></div>
<p class='juan'>秀野林禪師語錄卷第二<span class='note-inline'>(終)</span>　　<span class='note-inline'>(檇李吳知先敬書禾郡曹文雄繡梓)</span></p>
</div><!-- end of div[@id='body'] -->
</body></html>