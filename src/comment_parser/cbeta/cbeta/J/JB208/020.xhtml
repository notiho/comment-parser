<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古雪哲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu447' />
<p class='juan'>古雪哲禪師語錄卷二十</p><p class="byline">嗣法門人傳我等編</p>
<div class='div-other'><a id='mulu448' />
<p class='h1'>佛事</p><p>大佛像開光。度盡自心眾生。空盡自心地獄。圜滿自心願輪。成就自心古佛。古佛既現。魔外潛銷。四眾同欽。萬方共仰。拋開錫杖。月眉斜映海門秋。撇下華冠。蠃髻右旋僊島碧。直得大辯長者自除須髮著金襴。道明禪和方便殷勤為侍者。然雖如是。者箇是有相佛。那箇是無相佛。豎筆云。大眾還見麼。復以筆點云。一點雙睛頓豁開。眼光爍破四天下。<span class='note-inline'>(像係地藏菩薩更成)</span>。</p>
<p>韋馱聖像開光。一向倒戈卸甲。今朝重整儀威。波旬聞風破膽。以筆點云。普眼是處騰輝。佇看金碧煥然處。千古天香繞衲衣。</p>
<p>伽藍聖像開光。一身尚如幻。七寶寧復貪。靈山親付囑。隨處作伽藍。且道主持叢林。承誰恩力。以筆點眼云。眼裏瞳人吹木笛。</p>
<p>挂鐘版。萬古叢林。一朝再振。不離聲色見聞。看取法王號令。遂擊一下。</p>
<p>挂鐘版。鐘未鳴。版未響。坐斷千差無伎倆。鐘既鳴。版既響。看看平地波濤漲。正當恁麼時。消息少人知。當陽縣起處。擊一下云。一擊破群疑。且道群疑破後又作麼生。動容揚古路。不墮悄然機。</p>
<p>香城寺請挂鐘版。數百年冷落風規今朝再振。百千眾暫齊號令特地重新。動靜二相不生。聲色兩關全露。鉗鎚在握。敲擊臨時。擊一下云。但於此處知端的。日用無非上上機。</p>
<p>黃巖寺挂鐘版。伐木版。考金鐘。無時無處不圓通。一期頓悟聲前句。萬古同揚濟上宗。遂擊鐘版一下。</p>
<p>佛頂寺挂鐘版。報鐘雖圜不是曹洞。木版雖方亦非臨濟。一椎粉碎十方空。聲聲直指西來意。且道如何是西來意。遂擊鐘版一下。</p>
<p>臨濟慧照祖師忌日。拈香。一夜雨滂沱。洪爐湧碧波。祖師真面目。亙古絕淆訛。既絕淆訛。因甚當機罔措。不是烏藤三度擊。豈知佛法本無多。</p>
<p>天童先和尚大祥。拈香挂像。燒香設忌。歷歷清風匝地。若作世諦商量。蹉過衲僧巴鼻。拈起香云。大眾。還見天童先師麼。遍界全彰沒變遷。誰云化去已三年。可憐毒手親遭處。萬古千秋恨未蠲。</p>
<p>天童先和尚忌。拈香。河鼓天孫相會日玄峰。老漢獨行時青黃艸色。俄驚九玅體。由來不間絲。遂以手指像云。大眾。者箇是老漢底幻影。玅體在甚麼處。復以坐具打圜相。於中作女人拜云。一年一度一爐香。報恩豈在拈三句。</p>
<p>天童先和尚十週忌。拈香。十年前施三頓棒。擊碎我頂門。十年後燒一瓣香。穿卻你鼻孔。源流拂子賺殺多少英豪。提杖挈缾博得半生懵懂。越王城外密園中。熱罵留我不住。迦葉峰前方丈內。盡力撼你不動。既撼不動。合作麼生。起死回生茶一桮。報德酬恩祇者是。喝一喝。</p>
<p>天童先和尚忌。拈香。泰山穨矣。梁木毀矣。哲人萎矣。十二年來秋風數起。不肖稚兒今日向大江之西。洪井之東。扶起泰山。重整梁木。喚回哲翁。直令五湖四海行腳高流。年年日日見天童。拈起香云。大眾。不須別處尋蹤跡。面目分明在此中。</p>
<p>山翁和尚寄天童先和尚頂相至。拈香。肋下痛還一拳。死蛇咬殺鱉鼻。從茲毒氣衝天。不受然燈莂記。若非面目儼然臨。爭見難兄難弟。大眾。難兄難弟依然在。畢竟將何奉老爺。洪井水烹西巘茗。一桮卻勝趙州茶。</p>
<p>天童先和尚忌。拈香。用閃電機。轟霹靂舌。點鐵成金。點金成鐵。二十五載吳越令行。一十三秋晝夜常說。厭原山下炷栴檀。太白峰頭金鼎爇。且道以何為驗。插香云。萬里河山不隔線。</p>
<p>天童先和尚忌。拈香。本師和尚忌辰。年年此日一樣。今秋佛殿經始。毫髮無可供養。既無可供養。畢竟作麼生。爛煮一桮木樝羹。大家相共飽膨脝。</p>
<p>天童先和尚忌。拈香。黃巖自開闢以來。未及聞臨濟宗旨。吾師倚杖此堂中。森羅萬象皆歡喜。所以覺來耆舊特走延津。遠分香積設忌。茲辰大眾香供已陳。且道天童先師還來鑒納也無。插香云。桂輪夜夜到天湖。</p>
<p>天童先和尚忌。拈香。年年此日分明說。爭奈聾人自不聞。聞即且置。正恁麼時。且道先師所說何事。插香云。失腳蹋碎銅棺山。情與無情一齊露。</p>
<p>天童先和尚忌。通玄峰頂此時滅。螺髻峰頭此日生。十七年來消息在。一回相對一傷情。大眾。消息既在。又傷情作麼。插香云。枝頭梧葉落。片片是秋聲。</p>
<p>埽馬大師塔。磚鏡臺前打失孃生鼻孔。滕王閣畔宏開選佛壇場。蹋殺天下英靈。喚回空中野鴨。掀翻窠堀。截斷葛藤。明大用。顯大機。電光石火較猶遲。藏頭白。海頭黑。鐵眼銅睛皆罔測。燈傳三十二葉。道播四海九州。腳下不肖兒孫。昔日親遭毒手。源遠流長且置。到者裏作麼生與祖師相見。喝一喝云。無縫塔中藏不得。森羅影裏現全身。</p>
<p>埽黃巖受業本師塔。茅鍼出土快於鍼。一語曾蒙獎誘深。今日鴛鴦親繡出。虛空刺破血淋淋。師父還記得同在湖廣黃安天臺山中打七時話麼。你若先悟。我轉拜你。二十餘年。言猶在耳。可憐道義未嘗酬。一塔先將玉骨收。面目雖然無間隔。傷心難免淚雙流。埽住菴本祖塔。絕葷四十年。已具龐公眼。平生好博施。誰顧蕩家產。晚歲入空門。五子兼一孫。孫今繩祖武。五子半不存。翻思拜別祇園日。一語未終雙淚滴。泹言子去必超群。吾老不煩憂旦夕。孫今垂老歸寺中。祖翁鴈塔<span class='corr'>已</span>凌空。塔前水碧連天碧。盡是翁翁舊面容。</p>
<p>送碧雲健堂菴主入塔。冰鐵門庭迥絕儔。咄訶怒罵鬼神愁。棱棱傲骨非凡骨。誰識終歸土一丘。恭惟同參某氣厭諸方。身閒一室。撾白峰之塗毒。絕後重穌。分河水之餘波。枯根可潤。句中含錦繡。齊貫當立下風。筆底走龍蛇。永素宜推上座。夫何緣不逮慧。遂致志莫能伸。一別形山。三周寒暑。落華沒膝。碧巖之松竹仍蒼。新月揚眉。窣堵之鋒鋩始露。且全身拶入不落夤緣一句作麼生道。遞靈骨云。鐵牛喫盡欄邊艸。直向孤峰頂上眠。</p>
<p>送恒範庵主靈骨入普同塔。離群索居。先賢所斥。忘軀為眾。列祖風規。隱顯雖然不同。行願從來無別。恭惟同參某缽傳甬水。酒醉曹山。參少室之禪。遂空文字。杜毘耶之戶。竟絕語言。佛來尚不留。何況人間童行。靈臺非所重。誰憐沒後餘骸。所以化去三年。不免露眠草宿。今日幸遇香城啟如是之塔。翠巖作不請之友。大家相送入重雲。一任面南看北斗。</p>
<p>送眾耆舊靈骨入佛頂普同塔。師舉靈骨云。直到西方底依然不曾離佛頂。迸破鐵輪底不妨親切見法身。法身既見。南北東西共一家。佛頂<span class='corr'>已</span>登。來去死生無二路。所以道十方薄伽梵。一路涅槃門。正恁麼時。寶塔凌雲即且置。涅槃門啟事如何。喝一喝云。雨花巖畔全身入。頑石嵯峨亦解空。</p>
<p>破門闓法姪起龕。三吳兩浙。歷盡風霜。尺頭雖短。腳步卻長。便恁麼去。是孟八郎。畢竟如何。請上火場。</p>
<p>舉火。道未行。門先破。撒手歸。祇者箇。豎苣云。闓公。闓公。還識者箇麼。攛下云。縱饒者箇自分明。也須洪爐親鍛過。</p>
<p>宗質庵主舉火。飄飄煙笠離三楚。半世艱辛參列祖。行到水窮山盡頭。暗地點胸唯自許。從茲直入厭原西。石佛山前倚杖藜。昨夜碧天霜月落。寒光爍破五須彌。惟我同參某公生平質朴。不尚浮華。六十餘年示閻浮之幻景。三千里外探少室之真風。遍叩諸方。久經行陣。步步腳蹋實地。頭頭蹈矩循規。誓不自欺。那弄虛頭伎倆。願居學地。常存綿密工夫。誠末世之典型。後昆之模範。今朝時節既到。撒手怡然便行。大眾。行即不無。且道宗質菴主畢竟向甚麼處去。以火苣打○云。遠委悉麼。灰飛煙滅無尋處。遍界全彰淨法身。</p>
<p>靈峰不立真公起龕。年既高。德亦高。更嫌何處不逍遙。大眾。還識此老轉身句子麼。天際目高冰樹泮。谿邊雲暖凍華消。　舉火。真不立。妄本空。鼴鼠吸乾滄海。露柱跳入燈籠。大眾。此是不立真公末後葉落歸根底時節。諸人還識伊生前事麼。三十年住山勤勞不輟。數千里行腳執侍大通。導童蒙歸解脫之地。變荊棘成釋梵之宮。如海之納。如山之容。緇素共崇高行。遐邇同欽德風。六十六載幻華在空。今日空華隨燄落。聲光千古振靈峰。</p>
<p>無相直歲舉火。屋漏不曾撿得完。牆壁不曾修得好。丹心片片輔禪庭。奈何五蘊山先倒。無相上座還知麼。五蘊山雖倒。一靈恆不壞。鐵牛火裏快翻身。無相光中常自在。</p>
<p>還霽庫司舉火。清明今日<span class='corr'>已</span>還霽。不汝還者原不斃。老胡漏逗知不知。秋風黃葉歸根柢。還霽禪德。汝棄菴舍。入叢林。行苦行。用苦心。一眾所知也。獨有向上一著。未能徹底親契。山僧略藉勝熱威光。為汝重宣玅諦。便攛苣。</p>
<p>自融德公舉火。一睹德人容。便諳仁者壽。詎料朔風嚴。搖落同枯柳。八十一春秋。白駒過其牖。要知堅固身。古今長不朽。德公德公還知不。但能觸處自融通。火裏金毛常震吼。</p>
<p>體修禪人舉火。倚眾修行多少好。無端妄想去居山。腰包尚未安停當。又被山神趁得還。體修。體修。既還家中。還識家中事麼。豎苣云。祇者是。莫顢頇。金剛正體離生滅。火裏張眉子細看。</p>
<p>隱光禪人起龕。迎汝入山來。春風拂楊柳。送汝出山去。爍石雲飛走。來兮去兮本無心。迎兮送兮金博金。須信隱光隱未得。堂堂縱步火中行。</p>
<p>本源禪人起龕。返本還源去。空中信步行。蹋翻蟾桂影。何處不分明。</p>
<p>密聞禪人舉火。木叉猶未受。殼漏已先拋。既是密聞得。何須挂七條。雖然名實未必相稱。死生未必逍遙。我今為授自性戒。火光騰處赤條條。擲下火苣。</p>
<p>性宗化主舉火。五載擊柝破萬姓之慳囊。一旦染痾受百骸之楚痛。楚痛不過處。須知有不痛之人。死活不得時。須信有不死之性。性宗。性宗。即今三寸氣斷。四大皆離。性在何處。擲苣云。烈燄光中全體露。</p>
<p>寬和耆舊舉火。體無不遍之謂寬。用無不具之謂和。今朝攝用全歸體。古路分明見也麼。豎苣云。祇者是一條古路。千聖共行。你若見得。便知去處。八十三年。浮雲朝露。且道雲收露盡時如何。擲苣云。火裏蟭蟟噉木鵝。</p>
<p>定之禪人舉火。八苦交煎時。念念常在定有。如是操持。始名親見性。若是半邊白。半邊紅。恰似狂華翳碧空。而今要得狂華落。大火聚中休卜度。便擲苣。</p>
<p>寰虛禪人舉火。一身精血同秋葉。萬事紛紜付海漚。賸有那邊消息在。寰中虛寂任遨遊。寰虛。寰虛。要識那邊消息麼。今日分明為汝道破。便擲苣。</p>
<p>不染耆舊舉火。紅葉墜西風。千林現秋色。未過祖師關。難免無常迫。恭惟某耆舊典型法社。鐵面無私。恪守清規。分文不蓄。虛懷問道。竟爾忘叔侄之分。廢灶拍田。慨然作同袍之倡。今則幻影雖拋。弘願堅同鐵石。寧做貧家之兒。不入王侯之室。老耆舊便現王侯。也不妨隨緣隨分作金湯。攛苣云。水中猛燄連天發。催出荷華滿地香。</p>
<p>法榮耆舊舉火。紆金拖紫。未是法中之榮。達本明心。方顯圜顱之貴。恭惟某耆舊年近八旬。耕鋤不輟。鶉衣百結。儉朴可風。為我作闍黎千指。同師一字。對公談淨土西方。祇在目前。今則火蓮初放。毫髮不留。且道彌陀如來正談何事。投苣云。腦後眉毛分八字。</p>
<p>上乘耆舊舉火。乘最上乘直登寶所。寶所既到。有眼如瞽。試問大眾。已到寶所。便該雙眼圜明。因甚麼卻瞽。攛苣云。火裏蝍蟟吞卻虎。</p>
<p>澹雲禪人舉火。奔走黃巖與翠巖。道緣雖薄道心堅。誰知霄漢浮雲澹。又逐南風散遠天。澹雲。祇此堅固道心。火燒不壞。本絕去來。豈有成敗。汝今要知本無去來成敗底麼。山僧聊倩勝熱婆羅門。為汝直下<span class='corr'>點</span>破。便攛苣。</p>
<p>普印禪人舉火。癡心戀世間。修行須待老。豈知泡幻身。朝存夕不保。禪戒俱弗知。生死如何了。豎苣云。普印還知麼。即此是戒。不假師傳。其或未了。更聽偈言。毘壇新掘不多深。堪鍛人間未了心。妄習妄情俱鍛盡。南山下雨北山晴。便攛苣。</p>
<p>正芳耆舊舉火。正為迫桑榆。勸公早圜戒。豈期數日間。皮袋果然壞。正芳公。皮袋既壞。當知有不壞者在。其或未知。更聽一偈。三尺火阬親手開。斬新燄鍛眾如來。凡情聖解都燒盡。臘月蓮敷碧水隈。</p>
</div>
<div class='div-other'><a id='mulu449' />
<p class='h1'>雜著</p>
<div class='div-other'><a id='mulu450' />
<p class='h2'>萬壽菴記</p><p>菴所以安僧者也。僧所以事佛者也。佛之慈光無所不燭。故其金容無處不現。宮殿無方不豎。雖小大有殊。應機不一。而其壽萬乘。福群黎。闢凡情。啟昏聵。則如隨色之摩尼。吹毛之寶劍。無往而不利也。豐樂為西甌奧區。去芝城一由旬地。佛廬僧舍毋慮數百千。其最著者曰斗峰。與梅岐之黃巖。高陽之鳳山。鼎峙於西甌之域。皆稱法窟。代有高僧。難量測公蓋黃巖碧天禪師之法孫也。中歲念生死事大。棄恩愛。斷髮鬚。一衲翛然。自受具以來秋霜烈日。壬申春偶經豐樂。遂為范氏諸公遮留禮敬。而遠近諸檀為結給孤之緣。測公乃與其徒卓錫於滄洲之測。鼎建精藍。命曰萬壽。一時紳衿如某某諸昆仲皆躍然而起。施田及山為助道之具。菴成。冒暑徵記於予。擬勒石以垂不朽。予念其真誠。乃為敘其顛末。使後世君子知測公之德。珠藏玉韞。測公之願。山高海深。故能隨方利物。剖破凡情。豈非所謂五色之摩尼耶。測公年至從心而精修不倦。則其為四眾所敬<span class='corr'>羨</span>也亦宜焉。後之住此菴者其亦能修測公之至德與測公之弘願乎。庶幾無忝為佛之孫子矣。</p>
</div>
<div class='div-other'><a id='mulu451' />
<p class='h2'>寶鏡菴記</p><p>十年此地搆茅廬。門外漫漫草未鉏。古佛二尊先後到。無生一曲濟曹符。親懸寶鏡菴常朗。喚出子胡石亦穌。咬得木人紅血濺。足心頭首當時枮。此誠公貽予詩也。予初負笈參方。即依洞上知識。聞其配合宗旨。臆見紛紜。間有以楞嚴之暗相永不能昏訓詁參同者。有以文武頌君臣偏正者。有以圖書奇偶配賓主者。遂謂主有貴賤之別。宗無明暗之殊。予時宗眼未明。勿能甄別。然心竊疑之。迄見天童先師後。乃知濟洞兩宗同異異同。玄玅難測。非可以教乘儒典配合者。嗟夫。元明以來濟洞二宗不絕如線矣。先師令行吳越。壽昌崛起西江。實中興二宗之始祖。昌得博山來公。其道益振然。及門之士不輕許可。故潛行密用者往往於白雲青嶂問遇之。歲戊戌。予以赴請之興福說法。誠公延予至精舍。稽首曰。某自從博山和尚圜具以來。遍參諸大老。俱承提激。<span class='corr'>已</span>而誅茅四處三十餘載。末後始住此山。曾蒙古航和尚親蒞獎導。及挺然諸友贊成像。設殿堂。規模稍備。今幸和尚光臨。願丐一額。以照林泉。予乃為顏其菴曰寶鏡。菴傍有石可趺。以其吐舌而蹲。俗呼為狗石。予為易曰子胡。因語公曰。公久參曹洞禪。必悉其旨。如寶鏡三昧云。銀碗盛雪。明月藏鷺。公如何會。公曰。莫是明一色邊事麼。予曰。未在。更須細參。公唯唯。次日呈偈。有咬得木人紅血濺之句。予曰。喚作一色得麼。公欣然作禮。噫。使諸方見此不至有支離配合之獘矣。豈非所謂潛行密用之流亞乎。昨送予歸佛頂。復求菴記。因為紀其大概。菴經始於庚寅孟春。落成於壬辰季冬。高二十六尺。去烏石一牛鳴地。去芝城則三十里。共創建蓋自誠公始也。公諱道誠。松溪李氏子。自輝蓋其法號云。</p>
</div>
<div class='div-xu'><a id='mulu452' />
<p class='h2'>僧護經序</p><p>輪回昇墜之說。孔孟之書所不載。唯大雄氏以無分別智。洞達過現未來三世之事。故能詳言之。顯言之。歷數天堂地獄因緣而直示之。如指諸掌。一聞其言。靡不惕然省駭。然悟必思。所以蕩滌其志慮。澡雪其根塵者。然猶有撥無因果之徒。眇其說為膚淺。為詭譎。不足信。謂一切皆空。復何報應之有。因而放辟邪侈。縱恣餘習。張大言以欺佛誑人。靡所不至。故現報冥報之慘往往有不忍願聞者。嗟夫。經不云乎。無我無作無受者善惡之業亦不忘。永嘉云。豁達空。撥因果。莽莽蕩蕩招殃禍。達摩云。解行相應名之曰祖。然則先聖諄諄苦口。獨不諳一切皆空之理乎。蓋以理須頓。悟事在漸。除吾人自迷本有以來。昇墜於六趣既久。習染既深。縱使一念回機。頓契本有一段風光。而無始習染必須漸盡。餘習淨盡。則一切神通光明自然現前。不從外得。故曰不矜細行。終累大德。至哉言乎。予濫廁緇流二十餘年矣。未聞僧護經之名。客歲偶於鄰菴故紙堆中得之。展讀至獄中出家者。眾白衣尟少處。喟然嘆曰。悲夫。出家原為超地獄。脫輪回者也。乃今僧護目擊世尊親宣。謂獄中出家者眾。得不令人寒心哉。因念此經切中今時流獘。而此方流布甚少。久參忽而不閱。初學素所未聞。乃與諸新戒謀鋟梨棗以廣流通。似於法門不無少補云爾。諸公果能入海出海。如僧護之翛然入獄出獄。如僧護之自在遊戲無間。如三禪天樂。則大雄氏之書可廢為故紙矣。不然則火樹火床未易躋攀在。</p>
</div>
<div class='div-xu'><a id='mulu453' />
<p class='h2'>經論合鐫序</p><p>天下皆知孝道之當盡也。而不知所以盡之之方。天下皆知不孝之不善也。而不知所以革之之源。天下皆謂出家之不孝也。而不知所以孝之之至。此無他。蓋由吾徒不能遵佛祖之教。廣佛祖之言。以開天下之昧昧耳。予不孝。宿業深厚。幼孤始從先祖棄家入山。學出世法而無後之惑。胸中未能泮然。一夕夢先子示之曰。欲酬罔極。母越出家。既覺。遂矢志披緇。嗟夫。生我之身。定我之向。往使我得聞佛祖之道。此恩此德又豈特昊天罔極而已哉。自惟駑鈍。浪跡天涯二十五年於茲矣。雖造次顛沛。不敢忘先子之明訓。客歲丙申。始獲一撾退鼓於翠巖。還鄉祭掃。哀慟欲絕。今春修葺墳隴既竣。歸山為諸新戒講演孝論。雖不足以答劬勞於萬一。亦稍釋蓼莪之痛耳。孝經曰。能令二親奉持五戒。執三自歸。方為至孝。悲夫。二親逝矣。夫復何言。敬抽缽貲。將斯經論梓而廣之。命曰經論合鐫。俾天下為人子者閱之。知吾佛祖之教與魯誥無以異。則不至有異端之呰而盡孝之。方革獘之源如視諸掌矣。客曰。人子當孝。儒釋同然。固也。祇如祖師謂父母非我親。誰是最親者。其義何居。予曰。未曾吸盡西江水。爭解峰頭泛鐵船。客稽首而退。</p>
</div>
<div class='div-xu'><a id='mulu454' />
<p class='h2'>輯鏡華錄序</p><p>三世諸佛是一朵鏡華。歷代祖師是一朵鏡華。天下善知識是一朵鏡華。極而言之。富者貴者。貧者賤者。愚者智者。彭者殤者。乃至飛者潛者。植者動者。銜鐵負鞍。披毛戴角者。無非是一朵鏡華。舉世間人皆由不知此身是鏡中華。遂於華中起種種妄見。生種種染著。造種種業因。受種種苦報。由是升沉異路。男女殊形。貴賤不同途。修短不同命。是故西竺大聖人愍之。亦於鏡上百億分身。標榜萬世。或現佛身。或現祖身。或現帝王身。或現宰官居士身。或現比丘比丘尼身。或現優婆塞優婆夷身。如華嚴會上五十三位善知識。各各具有無量神通三昧。即赤縣神州。自達摩東來之後。其間王公卿相。白衣黃冠。乃至命婦大姑。市餈婆子。悉皆具大知見。名垂僧史。代不乏人。不斷煩惱而證菩提。不舍塵勞而登覺岸。即此鏡中之華。便成優曇缽羅。庸詎謂非金粟之後身邪。富沙於神州為僻壤。自馬大師過化以來。碩學大儒。聯燈續燄者不可枚舉。邇來宗教濫觴。金鋀莫辨。美斯周公憂之。客秋。予以赴請之東溪佛頂。過富沙。周公乃與其同袍謝公輩躬迓至蓮華社中。舉揚第一義諦。別來未幾。復馳書至佛頂曰。龐公東土之淨名也。其偈頌機緣皆可以世。惜此方罕見。願丐大序以冠其顛。使剞劂流通為白衣榜樣。亦護法之一端也。未審吾師以為何如。予曰。善哉斯舉乎。夫欲惡之孽為自性之蒹葭久矣。及其始萌也而芸之。則禾繁以滋吾輩。治心亦然。聖賢之治人治世亦然。公今為榜樣白衣而先流通正法。是可謂深耕而熟耰者也。雖然唐宋之際何啻一龐公哉。今據五燈所載。六十餘員皆可標榜萬世者。合為一錄。命曰鏡華。梓而廣之。則可使人人為龐公。為靈照。為計氏。為洞賓。為蘇為黃。為李為楊。隨所好而傚之。則榜樣不亦多乎哉。昔內翰澹菴莊公嘗訪予於翠巖。詢及宗乘中事。予舉斬貓話示之。莊通夕不寐。黎明至方丈曰。弟子會得也。予曰。試道看。莊曰。虛空粉碎。一切不留。乃相笑而別。試問諸公。虛空本無形相。如何粉碎得。若知得此意。則欲惡之孽自除。一靈之性獨朗。八角磨盤馳驟空裏。金毛獅子哮吼寰中。不然。且向鏡華圖上看看他榜樣是如何。</p>
</div>
<div class='div-xu'><a id='mulu455' />
<p class='h2'>翠巖寺規約序</p><p>先聖以神道設教。建立叢林。聚眾匡徒。朝夕焚修。祝釐聖壽。正所以陰翊無為之化。同酬不報之恩也。故為住持者不惜拖泥帶水。為法求人。多中淘汰。覓得一箇半箇當家種草。以續諸祖慧命。所謂養育材器。陶鑄聖凡。故其門庭不得不峻。禮法不得不嚴。規矩不得不立。所謂大匠誨人。必以規矩。學者亦必以規矩。規矩立則上下安。禮法嚴則不肖退。門庭峻則師道尊矣。故住持雖謙光接物。海納山容。而於痛下針錐之時不得不翻轉面皮。學者往往望崖而退。求其如葉縣浮山。汾陽慈明者指不多屈矣。是故中下二機非規矩無以束其身。非禮法無以制其暴。防其微。杜其漸。而後叢林內外始安於無事。此大智禪師清規所由設也。後世罔知。軌度不守。律儀遂至。紀綱廢弛。叢林凋喪。得不辜先聖建立之苦心乎。西江自馬大師開選佛場以來。巨剎星羅而西山尤盛。西山之名藍固多。而翠巖獨盛。宋元後宗風寥寥。不振法席。遂至滄更。頃者石磬重敲。海眾雲集。多是法中龍象。無煩節外生枝。恐有一二初機莫知所守。故折裏清規。略摘數條可以救時獘者。揭之於左。儻有英俊衲僧才入門來。打破牢關。縱橫自在。逆順無拘。超然於規矩禮法之外而自合乎古轍者。則叢林幸甚。法門幸甚。</p>
</div>
<div class='div-xu'><a id='mulu456' />
<p class='h2'>黃巖寺規約序</p><p>夫巖居穴處。難忘君父之恩。方服圜顱。敢悖佛祖之訓。所以上求下化。夕惕朝乾。正欲同悟一心。仰資萬壽而已。然追風之驥不策而馳。遶樹之猿非鎖莫制。頑銅鈍鐵投大冶而遂作干將。散木樗材遇良工而崇成廣廈。是知規繩爐[革*(苟-口+用)]斷不可無。而巧匠真師千秋一遇。八閩自鼇山成道之後。四海仰木毬象骨之高。長者施宅作精藍。王臣傾心為弟子。由是佛廬僧剎碁布星羅。故此寺開山實自唐雪峰禪師始也。後代隆窪年深。莫覈中興以來。四十餘載昭昭彝訓。凜凜芳規。三喧義虎之聲。一奏新豐之曲。本支七世千指秀出雲間。濟洞兩宗一時霆震海內。誠西甌之法窟也。某久客他鄉。愚頑無似。乍歸丈室。誠愧濫竽。思創業之多艱。慨法久而成獘。爰集耆宿。共酌重輕。幹蠱雖貴。因時立法。自宜倣古。故折裏規約。臚列廿條。仰冀同志遵行。毋恣頑梗。使道德仁義之紀綱頓整。戒定智慧之根本益堅。下導群機。上翼王化。則八閩界內重窺象骨牚天。一味堂中常見金毛踞地。叢林幸甚。法門幸甚。</p>
</div>
<div class='div-xu'><a id='mulu457' />
<p class='h2'>佛頂寺規約序</p><p>建安自五代而後剎竿林林。高僧輩出。然皆在郊郭之外。而山谷無聞焉。明末有大長者師事碧天和尚。咨決心疑。慕須達之遺風。自西甌來東溪。遙見一峰插漢。雙澗合流。迺詢里中父老曰。是山亦有梵剎乎。曰。有。曰。何聖所居。曰。唐龜洋無了禪師肥遯處。其寺曰佛頂。長者聞之。囅然披榛而陟。但見殘僧數輩。敗屋隤垣。有不堪其憂者。長者喟然嘆曰。是祖庭也。豈可久湮乎。乃迎其師主之。不數年間百廢具舉。無何而其師化去。長者復偕山中耆舊削牘至西江翠巖。逆予主席。歲丁酉年秋。籬菊香清。薔薇露冷。長者鬚鬢皓然矣。復親送至山。稽首颺言曰。某年七十有七。敬為和尚守此山二十餘年矣。何幸垂老猶獲聞臨濟宗乘。向者草昧經營。規條未立。後昆靡所適從。今幸和尚儼臨祖庭有賴。願定清規。垂訓將來。永為十方選佛道場。以副初志。則某之功不浪施也。予曰。深山裏。钁頭邊。有一句子。千聖難窺。百丈未悉。公還委悉麼。長者曰。願求指示。予握筆曰。分明聽取。</p>
</div>
<div class='div-other'><a id='mulu458' />
<p class='h2'>募建大雄寶殿疏</p><p>夫普光明殿統凡聖而無遺。大解脫場亙古今而不易。良由一念背覺。遂至六趣橫生。染淨既隔雲泥。依正自殊優劣。是故棄九五之位。法位彌尊。現四八之身。凡身莫測。隨方寶閣。遍界香臺。非硨磲瑪瑙之所成。豈土木瓦石之能況。皆緣熏修。積劫施珠玉。等泥沙力。踐多生。舍身命猶艸芥。故能威懾魔外。福被天人。為暗夜之明燈。作苦海之舟楫也。翠巖古剎。南浦名區。刱始普通之年。鶴書頻鍚。中興己丑之歲。瑞兆先呈。然寶殿千楹。未副雪中之讖。敗椽數段。還同樹下之居。某下里卑人。濫膺重任。朝乾夕惕。行忖坐思。五閱寒暄。未遽輕裁。短疏再觀時勢。乃敢奉啟高賢。一時名公倡首於前。四方衲子戮力於後。祇園既闢。布金應有奇人。法宇重新。插艸寧無達士。放大雄氏之行徑。人人自證大雄。依解脫法而修持。處處無非解脫。陳紅朽貫。堪培歷世之良因。間碧塗金。必獲多生之勝報。萬乘之尊特原自一笠七錢。百福之莊嚴正賴雕梁畫棟。幸繼齊安芳躅。佇看明堂瓦插簷。欲知真祖門庭。試聽風甌鳴殿閣。</p>
</div>
<div class='div-other'><a id='mulu459' />
<p class='h2'>募鑄銅像疏</p><p>土木瓦石皆是佛身而世人不信。蠢動含靈皆具佛性而世人不知。水流風動。雀噪鴉鳴。皆演佛音而世人不聞。牛頭馬面。羅剎夜叉。皆呈佛相而世人不見。所以煩勞黃面老漢屈曲垂慈。權挂垢衣。假名為佛。遂現三十二相。八十種好。坐菩提場。橫說豎說。嘗對空生言。若以三十二相觀如來者。轉輪聖王。即是如來。又云。如來說三十二相即是非相。當是時。黃面老人<span class='corr'>已</span>自披肝瀝膽。兩手分付矣。爭奈著相者依前眚目迷[目*麻]。沉空者未免金塵翳眼。直至臨末梢頭。拈起金色波羅華。始博頭阤一笑。由是知此道之難明。雖三賢十聖卒莫窺其閫奧。毋怪夫世人之不見不聞。不知不信也矣。雖然吾佛之教權實並行。理事無礙。故一瞻一禮。一香一華。或繪或雕。或塑或鑄。或讚歎。或恭敬。皆獲成佛。所以法華云。或以指爪甲而畫作佛像。漸漸積功德。皆<span class='corr'>已</span>成佛道。由此觀之。遵佛之訓。事佛之像。成佛可立而待也。又豈特天人福報而已哉。翠巖為洪都名剎。滄更之後不知古佛飛錫何方。雖土木瓦石。洲渚園林時時現殊玅色身。而凡夫所見不一。頃者寶殿煥然。香雲蔚靄。四眾瞻依。不可無像。擬覓巧匠洪爐仍鑄金身丈六。須用紅銅萬斤。十方具眼王臣。信心長者一擲阿堵。百福齊臻。優填之勝舉再興。紫磨之金色常現。即此火風地水全成堅固法身。頓令牧豎漁樵悉見現前真佛。臨機不昧。直下承當。一會靈山。千古未散。</p>
</div>
<div class='div-other'><a id='mulu460' />
<p class='h2'>募禪堂疏</p><p>夫叢林之有禪堂。猶國家之有庠序。庠序不立則賢才無由以生。禪堂不開則慧燈無由以續。是知紹續三世佛祖慧燈而不斷者。實自禪堂始也。故百丈大智禪師刱叢林。立規矩。設廣堂通單以居其眾。分兩序列職以任其勞。縣鐘版以定其時。執香版以策其惰。限長期短期以發其勇銳。使湖海有志衲子同堂共命。遞相切磋。曉夜精勤。時刻無間。必期發明本有佛性。及第心空而後已。此其為惠後學。恩至渥也。後世不體先聖立法垂訓之心。反以規矩為贅疣。以禪堂為虛設。由是上下偷安。彼此鈍置。甚至暗室屋漏。靡所不為。一期報終。三塗永墜。可不哀哉。故梵網云。若比丘不教化一切眾生。建立僧坊。佛塔及坐禪處所者。犯輕垢罪。蓋以坐禪之益廣博無涯。可以破積劫之迷。可以助無為之化。可以資檀信之福。可以報不報之恩。故列祖出興於世。未有不以茲為急務者也。西山自亮公隱居後。列剎相望。近代以來正宗淡薄。而名藍大剎半屬榛莽。良可慨也。癸未春。予始來白法。縛茅以居。深自韜晦而四方學者日漸臻。茅舍褊小不能容。因念先德住山。雖獨宿孤峰而弘法利生之志未嘗斯須忘也。予雖德薄行微。敢不遵大智之遺訓哉。第白法自悅堂喜公後寸土尺木皆為橫目所有。茲者欲搆數椽以為坐禪之所。其奈難為無米之炊。敬裁短疏。用啟高賢。伏冀不忘靈山之囑。勃興護法之思。大破慳囊。助成勝事。棟梁椽柱全彰古佛風規。穀粟錢財悉露祖師巴鼻。一飯能致天福。七錢尚感輪王。善果既由善因。種穀決不生稗。衲僧頓明心地。續燄聯芳。檀那正信此宗。超凡入聖。皇恩佛恩等報。祖意教意均明。其殊勳殊德。豈曰小補之哉。</p>
</div>
<div class='div-other'><a id='mulu461' />
<p class='h2'>募建普同塔疏</p><p>塔婆之福世利民。滅惡生善也至矣哉。梵語塔婆亦云支提。此土翻譯為滅惡生善處。故阿育王以瞋怒心殺八萬四千夫人。罪當淪於地獄。乃問道人。當修何善。得免斯殃。道人曰。唯有起塔。供養眾僧。庶幾可免。王遂如教。於一日中造八萬四千寶塔。散置閻浮。竟免淪墜。故明州鄮山舍利塔至今以育王稱焉。或謂供養如來舍利獲福固多。祇如凡僧之骨並無舍利。供之奚益。曰。經云。凡夫比丘有德望者亦得起塔。但露盤之多寡有殊。層級之隆殺不一。昔舍衛國有大長者。嘗罄其家資建立塔寺。命終生忉利天。其婦以憶夫故。常埽此塔。夫從天降。慰之曰。我以造塔功德殊勝。得生天上。汝能勤埽塔寺。亦得生天。婦如其言。後果生天。夫婦同證須陀洹果。嗟夫。一念之嗔遂感地獄。一念之善遂感天宮。毋論王臣長者。貧富貴賤。莫不皆然。是知一念不生。善惡俱忘者上也。苟或念慮紛紜。未得無心三昧。則當時時護念。庶幾轉禍為祥。移麤作細耳。佛頂為東谿名藍。自明季中興以來。德望之僧不可勝紀。然闍維之後散<span class='corr'>瘞</span>林下。未有塔婆。予恐久而暴露其骸骨。荊棘其丘隴。似非叢林所以祀先之禮。且違世尊所以示人滅惡生善之教。敬裁短疏。奉啟高賢。各發敬信心。共成希有事。非特比丘枯骨普同沾恩。即忉利天宮生生樂享無既矣。</p>
</div>
<div class='div-other'><a id='mulu462' />
<p class='h2'>募浴室疏</p><p>佛殿放毫光。古靈曾開寶藏。浴堂惺玅觸。跋陀已證圜通。梵剎重興。真風未泯。濟濟開士。何啻二八之多。卓卓群英。寧殊五五之眾。但兜羅未施。誰能覿體承當。金湯再新。便可赤條相見。湘江之滿載珍玉虛擲無勞。洪井之半掬寒濤翻騰有待。況乎戈鋋雜沓。多藏總為他留。因果分明。博施還同自得。一言道合。萬善齊臻。天人之福報匪輕。心境之塵埃頓滌。仰祈諾諾。敢惜叨叨。</p>
</div>
<div class='div-other'><a id='mulu463' />
<p class='h2'>笑巖寶和尚語錄跋</p><p>果地人語言非果地中人莫能辦其深淺。摩訶衍密義唯摩訶衍上士始解析其精微。天下之無道也久矣。非儀封人之俊乂何足以知夫子之木鐸。是故東土自小釋迦而後。騰空羅漢罕聞金錫之聲。據座高僧未獲貝多之贈。然則大聖降靈。如晴空霹靂。火裏優曇。固無論已。即知大聖人之道而敬事之者。亦不易得。由知<span class='corr'>己</span>之不易。故顯晦殊途。盛衰異世。安得吾道之常明於天下也哉。吾祖笑巖老和尚乘願降靈。迅雷再震。關子嶺頭焚卻本來父母。金沙灘畔密論從上綱宗。故應真稱為摩訶衍上士。大覺讚為果地中人。苟非小釋迦再來。焉能起臨濟於已墜之際耶。西江鄧文潔公深於禪者也。敘其集曰。吾師接引諸方。其機用與先輩無以異。近谿羅先生當世之鉅儒也。亦以荷鞭策而知向方。然則內而中國。外而西土。若應真。若王臣。皆知吾祖之道大。何以終其身於蓬門陋巷之間也耶。顏子曰。夫子之道大。天下莫能容。豈其然耶。曰。非也。聖人之生也求賢以續正脈。力踐以挽頹風。苟有益於時。雖陋巷蓬窗亦足以明聖人之道。又何暇與庸流競一時之聲利而已哉。或曰。因時救獘。為道求賢。吾師之言是也。然而聯芳六人。道脈之所係也。囑付伽阤。鑿鑿可據。不數載而煙滅無聞。苟非龍池一滴。則臨濟正宗焉有今日。而南北集中十餘萬言竟無一字及龍池者。何哉。曰。是非爾所知也。師資道契。非語言文字可企及也。方其翹足。作修羅障日月時。師翁遂悟去。爾還知否。或者無以對。予固曰。是非爾所知也。曩者先師住金粟日。已鐫全集流通。第未採入師翁機緣。此蓋劉子明緘之過耳。某忝屬遠孫。不揣暗陋。刪繁節要。以廣流通。蓋欲天下皆知吾祖之道而力行之。則果地不難至。密義不難論。晚近頹波不難挽也。讀是錄者。倘能因一臠而知鼎味。則小釋迦猶在。</p>
</div>
<div class='div-other'><a id='mulu464' />
<p class='h2'>祭二親文</p><p>維某<span class='corr'>年</span>月日。不孝男某泣血百拜於嚴父慈母之墓前。特豎墓上之碑。謹以香茗蔬饈。致祭於二親之靈曰。烏乎哀哉。尚忍言哉。二親先後仙逝。不孝自此飄零。迄今二十餘<span class='corr'>年</span>。墓木<span class='corr'>已</span>拱把。合抱而岑森。烏乎哀哉。尚忍言哉。言之思之。涕淚如雨。肝腸寸斷。咽不成語。烏乎哀哉。尚忍言哉。追憶疇昔。觸境增悲。三度援筆。竟無一詞。其終不言也耶。不孝之言幾滿天下矣。而獨不能攄一言以告吾親。何以異於雞豚犬馬耶。烏乎哀哉。非不能言也。不忍言也。不忍言也其終奈何。語有之子不談父德。僧不拜君親。夫不拜親固遵世尊之明訓也。不談父德而使天下後世無聞焉。其不孝孰有過於此者。然則不忍言者何哉。夫親之學富逾五車。三事八磚易於拾芥。何以齠齔遊泮而終處巖穴耶。此不孝之所不忍言者一也。以親之仁慈惻怛。恭儉溫良。則宜躋耆頤耄耋之<span class='corr'>年</span>。何以未登彊什。留一髻於芝城之西。隱百骸於廣寞之野耶。此不孝之所不忍言者二也。甘斷虀之糲食。服百結之鶉衣。居陋巷蓬窗而坦然不憂。視不義之金珠玉帛猶艸芥而弗顧。閭里共知其廉潔。疏戚咸仰其孤標。由是而推其盛德大業。則應本支百世而不衰。何以竟至於無後天之報施。其有驗耶。其無驗耶。此不孝之所尤不忍願言者三也。以三不忍言而終不言。則何以舒鬱結之懷。展親親之義耶。烏乎哀哉。姑就失恃怙以來。二十餘<span class='corr'>年</span>流離落魄之狀泣訢於二親。少釋不孝之愆於萬一耳。不孝初入紫雲。志懷猶豫。是夕夢中親承面諭。子當決志。不必狐疑。出家得道。吾復何悲。不孝於是矢志披緇。勤求至道。南詢百城。遍諮耆老。席不暇暖。食不遑飽。值天童之法王。聞一言而遂了。乃侍巾錫。前後八秋。始刈把茆。猒原峰頭。思報罔極。陟屺陟岵。臨風愈覺。凄其近淚。信無乾土。痛滄桑之數更。歸故鄉而多阻。爰興兩剎。白法翠巖。禪教及律。數載諵諵。念親恩之未荅。乃眾緣而悉芟。東風正發。千里揚帆。直扺高陽。擊目松杉。烏乎哀哉。睦州之編蒲。玅喜之繼絕。目連尊者之蘭盆。忉利天宮之特說。不孝固未能也。<span class='corr'>珍</span>玟於墓上。陳芹藻於林間。歌梵唄。誦真詮。亦不過流俗師僧之故套。又胡能俾二親之靈覺。皎然如日月之麗天。烏乎哀哉。不孝其無可奈何也。然則終奈何哉。不孝其試以所學之道呈於二親之前。天聽雖高。幸俯鑒焉。唯茲靈覺。包含六合。本無去來。豈有苦樂。男身女身。空華數朵。夭壽窮通。何有於我。我誠不孝。無可奈何。以道孝親。或不見訶。烏乎哀哉。百拜稽顙。唯靈在天。來格來饗。</p>
</div></div>
<p class='juan'>古雪哲禪師語錄卷二十</p>
</div><!-- end of div[@id='body'] -->
</body></html>