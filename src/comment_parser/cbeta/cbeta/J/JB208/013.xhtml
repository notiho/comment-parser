<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古雪哲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<p class='juan'>古雪哲禪師語錄卷十三</p><p class="byline">嗣法門人傳我等編</p>
<div class='div-other'><a id='mulu37' />
<p class='h1'>頌古</p>
<div class='div-orig'><p style="margin-left:1em">世尊睹星。</p>
</div>
<div class='div-commentary'><p>燦燦疏星午夜晴。閻浮幾箇獨惺惺。老胡夢裏雖先覺。無奈金沙翳眼睛。</p>
</div>
<div class='div-orig'><p style="margin-left:1em">世尊拈華。</p>
</div>
<div class='div-commentary'><p>直指拈華已自彎。頭陀何事獨高攀。而今覿露投機句。萬象森羅盡破顏。</p>
</div>
<div class='div-orig'><p style="margin-left:1em">殃崛尊者救產難。</p>
</div>
<div class='div-commentary'><p>谿清白石出。天寒紅葉稀。山路元無雨。空翠溼人衣。</p>
</div>
<div class='div-orig'><p style="margin-left:1em">七賢女遊屍陀林。一女指屍云。屍在者裏。人向甚處去。一女云。作麼。作麼。諸姊諦觀。各各契悟。遂感帝釋散華云。聖姊有何所須。我當終身供給。女云。我家四事七珍悉皆具足。唯要三般物。一要無根樹子一株。二要無陰陽地一片。三要叫不響山谷一所。帝釋云。一切所須我悉有之。若者三般我實無得。女云。汝若無此。爭解濟人。帝釋罔措。遂同往白佛。佛云。憍尸迦。我諸弟子。大阿羅漢不解此義。唯有諸大菩薩乃解此義。</p>
</div>
<div class='div-commentary'><p>三般皆滯貨。不值半文錢。堪笑七賢女。賺殺散華天。</p>
</div>
<div class='div-orig'><p style="margin-left:1em">楞嚴經云。若離前塵。有分別性。即真汝心。若分別性。離塵無體。斯則前塵。分別影事。塵非常住。若變滅時。此心則同龜毛兔角。則汝法身同於斷滅。其誰修證無生法忍。</p>
</div>
<div class='div-commentary'><p>若執分別性。缽盂口上重添柄。若離分別性。掘地覓天還落阱。二途不涉契無生。覿體全彰明似鏡。妍媸現時毫髮清。胡漢不來光自淨。絕是非。泯凡聖。龜毛端裏攝乾坤。兔角杖頭行正令。慶喜兄。信不信。滿握醍醐灌頂門。何事夢憨猶未醒。</p>
</div>
<div class='div-orig'><p style="margin-left:1em">百丈禪師再參馬祖。祖豎起拂子。丈云。即此用。離此用。祖挂拂子於舊處。乃云。你已後將何為人。丈取拂子豎起。祖云。即此用。離此用。丈亦挂拂子於舊處。祖震威一喝。丈耳聾三日。後黃檗聞舉。便吐舌。</p>
</div>
<div class='div-commentary'><p>一喝西江水逆流。惡聲從此播神州。耳聾吐舌成何事。笑倒雲門六不收。</p>
</div>
<div class='div-orig'><p style="margin-left:1em">百丈禪師每上堂。有一老人常隨眾聽法。一日獨留。丈問。立者何人。老人云。某非人也。於過去迦葉佛時曾住此山。有學人問。大修行人還落因果也無。某云。不落因果。遂墮五百生野狐身。今請和尚代一轉語。丈云。汝但問。老人便問。大修行人還落因果也無。丈云。不昧因果。老人於言下大悟。脫野狐身。</p>
</div>
<div class='div-commentary'><p>江南塞北一毛頭。鼙鼓何緣戰未休。解用不須霜刃劍。鉛刀拈出鬼神愁。</p>
</div>
<div class='div-orig'><p style="margin-left:1em">南泉禪師因東西兩堂爭貓兒。遂提起貓兒示眾云。道得即不斬。道不得即斬卻也。眾無對。泉便斬卻。</p>
</div>
<div class='div-commentary'><p>拈起當機下一刀。兩堂窮命悉難逃。誰知箇裏乾坤闊。百沸鐺中走活貓。</p>
</div>
<div class='div-orig'><p style="margin-left:1em">鹽官國師一日喚侍者云。將犀牛扇子來。者云。破也。官云。扇子既破。還我犀牛兒來。者無對。</p>
</div>
<div class='div-commentary'><p>扇子破。索犀牛。可惜當機不解酬。若是金毛獅子子。攔胸便與一拳頭。</p>
</div>
<div class='div-orig'><p style="margin-left:1em">浮桮和尚因凌行婆問。盡力道不得底句。分付阿誰。桮云。浮桮無賸語。婆云。未到浮桮。不妨疑著。桮云。更有長處。不妨拈出。婆斂手哭云。蒼天中更添冤苦。桮無語。婆云。語不知偏正。理不識倒邪。為人即禍生。後有僧舉似南泉。泉云。苦哉浮桮。被者老婆摧折一上。婆聞笑云。王老師猶少機關在。澄一禪客逢見行婆。便問。怎生是南泉猶少機關。婆乃哭云。可悲。可痛。一罔措。婆云。會麼。一合掌而立。婆云。跂死禪和。如麻似粟。一舉似趙州。州云。我若見者臭老婆。問教口啞。一云。未審和尚怎生問他。州便打。一云。為甚卻打某甲。州云。似者跂死漢。不打更待何時。連打數棒。婆聞卻云。趙州合喫婆手裏棒。後僧舉似趙州。州哭云。可悲。可痛。婆聞。乃合掌嘆云。趙州眼光爍破四天下。州令僧問。如何是趙州眼。婆豎起拳頭。僧回舉似州。州作偈云。當機覿面提。覿面當機疾。報汝凌行婆。哭聲何得失。婆以偈答云。哭聲師已曉。已曉復誰知。當時摩竭令。幾喪目前機。</p>
</div>
<div class='div-commentary'><p>使盡機關用盡心。無輸贏處話輸贏。俊鷹不打籬邊雀。黃鳥紛紛覓友聲。</p>
</div>
<div class='div-orig'><p style="margin-left:1em">丹霞禪師至慧林寺。遇天寒。取木佛燒火向。院主訶云。何得燒我木佛。霞以杖撥灰云。吾燒取舍利。主云。木佛何有舍利。霞云。如無舍利。更取兩尊燒。主自後眉須墮落。</p>
</div>
<div class='div-commentary'><p>不是風顛不是寒。肝腸如火熱團團。若非碧落浮雲盡。爭見孤蟾出翠巒。</p>
</div>
<div class='div-orig'><p style="margin-left:1em">大顛禪師因韓文公問。師春秋多少。顛提起數珠云。會麼。公云。不會。顛云。晝夜一百八。公不曉。遂回。次日再來。至三門。見首座。舉前話問。意旨如何。座叩齒三下。及見顛。理前問。顛亦叩齒三下。公云。元來佛法無兩般。顛云。是何道理。公云。適來問首座。亦如是。顛乃召首座。是汝如此對不。座云。是。顛便打趁出院。</p>
</div>
<div class='div-commentary'><p>碧桃紅杏鬥芳菲。蝴蝶尋春上下飛。祇見落華吹莫雨。不知春色在南支。</p>
</div>
<div class='div-orig'><p style="margin-left:1em">齊安禪師因僧問。如何識得自己佛。安云。一葉明時消不盡。松風韻罷怨無人。如何是自己佛。安云。艸前駿馬實難窮。玅盡還須畜生行。</p>
</div>
<div class='div-commentary'><p>葉盡風停境寂寥。巖前古木赤條條。遊人更問途中事。看取虛空背上毛。</p>
</div>
<div class='div-orig'><p style="margin-left:1em">臨濟禪師在黃檗會中。時睦州為首座。勉令問話。濟遂去問。如何是佛法的的大意。聲未絕。檗便打。如是三度發問。三度被打。濟便辭檗。檗令參大愚。愚問。甚處來。濟云。黃檗來。愚云。黃檗有何言句。濟云。某甲三度問佛法大意。三度被打。不知某甲有過無過。愚云。黃檗恁麼老婆心。為你得徹困。更來者裏問有過無過。濟於言下大悟云。元來黃檗佛法無多子。愚搊住云。者尿床鬼子。適來道有過無過。如今又道黃檗佛法無多子。你見箇甚麼道理。速道速道。濟向愚肋下築三拳。愚拓開云。汝師黃檗。非干我事。</p>
</div>
<div class='div-commentary'><p>盡道盧醫有異方。誰知黃檗勝砒霜。命根喪盡空拳在。便把砒霜毒大唐。</p>
</div>
<div class='div-orig'><p style="margin-left:1em">黃檗禪師一日普請次。臨濟隨後行。檗回頭。見濟空手。乃問。钁在何處。濟云。有一人將去了也。檗云。近前來。共汝商量箇事。濟近前。檗豎起钁云。祇者箇天下人拈掇不起。濟就手摯得。豎起云。為甚麼卻在某甲手裏。檗云。今日自有人普請。便回寺。</p>
</div>
<div class='div-commentary'><p>乳虎雖然氣食牛。當機驗勘貴親酬。果能倒握峰前钁。隨處滄波下直鉤。</p>
</div>
<div class='div-orig'><p style="margin-left:1em">臨濟禪師在黃檗普請鋤地次。見檗來。拄钁而立。檗云。者漢困那。濟云。钁也未舉。困箇甚麼。檗便打。濟接住棒。一送送倒。檗呼維那。扶起我來。那扶起云。和尚爭容者風顛漢無禮。檗便打維那。濟钁地云。諸方火葬。我者裏活薶。</p>
</div>
<div class='div-commentary'><p>兩箇貓兒一箇獰。通身牙爪任施呈。扶持全得風顛力。老漢而今快一生。</p>
</div>
<div class='div-orig'><p style="margin-left:1em">臨濟禪師一日在黃檗僧堂裏睡。檗入堂見。以拄杖打版頭一下。濟舉首。見是檗。卻又睡。檗又打版頭一下。卻往上間。見首座坐禪。乃云。下間後生卻坐禪。汝在者裏妄想作麼。座云。者老漢作甚麼。檗又打版頭一下。便出去。</p>
</div>
<div class='div-commentary'><p>臥龍與鳳雛。都盧在一罔。海宇既澄清。茅廬不須訪。</p>
</div>
<div class='div-orig'><p style="margin-left:1em">黃檗禪師因入廚下。問飯頭。作甚麼。頭云。揀眾僧飯米。檗云。一頓喫多少。頭云。二石五。檗云。莫太多麼。頭云。猶恐少在。檗便打。頭舉似臨濟。濟云。我與汝勘者老漢。纔到侍立。檗舉前話。濟云。飯頭不會。請和尚代一轉語。檗云。汝但舉。濟云。莫太多麼。檗云。來日更喫一頓。濟云。說甚來日。即今便喫。隨後便掌。檗云。者風顛漢。又來者裏捋虎須。濟喝一喝。便出。</p>
</div>
<div class='div-commentary'><p>逆水興波是巨鼇。盲鰍何事亦滔滔。鉤頭已得吞舟物。今古從他說價高。</p>
</div>
<div class='div-orig'><p style="margin-left:1em">臨濟禪師半夏上黃檗。見檗看經。濟云。我將謂是箇人。元來是揞黑豆老和尚。住數日便辭。檗云。汝破夏來。何不終夏去。濟云。某甲暫來禮拜和尚。檗便打。趁令去。濟行數里。疑此事卻回。終夏復辭檗。檗云。甚處去。濟云。不是河南。便歸河北。檗便打。濟約住與一掌。檗大笑。乃喚侍者。將百丈先師禪版几案來。濟云。侍者將火來。檗云。不然。子但將去。已後坐斷天下人舌頭去在。</p>
</div>
<div class='div-commentary'><p>楔出楔。機奪機。疑不決。去還歸。虎須倒捋緣何事。棒下從來有孝兒。</p>
</div>
<div class='div-orig'><p style="margin-left:1em">臨濟禪師一日謂普化克符二上座云。我欲於此建立黃檗宗旨。汝且成禠我。二人珍重下去。三日後。普化問。和尚三日前說甚麼。濟便打。三日後。克符問。和尚前日打普化作甚麼。濟亦打。至晚小參云。有時奪人不奪境。有時奪境不奪人。有時人境俱奪。有時人境俱不奪。</p>
</div>
<div class='div-orig'><p style="margin-left:1em">奪人不奪境。</p>
</div>
<div class='div-commentary'><p>煙昏昏復霧濛濛。涿鹿貔貅有應龍。斬卻蚩尤歸細柳。軒轅從此代神農。</p>
</div>
<div class='div-orig'><p style="margin-left:1em">奪境不奪人。</p>
</div>
<div class='div-commentary'><p>咸陽庫藏既全封。帝璽分明屬沛公。不戮已降誠大度。三章重約見英雄。</p>
</div>
<div class='div-orig'><p style="margin-left:1em">人境兩俱奪。</p>
</div>
<div class='div-commentary'><p>席卷山河數百州。雄雄六國一時休。蓬萊高誓渾閒事。肯著盧公入海求。</p>
</div>
<div class='div-orig'><p style="margin-left:1em">人境俱不奪。</p>
</div>
<div class='div-commentary'><p>垂衣而治是陶唐。風不鳴條雨不傷。如日如雲咸帝德。萬邦何處弗歌揚。</p>
</div>
<div class='div-orig'><p style="margin-left:1em">臨濟禪師因僧問。如何是真佛。真法。真道。濟云。佛者心清淨是。法者心光明是。道者處處無礙淨光是。三即一。皆是空名而無實有。如真正學道人。念念不間斷。自達摩大師從西土來。祇是覓箇不受人惑底人。後遇二祖。一言便了。始知從前虛用工夫。山僧今日見處與祖佛不別。若第一句中薦得。堪與祖佛為師。若第二句中薦得。堪與人天為師。若第三句中薦得。自救不了。</p>
</div>
<div class='div-orig'><p style="margin-left:1em">第一句。</p>
</div>
<div class='div-commentary'><p>驅盡耕夫牛。奪卻飢人食。夜半捉金烏。晴空轟霹靂。</p>
</div>
<div class='div-orig'><p style="margin-left:1em">第二句。</p>
</div>
<div class='div-commentary'><p>閒步出深村。橫吹無孔笛。點鐵悉成金。還丹祇一粒。</p>
</div>
<div class='div-orig'><p style="margin-left:1em">第三句。</p>
</div>
<div class='div-commentary'><p>水煮乾蘆菔。一餐喫一碗。不是嬾逢迎。臂長衫袖短。</p>
</div>
<div class='div-orig'><p style="margin-left:1em">三玄三要。</p>
</div>
<div class='div-commentary'><p>第一玄。抬頭不見天。萬里無寸艸。千峰月正圜。</p>
<p>第二玄。靈符肘後縣。當機纔顧佇。鼻孔一時穿。</p>
<p>第三玄。猢猻夜簸錢。燈籠纔拍掌。露柱便擎拳。</p>
<p>第一要。秋山逢野燒。颯颯露金風。翩翩飛鐵鷂。</p>
<p>第二要。殺活機輪票。言下捉獰龍。風前擒虎豹。</p>
<p>第三要。隨流皆得玅。霧起見龍吟。風生聞虎嘯。</p>
</div>
<div class='div-orig'><p style="margin-left:1em">四喝。</p>
</div>
<div class='div-commentary'><p>有時喝似金剛劍。海竭山崩天地轉。一任銅頭鐵額來。直下分身成兩段。</p>
<p>有時一喝如師子。踞地咆哮百獸死。凜凜威風遍界彰。全力不施聲自美。</p>
<p>有時一喝如探竿。淺深真贗辨何難。主賓若自知時節。把手相將笑未闌。</p>
<p>有時喝不作喝用。鎮日喃喃口不動。拈起新羅鷂子看。卻是丹山五色鳳。</p>
</div>
<div class='div-orig'><p style="margin-left:1em">四賓主。</p>
</div>
<div class='div-commentary'><p>賓中賓。子在陳。思量起。愁殺人。</p>
<p>賓中主。子得母。驀相逢。不相睹。</p>
<p>主中賓。降絲綸。天之下。盡吾臣。</p>
<p>主中主。氣如虎。正令行。無佛祖。</p>
</div>
<div class='div-orig'><p style="margin-left:1em">臨濟禪師聞德山垂示云。道得也三十棒。道不得也三十棒。乃令洛浦去問。道得為甚麼也三十棒。待伊打汝。接住棒。送一送。看他作麼生。浦如教而問。山便打。浦接住棒一送。山便歸方丈。浦回舉似濟。濟云。我從來疑著者漢。雖然。汝還見德山麼。浦擬議。濟便打。</p>
</div>
<div class='div-commentary'><p>賊。賊。摰電之機誰識得。一支箭入紫雲端。三十棒分華嶽色。阿呵呵。見也麼。同風千里從來事。路上行人蹉過多。</p>
</div>
<div class='div-orig'><p style="margin-left:1em">臨濟禪師示眾云。我於黃檗先師處。三度問佛法的的大意。三度被打。如蒿支拂相似。如今更思一頓。誰為下手。時有僧出云。某甲下手。濟度與拄杖。僧擬接。濟便打。</p>
</div>
<div class='div-commentary'><p>萬仞崖頭跌一交。通身粉碎沒纖毫。起來獨立崖頭上。推落兒孫是幾遭。</p>
</div>
<div class='div-orig'><p style="margin-left:1em">臨濟禪師上堂次。兩堂首座相見。同時下喝。僧問濟。還有賓主也無。濟云。賓主歷然。復召眾云。要會臨濟賓主句。問取堂中二首座。</p>
</div>
<div class='div-commentary'><p>綠楊深處子規啼。華滿支頭月滿谿。玉女憑闌人共見。不知嫂嫂是兄妻。</p>
</div>
<div class='div-orig'><p style="margin-left:1em">臨濟禪師將入滅。謂眾云。吾滅後不得滅卻吾正法眼藏。三聖云。爭敢滅卻和尚正法眼藏。濟云。<span class='corr'>已</span>後有人問你。向他道甚麼。聖便喝。濟云。誰知吾正法眼藏向者瞎驢邊滅卻。</p>
</div>
<div class='div-commentary'><p>臨濟正法眼。是甚破沙鍋。瞎驢邊滅卻。清光轉更多。</p>
</div>
<div class='div-orig'><p style="margin-left:1em">睦州禪師喚僧。僧回首。州云。擔版漢。</p>
</div>
<div class='div-commentary'><p>喚轉頭來。便云擔版。[霝/刀]利衲僧。無處著眼。照用並行兮電光煇。機輪活潑兮有何限。陳睦州。陳睦州。善鼓弄人何日休。</p>
</div>
<div class='div-orig'><p style="margin-left:1em">俱[月*氏]和尚凡有人參問。唯豎一指。有一供過童子。每見人問事。亦豎指。人謂胝云。和尚。童子亦會佛法。凡有問。皆如和尚豎指。胝一日潛袖刀子。問童云。聞你會佛法。是不。童云。是。胝云。如何是佛。童便豎指。胝以刀斷其指。童叫喚。走出。胝召童。童回首。胝云。如何是佛。童舉手。不見指。豁然大悟。</p>
</div>
<div class='div-commentary'><p>兒童學語亦堪憐。何苦逢人結惡緣。縱使一時遭毒手。奈何十指不完全。</p>
</div>
<div class='div-orig'><p style="margin-left:1em">香嚴禪師上堂云。若論此事。如人上樹。口銜樹支。手不攀支。腳不蹋支。樹下忽有人問西來意。不對則違他所問。若對又喪身失命。當恁麼時。作麼生即得。時有虎頭上座出眾云。樹上即不問。未上樹請和尚道。嚴乃呵呵大笑。</p>
</div>
<div class='div-commentary'><p>竹邊拾得蜣蜋彈。樹上高縣瑪瑙盤。南海波斯相見了。呵呵笑得舌頭乾。</p>
</div>
<div class='div-orig'><p style="margin-left:1em">道吾禪師因趙州來。豫著豹皮褌。把吉獠棒。在三門前等候。纔見州來。便高聲唱喏而立。州云。小心。祇候著吾。又唱喏一聲而去。</p>
</div>
<div class='div-commentary'><p>吉獠棒。豹皮褌。小心祗候立三門。不得潘郎低眼看。奴奴賣俏是裝村。</p>
</div>
<div class='div-orig'><p style="margin-left:1em">大隨禪師菴側有一龜。僧問。一切眾生皮裏骨。者箇眾生為甚骨裏皮。隨拈艸鞋覆龜背上。僧無語。</p>
</div>
<div class='div-commentary'><p>卦兆纔分事<span class='corr'>已</span>彰。吉凶何必再商量。孫臏收卻門前舖。直使人人露賊贓。</p>
</div>
<div class='div-orig'><p style="margin-left:1em">德山禪師一日因飯遲。拓缽下堂。時雪峰作飯頭。纔見便問。者老漢。鐘未鳴。鼓未響。拓缽向甚麼處去。山便低頭歸方丈。峰舉似巖頭。頭云。大小德山不會末後句。山聞。令侍者喚頭來。問。你不肯老僧那。頭密啟其意。山來日上堂。果與尋常不同。頭於僧堂前撫掌大笑云。且喜老漢會末後句。雖然如是。祇得三<span class='corr'>年</span>。後三<span class='corr'>年</span>果遷化。</p>
</div>
<div class='div-commentary'><p>滯殼迷封也大差。數聲羌笛為誰家。至今三月桃華浪。雷電轟轟送爪牙。</p>
</div>
<div class='div-orig'><p style="margin-left:1em">德山禪師一日謂巖頭云。我者裏有兩僧入山住菴多時。汝去看他怎生。頭遂將一斧去見。兩人在菴內坐頭。乃拈起斧云。道得也一下斧。道不得也一下斧。二人殊不顧。頭擲下斧云。作家。作家。歸舉似山。山云。汝道他如何。頭云。洞山門下不道全無。若是德山門下。未夢見在。</p>
</div>
<div class='div-commentary'><p>把住封疆水莫通。將軍空自逞英雄。饒伊起倒能生殺。爭奈蠻王不展鋒。</p>
</div>
<div class='div-orig'><p style="margin-left:1em">巖頭禪師值沙汰隱。為渡子。凡見人來。舉棹示之。忽有婆子抱一孩兒來問。呈橈舞棹即不問。且道婆手中兒甚處得來。頭便打。婆云。婆生七子。六箇不遇知音。祇者一箇也不消得。便拋向水中。</p>
</div>
<div class='div-commentary'><p>祇者一箇也不消。二月春風利似刀。兩隻黃鸝鳴翠柳。一行白鷺上青霄。</p>
</div>
<div class='div-orig'><p style="margin-left:1em">高亭禪師參德山。隔江纔見。便云。不審。山乃搖扇招之。亭忽開悟。乃橫趨而去。更不回顧。</p>
</div>
<div class='div-commentary'><p>一搖鞭影便橫趨。不是追風天馬駒。未動步前擒德嶠。肯將形跡落江湖。</p>
</div>
<div class='div-orig'><p style="margin-left:1em">寶壽禪師開堂。三聖推出一僧。壽便打。聖云。恁麼為人。非但瞎卻者僧眼。瞎卻鎮州一城人眼在。壽擲下拄杖。歸方丈。</p>
</div>
<div class='div-commentary'><p>赤手全提入鬧藍。是誰不受瞎驢謾。無孔笛逢氈拍版。一唱一和韻高寒。</p>
</div>
<div class='div-orig'><p style="margin-left:1em">雲門禪師因僧問。達摩面壁。意旨如何。門云。廿七。</p>
</div>
<div class='div-commentary'><p>雲門廿七。達摩面壁。若到翠巖。拳打腳踢。</p>
</div>
<div class='div-orig'><p style="margin-left:1em">保福禪師問僧。殿裏底是甚麼。僧云。和尚試定當看。福云。釋迦佛。僧云。和尚莫謾人好。福云。卻是你謾我。又問飯頭。鑊闊多少。頭云。和尚試量看。福以手作量勢。頭云。和尚莫謾人好。福云。卻是你謾我。又問僧。汝作甚麼業。得恁麼長大。僧云。和尚短多少。福卻蹲身。作短勢。僧云。和尚莫謾人好。福云。卻是你謾我。</p>
</div>
<div class='div-commentary'><p>楊子江心泛小舟。隨波逐浪恣悠悠。等閒撒下漫天罔。蝦蟹魚龍一并收。罔中徒[跳-兆+孛]跳。天外孰昂頭。漁歌聲罷秋風冷。萬頃蒼茫動客愁。</p>
</div>
<div class='div-orig'><p style="margin-left:1em">鼓山國師赴閩王請。雪峰門送。回至法堂云。一隻聖箭。直射九重城裏去也。孚上座云。待我勘過始得。遂趁至中路問。師兄向甚麼處去。山云。九重城裏去。孚云。忽遇三軍圍繞時如何。山云。他家自有通霄路。孚云。恁麼則離宮失殿去也。山云。何處不稱尊。孚拂袖便回。峰問如何。孚云。好隻聖箭。中路折了也。遂舉前話。峰云。奴渠語在。孚云。者老凍膿。猶有鄉情在。</p>
</div>
<div class='div-commentary'><p>虎生三子。必有一豹。象骨巖高。徒勞[跳-兆+孛]跳。</p>
</div>
<div class='div-orig'><p style="margin-left:1em">鵝湖禪師一日不赴堂。侍者來請赴堂。齋湖云。我今日在莊上喫油餈飽。者云。和尚不曾出入。湖云。你但去問取莊主。者纔出門。忽見莊主歸。謝和尚到莊喫油餈。</p>
</div>
<div class='div-commentary'><p>喫得油餈飽未休。旁觀證據有莊頭。幾多受餓餈邊客。滿口垂涎似水流。</p>
</div>
<div class='div-orig'><p style="margin-left:1em">明招禪師一日天寒上堂。眾纔集。招云。風頭稍硬。不是汝安身立命處。且歸暖室商量。便歸方丈。眾隨至立定。招云。纔歸暖室。便見瞌睡。以拄杖一時趁下。</p>
</div>
<div class='div-commentary'><p>寒風吹不入。暖室豈能藏。可憐謙獨眼。兩處錯商量。</p>
</div>
<div class='div-orig'><p style="margin-left:1em">翠巖可真禪師嘗參慈明因之金鑾。同善侍者過夏。善與語。知其未徹。叱之。真因還石霜。明問。如何是佛法大意。真云。無雲生嶺上。有月落波心。明喝云。頭白齒豁。猶作者箇見解。如何脫離生死。真悚然求指示。明云。汝問我。真理前問。明震聲云。無雲生嶺上。有月落波心。真於言下大悟。</p>
</div>
<div class='div-commentary'><p>腦後一槌百雜碎。嶺雲谿月兩悠悠。解醫何必需參桂。鴆毒投來病亦瘳。</p>
</div>
<div class='div-orig'><p style="margin-left:1em">翠巖文悅禪師初參大愚芝。芝問。來何所求。悅云。求心法。芝云。法輪未轉。食輪先轉。後生家趁色力健。何不為眾乞食。我忍飢不暇。何暇為汝說禪乎。悅不敢違。未幾芝移席翠巖。悅納疏罷。復過翠巖。求開示。芝云。佛法未到爛卻。天寒。宜為眾乞炭。悅亦奉命。能事畢。復造方丈。芝云。堂司乏人。今以煩汝。悅受之不樂。恨芝不去心地。坐後架桶箍忽散。自架墮落。忽然開悟。頓見芝用處。走搭伽黎。上寢堂。芝迎笑云。且喜維那大事了畢。</p>
</div>
<div class='div-commentary'><p>海若幾回愁渴殺。卻從河伯覓蹄涔。忽然蹋著來時路。始覺通身浸碧潯。</p>
</div>
<div class='div-orig'><p style="margin-left:1em">翠巖璣禪師因張無盡丞相過訪。問。如何是翠巖境。璣云。門近洪崖千尺井。石橋分水繞松杉。張深喜之。</p>
</div>
<div class='div-commentary'><p>門近洪崖井上安。尊官<span class='corr'>已</span>被老僧謾。而今若問山中境。向道雙谿月一團。</p>
</div>
<div class='div-orig'><p style="margin-left:1em">五祖演禪師因白雲忌日。示眾。去<span class='corr'>年</span>正當恁麼時。多前<span class='corr'>年</span>三件事。今<span class='corr'>年</span>正當恁麼時。多去<span class='corr'>年</span>七件事。此十件事數不過者甚多。何也。去卻七三存一事。是去<span class='corr'>年</span>說是今日。急如箭。黑如桼。無言童子口吧吧。無足僊人劈胸趯。乃云。交。</p>
</div>
<div class='div-commentary'><p>今<span class='corr'>年</span>七共去<span class='corr'>年</span>三。古廟香爐過海南。蹋斷蒼龍頭上角。霏霏煙雨出澄潭。</p>
</div>
<div class='div-orig'><p style="margin-left:1em">圜悟禪師上堂。舉僧問雲門。如何是諸佛出身處。門云。東山水上行。若是天寧即不然。設問如何是諸佛出身處。但向道。熏風自南來。殿閣生微涼。時大慧在座下。聞舉大悟。</p>
</div>
<div class='div-commentary'><p>日出巖房暖。風來殿閣涼。翛然行復坐。正體露堂堂。</p>
</div>
<div class='div-orig'><p style="margin-left:1em">大慧禪師嘗握竹篦問僧云。喚作竹篦則觸。不喚作竹篦則背。不得有語。不得無語。僧擬議。慧便打。</p>
</div>
<div class='div-commentary'><p>南蠻鼙鼓諠無極。北狄旌旂拂未闌。巨闕一揮天下定。堂堂擺手出長安。</p>
</div>
<div class='div-orig'><p style="margin-left:1em">大慧禪師一日遣謙上座通張無垢書。謙云。我參禪二十餘<span class='corr'>年</span>無入頭處。更作此行。決定<span class='corr'>荒</span>廢。意欲無行。友人宗元者叱云。不可在路。便參禪不得也去。吾與汝俱往。謙不得已而行。在路泣語元云。我一生參禪。殊無得力處。今又途路奔波。如何得相應去。元云。你但將諸方參得底。悟得底。圜悟玅喜為你說得底。都不要理會。途中可替事我盡替你。祇有五件事替你不得。你須自家支當。謙云。五件者何事。元云。著衣喫飯。屙屎放尿。馱箇死屍路上行。謙於言下領旨。不覺手舞足蹈。</p>
</div>
<div class='div-commentary'><p>一道神光。亙古不昧。本自圜成。何須特地。卓爾獨彰兮誰悟誰迷。坦然無事兮何難何易。飢即餐。倦即睡。自家玅用誰能替。一自同參點破歸。至今不負孃生鼻。</p>
</div>
<div class='div-orig'><p style="margin-left:1em">翠巖守真禪師通嗣法天目禮書。禮上堂云。洪崖井邊。翠巖寺裏。山遮半月。江礙斜陽。不是諸佛眼睛。亦非祖師巴鼻。召專使云。會麼。歸去滕王閣上卷起珠簾。看取十八灘頭煙波鼎沸。</p>
</div>
<div class='div-commentary'><p>煙波鼎沸幾時休。法乳皆從太白流。誰謂老真無一字。山遮半月古今幽。</p>
</div>
<div class='div-orig'><p style="margin-left:1em">高峰禪師因雪巖問。日間浩浩作得主麼。峰云。作得。巖云。睡夢中作得主麼。峰云。作得。巖云。正睡著時。無夢無想。無見無聞。主人公在甚麼處。峰無對。一日因。枕子墮地作聲。忽大悟。乃云。如在羅罔中跳出。</p>
</div>
<div class='div-commentary'><p>夢想見聞俱坐斷。主人面目甚分明。不因枕子敲殘月。爭得殊方定太平。</p>
</div>
<div class='div-orig'><p style="margin-left:1em">千巖長禪師因僧問。如何是祖師西來意。巖云。野馬入牛闌。達摩未來時如何。巖云。在西天。來後如何。巖云。在東土。</p>
</div>
<div class='div-commentary'><p>野馬入牛闌。踢蹋任君看。西天并東土。當央受熱謾。忽然謾不得。撞頭磕額乾坤窄。</p>
</div>
<div class='div-orig'><p style="margin-left:1em">九曲慶祥禪師因僧問。險惡道中。以何為津梁。祥云。以此為津梁。僧云。如何是此。祥云。築著鼻孔。</p>
</div>
<div class='div-commentary'><p>險中以此為津梁。劍樹刀山信步行。築著鼻頭猶不會。覆盆休怪月無光。</p>
</div>
<div class='div-orig'><p style="margin-left:1em">唯菴然禪師上堂。眾纔集。菴顧視左右云。分明記取。便下座。</p>
</div>
<div class='div-commentary'><p>和麩糶麵老唯菴。醜態全彰面不慚。若是久經行市客。禪床好與便掀翻。</p>
</div>
<div class='div-orig'><p style="margin-left:1em">海雲簡禪師參中和璋問。某甲不來而來。作麼生相見。和云。參須實參。悟須實悟。莫打野榸。雲云。某甲因擊石火迸散。乃知眉橫鼻直。和云。吾此處別。雲云。如何通信。和云。牙是一具骨。耳是兩片皮。雲云。將謂別有。和云。錯。雲便喝云。艸賊大敗。和休去。</p>
</div>
<div class='div-commentary'><p>死款供來猶似鈍。生機拶出始驚人。衝開百匝漫天罔。玉轉珠回著著親。</p>
</div>
<div class='div-orig'><p style="margin-left:1em">笑巖禪師一日於金沙灘陽濱塌地而坐。二僧侍側時。忽見一沙門執錫緣濱而來。貌古奇雅。逼前卓立。朗聲問云。仁者可識從上相承密論密義不。巖云。密則非論。論則非義。門退後一步。以錫橫肩上。翹一足云。是甚麼義。巖於地上書一更字。門以錫畫地一畫。闊兩脛立上。復以錫橫按腹上。亞身而視云。是甚麼義。巖於地上書一嘉字。門卓錫地上。以兩手叉腰。翹一足。切齒怒目作降魔勢云。是甚麼義。巖於地上書一之字。門分手指天地。復旋繞一匝云。是甚麼義。巖於地上書一尢字。門進前一步。叉手作女人拜。復分手指侍僧云。是甚麼義。巖於地上書一蚕字。門旋繞三匝。於前作禮。立於巖右。巖於地上書一[佛/(佛*佛)/魔]字。云。會麼。門擬進語。巖云。設到此地。更須知有[魔/(魔*魔)/佛]者箇時節始得。門忽歡喜合爪歎云。咦。真摩訶衍薩婆若上士耶。乃作禮。浩然而去。侍僧皆驚喜罔測。問云。彼是何所沙門。所為復何義耶。巖良久云。還識此人不。俱云不識。巖云。此是應真賢聖所呈。乃金剛王變相三昧。及三昧王三昧用來勘吾。然彼亦將有新證。</p>
</div>
<div class='div-commentary'><p>大義離言說。最密而最顯。激揚向上機。須具超方眼。紛紛變相辦來端。一一分疏珠走盤。珍重巍巍穿耳客。魔佛應知一體觀。金剛王。三昧王。分明觸處露堂堂。</p>
</div>
<div class='div-orig'><p style="margin-left:1em">龍池傳禪師因僧問。如何是奇特事。池云。蝦蟆捕大蟲。僧云。恁麼則不奇特也。池云。貓兒捉老鼠。僧禮拜。池便喝。</p>
</div>
<div class='div-commentary'><p>一句已彰奇特事。三玄何待更安排。禪和縱爾承當得。電火光中又活薶。</p>
</div>
<div class='div-orig'><p style="margin-left:1em">僧問雲門。如何是諸佛出身處。門云。東山水上行。又僧問龍池。如何是諸佛出身處。池云。西河火裏坐。</p>
</div>
<div class='div-commentary'><p>東山水上行。赤腳波斯入大明。西河火裏坐。焦尾大蟲當路臥。潦倒放癡憨。不知成話墮。不話墮。鬼面神頭能幾箇。咦。</p>
</div>
<div class='div-orig'><p style="margin-left:1em">壽昌經禪師上堂云。臘月三十日。<span class='corr'>年年</span>即有之。要似今朝夜。世間是罕希。大眾且道。今夜有甚長處。一僧云。殘雪方開徑。春風送客歸。昌云。未在。僧云。和尚作麼生。昌云。汝不鑑乎。僧云。公孫遺布被。大禹衣輕裘。昌云。鑑猶未真在。</p>
</div>
<div class='div-commentary'><p><span class='corr'>年</span>去<span class='corr'>年</span>來元不變。華開華落盡春風。要知此夜何長處。石女樓邊撞曉鐘。</p>
</div>
<div class='div-orig'><p style="margin-left:1em">雲門澄禪師因僧問。如何是法身。門云。背倚秦望山。如何是法身向上事。門云。有口道不得。僧云。道了也。門云。好狗不逐塊。</p>
</div>
<div class='div-commentary'><p>背倚秦望山。腳蹋滄溟水。覿面為君通。銀盆盛雪子。</p>
</div>
<div class='div-orig'><p style="margin-left:1em">天童本師悟和尚二十七歲在俗。上山作務。見積薪有省。<span class='corr'>年</span>三十棄妻出家。祇覺生死到來。畢竟不穩當。每請益龍池。池唯加罵詈。至三十七歲。池命監院事。一日自城歸。過銅棺山頂。豁然大悟。忽覺情與無情。煥然等現。趨見池。呈所得。池印之。</p>
</div>
<div class='div-commentary'><p>拾得驪珠百艸頭。盧公活計<span class='corr'>已</span>風流。無端蹋碎銅山頂。秦楚封疆一筆勾。</p>
</div>
<div class='div-orig'><p style="margin-left:1em">龍池師翁一日喚本師和尚入室云。老僧昨夜起來走一回。把柄都在手裏了。汝當為我扶持佛法。尚云。若據某甲扶佛法。任他○○○○○。都來總與三十棒。莫道分明為賞罰。池休去。</p>
</div>
<div class='div-commentary'><p>鐵牛生下石師兒。一吼寰中百獸危。家計不須分付得。爪牙今<span class='corr'>已</span>利如錐。</p>
</div>
<div class='div-orig'><p style="margin-left:1em">僧問本師和尚。如何是奪人不奪境。尚云。百萬軍中斬顏良。如何是奪境不奪人。尚云。取了荊州放魯肅。如何是人境兩俱奪。尚云。殺卻陳友諒。并吞數十州。如何是人境俱不奪。尚云。當今天下太平。國王萬歲。進云。料揀<span class='corr'>已</span>蒙師指示。全提向上事如何。尚以拄杖連擉云。退去。退去。</p>
</div>
<div class='div-commentary'><p>宗旨分明為舉揚。箭鋒相直豈尋常。可憐逐塊韓盧子。猶把虛空較短長。</p>
</div>
<div class='div-orig'><p style="margin-left:1em">僧問本師和尚。如何是三寶。尚云。一頓餬餅兩頓粥。云。不問者三飽。尚云。老僧日日奉持。</p>
</div>
<div class='div-commentary'><p>梵語唐言字不同。未經翻譯兩難通。東風昨夜枝頭發。吹出山華片片紅。</p>
</div>
<div class='div-orig'><p style="margin-left:1em">石簣陶會元參本師和尚。問。弟子久於此事留心。何以迥無入處。尚云。居士即今在什麼處。陶云。有何方便。令得入否。尚涌身云。但恁麼入。陶欣然作禮。</p>
</div>
<div class='div-commentary'><p>日日黃金殿上行。不知身在九重城。忽聞環珮丁當響。始覺頭頭奉聖明。</p>
</div>
<div class='div-orig'><p style="margin-left:1em">僧問本師和尚。如何是禪。尚云。一棒打得髑髏穿。云。更有問時如何。尚云。足方頭頂圓。云。更有問又如何。尚云。口裏舌頭鑯。云。更有問又如何。尚打云。你若喚作禪入。地獄如箭射。</p>
</div>
<div class='div-commentary'><p>滔天沃日未為闊。浸爛虛空始是深。堪笑不毛山裏漢。頻將折箸探滄溟。</p>
</div>
<div class='div-orig'><p style="margin-left:1em">元公黃司理參本師和尚。問。風清月白時如何。尚云。大家在者裡。黃云。弟子有時做到風清月白時候。有時做到山崩海裂時候。畢竟那頭是。尚云。總不是。黃云。如何即是。尚便打。黃釋然作禮。</p>
</div>
<div class='div-commentary'><p>十里涼亭五里橋。桃華落盡李華飄。可憐未到家鄉日。西望長安路轉遙。</p>
</div>
<div class='div-orig'><p style="margin-left:1em">錢相國參本師和尚。問。如何是如來大意。尚云。居士今日從甚處來。錢云。從人行過底路來。尚云。恁麼則不如來了。錢從此領旨。</p>
</div>
<div class='div-commentary'><p>玉殿沉沉絕往還。六臣何處覲龍顏。一回指出曹溪路。千古名喧太白山。</p>
</div>
<div class='div-orig'><p style="margin-left:1em">居士問本師和尚。如何是無上菩提道。尚云。俗人頭戴僧官帽。</p>
</div>
<div class='div-commentary'><p>露柱進燈籠裏立。烏雞向白雪中飛。未曾親入天童室。誰識全提玄要機。</p>
</div>
<div class='div-orig'><p style="margin-left:1em">居士問本師和尚。持咒念佛。還了得生死不。尚云。了不得。云。畢竟如何了得。尚打云。向者裏會得便了。云。和尚還有生死不。尚云。你若有時我也有。你若無時我亦無。</p>
</div>
<div class='div-commentary'><p>丹砂洞內訪神仙。問盡仙方丹未傳。卻向仙家尋玉婦。笑看秋水對長天。</p>
</div></div>
<p class='juan'>古雪哲禪師語錄卷十三</p>
</div><!-- end of div[@id='body'] -->
</body></html>