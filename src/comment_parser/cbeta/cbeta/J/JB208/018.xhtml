<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古雪哲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu238' />
<p class='juan'>古雪哲禪師語錄卷十八</p><p class="byline">嗣法門人傳我等編</p>
<div class='div-other'><a id='mulu239' />
<p class='h1'>偈二</p>
<div class='div-other'><a id='mulu240' />
<p class='h2'>闢亮公洞<span class='note-inline'>(有序)</span></p><p style="margin-left:1em">亮公古之隱者也。亮公洞西峰之古洞也。古之人道眼既明。直入千巖萬壑之間。茅茨石室。匿跡韜光。目視雲霄。窅忘人世。豈得與叔季沽名釣譽之徒同日而語哉。昔司馬子長之贊孔子也則曰。高山仰止。景行行止。雖不能至而心鄉往之。予於亮公亦然。頃因暇日。偕二三子趺坐龍舌石上。偶見其旁隱隱有石戶。乃相顧而笑曰。此中幽邃如是。無迺亮公盤桓偃息之區乎。遂命二三子剪荊茀。抉壤塊。平高就下。外實中虛。幽洞俄闢。曲徑亦成。迺顏其洞曰亮公。蓋亦竊慕其遺風云爾。客曰。亮公之隱於西山也。埽蹤滅跡。人莫能知。矧已化去數百<span class='corr'>年</span>矣。而師乃今以洞名之。得非為虛空安耳穴乎。予曰。噫。子何見之陋也。子徒索亮公於影象。庸詎知夫真亮公乎。夫亮公向馬駒一言之下頓息萬機。則盡大地是一亮公。無古無今。無隱無顯。無在無不在。即今松竹搖風。藤蘿抱石。鳥啼華笑。雲散月明。無非是亮公示現處。子何見之陋也。客曰。若是則古洞儼然。亮公何在。予曰。伯牙與子期不是閒相識。客曰。忽若覿面相逢時如何。予曰。直入深深處。衝開上上關。客橫趨而去。予與諸子坐洞中。歠清茗。聽清泉。杳不知身之在人間世也。因援筆以志之。時乙酉又六月。立秋後十日。</p>
<p style="text-indent:0em" class="lg-abnormal"><div class='lg-row'>舊洞新開傍翠岑。廓然獨見亮公心。煙霞坐臥遺諠寂。日月聲名自古今。白石猶標無縫塔。寒泉時奏沒絃琴。半千<span class='corr'>年</span>外風流在。未審何人和此音。</div>
</p></div>
<div class='div-other'><a id='mulu241' />
<p class='h2'>禮大寂禪師塔</p><p style="text-indent:0em" class="lg-abnormal"><div class='lg-row'>石門深鎖石浮屠。落落遺蹤羨馬駒。姓字昔曾揚竺國。兒孫今已遍寰區。艸青古徑憑誰薙。月冷虛堂祇自娛。三拜起來長太息。何時再振舊規模。</div>
</p></div>
<div class='div-other'><a id='mulu242' />
<p class='h2'>寶峰懷友</p><p style="text-indent:0em" class="lg-abnormal"><div class='lg-row'>古寺殘燈冷翠微。是誰重剔見餘煇。象龍喜聽槌初白。猿鶴愁看錫又飛。碧岫暖雲眠五老。寒潭孤月照雙磯。晨鐘未許驚遙夢。我欲登匡扣竹扉。</div>
</p></div>
<div class='div-other'><a id='mulu243' />
<p class='h2'>辭寶峰請小參</p><p style="text-indent:0em" class="lg-abnormal"><div class='lg-row'>說玅談玄數似麻。頹綱委地轉堪嗟。泐潭幸自清如鏡。何事於中亂撒沙。</div>
</p></div>
<div class='div-other'><a id='mulu244' />
<p class='h2'>送洋維那</p><p style="text-indent:0em" class="lg-abnormal"><div class='lg-row'>三回上白法。兩度躡珠峰。畢竟緣何事。歧路自憧憧。四月五月天正熱。腰包又卷忙忙別。且將白紙覓伽陀。誰知此道離言說。君不見。倔彊克賓曾法戰。饡飯罰來趁出院。頂門不具超方眼。臨機未免隨情轉。一機相契萬機休。山川何必都遊遍。風前透得觸背關。千里萬里長相見。</div>
</p></div>
<div class='div-other'><a id='mulu245' />
<p class='h2'>即韻答舒八公茂才</p><p style="text-indent:0em" class="lg-abnormal"><div class='lg-row'>窗外煙收見遠峰。如旒如髻兩三重。地幽易使紅塵隔。苔老難將古路封。玉帶未蒙君子擲。禪關先許道人從。何時吸竭西江水。握手同論不二宗。</div>
</p></div>
<div class='div-other'><a id='mulu246' />
<p class='h2'>石門道中</p><p style="text-indent:0em" class="lg-abnormal"><div class='lg-row'>枝頭蜀魄一聲聲。百里春山送又迎。拈得泐潭潭上月。直教千古照人清。</div>
</p></div>
<div class='div-other'><a id='mulu247' />
<p class='h2'>過匡廬訪[、/(、*、)]菴禪友</p><p style="text-indent:0em" class="lg-abnormal"><div class='lg-row'>搘策原非為避炎。故交今臥五峰鑯。山分兩國人猶舊。水隔千谿路欲淹。楓葉乍驚秋色老。木樨初綻冷香甜。現前幸有陳公案。且對知音一笑拈。</div>
</p></div>
<div class='div-other'><a id='mulu248' />
<p class='h2'>宿雷岸黃給諫谷口艸堂</p><p style="text-indent:0em" class="lg-abnormal"><div class='lg-row'>九州蠻觸各爭鋒。誰識隆中有臥龍。門外及時栽五柳。窗前鎮日對孤松。髼鬆短髮蓮華笠。瀟灑芒鞋紫竹笻。幾度夜深延衲語。世情何似道情濃。</div>
</p></div>
<div class='div-other'><a id='mulu249' />
<p class='h2'>贈古雲印菴主</p><p style="text-indent:0em" class="lg-abnormal"><div class='lg-row'>紫竹心空道已南。一枝秀出綠蘿菴。敲殘夜雨風生壑。埽盡晴雲月到潭。小銚且將千澗煮。高名未許萬峰函。翻思長者當年事。羊鹿牛車謾設三。</div>
</p></div>
<div class='div-other'><a id='mulu250' />
<p class='h2'>凌霄崖懷遍融老宿</p><p style="text-indent:0em" class="lg-abnormal"><div class='lg-row'>峭壁層層近斗旁。參差怪石自成房。賣柴客去苔華老。揮麈人來貝葉香。徑窄有階容上下。臺空無地寄興亡。禪家況是超今古。日日門開對漢王。</div>
</p></div>
<div class='div-other'><a id='mulu251' />
<p class='h2'>再遊龍雲寺<span class='note-inline'>(乃巖頭奯禪師說法處)</span></p><p style="text-indent:0em" class="lg-abnormal"><div class='lg-row'>午夜寥寥霜磬清。冰輪偏向客窗明。雲收古殿龍常現。風鼓寒林鳥不驚。竹榻已空塵劫夢。地爐猶話舊時盟。也知奯老原無恙。此際何妨一再行。</div>
</p></div>
<div class='div-other'><a id='mulu252' />
<p class='h2'>紀夢</p><p style="text-indent:0em" class="lg-abnormal"><div class='lg-row'>臘月蓮華夢裏開。紅光遙映碧樓臺。<span class='corr'>已</span>無綠葉擎雲蓋。賸有青莖傲雪堆。十四朵分元並帶。二三友翫不同裁。醒來獨自摩挲眼。猶覺香風枕畔回。</div>
</p></div>
<div class='div-other'><a id='mulu253' />
<p class='h2'>贈竹菴法師</p><p style="text-indent:0em" class="lg-abnormal"><div class='lg-row'>講罷楞嚴入翠微。茅菴深自掩雙扉。一聲竹斷香嚴夢。數點星寒鷲嶺機。木落遙天山正瘦。艸枯平地石偏肥。㲯毿玉麈高縣壁。且看紅爐白雪飛。</div>
</p></div>
<div class='div-other'><a id='mulu254' />
<p class='h2'>禮東林遠法師塔</p><p style="text-indent:0em" class="lg-abnormal"><div class='lg-row'>聖哲不再生。淼淼思陳跡。步出虎谿西。餘波吞落日。西阿霜雪林。斜枝徒鬱密。荔塔尚巍然。高蹤何處沕。荒院四壁圮。龕燈久如桼。古路覆苔蘚。砌艸枯還茁。吾慚少苾芻。師堂頗堪騭。理策上空階。荊莽胡能窒。合爪向堵波。歔欷三拜畢。徐徐讀謝碑。孤標見行實。維昔晉室衰。賢明多隱逸。或謝三詔書。或辭五斗秫。或落知解阬。或為文字桎。師自鴈門來。乘時乃一出。結社匡北村。黑白十有七。蓮漏六時聲。聲聲同一佛。匪不欲談禪。良由機未一。循循善誘之。久乃堪入室。一心苟不亂。成佛亦何必。啟茲淨土門。師實為之帥。師歸門徑荒。蓮池春水溢。紜紜異見輩。巴歌和啾唧。唯師獨不然。文必稱於質。著書盈萬言。厥論高且軼。論高尚可尋。旨深卒難悉。遙瞻擲筆峰。雲端尚崒嵂。末世行解違。空言世所黜。師操逾冰檗。束身猶以律。寧殞夢幻軀。不飲傷生蜜。優曇華既摧。滿地生蓬篳。徘徊不忍歸。臨風多惕怵。安得若而人。為師重繼述。</div>
</p></div>
<div class='div-other'><a id='mulu255' />
<p class='h2'>黃給諫命含輝長老請住東林即韻辭之</p><p style="text-indent:0em" class="lg-abnormal"><div class='lg-row'>忘形為法豈微緣。扶病衝風艸店眠。破曉入雲招野衲。乘時住院繼先賢。蓮華社冷憑君續。柏子禪高敢自專。為我寄聲林下客。祖燈須是大家傳。</div>
</p></div>
<div class='div-other'><a id='mulu256' />
<p class='h2'>再遊西林寺</p><p style="text-indent:0em" class="lg-abnormal"><div class='lg-row'>鱗鱗萬瓦古精藍。幾度憑軒憶永曇。機謝每來雙虎侍。道高嘗卻眾僧參。煙霞有意縈香谷。風雨無端妒塔龕。猶喜波離真子在。閒提金錫振匡南。</div>
</p></div>
<div class='div-other'><a id='mulu257' />
<p class='h2'>偕[、/(、*、)]菴訪別峰法師不值</p><p style="text-indent:0em" class="lg-abnormal"><div class='lg-row'>共友還尋友。深深下艸坡。林空枯葉盡。樹老活藤多。出谷雲將雨。環谿水欲波。到菴唯默坐。閒卻幾如何。</div>
</p></div>
<div class='div-other'><a id='mulu258' />
<p class='h2'>懷青閣</p><p style="text-indent:0em" class="lg-abnormal"><div class='lg-row'>傑閣新營古寺西。登臨便覺萬峰低。鷹披青入寒更夢。人破曉開浩劫迷。直裰有光韜慧日。皮鞋無底出桐谿。而今不和新豐曲。格外家風赤手提。</div>
</p></div>
<div class='div-other'><a id='mulu259' />
<p class='h2'>過東林和本師和尚壁間韻<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>四句伽陀一味禪。知音不遇也徒然。當時若得師垂手。法席應超晉宋前。</div>
</p><p style="text-indent:0em" class="lg-abnormal"><div class='lg-row'>不談淨土不談禪。白社風流已寂然。十八高人相對坐。忍看秋色滿庭前。</div>
</p></div>
<div class='div-other'><a id='mulu260' />
<p class='h2'>五老峰</p><p style="text-indent:0em" class="lg-abnormal"><div class='lg-row'>不學陶潛隱。雲端共出頭。插霄分五位。閱世幾千秋。石露崚嶒骨。天開紺碧眸。群峰雖雪頂。猶是子孫儔。</div>
</p></div>
<div class='div-other'><a id='mulu261' />
<p class='h2'>五乳寺<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>五乳峰頭禮昔賢。行行正值菊華天。憨公已作盧公伴。折腳鐺留待孰煎。</div>
</p><p style="text-indent:0em" class="lg-abnormal"><div class='lg-row'>行解深深已入微。全身不壞示真機。塔中莫謂無言說。萬象森羅聽指揮。</div>
</p></div>
<div class='div-other'><a id='mulu262' />
<p class='h2'>別[、/(、*、)]菴禪友歸西山</p><p style="text-indent:0em" class="lg-abnormal"><div class='lg-row'>已盡登臨興。還思返故岑。浪遊非有意。卜築本無心。霜重蒼苔冷。風高古木森。隨身一杖在。信步出雲林。</div>
</p></div>
<div class='div-other'><a id='mulu263' />
<p class='h2'>遊雲居次日大雪</p><p style="text-indent:0em" class="lg-abnormal"><div class='lg-row'>萬仞歐峰挂夕陽。歲寒猶見柏蒼蒼。禪房彷彿摩星斗。祖道依稀憶宋唐。雲出寺前山轉秀。月臨湖上水生光。我來尚未閒揮麈。何事天華落滿廊。</div>
</p></div>
<div class='div-other'><a id='mulu264' />
<p class='h2'>輓顓愚大師<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>繖居常閉戶。語默悉圜通。但願精三學。無心繼五宗。石城華正萎。歐阜月當空。恨我生遲暮。區區仰德風。世外全高節。寰中獨讓師。王侯曾莫致。名利豈能移。一旦津梁歇。千峰猿鳥悲。未諳籌室裏。幾箇是親兒。</div>
</p></div>
<div class='div-other'><a id='mulu265' />
<p class='h2'>雲居除夕</p><p style="text-indent:0em" class="lg-abnormal"><div class='lg-row'>浮生皆逆旅。何處是家鄉。眉底客塵盡。胸中世念忘。燈搖殘歲影。風遞古梅香。坐久推窗看。春光已上堂。</div>
</p></div>
<div class='div-other'><a id='mulu266' />
<p class='h2'>仰天窩示眾禪者<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>春日熙熙春氣和。扶笻攜友上天窩。白雲何事多偷嬾。不肯隨風下綠蘿。</div>
</p><p style="text-indent:0em" class="lg-abnormal"><div class='lg-row'>為僧最好是居山。山色谿光鎮日閒。欲得不遭閒境惑。直須親透趙州關。</div>
</p><p style="text-indent:0em" class="lg-abnormal"><div class='lg-row'>祖師心印沒囊藏。日夕舒光照艸堂。心境未能融得盡。不妨策杖走諸方。</div>
</p><p style="text-indent:0em" class="lg-abnormal"><div class='lg-row'>石牌茆屋萬峰巔。夜夜疏星壁上懸。老衲焚香相對語。不知身在率阤天。</div>
</p></div>
<div class='div-other'><a id='mulu267' />
<p class='h2'>瑤田寺</p><p style="text-indent:0em" class="lg-abnormal"><div class='lg-row'>羃䍥松煙村路東。寒鐘十里逐谿風。牧童幾度歌聲滑。盡入無生曲調中。</div>
</p></div>
<div class='div-other'><a id='mulu268' />
<p class='h2'>城崖山</p><p style="text-indent:0em" class="lg-abnormal"><div class='lg-row'>百尺崖頭地一拳。剎竿高豎指青天。孤雲片片來投宿。伸腳同參自在禪。</div>
</p></div>
<div class='div-other'><a id='mulu269' />
<p class='h2'>酬慧習耆舊</p><p style="text-indent:0em" class="lg-abnormal"><div class='lg-row'>迦陵久已不聞音。犬馬群喧古殿心。鐘鼓難侵存碧漢。杉松易老賸空林。寰中弘道全憑願。格外知音豈在琴。但可堂堂扶白法。那能眷眷惜黃金。百<span class='corr'>年</span>雀角穿禪室。一旦狐蹤遠翠岑。霜華景裏蓮華吐。瀑水聲中雲水臨。大功既就傳無際。慧燄常明照不陰。顧我酸寒慚繼席。倚笻崖畔骨毛森。</div>
</p></div>
<div class='div-other'><a id='mulu270' />
<p class='h2'>即韻酬雪堂熊少宰過訪</p><p style="text-indent:0em" class="lg-abnormal"><div class='lg-row'>寶殿夜來書積雪。密機密讖神先裂。笑看師象集雲端。立聽疏鐘敲夜月。頭顱雖別願還同。雪上重新古梵宮。誰謂毗耶消息斷。明明匝地起清風。</div>
</p></div>
<div class='div-other'><a id='mulu271' />
<p class='h2'>懷干岸熊廣文</p><p style="text-indent:0em" class="lg-abnormal"><div class='lg-row'>絡緯初鳴萬樹秋。井邊梧葉下枝頭。火雲燄冷金風動。素月涼生玉露流。巖桂香浮人夢覺。田黿聲鬧客情休。遙知方外熊司馬。迷悟雙關一筆勾。</div>
</p></div>
<div class='div-other'><a id='mulu272' />
<p class='h2'>即韻酬士業陳司理</p><p style="text-indent:0em" class="lg-abnormal"><div class='lg-row'>松菊頻栽三徑中。紛紛香氣遠浮空。器堪宰相心慵應。道可傳燈志愈工。瘦柏傲霜枝自老。修筠敲雨節偏雄。鴈行未許柴桑並。白蕅華開優缽叢。</div>
</p></div>
<div class='div-other'><a id='mulu273' />
<p class='h2'>即韻答谷暘笪明府</p><p style="text-indent:0em" class="lg-abnormal"><div class='lg-row'>蓮華社內久潛神。知是多生有正因。指點群迷官即佛。廓清四相幻全真。煙霞已傍林泉老。艸木忻逢雨露新。法運也隨天運轉。匡扶還藉解空人。</div>
</p></div>
<div class='div-other'><a id='mulu274' />
<p class='h2'>翠巖寺即景<span class='note-inline'>(十二首)</span></p>
<div class='div-other'><a id='mulu275' />
<p class='h3'>釋迦峰</p><p style="text-indent:0em" class="lg-abnormal"><div class='lg-row'>星星蠃髻聳危巒。鷲嶺西峰不異觀。誰謂法王無面目。峨峨千古露雲端。</div>
</p></div>
<div class='div-other'><a id='mulu276' />
<p class='h3'>迦葉峰</p><p style="text-indent:0em" class="lg-abnormal"><div class='lg-row'>糞埽㲯毿髮不刪。多年雞足自偷閒。者回突出孤峰頂。一度華開一破顏。</div>
</p></div>
<div class='div-other'><a id='mulu277' />
<p class='h3'>缽盂峰</p><p style="text-indent:0em" class="lg-abnormal"><div class='lg-row'>雙谿捧出缽多羅。數樹松華蘸碧波。我亦欲傳真種骨。不知誰解說伽陀。</div>
</p></div>
<div class='div-other'><a id='mulu278' />
<p class='h3'>達摩峰</p><p style="text-indent:0em" class="lg-abnormal"><div class='lg-row'>蔥嶺無端誑俗人。幾時藏得祖師身。青峰萬古摩霄漢。舉眼看來更逼真。</div>
</p></div>
<div class='div-other'><a id='mulu279' />
<p class='h3'>無雲嶺</p><p style="text-indent:0em" class="lg-abnormal"><div class='lg-row'>雲影枮來山更峻。月華高處路猶迷。芒鞋踢得虛空破。無限風光在嶺西。</div>
</p></div>
<div class='div-other'><a id='mulu280' />
<p class='h3'>鐘鼓石</p><p style="text-indent:0em" class="lg-abnormal"><div class='lg-row'>巨石雙雙挂半空。橫如法鼓豎如鐘。知音豈在頻敲擊。自有希聲達九重。</div>
</p></div>
<div class='div-other'><a id='mulu281' />
<p class='h3'>磬石</p><p style="text-indent:0em" class="lg-abnormal"><div class='lg-row'>頑石何因遠近聞。祇緣清韻自超群。隨敲隨應無高下。幾度和風奏夕曛。</div>
</p></div>
<div class='div-other'><a id='mulu282' />
<p class='h3'>迎笑堂</p><p style="text-indent:0em" class="lg-abnormal"><div class='lg-row'>金師生得主麒麟。一笑相迎眼倍親。十笏洪爐猶未冷。不知誰是爆箍人。</div>
</p></div>
<div class='div-other'><a id='mulu283' />
<p class='h3'>拍洪樓</p><p style="text-indent:0em" class="lg-abnormal"><div class='lg-row'>西閣崔嵬欲接天。軒窗面面七星縣。洪崖縱有神僊術。應立禪家次一肩。</div>
</p></div>
<div class='div-other'><a id='mulu284' />
<p class='h3'>玅高臺</p><p style="text-indent:0em" class="lg-abnormal"><div class='lg-row'>石摩日月樹摩星。下視群峰數點青。身在其中誰覺峻。悠然如步梵王庭。</div>
</p></div>
<div class='div-other'><a id='mulu285' />
<p class='h3'>洪崖橋</p><p style="text-indent:0em" class="lg-abnormal"><div class='lg-row'>雙谿匯處浪華飛。誰共浮槎接翠微。寶所不遙須進步。莫迷煙柳竟忘歸。</div>
</p></div>
<div class='div-other'><a id='mulu286' />
<p class='h3'>雷護橘</p><p style="text-indent:0em" class="lg-abnormal"><div class='lg-row'>果熟霜林紅欲然。誰家兒女不垂涎。迅雷豈是多偏護。要使偷心當下捐。</div>
</p></div></div>
<div class='div-other'><a id='mulu287' />
<p class='h2'>蟠龍寺</p><p style="text-indent:0em" class="lg-abnormal"><div class='lg-row'>松竹蕭疏曲徑成。煙籠紺殿碧苔生。世殊莫睹高人塔。碑斷猶存見性名。魚躍淺塘華正發。鳥歸深樹月初晴。晨鐘暮鼓渾無恙。誰續當年說法聲。</div>
</p></div>
<div class='div-other'><a id='mulu288' />
<p class='h2'>登香城寺古基</p><p style="text-indent:0em" class="lg-abnormal"><div class='lg-row'>寶地談空日。焉知我不聞。化移煙艸合。錫振雨華芬。荒砌寒籠月。高臺冷襯雲。順瑛何處是。相笑對斜曛。</div>
</p></div>
<div class='div-other'><a id='mulu289' />
<p class='h2'>即韻酬晦山禪友</p><p style="text-indent:0em" class="lg-abnormal"><div class='lg-row'>萬指叢中我最凡。自甘沙銚煮寒巖。豈期爝火煇名剎。卻出煙嵐種小杉。壁峭四時溫有雪。囊空幾度凍無衫。隔村高衲能同調。寄得新詩貯滿函。</div>
</p></div>
<div class='div-other'><a id='mulu290' />
<p class='h2'>送無住歸石屋</p><p style="text-indent:0em" class="lg-abnormal"><div class='lg-row'>孤峰頂上石為菴。歸去應須著實參。佛到且從門外立。客來休雜世間談。煙霞緲緲堪成侶。松竹森森盡指南。徹見舊時人面目。果然非女亦非男。</div>
</p></div>
<div class='div-other'><a id='mulu291' />
<p class='h2'>示獨尊上座</p><p style="text-indent:0em" class="lg-abnormal"><div class='lg-row'>千重百匝亦何妨。舒卷從來別有長。但得腳跟紅線斷。不須歧路泣亡羊。</div>
</p></div>
<div class='div-other'><a id='mulu292' />
<p class='h2'>贈山翁和尚住青州大覺</p><p style="text-indent:0em" class="lg-abnormal"><div class='lg-row'>傑出庚峰是老兄。令行吳越獨崢嶸。五遷名剎轟塗毒。再握長竿釣巨鯨。東魯佇看迎活佛。西江遙聽播芳聲。須知華雨繽紛處。端為宗門集大成。</div>
</p></div>
<div class='div-other'><a id='mulu293' />
<p class='h2'>即韻答天童奇和尚</p><p style="text-indent:0em" class="lg-abnormal"><div class='lg-row'>鄮峰一語破重關。道譽先流寰海間。霜鬢老兄原不老。灰心閒弟愛偷閒。松培萬樹林添翠。鱗躍雙池水欲斑。閩蜀也知聲調合。同風何似更同山。</div>
</p></div>
<div class='div-other'><a id='mulu294' />
<p class='h2'>寄己任禪師</p><p style="text-indent:0em" class="lg-abnormal"><div class='lg-row'>人境俱忘後。泥牛吼碧潭。燈傳深洞火。華擁綠蘿龕。閩蜀風非別。洪筠月自含。翻思煙水日。無夕不同參。</div>
</p></div>
<div class='div-other'><a id='mulu295' />
<p class='h2'>詠筍寄觀首座</p><p style="text-indent:0em" class="lg-abnormal"><div class='lg-row'>高節深薶未出頭。和沙和石漫為儔。養成一色夌霄翠。撼月搖風振未流。</div>
</p></div>
<div class='div-other'><a id='mulu296' />
<p class='h2'>送玉浪上座南詢</p><p style="text-indent:0em" class="lg-abnormal"><div class='lg-row'>籬菊香飄細指南。孤帆偏愛向遙參。吳山越水休淹滯。一箭須穿五十三。</div>
</p></div>
<div class='div-other'><a id='mulu297' />
<p class='h2'>示繼曇瑞侍者</p><p style="text-indent:0em" class="lg-abnormal"><div class='lg-row'>細細一毫頭。明明無量義。一蹋便知歸。已自落第二。那堪費鹽醬。捏回野鴨鼻。那堪吹布毛。父子相鈍置。翠巖雖有言。無說亦無示。早晚侍巾缾。莫負參方志。一拳拳透祖師關。曇華繼現千林瑞。</div>
</p></div>
<div class='div-other'><a id='mulu298' />
<p class='h2'>送十虛禪人歸武夷</p><p style="text-indent:0em" class="lg-abnormal"><div class='lg-row'>武夷有峰三十六。拔地夌霄如削玉。之子離塵家此中。老樹蒼藤幾回綠。六六峰前九曲泉。泉中一葉可蹁躚。龍吟虎嘯深如許。玉女金釵高插天。我生半生湖海外。家裏名山曾未會。子當先為卜巖房。待我歸來伸腳睡。睡起夷茶三四桮。笑看藤華落又開。不是儂有鄉情在。從來鳥倦亦知回。</div>
</p></div>
<div class='div-other'><a id='mulu299' />
<p class='h2'>即韻送藏西堂之閩</p><p style="text-indent:0em" class="lg-abnormal"><div class='lg-row'>杖底夌雲氣。飄飄過別區。詩文囊佛缽。日月貯僊壺。頒白猶行腳。毋欺是範模。艸芳千嶂碧。風動七閩孤。劍水浮舟楫。重城放僕姑。但能舒片志。何在疊雙趺。見翳爭黧牯。疑銷葬野狐。忘機情易竭。囿理蔓難圖。路險鞋頻斷。峰高策自扶。碧谿啼白鳥。綠樹繞青蚨。崿崿關如透。茫茫海亦枯。殺生生始活。棒佛佛方符。颺下荊山璧。寧貪赤水珠。不迷原不悟。誰誰愚。吾里君遊日。君鄉吾化孚。秋風望歸笠。相解愁胡。</div>
</p></div>
<div class='div-other'><a id='mulu300' />
<p class='h2'>示無塵道者</p><p style="text-indent:0em" class="lg-abnormal"><div class='lg-row'>大道幽曠。唯證乃知。鶖子莫測。豈涉言思。言思路絕。無說而說。是以宗門。棒棒見血。英靈道者。直下承當。竹翠松青。了無覆藏。見聞不隔。根塵匪迫。銀漢鶴高。蘆華月白。出死入生。雨施雲行。不作聖解。肯落凡情。凡情不住。常光獨露。朵朵芙蕖。火中正吐。</div>
</p></div>
<div class='div-other'><a id='mulu301' />
<p class='h2'>贈智閒禪友<span class='note-inline'>(并序)</span></p><p style="margin-left:1em">智閒敏公與予同侍天童先師於祁御史園中。予擬至西江結茅。呈偈以別。先師擲偈。怒罵不已。予竟力辭。先師隨後追至梅墅堅留。予已登舟去矣。公獨侍先師天<span class='corr'>年</span>後。始誅茅別峰。噫。予事師之不及敏公多矣。昨承訪翠巖。復述其事。予為悽然涕下。因次韻以贈。并懷先師。</p>
<p style="text-indent:0em" class="lg-abnormal"><div class='lg-row'>御史園中猊座前。別來月色幾回鮮。十<span class='corr'>年</span>友越千峰至。萬里雲將一步還。白髮共嗟明鏡裏。烏藤誰契峻機先。翻思老漢婆心切。淚滴谿頭顆顆圜。</div>
</p></div>
<div class='div-other'><a id='mulu302' />
<p class='h2'>示春侍者</p><p style="text-indent:0em" class="lg-abnormal"><div class='lg-row'>祖祖相傳傳此心。此心不屬去來今。了知心法傳無際。春到人間萬木森。</div>
</p></div>
<div class='div-other'><a id='mulu303' />
<p class='h2'>示同山後堂</p><p style="text-indent:0em" class="lg-abnormal"><div class='lg-row'>明暗雙彰殺活機。等閒拈出絕思議。主賓分處如相悉。烈燄爐中白浪飛。</div>
</p></div>
<div class='div-other'><a id='mulu304' />
<p class='h2'>壽玉菴老宿<span class='note-inline'>(十首)</span></p><p style="margin-left:1em">玉菴承公今臘八旬。予適有閩嶠之行。乃用島詩一僧<span class='corr'>年</span>八十。世事未嘗聞為韻。作偈十首。預為之壽。</p>
<p style="text-indent:0em" class="lg-abnormal"><div class='lg-row'>雪嶺夢回時。汀州紱麟日。德臘兩俱高。西峰推第一。塵勞海正出。棲鳳嶺先登。不醉曹山酒。居然一聖僧。泉洗池邊月。華開石上蓮。片雲橫古寺。憨臥竟忘<span class='corr'>年</span>。面門[孝-子+占]固多。耳目猶聰察。偶爾閱殘經。雙眸如二八。閒步別峰巔。驅烏趁不及。如此老成精。何啻百二十。殊寺不殊僧。同鄉不同藝。君獨閒一生。我慚忙半世。壺中天自寬。誰云耋將至。閒坐困即眠。此外復何事。晝夜一百八。玅機超情謂。不知韓相公。睡眼曾開未。君且不思鄉。予心豈弗忘。奈何緣未了。鄉水又重嘗。生即無生句。叢林已猒聞。為君翻別調。孤鴈破寒雲。</div>
</p></div>
<div class='div-other'><a id='mulu305' />
<p class='h2'>示兩序十首<span class='note-inline'>(并序)</span></p><p style="margin-left:1em">母難日。兩序設供。請陞座祝壽。予不諾。因垂問曰。棒下無生忍。臨機不見師。既是不見師。更祝甚麼壽。一僧曰。知恩方解報恩。予曰。也是順水之波。僧曰。老老大大。面皮厚多少。便出。予因命眾頌棒下無生意旨。復以二句為韻。作偈十首示之。</p>
<p style="text-indent:0em" class="lg-abnormal"><div class='lg-row'>予初入天童。嘗疑此一棒。誰信活骷髏。頓見光明藏。</div>
</p><p style="text-indent:0em" class="lg-abnormal"><div class='lg-row'>慚愧老頑皮。知打幾百下。擊出夜光珠。舉世難酬價。</div>
</p><p style="text-indent:0em" class="lg-abnormal"><div class='lg-row'>人道常州有。我道常州無。有無俱踢脫。壽量等毗盧。</div>
</p><p style="text-indent:0em" class="lg-abnormal"><div class='lg-row'>霜葉此時墜。漚華此日生。虛生三十九。一事總無成。</div>
</p><p style="text-indent:0em" class="lg-abnormal"><div class='lg-row'>我生最轗軻。百苦曾備忍。不陟太白峰。驢<span class='corr'>年</span>苦未盡。</div>
</p><p style="text-indent:0em" class="lg-abnormal"><div class='lg-row'>水雲不相約。紛紛自遠臨。翠巖無法說。意路謾思尋。</div>
</p><p style="text-indent:0em" class="lg-abnormal"><div class='lg-row'>語言文字外。別有活人機。不是鳳凰子。九霄未易飛。</div>
</p><p style="text-indent:0em" class="lg-abnormal"><div class='lg-row'>諸方盡相肯。自家還肯不。偷心如未休。醍醐反成毒。</div>
</p><p style="text-indent:0em" class="lg-abnormal"><div class='lg-row'>臨濟正法眼。瞎驢獨親見。肉骨已雙還。突出那吒面。</div>
</p><p style="text-indent:0em" class="lg-abnormal"><div class='lg-row'>具得殺佛手。堪與佛為師。逆水能興浪。始稱師子兒。</div>
</p></div>
<div class='div-other'><a id='mulu306' />
<p class='h2'>示行耀齊文學</p><p style="text-indent:0em" class="lg-abnormal"><div class='lg-row'>一點靈光耀古今。莫將知見別追尋。行超顏閔猶歸漸。學邁韓歐未足欽。有念盡為顛倒念。無心方契本來心。谿聲山色分明在。好繼東坡悟後吟。</div>
</p></div>
<div class='div-other'><a id='mulu307' />
<p class='h2'>示普副寺</p><p style="text-indent:0em" class="lg-abnormal"><div class='lg-row'>夢入精藍境亦奇。掀翻缽袋復何辭。钁頭雖鈍能無倦。囊底常空似不知。青菜葉呈真實相。破伽黎示古風規。會須記取當<span class='corr'>年</span>夢。莫負蒼蒼兩道眉。</div>
</p></div>
<div class='div-other'><a id='mulu308' />
<p class='h2'>四旬初度</p><p style="text-indent:0em" class="lg-abnormal"><div class='lg-row'>露滴芙蓉四十秋。電光石火一旋眸。道慚北濟波瀾闊。錫卓西江歲月流。紅葉易搖霜後樹。白蘋難翳雪中舟。五湖共豎三千指。誰是金鼇上直鉤。</div>
</p></div>
<div class='div-other'><a id='mulu309' />
<p class='h2'>雪中領眾斫柴<span class='note-inline'>(十首)</span></p>
<div class='div-other'><a id='mulu310' />
<p class='h3'>磨刀</p><p style="text-indent:0em" class="lg-abnormal"><div class='lg-row'>欲取深山雪裏柴。刀兒須是快如[皆*風]。門前有片青青石。莫惜三回兩度揩。</div>
</p></div>
<div class='div-other'><a id='mulu311' />
<p class='h3'>著屨</p><p style="text-indent:0em" class="lg-abnormal"><div class='lg-row'>紅鞋氈襪尚嫌單。芒屨如何禦得寒。欲陟斷崖千仞雪。直須緊捎莫辭難。</div>
</p></div>
<div class='div-other'><a id='mulu312' />
<p class='h3'>呼伴</p><p style="text-indent:0em" class="lg-abnormal"><div class='lg-row'>誰聞行苦不攢眉。況是冰華滿樹時。伴我入林無難色。許伊堪繼獦獠兒。</div>
</p></div>
<div class='div-other'><a id='mulu313' />
<p class='h3'>入山</p><p style="text-indent:0em" class="lg-abnormal"><div class='lg-row'>極目青山盡白頭。單刀直入展雙眸。試看何處堪垂手。莫使衝寒恣浪遊。</div>
</p></div>
<div class='div-other'><a id='mulu314' />
<p class='h3'>選柴</p><p style="text-indent:0em" class="lg-abnormal"><div class='lg-row'>參差散木自宜刪。留得杉松覆碧山。謾謂柴頭情識在。從來殺活有攸關。</div>
</p></div>
<div class='div-other'><a id='mulu315' />
<p class='h3'>剪棘</p><p style="text-indent:0em" class="lg-abnormal"><div class='lg-row'>周遭荊棘貴先除。免使牽連礙短袪。任是葛藤長百尺。一刀剪盡更無餘。</div>
</p></div>
<div class='div-other'><a id='mulu316' />
<p class='h3'>斫斷</p><p style="text-indent:0em" class="lg-abnormal"><div class='lg-row'>柴樁多是凍成堆。凝結層層撥不開。盡力一揮方倒斷。空山依舊碧崔嵬。</div>
</p></div>
<div class='div-other'><a id='mulu317' />
<p class='h3'>束起</p><p style="text-indent:0em" class="lg-abnormal"><div class='lg-row'>斫得艱難束更難。攔腰束起勿令寬。兩頭輕重須無異。始可全提下翠巒。</div>
</p></div>
<div class='div-other'><a id='mulu318' />
<p class='h3'>捶歸</p><p style="text-indent:0em" class="lg-abnormal"><div class='lg-row'>玉樹瓊華滿擔挑。歸來何啻一冬燒。飽柴飽水渾無盡。香積從茲破寂寥。</div>
</p></div>
<div class='div-other'><a id='mulu319' />
<p class='h3'>放下</p><p style="text-indent:0em" class="lg-abnormal"><div class='lg-row'>萬苦千辛得到家。從今放下足生涯。洗將雙腳爐邊坐。遮莫長空墜六華。</div>
</p></div></div>
<div class='div-other'><a id='mulu320' />
<p class='h2'>再住翠巖</p><p style="text-indent:0em" class="lg-abnormal"><div class='lg-row'>聲鐘極力辭。豈敢負相知。進退非無故。行藏各有思。月高鄉夢遠。歲久道心疲。去去又留住。偷閒在幾時。</div>
</p></div>
<div class='div-other'><a id='mulu321' />
<p class='h2'>擬漁父辭十首<span class='note-inline'>(并序)</span></p><p style="margin-left:1em">甲午夏。予與諸子輯元明以來諸老語要入續燈錄。因念從上尊宿無不從剋苦真參。大誓奮發中得來。蓋誓不大。志不苦則中道而廢惰矣。安能透頂透底。徹證徹悟哉。乃摘其參證行由歷歷可稽者作漁父辭十首。命曰宗門標格。以示諸子。客曰。法無定相。豈可拘格則乎。隔江橫趨一蹋便徹。又何嘗費許多鹽醬來。若以死法繩人。則西來大意翻成塗轍矣。焉得為圜頓教耶。予曰。噫。子所學者近代之禪也。寸香未了。心識紛紜。片語合頭。便為省發。一期之間稱悟道者數十。欺天歟。欺人歟。予恐圜頓教門將如冷灰矣。今子徒知水潦高亭之得處瞥脫。而不知其苦心研究。非特一生兩生千百生而已耳。予試問子。馬駒一蹋。是死法耶。活法耶。客沉吟。予連棒趁出。</p>

<div class='div-other'><a id='mulu322' />
<p class='h3'>天目高峰玅禪師</p><p style="text-indent:0em" class="lg-abnormal"><div class='lg-row'>北澗塔頭才問訊。何事烏藤連打趁。轟雷掣電未為迅。門千仞。垂手相牽不肯進。者漢眉毛都落盡。見聞夢想何須擯。五載骷髏薶鐵櫬。枕兒震。一聲撲碎空王印。</div>
</p></div>
<div class='div-other'><a id='mulu323' />
<p class='h3'>天目斷崖義禪師</p><p style="text-indent:0em" class="lg-abnormal"><div class='lg-row'>六華散處山河殞。客夢初醒松露泯。死關辣手誰堪忍。全身隕。伎窘懸崖心未窘。七日不證誓自盡。朝忘飲啄夕忘寢。南北東西原絕眹。豁然省。石中迸出摩空筍。</div>
</p></div>
<div class='div-other'><a id='mulu324' />
<p class='h3'>靈雲鐵牛定禪師</p><p style="text-indent:0em" class="lg-abnormal"><div class='lg-row'>截取頭做舀屎杓。片語堪為靈驗藥。任他百病一時作。忘驚愕。更不迢迢尋扁鵲。勵精提起本參著。目睫不交雙淚落。驀然擺斷黃金索。乾坤廓。曠劫沈痾從此削。</div>
</p></div>
<div class='div-other'><a id='mulu325' />
<p class='h3'>金陵碧峰金禪師</p><p style="text-indent:0em" class="lg-abnormal"><div class='lg-row'>五穀胡為誓不食。疑團鬱鬱填胸臆。柏葉松鍼且延息。自鞭逼。眉山萬仞曾親陟。伐木丁丁聲太直。呼起法身赤吉力。汗如雨澍歡無極。水莫淢。定中消息誰能測。</div>
</p></div>
<div class='div-other'><a id='mulu326' />
<p class='h3'>玅果竺源盛禪師</p><p style="text-indent:0em" class="lg-abnormal"><div class='lg-row'>大地平沈無一物。誰是人兮誰是佛。參天荊棘從茲刜。非彷彿。全體頓現何潛沕。無間雖深不足恤。苦是袈裟下身失。弘誓不堅焉得出。須委悉。莫待臨婚治癭疾。</div>
</p></div>
<div class='div-other'><a id='mulu327' />
<p class='h3'>天真毒峰善禪師</p><p style="text-indent:0em" class="lg-abnormal"><div class='lg-row'>阿鼻永墜誰欣願。願深志苦行方健。名利牽人蔓復蔓。殷勤勸。休把光陰棄分寸。聲色頭邊原不溷。金鐘未動鼓先噴。大夢未醒猶困頓。正悶悶。一搥敲斷千生恨。</div>
</p></div>
<div class='div-other'><a id='mulu328' />
<p class='h3'>護國無用全禪師</p><p style="text-indent:0em" class="lg-abnormal"><div class='lg-row'>古來剋苦真參者。寧可無言不亂瀉。虛頭伎倆俱消也。居叢社。孜孜日夜如聾啞。一拶當機同大冶。睡不安兮食不下。虛空粉碎方瀟灑。無可把。倒趁泥牛騎木馬。</div>
</p></div>
<div class='div-other'><a id='mulu329' />
<p class='h3'>香嚴古溪澄禪師</p><p style="text-indent:0em" class="lg-abnormal"><div class='lg-row'>大器從來不自肯。已越凡流千萬等。譬似登山須到頂。孤迥迥。丹霄獨步誰能並。趙關未破徒咨鼎。從前解路皆酩酊。奮然一拶頭如剄。夢初醒。團團皓月當空炯。</div>
</p></div>
<div class='div-other'><a id='mulu330' />
<p class='h3'>壽昌無明經禪師</p><p style="text-indent:0em" class="lg-abnormal"><div class='lg-row'>寰中久寂新豐曲。野干啾啾空躑躅。西江再誕古西竺。超流俗。斷絃喜見鸞膠續。日裏開田夜燈錄。一座好山千載毒。默默提撕自催促。驀然觸。石邊飛出遼天鵠。</div>
</p></div>
<div class='div-other'><a id='mulu331' />
<p class='h3'>天童密雲悟禪師</p><p style="text-indent:0em" class="lg-abnormal"><div class='lg-row'>積薪觸發生前事。恩愛牢關一時棄。曉夕咨參求指示。惟罵詈。那知句句吹毛利。情與無情原不二。翳根未拔空華墜。銅棺頂上回頭視。煥然地。謦欬無非西祖意。</div>
</p></div></div>
<div class='div-other'><a id='mulu332' />
<p class='h2'>懷笑巖和尚四首<span class='note-inline'>(有序)</span></p><p style="margin-left:1em">笑巖祖翁以萬曆辛<span class='corr'>巳</span>春化去。塔於燕之西城。羅公大參銘之甚詳。先師住金粟時。已將南北集并銘梓行於世。天下學者家諭戶曉。頃有蜀僧謂尋之十二年而不得。海內實無一人知之。乃作四詩以紀其事。庶後之稱子孫者知其祖翁尚在。噫。妄誕之談。何異井蛙醯雞耶。因即韻以志感。</p>
<p style="text-indent:0em" class="lg-abnormal"><div class='lg-row'>從來大隱不居山。柳巷何妨露一斑。霹靂舌藏人莫委。嵯峨門啟孰能攀。蕭蕭煙笠傳南遠。落落浮屠鎮北閒。今古西城城上月。盲龜咄咄淚潺潺。</div>
</p><p style="text-indent:0em" class="lg-abnormal"><div class='lg-row'>殘碑幾度繡莓苔。古塔依前郭外隈。蒿長砌邊枯又活。鶴巢鑯上去還回。一燈有燄東西續。八面無門晝夜開。十二年中尋覓者。未曾親見謾疑猜。</div>
</p><p style="text-indent:0em" class="lg-abnormal"><div class='lg-row'>小小菴居矮矮楣。誰知正與道相宜。生來不解圖虛譽。死去何須立峻碑。一火活焚真父母。百<span class='corr'>年</span>遙誕好孫兒。琉璃殿上風光在。門外遊人那得知。</div>
</p><p style="text-indent:0em" class="lg-abnormal"><div class='lg-row'>團團無縫亦無方。合爪趨前已面墻。潭北湘南金玉國。鍬頭钁底利羅場。斷磚縱可修殘穴。片石徒勞補上蒼。寄語野盤途路客。祖師不在帝城旁。</div>
</p></div>
<div class='div-other'><a id='mulu333' />
<p class='h2'>焚萬松評唱</p><p style="text-indent:0em" class="lg-abnormal"><div class='lg-row'>公案若依評唱會。祖師焉用特西來。而今一火都焚卻。免使兒孫口亂開。</div>
</p></div></div>
<p class='juan'>古雪哲禪師語錄卷十八</p>
</div><!-- end of div[@id='body'] -->
</body></html>