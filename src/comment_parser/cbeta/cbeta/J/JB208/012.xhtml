<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古雪哲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>古雪哲禪師語錄卷十二</p><p class="byline">嗣法門人傳我等編</p>
<div class='div-other'><a id='mulu33' />
<p class='h1'>問荅機緣</p><p>僧問。如何是賓中賓。師云。十扣朱門九不開。如何是賓中主。師云。滿身風雪又歸來。如何是主中賓。師云。入門嬾睹妻兒面。如何是主中主。師云。撥盡寒爐一夜灰。賓主<span class='corr'>已</span>蒙師指示。向上宗乘事若何。師云。腳跟下痛與三十棒。</p>
<p>問。如何是死句。師云。嘉州大象。<span class='corr'>陝</span>府鐵牛。如何是活句。師云。<span class='corr'>陝</span>府鐵牛能哮吼。嘉州大象念摩訶。</p>
<p>問。杲日當空。無所不照。為甚者邊有。那邊無。師云。闍黎且莫認影。</p>
<p>問。如何是藏身處沒蹤跡。師云。月落潭無影。如何是沒蹤跡處莫藏身。師云。雲生山有衣。</p>
<p>問。趙州道。佛之一字。吾不喜聞。是如何。師云。一翳在眼。空華亂墜。</p>
<p>問。法身畢竟是有相。是無相。師云。背陰山子向陽多。</p>
<p>問。丹霞燒木佛。意旨如何。師云。因風吹火。用力不多。院主眉鬚落又作麼生。師云。不因夜來雁。爭見海門秋。</p>
<p>問。如何是收。師云。笛樓霜夜月。如何是放。師云。玉殿笑春風。如何是收中放。師云。池暖冰先化。如何是放中收。師云。菊敷天漸寒。</p>
<p>問。如何是本來面目。師云。階前石磉盤。僧禮拜。師云。看看。磉盤動也。</p>
<p>問。如何是應無所住而生其心。師云。八角磨盤空裏走。</p>
<p>僧呈偈。有寒潭不是養龍窩之句。師問。即今龍在甚麼處。僧便喝。師云。好一喝。僧擬議。師便打。云。某甲以良久對。師云。寒潭不是養龍窩。僧禮拜。</p>
<p>問。正睡著時。無夢無想。無見無聞。如何是大用現前底句。師云。行到水窮處。坐看雲起時。</p>
<p>山子均可二居士遊羅漢壇歸。師問。羅漢將何款待二公。士無語。師代云。滿谷白雲。一天風月。</p>
<p>居士問。依經解義。三世佛冤。離經一字。即同魔說。畢竟如何。師云。居士喚甚麼作經。云。穿衣喫飯。師云。錯。後有僧問。如何是經。師云。一字不著畫。</p>
<p>問。父母未生前。請師道一句。師云。明月正當空。云。不會。師云。片雲迷遠岫。</p>
<p>雲津楊孝廉問。達摩面壁。意旨如何。師云。倚天長劍逼人寒。云。雲門道廿七又作麼生。師云。多<span class='corr'>年</span>曆日。云。人人有箇不滅真性。未審在甚麼處。師便打。</p>
<p>僧<span class='corr'>箍</span>桶次。師問。參禪須要打破漆桶。你為甚麼卻箍起。云。有時恁麼。有時不恁麼。師不肯。乃代云。且圖大家受用。</p>
<p>僧請益唐玄宗斬畫像因緣。師云。你試道看。云。惱亂春風卒未休。師云。山僧即不然。云。師意如何。師云。金風吹一葉。萬樹盡皆秋。</p>
<p>問。久嚮西山一日出一馬蹄金。特來借些用。師便掌。云。謝布施。師云。你作麼生用。僧無語。師復掌云。死漢。</p>
<p>師問麟上座云。麒麟為甚麼祇有一隻角。云。築著磕著。師不肯。乃代云。唯我獨尊。</p>
<p>無念教道人參。師問。莫謂無心云是道。無心猶隔一重關。且道是那一重關。道人無語。師代云。富嫌千口少。</p>
<p>師問眾。露柱舞春風。是第幾機。眾無語。師代云。淡煙籠碧岫。細雨溼蒼苔。</p>
<p>問。如何是本來面。師云。爛泥團。云。擊碎後如何。師云。你向甚處下手。僧擬議。師便打。</p>
<p>甘行者做稻場次。問。如何是道場。師云。寸艸不生。</p>
<p>問。南泉斬貓。意旨如何。師云。萬象森羅盡陸沉。趙州戴艸鞋出。又作麼生。師云。山盡疑休去。峰高又起來。</p>
<p>問。萬法歸一。一歸何處。師云。紅爐飛片雪。</p>
<p>師一日至養牛窩看終南上座。因問。牛作麼生養。云。請大師道。師云。遇茶喫茶。遇飯喫飯。云。弟子持觀音經。常疑一段義。經中道。若有罪。若無罪。杻械枷鎖。撿繫其身。有罪且置。無罪為甚麼也撿繫其身。師云。臥龍最怖碧潭清。云。此是禪機。未審教意作麼生。師云。自有三乘座主在。</p>
<p>問。不離當念時如何。師云。猢猻繫露柱。</p>
<p>居士問。弟子做工夫。有時祇要殺人。是如何。師云。試借刀看。士擬議。師便打。</p>
<p>問。弟子紅塵中人。未審還做得此事不。師云。甚麼事。云。本分事。師云。何用更做。云。如何是萬象之中獨露身。師云。火裏鐵牛行。</p>
<p>問。圜通拄杖即不問。如何是天童法乳。師便打。云。大師原來作者樣見解。師云。你又作麼生。僧便喝。師復打云。你原來也作者樣見解。又問。百丈再參。意旨如何。師云。大洋海底火燒天。云。恁麼則木人驟步上台巔。師云。且喜沒交涉。云。法燈道。他家自有兒孫在。意作麼生。師云。家無小使。不成君子。云。某甲從今向異煩中行去也。師云。放汝三十棒。僧禮拜。</p>
<p>師問一老宿。聖凡兩絕底人。因甚牽犁抴耙。云。種田博飯家常事。師云。不是飽參人不知。云。請大師代語。師云。不風流處也風流。</p>
<p>問。古人云。你若坐。我須立。你若立。我須坐。意旨如何。師云。賓主歷然。云。除卻賓主。又作麼生。師云。切忌向鬼堀裏作活計。</p>
<p>問。如何是祖師西來意。師云。夜深天寒。明早向汝道。</p>
<p>問。如何是衲衣下事。師云。炎天不著褲。如何是法身。師云。皮裏骨。</p>
<p>埋菴師舉洞山好佛。祇是無光話問。師作麼生。師云。爛泥中有刺。云。還在羅山分上。洞山分上。師便掌。云。未在。更道。師又掌。菴亦掌。師云。你者掌落在甚麼處。云。爛泥中有刺。師云。且喜放光也。</p>
<p>問。如何是諸佛出身處。師云。搕[打-丁+(天/韭)]堆頭。熏風自南來又作麼生。師云。舌拄上齶。</p>
<p>問。熏風自南來。殿閣生微涼。意旨如何。時值版鳴。師云。山僧騎佛殿。過齋堂去也。僧欣然作禮。</p>
<p>問。猛虎以肉為命。為甚不食其子。師云。石筍暗抽條。如何是虎子。師云。眼橫鼻直。</p>
<p>問。如何是五家宗旨。師云。姑蘇城外寒山寺。黃鶴樓前鸚鵡洲。如何是第一玄。師云。夜半金烏掌上圜。如何是第二玄。師云。紅爐釣得赤鮹還。如何是第三玄。師云。胡僧雙耳帶金環。如何是第一要。師云。鐵錘無孔竅。如何是第二要。師云。孤雁鳴煙島。如何是第三要。師云。拾得遇寒山。拍手呵呵笑。三玄三要蒙師指。一句全該事若何。師云。一棒一條痕。一掌一握血。云。祇如天童三峰。臨濟的嗣。因甚舉揚宗旨。各各不同。師云。師子咬人。韓盧逐塊。僧鼓掌三下便行。師隨後打三棒。</p>
<p>埒彝姜孝廉和亮公洞詩。有法界威光從此徹之句。師云。如何是法界威光。云。請大師道。師云。覿面不曾藏。</p>
<p>問。如何是正眼。師云。金州漆。師復問僧。如何是正眼。云。爍破乾坤絕點塵。師指階前石云。者箇喚作甚麼。云。石頭。師云。又道絕點塵。</p>
<p>問。牛頭未見四祖時如何。師云。茅屋畫麟門。見後如何。師云。懸崖生石耳。</p>
<p>師一日至園中問僧。諸法真實相。不生亦不滅。如何是真實相。僧舉菜葉。師云。如蟲蝕木。</p>
<p>僧禮辭。師問。那裏去。云。某甲受業師已歸空。師云。空歸何所。僧無語。師便打。</p>
<p>僧舉汾陽頌。古云。一般叩齒叢林異。出院韓公始得閒。師問。首座出院。因甚韓公得閒。云。不會。請和尚指示。師云。斬艸蛇頭落。</p>
<p>新到參。師問。擔囊負缽。來何所求。云。並無所求。師云。既無所求。來作何事。云。自己亦不少。師云。將出你不少底來看。僧一喝。師便打。</p>
<p>問。既是金剛經。為甚被蟲蛀破。師云。若不蛀破。爭見金剛。</p>
<p>師垂問。遍體綾羅非是衲僧行徑。寸絲不挂未為作者風規。離此二途。轉得一機相契。山僧與伊一腰褌。一僧云。掬水月在手。弄華香滿衣。師便與。</p>
<p>師問僧。狗子無佛性話。作麼生會。云。趙州何曾有此語。師云。你甚處見趙州。僧擬議。師便打。</p>
<p>問。四賓主還有分別也無。師云。榑桑夜半日頭紅。如何是賓中賓。師云。盡日尋春不見春。如何是賓中主。師云。芒鞋蹋破嶺頭雲。如何是主中賓。師云。歸來笑捏梅華嗅。如何是主中主。師云。春到枝頭已十分。云。除卻賓主。還有向上事也無。師便打。</p>
<p>師問僧。一向作甚麼。云。學法華經。師云。經中道。今佛放光明。助發實相義。如何是實相。僧無語。師顧春侍者云。你道如何是實相。云。今日肩頭疼。師休去。</p>
<p>四僧參。師云。同行耶。云。不同。師云。既是不同行。為甚卻同到。云。一箇鼻子。兩孔出氣。師云。有箇無鼻孔漢。汝還知麼。僧無語。師便打。復問。汝從那裏來。云。廬山來。師云。五老峰為甚倒卻。僧無語。師云。謾我。</p>
<p>師問僧。撥艸瞻風。祇圖見性。即今性在甚麼處。云。不離方寸間。師云。方寸敗壞時如何。僧無語。旁僧云。遍界不曾藏。師舉桮云。者箇喚作甚麼。云。喚作一物即不中。師云。世尊拈華又作麼生。云。不會。師云。又道遍界不曾藏。</p>
<p>實際參。師問。如何是實際。云。綿密不通風。師云。你那裏得者消息。云。曾經霜雪苦。師云。腳跟下親切道一句看。云。步步蹋實地。師云。好與三十棒。</p>
<p>誦戒次。師問。經中道。若遇餓虎狼師子一切餓鬼。悉應舍身肉手足而供養之。然後一一次第為說正法。既是身肉手足都舍了。又將甚麼說法。僧云。皮膚脫落盡。唯有一真實。師云。如何是一真實。云。遍界不曾藏。師休去。</p>
<p>問。那吒太子析肉還母。析骨還父。乃現本身。為父母說法。未審如何是本身。師云。片葉飄庭際。西風萬里秋。</p>
<p>茶次。問。用處不換機。請師速道。師云。者箇是瓜子。</p>
<p>洞山專使馳書至。師啟緘。見書中云。祖道垂秋。法多姦弊。遂問專使。祇如法中姦獘。作麼生除得。云。不會。師云。你問我。與你道。云。某甲不會問。師云。舉話也不會。使禮拜。師打云。且喜姦獘已除了也。</p>
<p>僧參。師問。那裏來。云。東山來。師云。在東山作甚麼。云。作書記。師以如意打圜相云。者箇是甚麼字。云。不識。師云。者箇字也不識。如何作得書記。僧禮拜。師便打。師落堂垂問。衣裏有珠即不問。堂中無佛時如何。一僧云。天上天下。一僧從東過西。從西過東。師不諾。歸方丈。問春侍者。你作麼生會。云。我者裏容他不得。師休去。</p>
<p>問。千里特來呈舊面。請師方便一提攜。師云。新羅原在海門東。云。恁麼則相逢無主伴。萬里絕塵埃。師云。莫將魚目作明珠。</p>
<p>師一晚落堂。隨眾坐香畢。起身繞堂一匝。豎起如意云。祇者是。便出。次日有僧進方丈云。承師有言。祇者是未審是箇甚麼。師便打。</p>
<p>師入堂。見一僧經行。師云。眾人皆睡。你為甚在者裏打之繞。云。放不過。師云。放不過底是甚麼。云。此事。師云。如何是此事。僧擬開口。師便打。僧禮拜。師又打。</p>
<p>一僧胡跪佛前。師云。更深夜靜。跪在者裏做甚麼。云。遣昏沉不開。師云。你即今不昏沉。也在者裏做甚麼。僧無語。師打云。何得話頭都忘卻。</p>
<p>春日大雪次。師垂問。但得雪消去。自然春到來。即今春<span class='corr'>已</span>到。為甚雪轉深。一僧云。竹密不妨流水過。一云。官嫌千口少。師皆不諾。一云。不妨錦上更鋪華。師深喜之。</p>
<p>問。入門須辦主。端的請師分。師云。子規啼處百華香。辦後如何。師云。大地盡皆春。</p>
<p>德侍者作禮。拈兩條坐具。師云。別人祇是一箇。你為甚卻有兩箇。云。和尚莫作兩箇會。師云。你又作麼生。者擲下一具。師云。依舊是兩箇。</p>
<p>問。弟子工夫。聲未絕。師便掌。僧擬進語。師連掌云。者漆桶。有甚麼屎工夫。快拈大棒來。僧便走。</p>
<p>師有偈云。泥不濁兮水不清。獨清須是解騎聲。因問眾。聲作麼生騎。一僧云。試聽檐頭水。點點滴舊痕。師云。忽遇天晴時如何。云。舊痕猶在。師云。癩馬繫枯樁。又僧請代。師云。常憶江南三月裏。鷓鴣啼處百華香。誦戒次。師垂問。經中道。一切地水是我先身。一切火風是我本體。圜覺又道。一切眾生妄認四大為自身相。者裏合作麼生體會。一僧云。達得真常理。身心合太虛。師云。如何是真常理。僧下語不契。因請代。師云。地水火風。</p>
<p>問。承師有言。拈得翠巖無柄杓。卻是曹谿古缽盂。如何是古缽盂。師便打。云。因甚無柄。師云。無汝摸索處。云。恁麼則世出世間希有事。顯發須憑過量人。便禮拜。師與一蹋云。者箇是甚麼。云。好一腳。師云。亂道。</p>
<p>問。弟子領了話頭兩<span class='corr'>年</span>。並無得力處。乞師指示。師云。你當初將甚麼去領話頭。云。某甲愚蠢。望垂慈悲。師打云。者箇元不愚。僧復求話頭。師云。更嫌缽盂無柄那。</p>
<p>僧患癤。師問僧。如何是金剛不壞身。云。密密清楚悄然機。師云。未在。僧理前問。師云。臀邊一箇大癤兒。</p>
<p>周思永居士問。本來無物。教弟子如何究心。師云。剎竿頭上舞三臺。士沈。師云。會麼。云。說得即不是。師云。道火何曾燒著口。</p>
<p>問。如何得超終始之患。師云。那邊不坐空王殿。爭肯耘田向日輪。</p>
<p>問。如何是門裏出身易。師云。低頭不見地。如何是身裏出門難。師云。春色滿江南。如何是回互。師云。上無衫。下無褲。如何是不回互。師云。鳥自啼。華自吐。</p>
<p>秀才問。如何是法身。師云。鬚髮白如銀。云。死了燒了。畢竟向甚處相見。師云。待山僧有舌頭。即向汝道。</p>
<p>問。如何是不住於相而行布施。師云。十二處忘閒影響。三千界放淨光明。</p>
<p>天童和尚忌日。師垂問。今日是先師十週忌。若道先師已滅度。是謗先師。若道先師未滅度。亦是謗先師。作麼生得不謗去。一僧云。離此二途。請師別道。師便打。僧歸位。師云。何不進語。云。箇箇飽齁齁。師云。直須吐卻。又僧云。有相皆不是。無相亦非真。識得天童面。七月七立春。師云。你那裏卜度得來。云。和尚不妨疑著。師云。我疑且置。闍黎又作麼生。僧便喝。師便打。</p>
<p>師一晚落堂。連聲云。了了見無一物。一僧云。山河大地聻。師便出堂。</p>
<p>一晚落堂。舉子湖半夜入堂喊云。有賊。你們快些起來。一僧纔出。湖便擒住云。賊在者裏了。僧云。不是。湖云。是到是。祇是你不肯承當。師云。子湖老漢可謂射虎不真。徒勞沒羽。翠巖堂中莫有真賊麼。一僧云。一場敗闕。師云。是者僧敗闕。是子湖敗闕。僧復云。敗闕。師打云。卻是你敗闕。</p>
<p>問。把住在者裏。無纖毫異念時如何。師云。猢猻繫露柱。僧沈吟。師打云。繫殺了也。</p>
<p>問。一念不生。前後際斷時如何。師云。你曾作甚麼來。云。天上天下。唯我獨尊。師云。那箇是獨尊底。僧豎指。師便打。</p>
<p>僧呈偈。有萬象森羅露真容之句。師問。如何是真容。云。雪後始知松柏操。師云。松柏亦是萬象。畢竟如何是真容。云。全機獨露。師云。露後如何。云。法外無心。師便打。</p>
<p>問。盡夜貓兒腳不停時如何。師云。亂走作麼。云。還許他捉鼠也無。師云。不許。云。為甚不許。師云。無你著力處。</p>
<p>問。燿古騰今即不問。天翻地覆時如何。師云。待虛空粉碎。來向汝道。云。粉碎後如何。師云。燿古騰今。云。既是燿古騰今。為甚麼要虛空粉碎。師云。不因夜來雁。爭見海門秋。</p>
<p>問。疑情頓發時如何。師云。萬里一條鐵。云。本來成現事。何故最難明。師云。演若迷頭心自狂。</p>
<p>新到參。師云。隨喜耶。求住耶。云。悉憑和尚。師云。不許住。不許去。僧無語。知客云。謝和尚安單。師休去。</p>
<p>問。學人上來。請師賜棒。師云。不打死漢。</p>
<p>問。二六時中。如貓捕鼠。為甚不知安身立命處。師云。老鼠<span class='corr'>已</span>走卻了也。僧佇思。師打云。向道走卻了。又思量箇甚麼。</p>
<p>問。學人初到此間。乞師指示。師云。何時到此間。云。去<span class='corr'>年</span>到。師云。到即不點。云。乞師指示。師打云。又說去<span class='corr'>年</span>到。</p>
<p>師問僧。如何是無位真人。云。千聖不識。師云。無位真人還有身也無。云。掬水月在手。弄華香滿衣。師云。前三三。後三三。又作麼生。僧擬議。師便打。</p>
<p>問。東山水上行。意旨如何。師云。牛頭尾上安。云。殿閣生微涼。又作麼生。師云。前三三。後三三。云。如何是諸佛出身處。師便打。</p>
<p>問。昔日聞風。今朝覿面。覿面一句請師分付。師云。棒打石人頭。</p>
<p>問。人人腳跟點地。各各鼻孔遼天。因甚有凡有聖。師云。但得不亡羊。何須泣歧路。云。兩頭俱不涉。一劍倚天寒。師云。你劍在甚麼處。云。拄杖邊薦取。師打云。何曾夢見。</p>
<p>師一晚垂問。白日青天即不問你。三更半夜道將一句來。眾無語。師代云。眼似眉毛。</p>
<p>師垂問。懸崖撒手自肯承當。絕後再穌欺君不得。絕後再穌即且置。如何是縣崖撒手底句。眾無語。師代云。阿。</p>
<p>師因題天童先和尚贊云。我雖腳下兒。自慚百不像。乃問眾。既是百不像。爭做得他家兒孫。一僧云。曹谿波浪如相似。無限平人被陸沈。</p>
<p>二僧參。師問。那裏來。云。百丈。師云。時中如何用心。云。看念佛是誰。師云。不念佛底是誰。云。不會。師云。不會底又是誰。云。不會。不會。師打云。直饒你不會。也未免喫山僧手裏棒。又問次僧。你到者裏做甚麼。僧默然。師云。禪和不開口。諸佛難下手。山僧卻下得手。便打。獨尊上座為師慶壽請上堂。師問。教中道。本來無有世界眾生。因妄有生。既是妄生。何足稱慶。一僧云。移華兼蝶至。買石得雲饒。師休去。</p>
<p>問。圓通不開生藥舖。單單祇賣死貓頭。如何是死貓頭。師云。黃連甘艸。云。不會。師云。抴出死貓著。</p>
<p>徐居士問。學人登山涉水。請師弘法。為甚麼不允。師云。從來不出戶。進云。大唐險峻。不比翠巖。馬大師到此出手不得。未審和尚如何出手。師云。<span class='corr'>已</span>踏殺天下人了也。進云。色身朽壞。如何是堅固法身。師云。水綠山青。士云。暗點飛龍馬。艸裏出頭來。橫行三界外。萬古絕塵埃。師云。夢裏惺惺。士禮拜。</p>
<p>問。師子是百獸之<span class='corr'>王</span>。為甚被文殊騎。師云。水流濕。火就燥。</p>
<p>問。春雪冬雪俱不問。如何是古雪。師云。一條界破青山色。</p>
<p>問。春日溫。夏日熱。未審佛日如何。師云。春溫夏熱。</p>
<p>澹庵莊內翰問。無生之體在什麼處。師云。不離動用。間又云。見性成佛。畢竟性在何處。師舉茶桮云。見麼。莊云。信手拈來。頭頭是道。師云。祇如南泉斬貓。又作麼生。莊云。請師道破。師云。推倒西山。即向居士道。莊罔措。通夕不寐。次晨師問。昨夜公案作麼生。莊云。虛空粉碎。一切不留。師休云。</p>
<p>師問觀首座。泗大聖因甚在揚州出現。觀云。無鬚鎖子兩頭搖。又問蓮首座。蓮云。有利無利。不離行市。又問一僧。僧云。南山起雲。北山下雨。師云。不是。不是。師落堂。問僧。整日整夜者樣走。為甚踏不著自家田地。僧云。無下足處。師云。如何是自家田地。僧云。踏著即禍生。師休去。</p>
<p>師一日問僧。喚作竹篦則觸。不喚作竹篦則背。畢竟喚作甚麼。僧云。某甲喚作無根樹。師云。如何是無根樹。僧云。從來不開丫。師云。我道春至便開華。</p>
<p>師問僧。如何是如如體。僧云。衣寶不曾藏。師云。卸卻衣時。寶在何處。僧云。舟行岸不移。師云。如何是真實相。僧云。門外缽盂今古傳。師云。好與三十棒。</p>
<p>師問僧。黃檗為甚打臨濟三頓棒。僧云。直至如今痛未休。師云。臨濟死去多少<span class='corr'>年</span>。為甚至今猶痛。僧云。阿耶耶。師便打。</p>
</div>
<div class='div-other'><a id='mulu34' />
<p class='h1'>垂問</p><p>釋迦峰峻。洪井源深。畢竟是誰親到。</p>
<p>石鐘石磬。晝夜諠闐。因甚不聞其聲。</p>
<p>團圞一缽。常在目前。因甚拈掇不起。</p>
<p>果熟香飄。大家共享。為甚雷偏護橘。</p>
</div>
<div class='div-other'><a id='mulu35' />
<p class='h1'>入室</p><p>師問僧。大顛打首座。意旨如何。云。倚勢欺人。師云。晝夜一百八。又作麼生。云。切忌當頭道著。師云。一般叩齒。為甚擯出首座。云。若不擯出。爭得文公悟去。師云。忽若問你春秋多少。又作麼生。云。向道今<span class='corr'>年</span>四十一。師云。何異流俗阿師。云。一任分別。師云。爭奈文公何。</p>
<p>問僧。一口吸盡西江。玉浪復從何起。云。沒溺天下人。師云。溺即不無。浪從何發。云。好箇問頭。師云。青州布衫又作麼生。云。是甚閒家具。師云。如何是下載清風。云。朔風凜凜骨毛寒。師云。未在。且去。</p>
<p>問僧。如何是涅槃心。云。大地無寸土。如何是差別智。云。萬派皆歸海。前三三。後三三又作麼生。僧擬議。師便打。</p>
<p>問僧。你向來用底火杈呈似山僧看。僧豎指。師云。道得也杈下死。道不得也杈下死。道不得且置。道得為甚也杈下死。云。知恩者少。負恩者多。師云。祕魔老漢即今在甚麼處。云。作麼。師云。者是祕魔底奴子。如何是祕魔底正主。僧禮拜。師云。更參三十<span class='corr'>年</span>。</p>
<p>問僧。庭前柏樹子。意旨如何。云。盡大地風颯颯。師云。先師無此語。又作麼生。云。用處最親切。師云。懷州牛喫禾。為甚益州馬腹脹。僧擬議。師便打。</p>
<p>問僧。野渡無人舟自橫時如何。云。某甲親到者裏。師云。死了燒了。向甚處與山僧相見。云。向不生不滅處與和尚相見。師云。未在。云。和尚又作麼生。師便打。</p>
<p>問僧。如何是正體。云。覿面更無私。如何是玅用。云。遇茶喫茶。遇飯喫飯。體用互呈時如何。云。萬派皆歸海。千山必仰宗。便禮拜。師亦打。</p>
<p>入室畢。復問。雪覆千山。因甚孤峰不白。一僧云。從來不與眾為鄰。一云。蓋覆不得。師休去。</p>
<p>問僧。如何是第一座。僧呈座具。師云。此是第二座。云。直下來也。師云。未在。更道。云。和尚又作麼生。師便打。云。者箇便是第一座麼。師云。莫錯認。僧禮拜云。謾某甲不得也。師云。死了燒了。畢竟向甚處與山僧相見。云。幾回零落盡。又見長新條。師休去。</p>
<p>問僧。如何是堂中主。云。逼塞乾坤。如何是主中主。云。橫按莫邪無伴侶。師云。未在。云。和尚又作麼生。師云。打殺釋迦。趁出彌勒。</p>
<p>問僧。如何是法身。云。頂天立地。如何是法身向上事。云。明月松間照。清泉石上流。</p>
<p>問僧。既是歷歷分明。因甚不聞。云。綿密不通風。如何是前三三。云。團圞無縫罅。如何是後三三。云。何處不風流。師云。你明日砍柴時不要被葛藤絆倒。</p>
<p>僧入。師云。一向不曾打得你。今晚要痛打一頓。便打。僧亦打。師連棒打出。僧良久復入。師對眾云。叵耐者僧膽大。打山僧。明日要擯他出院。云。和尚莫作打會好。師云。你又作麼生。云知恩報恩。師休去。</p>
</div>
<p class='juan'>古雪哲禪師語錄卷十二</p>
</div><!-- end of div[@id='body'] -->
</body></html>