<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古雪哲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>翠巖古雪禪師語錄序</p><p>佛法須人而傳甚於吾儒。儒所傳者可以求之於六經語孟諸書。不幸而不遇其人。其所傳者固未嘗亡也。釋氏自達磨大士東來。直指見性成佛。一切修多羅藏俱屬贅疣。何語言文字之可恃。然苟得其人。則雖拈椎豎拂。揚眉瞬目。無處不遇。何況語言文字。何況修多羅藏。是故其所傳者實無可傳。命之曰別傳。傳無可傳。遍大地求之而卒不可得。古尊宿既<span class='corr'>已</span>究明此事。視七尺幻軀與夫十方世界無不可涕唾棄捨。獨惓切於嗣法之無人。夾山致歎於石頭。風穴生悲於讖語。其皇皇汲汲反甚凡夫。似續之情豈不以其人之難獲哉。臨濟一泒。自玅喜中峰後已屬晨星。至隆萬間幾成絕響。僅天童密和尚噓枯吹燼。隱顯明州。瞿曇慧命不絕如線。吁可慨也。古雪禪師夙秉智炬。照徹人天。蚤歲讀天童老人錄。喟然曰。是其末法之梯航乎。遂策杖囊缽而往叩之。入門即被痛棒。已復鉗錘數番。師遂豁爾開悟。舉無量劫來生死根本一時擲向大洋。辛巳秋來吾江右誅茅白法院。虎豹與偕。猿狖與處。師絕不以置懷。適香城諸剎恢復。翠巖僉議。主叢林者非師不可。師遜讓再四。卒弗獲辭。乃始一笑而出。登座之後朝暮提唱。縱橫玅密。吾江右數百<span class='corr'>年</span>所未有也。今春其高足上人出師語錄相示。俾弁簡端予。惟天童得師而續臨濟。何異風穴之首山。念遍大地求之而不可得者。今乃猝然相遇。足稱希有盛事。昔真點胸說法翠巖。黃魯直為序。其語錄擬之行川之水。走盤之珠。政謂其無死句於中耳。吾無以擬師。即擬以翠巖之石鐘石鼓。無邊聲響。有時消歇。石鐘石鼓之聲響無時而消歇也。是同是異。請問之真點胸。余何敢妄揣。</p>
<p style="margin-left:8em">弟子陳弘緒敬撰</p>
</div>
<div class='div-xu'><a id='mulu3' />
<p class='h2'>翠巖古雪禪師語錄序</p><p>昔保寧勇禪師出楊歧之門。道聲不減雪竇。至於提唱之語尢為精峭。嘗曰。風鳴條雨破塊。曉來枕上鶯聲碎。蝦蟆蚯蚓一時鳴。玅德空生都不會。都不會。三箇成群。四箇作隊。向前村後村。折得梨華李華。一佩兩佩。可謂抖擻尿腸。為人說禪。而南堂欲公尚道。禾黍不陽艷。競栽桃李春。翻令力耕者。半作賣華人。則說法之難也審矣。雖然諸佛威儀進止。諸所施為無非佛事。故其示人也或有以光明相好佛身焉。或有以飯食臥具衣服焉。或有以園林臺觀虛空焉。或有以菩薩化人。菩提樹。清淨土焉。或有以寂寞無言無說。無示無識。無作無為焉。豈僅曰語言文字乎哉。獨此方真教體。清淨在音聞。故雖德山臨濟棒喝交馳。終亦不廢語言三昧。然求其縱橫辯肆。樂說無礙。一以理勝。不詭俗。不淫陋。言言見諦。句句超宗。非揚眉有正法眼藏。點胸有涅槃玅心而能若是乎。吾老矣。何幸尢及見翠巖哲公禪師其人者。公炙先師實當天童旺化之日。一時鳳毛麟角爭相騰蹋。軒昂太白之門。唯公<span class='corr'>年</span>齒最少。志願獨堅。鑿索斧搜。晝鞭夜策。汲汲皇皇。不間暑寒者十<span class='corr'>年</span>。始浩然大徹。先師室中箠尺極嚴。許可尢審。肯諾之聲未嘗為耆<span class='corr'>年</span>假也。直以侍者參得禪。為公助。喜則其屬望於公也可知已。乃公方銳意住山。徑爾別去。遯跡亮公舊隱。耕雲種月。一钁十霜。由是洪州道俗相率。捐貲贖古翠巖。挽公出世。為中興第一代祖道。遂顯著於時。卓哉公也。幻有師翁不云乎。除卻釋迦老子。福慧兩足有幾人焉。但於本領有實證則龍天必不相負。況公律身之嚴。求道之切。奉師之恭謹。事眾之勤。渠固宜龍天推出。無足為公怪者。獨其問荅提綱。星馳電卷。發揮玄賾。光闡大猷。駸駸乎山谷。所謂青山白雲。開遮自在。碧潭明月。撈漉方知。鐵石崩崖。霜弓劈箭。不受然鐙記莂。自提三印正宗。假令古佛出頭也。下一椎定當乃足多耳。惜乎先師未之見焉。敬為序次。質諸當世明眼作家。</p>
<p style="margin-left:1em">住東齊青州之大覺寺同門道忞撰</p>
</div></div>
<div class='div-other'><a id='mulu4' />
<p class='h1'>古雪哲禪師語錄目錄</p>
<ul class="">
<li>序二</li>

<li>開堂疏二</li>

<li>卷一
<ul class="">
<li>上堂小參晚參一</li>
</ul></li>

<li>卷二
<ul class="">
<li>上堂小參晚參二</li>
</ul></li>

<li>卷三
<ul class="">
<li>上堂小參晚參三</li>
</ul></li>

<li>卷四
<ul class="">
<li>上堂小參晚參四</li>
</ul></li>

<li>卷五
<ul class="">
<li>上堂小參晚參五</li>
</ul></li>

<li>卷六
<ul class="">
<li>上堂小參晚參六</li>
</ul></li>

<li>卷七
<ul class="">
<li>上堂小參晚參七</li>
</ul></li>

<li>卷八
<ul class="">
<li>上堂小參晚參八</li>
</ul></li>

<li>卷九
<ul class="">
<li>上堂小參晚參九</li>
</ul></li>

<li>卷十
<ul class="">
<li>普說一</li>
</ul></li>

<li>卷十一
<ul class="">
<li>普說二</li>

<li>行實</li>
</ul></li>

<li>卷十二
<ul class="">
<li>問答機緣</li>

<li>入室機緣</li>
</ul></li>

<li>卷十三
<ul class="">
<li>頌古</li>
</ul></li>

<li>卷十四
<ul class="">
<li>法語</li>

<li>贊</li>
</ul></li>

<li>卷十五
<ul class="">
<li>書</li>
</ul></li>

<li>卷十六
<ul class="">
<li>啟</li>
</ul></li>

<li>卷十七
<ul class="">
<li>偈一</li>
</ul></li>

<li>卷十八
<ul class="">
<li>偈二</li>
</ul></li>

<li>卷十九
<ul class="">
<li>偈三</li>
</ul></li>

<li>卷二十
<ul class="">
<li>佛事</li>

<li>雜著</li>
</ul></li>
</ul><p>古雪哲禪師語錄目錄終</p>
</div>
<div class='div-other'><a id='mulu5' />
<div class='div-other'><a id='mulu6' />
<p class='h2'>陳司理請疏</p><p>伏以拍洪樓畔。重續鷲嶺之煇。迎笑堂前。又聽鯨鐘之響。人天共快。瞻注同心。恭惟古雪大和尚百世津梁。五宗華岱。閒揮玅偈。一天華雨覆栴檀。靜吐慈音。萬壑松風搖几席。鍾武夷之靈秀。寶筏渡盡迷津。膺天童之正傳。慧日高懸沙界。玉毫瑞相。飛來洪井丹爐。金口微言。錯落香城丈室。惟真公芝老之禪堀。是西山南浦之名區。雷護橘叢。留伴筍蔬。清供霧藏茶縷。烹殘沙石幽泉。嘆鳩盈馴。鴿堂邊幾歲珠龕版蕩。遂艸長散。華筵內頻<span class='corr'>年</span>寶地塵霾。諸名德共深廓清之思。彼闡提猶恣猙獰之勢。雲端鍚振。野豻弭耳以奔騰。座上香浮。耆臘諠呼而手額。茲值來復之候。適逢結制之辰。擊法鼓以震大千。灑甘露而蘇吹萬。祇園再闢。同隨正覺。銖衣化域方新。共仰清規囊缽。念居諸之過隙。須摧鐵壁銀山。慨逝者之如斯。專恃朝提。莫唱弘緒。久淪塵濁。悔歲月之全虛。遙禮犍槌。識身心之有託。曾迓海昏。法駕忻依。嶺際慈容。選佛場開。敢浪擬龐公之酬對。安禪影靜。庶長聞臨濟之宗風。聊布悃誠。冀垂鑒照。</p>
<p>弟子陳弘緒謹疏</p>
</div>
<div class='div-other'><a id='mulu7' />
<p class='h2'>熊少宰請疏</p><p>伏以末法將興。共禮玉毫之玅相。名山復振。群宣金石之微言。有待而隆。無誠不暴。恭惟古雪大和尚風姿高邁。道性澄泓。受天童之法乳。雨露三乘。揚少室之宗門。雷霆曠代。固<span class='corr'>已</span>包含眾善。擊汰群蒙。一千龍象隨高步。豈曰非時。萬里香華結勝因。寧唯異地。維此翠巖。夙稱巨剎。溯洪井之淵源。玄徽灝淼。澤神阿於漫漶。寶氣煇煌。所以精藍代起於雲煙。因而往哲留題於翰簡。夫何後嗣失守。致滋祖道夌夷。鞠茂艸於珠宮。聚農氓於紺殿。茫茫桑海。落落晨星。然而靈奇示幻。慧上人見夢裏之浮屠。縹緲呈因。諸童子識雪中之寶字。以故合緇流而發願。捐衣缽以為貲贖。自符宗歸同趙璧。艸木葳蕤。盡洗干戈之色。川原煥發。一新鐘鼓之音。應真飛錫以來遊。雲水聞鈴而畢集。不有宗工領袖。誰為後學津梁。用瀝凡情。祈垂愍度。伏望我師表大覺為靈根。將與眾生共有。叩真空而不壞。豈唯聖者獨知。刊垂九帶。咸標指月之輪。辯示兩兒。若誘聚沙之塔。庶幾薝蔔香分。纔經手而並馥。醍醐味爽。乍灌頂以皆醒。誰云道岸先登。佇見寰區普耀。無辜勝會。永贊昌期。</p>
<p>弟子熊文舉謹疏</p>
</div></div>
<p class='juan'><a id='mulu8' />古雪哲禪師語錄卷一</p><p class="byline">萬安龍德院嗣法門人傳我等編</p>
<div class='div-other'><a id='mulu9' />
<p class='h1'>住洪都翠巖寺語錄</p><p>山門。俗氣都銷盡。斯門頓豁開。一回親得入。萬古絕塵埃。</p>
<p>佛殿。巍巍堂堂。輝輝煌煌。睹聞莫及。聲色全彰。既是聲色全彰。因甚睹聞莫及。海底金烏天上日。</p>
<p>據室。此是從上諸祖為湖海衲子抽釘楔。解黏縛底去處。哲上座到者裏如何施設。七尺烏藤為君決。</p>
<p>眾護法宰官居士。及諸山耆舊等請開堂。</p>
<p>拈疏。百千法門。無量玅義。盡被諸大護法向毛錐子上漏逗了也。諸人還委悉麼。其或未然。卻請維那宣讀。</p>
<p>法座。高而無上。仰不可及。要識須彌燈王。步步同行同陟。遂陞。</p>
<p>拈香。此一瓣香。尊貴中尊貴。奇特中奇特。爇向爐中。專為祝延今上皇帝聖躬萬歲萬歲萬萬歲。伏願道高堯舜。德邁羲軒。兵革頓銷。還同揖讓之世。漁樵樂業。時聞擊壤之歌。</p>
<p>次拈云。此一瓣香。本自現成。豈從人得。八載執侍巾缾。一旦親蒙密印。幾度狂風吹八面。不曾移易一絲毫。今對人天眾前。信手拈出。爇向爐中。專伸供養。</p>
<p>明州天童堂上傳曹谿正脈第三十四世上密下雲先和尚用酬法乳之恩。斂衣就座。維那白椎云。法筵龍象。眾當觀第一義。師隨聲便喝云。還觀得麼。恁麼觀得。方為正觀。若他觀者。名為邪觀。久參宿學。未舉先知。匹馬單刀。便請相見。僧問。祖庭復振。海眾雲臻。拈椎豎拂即不問。重續翠巖舊機緣一句作麼生舉揚。師云。石鐘石磬一齊鳴。進云。恁麼則雲卷千峰碧。谿流萬派新。師云。且得闍黎共證明。問。翠巖久據紅塵客。師今重整舊家風。如何是破沙盆底意旨。師云。七華八裂。進云。恁麼則燈燈續燄聯芳久。祖祖宣揚舌廣長。師云。未到闍黎在。進云。古人道此事如秋潭月影。靜夜鐘聲。猶是生死岸頭事。超生脫死一句作麼生道。師云。紅爐燄裏浪滔天。進云。恁麼則斫卻月中桂。清光何處無。師云。且莫詐明頭。僧禮拜。師乃云。祖庭既復。四海同歡。祖令當行。千差坐斷。直得如天普蓋。如地普擎。如風普吹。如日普照。無一絲毫滲漏。無一絲毫囊藏。無一絲毫塵埃。無一絲毫間斷。淨臝臝。露堂堂。清寥寥。白的的。僧也如是。俗也如是。凡也如是。聖也如是。到者裏一道平等。浩然大均。人人懷滄海之珠。箇箇抱荊山之璧。谿光野色。共演真常。月渚風柯。時譚般若。石鐘石磬恆鳴劫外之音。山缽山松獨聳雲中之秀。塵塵爾。剎剎爾。念念爾。法法爾。無一法不是真乘。無一念而非佛事。無一剎不是佛剎。無一塵不是祖師。所以道一入信門。便登祖位。翠巖如此告報。已是撒沙向諸人眼裏了也。若是[霝/刀]利衲僧一撥便轉。又何待起模畫樣。畫地為牢。長期短期。中期下期。蛇足重添。執燈尋火哉。然雖如是。不是一番寒徹骨。爭得梅華撲鼻香。<span class='note-inline'>(敘謝不錄)</span>。復舉波斯匿王白佛。勝義諦中還有世俗諦不。若言其有智。不應二。若言其無智。不應一。一二之義。其義云何。世尊云。大王昔於龍光佛所曾問此義。我今無說。汝亦無聞。無說無聞。是名一義二義。今日或有問翠巖一二之義。但向他道。落霞孤鶩齊飛。秋水長天一色。復有一偈舉似大眾。雞犬喧喧穢法筵。緇流聞見每悽然。今朝喜對爐煙靄。願祝堯仁億萬<span class='corr'>年</span>。維那白椎云。諦觀法王法。法王法如是。下座。</p>
<p>當晚小參。清淨圓明古道場。松杉環繞尚蒼蒼。全提祖印光寰宇。須是吾宗逸格郎。還有逸格超群者麼。出來互相酬唱。僧問。朱紫誰為號。丘山絕點埃。既是丘山。為甚絕點埃。師云。腦後看取。僧禮拜。師乃云。現成公案。不勞擬議尋思。覿體無私。祇貴全身擔荷。若也擔荷得的當。便可全提祖印。獨步大方。隨處作主。遇緣即宗。法隨法行。法幢隨處建立。有時孤峰頂上墾土耕煙。有時十字街頭拖泥帶水。卷舒出沒。任運縱橫。總在古道場中。不曾斯須相離。任是三世諸佛出頭來。也侵他一毫不得。任是一切異類眾生群居雜處。也污他一毫不得。所以道彌滿清淨。中不容他。如是則生滅去來。不異鏡中之像。聖凡迷悟。還同水上之漚。諸公還識當人本有底古道場麼。豎拂子云。向者裏薦取。若也未薦。直須通身白汗。恢復一番始得。所以道雖然舊閣閒田地。一度贏來方始休。譬如翠巖古剎。湮沒百有餘載。雞羊犬豕蹂躝其間。不是諸山耆舊。諸大護法戮力重興。安得鼓鐘再振。受用現成。諸公要識眾耆舊等苦心麼。也只為成就後昆。於此古道場中恢復自己本有道場。祇如本有道場又且如何恢復。一吸吸盡西江水。一踢踢倒須彌盧。拈得翠巖無柄杓。卻是曹谿古缽盂。昔翠巖可真禪師嘗參慈明。自負天下無可意者。一日與金鑾善侍者山行。議論鋒發。善拈一片瓦礫置磐石上曰。若向者裏下得一轉語。許你親見慈明。真左右視。擬對之。善叱曰。佇思停機。情識未透。何曾夢見。真自媿悚。即還石霜。慈明見來。叱曰。本色行腳人必知時節。有甚急事。夏未了至此。真泣曰。被善兄毒心。終礙塞人。故來見。明遽問。如何是佛法大意。真曰。無雲生嶺上。有月落波心。明瞋目喝曰。頭白齒豁。猶作者箇見解。如何脫離生死。真悚然。求指示。明曰。汝問我。真理前語問之。明震聲曰。無雲生嶺上。有月落波心。真言下大悟。師云。慈明用頂上鉗錘。敲出鳳凰五色髓。真老於言下吐氣。撲碎驪龍明月珠。雖則師資玅協。啐啄同時。檢點將來。未免喫翠巖手中痛棒。何故。無雲生嶺上。有月落波心。</p>
<p>淵監寺請上堂。僧問。鉤頭毒餌。吞吐誠難。直饒總不恁麼。早已喪身失命。如何得自由去。師云。獨腳蜘蛛夜渡江。進云。庭前柏子。青州布衫。麻三斤。乾屎橛即不問。如何是翠巖斬新條令。師云。腳跟下痛與三十棒。進云。恁麼則洪崖一滴水。散作九垓霖。師云。一言已出。問。名藍復振。爐[革*(苟-口+用)]弘開。如何是鍛煉凡聖底句。師云。石火迸青天。乃云。淵默雷聲。尸居龍見。缽盂裏走馬。虛空中放箭。一箭射著無位真人。倒騎牛兮入。</p>
<p>佛殿。且道那箇是無位真人。聽取一偈。輔得慈明三十<span class='corr'>年</span>。綿綿正脈至今傳。撥開向上機關子。洪井深深浪拍天。</p>
<p>玉知客請上堂。僧問。今<span class='corr'>年</span><span class='corr'>已</span>前即不問。三十日到來事若何。師云。通天徹地。進云。畢竟死歸何處。師云。鐵蛇橫古路。進云。如何是衲僧本分事。師云。切忌斬頭覓活。乃云。大道廓然。了無向背。靈機卓爾。迥絕根塵。一切處現成。亙古今常露。不與萬法為侶。不與千聖同廛。不逐四時推移。不共群芳凋謝。所以道十世古今。始終不離於當念。微塵剎海。自他不隔於毫端。諸兄弟也須實參實究。實悟實證。到恁麼田地始得。不是說了便休底事。只如今隔牆隔壁。隔谿隔山。青黃赤白。李四張三。便分析不出。作麼生是不隔底道理。過現未來。寒暑迭更。纔逢八月中秋。又是臘月三十。念念不停。新新不住。作麼生是不離當念底意旨。向者裏著得隻眼。覷捕得透。便可統剎海於毫端。擲大千於方外。促一劫為一日。延一日為一劫。如是則二六時中折旋俯仰。運水搬柴。迎賓待客。作揖打躬。全彰本地風光。一一騎聲蓋色。然雖如是。更須知有末後一句。方能去住自由。殺活自在。所以道末後一句。始到牢關。把斷要津。不通凡聖。即今<span class='corr'>年</span>窮歲盡。節換時移。作麼生是末後一句。還委悉麼。來<span class='corr'>年</span>更有新條在。惱亂春風卒未休。復舉盤山禪師道。可中學道。似地擎山。不知山之孤峻。如石含玉。不知玉之無瑕。若能如是。是真出家。大慧云。若能如是。捏目生華。大眾要見盤山則易。要見大慧則難。翠巖不惜眉毛。為諸人下箇註腳。太平本是將軍致。不許將軍見太平。</p>
<p>歲旦。悟園頭請上堂。新<span class='corr'>年</span>頭。新號令。覿面提持。高低普應。直得黧奴白牯俱放寶光。露柱燈籠同時納慶。當恁麼時。如意子鞠躬向前問訊云。恭喜賀喜。和尚新<span class='corr'>年</span>。千如意。萬如意。腳下兒孫遍大地。山僧道。你是第幾箇。如意云。我是第一箇。拄杖子出來道。老兄低聲。你恁麼駁駁斑斑。曲曲彎彎。要作翠巖兒孫。也未得在。山僧道。木上座何得壓良為賤。殊不知曲中有直直中曲。六六原來三十六。大眾。要識曲中直麼。以手拍左膝云。向者裏薦取。要識直中曲麼。以手拍右膝云。向者裏薦取。縱饒如是薦得。正好朝打三千。暮打八百。豈不見米胡遣僧問仰山云。今時人還假悟也無。山云。悟即不無。爭奈落第二頭何。僧歸。舉似米胡。胡深肯之。大眾。悟既落二。且作麼是第一頭。良久云。披蓑側立千峰外。引水澆蔬洪井邊。</p>
<p>上元。解制。熊少宰請上堂。聖制既滿。台旆光臨。不落言詮。便請相見。僧問。一棒全提。古今不異。請問和尚。如何是不異底境界。師云。徹骨徹髓。進云。衲僧到此。還有行腳分也無。師云。截斷腳跟。進云。若遇銅頭鐵額漢來。和尚又作麼生與他相見。師云。正好與他三十棒。進云。也須另著眼始得。師云。依稀似曲纔堪聽。又被風吹別調中。乃云。大事未明謂之結。活捉虛空敲出血。大事<span class='corr'>已</span>明謂之解。蟭螟吞卻東洋海。解非解。結非結。倒跨楊歧三腳驢。等閒挨落天邊月。大眾。還會麼。會得也是眼裏一粒黃金屑。會不得。他時撞著黑面老兒打算飯錢。莫怪翠巖預先不為諸人說。復舉提刑郭功甫過訪白雲端禪師。雲為上堂。夜來枕上作得箇山頌。謝功甫大儒廬山二十<span class='corr'>年</span>之舊。遠訪白雲之勤。此頌非惟謝功甫大儒。直要與天下有鼻孔衲僧脫卻鶻臭布衫。乃云。上大人。丘乙己。化三千。七十士。爾小生。八九子。佳作仁可知禮也。功甫因此有省。雲印以偈曰。藏身不用縮頭。斂跡何須收腳。金烏夜半遼天。玉兔趕他不著。大眾。白雲遠祖善舞太阿。不犯鋒鋩。正所謂殺人須是殺人刀。活人須是活人劍。今日乃天上月圓之際。堂中解制之辰。伏承少宰特特入山設供。命山僧舉揚般若。山僧昨夜倦來即眠。枕上不曾作得山頌。現前諸公亦無鶻臭布衫可脫。無布衫可脫是真獨脫。無頌子可謝是真報謝。豈不見仲尼一見溫伯雪。了無文字并言說。然雖如是。道火何曾燒著舌。雖慚戛玉鏗金。且圖應時應節。乃云。村歌社舞鬧翻天。是處青燈徹夜縣。但得胸中群惑盡。不須更問祖師禪。</p>
<p>上堂。佛祖頂[寧*頁]一機。佛祖罔測。天人腳下一著。天人莫知。沒蹤跡處萬象樅然。正見聞時纖塵不立。所以道聖名凡號總是虛聲。殊相劣形皆為幻色。若是大丈夫漢。有殺人不眨眼底作略。直下承當。便可橫揮寶劍。獨據寰中。截斷葛藤。掀翻窠臼。二六時中壁立萬仞。見佛見祖。如生冤家。偶然道箇佛字。漱口三日。特地說箇受戒。掩耳而趨。到者裏聖解尚不生。況復更隨世間喜怒哀樂。殺盜淫妄。貪瞋癡等習氣所轉。所以道幾回生。幾回死。生死悠悠無定止。自從頓悟了無生。於諸榮辱何憂喜。且道如何是無生底句。寶山一寶親披露。遍界騰輝不染塵。復舉白樂天侍郎參鳥窠禪師。請問如何是佛法大意。窠云。諸惡莫作。眾善奉行。白云。三歲孩兒也解恁麼道。窠云。三歲孩兒雖道得。八十翁翁行不得。白禮拜。大眾。古人與麼荅話。大似看錮鏴。著生鐵。翠巖即不然。忽有問。如何是佛法大意。攔腮便摑。伊若道。三歲孩兒也解恁麼行。但向他道。莫將支遁鶴。喚作右軍鵝。</p>
<p>浴佛。上堂。毘藍園裏。九龍吐雨沐金軀。洪井洞邊。一盆惡水當頭潑。潑即不無。且道釋迦老子即今在甚麼處。豎拂子云。大眾還見麼。若向者裏見得。則箇箇獨尊。不勞外覓。本來清淨。淨亦不居。行棒也打他不著。行喝也喝他不得。苟或未然。縱饒日日澆香水。洗到驢<span class='corr'>年</span>也不清。</p>
<p>開爐。陞座。僧問。世尊拈華。迦葉微笑。還是結制時節。解制時節。師云。旭日銜青嶂。晴雲洗綠潭。進云。恁麼則翠巖靈鷲。不隔纖毫。師云。闍黎甚處得者消息。僧便喝。師噓一聲。問。從上宗乘。請師提唱。師云。百尺竿頭輥繡毬。乃云。翠巖啟大爐[革*(苟-口+用)]。柴炭渾無半塊。一雙赤手空拳。鍛盡凡情聖解。且道鍛盡後如何。火裏蝍蟟。吞卻螃蟹。復舉天童和尚上堂云。禹門院裏結制。須與諸人一議。不用諸人參禪。不用諸人會理。單單不許瞌睡。若也瞌睡。一棒打出骨髓。天童先師雖是為眾竭力。不免犯手傷鋒。既是不用參禪。又不用會理。正好臥藤蘿下。塊石枕頭。因甚不許瞌睡。翠巖即不然。而今若有善睡底。山僧卻令侍者汲洪源水。烹武夷茶請他。何故。彼自無瘡。勿傷之也。</p>
<p>冬至。小參。一剝一復。物極則變。魯史書雲。漢宮添線。直得釋迦峰畔。石筍抽條。洪井谿頭。寒冰發燄。且道無陰陽地上還有剝復也無。趙州東壁挂葫蘆。復舉七賢女同遊屍陀林。一女云。屍在者裏。人在甚麼處。一女云。作麼作麼。諸姊諦觀。各各契悟。遂感帝釋雨華。云。諸姊有何所需。我悉當供給。姊云。我家七珍八寶無不具足。但要三般物。一要無根樹子一株。二要無陰陽地一片。三要叫不響山谷一所。帝釋云。若要者三般卻沒有。姊云。既無此物。將何濟人。帝釋因往問世尊。佛云。我弟子中。諸阿羅漢皆不會此義。唯諸大菩薩乃能知之。師云。者七箇臭老婆。纔向死骷髏上嗅得些氣息。便向帝釋面前賣弄。當時賴遇帝釋放過。翠巖若見他索者三般物。便與攔胸一蹋蹋倒。教伊至今起不得。雖然只如一姊云。作麼作麼。諸姊便悟去。又作麼生。還知麼。掬水月在手。弄華香滿衣。天中節。上堂。明明百艸頭。明明祖師意。百艸頭今日同採。百艸湯大家共浴。還曾夢見祖師意麼。若也夢見。一任長伸兩腳眠。苟或未然。莫道夜長日短多蚊子。剔起雙眉正好參。</p>
<p>晚參。翠巖重興後。有則奇特因緣。舉似大眾。此去十里許。居民王氏。家有銅範初生像一尊。不知降自何<span class='corr'>年</span>。一夕託夢其妻室云。我於此住得不安。願歸翠巖。王氏夫婦素不知敬信三寶。初猶忽之。既而託夢者再。乃驚異之。適典客霞公過其門。王氏具述此像所以欲離之意。霞乃忻然。請歸供養。大眾。金人入夢教法。始布支那。太子還山宗風。必當丕顯。然此奇特因緣。正要奇特人證據。若作奇特話會。未免蹉過釋迦老子。敢問大眾。教中道。佛身充滿於法界。普現一切群生前。因甚釋迦老子不住俗家。願歸僧寺。</p>
<p>因祖塔涌出寺西北隅。晚參。釋迦說法。多寶佛塔證明。古剎重典。祖師靈塔出現。鐵鐘宛爾。玉骨如新。且道是那箇祖師底靈塔。豎拂云。還見麼。自古上賢猶不識。造次凡流豈可名。</p>
<p>晚參。舉天童山翁和尚一晚入堂。大叫云。適來欄中不見了牛。普請大眾把火。上山尋牛去。一僧纔出。翁便低頭歸方丈。師云。天童欄裏牛雖不見。要且頭角全彰。翠巖一頭水牯牛常在欄中。祇是無蹤跡可尋。敢問大眾。既是常在欄中。為甚卻無蹤跡。</p>
<p>晚參。愁愁。一夜悽惶半白頭。喜喜。忽然撞著自家底。歇歇。瓮裏何曾走卻鱉。休休。佛是西天老比丘。會得者四轉語了。切忌向翠巖門下過。一棒打折驢腰。莫言不道。大眾。既是會得了。為甚要喫棒。一僧云。放過即不可。師云。未在。僧無語。良久。復顧眾云。者箇且置。畢竟如何是自家底。眾無語。師云。若總道不得。山僧為諸人下箇註腳。乃云。時寒不煩久立。</p>
<p>受淨臝臝江谷王海深深明明眾佛子為僧。小參。父母未生淨臝臝。父母既生淨臝臝。淨臝臝兮絕承當。獨露摩尼珠一顆。摩尼光射斗牛寒。爍破河山千萬朵。回看火宅未醒人。不啻披枷兼帶鎖。枷鎖脫。始超江。尊貴天然百谷王。會得明明祇者是。信步深深海底行。</p>
<p>靈宗禪人請上堂。南泉斬貓。歸宗斬蛇。金牛喚飯。趙州喫茶。盡謂是宗門向上全提底時節。仔細簡點將來。俱未作家。何故。淨白地上。不可撒沙。復舉趙州因僧問。萬法歸一。一歸何處。州云。老僧在青州作領布衫。重七斤。山僧初看此話。如蚊子咬鐵釘相似。及至打破漆桶。始知饅頭是麵做。今日或有問翠巖。萬法歸一。一歸何處。但向他道。冬日朔風寒。</p>
<p>成道日。值中旭上人送到衲衣。上堂。豎拄杖云。大眾看看。釋迦老子來也。說道奇哉。普觀一切眾生。皆具如來智慧德相。但因妄想執著而不證得。遂喝一喝云。黃面老漢。將謂你睹星悟道。有多少奇特。猶作者箇說話。喚甚麼作妄想。阿那箇曾執著。翠巖今日為汝諸人打開籓籬。翻轉釋迦老子舊案。奇哉。普觀一切眾生。皆具如來智慧德相。春至百華開。黃鶯啼柳上。旁邊或有箇衲僧出來道。長老與麼說法。美則美矣。爭奈不及時節。翠巖但向他道。冬行春令。復舉雲門大師示眾云。聞聲悟道。見色明心。觀世音菩薩將錢買胡餅。放下手卻是饅頭。大眾。齋堂裏饅頭一任你橫吞豎咬。作麼生是諸人明底心。悟底道。遂以拄杖卓一下。喝一喝。復頌云。尼連河側諦思惟。觀察眾生得度時。六載後緣方始熟。憐兒豈惜兩莖眉。既不惜眉毛出來。畢竟成得甚麼邊事。三事衲衣青嶂外。一爐沉水白雲中。</p>
<p>安奉本山歷代祖位兼募復千僧田。上堂。諸祖法位。亙古不移。諸祖化緣。隨時更變。其隱也如羚羊挂角。其顯也如曇華乍開。其建立法幢也如千江月影。其普度群迷也如洪爐雪片。降伏鏡裏魔軍。成就夢中佛事。翻穢邦為淨土。攪酥酪作醍醐。無法處說法。無祖處作祖。無名處彰名。無相中示相。隨方自在。隨處稱尊。隨機現形。隨緣導物。緣盡則隱。緣熟則現。所以道淨法界身本無出沒。大悲願力示現受生。大眾。既是本無出沒。只如翠巖未興以前。十八代祖師畢竟在甚麼處安立。若知得落處。則祖師與諸人眉毛廝結。同失同得。同死同生。同暗同明。同照同用。如是則諸人便是活祖師。祖師便是諸人。諸人與祖師無二無別。既是無二無別。又用特地設位安奉作麼。不見道。慎終追遠。民德歸厚矣。復舉五祖演禪師投機偈云。山前一片閒田地。叉手叮嚀問祖翁。幾度賣來還自買。為憐松竹引清風。大眾。還識五祖老人立地處麼。翠巖為汝指出。山前一片閒田地。從來無變易。叉手叮嚀問祖翁。猢猻入竹筩。幾度賣來還自買。桑田何代成滄海。為憐松竹引清風。此際全歸掌握中。既歸掌握。畢竟如何受用。下座。與兩序大眾同到祖師堂拈香上供。</p>
<p>上堂。僧問。真不立。妄本空。因甚又道諸佛為一大事因緣出現於世。師云。壑風吹磬斷。杉露滴華開。進云。坐斷十方猶點額。密移一步看飛龍。如何是密移一步。師云。下坡不走。快便難逢。僧禮拜。師乃云。今朝臘月十五。屋角梅華正吐。長連床上衲僧。承當切忌莽鹵。不莽鹵。焦尾大蟲原是虎。喝一喝。</p>
<p>除夕。小參。<span class='corr'>年</span>窮歲盡。貧富一般忙。送舊迎新。僧俗同攀例。是故數日以來。若內若外。若兄若弟。漿洗底漿洗。補綴底補綴。砍柴底砍柴。蹋碓底蹋碓。爛搗熟米果。細捏穀華糖。磨不停輪。鍋不停沸。蔬果雖不甚豐。齋供且喜俱備。直至今朝獻佛前。大家作禮同分歲。分歲了喫茶。喫茶了瞌睡。睡到五更睡正濃。報鐘又是從頭起。大眾。且道是世法耶。是佛法耶。若作佛法商量。貶向二鐵圍山。若作世諦流布。何異三家村裏俗漢。到者裏須是箇大休大歇。大解脫漢。直下打成一片。方能任運無拘。也不見有佛法可欣。也不見有世法可猒。也不見有生死迷悟。也不見有<span class='corr'>年</span>月日時。動靜一如。古今一致。物我一體。根塵一源。所以道。有情之本依智海以為源。含識之流總法身而為體。大眾。除卻揚眉瞬目。折旋俯仰。下喝頓腳。豎指擎拳。阿那箇是法身。委悉麼。如未委悉。流<span class='corr'>年</span>莫虛擲。華髮不相饒。</p>
<p>考工夫。夜參。立程途。定期限。大似虛空穵窟竉。較迷悟。考得失。何殊嚼飯餧嬰兒。豈不見高亭隔江見德山招手。便橫趨而去。水潦被馬祖一蹋蹋倒。起來便道。百千法門。無量玅義。只向一毫頭上識得根源去。臨濟喫黃檗三頓痛棒便道。元來佛法無多子。你道者三箇老古錐當時如何做工夫。德山馬祖又如何考較。須知此事無汝用心處。無汝湊泊處。你纔上蒲團。牚眉努目。惺惺地思量卜度時。早已蹉過了也。直饒你不思量。不擬議。未免坐在黑山鬼窟裏。古人不得已作死馬醫。向第二義門與你和泥合水。說道喚作竹篦則觸。不喚作竹篦則背。不得有語。不得無語。與麼稱提。已是八字打開了也。爭奈根性遲鈍。不能領略。遂將此話蘊在八識田中。時刻追究。謂之看話頭。做工夫。宋時有箇大慧禪師。常握竹篦鉗鎚學者。一時宗風大振。不減馬祖。嗣後相襲成風。皆以看話頭為參禪。凡學者一進門來。師家亦不管青黃皂白。便掇出一句死話頭與他參。或云你看念佛底是誰。或云一口氣不來。畢竟向甚麼處去。或云萬法歸一。一歸何處。或云父母未生已前。那箇是你本來面目。學者亦不辦邪正。纔禮拜起便云。求和尚一箇話頭。癡人。五燈會元上好少哩。因甚要千里萬里去求知識話頭。殊不知領得一句話頭。死獦狚地去念。念到彌勒下生也不會悟道。又不若念念阿彌陀佛。還不虛度時光。所以天童先和尚但有求話頭者劈頭便打。云。老僧祇會打頭。沒有甚麼話頭。山僧初炙爐鎚時。猶信不及。每自忖云。佛法要玅。當微細開示。為甚麼問著便打。將以為非耶。和尚望重一時。將以為是耶。焉得痛打便是佛法。每日入室。長跪合掌。涕泣交流。悃求開示。和尚惟加痛棒。山僧疑團愈切。迷悶悽惶。二六時中。如聾若啞。一日請益次。又被痛打一頓。乃云。老和尚沒頭腦。祇是打。和尚云。你作打會那。山僧方釋然。如夢忽覺。始信者一棒提持。卻勝三寸舌頭百千萬倍。雖然今日若執一棒提持。未免亦成死法。山僧者裏有時棒喝交馳。石火電光追不及。有時平田淺艸。和泥合水笑嘻嘻。有時叫伊看話頭。有時不叫伊看話頭。因人而施。初無實法。所以道若將實法與人。土也消不得。今晚一七<span class='corr'>已</span>滿。毋論工夫得力不得力。各依單次出班相見。考畢。師乃云。參貴真參。悟須實悟。實悟得底出言吐氣自然如函蓋相稱。箭鋒相拄。諸兄弟皆是英靈倜儻漢子。各各氣宇如王。祇是工夫未到。工夫若到。見地若親。莫說德山馬祖。黃檗臨濟。縱使黃面瞿曇到來。且喚伊提艸鞋著。何故。不是從前多意氣。他家曾蹋上頭關。</p>
</div>
<p class='juan'>古雪哲禪師語錄卷一</p>
</div><!-- end of div[@id='body'] -->
</body></html>