<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古雪哲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu109' />
<p class='juan'>古雪哲禪師語錄卷十六</p><p class="byline">嗣法門人傳我等編</p>
<div class='div-other'><a id='mulu110' />
<p class='h1'>啟</p>
<div class='div-other'><a id='mulu111' />
<p class='h2'>復徐王眾鄉紳</p><p>伏以玉毫未燭東震。唯尊道德之儒。金粟既生西乾。悉仰髮須之佛。河海雖別。日月寧殊。恭惟閣下筆翻春浪。句燦朝霞。飛鶚表而揚眉還同拾芥。奪龍標而吐氣不異探囊。鏡第芙蓉。天眼先窺其兆。華敷丹桂。帝心<span class='corr'>已</span>察其優。丁五龍之在田。珠藏玉韞。念一馬之去寺。境寂人稀。欲起闔邑已墜之宗風。肯辭大法將興之盟主。由是倩谿聲為長舌。遙吐玅音。拓香飯於鄰邦。廣崇佛事。台函遠降。猊座令陞。五柳之高風未衰。二蘇之芳規再振。杲言慚鄙陋。識乏圜通。難邀天界之華。敢伐雷門之鼓。第厚幣遙施。尤勝鬻心之供。鼎言下屬。殊超斷臂之誠。仰藉台光。聊抒管見。移大唐於西巘。直令五湖四海同登不二之門。掇摩竭於南州。頓使三教九流共入毗耶之室。統倥傯而申謝。唯慶贊以無涯。</p>
</div>
<div class='div-other'><a id='mulu112' />
<p class='h2'>復黃巖檀越</p><p>伏以玉移丹井。尚留蓬蓽之輝。翰灑翠筒。更引珪璋之重。恭承鈞召。義切鳧趨。一錫未飛。千峰尚隔。恭惟眾護法一剎金湯。八閩山斗。青鹽白酒。天高逸老之風。晉字唐詩。家衍善傳之寶。千匝金迴蘭若地。躬迓仙雲。一莖草建蕊珠宮。親聞天語。門迎五柳。疑看火宅迸青蓮。手植三槐。預教朝陽捧鷲鳥。佛敕長者。覺道津梁。某智窮五技。偶濫瑟乎竿門。才篾一絲。敢受胾于梓里。謬蒙推轂。益懼負墉。瑤簡重開。喜復深于奉檄。星槎欲附。期又掣于戍瓜。毋迺爨底枯桐。有待知音而發響。須知圜中老劍。終逢俠氣以騰光。世叨方外。朱陳道合絃中。伯子寂光沙界。長老之藏身無門。桂子香浮。學士之握手有日。先資露布。漫展葛藤。統冀丙融。并言申謝。</p>
</div>
<div class='div-other'><a id='mulu113' />
<p class='h2'>復黃巖耆舊</p><p>伏以一葦未折。道氣<span class='corr'>已</span>兆於神州。五派纔分。宗風多<span class='corr'>扇</span>於<span class='corr'>閩嶺</span>。機緣有待。時節無違。恭惟諸尊宿缽傳旴。錫掛紫雲。鋤月耕煙。琛老家風具在。忘機罷釣。備公面目依然。腳頭未跨飛鳶。芒鞋先破。信手拈來莖草。梵剎<span class='corr'>已</span>成。禪講缾瀉於當年。英俊雲興於此日。長幼千指。內外一如。某駑駘下質。孤苦頑童。鏟草堂前早沐提攜之法愛。瞻風海外俱承激勵之威神。欣遇作家。頓休狂念。爰居大剎。悉非本懷。楓落吳江。每恨友師之隔。鴈飛南浦。寧忘父母之邦。華髮漸抽。歸思愈切。忽蒙書幣遠至。緇素俯臨。慚感惟深。奔趨恐後。然退鼓未撾。百二十斤之鐵枷難遽脫。垢衣已卸。六七尺長之竿木任優游。師祖祖翁窣堵前之右匝必遶。弟兄叔侄祇園內之夜話匪遙。第客路飄零。鄉音盡改。他山旅泊。家法俱忘。尚俟趨筵。側聆謦欬。厚儀拜領。禮謝容躬。肅此奉詶。伏惟慈照。</p>
</div>
<div class='div-other'><a id='mulu114' />
<p class='h2'>復佛頂檀越</p><p>伏以玉殿聳莖茅。久羨賢人之芳躅。金磚羅勝地。咸欽長者之高風。苟非乘悲願輪。焉能現大佛頂。恭惟大檀越鳳毛濟濟。麟角牚牚。發軔雲程。已見揚眉吐氣。染指法味。自當得髓。傳心。會儒釋于不二之軒。誓金湯於大千之土。閩山知為巨擘。吉里共仰儀型。某同邑同門。愧雙眉之不白。異鄉異室。等孤鶴而初還。乍蒞雲端。席未熱而章水之徵書旁午。才登彊仕。面欲皺而岸樹之病葉[(魅-未+畏)-ㄙ][(魅-未+崔)-ㄙ]。所以力拒翠巖之招。痛灑專使之淚。適承華翰召主。祖庭深荷台光。寵臨寒谷。第以蒲柳之質。復當鋒鏑之餘。未能跨灶起家。徒追水源木本。然黃巖佛頂兩剎似齒與唇。豈可同秦越人之視肥瘠。況法乳罔極二恩如川及嶽。自當若側陋子之事椿萱。義不容辭。分宜竭力。尚俟登龍之日。親聽指揮。淨除翳目之華。肅清梵苑。伏祈崇照。不既所懷。</p>
</div>
<div class='div-other'><a id='mulu115' />
<p class='h2'>復佛頂耆舊</p><p>伏以金地遙招。已點江陵之首。玉函再啟。忻瞻佛頂之光。唱拍果爾相隨。風雲自當際會。恭惟佛頂諸耆舊戒珠獨朗。德水恒滋。退己讓人。不減近代謐師伯。忘身為法。何殊昔日備頭陀。雖未獲挹乎清光。久已懷其令聞。某居塵不孝。難免無後之譏。入道未深。極負克家之望。濫竽祖席於章水。偶爾成文。僭尸法位於紫雲。頹然無補。蓋以幻軀多疾。利眾乏珍。頻興石室之思。久冷津梁之念。曩承檀越命主禪庭。就之力不勝任。卻之分非所宜。雖然冒昧承當。猶自逡巡未決。復蒙再召。益深恧慚。顧駑鈍不堪騁馳。而頑愚應聆謦欬。尚俟剪如蝟之雜冗。九頓浮屠。捏似鳩之短筇。一登寶所。相見伊邇。不既所懷。伏冀眾慈。俯垂照鑑。</p>
</div>
<div class='div-other'><a id='mulu116' />
<p class='h2'>復龍山檀越</p><p>伏以山無小大。賢聖棲之即名。法絕窳隆。邪外混之而壞。所以干城之托全賴檀那。宗教之興須資苾芻。恭惟眾居士溫恭足法。慈善可風。金布龍山。穢地翻成寶地。玉移紫岫。凡心<span class='corr'>已</span>合佛心。痛先祖之手澤猶存。鵲巢鳩占。念後昆之門風不振。鼓寂鐘沉。是以飛翰下招。重興上剎。衲癡鈍無似。譾劣不堪。久倦梁津。三卻西江之召。諦思源本一開。故里之爐。百念寒灰。諸緣嚼蠟。但以諸公象駕遙臨。自宜疾荷孤笻。登龍門而聆至教。先祖浮屠在是。分當右遶三匝。酌杯水以酬法恩。尚俟解期。肅遵嚴命。伏祈台照。不備所懷。</p>
</div>
<div class='div-other'><a id='mulu117' />
<p class='h2'>復仰山檀越</p><p>伏以丹詔紫衣。雨露曾沾於北闕。柏臺章閣。金湯久擅於南閩。最可喜王臣歷歷堪稽。獨奈何宗教寥寥不振。恭惟眾護法望隆山斗。學貫天人。丘索典墳已窺其奧。偏圜半滿兼徹其微。扶洞曹之一枝。四海欽聞虎嘯。協孫子之三葉。百里復錫鸞箋。某慕藺有年。瞻韓無自。忽承鈞召。亟擬鳧趨。第以久客洪都。謬承公卿之獎藉。乍歸梓里。益深風木之餘哀。是以屢卻翠巖之招。頻興天目之想。且積煙與羅首磕額。祖師面目宛然。菡萏共優缽呈祥。龐老機鋒具在。惟冀遴選實德。勿采虛名。庶副祖庭之休徵。不辜群情之引領。肅此辭謝。無任主臣。</p>
</div>
<div class='div-other'><a id='mulu118' />
<p class='h2'>復燕溪李又蓁眾文學</p><p>伏以絲浮綠水。意注吞舟之鼇。弩發丹崖。機在衝霄之鳳。所以周流列國。為道求人。立教固分三門。歸元原無二致。恭惟眾居士仙才超太白。佛種續毘耶。金粟翻身。四海稔聞先太宰。錦標入手。萬家應見活如來。憶對天曆之榴缾。已承寵顧。再揮夜臺之珠淚。復辱鴻招。知按劍以無虞忻登龍而有自但以洪都道俗冒鋒鏑以相迎故里知交合邇遐而共挽。且也雷門布鼓。未敢輕敲。而下里巴歌。豈堪垂聽。尚容杯土負竟。勉挈逢場之竿。雜冘埽清。敬躡登山之屐。肅此裁謝。不既縷懷。</p>
</div>
<div class='div-other'><a id='mulu119' />
<p class='h2'>復南橋李龔吳眾文學</p><p>伏以卜地建精藍。洵大儒之宏願。傾心求至道。乃傑士之高風。所以二尼之教並振華夷。五宗之燈同聯緇白。恭惟眾居士儒門師表。梵苑干城。乃武乃文。已擅名於聖世。若將若相。將繼起於清時。某不孝凡僧。之尊者之神足。再歸梓里。圜先子之夜臺。恨廬墓以非宜。擬離鄉而弗忍。適承雅召。為我創蓼莪。正愜鄙懷。知君同須達。奈以西江紳士四返相迎。而黃巖弟兄千指同挽。行藏用舍。權衡固不由人。先後始終。舉措必須合法。尚俟婉辭千里之使。或可摳趨萬仞之門。碧水丹山共新法王宮殿。晨鐘暮磬偕宣少室宗風。晤教有期。縷懷不悉。</p>
</div>
<div class='div-other'><a id='mulu120' />
<p class='h2'>復仁溪王楊張眾檀越</p><p>伏以玉兔下千溪。五十三人皆知識。金燈傳萬并。一千七百半簪纓。是知跡似雲泥。心無黑白。恭惟列位眾居士澤深智海。掌耀神珠。數萬甲兵不動而波旬潰旅。八千子弟才呼而野豕潛蹤。詢百里之干城。為一鄉之巨擘。所以遠邇寧謐。雞犬無虞。致澆俗於淳源。保殘黎於亂地。某親同梓里。念切瞻韓。辱華翰之下招。喜登龍之有自。但以久淹客路。陟遙岵而崩心。乍上夜臺。對新碑而泣血。念劬勞之未答。五內如焚。悲蒸嘗之無人。雙眸欲瞽。是以形骸頓稿。飲食俱蠲。尚容殘喘稍蘇。挹清風於丹桂。哀毀將節。刊白字於青松。更冀同心七姓。合里千門。不忘金口之叮嚀。永作名藍之保障。救人救雀。定應獲銜環結草之酬。知佛知儒。自當踐紆金拖紫之域。統此鳴謝。不既所懷。伏惟台照不宣。</p>
</div>
<div class='div-other'><a id='mulu121' />
<p class='h2'>復吉田陳鍾子眾檀越</p><p>伏以傾蓋相逢。道固資於目擊。隔江趨去。機愈玅於神交。所以良驥追風。不煩鞭影。莫邪出匣。待爐鎚。恭惟眾居士才堪補袞。德可傳燈。斫額望他。傑閣曾凌碧漢。深心學佛。高軒親到黃巖。琴劍未陞三雪堂。行逕已同一宿覺。某志學離塵。慕道萍蹤同野鶴。彊仕歸里。思親雨淚類春谿。報罔極以無門。趨佳城而運甓。忽承榮召。感激良深。奈翠巖已剪之藤枝。逢春又發。而白髮將殘之病骨。無念不灰。然同鄉同姓且同聲。豈敢方命。俟秋月秋風迓秋色。或遂瞻韓。則遠山木樨。再撲分寧之鼻。吉田瑞草。同邀濟水之滋。肅此辭謝。不盡依馳。</p>
</div>
<div class='div-other'><a id='mulu122' />
<p class='h2'>復高陽本族眾居士</p><p>伏以閩吳異域。難忘恃怙之邦。儒釋同宗。每切塤箎之誼。愧大風之未播。思錫類以何從。恭惟亞父諸兄及諸賢侄家聲克振。浩氣元充。竹林繼茂於高陽。華萼聯輝於武嶺。現居士。現宰官。久佩覺王之先囑。居畎。畝居廊廟。無非金粟之後身。某幼既孤貧。長離鄉族。托空桑而寄跡。類野鶴之翱翔。對風木而增悲。灑皋魚之涕泗。居諸易邁。老大無聞。陞忉利之未能。瞻山斗而倍切。忽承寵召。歸里弘宗。益感殊恩。敢方嚴命。第佛誕屆期。衲子駢至。既添主法於紫雲。復將弘戒於白月。容竣一期之佛事。趨布廿載之闊悰。五穀巖前團圞。叔侄弟兄共唱無生之曲。尚義堂畔相邀。尊卑長幼同登不二之門。率勒楮言。伏祈台照。統此鳴謝。弗及另裁。</p>
</div>
<div class='div-other'><a id='mulu123' />
<p class='h2'>復廣州劉總戎</p><p>伏以雲自無心。常捧中天之日。春如有腳。能敷遍地之華。草木承滋。煙霞生色。恭惟某居士才兼文武。教洞釋儒。即兩粵作毘耶。變五羊為佛國。衲景仰徒切。芝晤末由。適承華翰先施。始知金容已現。爐冶之力何殊淨飯重來。寶座之敷不異燈王再借。某自當伏迎虔吉道左。瞻注東風。懸知棨戟遙臨。光揚西岫。良晤有期。神馳無息。伏祈台照不宣。</p>
</div>
<div class='div-other'><a id='mulu124' />
<p class='h2'>復廣州劉司馬</p><p>伏以海不揚波。已見陶唐之化。鱷無遺患。重窺侯伯之誠。緇素同歡。古今共仰。恭惟某居士仁風久播。德望彌高。鼙鼓聲中。喚醒同袍。興佛事干戈叢內。頓令兆庶樂堯天。誠聖代之孫吳。禪門之韓富也。欽羨欽<span class='corr'>羨</span>。翠巖法席。章水名藍。自鳩占以來。久弗獲瞻三十二相。龍興而後。何幸復見丈六金身。若非諸護法慨擲二千五百餘金。焉得新如來遽陞八萬四千寶座。伏願指日高陞。羹調鼎鼐。回機自悟。齒叩春秋。則青史與僧史同芳。王化偕法化並振也。江山迢遞。晤對難期。惟冀不忘十力之囑付。廣培萬劫之津梁。肅復不備。統祈崇照不宣。</p>
</div>
<div class='div-other'><a id='mulu125' />
<p class='h2'>東天童林野和尚</p><p>庚峰一別。斗柄十移。不謂法梁遽摧。遂致天人靡恃。恭惟法兄和尚道契鄮峰。機投欈李。寶華王之法座。次補三陞。師子兒之雄威。當陽一吼。山川迢遞。稱賀末由。日月居諸。神馳匪間。某酸寒無似。蠢笨不堪。匿跡西山。擬與亮公一賽。出頭丹井。敢同真老並驅。念道法之夌夷。西江為甚。觀祖庭之蕪沒。翠巖獨深。由是冒昧承當。展螂臂於轍下。黽勉紹續。燿爝火於日中。然法乳恩隆。捐軀莫報。提攜義重。滴水未將。幾欲致瓣香於窣堵波前。竟弗獲負鍬於玲瓏巖畔。先師靈骨猶在。小弟葵心逾堅。敬遣二禪。代躬一候。麤布衲之薄獻。略輪寸忱。伊蒲塞之遙齎。聊供萬指。仰冀高提祖印。大震雷音。使僻壤遐方。均聆玅諦。劣蹄下質。共步芳塵。則曹谿之源流歷千古而不竭。太白之苗裔遍塵剎以常存。統冀慈光。高垂鑒可。</p>
</div>
<div class='div-other'><a id='mulu126' />
<p class='h2'>復南峰來雲禪師</p><p>伏以鏡水秦山。從來飛鳥不度。雲門石傘。還他鐵骨堪掌。詎意不毛之鄉。疊荷如天之幬。恭惟來公禪師機投胡餅。派接新豐。小老佛之稱。七歲知名於閭里。阿蘭若之勝。六番標指於閩邦。頑石既能點頭。鴃舌亦應歡舞。某爐中鈍鐵。爨後焦桐。出既無裨於法門。退復有辜於罔極。哀毀成疾。百念頓灰。食息不寧。雙門久杜。是以一刺未投於劍浦。寸心徒耿於雲端。忽承鈞命。直揚九帶三玄。深沐仁風。披拂千巖萬壑。但以支離病骨。頗類孟八郎。枯稿餘骸。儼同元五斗。儻乾城其未隱。尚晤對以堪期。方命之愆。統祈原宥。香積之惠。飽德無涯。草率奉復。嗣容躬謝不備。</p>
</div></div>
</div><!-- end of div[@id='body'] -->
</body></html>