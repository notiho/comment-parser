<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東山破峰重禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>東山破峰重禪師語錄敘</p><p>破峰重禪師慧覺先兄嗣也干蜀鼎沸之際就鑊湯爐炭裏轉大法輪向塵勞中作大佛事而無榮無辱為宰官護法之所推重匪得無畏智無礙辨詎克如是師子吼耶可謂有本矣有嗣慈雲自南浙還捃摭師稿授余余目之見其頌三頓棒云三頓棒頭為小孩破家鉤賊甚奇哉家財耗盡猶還可過後誰知要活埋又頌婆子燒庵云萬仞峰高久結冰寒巖花卉杳無音就中幸有陽和力九曲黃河徹底清目至此驚喜并集不憶酒肉之門而猶有斯人第憾其福不逮慧未久行雙桂之道而早夭咄是何言歟茲錄半偈以災梨面目長年而現在。</p>
<p>康熙二十二年孟春月補天日蜀渝華巖季而關聖可德玉敘。</p>
</div>
<div class='div-other'><a id='mulu2' />
<p class='h1'>破峰重禪師語錄目錄</p>
<ul class="">
<li>序文</li>

<li>上卷
<ul class="">
<li>上堂</li>

<li>小參</li>
</ul></li>

<li>下卷
<ul class="">
<li>舉古</li>

<li>拈古</li>

<li>頌古</li>

<li>牧牛頌</li>

<li>印偈</li>

<li>像讚</li>

<li>示眾</li>

<li>機緣</li>

<li>入室</li>

<li>塔銘</li>
</ul></li>
</ul></div>
<p class='juan'><a id='mulu3' />東山破峰重禪師語錄卷上</p><p class="byline">嗣法門人傳慧等編</p>
<div class='div-other'><a id='mulu4' />
<p class='h1'>住嘉定州龍驟禪院語錄</p><p>乙未年闔郡文武官紳等請就本寺開堂。</p>
<p>師陞座祝聖畢末後拈香云此瓣香刀斫不破斧劈不開黑漆漆明歷歷絕纖毫沒縫隙至幽微甚秘密爇向爐中耑申供養傳臨濟正宗第三十二世本師上慧下覺和尚用酬法乳之恩斂衣就座上首白椎云法筵龍象眾當觀第一義問如何是主中賓師云盲人夜穿鍼進云如何是賓中主師云隨處得安樂進云賓主不立時如何師云秋江一色問身猶未動意如電光和尚作麼生師云亂走作麼進云未走時如何師云失卻腳跟乃云一條拄杖子三世諸佛也沒奈何歷代祖師也沒奈何山僧今日拈提在手好肉剜瘡若向未陞座<span class='corr'>已</span>前覷透猶是鈍漢及至葛藤有甚交涉遂以拄杖連卓兩下上首白槌竟下座。</p>
<p>結制上堂問如何是體中玄師云秋江月正圓進云如何是妙中玄師云杲日耀當天進云如何是玄中玄師云不犯舌頭尖乃云火爐頭句甚分明盲龜跛鱉瞎眼睛原是他年陳種子一回拈出一回新即今紅爐大設煉聖煆凡王居士來山瓣供請山僧打無皮鼓吹沒孔笛唱無生曲調且道還有知音者麼若將耳聽終難會眼底聞聲方始知下座。</p>
<p>上堂問如何是踞地獅子師云狐狸絕跡進云如何是獅子吼處師良久云聞麼進云如何藏身師打云欲隱彌露問如何是第一義師云未開口前早領三十棒乃云若道第一義諦三世諸佛全道不著歷代祖師不能覷透若向空劫已前契會猶是落二落三即今眾居士至山瓣供請山僧說些無味之談正是落七落八且道第一義意旨在甚處振席下座。</p>
<p>上堂禪道佛法聽著耳聾覷著眼瞎山僧偶應眾居士請自慚唇訥言遲聊舉一則古人葛藤以塞來命先哲有云佛法若無靈驗難救三種病人患聾者與他語言三昧他又不聞盲者與拈槌豎拂他又不見啞者使他開言吐露他又難說古人雖然有此話端亦是妄生節目山僧遇明眼者只令教瞎耳聰者只令教聾能言者只令教啞且道與古人是同是別。</p>
<p>上堂眾檀越向般若會中深探智種大興善心手擎忠義劍戟胸藏佛祖靈符鏗鏘法門股肱王室且道畢竟意旨如何將軍有八面威風知識具通身手眼喝一喝下座。</p>
<p>師誕日上堂三十年來個匹夫如今冒上祖師圖無量劫來冤債業飲氣吞聲受塗糊諸方追宗薦祖山僧惟打口鼓歷劫冤親多生父母向拄杖頭上現大人相放大光明大眾且道報恩一句如何道問和尚正當降誕之期有何祥瑞師云一鼻透青天進云十方世界正是放光現瑞之時恰當在甚麼處師云七通八達問日用現前事如何師云荊棘叢中忙躑足明月村裏休留連進云萬象總歸一師徵云如何是一進云水底明月現杲日正當陽師云月落後如何僧擬議師便打乃云三世諸佛捐頭尾歷代祖師盡攢眉一莖拄杖頻拈弄普報群恩慶無餘卓拄杖一下下座。</p>
<p>佛成道日上堂祖令當行十方坐斷吹毛微舉凡聖潛蹤今日釋迦老漢成道之期若言有道可成埋沒釋迦若言無道可成辜負自<span class='corr'>己</span>且道就中還有別幽微定邪正者麼出來與老僧相見問答罷乃云禍胎出自老胡惡因起於壁觀殃及人人空盤打算若是上流未舉先判怎奈韓盧東走西竄且道還有得定者麼男兒自有翀天志不向他人行處行。</p>
<p>上堂山僧未涉唇吻眾兄弟癡癡獃獃及至登座諸人立問立答向舌根下覓討端倪曾不聞古人有言問在答處答在問處猶是向葛藤窩裏打輥終無了期各各向未涉唇吻<span class='corr'>已</span>前一一自<span class='corr'>己</span>胸襟流出蓋天蓋地自然風行草偃水到渠成喝一喝。</p>
<p>上堂問如何是最初句師云杲日出時光滿地進云如何是親切句師便打進云如何是轉身句師又打乃云前三三與後三三珍重禪人仔細參參到忘功絕跡處踏碎銀山夜過關且道還有過得關者麼喝一喝下座。</p>
<p>上堂祖師心印狀似鐵牛之機去即印住住即印破只如不去不住印即是不印即是良久云這個無紋印子若天若人若凡若聖未曾移易一絲毫許因甚麼諸人不會只為分明極翻令所得遲。</p>
<p>解制上堂結制時一場懡㦬解制時一場懡㦬未結未解時一場懡㦬且道平穩一句作麼生道本來無一事何處有干戈。</p>
</div>
<div class='div-other'><a id='mulu5' />
<p class='h1'>住資陽縣佛興禪寺語錄</p><p>師在嘉定受資陽縣眾居士請住佛興師至三門以拄杖點三下云前三三後三三兩兩三三一串穿拄杖點開精徹眼徐行踏破趙州關遂進佛殿云冤有頭債有主無量劫來曾觸忤今朝特地起狼煙甜者甜兮苦者苦遂拜云屈屈至座前以拄杖擊座云須彌燈王曾居山僧今日當坐雖然如是也是將錯就錯便陞座拈香云此一瓣香爇向爐中耑申供養本師釋迦牟尼佛及歷代祖師又拈香云此一瓣香爇向爐中端為祝延　今上皇帝萬歲萬歲萬萬歲末後拈香云此一瓣香乃第二回拈出爇向爐中耑申供養傳臨濟正宗第三十二世上慧下覺本師大和尚用酬法乳之恩上首白槌竟問答罷師乃云釋迦老漢設三期以調心架紅爐而煉士且道心作麼生調士作麼生煉良久頌云鱉鼻蛇頭直捷通鋒鋩點處絕羅籠胸中佛祖機關盡凡聖一齊列下風喝一喝下座。</p>
<p>上堂師以拂子左邊敲禪床云於此會得松直棘曲鶴長鳧短大地坦平頭頭顯現右邊敲禪床云於此會得三世諸佛盡在汝等諸人腳跟下放光動地歷代祖師盡在汝等諸人胸襟裏縱去奪來以拂子於空中畫圓相云於此會得堪與諸佛把手共行堪與祖師同一鼻孔出氣復以拂子擲下云於此會得盡大地人亡鋒結舌天下善知識藏身無所且道利害在甚麼處。</p>
<p>上堂師默然據座良久高聲云大眾不得妄生穿鑿劈口掌云口是禍門下座。</p>
<p>上堂囫圇一句語開口不周全縱撩拄杖子也是矢加尖且道就中還有道得全者麼不妨出來與老僧相見一僧出喝一喝問云臨濟一喝分賓主學人這一喝還分得賓主也無師便打問路逢達道人不將語默對畢竟將甚麼對師云速退速退進云如何是直捷為人處師云杖長七尺乃舉風穴垂語云若立一塵家國興盛不立一塵家國喪亡恁麼說話大似劃作兩橛普重則不然若立一塵也未興盛不立一塵亦未頹喪更有一頌分明舉似連卓拄杖云看取看取。</p>
<p>上堂山僧重重絡索錯下幾許註腳檢點將來全無煞合且道如何是有煞合一句天上有星皆拱北人間無水不朝東。</p>
<p>上堂一句全提無聖無凡無向背磨礱赫奕絕空絕色絕羅籠透網金鱗休憶禹門栖舊岸玲瓏達士直須透過上頭關且道就中還有透關者麼良久師復舉馬祖見百丈來豎起拂子丈云即此用離此用祖掛拂子於繩床角祖云汝向後開兩片皮如何為人丈亦豎起拂子祖云即此用離此用丈掛拂子於舊處馬祖震威一喝百丈從空放下然先哲若無頂門正眼肘後神符怎得輝騰今古然雖如是山僧檢點將來也是憐兒不覺醜。</p>
<p>臘八日上堂山僧本來無說應個因緣時節提起者段根由不得不容饒舌釋迦初生打失腳跟周行七步分明錯路睹星成道望空啟告末後拈花通身泥沙更示雙趺轉見塗糊山僧看來正是時清大盜復有臨濟德山種種阿師起模畫樣倚草附木弄鬼眼睛正是賊中細作今日撞著山僧以拄杖一時穿卻鼻孔拋向諸人面前出氣不得且道眾中還有為釋迦老子臨濟德山出得氣者麼擲拄杖云一齊捉敗了也阿呵呵便下座。</p>
</div>
<div class='div-other'><a id='mulu6' />
<p class='h1'>住順慶府香積禪院語錄</p><p>師自丙申歲歸南邑受守道王廷郡侯洪其清請住香積禪院師入院陞座拈香祝聖畢末後拈香云此瓣香二十五年費盡辛勤今朝乃第三回拈出爇向爐中耑申供養傳臨濟正宗三十二世本師慧覺大和尚用酬法乳之恩上首白槌竟一僧出默然而立師云裝死賣活作麼僧喝云第一義諦當下粉碎了也且道如何相見師云用第二杓惡水作麼進云恁麼則庭前翠柏千年古點綴青松與白雲師云猶是第二頭進云狼藉枯枝花更香師云放過一著乃云未到香積口早生塵偶遇護法請開爐鞴只得開兩片皮為諸禪人舉揚法化且道還說心說性得麼說玄說妙得麼論機論境得麼論實論虛得麼總不與麼也是貧兒思舊債畢竟意旨如何萬邦有道歸王化四海歌謠賀太平。</p>
<p>上堂自住東山四載餘未曾提著祖師機今朝幸遇知音客不覺通身入水泥山野年來將祖道佛法一齊放下格外風騷頓絕幾先斯時逢本然禪客臨山瓣供露格外風開人天眼使聖道之通衢作衲僧之巴鼻然雖如是山野仍將數十年來一段風光盡忘於廛市家國祖佛機宜悉潛於果城舊地即今雖則拈弄鋒鋩貴在未舉<span class='corr'>已</span>前討個下落還委悉麼良久云納被幪頭萬事休此時山僧都不會。</p>
<p>原任鄰水邑侯劉燦設齋請上堂僧問道玄參馬祖豁開心地裴休訪希運洞徹本根劉護法今日飯僧未審以何相為師云昨夜文星從天降祥雲原自日邊來進云人人共唱無生曲個個俱彈沒絃琴師云兩輪日月垂交互草木昆蟲盡揚眉進云四海狼煙俱掃盡萬邦直教樂昇平師云鵰弓已掛狼煙息鼓腹謳歌運化神進云幸逢證據師云不必道破乃云釋迦不說說毗嵐猛風吹海烈迦葉不聞聞青山只得輾微塵留下一轉語舌頭在口裏千古鎮乾坤山河大地日月星辰今朝金湯劉護法至香積寺中恰似紅爐添炭正所謂不昧靈山親囑扶揚末運頹綱手攜仲尼日月胸藏佛祖靈符鏗鏘法門股肱王室為瑞為祥為龜為鑑且道還有知端的意旨者麼昔日龍蟠為甘雨今朝果熟故園香。</p>
<p>上堂舉昔日有一婆子供養趙州請州轉藏州下禪床繞一匝云藏<span class='corr'>已</span>轉畢婆云我請轉全藏如何只轉得半藏且道如何是全藏據實而論三世諸佛歷代祖師繞百千萬億匝於婆子分上也只得半藏在何故看這婆子洞房穩密善絕干戈趙州轉藏不全卻被婆子看破且道就中還有轉得全藏者麼困來曲臂支頭睡不怕人來偷枕頭喝一喝下座。</p>
<p>佛成道日上堂一字搜窮徹透虛空骨髓萬機頓赴獨露衲子端倪成佛不成佛難逃翳眼空花迷悟非迷悟豈免腳底泥水今朝乃是釋迦成道之期護法趙檀越至山供眾天人讚仰神鬼欽崇四眾沐恩泉石有賴然雖如是更有一個漢不受人天供養不受二諦瞻禮從生至生未曾喫著一粒米從劫至劫不曾掛著一縷絲若識此人可與佛祖為師且道眾中還有識得此人者麼一僧出從東過西從西過東於中畫一圓相卓然而立師云不堪了也進云一枝永茂千年秀五葉聯芳萬古奇師云塗毒鼓邊休側耳僧以袖抹圓相云恁麼則前不尊釋迦後不禮彌勒去也師云一恁[跳-兆+孛]跳乃舉昔日靈山會上有五百比丘得四禪定具五神通未得法忍各各以宿命通見過去殺害父母種種冤親於甚深法不能悟入於是文殊師利菩薩手執利劍持逼如來佛云住住不應作逆不得害吾吾必被害為善被害文殊師利汝從本來無有我人但以內心見有我人內心起時吾必被害是名為害於是五百比丘自悟本心得證無生法忍得旋陀羅尼師云為人為徹殺人見血文殊微露鋒鋩釋迦通身是口也分疏不下不但釋迦分疏不下直饒千佛祖師一難分疏覓此劍來處不得且道還有知此劍來處者麼良久云劍為不平離寶匣藥因救病出金瓶下座。</p>
<p>上堂煦日麗空塵塵剎剎舒瑞相千眼圓頓山河大地露全身千丈盧舍那原來糞箕苕帚丈六紫摩身亦是磚頭土塊於此無取無捨無是無非無長無短無得無失塵塵爾剎剎爾念念爾法法爾上無攀仰下絕<span class='corr'>己</span>躬常光現前壁立萬仞正所謂趙州使得十二時辰也且道就中有使得十二時辰也麼一僧出近前一喝師云被十二時辰使也進云到這裏未免大家不著便師云下坡不走快便難逢乃舉風穴郢州衙內上堂云祖師心印狀似鐵牛之機去即印住住即印破只如不去不住印即是不印即是還有人道得麼時有盧陂長老出問學人有鐵牛之機請師不搭印師曰慣釣鯨鯢澄巨浸卻憐蛙步[馬*展]泥沙陂注思穴喝曰長老何不進語陂擬議穴便打一拂子曰還記得話頭麼陂擬開口穴又打一拂子時有牧主曰信知佛法與王法一般穴曰見甚麼道理主曰當斷不斷反招其亂穴便下座師云此則葛藤有些淆訛處所這僧打頭太過末後不及風穴據令而行卻被傍觀者哂且道就中還有知風穴落處麼羚羊掛角千峰外更有羚羊在上方下座。</p>
</div>
<div class='div-other'><a id='mulu7' />
<p class='h1'>住順慶府觀音禪院語錄</p><p>師受闔郡紳士請住觀音開爐入院禮佛云似拜不拜也甚奇怪各自稱尊一彩兩賽至座前云狻猊聳翠非眾寶以攢成曲彔高軒豈龍象而覷破山僧即今居此天人亦須迴互便陞上首白槌竟問答罷師乃云幾迴生壁上畫麒麟幾迴死大象褁燒紙生死悠悠無定止日上月下自從頓悟了無生錯認定盤星於諸榮辱何憂喜不消漏逗擲卻拄杖下座。</p>
<p>上堂問適間未出方丈已打葛藤今登曲彔木床漏逗不少須是法爾如然未免一場扯淡二途不立如何垂示師云丁一卓二進云四海浪平龍睡穩九天雲凈鶴飛高師云高有餘低不足進云堂前生瑞草好事不如無師云帶累闍黎進云恁麼則五臺山上雲蒸飯佛殿階前狗尿天師云直須截斷乃舉死心和尚云一人所在也須到半人所在也須到無人所在也須到看這老漢出言吐氣有定衲子之權衡分龍蛇之變化若向此三語下明徹得透脫得可以攪長河為酥酪變大地作黃金其或未然不免遍界坑坎堆阜荊棘阻途且道就中還有能向此處明得透得者麼金鏃慣調曾百戰鐵鞭多力恨無讎。</p>
<p>上堂道無二路義絕淆訛事具千差理歸一致雖則鼓唇搖舌要知格外提持今朝幸遇二維摩來山飯眾只得舉則古人機宜以為話柄昔有個王常侍訪臨濟侍曰這一堂僧眾還看經麼濟曰不看經侍曰還參禪麼濟曰不參禪侍曰經又不看禪又不參畢竟作甚麼濟曰總教伊成佛作祖去侍曰金屑雖貴落眼成翳濟曰我將謂你是個俗漢師云臨濟若無後語卻被常侍看破忽有人問山僧這一堂僧眾還看經麼云看經還參禪麼云參禪或云又看經又參禪畢竟作麼生云只教無佛可成無道可得去或云郎當不少云我將謂你是個大人山僧若無後語卻被維摩看破大眾且道與古人是同是別填溝塞壑無人會雨過夜塘秋水深下座。</p>
<p>元旦上堂問如何是賓師云將軍令進云如何是主師云天子敕進云賓主不立時如何師云截斷前後句料掉沒交涉乃云山僧自住果城偶遇本府眾居士共相扶助道脈整頓徽猷同聲相應同氣相求猶記得昔龐公訪藥山辭次藥山令十禪客相送至門首時值下雪龐公指雪云好雪片片不落別處全禪客云且道落在甚麼處公便掌全云且莫草草公云恁麼稱禪客閻老子未放你在全云居士作麼生公又掌云耳聽如聾口說如啞師云看這龐公見境生情有個下落全禪客買鐵得金一場好彩即不無今我眾居士第未知有龐公見處否昔日龐老今朝居士如是不隔一絲毫只恐同途不同轍拍几云也畢竟不落別處。</p>
<p>解制上堂大道坦平無起無倒真機演唱何解何結若然覿體渾融處處總為華藏界頭頭盡是釋迦文結制之梯航何安聖賢之階級孰立且道就中還有向此處嶷然具眼者麼不妨出來大家定當僧問寒盡春風花滿地當軒布鼓震龍門未審如何得相應去師云霹靂一聲轟宇宙撩天落魄甚驚群進云倒嶽傾湫無回互吐霧吞煙占五湖師云沒交涉進云長天日月輝今古觸處笙歌萬象新師云隔嶺望煙知是火策藜惟見白雲堆舉翠嵒示眾云一夏已來為眾兄弟東說西說看翠巖眉毛還在麼長慶云生也保福云作賊人心虛雲門云關看這翠巖眉毛墮落處自救不了復有三元龍象互相蹴踏仔細檢點將來個個膽小今日山僧則不然一冬已來為眾兄弟東說西說看山僧眉毛長麼復云出門泥水無回互瞬目青山千萬重。</p>
</div>
<div class='div-other'><a id='mulu8' />
<p class='h1'>復住香積禪寺語錄</p><p>元日上堂新正一萬象森羅從此立作夜磨盤生八角驚起泥牛吹觱栗報道東山老禿奴明明向道真不識真不識上下四維無縫隙火就燥水流濕龍驤虎驟風雲際山僧滿口成話杷具眼當陽共分析且道就中還有分析者麼不妨出眾酬唱問昔日鏡清云諸方只具啐啄同時眼不具啐啄同時用如何是啐啄同時眼師云放汝三十棒進云如何是啐啄同時用師云放汝三十棒進云南院道作家不啐啄啐啄同時失又作麼生師云失進云恁麼則學人推倒禪床喝散大眾去也師哂云咦進云仁義道中放過一著師便打乃云即今香積寺功德主張公於新正元日造衲衣一頂供養山僧自慮德寡福微難堪披搭只得作一頭水牯牛早承當了也喝一喝下座。</p>
<p>本然無極二上座率眾姓建會追宗請至白塔寺上堂師至法堂作此⊕相云人天交感萬象崇新是聖是凡總歸中徑以腳抹卻云雖然蹤跡親描出形滅跡掃少人知至法座前以拄杖擊座云狻猊縱廣非語默可及釋迦老漢向這裏夢語未惺歷代祖師於此納敗愈甚山僧口似乞兒破草鞋即今且道如何施設不入驚人浪怎得稱意鱗便陞拈香白槌畢師云大道無向無背真機有捲有舒三世諸佛說不說之法歷代祖師傳無傳之心把住時乾坤失色日月無光放行時海晏河清風行草偃若是不放不收萬象森羅各得其所且道就中還有共相證據者麼問答罷乃云真機演唱幸遇知音入水救人聊通一線今朝是我本無二上座率眾姓等建淨業道場資諸考妣仍請山僧登曲彔木床說不思議話以拄杖卓一卓云乾坤於此建立日月於此流光萬象森羅從斯養育九有十類從斯安排且道如何是現前大眾安身立命處披蓑側立千峰外引水澆蔬五老前。</p>
<p>朔一日再請上堂果城故郡三巴明府劫難兵燹惟存瓦棘幸有現前四眾入等廣修福業多布善芽於此殺害冤親冰消瓦解皆為多生淳熟戒行精專猶然大建白塔叢林為勝世福田作人天上剎仍建淨業道場資諸考妣復請山僧重登寶座為眾決疑猶記昔日有一婆子參瑯琊和尚偶聽貧子唱蓮花樂云不因柳毅傳書信何緣得到洞庭湖了然大悟拋油餈於街上其夫云汝顛耶婆便掌云非公境界後於瑯琊和尚處印可凡見僧至便云兒待僧擬議婆便閉卻門後有佛燈珣往看之婆見便云兒兒珣云娘在這裏且道爺在甚麼處婆便轉身拜露柱珣便踏倒云將謂有多少奇特便出婆云兒兒來我惜你則箇珣便不顧而去後有安首座往看之婆云甚處來座云德山來婆云德山泰是婆的兒座云且道婆又是何人兒婆云被上座一問只得立地放尿師云這婆子鍼線傳家洞房深穩祖師機關徹底領荷佛燈珣捉賊歸功殊不知弓折箭盡安首座排兵調鬥未定輸贏而今諸方扶強不扶弱山僧今日扶弱不扶強這婆子恁麼賣弄坐籌帷幄決勝千里即不無爭如我白塔四眾風恬浪靜無作無為殊勝多也更為諸人頌出一句彌陀為拄杖何愁平地不生蓮若得胸中疑情斷水綠山青一樣鮮。</p>
<p>上堂三十年前有傝[仁-二+(天/韭)]三十年後沒巴鼻先哲權衡置之物外自<span class='corr'>己</span>性命七落八零今朝偶遇本府明維摩不遠千里而至荒山欲破生死關頭觸碎本來面孔大入紅爐重重煆煉此維摩亦曾經過大老鍵鎚露出青鋒利刃雖然如是猶在半途山野只得將無作有露個消息誘他歸家去也且道就中還有自解力行不受牽引者麼師良久云道泰不傳天子令時清休唱太平歌。</p>
<p>臘八上堂問百丈問溈山併卻咽喉唇吻作麼生道山云卻請和尚道意旨如何師云就身打劫進云百丈道不辭向汝道恐後喪我兒孫是何宗旨師云老婆心切進云百丈復問五峰峰云和尚也須併卻又作麼生師云截舌了也進云百丈道待無人時斫額望汝且道是肯他不肯他師云兩彩一賽進云百丈復問雲巖巖云和尚有也未此理如何師打云與汝見解相同進云學人今日請問和尚併卻咽喉唇吻作麼生道師云只得忘前失後進云恁麼則學人不疑天下老和尚舌頭去也師喝云更參三十年進云這老漢頂門有眼瞞他一點不得師云退身有分乃云釋迦臘八夜睹明星悟道即今夜夜有星人人皆見因甚麼不悟縱然悟得去也是刺腦入膠盆東山恁麼舉揚亦是狐狸戀舊窟畢竟作麼生速道速道。</p>
<p>小參三朝一七討個巴鼻今已一七大眾且道有巴鼻也未山僧觀眾兄弟三個一攢四個一簇只圖熱鬧打謴過期未曾有一個真實用工者尚且在禪床上也還無禪經行處也還無禪何況朝夕隨情逐意處如野馬無轡曠牛不拴如此安得透生死關頭且道諸佛少你禪耶祖師少你禪耶天下善知識少你禪耶汝等何不向自<span class='corr'>己</span>胸襟下貼體自究一番將各人本參話頭猛著精彩忽然觸著磕著一透百透一明百明不著問人而自了了也不勞久立。</p>
<p>小參諸佛說不著處借口傳言祖師提不起時全身擔荷果能如是猶是建法幢立宗旨施設邊事且道向上更有事否若知有去釋迦彌勒只可吞聲文殊普賢不敢吐氣德山一棒猶未是恰臨濟一喝命根不絕雲門顧鑒墮坑落塹仰山圓相自弄泥團曹洞五位失錢遭罪法眼六義翳眼添翳若具向上事老僧結舌亡鋒不堪共語因為情不獲<span class='corr'>已</span>為汝諸人通個消息驀拈拄杖云見麼向這裏見得徹去有佛處敲枷打鎖無佛處見兔放鷹如龍得水任西任東似鳥騰空隨高隨下若然者衲僧門下更有事在且道如何是衲僧門下事以拄杖一時趕散。</p>
<p>小參云山僧年方十二離塵十四撞著本師領個話頭朝夕追尋向老和尚邊覓求決擇至三年忽有消息非從外得又年餘實實體會更無別有元來元來更不多疑以為主宰後為時世遷變行至黔中入山住靜三年胸中無事可疑偶遇余山老漢將些甜言密語哄我同住山僧不受處分被他點著痛處同住三年更參觸背話頭期會須結二三只是分疏不下每每受那老漢許多屈折發起勇猛將從前所作所為一齊劈碎四十日未曾眨眼忽聞霹靂大震渾然一刀兩斷身心一如方悔從前作為盡是客塵邊事虛勞心力耳自此打成一片方覺無一物之語雖然未敢放逸連年以來住幾叢林不過隨緣度日而<span class='corr'>已</span>未曾將心肝肺腑拋向諸人面前即今眾兄弟多生有幸於此大鞴池中紅爐底裏每受鍵鎚不得妄生退屈定要勇猛精進努力一番徹底推倒掉轉面皮看此利害在甚麼處若能直下承當得擔荷得行履得堪與先哲同一鼻孔故臨濟有語云沿流不止問如何真照無邊說似他離相離名人不稟吹毛用了急須磨大眾且道如何是吹毛用了急須磨處師驀拈拄杖云三世諸佛以此接物利生歷代祖師以此播揚奧旨衲僧以此敲骨取髓痛下鍼錐佛祖窠窟摟碎凡聖徑路不通然雖人水救人只可提持一半當知衲僧分上更有向上全提在良久云咦。</p>
<p>小參云參學人只須空拳赤手直出直入毫釐揮盡一貧徹骨窮得潔淨方稱行腳若是擔囊負缽粘皮帶骨滿肚骯髒胸藏一物纏山繞水迤邐行腳有甚了期曾不聞香嚴在百丈時一問十答十問百答後百丈遷化方謁溈山山問云久聞師弟在百丈先師處一問十答十問百答是否嚴云不敢山云吾有一問嚴云便請山云父母未生<span class='corr'>已</span>前一句作麼生道嚴不能對慚惶歸寮去古人錄中揀取一句來酬更無一句相應遂別溈山後住山數載深疑此事拋石擊竹了然大悟遂有偈云一擊忘所知更不假修持處處無蹤跡聲色外威儀動容揚古路不墮悄然機諸方達道者咸言上上機後溈山聞云此子徹也仰云此心意識作成待慧寂勘過始得後仰山至香嚴處便問師弟有悟道偈是否嚴云是仰云試舉看嚴復舉前話山云此是心意識作成若是真悟必不重舉嚴復道一偈去年貧未是貧今年貧始是貧去年還有卓錐地今年錐也無山云如來禪許師弟會祖師禪未夢見在嚴復道一偈吾有一機瞬目視伊若人不會別喚沙彌仰云且喜師弟會祖師禪也諸仁者你看古人入道機緣徹骨徹髓非是將錯就錯妄定是非古云不得一番寒徹骨怎得梅花噴鼻香然上古聖人如是作歷代祖師如是行今日山僧亦如是用未曾殊異要在諸人徹底窮來窮去所謂窮則變變則通倘窮到變通處老僧更要與諸人覓通變在且道如何是通變處良久云看取下文。</p>
<p>小參師舉雲門云向你諸人道直下無事早是相埋沒了也老僧自領烏藤欲談幾句之乎也者何更土上加泥空裏掘洞到這裏千聖有無量辨才也啟口不得祖師具全體大用也施設不得老僧不覺臉厚畫蛇更要添足若是具真實超方眼有真實過量見將三藏靈文猶如故紙千七葛藤恰似爛索失口道著佛字嘔吐三朝錯聽說個祖字耳聾七日遂呵呵大笑云老僧即今青天白日開眼說夢。</p>
</div>
<p class='juan'>破峰重禪師語錄卷上</p>
<div class='div-w'><p class="pre"><span class='note-inline'>(鎮守四川川北等處地方總鎮左都督加四級高<br/>信官李時中<br/>信生王錫命　劉慶生　劉餘慶　何清　文壁<br/>王起龍　程　炳　羅　洪　劉祚昌　劉維屏<br/>張維衡　黃開秦　王璧仲　王又曾　苟桂先<br/>射邑信生伏永禧　李友梅　李蘭芬　李　相<br/>南部縣　宋之美　張　鼎　苟應受　王秀還<br/>苟良弼　苟　璋　陳貴祥　文永貞<br/>西克縣　李郁李氏　李門何氏侯氏　李成應<br/>陳門蒙氏　信女淨智　楊門曹氏　嚴曰林<br/>射邑青提渡蒲應雄率眾信認字一千)</span></p>
</div>
</div><!-- end of div[@id='body'] -->
</body></html>