<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>磬山牧亭樸夫拙禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>磬山牧亭樸夫拙禪師語錄卷之四</p>
<div class='div-other'><a id='mulu13' />
<p class='h1'>住臨川青雲艸菴語錄</p><p class="byline">比邱<span class='note-inline'>(鹿柴本嶽石床融星)</span>等編</p><p>師於乾隆丁巳年二月在淵默艸堂受請至四月初八日入菴。</p>
<p>山門盡大地是個華藏世界海立一門字便是之遶拙上座卻要錦上鋪花彈指一聲云重重樓閣門開復云步。</p>
<p>韋馱昔日靈山付囑共著一條破褌還是你行我行泥多佛大水長船高。</p>
<p>佛殿老胡到一處便痾遠孫把一幅抹巾隨後拂亦不徹遂以臥具作拂勢云又加一層搕[打-丁+(天/韭)]。</p>
<p>伽藍清淨伽藍孰敢攃沙無柴無米問你當家。</p>
<p>祖堂適見者一堂老古錐好不慚惶居下者越鼻瞎眼返憎長上斷臂缺齒致令門風斷絕香火寥落擬將藞苴大家捏起又恐傍妒喫醋道我下房新婦入門便來邀媚阿翁爭似門前瑞草好事不無連作女人拜云少敬少敬。</p>
<p>入室百尺竿頭一布巾分明寫出酒家春相逢不飲空歸去洞口桃花也笑人以杖挂幅巾高聲喚曰賣酒賣酒眾無語遂放下眾禮拜師云甕也未臭你者一隊漢在。</p>
<p>拈本山耆舊書田地千年八百主郎當屋舍沒人修家聲慚愧楊岐後雪老冰枯又出頭者是從上諸祖賣身底契<span class='corr'>券</span>子因甚得來王老師手裏一字入公門九牛拔不出以上所供並是詣實復云也須維那宣過。</p>
<p>指法座云泥牛吼處天關轉木馬嘶時地軸搖要提無為毗盧印須向千峰頂上行且道如何進步便陞拈香云日月光天德山河壯帝居太平無以報願上萬年書開書劈頭第一句作麼生道今上皇帝聖躬萬歲萬萬歲滿朝文武合國公卿并現前垂護諸位衿紳先生一爐炳卻伏願天長地久。</p>
<p>此一瓣香喫果問種飲水思源供養開山歷代老古錐。</p>
<p>懷中出香云者從無始劫來搕下一星火種今當人天眾前撥開燒盡山河大地去也供養靈虛堂上古雲沛老禪師以酬法乳之恩。</p>
<p>維那白椎竟師云第一義大道無向背至理絕言詮盡華藏世界海窮虛空邊際都盧是個金剛眼且作麼生觀若爾觀者名為正觀不爾觀者名為邪觀設有邪正不分者出眾請益問答不錄師召侍者云今日初幾者云初八師云阿呵呵堪笑釋迦老子在摩耶夫人腹中病入膏肓非世所醫及生下時正覺起處不得遂以一手指天一手指地週行七步目顧四方道天上天下惟吾獨尊如虎戴角如龜負圖橫身宇宙絕地遮攔所以雲門道當時我若在傍一棒打死與狗子喫貴圖天下太平到箇底盡謂定光招手識者點頭離相離名絕塵絕跡殊不知金烏東逐玉兔西征恰似赤眼撞著火柴頭何故老胡好肉剜瘡雲門抱薪救火一向大洋海底走馬一向須彌山頂行船總是節外生枝無風起浪若據山僧見處各與二十拄杖貶入無生國裏庶幾達磨一宗不至掃地其或未然直得寸絲不挂猶有赤骨律在萬里無片雲處猶有青天在不見道無邊剎境自他不隔於毫端十世古今始終不離於當念明明歷歷物物頭頭放大寶光開正法眼運般若力復太古風大眾時平道泰天清地寧一人高拱無為萬物各得其所即今現前維摩居士諸山老宿命拙陞座舉揚個事林下衲僧如何圖報共持清淨無為化仰祝吾皇億萬春復舉三聖道我逢人即出出即不為人師云具虎頭興化道我逢人即不出出即便為人師云收虎尾堪笑二大老共行山路各看風煙山僧今日拼將通身泥水且道出即是不出即是便下座。</p>
<p>當晚舉臨濟示眾云赤肉團上有一無位真人嘗在汝等諸人面門出入未證據者看看一僧出問如何是無位真人濟下繩床搊住云道道僧擬議濟托開云無位真人是什麼乾屎橛師云大小臨濟幸遇者僧是個逐塊底韓盧及弄至前不得連忙拋個屎橛至今不得開交設使今日得個咬人底獅子弄至山僧前如何合散向道三十年作儈子手要箇肥漢剮不可得。</p>
<p>示眾靈光未兆萬彙含太虛一氣既彰華開世界起是以八字打開抖擻葛藤心不是佛智不是道開口即錯動念即乖不是心不是佛不是物是個什麼祖師心印狀似鐵牛之機去即印住住即印破振威一喝云者是靈山單傳正音少室密付的旨牛頭沒馬頭回千聖不知前三三後三三河沙莫筭將東弗于逮掇過西瞿邪尼南贍部洲拍板北鬱單越起舞觸著扇子[跳-兆+孛]跳上天東海鯉魚發怒雨似盆傾所以道有一物上拄天下拄地明如日黑似漆長在動用中動用中收不得且道過在甚麼處曰過在動用中洞山掇退果榼用盡平生爭似貓兒上露柱金刀剪不破彩筆畫難成火不能燒水不能溺騎聲蓋色玉轉珠迴直得如天普蓋如地普擎如日普照如風普涼乃至山川社稷河洛星辰人物魚鳥草木昆蟲亭臺沼沚市廛車馬墻壁瓦礫竹頭木屑龜毛兔角魑魅魍魎森羅萬象情與無情莫不輝騰今古迥絕見聞所以一家有事百家忙如我按指海印發光不見道有物先天地無形本寂寥能為萬象主不逐四時凋既不逐四時凋因甚教中又道譬諸卉木藂林皆一雲所覆一雨所潤然有大根大莖大枝大葉中根中莖中枝中葉小根小莖小枝小葉紅底自紅綠底自綠薰者自薰蕕者自蕕甜者自甜苦者自苦春生秋殺夏榮冬枯荊直棘曲鵠白鳥玄鶴脛自長鳧脛自短車不橫推理無曲斷即如現前大眾出一藂林入一保社成佛作祖披毛戴角菩提涅槃靈苗智種是龍上天是蛇竄草將為隨一切性一任憤憤悱悱卻成煩惱不煩惱聻摩尼珠人不識如來藏裏親收。</p>
<p>即今珠在甚麼處那良久云海神知貴不知價留與人間光照夜。</p>
<p>示眾舉釋迦老子靈山會上說大般若舍利弗於佛前問須菩提夢中說六波羅蜜與覺時是同是別須菩提云此義幽深吾不能說會中有彌勒大士次補佛處可往問之彌勒云誰為彌勒誰是彌勒者師云堪笑者隊囈語漢誡人起早自<span class='corr'>己</span>犯夜只管夢中說夢殊不知開口咬舌此地無銀二兩俗人沽酒三升然則是你者隊漢佛法不得到今日不是你者隊漢佛法不得到今日鴛鴦枕上兩行淚半是思君半恨君。</p>
<p>示眾高超十地不歷僧伽物我一如身心平等披毛戴角異中行只恐回來自不識遂作牛叫三聲云咦南無佛南無法南無僧南無麻三斤南無干矢橛南無庭前柏樹子南無青州做領布衫重七斤復云願以此功德普及於一切我等與眾生皆共成佛道。</p>
<p>示眾兔角不用無牛角不用有兩兩不成雙三三亦非九夜來空手把鋤頭天曉面南朝北斗驀喝一喝云九九八十一皆歸有道君。</p>
<p>示眾一元和二佛馱三達磨是什麼碗脫丘到個裏喚作函蓋乾坤句得麼喚作隨波逐浪句得麼喚作截斷眾流句得麼三句則且置如何是碗脫丘急急如律令。</p>
<p>示眾驢事未了馬事又催風吹石臼遍界走燈籠沿壁上天台直得歇去一聲木魚單前響曷囉咀那滾將來擲下拄杖云今古長如白練飛一條界破青山色。</p>
</div>
<p class='juan'>磬山牧亭樸夫拙禪師語錄卷之四終</p>
</div><!-- end of div[@id='body'] -->
</body></html>