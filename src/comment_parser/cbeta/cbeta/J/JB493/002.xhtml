<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>磬山牧亭樸夫拙禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>磬山牧亭樸夫拙禪師語錄卷之二</p>
<div class='div-other'><a id='mulu7' />
<p class='h1'>住霸陵白鷺渡西汀寺語錄</p><p class="byline">比邱<span class='note-inline'>(我莊源白石帆達川)</span>等編</p><p>師於雍正八年春在鄱陽永鎮寺受請至四月初八日入院。</p>
<p>山門此是雲門一字關試問諸人作麼生得入振威喝一喝云一踏鴻門兩扇開。</p>
<p>佛殿日面月面覿面相見纖毫擬議君往西秦我之東魯驀喝一喝云何得入門便觸忤遂大展九拜。</p>
<p>伽藍大覺為伽藍身心安居平等性智復云深山藏獨虎淺草露群蛇。</p>
<p>達磨隻履西歸鈍置黃面老子九年面壁氣飲天下兒孫且道過在甚麼處遂又十指掩面作窺勢云阿姐阿姐。</p>
<p>入室書頭教娘勤作息書尾教娘莫瞌睡坐斷中間不落窩臼未免法報化身叫屈摩竭阤親行此令毗耶離<span class='corr'>已</span>現神通還委悉麼以拄杖卓一卓喝一喝。</p>
<p>是日山主公請上堂師指法座召眾云者是什麼所在驀喝一喝云獅子吼時芳草綠象王行處落花紅便陞。</p>
<p>拈香云此一瓣香山河為壽日月是心端為祝延今上皇帝聖躬萬歲萬歲萬萬歲陛下伏願高履羲皇之世永戴陶虞之天。</p>
<p>此一瓣香西汀第二回拈出供養靈虛堂上殺人不眨眼的古雲沛老和尚以酬法乳之恩<span class='corr'>斂</span>衣就座維那白椎云法筵龍象眾當觀第一義師云第一義蚊子上鐵牛無你下嘴處眾中莫有不甘者試申嘴看。</p>
<p>僧問法不孤起仗境方生道不虛行遇緣即應和上今登寶座應個什麼因緣師云堯天舜日進云域中日月縱橫挂一亙晴空萬古脊師云瞎老婆吹火進云如何是先照後用師云猴愁摟搜頭先用後照狗走抖擻口照用同時溪西雞齊啼照用不同時屋北鹿獨宿進云照用蒙師指那事更如何師云大眾看者僧忘卻了也進云低聲低聲師云纔學搓彈子便要捏金剛問天垂寶蓋地湧金蓮帝釋散花牧女獻供且道西汀有何祥瑞師云五日一風十日一雨進云又道世尊說法四十九年未曾說著一字師登曲盝今說何法師乃良久進云莫是和上受用處麼師云參進云文不加點工豈浪施師云謝三娘秤銀問舉步涉千岐孤坐又成迷如何得恰好師云饑得食寒得衣進云如何是海裏泥牛啣月走剜肉作瘡崖前石虎抱兒眠喫鹽救渴鐵蛇鑽入金剛眼敲冰取火崑崙騎象鷺鷥牽掘地覓天進云獅絃方一奏曹源正脈通師云學語之流乃云海裏泥牛啣月走崖前石虎抱兒眠鐵蛇鑽入金剛眼崑崙騎象鷺鷥牽高峰大師云此四句中有一句能殺能活能縱能奪眾中若有檢點得出管取參學事畢遂顧左右云大眾且道是那一句試出檢點看良久云如無今日山僧打令之初豈肯顢頇不惜口業與汝諸人註破若論參學二字笑不成哭不就未出門平地喫交便證古云者一交者一交萬兩黃金也合消頭上笠腰間包清風明月杖頭挑既出門復爾築破腳指亦云悔不慎當初誰道九九八十一依舊無盡居士曰趙州八十猶行腳秪為心頭未悄然及至遍參無一事始知空費草鞋錢總是打鼓弄琵琶還他一會家木人能撫掌石女解煎茶雲散天邊月春來樹上花善財參遍處黑豆未生芽是以退養三江海福一任春去秋來三十年不紀褌無襠褲無口頭上青塵三五斗只見雙雙瓦雀行書案點點楊花入硯池閒坐小窗讀周易不知春去幾多時間與士大夫一觴一詠亦足以暢敘幽情無端被一陣業風吹至鄱陽永鎮菴到此間又有此間境界雲橫不斷青山潮落無邊滄海日與四海高流共譚般若夜載扁舟明月獨臥蘆花至落霞孤鶩齊飛秋水長天一色斯時也豈憐猶有身于人世中相將兩載詎意今春修褉又蒙諸君以斯席見招余因撫掌而笑曰好事堆堆疊疊來不須造作與安排落溪黃葉水推去橫谷白雲風捲回眾中還有知得山僧快活處麼良久云是處是慈氏無門無善財復舉龐居士參馬大師云不與萬法為侶者是什麼人大師云待汝一口汲盡西江再向汝道師云大師雖則唱高和寡未免難遇知音西汀也要狗尾續貂今日設有問不與萬法為侶者是什麼人但向道萬國醉心嘗大鼎相逢攜手上高臺遂合掌向空云願以此功德普及於一切我等與眾生皆共成佛道結椎下座。</p>
<p>當晚小參舉古德云六十年前狼籍東壁打到西壁而今收拾歸來依舊水連天碧師云古人雖得一場孤峻未免露出家醜山僧固且臂長袖短從來不肯低人亦有一偈舉似諸方凍膿昨夜東風狼籍飄撲花殘四壁直眠日出通紅萬里天空一碧大眾二偈還有優劣也無若道有辜負古人道無違背山僧畢竟如何良久云莫將閒學解埋沒祖師心。</p>
<p>安兩序上堂萬法歸一一歸何處東澗水流西澗水南山雲起北山雲揮拂子下座。</p>
<p>上堂鶯啼燕語水綠山青人人懷滄海之珠個個抱荊山之壁龜毛拂子拂兔角扇子扇又誰管你米裏有虫麥裏有麵盞子撲落地碟子成七片狗子無佛性問伊是誰見見不見倒騎泥牛入佛殿。</p>
<p>陞座師問萬法歸一一歸何處眾下語皆不契師曰自道去也蜻蜓許是好蜻蜓飛來飛去不曾停被我捉來捏去兩邊翼恰似一枚大鐵釘。</p>
<p>上堂拈拄杖云芭蕉和上云你有拄杖子我與你拄杖子你無拄杖子我奪卻你拄杖子既無拄杖子奪個甚麼復橫拄杖云橫按莫邪全正令太平寰宇斬癡頑。</p>
<p>小參萬里八九月一陣西北風空庭飛亂葉返景叫孤鴻噫自南自北自西自東。</p>
<p>因雪晚參千山鳥飛絕萬境人蹤滅孤舟蓑笠翁獨釣寒江雪遂以拄杖作釣勢云眾中若有錦鱗不妨沖風破浪一僧纔出師收釣云慣釣鯨鯢沉巨浸卻嗟蛙步輾泥沙便下座。</p>
<p>謝諸山供大衣上堂師拈香云此一瓣香如天普蓋似地普擎直透我皇大清國裏上下四維八表之外六合之內君君臣臣父父子子和上阿闍黎同壇尊證上中下座信施檀樾善惡知識情與無情煥然等現更有針鋒許山僧今日不得如來衣之所覆何故不見道八花毬子上何用繡紅旗白椎竟師曰更有瑪瑙階前佈赤砂者麼。</p>
<p>僧問古人道終日著衣未曾挂著一縷絲是如何師云行到水窮處坐看雲起時進云今日和上全披法服那師云你猶妄想在進云不妄想時如何師云好披法服僧拜下云謝師受記師云萬里望鄉關乃云七斤布衫毫不假十方世界覆無罅可憐一輩杜蠻禪賺殺陳年衣線下遂提起袈裟角召眾云現前諸兄弟個個盡披如來法服須知衣線下有一大事因緣若論者一大事因緣豈敢覆藏拙乃一介駑駘道昧德微過承諸師友千般至誠萬種曲愛阿譽化工錦彤雲襯白練水路通天河針線抽晝夜鉤新月環紅日剪尺清風斗柄剎那間造成一領萬德莊嚴無上福田大衣挂向須彌山上長短寬狹金針玉線從頭至足周身四體正合其宜所以迦文昔日以丈六金斕袈裟披千尺彌勒佛身佛身不長袈裟不短復召眾云諸兄弟丈六袈裟千尺佛身燭然有異因甚長短不殊透得者個針孔過方知衣線下事其或未然莫謂辜負諸師虔誠秪恐帶累山僧披此法服脫落梵志沒底靴換取雲光破藍衫復喝一喝舉僧問東山岡祖云龍披一縷金翅遠遁比邱全披法服因甚被狗咬祖云再犯不容盡謂我祖雖有滄海之量卻無決斷之才難免白玉無瑕當時若問小孫向道現大人相豈不毅然丈夫彼此不令矛盾還愜得祖意麼復云鴛鴦各樣針線一般擲拂子下座。</p>
<p>師至萬年回龍菴值九月十九初度日監寺請上堂淨法界身本無出沒大悲願力誓現受生遂以雙拳置額云大眾看看山僧今日向山前檀樾家作頭水牯牛去也相救相救就中設有個漢出來道陋巷不騎金色馬回頭卻著破藍衫咄過去諸佛亦如是現在諸佛亦如是未來諸佛亦如是復搖手云莫不是麼永鎮若不披毛戴角汝等諸人今日爭得見大悲降誕復云山僧髫齔學佛子職多虧今母難之辰羞見賓客遠避回龍又蒙律菴監寺設齋更請陞座激揚佛法若論佛法二字老胡未曾夢著豈拙者哉擬效諸方吟哦幾句奇新妙語對眾喃喃便道利益人天其奈私心未降莫若就事論事即將<span class='corr'>己</span>躬五十年親歷親證揭露一上紀得古人有則公案諸方喚作香嚴上樹恰恰于拙分上描也描不成畫也畫不就如人上樹口啣樹枝手不攀枝腳不踏枝設樹下有人問西來意答他喪身失命不答違他來意畢竟如何始得遂以手作云那捻攏拳頭攃開手看是容易做是難也不難也不易憶昔廣南喫荔枝殼核剝教干淨了送君口裏何猜疑。</p>
<p>上堂舉汾陽示眾云夫說法者須具十智同真若不具邪正不辨緇素不分不能為人天眼目決斷是非如鳥飛空而折翼如箭射的而斷絃絃斷故射不中的翼折故空不能飛絃壯翼牢空的俱徹作麼生是什智同真與諸人一一點出一同質二同大事三總同參四同真智五同遍普六同具足七同得失八同生殺九同音吼十同得入還有點得出底麼不吝慈悲試出來道看若點不出未具參學眼在卻須辨取要識是非面目見在喝一喝下座汾陽與麼說話大似藞苴與虛空安耳穴殊不知虛空無體法身無相試問耳穴作麼生安帶累後代兒孫個個向耳穴裏覷阿姐要見法身待打破虛空著喝一喝眾中還有與汾陽老子吐氣者麼試出問看僧問如何是十智同真待你脫下孃生褲再向你道一同質朝勞洗面暮勞裹腳二同大事與你商量不得三總同參一雙窮相手未揖等閒人四同真智躡足附耳六出奇計五同遍普量周沙界六同具足不欠一毫頭七同得失輸贏今生八同生殺割肝療姑九同音吼闍黎莫召沸十同得入莫在門外立與甚麼人同得入東村王大姐與誰同音吼狐郎野干作麼生同生殺劍為不平離寶匣藥因救病出金瓶何物同得失剜肉醫瘡那個同具足碌磚何物同遍普大如芥子許何人同真智瞎老婆吹火孰能總同參十字街頭破草鞋那個同大事綱常一擔肩何物同一質者一語被你問得口啞汾陽老子只得縮頭去也復云㘞便下座。</p>
<p>浴佛日上堂舉城東有一老母與佛同生不欲見佛每見佛來即便回避雖然如此四顧東西總皆是佛遂以手掩面乃十指掌中無不是佛師代云誰家別館池塘裏一對鴛鴦畫不成又云兩個無孔鐵錘又別云不是冤家不聚頭復頌云狹路冤家不奈何從來丈夫怕老婆摣破者些關捩子兩口無舌會也麼。</p>
<p>小參師以拂子打○此相云盡大地不出者個復中間點一點云但有一人真證實得墻壁瓦礫悉生光輝不見世尊道一人發真歸源十方世界悉皆消殞何須更待撾鼓入室拈椎豎拂人天圍繞凡聖交參山禽聚集牛動尾巴便將作等閒雖然到者底千手大悲摸不著摩醯三眼豈能窺所以諸佛三昧眾生不知眾生三昧諸佛不知何故要使葛藤窩裏作竊不是白拈十字街頭拾遺亦非正賊直饒向猛虎口邊奪食饑鷹爪下翻身別有出格神機終不守株待兔眾中莫有與麼人麼擊拂子云龍生金鳳子衝破碧琉璃。</p>
<p>尼僧領眾女弟子上堂法不孤起仗境方生道不虛行遇緣即應諸仁者還會今日的境緣麼良久云我會耶我會邪十箇指頭八箇又織錦迴紋擲金梭豈比江上浣銀紗縱解㨢攏復撥挑莫向馬上訢琵琶牡丹一捻紅妒殺石榴花和丸劃荻訓雖別剪髮嚙指誼尤奢嗄嗄嗄賣扇婆日將手遮卓拄杖喝一喝云是大明咒是無上咒是無等等咒以杖劃一劃云能除一切苦真實不虛舉昔臺山路上有一婆子每逢僧問曰臺山路向甚處去婆曰向那驀直去僧乃去婆曰好個師僧又恁麼去也趙州一日曰待老僧去勘過者婆子遂至臺山路上值婆趙州亦如前問臺山路向甚處去婆亦如前答曰向那驀直去州便歸婆亦曰好個師僧又恁麼去也州至家舉似大眾曰臺山婆子為汝勘破了也師云敢問諸人那裏是趙州勘破處知得不妨舉似山僧不然山僧不惜三寸與你諸人說破者則公案盡謂趙州勘破婆子殊不知趙州未出方丈早被婆子勘破了也何待更向臺山路上打一之遶便是落七落八不見道一念未生全體現六根纔動被雲遮有念盡為煩惱鎖無心端坐水晶宮又道未跨船舷早<span class='corr'>已</span>三十棒向者裏拶得一路開挨得一線入許你諸人看得趙州勘破婆子其或未然只恐諸人被婆子勘破也還委悉麼牢聽一頌婆子萬里不見草趙州出門便是草帶累山僧草裏輥好好好昨夜霸陵日杲杲還知山僧樂處麼呵呵大笑下座。</p>
<p>晚參舉趙州路逢一婆子問曰甚處去婆曰偷趙州筍去曰設遇著趙州是婆便掌州乃休去師召大眾曰趙州頻日說禪瀉屎相似因甚遇此臭婆一掌懡㦬便休須知婆子貪觀江上浪失卻手中橈然趙州雖是苟忍一時私心好不欣幸猶乞兒見小利若是山僧向他掌後更問曰再偷筍麼他若擬議我隨連掌何故殺人須見血為人須為徹且不令後人個個虎頭蛇尾。</p>
<p>退院上堂古人道盡大地收來只一芥子許敢問諸人者一芥子消歸何處云處處楊柳堪繫馬家家有路透長安又云是水皆歸海無山不帶雲喝一喝下座。</p>
</div>
</div><!-- end of div[@id='body'] -->
</body></html>