<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>磬山牧亭樸夫拙禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu53' />
<p class='juan'>磬山牧亭樸夫拙禪師語錄卷之六</p>
<div class='div-other'><a id='mulu54' />
<p class='h1'>偈贊傳</p>
<div class='div-other'><a id='mulu55' /><p>示石幢航後堂沒底海航好渡波法門八萬四千多含靈蠢動皆身肉拍手大家唱凱歌<span class='note-inline'>(一字渡波)</span>。</p>
<p>示非子蕃書藏非子非子是阿誰依舊鼻孔向下垂慣在虎頭截兔角欣從鐵鳳產金雞。</p>
<p>示律菴和都監前三三與後三三牽牛老翁是同參翻得孃生面皮轉文喜斷不住律菴。</p>
<p>示石壇模書記折鼎克模樸且頑苔痕蠹蝕自斑斑家聲慚愧韶陽後個個跛行成肚蠻<span class='note-inline'>(一字鼎銘)</span>。</p>
<p>示石丈崑燒香源頭本自發崑麓不悉川流遶嶽香且待禹門三級浪為雲為雨任風狂。</p>
<p>示石床星侍者天佈景星夕影斜求珠輾轉向泥沙虎頭戴角出荒艸咬殺南山鱉鼻蛇。</p>
<p>示石陵真子白拈父子揚家醜無有舌頭無有口天下由茲起禍胎家門滅卻瞎驢手。</p>
<p>示我莊白真子橫挑楖栗兩肩痠擬擲漁翁作釣竿交摺人天明白了從今齒不向人寒。</p>
<p>陲亭茶緣起綠楊樹裏蟬聲亂紫陌塵中日影斜謾道白雲無個事逢人便與一甌茶。</p>
<p>募經偈不相宜了義義何得了時四旬才離非百絕渾身<span class='corr'>已</span>墮泥犁。</p>
<p>募橋引銀漢仙槎通弱水青雲坦道透長安參天喬木寸苗養貫日白虹萬里看達人自審。</p>
</div>
<div class='div-other'><a id='mulu56' />
<div class='div-other'><a id='mulu57' />
<p class='h3'>達磨像贊</p><p>西天無站話分流落東土賣樣鬍臊眉麤目突面黑齒版氣行胸無一點墨水做的瞎眼和尚問著口似秤錘對聖不自揣量及乎渡葦少室裝聾打騃停當玷辱兒孫飲氣個個懸吊壁上咦看你如何下來遍地羊頭價長。</p>
</div>
<div class='div-other'><a id='mulu58' />
<p class='h3'>題岳武穆墨莊神跡</p><p>憶辛巳如武林禮將軍墓吟詩一絕追維英風悵望不<span class='corr'>已</span>今明經萬緯持神跡屬題展對之下如面鐵甲將軍征西時鬚眉欲動英風逼人側視良久難著一辭書舊句為贊以還之辭曰聞著金牌草木泣靖忠化作靈芝汁風波亭上等尋常萬古上風輸檜立。</p>
</div>
<div class='div-other'><a id='mulu59' />
<p class='h3'>題鍾馗</p><p>先生文出武歸筆投秦氏[車*度]轢咄嗟斯文掃地仗劍星斗芒落龍蛇所恃文章妖孽全憑韜略氣虹怒髮沖冠鬚眉劍戟倒卓日月乾坤磨肩山河社稷楔腳真真口吐白鳳莫莫蝙蝠飛卻天上功名靡求人間活鬼難捉君不見一股虫尸忙萬蟻味如嚼蠟蠟偏嚼日出湖山咨息爝。</p>
</div>
<div class='div-other'><a id='mulu60' />
<p class='h3'>本師廬夢沛老人頂像贊</p><p>釋迦彌勒將活剮文殊普賢叱行者終不於此取泥洹一心願去作馬牛咦你也只到得者裏。</p>
<p>又佛祖冤家枷鎖項下活剝泥牛鑽龜打瓦半邊鼻孔落在誰者作驢作馬可知禮也。</p>
</div>
<div class='div-other'><a id='mulu61' />
<p class='h3'>業師洞虛光老人頂像贊</p><p>梁園蛙吠月塞曲雪征鴻孤艇繫煙柳黃鸝囀雨松除此一人任大清國裏遍尋一轉若有一箇與此老共鼻孔出氣者王老師燒牛糞香點狗尿茶大展九拜乃高聲三唱曰你是我底的的薙染也你是我底的的薙染也你是我底的的薙染也薙染者誰麻姑老人洞虛也[口*率]此老不解與俗人拭涕時雍正<span class='corr'>己</span>酉春王廿有二目心喪徒實拙氏識於鄱湖雪舫。</p>
<p>再題鼻孔打失何處著筆桃兮不夭柳兮不條蘭又靡香梅又靡椿日高花影兮斯重風動松濤兮斯濃噫水中鹽味色裏膠青彌高彌堅無聲無臭屬誰手玅拙自不肖<span class='note-inline'>(相頗不像)</span>。</p>
</div>
<div class='div-other'><a id='mulu62' />
<p class='h3'>藏祖頂像贊</p><p>湖山蕉倚夕陽煙草閣鶯花人醉眠杜宇啼殘楊柳月雲霞片片擁漁船。</p>
</div>
<div class='div-other'><a id='mulu63' />
<p class='h3'>會師太贊</p><p>這瞎驢是何年瞎衝上雲居撞著異木老瞎賊瞎棒瞎打打折伊打折伊回來三腳弄跛蹄<span class='note-inline'>(師參話頭)</span>產子不專鳴與飛然則角者鬣者爪者牙者骨高毛長特來齊一二屎尿遍離離<span class='note-inline'>(謂楚琦樵水兩知識)</span>不惟毒氣鼓藂林黧奴白牯實相知嗚乎這瞎驢蹄跛沒了期若非茂也<span class='note-inline'>(謂嵩安茂)</span>孟八郎驀地張弩架箭孰敢為<span class='note-inline'>(弩箭山名嵩安奉師休老是山故云)</span>。</p>
</div>
<div class='div-other'><a id='mulu64' />
<p class='h3'>五龍和上傳贊</p><p>王維嘗以敗蕉繪雪圖世皆以為異絕余曰否何者不見坡公云木有臞石有暈犀有通以取妍於人皆物之病也若輞川豈非其病乎昌江五龍菴禪師曰月菴者諱朗歙縣程氏子奕葉居宦師年十八輒嗟曰一榮一枯一寒一暑循環理也晴晦不爽耳卒外形骸遂投紫雲和上薙染焉是以百城煙水直踏草鞋筋斷頗飽藂林其後嗣法仍復歸於五龍紫雲之門下逮據室猶以實際理地不受一塵佛事門中不舍一法住五十餘年師固無所要於世然僧俗不異師而師亦不立異於僧俗也但知穿衣喫飯屙屎放尿而鼻孔與仲尼瞿曇一洞通風而<span class='corr'>已</span>矣所以七尺烏藤未肯輕易打人何故曰好事不須頻話會留將和氣暖丹田即或間有墨人韻士例以一江楓瘦吟無跡孤館燈寒夢有聲乃來問於師師又安惜綠楊芳樽高樓遠笛并與煙蓑雪舫之興也歟至若平居皆與常人等所謂即此用離此用是也繇此思之蓋輞川雪圖跡爾故有坡公之說焉若夫師之念水族憐枯骨長於景薄西山惟以蓮邦指家者其皆赤子之本性匪妍病也夫何異之有待乾隆二年十一月十二日豫知時至剃浴更衣坐匡床說偈謝眾曰七十九年洒洒落落無禪可參無道可學絕聖離凡任緣而泊左之右之光明極樂眾尋請命後事曰事事例我以生惟語錄行當鄭重語畢乃吉祥睡復曰請大眾為我念佛眾纔舉佛號遂脫化因贈以偈曰素琴本無絃藕船作導師黃金終古貴難鑄鍾子期所以師之後裔濟人多用藕花船云其贊曰老古錐無縫罅鐵圍是道場烊銅為般若眉栽眼下癡聾聵啞拈椎豎拂敲磚打瓦狼藉堆頭糞疊山錦羅帳裏珠交灑無上正覺臭魚敗鮓昌江鼓筏五龍拽耙黧奴白牯參同契文殊普賢侍衛者佛來呵魔來打簉破虛空鐵面門飛紅彈子出爐冶猛虎鈴頻繫逆鱗珠慣下愛摘蓮花供彌陀百八珠<span class='corr'>迥</span>絕晝夜撥動髑髏根塵喚醒鱗甲變化關西子沒頭腦認奴作郎指鹿為馬戴角虎鱉鼻蛇紫胡狗水牯牛與楊岐驢到箇底遠避三舍誘兒投櫃學做賊兒能脫櫃粧鼠詐瞎驢逐隊黑地唱喏鐵圍天子笑呵呵拼將永劫作驢罷。</p>
</div>
<div class='div-other'><a id='mulu65' />
<p class='h3'>白雲鐵觜像贊</p><p>嗟乎人只在白雲三門外望見竹苞松茂未曾窺見室家之好盡謂曰白雲深處老僧窩一犬吠虛千猱啀實誰知你背地裏鎮日拈一把苕帚東邊一揮西邊一拂是箇以字不成八字沒一[必-心]爭奈者漢平生毫髮難瞞拙上座不但尋常見你拖一條黑黲布衫有前沒後猶見你甑箄頂上鼠穿一竅到今日定星盤上著一無孔鐵錘豈非懸羊賣狗肉高抬時價正眼看來只含捏鼻一笑何故人平不語水平不流莫怪臊鬍當門齒缺從來不肯驢唇馬觜半斤償你八兩還有信得及者麼諦聽諦聽鳥啼春盡蝶西東二十四番花信風秪見主人常醉客不聞客醉主人翁。</p>
</div>
<div class='div-other'><a id='mulu66' />
<p class='h3'>火柴頭贊</p><p>髼頭赤腳垢衣裳諸行苦空號覺皇折腳鐺虛封上首尖頭屋小眇諸方松風萬本吟丘壑竹月高枝奏鳳凰三個柴頭架火裏天然文字<span class='corr'>已</span>全彰題若海廣闍黎像廣也廣也老凍膿八十年來興頗濃緉鞋獰似虎烏藤活於龍放下普化木鐸挂起投子油筒床腳下種菜鐘樓上念贊碓觜頭栽松霜鬢不裹頭項與楊岐同拈卻口塞卻鼻屏卻咽喉不通風臉上刮得霜花落氣飲蝦蟆吞大蟲晝夜摩挲一百八偏袓危坐於其中有人問我西來意半天吊下黑雷公黑雷公砌下霜柑一顆紅。</p>
</div></div>
<div class='div-other'><a id='mulu67' />
<p class='h2'>傳</p><p>余家甲寅兵燹之餘繼丙寅先母終堂先子視此絕無子女態意志豪放飄然攜琴書如子由周覽四海名山大川過秦漢之故都求燕趙之豪俊恣觀終南嵩華之高聳顧滹沱黃河之奔流而後知天地之廣大曰天下奇聞壯觀盡出於山奔海立沙起雷行雨鳴樹偃幽谷大都人物魚鳥其無一而不從意志豪放中而得之矣何其獨不見一人乎哉迨辛巳復歸梓里作八截句留別師弟故舊猶記第二章云不揣敝貂問計非夢魂盡是白鷗飛扁舟四海為家舍滿載月明何處歸由是解纜破彭蠡煙洞庭弄月又欲上峨眉玩雪不果至巫峽聽猿夜啼悵然返棹轉荊南夜登王粲樓斗酒自勞解襟對明月而詰曰天地無人耶天下豪俊匪無也誠難合者也自此遊興稍倦然意志愈加豪放凡所得錢飲之餘悉與之貧人適孟仲二兄子英子輝亦從客歸聞此由家趨荊南知父意志並受室於沙市養父老焉遂各有子女二人辛卯秋不肖片瓢定省竊喜健飯起居皆便利堅於迎歸恨貧不能攜家返故里且老年眷孫蓋終無歸志年八十四歲<span class='corr'>己</span>酉二月十一日無病而終痛二兄皆先世賴孫力葬於王粲樓之西二里許嗚乎余既削而髡矣僧俗殊途又迎歸不果願每一念及但紀古人云粉骨碎身未足酬一句了然超百意且道是那一句唯合什向空而號曰先子玉生李公諱善別字荊山先母曾氏字西田二位肉身菩薩同入大光明藏云耳。</p>
</div></div>
<div class='div-other'><a id='mulu68' />
<p class='h1'>佛事</p><p>設幻祖供舉祖一日因事著褊衫舉椅子作女人拜云汝上座我拜你為師時修祖失笑呈偈云木人提唱笑呵呵更著衣衫誰識他昨日覸來是男子今日還作老婆婆祖云此偈甚愜老僧意師云者是二大老平日咬豬狗底手腳今日被遠孫一齊捉敗有班杜蠻禪和背地裏捏鼻一笑何故江南人唱鷓鴣詞認作胡笳十八拍還聞麼若不聞側起牛耳。</p>
<p>供修祖真驀召大眾云要識瞌睡虎面目現在<span class='note-inline'>(以下皆祖語)</span>披衣得大床大座儘堪舞袖迴旋著錦看某水某山不負敝貂馳走風轉滯帆得勢丹成拔屋皆仙花木瓜長孫生子有王謝一種風流白芙蕖集鷺藏鷗用晉宋諸賢故事毛錐子敵連城玉價非兔園冊裏學成皮栲栳作擲地金聲是黃鶴樓前悟得唱樓煩三百首別傳草木被文章繡虎起西江十八灘怒漲風雲隨棒喝崩崖蟄戶有雷霆看清涼亦避三舍洞門無鎖鑰笑雄峰自隔重關<span class='note-inline'>(祖語止)</span>雖然一字入公門九牛拔不出拔得出也是虛空背上穵窟遂拈香炷爐云莫道腳下兒孫無長處好。</p>
<p>設問祖供鰲頭納敗興偏濃自臭不覺稱性專能打脫空夙習難忘臉上刮得霜花落懸羊賣狗令行吳越氣吐虹做盡伎倆遠孫今日因爇一爐香要與吾祖棒下血淋淋冤魂髑髏通一線氣恨祖自無鼻孔掃崗祖塔行岡千仞望之畏然故云高山仰止景行行止雖不能至然心鄉往之復讀祖語錄至參無字話忽有省說偈云狗子無佛性莫道說得好閨女學做媒自身也難保又讀夾山參枕子落地機緣頌曰久憶并州是故鄉而今身<span class='corr'>已</span>到咸陽若教忘卻來時路不是愁人也斷腸師云惟記來時路自身故難保不見蕉叔祖拈香云千仞巖高疲殺人冤魂遍界髑髏新比時因得未超薦白日至今鬼見身如何是鬼復云聻念道真言次第陳。</p>
<p>棲雲師翁忘供真腦後見腮莫與往來小孫雖未見師翁腮寬腮狹面短面長只聞昔住東山常在東廁後細洗㾾瘡爛腳天下衲僧未有一箇不被臭氣熏拶逼來小孫未入社保聞得也須作惡今日要與諸人雪屈去也仰師翁者盆惡水澆潑一上遂插香過捏鼻云臭。</p>
<p>靈虛本師老和尚計音至上供我生不願見伊直逃入羅剎鬼國當時性命在伊手裏一任敲骨取髓生也由伊死也由伊我向何處雪屈乃拈香云好向者裏雪屈麼伊死不願見我即躲入驢胎馬腹今日鼻孔在我手裏一任橫拖倒拽生也由我死也由我伊又向甚處叫冤復以香炷爐云莫向者裏叫冤麼良久云牛糞燒香狗尿茶忤逆生死是冤家黧奴白牯來薦饗脹殺蚯蚓與蝦蟆遂搥胸三下。</p>
<p>設此峰首座大師供生時行汝不贏今日汝來行生時說汝不贏今日汝來說生時喫汝不贏今日汝來喫請請復云不喫了遂搥胸大號曰是我命也夫是汝命也夫嗚呼哀哉嗚呼痛哉尚饗。</p>
<p>設昆池元座供舉僧問趙州真如凡聖皆是夢言如何是真言州云唵部林㗶師云恁麼恁麼鐵輪天子寰中敕帝釋天宮放赦書不恁麼不恁麼富嫌千口少貧恨一身多何故不見道去年貧未是貧今年貧始是貧去年貧猶有卓錐之地今年貧錐也無雖然去年正當恁麼時多前年三件事今年正當恁麼時多去年七件事者十件事數不過者甚多瑛大師若不同床睡焉知被底穿拙上座雖是一箇不識羞的男子也要緇素分明去卻七三存一無觜猢猻吹觱栗遂側耳作聽勢云依稀似曲又被風吹。</p>
<p>火小園春侍者十八上破家十八上作活未是好手爭似我春侍者十八上圓具戒月孤高十年內孰不瞻之仰之迨廿七上不惟破家散宅恰值三十夜只道貧無立錐之地他竟錐也無恨山僧命薄太息早折遂搥胸二下然雖如是攃手時猶示眾曰小園小瞎禿換手摸多年摸到三十夜火中生白蓮大眾可是山僧謬語麼以炬打圓相擲下云藉你證盟。</p>
<p>封龕法王法力超群生嘗以法財施一切久積淨業稱無量導眾以寂故稽首恭惟雪峰堂上月菴大和上大圓鏡智同古同今流注真常契物契我體竭形消而不滅金流朴散以長存本如來無所住心蓋念風火地水由眾生有以合感惟憐濕化卵胎是以住世七十九年不舍法界闡化沒休歇處遍入塵勞高名千古重如山泥就泥水就水行普賢之願海棄國一身輕似葉去就去來就來等觀音之慈心脫殼烏龜飛上天金毛獅子<span class='note-inline'>(化作)</span>狗泥犁苦趣逐類隨形餓鬼道中他方此界藏身處沒蹤蹟沒蹤蹟莫藏身到個底果熟豈自昌江花開何由歙縣雖然直得紅霞穿碧海白日遶須彌須知更有不動尊如何是不動尊今古長如白練飛一條界破青山色夫如是則生未嘗生滅未嘗滅去未嘗去來未嘗來都盧是個如來藏體真如正性敢問我月和上即今在什麼處現前諸位桂子蘭孫并諸山老宿還委悉麼白玉毫歸安養國黃金骨鎖蓮花臺遂遞封皮云封。</p>
<p>供月菴和上飯說奢說孤特郎當情義爭似道義長太息相逢一宿晚令人飲恨到泉鄉小弟今日炊鐵釘飯和木札羹聊表殷勤未審伊人還來鑒格也無遂插香云過。</p>
<p>火靈智大師個老兒真卓犖孤松挺秀三千綽打雨敲風長鱗角百尺懸崖上根露詎可托樵牧苦折攀野火燎天灼靈大師誰家灶裏火無煙以炬打圓相擲下云者個本無著。</p>
<p>無著大師起龕隻履西歸未免觸途狂見九年面壁猶為滯殼迷封未有久動而不靜未有久靜而不動所以道若能轉物即同如來且道物作麼生轉金毛獅子喋屎狗雪白象王推磨驢。</p>
<p>行腳僧起龕桃灼灼柳依依浪遊子不肯歸驀喝一喝云汝今還向何處去復以杖擊龕云相隨來也。</p>
<p>起龕來來來燈籠沿壁上天台去去去生鐵秤錘被蟲蛀也不來也不去饑來喫飯困時睡阿呵呵笑甚麼八十翁翁入場屋真誠不是小兒戲孰又得似我聖登阿闍黎罏韝慵開自是呵佛罵祖鉗鎚惜運豈止打雨敲風一物不將來那肯囫圇吞卻三番復趁出真正無主孤魂雖未九叩洞山亦乃三登投子及乎歸來頭著枷腰著械拼將拖泥帶水醫死馬弄死蛇幾乎犯手傷鋒彩鳳舞丹霄陽春<span class='corr'>賡</span>白雪到個裏白日作竊底站過一邊清風下載底徒勞競出說甚滴水不沾寸絲不挂直饒休去歇去冷愀愀地去寒灰枯木去古廟香爐去一念萬年去一條白練去猶是生死岸頭事須知更有向上事在畢竟如何是向上事驀撫龕云鷂子過新羅。</p>
<p>入塔狐峰嶺上一輪秋影倒東灣截眾流七十九年收不得化條白練濟南州顧左右云眾中還見吾師大人相麼禮拜起云塔藏動也遂下龕。</p>
<p>瑩觀引請師封龕諸行無常是生滅法生滅滅<span class='corr'>已</span>寂滅為樂世尊只解淨地打繡毬何能荊棘翻筋斗若是我西來引請師逍遙死生優游人世十字路頭縛草菴逢人便與一甌茶夕陽景裏架長虹一任渡人渡馬雖未開田說大義亦乃驅水牯種田博飯穵得一塊畬秧得一籮芋何適而不樂所以事師以孝為樂課徒以慈為樂撫弟以義為樂接友以信為樂有時艸帽麻衣青鞋白襪背手流觀鳶飛魚躍揚眉瞬目語默笑傲穿衣喫飯屙屎放尿沽鹽買醋運水搬柴燒香掃地合掌搖頭頭頭有出身之樂何暇與俗人拭涕雖然秪見葫蘆棚上挂東瓜麥浪堆裏釣得蝦誰在畫樓沽酒店相邀來喫趙州茶實拙不是情識未乾分上有所難逃六十二年之卓卓應酬阿師自<span class='corr'>己</span>一盞遂遞杯云還受用麼復云掩息如灰功幹畢大悲千眼莫能窺云封。</p>
<p>封龕一念普觀無量劫無去無來亦無住如是了知三世事超諸方便成十力到個底恰值冬至前後際斷添也添一絲毫不得減亦減一絲毫不得若要添減自由縱橫無礙須是我會師太今日涅槃堂上生死途中螺紋結角千層合尖去來也由伊逍遙也由伊悲愍也由伊華嚴海會也由伊玅法蓮花也由伊玅湛總持也由伊喝囉怚那也由伊般若波羅。</p>
<p>伊超佛越祖也由伊泥豬疥狗也由伊極樂國土也由伊直至滴水不沾寸絲不挂明如杲日寬若太虛千聖不攜萬機寢削一念萬年萬年一念總由伊何以不見華嚴偈云若人欲了知三世一切佛應觀法界性一切惟心造更有一事未曾造著實拙即墮拔舌也須道破風吹石臼遍<span class='corr'>哮</span>吼泥捏金剛水裏走拋卻楊岐三腳驢翻身跨上子胡狗會師太遶膝兒孫悉在祖餞但西出陽關無故人牢記一偈趙氏連城璧由來天下傳送君還舊府明月滿前川遂遶龕一匝云封。</p>
<p>象舉師封龕和尚子莫妄想起心動念是妄想澄心息念是妄想成佛作祖是妄想往往將妄想滅妄想無有了期直饒掀翻海嶽踢倒須彌攪長河為酥酪變大地為黃金在天普蓋在地普擎於日燭晝於月照夜有時劫火變遷不存毫髮有時於一毫端現出娑婆彈一指便開毘盧樓閣拈莖草即為丈六金身植旃檀林於八識田中種鐵蒺藜於無明山上有如此神通如此玅用如龍得水如虎靠山玉轉珠迴誰能得彀所以道有一物上拄天下拄地明如日黑似漆常在動用中動用中收不得且道過在甚麼處過在動用中遂謦欬一聲復喚云理謙客來了快擎茶來豈不是生死岸頭業識邊事若果是出家血性漢子自是迅雷不及掩耳驀喝一喝以拄杖卓一卓云塗毒鼓撾無手人龍門那許死屍宿。</p>
<p>起龕文殊出不得女子定死了活不得罔明出得女子定活了死不得畢竟如何我有明珠在我者裏撥著動著放光動地遂振龕云無毛鷂子拍天飛鑽破虛空腦後皮復云起。</p>
<p>師徒同入塔顧左右云盡大地是一隻沙彌眼睛試問諸人向甚處與象公寶塔合尖若有道得者對眾商量如無山僧卻要錦上鋪花遂下師復云更有瑪瑙階前布赤紗者麼又下徒云龍生金鳳子沖破碧琉璃。</p>
<p>塵空維那封龕如來涅槃心祖師正法眼衲僧奇特事知識解脫門總是十字街頭破草鞋無端被汝拋在門角落裏多年狼籍不堪今日呈似本山檀樾諸山老凍膿孰敢正眼覷著眾中還有不甘者麼若有不妨起死回生如無填溝塞壑試聽一頌懶攜瓢笠餐風露一病通身爛似泥千手大悲扶不起假饒靈藥也難醫咦且待漆桶放光著。</p>
<p>起龕十方薄伽梵一路涅槃門未審路頭在什麼處送以拄杖劃一劃云鐵蛇橫古路復喝一喝云蝦蟆[跳-兆+孛]跳上天蚯蚓驀過東海。</p>
<p>火塵空塵空南北西東信腳踏翻遍界火紅以炬打圓相云艸木昆蟲八面玲瓏。</p>
<p>移靈骨就塔顧左右云諸仁者還識者顆蜣螂丸子麼是我空維那昔從糞掃堆頭失卻今從糞掃堆頭拾得拙上座忍俊不禁要與百<span class='corr'>雜</span>碎了也使他無復得失遂以杖擊之云還受用麼復卓一下云用之則行。</p>
<p>火耕雪畝不思善不思惡到個底無棲泊透出紅罏金彈子簉破虛空腦後㲉。</p>
<p>奠典輿籍姪憶汝八齡來海福夜坐團圞輒戲先師膝前默默如愚師摩頂與棗栗啖曰吾老矣恐不能望此子成立汝當成禠拙乃良久勉旃此一空望也九齡十齡送塾師訓詁明句讀齒清章熟能辨字訛此二空望也十一齡時石橋輔樵水主雲興寺三十初度廬夢老人往賀老人偶問石橋念佛是誰汝傍答曰破狗缽老人深項之曰然此三空望也時人間屬予草書命汝立旁或牽紙或研墨飛舞間苟有力不到者其必曰敗矣吾不能辯至十四十五汝自能書已後每一出必駭能書長者此四空望也因小智慧不免性剛岸幘幼慣不可易及至終身受病之原豈非在斯乎嗚呼今年八月十六日年方二十所恨父母兄弟業債難還為悵及至終身速汝命亦非在斯乎直自去冬受具歸秉智慧刀執堅固箭示病週期霜面皚皚冤親杜絕菩薩曾親接引鬼神無處摸索只留一語臨終曰汝我茶毘場上再請相見此非謬言事事是吾二十年中同師血心撫汝空望成立今日參來成個果熟風殘公案然吾向汝從不肯搬果子話亦非家富兒嬌正所謂信道莫行三峽路果聞猿叫斷腸聲汝還聞麼其或未然驗在目前遂頓足以袖拭涕隨展兩手曰那復喝一喝鳴指二下云吽吽。</p>
<p>受業師洞虛老人封龕高聲重號師曰出世難未是難入世難始是難何緣舐犢來塵寰五十九年靡頃閒今日勞薪底所間且搥胸淚漫潸杜鵑啼血染山斑實拙不孝罪豈容誅聊具無縫一所說甚一念萬年任教安眠打鼾復云關。</p>
<p>設供花街柳市一慵僧狼籍鼻擁絕愛憎識得麻姑端的處<span class='note-inline'>(老人家居麻姑一號麻姑一小峰)</span>三江六月踏層冰遂咳<span class='corr'>嗽</span>一聲喚廣籍云師翁和尚歸也快展匙缽。</p>
<p>起龕驀召大眾云拙上座昨夜適夢老人絮絮叨叨授命平生顛末并身後數椿極緊要事今當人天眾前盡情揭露當陽曰老人姓詹氏家居麻姑山麓乳飲益藩裔苗年十一塵氛旰水流亡豐城哭蒼冥兄弟生離爺娘骨暴胸中松竹雲幙眼裏茅土血腥勞生三江白業海福嘆師早世奮志自立承先藏祖臨年卸眾授家委業嗣後一味謹慎忍辱十方檀那不棄癡愚至三月十八日亥時打破鎮州始得螺紋結角拈卻炙脂帽子卸卻鶻臭布衫展開驢腳申出佛手明日即向無影樹下為萬靈長夜燈衝遍五無間獄去也遺有平生顛末并身極緊要事未曾向汝道破後繼海福總務者一要僧行見人有禮二要晨夕鐘鼓分明時粥飯精潔四要勤編松竹園籬未晚巡照門戶燭更有不可說不可說阿僧祗劫已前案尤當。</p>
<p>山鬼伎倆終無垠汝當珍重拙忽夢驚汗背銘於心曰詩有之高山仰止景行行止雖不能至然心鄉往之又曰雲從龍風從虎聖萬物睹乃顧左右云眾中還睹麼良久云若高聲云起</p>
<p>入塔平生與世不相宜影水寒梅枝不是東風窮徹骨虛空捉得倒翻皮所以道未是貧今年貧始是貧去年貧猶有卓錐之貧錐也無召大眾云既是錐也無因甚無影塔幢尾插天良久云豈是西天無位次要留東土作規模。</p>
</div>
<div class='div-w'><a id='mulu69' />
<p class='h1'>附洞虛禪師塔銘</p><p>師諱心光字靈鑒號洞虛旴江詹氏子其大父為益府儀賓國初挈家避亂吾鄉死喪殆盡遂剃染於海福菴師既戚於天潢風度閒雅而天性樸真僧腦益高戒行清苦隨順世緣絕無罣礙海福菴當隘<span class='corr'>但</span>儈雜作紛拏叫囂而菴復貧分衛周旋師恬如也數十年僧俗不異師而師亦不立異於僧俗也辛丑年三月十八日預言時至趺坐示寂壬寅年正月廿五日塔於慶雲菴之西偏燉故與師往來而牧亭大師者於師為剃度師今浮屠合尖皆其力也并令予銘之銘曰。</p>
<p style="text-indent:0em" class="lg-abnormal"><div class='lg-row'>莫提起徒亂人重拈出禮白雲</div>
</p><p style="margin-left:0em;text-indent:2em">時皇清康熙六十一年歲次壬寅春王正月壬午士擇選文林郎劍邑法弟李燉拜撰</p>
</div>
<p class='juan'>磬山牧亭樸夫禪師語錄卷之六終</p>
</div><!-- end of div[@id='body'] -->
</body></html>