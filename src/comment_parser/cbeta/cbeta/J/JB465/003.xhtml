<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>子雍如禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu45' />
<p class='juan'>子雍如禪師朝海語錄卷三</p><p class="byline">侍者佛震記錄</p>
<div class='div-other'><a id='mulu46' />
<div class='div-other'><a id='mulu47' />
<p class='h2'>本庵起身朝海上堂法語</p><p>問春光景色鳥嚬嚬。幾曲嚬嚬欲送行。柳岸翠禽和不徹。啣花相襯馬蹄輕。如何是臨行一句。師云昨朝有意書紅葉。今日無心懶剪裁。進云昨宵玉水還京國。今日燕山去欲留。別唱吾師深有意。不知誰是個中酬。師云同唱燕山曲。襟懷有幾人。進云只如觀音大士端居巖畔欲逢不逢。欲見不見師又作麼生語會。師云不惟彈指觀深妙。又听慈音語細微。進云高揖釋迦不拜彌勒。甚又要禮覲觀世音菩薩去。師云秪知金色貴。那識錦江春。進云願垂鸚鵡林中唱一道秋光滿載歸。師云萬國盡紛紜。僧問如何是清淨法身。師云驗主勘賓。進云如何是圓滿報身。師云當下無私。進云如何是三類化身。師云千頃波心釣月迴。乃云燕山今日笑呵呵。永壽騎牛唱別歌。莫為富嫌千口少。多因祝國壯山河。高掛雲床朝海去。還為諸子願三多。但將好句頻相囑。自然證得六波羅。理會麼。靠拄杖下座。</p>
</div>
<div class='div-other'><a id='mulu48' />
<p class='h2'>京都引眾送行讚詩十首</p><p style="text-indent:0em" class="lg-abnormal"><div class='lg-row'>昨逢諸子話離情。無限愁腸向外傾。分付庭花休著疾。恐驚珠露占秋英。</div>
</p><p style="text-indent:0em" class="lg-abnormal"><div class='lg-row'>買得輕舟欲指南。滿懷明月素心憨。巖前幽鳥頻頻唱。話到南詢五十三。</div>
</p><p style="text-indent:0em" class="lg-abnormal"><div class='lg-row'>昨夜靈花夢裏分。醒來依舊渺無痕。一天明月清如洗。玉水燕山客意欣。</div>
</p><p style="text-indent:0em" class="lg-abnormal"><div class='lg-row'>莫嫌懶拙兩無心。雲自無心鳥自吟。風透花明香有韻。何須意外更相尋。</div>
</p><p style="text-indent:0em" class="lg-abnormal"><div class='lg-row'>惟愛燕山玉水情。清風明月兩相迎。株禽也解知端的。飛近征車作遠盟。</div>
</p><p style="text-indent:0em" class="lg-abnormal"><div class='lg-row'>扁舟遙泛月明中。薊北南天風景同。諸子漫言情念切。秋來依舊看歸鴻。</div>
</p><p style="text-indent:0em" class="lg-abnormal"><div class='lg-row'>兩袖春光出禁城。一腔心事向南傾。燕山在念愁雲密。直待秋高色自清。</div>
</p><p style="text-indent:0em" class="lg-abnormal"><div class='lg-row'>輕帆高掛五雲中。千里遵程一望窮。兩岸蘆花天際外。日光超出海門東。</div>
</p><p style="text-indent:0em" class="lg-abnormal"><div class='lg-row'>柳色囊衣話歲寒。桃紅猶憶別離難。滿寰玉水虛明月。留待金臺仔細看。</div>
</p><p style="text-indent:0em" class="lg-abnormal"><div class='lg-row'>禪心不獨野雲知。蘆月梅花欲寄誰。離情有意情難遣。道合無心道亦宜。</div>
</p></div>
<div class='div-other'><a id='mulu49' />
<p class='h2'>語尚和呈偈</p><p style="text-indent:0em" class="lg-abnormal"><div class='lg-row'>承師究竟得便宜。臨濟家風今始知。突出三玄并三要。只教當下語多奇。</div>
</p><p style="text-indent:0em" class="lg-abnormal"><div class='lg-row'>知師超卓法無邊。獨坐燕山奮赤拳。打破虛空分兩路。無憂高枕法皇前。</div>
</p></div>
<div class='div-other'><a id='mulu50' />
<p class='h2'>上柯城讚馮居士</p><p style="text-indent:0em" class="lg-abnormal"><div class='lg-row'>身歸西土有良時。玉露清風滿四維。慧眼常看塵外月。片言點化是須伊。</div>
</p></div>
<div class='div-other'><a id='mulu51' />
<p class='h2'>楊州讚拈花庵</p><p style="text-indent:0em" class="lg-abnormal"><div class='lg-row'>禪機道行豈能當。靜志平心謁上方。萬物盡消無物界。虛空別有一眉長。</div>
</p><p style="text-indent:0em" class="lg-abnormal"><div class='lg-row'>性善何曾知有身。笑看碌碌界中人。清和對月磨心鏡。踏破瓊瑤摠是春。</div>
</p><p style="text-indent:0em" class="lg-abnormal"><div class='lg-row'>謝師指示在當時。覿面提持不用思。莫邪鋒兮全吐露。和盤托出總由伊。</div>
</p><p style="text-indent:0em" class="lg-abnormal"><div class='lg-row'>青鋒高舉勢難當。斬盡痴頑顯大方。對面不存情與見。全憑格物道風長。</div>
</p><p style="text-indent:0em" class="lg-abnormal"><div class='lg-row'>帶水拖泥一幻身。尖頭矮屋出常人。山花野鳥頻相顧。到處逢渠總是春。</div>
</p></div>
<div class='div-other'><a id='mulu52' />
<p class='h2'>天寧寺講道</p><p style="text-indent:0em" class="lg-abnormal"><div class='lg-row'>骨肉分離解體時不須戲念著思惟輪刀陣上開惺眼好惡存亡總是伊</div>
</p><p style="text-indent:0em" class="lg-abnormal"><div class='lg-row'>師禪垂手住難當接聖招賢見大方拈到手窮物盡處誰知偏界道風長</div>
</p><p style="text-indent:0em" class="lg-abnormal"><div class='lg-row'>龜毛拈得不曩藏賣盡春風孰敢當今日拾來親示子他年展演自芬芳</div>
</p><p style="text-indent:0em" class="lg-abnormal"><div class='lg-row'>帶得燕山一片雲含藏滿袖贈於君香分南苑原無賈占斷春光迥出群</div>
</p><p style="text-indent:0em" class="lg-abnormal"><div class='lg-row'>幾年意欲去朝山求佛求心說易難知因夜雪梅開早好伺南詢五十三</div>
</p><p style="text-indent:0em" class="lg-abnormal"><div class='lg-row'>誠心日日鎖眉頭多為因緣出遠遊正欲尋訪覓伎倆對君莫說路貧愁</div>
</p><p style="text-indent:0em" class="lg-abnormal"><div class='lg-row'>元初<span class='corr'>佳</span>節滿庭新喜有南來獨角麟留待燕山添瑞色風清月皎好良辰</div>
</p><p style="text-indent:0em" class="lg-abnormal"><div class='lg-row'>萬物咸新淑景催春前花木未曾開梅心縱有含銀魄分付時人莫亂猜</div>
</p></div>
<div class='div-other'><a id='mulu53' />
<p class='h2'>新年上堂法語</p><p>僧問如何是籬門緊閉無人到一道神光萬象閒如何是奪人不奪境師云花明山色秀鸚唱隔年春進云玉樓人醉歌聲寂溪上漁吹空好吟如何是奪境不奪人師云樹古藏恛鶴歸松有音進云鐵馬倒騎關塞靜家邦盡在白雲中如何是人境兩俱奪師云一覓竟忘天地老不知明月自西東進云萬景叢中金鳳舞一林樹色鳥聲奇如何是人境俱不奪師云半肩明月光寰宇滿袖春風錦繡圍乃云玄機獨露豁徹無私奪人不奪境花明山色清奪境不奪人玉樓人醉到如今人境兩俱奪鐵馬倒騎關塞靜人境俱不奪滿袖春風亙古今拈拄杖作舞下座。</p>
</div>
<div class='div-other'><a id='mulu54' />
<p class='h2'>上船偈</p><p style="text-indent:0em" class="lg-abnormal"><div class='lg-row'>柳系含煙二月天靈花異路白雲邊花船已出清波上一道神光萬景前</div>
</p></div>
<div class='div-other'><a id='mulu55' />
<p class='h2'>婆子頌</p><p style="text-indent:0em" class="lg-abnormal"><div class='lg-row'>婆生七子勘知音不盡珍奇迥出群若得長風波靜一百千沙界任縱橫</div>
</p></div>
<div class='div-other'><a id='mulu56' />
<p class='h2'>屠夫人對靈小參法語</p><p style="text-indent:0em" class="lg-abnormal"><div class='lg-row'>七十餘春世所稀涅槃城裏任遊虛一念無私全體現到跨須彌證菩提</div>
</p></div>
<div class='div-other'><a id='mulu57' />
<p class='h2'>為行真二禪客行說法語</p><p style="text-indent:0em" class="lg-abnormal"><div class='lg-row'>為我行密行千載不曩藏難得二克子如今為舉揚</div>
</p></div>
<div class='div-other'><a id='mulu58' />
<p class='h2'>德山托缽頌</p><p style="text-indent:0em" class="lg-abnormal"><div class='lg-row'>吳山樵子歌聲滑楚水漁郎奏暮笳吳巧音呈短調江城五月落梅花</div>
</p></div>
<div class='div-other'><a id='mulu59' />
<p class='h2'>女子出定頌</p><p style="text-indent:0em" class="lg-abnormal"><div class='lg-row'>入得雲深路轉奢雲開山鳥亂啼花不知花落雲歸去鳥唱堤前掛晚霞</div>
</p></div>
<div class='div-other'><a id='mulu60' />
<p class='h2'>香巖上樹頌</p><p style="text-indent:0em" class="lg-abnormal"><div class='lg-row'>格外玄機探克家風花雪月亂如麻絲綸已在清波上牢釣金鰲釣落霞</div>
</p></div>
<div class='div-other'><a id='mulu61' />
<p class='h2'>初秋感懷</p><p style="text-indent:0em" class="lg-abnormal"><div class='lg-row'>香飄桂子憶南州雨滴芙蓉露正稠艷麗不知時節換輪將衲被且蒙頭</div>
</p></div>
<div class='div-other'><a id='mulu62' />
<p class='h2'>因事小參</p><p>不覓從前底佛說無得開口便不是袛知要自家底我宗無語句會得莫能了不會也不是五馬嘶風一牛飲水開口不開口總落在第二拈竹篦曰擊碎燈籠露柱有理難伸只得[跳-兆+孛]跳上天台直看破了也拈竹篦一齊打散。</p>
</div>
<div class='div-other'><a id='mulu63' />
<p class='h2'>遇道人聞說呈偈</p><p style="text-indent:0em" class="lg-abnormal"><div class='lg-row'>托缽無心善舉揚錫光削度出含藏須知更識英靈子觸著些兒孰敢當</div>
</p></div>
<div class='div-other'><a id='mulu64' />
<p class='h2'>新蓋禪堂偈</p><p style="text-indent:0em" class="lg-abnormal"><div class='lg-row'>新結茅廬古殿傍如何<span class='corr'>佳</span>饌別人間等閒識得渾沱意不向南尋五十三</div>
</p></div>
<div class='div-other'><a id='mulu65' />
<p class='h2'>京都十問</p><p>問燕山聳翠迥出雲霄非鸞鳳如何棲泊。</p>
<p>問玉水千潯明月長夜皓皓不是獰龍如何潛得。</p>
<p>問金臺從草竭既是黃金臺因甚麼被草覆。</p>
<p>問寒松千尺幽鳥不臨春如何得到。</p>
<p>問即是衲僧個個腰包行腳端為何事。</p>
<p>問虛空寥廊非雲鳥不度還有甚麼人度得。</p>
<p>問魚鉤江干風浪靜釣頭無餌載歸船既是無餌如何釣得。</p>
<p>問一切法無相是名真見佛如何是見佛處。</p>
<p>問清風千古意皓月照庭闈如何是分明句。</p>
<p>問蘆溝橋終日度驢度馬因甚麼還有一人不度。</p>
</div>
<div class='div-other'><a id='mulu66' />
<p class='h2'>桃花口孫居士領眾護法等請上堂法語</p><p>高掛輕帆二月天和風綠柳送行船桃花兩岸聞啼鳥無限漁歌夕照前會得底塗中受用不會得底世諦流布山僧自京師至此縱有風霜大野何處不是衲僧家放身命處一向只為朝山而來不期今日又承孫居士請登斯寶華座說些佛法山僧曾記白雲端和尚云山前一片閒田地叉手叮嚀問祖翁幾度賣來還自買惟憐松竹引清風祗如老白雲恁麼道大似扶犁摸壁今永壽格外而來被這作家把住封疆教山僧說個到家句子到這裏合作麼生話會良久云鐵馬倒騎雲外出風光不與別人同下座。</p>
</div>
<div class='div-other'><a id='mulu67' />
<p class='h2'>辛巳遇皇上偶呈二絕</p><p style="text-indent:0em" class="lg-abnormal"><div class='lg-row'>今年何幸遇南暄一日陰晴變幾翻簷下紙窗乾又濕船前石逕濕還乾</div>
</p><p style="text-indent:0em" class="lg-abnormal"><div class='lg-row'>峰下灣還盡是江片帆高出燕京鄉天風一陣來何處吹起黎民話短長</div>
</p></div>
<div class='div-other'><a id='mulu68' />
<p class='h2'>贈如如法兄</p><p style="text-indent:0em" class="lg-abnormal"><div class='lg-row'>知兄法柄異常流暗去明來得自由打破淨瓶全體現他年拍掌笑無窮</div>
</p></div>
<div class='div-other'><a id='mulu69' />
<p class='h2'>示人</p><p style="text-indent:0em" class="lg-abnormal"><div class='lg-row'>著意求真真轉遠擬心斷望望猶多道人別有平懷處月在青天影在波</div>
</p></div>
<div class='div-other'><a id='mulu70' />
<p class='h2'>贈法宿</p><p style="text-indent:0em" class="lg-abnormal"><div class='lg-row'>纔聞擅度法無邊特地親躬詣法筵果見雲幢千古少門庭彼此喜高賢</div>
</p></div>
<div class='div-other'><a id='mulu71' />
<p class='h2'>短姑道頭</p><p style="text-indent:0em" class="lg-abnormal"><div class='lg-row'>蓮淨海天畫女身短姑得得非奇人別開一境揮今古自有風光處處春</div>
</p></div>
<div class='div-other'><a id='mulu72' />
<p class='h2'>金山塔</p><p style="text-indent:0em" class="lg-abnormal"><div class='lg-row'>不知何代卓江天漏盡青燈塔影懸遙望楚山雲夢澤此心多在夕陽邊</div>
</p></div>
<div class='div-other'><a id='mulu73' />
<p class='h2'>呈天童老和尚</p><p style="text-indent:0em" class="lg-abnormal"><div class='lg-row'>天童棒喝不同流特出超群格外酬但是逢人莫放過自然燈譜永無休</div>
</p></div>
<div class='div-other'><a id='mulu74' />
<p class='h2'>神塔</p><p style="text-indent:0em" class="lg-abnormal"><div class='lg-row'>拖泥帶水入天童不是求名欲覓宗一見真龍開八面棒頭惡氣露機風</div>
</p></div>
<div class='div-other'><a id='mulu75' />
<p class='h2'>密祖掃塔法語</p><p>湘之南潭之北中間有黃金充一國無影樹下合[同/立]璃琉殿上無知識恁麼道太尊貴生袛今遠孫三千里外到來帶得清風千縷明月一珠正欲供養未審我師祖今日必定作麼生相見拈香云犀因玩月紋生角象被雷驚花入牙。</p>
</div>
<div class='div-other'><a id='mulu76' />
<p class='h2'>元孫成如為先祖弘覺開山老祖拈香掃塔法語</p><p>瞻之彌高仰之彌堅德厚配地高明配天恁麼說話大事佛頭撒糞醬裏添鹽雖然如是若不登高望焉知宇宙寬喝一喝云今日到來無一事謾將幽韻作長吟。</p>
</div>
<div class='div-other'><a id='mulu77' />
<p class='h2'>為掃瑞巖遠祖塔法語</p><p>神鼎闢開諲祖眼多年坐斷清關流白日青天轟霹靂惡聲毒氣滿皇州喝一喝云還家盡是兒孫事祖父何須更出頭。</p>
</div>
<div class='div-other'><a id='mulu78' />
<p class='h2'>普同塔上供法語</p><p>沒來由絕褒貶點即不到到即不點蒲團頭識得底何方南北東西六根不具底到底難瞞明眼喝一喝云棕櫚葉長夜叉頭芍藥花開菩薩面。</p>
</div>
<div class='div-other'><a id='mulu79' />
<p class='h2'>老和尚請和尚上堂陞座法語</p><p>到瑞巖請上堂拈香云此一瓣香至尊無對至貴難名爇向爐中奉為當今皇帝聖躬萬萬歲次拈香云此一瓣香栴檀林內不假栽培專申供養即此堂上中興第一代遠祖先老和尚又拈香云此一瓣香春風蕩蕩慧日熙熙專申供養現住瑞巖方丈法伯老和尚併我本師上古下律老和尚共為法海津梁永作山門柱石僧問十方同聚會箇箇學無為且法王座上作麼生師云高著眼進云有為之法與無為之法是同是別師云一任分疏進云三十棒是為人處誤人處師云單不打死漢又問大道不分男女相還許某甲問話麼師云師姑本是女人做進云且道大眾雲集畢竟那箇是女中丈夫師云人人頭頂天箇箇腳踏地僧便喝師云亂喝作麼僧便禮拜乃云法不孤起仗境方生不肖不遠三千里外來到祖山辱承方丈法伯老和尚命陞此座舉揚宗旨自愧智識學淺焉敢冒膺斯任只得轉借山河大地明暗色空鵲噪鴉鳴水流花發熾然說無間歇聊為塞責更有新鮮句今朝是廿八便下座。</p>
</div></div>
<div class='div-other'><a id='mulu80' />
<p class='h1'>跋</p><p style="margin-left:1em">夫大凡說法者從自<span class='corr'>己</span>胸中流出蓋天蓋地突然無味便是醍醐上味也世尊拈花從無意中拈出便是大意也迦葉從無義中含笑便大義也所以傳芳千古莫不從無意味處親切今子雍法姪說法具從胸<span class='corr'>襟</span>中無意味處流出令人橫吞豎嚼實為醍醐實為毒藥單提向上這一著不可以智知不可以識識倘或尼總再來也即傍觀有分是為後跋。</p>
<p style="margin-left:1em">住廣東南雄興雲禪院傳臨濟正宗三十三世古南下石琳瑀書</p>
</div>
</div><!-- end of div[@id='body'] -->
</body></html>