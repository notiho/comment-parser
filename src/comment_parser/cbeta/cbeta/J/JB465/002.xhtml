<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>子雍如禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>永壽子雍如禪師語錄卷二</p><p class="byline">侍者鏡懸記錄</p>
<div class='div-other'><a id='mulu27' /><p>康熙<span class='corr'>己</span>卯冬日。涿州坡河屯信士袁善人率領眾姓人等。請住雨花庵。師受請至。</p>
<p>山門。曰解脫門八字打開。何妨一任縱橫。卓拄杖三下便入。</p>
<p>韋馱殿。曰昔前你是主我是賓。今朝我是主汝是賓。大家勇猛著。扶起破沙盆。便燒香。</p>
<p>大殿。曰指天指地獨稱尊。忽遇雲門跛腳孫。一棒打開心地印。從今不放佛稱尊。然雖如是。且道新長老到來又且如何施設。喝一喝大展三拜。</p>
<p>方丈。曰這箇獅子窟。是凡是聖一齊從此入。英靈衲子都到來。大棒當頭莫教惜。</p>
<p>塔夫人金夫人請師上堂。僧問昔日<span class='corr'>已</span>吹無孔笛。今朝猶弄沒絃琴。自我調高人不識。這回猶自覓知音。如何是君。師曰當堂獨坐。進曰如何是臣。師曰依門靠戶。進曰如何是君視臣。師曰眼前童子面前人。進曰如何是臣向君。師曰晨昏無間甚殷勤。進曰如何是君臣道合。師曰有眼明如日真金火裏看。迺卓拄杖曰。拈起也遍歷乾坤。放下也一毫無涉。不拈不放堂堂獨露。且道露箇甚麼。喝一喝曰。當堂不正座。卻付兩頭機。</p>
<p>趙門蒼氏夫人請上堂。又總大師問鐘鼓齊鳴即不問。賓主相見是如何。師曰兵隨印轉。將逐符行。進曰如何是主。師曰有眼難睹。進曰如何是賓。師曰滿面紅塵。進曰如何是主中主。師曰莫邪全正令。進曰如何是賓中賓。師曰清風拂白雲。進曰把住時密不通風。放行時頭頭合轍。且道把住的是放行的是。師曰不得分身兩處看。進曰恁麼則香風吹滿三千界。果然無處不稱尊。仰大師問結解放收俱不問。請師指示五家宗。如何是臨濟宗。師曰昨夜天晴今日雪。進曰如何是雲門宗。師曰腳跟下薦取。進曰如何是溈仰宗。師曰父子不傳。進曰如何是法眼宗。師曰孤峰獨露。進曰如何是曹洞宗。師曰玉轉珠迴。進曰五宗<span class='corr'>已</span>蒙師指示。向上全提是如何。師卓拄杖曰會麼。迺曰今日七完且喜逢春。山河大地萬物皆新。諸禪德勿沉吟。痛棒熱喝莫生嗔。參到水窮山盡處。人法雙忘處處真。喝一喝曰金鎚不用紅爐煉。日用無私耀古今。卓拄杖下座。</p>
<p>師誕日上堂。從上家風即不問。今日菩薩聖誕於和尚是同是別。師曰一椎兩當。進曰只今母難之期應當諷經。</p>
<p>祝國為甚麼呵佛罵祖。師曰知音知後更誰知。進曰龍象遠垂光燦爛。盡教海屋更添籌。師曰讚嘆有分。又總大師問燕山環玉水。海屋自添籌。師曰庭前嫩草年年綠。嶺畔閒雲去復來。進曰古人道空手把鋤頭步行騎水牛。豈不是無中道有句。師曰路遙知馬力。進曰人從橋上過橋流水不流。豈不是有中道無句。師曰事久見人心。進曰皓布褌曰傅大師只頌得法身邊事。未頌得法身向上事。又作麼生。師曰皓公雖道得十成也落在第二。進曰如何是第一。師曰昨宵皓月明如鏡。今日秋光滿道途。進曰雖然蜀景花前度。半祝皇圖半贈君。師曰瞞你不得。僧問如何是佛。師曰眉間寶劍。進曰如何是法。師曰袖裏金鎚。進曰如何是僧。師曰殺人不展眼。僧問如何是沙彌戒。師曰有水皆含月。進曰如何是比丘戒。師曰無山不帶雲。進曰如何是菩薩戒。師曰金風吹玉管。那個是知音。問因齋慶讚即不問。如何是肉眼。師曰庭前花似玉。進曰如何是天眼。師曰一道恩光射太虛。進曰如何是慧眼。師曰黑漆漆地。進曰如何是法眼。師曰摩醯羅眼莫能窺。進曰如何是佛眼。師曰鐵蛇鑽不入。楊居士問如何是西來意。師曰兩袖清風拂明月。一隻草履踏雲微。進曰丹桂飄香又如何悟得。師曰正是好時節。進曰悟後如何。師曰此是帝王都。進曰路逢死蛇莫打殺。師曰引不著。士禮拜而退。乃曰燕山環玉水。海屋自添籌。一條娘生褲。脫體足風流。空手把鋤頭。耕月泛浮漚。步行騎水牛。頭角未曾收。人從橋上過。赤腳下揚州。橋流水不流。六耳不同謀。古人恁麼舉。山僧恁麼判。且道是法身邊事。法身向上事。永壽今日也有一偈。舉示娘生褲子足風流。日曬風吹八百秋。明月堂前收不得。誰教此日更添籌。卓拄杖下座。</p>
</div>
<div class='div-other'><a id='mulu28' />
<p class='h1'>小參法語</p><p>小參。元中元鼻孔撩天。玅中玅頂門著竅。也不元也不玅。饑來喫飯困睡覺。</p>
<p>早參。前街鬧浩浩。後街鬧浩浩。其中著眼最分明。大地山河同一窖。</p>
<p>燒斗母像晚參。一天星斗不分岐。大地眾生心自迷。多感老人親點破。試看星火燒須彌。</p>
<p>起七小參。諸人請我開爐。動靜皆是工夫。坐到心空及第。冷灰迸出明珠。喝一喝曰。師姑原來女人做。大開兩眼莫糢糊。</p>
<p>解七小參。前日結今日解。中有一物長不改。大眾且道是箇甚麼物。豎拂子曰。無邊剎境自他不隔於毫端。十世古今始終不離於當念。所以道心生種種法生。心滅種種法滅。還知山僧落處麼。良久曰。相逢盡道休官好。林下何曾見一人。</p>
<p>楊王李太太並陳居士設齋請結制小參。問古人道要假兒孫腳下行。金雞頷下一粒粟供養十方羅漢僧。秪如羅漢僧作麼供養。師曰鶯唱柳岸花飛絮。雪點晴窗蝶夢狂。進曰無根樹子一株向何處發生。師曰半窗風月靜。一踏野雲平。進曰無陰陽地一片甚麼人住處。師曰有面目漢無插足處。進曰到處皆心意。誰是個中人。師卓拄杖曰。直下薦取。問今朝打七第一日。西來祖意大須參。庭前柏子休拈出。未審將何作指南。師曰鷓鴣啼處百花香。如何是接初機句。師曰萬象之中獨露身。如何是正令行句。師曰出頭天外看。誰是個中人。如何是烹佛煉祖句。師曰三顧茅蘆後。煙花鎖翠微。進曰恁麼則千峰勢到嶽邊止。萬派聲歸海上消。師曰也要當下無私使得。乃曰起七應節人天普接。有佛處不得住。樓臺月色雲收去。無佛處急走過。梅花昨夜風吹破。洗滌身心正好參。自然到處分明去。五湖四海任君看。燕州山玉[山*屏]水。頭頭盡是自家底。一段風流不讓人。喝一喝曰。逢人且說三分話。擲拄杖下座。</p>
<p>病起小參。終朝忙忙。疾病臨身。紅塵滾滾。沙裏淘金。不是一番寒徹骨。幾乎賺殺本來人。從此萬緣俱放下。今朝幸喜又從新。拈拄杖下座。</p>
</div>
<div class='div-other'><a id='mulu29' />
<p class='h1'>機緣</p><p>僧參。師問那裏來。僧曰河南。師曰河南風景若何。僧曰今年麻麥熟。師曰喂驢喂馬。僧禮退。</p>
<p>僧問如何是永壽境。師曰庭前花似玉。僧曰如何是境中人。師曰覿面不露頂。僧曰意旨如何。師曰一棒一條痕。</p>
<p>尼參。師問何處來。尼曰西山。師曰西山昨夜因甚無月。尼曰照天照地。師曰因甚不照這裏。尼擬議。師便打。</p>
<p>尼參。問世尊初生意旨如何。師曰拄杖今日不在手。尼曰豈不是辜負世尊。師曰作家禪客。尼曰和尚也不是好心。師便打一棒。尼禮退。</p>
<p>僧參。師問甚處來。僧曰江南來。師曰楊子江昨日水到流是否。僧曰和尚莫眼花。師便打。僧曰和尚自領一半。</p>
<p>僧參。問禮拜是不禮拜是。師便打一棒。曰痛不痛。僧曰痛道痛秪是打不著。師曰打不著因甚麼卻痛。僧無語。</p>
<p>問尼何處住。尼曰皇城內。師曰萬歲爺在宮中麼。尼曰在秪在只是不見人。師曰太尊貴生。尼拂袖而去。</p>
<p>示眾一言。滿天下不是尋常話。超過麻三斤。誰敢輕假借。撞著胡張三。脫下衲衣打打打打。江南兩浙誰酬價。</p>
<p>示眾。拈拄杖曰。識得者箇。方知森羅萬象一法印定。且道印文在甚麼處。良久卓一下曰。知恩者少。負恩者多。</p>
<p>示眾。一見便見一了便了。之乎者也何日得曉。喝一喝曰。滿地落花無人掃。</p>
<p>示眾。清虛體無塵垢。描不成畫不就。觸處全乖如何禮究。以拂子畫○喝一喝。</p>
<p>示眾。滿耳聲滿眼色。太煞分明最親最切。報君知瞥不瞥。大地掀翻何處說。</p>
<p>示眾。僧不僧儒不儒。十字街頭當欷歔。凡不識聖不知。呵呵呵。豈是溈山牯。也非楊岐驢。</p>
<p>示眾。符不書斗不拜。時人說我會捏怪。從今放下接上流。不與尋常那樣待。卓拄杖曰。知我罪我貴買賤賣。</p>
<p>示眾。不是僧亦非尼。十字街頭指點迷。翻身棒下成龍去。野鬼閒神盡著疑。喝一喝曰。負恩者多。知恩者稀。</p>
<p>示眾。山僧無法說。只要你低頭。放下人我心。不用向外求。敢問諸兄弟。放不下的心在甚麼處。良久曰人我裏參。</p>
<p>示眾。東西南北十萬里。四聖六凡居其中。心境雙忘許你見。</p>
<p>示眾。昨夜三更夜半寒。不隨坐臥是真參。忽然覷破娘生面。一箇閑人天地間。</p>
<p>示眾。道得放參句。山僧與你箇枕頭。道不得放參句。也與你箇枕頭。且道利害在甚麼處。僧便喝。師便打。進曰婆心太切。師曰知恩者少。</p>
<p>師問二六時中。四威儀內。如何是得力句。進曰步步踏著。師曰且道踏著箇甚麼。僧便掌。師曰且喜得力。師又問如何是得力句。僧便喝。師曰且莫錯承當。進曰將謂別有。師曰喫棒有分。進曰舌頭總在和尚口裏。師便打。</p>
<p>師問。且道利害在甚麼處。僧禮拜拍手呵呵大笑。師曰與你個枕頭。</p>
<p>師又問。且道利害在甚麼處。進曰正好打地師曰與你個枕頭。</p>
<p>師又問且道利害在甚麼處進曰一日咬開白果。放出沒量大人。師曰說甚麼法。僧禮拜而退。</p>
<p>師擲竹篦垂問。向這裏道一句看。又總大師禮拜拾起竹篦捧上。師接得便打。進曰謝師證明。</p>
<p>重陽示眾。九月九佛法有。黃底菊青底柳。報君知莫外走。以拂子畫○曰。滿眼滿耳塞卻口。</p>
</div>
<div class='div-other'><a id='mulu30' />
<div class='div-other'><a id='mulu31' />
<p class='h2'>從稻地經過偶成一偈</p><p style="text-indent:0em" class="lg-abnormal"><div class='lg-row'>渠流曲曲遶瓊墻。月落園林井墨粧。翠柳凝煙寒色淨。白蓮帶露吐青香。村名設舞臨高閣。鵲噪青山近草堂。風送春聲情未息。又添夏景引爐長。</div>
</p></div>
<div class='div-other'><a id='mulu32' />
<p class='h2'>四偈</p><p style="text-indent:0em" class="lg-abnormal"><div class='lg-row'>寶劍橫拈袖裏藏。當門妙舞與人看。空王殿上行全令。萬象森羅毛骨寒。</div>
</p><p style="text-indent:0em" class="lg-abnormal"><div class='lg-row'>獅子猶來不假聰。崢嶸歹躑是非功。一聲哮吼乾坤轉。驚起泥牛上九重。</div>
</p><p style="text-indent:0em" class="lg-abnormal"><div class='lg-row'>三尺烏藤被孰瞞。牛頭當面馬頭安。虛空有體親須證。分付時人仔細看。</div>
</p><p style="text-indent:0em" class="lg-abnormal"><div class='lg-row'>笙歌城裏覓知音。歌者歌兮聽者聽。一句曲含千古意。蘆花明月兩無心。</div>
</p></div>
<div class='div-other'><a id='mulu33' />
<p class='h2'>雜偈八首</p><p style="text-indent:0em" class="lg-abnormal"><div class='lg-row'>老大年來無可得。只因皈佛出紅塵。出家傳法傳心要。藥病與他身有神。</div>
</p><p style="text-indent:0em" class="lg-abnormal"><div class='lg-row'>一缽南園與北園。消磨歲月半枝禪。說我人間閒古董。半似神仙也是仙。</div>
</p><p style="text-indent:0em" class="lg-abnormal"><div class='lg-row'>從來學道喜山居。靜夜彌阤意自餘。會取本來真面目。何須更要理鯨魚。</div>
</p><p style="text-indent:0em" class="lg-abnormal"><div class='lg-row'>一點靈臺耀古宗。同門出入也難同。度人寶筏常無倦。一片婆心不借中。</div>
</p><p style="text-indent:0em" class="lg-abnormal"><div class='lg-row'>雪裏梅花別有春。久居深谷不凡塵。清身欲度香風遠。幾樣風流別樣神。</div>
</p><p style="text-indent:0em" class="lg-abnormal"><div class='lg-row'>一道神光獨占先。幾回雲榻覓枯禪。無心了道心窮也。有意尋仙不遇仙。</div>
</p><p style="text-indent:0em" class="lg-abnormal"><div class='lg-row'>鉏雲種月學山居。不盡山花道有餘。石做枕頭不是虎。一天明月半床書。</div>
</p><p style="text-indent:0em" class="lg-abnormal"><div class='lg-row'>竹裏風聲韻不同。臬和皓月亂東流。花同鳥語傳新句。多少清吟萬景中。</div>
</p></div>
<div class='div-other'><a id='mulu34' />
<p class='h2'>三玄三要頌</p><p style="text-indent:0em" class="lg-abnormal"><div class='lg-row'>第一玄。赤體無私萬象前。端居寶殿尊寰宇。一物猶來話別傳。</div>
</p><p style="text-indent:0em" class="lg-abnormal"><div class='lg-row'>第二玄。藏鋒雪密語偏圓。投機利便通玄旨。萬別千差一句詮。</div>
</p><p style="text-indent:0em" class="lg-abnormal"><div class='lg-row'>第三玄。向棒掀騰絕異聞。金風體淨分明極。萬境之中獨露先。</div>
</p><p style="text-indent:0em" class="lg-abnormal"><div class='lg-row'>第一要。一物無私照。赫赫大分明。突出入玄奧。</div>
</p><p style="text-indent:0em" class="lg-abnormal"><div class='lg-row'>第二要。乾坤盡返照。句裏笑囊藏。得意須防飽。</div>
</p><p style="text-indent:0em" class="lg-abnormal"><div class='lg-row'>第三要。舞掌呵呵笑。家貧愁殺人。赤體無絲好。</div>
</p><p class="head3">總頌</p>
<p style="text-indent:0em" class="lg-abnormal"><div class='lg-row'>三要三玄體用親。無言童子笑嚬呻。搬柴運水知玄妙。摘柳尋花別是春。</div>
</p></div>
<div class='div-other'><a id='mulu35' />
<p class='h2'>南泉斬貓頌</p><p style="text-indent:0em" class="lg-abnormal"><div class='lg-row'>舉起青鋒不直言。草鞋無耳也無根。昨因雪曲歌聲滑。聽得愁人亦斷魂。</div>
</p></div>
<div class='div-other'><a id='mulu36' />
<p class='h2'>述懷</p><p style="text-indent:0em" class="lg-abnormal"><div class='lg-row'>海月臨天宇宙光。令人心地得清涼。當年煙水尋方歇。此日金臺唱道忙。接物利生原有願。祝筵皇帝壽無疆。閑來多少青雲客。每向吟哦集講堂。</div>
</p></div>
<div class='div-other'><a id='mulu37' />
<p class='h2'>舟行</p><p style="text-indent:0em" class="lg-abnormal"><div class='lg-row'>春風二月泛行舟。兩岸鶯聲送客遊。柳色半含情漫切。孤帆高掛逐金鷗。</div>
</p></div>
<div class='div-other'><a id='mulu38' />
<p class='h2'>旅泊</p><p style="text-indent:0em" class="lg-abnormal"><div class='lg-row'>閒攜竹杖出松陰。不盡山花送客心。萬紫未舒藏雪密。一腔清韻點秋金。</div>
</p></div>
<div class='div-other'><a id='mulu39' />
<p class='h2'>訪道作</p><p style="text-indent:0em" class="lg-abnormal"><div class='lg-row'>帶水拖沉到上林。相呈話舊遇知音。一堂風月貫今昔。花木庭前古佛心。</div>
</p></div>
<div class='div-other'><a id='mulu40' />
<p class='h2'>遊西山</p><p style="text-indent:0em" class="lg-abnormal"><div class='lg-row'>西山<span class='corr'>佳</span>景漫相尋。桃色紅兮柳色金。滿目春光無限意。翠微古蹟到如今。</div>
</p></div>
<div class='div-other'><a id='mulu41' />
<p class='h2'>自惜</p><p style="text-indent:0em" class="lg-abnormal"><div class='lg-row'>幾番拈來幾番新。幾用心機勿記春。不怕山猿數偷果。單防內賊入幽林。</div>
</p></div>
<div class='div-other'><a id='mulu42' />
<p class='h2'>贈友人</p><p style="text-indent:0em" class="lg-abnormal"><div class='lg-row'>知君忘識出常人。猶喜烏藤接上賓。惟愧素貧無可贈。頻將書史漫同論。</div>
</p><p style="text-indent:0em" class="lg-abnormal"><div class='lg-row'>數載聞名未得逢。今朝一見話偏濃。拈來佛法無多子。別有家聲繼祖風。</div>
</p><p style="text-indent:0em" class="lg-abnormal"><div class='lg-row'>久慕高賢尊貴種。喜從佛法起家聲。道存劫外君先得。花發幽庭占早春。</div>
</p><p style="text-indent:0em" class="lg-abnormal"><div class='lg-row'>待師立志是高賢。法外須知有別傳。迥出身心無一物。自然成佛在人先。</div>
</p></div>
<div class='div-other'><a id='mulu43' />
<p class='h2'>訓徒</p><p style="text-indent:0em" class="lg-abnormal"><div class='lg-row'>棄家拋業幾忘年。未遇知音莫與言。創業是難守不易。諸徒莫作等閑看。一樑一柱好護惜。片磚片瓦無拋殘。山僧此語能尊守。珍護將來有福端。</div>
</p><p>善法叔至。問德山被雪峰一拶。低頭歸方丈。山僧被法姪一拶。拂袖便行。且道與古人是同是別。若辨得出許你會末後句。師曰今日和尚來此便是末後句也。</p>
</div>
<div class='div-other'><a id='mulu44' />
<p class='h2'>四賓主</p><p style="text-indent:0em" class="lg-abnormal"><div class='lg-row'>賓中賓。芒鞋竹杖眼無睛。芒鞋三個耳。竹杖醉酩酊。</div>
</p><p style="text-indent:0em" class="lg-abnormal"><div class='lg-row'>賓中主。風前月下同君舉。月明天漢靜。風舞漏聲齊。</div>
</p><p style="text-indent:0em" class="lg-abnormal"><div class='lg-row'>主中賓。鳥啼花笑雨頻頻。鳥啼山月市。花笑正逢春。</div>
</p><p style="text-indent:0em" class="lg-abnormal"><div class='lg-row'>主中主。萬機齊唱出庭闈。寶鏡當軒妙。臨臺識者稀。</div>
</p></div></div>
</div><!-- end of div[@id='body'] -->
</body></html>