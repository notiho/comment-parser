<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>松隱唯菴然和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>唯菴然和尚語錄序</p><p>余所居鄰縣，有五雲山，山勢回環若青蓮華，然中聖壽禪寺其癈<span class='corr'>已</span>久。大善知識曰：「千嵒長公居焉，四方學者，雲臻川赴，遂化椔翳之場，以為金碧之區。當時，參扣道要者，座下恒數百人，其入室弟子，唯菴禪師蓋傑然者也。」</p>
<p>禪師早歲入道，力抵諸方，未有所契；及謁千嵒，聞其提唱，豁然有所悟入。舉目之頃，日月星辰，風霆雨露，飛潛動蟄，皆演如來大乘妙法。</p>
<p>於是聲光聳起叢林間，遂補千巖故處，說法度人；逾年退歸華亭之松隱，其信向者益眾。</p>
<p>雖自被衲袍，日餐糗飯，不啻天廚之珍，錦綺之華也。或人之稱，但見其杜德機爾。</p>
<p>忽學子童徽，持其語一編，來徵余序，凡讀之數過，顧與二三子曰：「唯菴，真誠有道之士哉！觀其語言，峭拔如銅關鐵壁、利劍長矛，豈唯不可湊泊，亦無罅隙之可乘。吁！可畏哉！」</p>
<p>余素與千巖游，既序其語，鍥梓行世。今觀唯菴斯錄，又獲廁名編端，豈般若之緣實有在於父子間乎。</p>
<p>然而，大圓覺海無物不照，亦無一法可得；此心若萌，即墮第二義。</p>
<p>禪師諱德然，字唯菴，生雲間張氏，其行業備著於《松隱菴記》，茲不復贅。</p>
<p>洪武丙辰翰林學士金華宋濂序</p>
</div>
<p class='juan'><a id='mulu2' />松隱唯菴然和尚語錄卷之一</p><p class="byline">徒弟比丘　慧省　編次</p>
<div class='div-other'><a id='mulu3' />
<p class='h1'>金華聖壽寺語錄</p><p>山門。「未跨龍門，腳踏實地；<span class='corr'>已</span>跨龍門，腳踏實地。」驟步云：「一聲霹靂風雲起。」</p>
<p>佛殿。「法報化身，總是這箇，畢竟以何為驗？」「泥多佛大。」便禮拜。</p>
<p>土地堂。「正直聰明，聰明正直，顯正摧邪，憑誰之力？」喝一喝。</p>
<p>祖堂。「你者一隊，全無巴鼻，六耳同謀，有甚良計？」</p>
<p>據室，拈拄杖云：「縱也在我，奪也在我，鐵額銅頭，也須按過。」卓拄杖。</p>
<p>指法座云：「進一步，高一步，踏到上頭，全身獨露。」掣手云：「須彌燈王過那邊去。」遂陞座。</p>
<p>拈香云：「此香爇向爐中端，為今上皇帝祝延：『聖壽萬歲！萬歲！萬萬歲！』」</p>
<p>次拈香云：「此一瓣香，大眾還知來處麼？今日不惜眉毛，爇向爐中，奉為開山佛慧圓鑑普濟禪師千巖大和尚，不圖酬恩報德，且要遞相熱瞞。」遂就座。</p>
<p>東白和尚白槌罷，師云：「垂鉤四海，慣釣鯨鰲，眾中莫有不顧性命者麼，出來道一句看。」</p>
<p>時，有僧問云：「遠離松水，來據龍峰，海眾臨筵，請師祝聖。」師云：「萬年松在祝融峰。」</p>
<p>進云：「祝聖<span class='corr'>已</span>蒙師指示，列祖宗風事若何？」師云：「冬到寒食一百五。」</p>
<p>進云：「莫便是和尚為人處也無。」師云：「斧頭是鐵做。」</p>
<p>進云：「恁麼則龍門無宿客也。」師云：「早<span class='corr'>已</span>點額。」</p>
<p>進云：「若不登樓望，焉知滄海深。」師云：「你道老僧眉毛有幾莖？」</p>
<p>進云：「一堂風泠淡，千古意分明。」師云：「蹉過不少。」</p>
<p>進云：「承古有言，向上一路，千聖不傅，還端的也無？」師云：「何處得這消息來？」</p>
<p>進云：「賣金須遇買金人。」師喝一喝。</p>
<p>進云：「金屑雖貴，落眼成翳，又作麼生？」師云：「好向繡湖湖上看，月明夜夜散金波。」</p>
<p>進云：「三十年後此話大行。」師云：「杜撰禪和，如麻似粟。」</p>
<p>進云：「大眾證明，學人禮拜。」</p>
<p>師乃云：「第一義諦<span class='corr'>已</span>被東白和尚一槌擊碎了也，未免向第二義門露箇消息。山僧數年搓得一條龜毛索子，今日拈來，將三世諸佛、西天四七、東土二三、天下老和尚鼻孔，一串穿卻了也。且道：山河大地、草木叢林、森羅萬象、有情無情，甚處得來？」良久，云：「莫將間學解，埋沒祖師心。」</p>
<p>復舉：「三聖道：『我逢人則不出，出則便為人。』興化道：『我逢人則出，出則不為人。』」師云：「這二老漢，同門出入，夙世怨家；一人向孤峰頂上，臥月眠雲；一人向十字街頭，揚塵簸土。點撿將來，二俱漏逗，各與三十拄杖。且道龍峰與麼提持，是賞伊是罰伊？」驀拈拄杖，卓一下云：「天上有星皆拱北，人間無水不朝東。」</p>
<p>當晚，小參：「二十年在吳淞江上，冒雨衝風拋綸擲釣，雖無躍浪錦鱗，且得去留自在；今日被業風吹向千峰頂上，隈巖傍壑，直得四顧寥寥，清風滿座。見前莫有同生同死底衲僧麼？出來相見。如無然，上座自起自倒去也。」乃拈拄杖云：「山僧拄杖子，無端變作智者樓，約國師走入玻璃瓶裏澡浴，驚得雙林傅大士擲下擊門槌，乃說偈云：『空手把鋤頭，步行騎水牛；人從橋上過，橋流水不流。』諸人還見麼？若也見得，不妨橫行海上，獨步乾坤；其或未然，拄杖子依前，還作拄杖子。見山是山，見水是水；上是天，下是地，所以道『是法住法位，世間相常住。』」乃卓一下。</p>
<p>復舉：「西天異見王問波羅提尊者：『何者是佛性？』者云：『我見佛性。』王曰：『性在何處？』者云：『性在作用。』王曰：『是何作用？』者云：『今見作用，王自不見。』王曰：『於我有不？』者云：『王若作用，無有不是；王不作用，體亦難見。』王曰：『若當作用，何處出現？』者云：『若作用時，當有其八：在胎曰身、在世曰人、在眼曰見、在耳曰聞、在鼻嗅香、在舌談論、在手執捉、在足運奔；遍現俱該沙界，收攝在一微塵，識者喚作佛性，不識喚作精魂。』王聞是言，心即開悟。後來大慧和尚拈云：『若道在八處，即是精魂；若道離八處，卻喚甚麼作佛性？』」</p>
<p>師云：「諸方盡道異見王聞法開悟，殊不知波羅提尊者被王一拶，直得伎窮力盡，進退無門；妙喜老人盡平生力，也救他不得。龍峰今日路見不平，敢為古人出手去也。」乃喝一喝云：「適來異見王、波羅提尊者、老妙喜，盡向這裏掃蹤滅跡了也。更說甚麼佛性、精魂、作用、見聞，盡是陽燄空花，不勞把捉。且歸家穩坐一句，作麼生道？太平天子朝元日，五色雲車駕六龍。」</p>
<p>上堂：「日可冷，月可熱，眾魔不能壞真說。有來由，無途轍，六月炎炎撒冰雪，文殊無處著渾身，普賢特地呈醜拙。是真說，非真說，若無閒事掛心頭，便是人間好時節。」喝一喝，卓拄杖下座。</p>
<p>開山和尚忌日，拈香云：「巴陵三轉語，未足酬恩。揚岐作女人拜，深為負德。然上座總不恁麼。何故？字經三寫，烏焉成馬。」</p>
<p>歲旦，上堂：「元正啟祚，萬物咸亨。」驀拈拄杖云：「拄杖子昨夜抽條，今朝吐蕊，花開五葉，香遍大千。且道當得新年頭佛法也無？」卓拄杖，喝一喝。</p>
<p>官員至，上堂，舉：「昔日朗州<span class='corr'>刺</span>史李翱，慕藥山和尚道風，屢請不赴，乃肅裝客禮，直造座前；山默然殊不顧視。李乃云：『見面不如聞名。』拂袖便行。山召李，李回首。山云：『何得貴耳賤目？』李遂禮拜，起問云：『如何是道？』山以手指天，復指淨瓶，云：『會麼？』李云：『不會。』山云：『雲在青霄水在瓶。』李因有省，乃呈偈云：『煉得身形似鶴形，千株松下兩函經；我來問道無餘說，雲在青霄水在瓶。』」師云：「我這裏則不然，今日若問龍峰：『如何是道？』但云：『國正天心順，官清民自安。』且道與藥山還有優劣也無？」靠拄杖下座。</p>
<p>結制，上堂：「九十日包三大劫，諸人直要徹根源，會須撥轉當頭柁，覺海乘風駕鐵船。」驀拈拄杖云：「柁根在這裏，鐵船在甚麼處？」喝一喝。</p>
<p>謝藏主、維那，上堂：「天無門，地無戶，俊快衲僧一任來去，藏裏摩尼照徹十方，洞裏桃花千葩競吐。假劫外之春風，應今時之律呂。海神夜半看鮫珠，眼光掛在扶桑樹。」喝一喝。</p>
<p>開爐，上堂：「煖氣相接正在斯時，深深冷灰裏，撥著星兒之火，向死柴頭上發機。燎起亙天烈燄，燒卻舜若多神面皮。敢問諸人作麼生回避？」擲拄杖下座。</p>
<p>臘八，上堂：「明星一見出山來，剛道娘生<span class='corr'>已</span>眼開；不是髑髏乾得徹，爭知春色上桃腮。」</p>
<p>上堂：「不是心、不是佛、不是物，是個什麼？道得，天下橫行。」便下座。</p>
<p>結制，上堂：「一二三四五六七，金剛捏出秤鎚汁；七六五四三二一，扶桑枝上懸紅日。鷺鷥牽動鐵崑崙，挨得虛空半邊側。碧眼黃頭膽喪魂，驚走入大圓覺海。藏蹤遁跡，浸爛鼻孔，要且黈氣不得。個事且止，只如諸人日用二六時中，畢竟作麼生履踐？」良久，云：「不因樵子逕，爭到葛洪家？」</p>
<p>上堂：「今朝是初一，龍象如稻麻；有事與無事，歸堂去喫茶。」</p>
<p>上堂：「達摩西來，不立文字，直指人心，見性成佛。大眾作麼生說個見性成佛底道理？」良久，云：「幸自無瘡，勿傷之也。」</p>
<p>上堂：「真不立、妄本空，有無俱遣不空空；二十空門原不著，一性如來體共同。」驀拈拄杖云：「只者拄杖子，你諸人若不喚作一性如來，便喚作二十空門。直饒總不恁麼，也是垛根漢。」擲拄杖下座。</p>
<p>端午，上堂：「黃米粽喫一缽，菖蒲茶喫半甌，個是衲僧好時節，大家相見飽齁齁；縱橫自在，自樂自由，說甚仰山開畬、溈山牯牛、禾山打鼓、雪峰輥毬，總是小兒雜劇，且非先德宗猷。只如端午掩殃一句又作麼生？目前無怪異，不用帖鍾馗。」</p>
<p>上堂：「德山棒，臨濟喝，拈放一邊。諸人腳跟下，道將一句來。」以拄杖劃一劃云：「毗婆尸佛早留心，直至如今不得妙。」</p>
<p>解制，上堂，舉：「翠巖夏末示眾云：『一夏<span class='corr'>已</span>來與兄弟說話，看翠巖眉毛在麼？』保福云：『作賊人心虛。』師云：『好事不出門。』長慶云：『生也。』師云：『惡事傳千里。』雲門云：『關。』」師云：「錯。者一隊漢，只解護惜眉毛，不知打失鼻孔。龍峰今日直要與伊據款結案，大眾還委悉麼？暑氣盡隨雲雨去，清風透入戶庭來。」喝一喝。</p>
<p>上堂，舉：「瑯琊覺和尚，僧問：『清淨本然，云何忽生山河大地？』琊云：『清淨本然，云何忽生山河大地？』其僧於言下有悟。」師云：「騎賊馬趕賊。瑯琊固是作家，者僧如珠走盤，一撥便轉，可謂主賓互換，箭鋒相拄。雖然如此，撿點將來，猶欠淘冶在。今日或有人問龍峰：『清淨本然，云何忽生山河大地？』劈脊便棒。且道與瑯琊是同是別？有眼衲子試辨看。」</p>
<p>松隱上塔頂寶索，上堂：「鉤鎖連環，連環鉤鎖，覿體全彰，眼眼相顧；其橫也穿卻虛空鼻頭，其豎也鎖住須彌鐵柱。親從惡辣鉗上煆煉得來，豈比尋常麻纏紙裹個是。谷寶居士壯觀浮圖，騰今亙古底作也。雖然如是，且道高懸倒掛一句如何舉似？四簷平定香雲繞，萬世光華佛日長。」</p>
<p>上堂眾集，師顧左右云：「分明記取。」便下座。</p>
<p>上堂：「將此深心奉塵剎，是則名為報佛恩。」拈拄杖云：「這個是深心，那個是佛恩？」喝一喝。</p>
<p>上堂：「『江月照，松風吹，永夜清宵何所為？』永嘉大師滿口道了也，大眾還知落處麼？」卓拄杖云：「劫石有消日，黃金無壞時。」</p>
<p>端午，上堂：「諸方盡喫菖蒲茶，唯我自酌青原酒；儱儱鬨鬨發顛狂，打落南辰連北斗。」擲拄杖下座。</p>
<p>開爐，上堂：「十月風高作寒色，今朝正值開爐日。長途多少未歸人，祖父田園俱喪失；何如白鷺鷥，翹足溪邊立，毛長骨瘦歷風波，那論有食與無食。諸兄弟！也要大家知此消息，且道是甚麼消息？」歸堂喫茶。</p>
<p>上堂，舉：「僧問投子同禪師云：『不斷煩惱而入涅槃時如何？』同云：『者發殺業底師僧。』」師云：「真不掩偽。」「後問國清機和尚，機劈脊便打。」師云：「曲不藏直。投子只解裁長，不能補短；國清只解補短，不能裁長。今日忽有人問龍峰：『不斷煩惱而入涅槃時如何？』只對他道：『有水皆含月，無山不帶雲。』」靠拄杖下座。</p>
<p>結制，上堂：「蠟人為驗，始於今日。九十日終，推功辨的。黃面老瞿曇，結住布袋頭，百萬人天咸皆受屈。松隱結制總不恁麼。」以手作搖櫓勢云：「山僧即今駕無底鐵船，普請大眾同入大圓覺海遊戲去也。」喝一喝云：「看取定南針。」</p>
<p>冬至，小參：「群陰剝盡，一線新添；祖令當行，十方坐斷。」拈拄杖云：「拄杖子得者體用，臨機縱奪，殺活自由；有時先照後用，有時先用後照；有時照用同時，有時照用不同時。以此點鐵成金，以此超凡越聖，以此恢拓宗綱，以此續佛慧命。」乃喝一喝云：「山僧盡情撒向諸人面前了也，個中直饒有個皮下有血、頂門有眼底出來，掀倒禪床，喝散大眾，也只作得半個衲僧，且佛祖向上一句作麼生道？若無舉鼎拔山力，千里烏騅不易騎。」卓拄杖喝一喝。</p>
<p>復舉：「德山云：『今夜不答話，問話者三十棒。』時，有僧出禮拜，山便打。僧云：『某甲話也未問，因甚便打？』山云：『你是甚處人？』僧云：『新羅人。』山云：『未跨船舷，好與三十棒。』」</p>
<p>師云：「你諸人且道，者僧合喫棒、不合喫棒？若道合喫棒，者僧過在甚麼處？若道不合喫棒，爭奈德山令不虛行。要會麼？」良久，云：「不是李將軍，徒勞射石虎。」</p>
<p>上堂，舉：「僧問雲門：『如何是超佛越祖之談？』門云：『餬餅。』大慧和尚拈云：『雲門直是好一枚餬餅，要且無超佛越祖底道理。』」師云：「大慧和尚一手抬、一手搦，未免話作兩橛；既是好一枚餬餅，又道無超佛越祖底道理。諸禪德且道，大慧和尚還有為人處也無？」「參！」</p>
</div>
<div class='div-other'><a id='mulu4' />
<p class='h1'>法語</p>
<div class='div-other'><a id='mulu5' />
<p class='h2'>示生禪人</p><p>古者道：「不得動著，動著三十棒。」又道：「切忌生心動念，纔生心動念，便不是了也。」先德發一言半語，如利劍長矛，動著便傷鋒犯手，擬議則斷卻命根；直是無你迴避處，無你湊泊處。若是個漢，那肯承虛接響、滯殼迷封，要須直截根源，腳踏實地盡力捱將去。日久月深，打成一片，也無生的心，也無滅的心，生滅一如，動靜無二。到這裏不覺不知，打失眼睛鼻孔，在大洋海底，及乎撈摝歸來，眼睛依然是眼睛，鼻孔依然是鼻孔，到此始可上人門戶剖露真情，求大宗匠決擇明白，方名真參學者。卻於四威儀中，隨緣飲啄，不失其宜；或孤峰獨宿，或隱逸林泉，或垂手入廛，作饒益事。三二十年，保養充足，忽出一言半語，聲名腥香，文彩發露，天龍推出，模範後昆，不為分外。古之學道之士，參到大休、大歇、大安樂地，方為了當。嗟！今時輩行腳，纔趕得些野狐涎唾、相似語言，便去眩惑他人，堪作甚麼？有一般底，將古人公案，向情識上卜度、文字上引證，蘊在胸中便為了事。結半間茅屋以為死關，滯寂沉空，味於安逸。開大口說大話，弄虛頭，惑其後學，誠可憐愍。驀然撞著個本色宗師，漆桶依然不快。豈不念雪山大沙門棄王宮，夜半逾城，六年苦行，臘月八夜睹明星，豁然大悟。只如二祖可大師，少室山前立雪斷臂，得安心竟，方堪為人榜樣。生禪人！你既居關，理合大忘人世，力進此道，空一切相。何以又起佛見、法見？瞥興妄念，遠遠賫香，求我無義味語，以為居關之談柄。此之見解，大不唧溜。古云「真淨界中纔一念，閻浮早<span class='corr'>已</span>八千年。」豈虛語哉？你且道，我這一絡索，是發揚關中事，關外事？若撿點得出，不妨廓大千沙界為一關，一關容納大千沙界。那時，始好扶豎濟北三玄，鑿開人天眼目，激揚佛祖向上宗乘去也。殊不知，我天目佛日老祖，避世逃名於萬峰之巔，設個死關，垂三轉語以為關鍵，要斷學者偷心，亦乃偶爾一期方便，豈意靈龜曳尾，欲隱彌露？生禪人，思之！勉之！</p>
</div>
<div class='div-other'><a id='mulu6' />
<p class='h2'>示真禪人</p><p>真禪人！你參乃師萬峰和尚「父母未生<span class='corr'>已</span>前，那個是我本來面目？」一句子。此是老盧在黃梅五祖會下，夜半受衣法，渡江至大庾嶺頭，被明上座隨後趕逐，無處躲避，臨危設個脫身款子。乃云：「不思善，不思惡，正當與麼時，那個是明上座本來面目？」當時明上座只知蜜甜，豈知中了毒，喪卻一條窮性命，縱使耆婆、扁鵲亦乃救之不得。此話流傳到今，鈍置後學，仍不知當人十二時中四威儀內本來面目，未嘗少間。自是根思遲鈍，不能深領，以致昏時、散時、靜時、動時，忘古人大安樂田地，造之不得、坐之不穩。若欲決了此事，便從腳跟下將平日所參得底，和個四大五蘊，盡情放下；然後併起勇猛志，豎起精進幢，瞠開兩眼，緊捏雙拳，如兩將爭鋒，胸中憤憤，舉起本參話頭，直向疑不到處起疑，方是真疑。真疑既發，恰如急水灘頭，坐在一葉舟中順轉逆行，浮逼逼地，如月華透水，蕩之不散，如毗嵐風卷海水，直教徹底無涓滴。到此之際，自然塵消業謝，靜極光通。那時爬得搆也切莫移晴動目，凝定身心，善巧方便，不知不覺一拶拶透，豁開<span class='corr'>己</span>眼，方知本來面目不從他得。若要作大法器，建立門庭，更須向那邊更那邊，打數百個懸空筋斗。卻來喫我痛棒。何故不見道？雪後始知松柏操，事難方見丈夫心。</p>
</div>
<div class='div-other'><a id='mulu7' />
<p class='h2'>示明禪者</p><p>端的究明生死底人，自然孤迥迥地，不掛寸絲。二十年三十年捩轉面皮，討個分曉，便是千手大悲也互換你不得，此乃過量的人也。若是隨漏輳漢，喚東向東、喚西向西，腳跟下浮逼逼地，豈肯向他古人真實田地上行。只管貪程，那知爛泥中有<span class='corr'>刺</span>，轉得腳來未免通身泥水。你且道：孤迥迥地底是？隨漏輳底是？參。</p>
</div>
<div class='div-other'><a id='mulu8' />
<p class='h2'>示禪者</p><p>佛是眾生界中了事人，眾生是佛界中不了事人。若欲決了此事，只消向十二時中，四威儀內，折旋、俯仰、與人酬酢處，看是甚麼道理。忽爾妄想滅、知見忘，突出自家一段光明；洞徹十虛，無絲毫隔礙。始知佛與眾生本性平等，一身清淨，多身清淨；一世界清淨，多世界清淨。無一塵不是真如境界，無一剎不是解脫道場。所以永嘉云：「一月普現一切水，一切水月一月攝；諸佛法身入我性，我性同其如來合。」斯言豈欺我哉？</p>
</div></div>
<div class='div-other'><a id='mulu9' />
<p class='h1'>頌古</p>
<div class='div-other'><a id='mulu10' />
<p class='h2'>世尊成道</p><p style="text-indent:0em" class="lg-abnormal"><div class='lg-row'>六載雪山空冷坐，面如黃蠟骨如柴；縱然親睹明星現，也是街頭破草鞋。</div>
</p></div>
<div class='div-other'><a id='mulu11' />
<p class='h2'>世尊未離兜率<span class='corr'>已</span>降王宮，未出母胎度人<span class='corr'>已</span>畢。</p><p style="text-indent:0em" class="lg-abnormal"><div class='lg-row'>出得驢胎入馬腹，六六依然三十六。淵明固是不知歸，重陽耽著籬邊菊。</div>
</p></div>
<div class='div-other'><a id='mulu12' />
<p class='h2'>達磨大師初至金陵見梁武帝，帝問云如何是聖諦第一義？師云廓然無聖。帝云對朕者誰？師云不識。帝不領悟，師遂折蘆渡江至魏。後帝舉問誌公，公曰陛下識此人否？帝云不識。誌云此是觀音大士傳佛心印。曰當遣使詔之。誌云莫道陛下召，闔國人去他亦不迴。</p><p style="text-indent:0em" class="lg-abnormal"><div class='lg-row'>腳頭未跨帝皇畿，早<span class='corr'>已</span>全身陷鐵圍。漁父只憐鉤上餌，不知簑笠墮魚磯。</div>
</p></div>
<div class='div-other'><a id='mulu13' />
<p class='h2'>雲門因僧問如何是諸佛出身處，門云東山水上行。</p><p style="text-indent:0em" class="lg-abnormal"><div class='lg-row'>秋林落葉擁闌干，砌下蛩聲枕上寒；最是月明風定夜，溥溥玉露滴金盤。</div>
</p></div>
<div class='div-other'><a id='mulu14' />
<p class='h2'>趙州因僧問狗子還有佛性也無？州云無。</p><p style="text-indent:0em" class="lg-abnormal"><div class='lg-row'>出匣吹毛光灩灩，一番用了一番磨；鋒頭削落三斤鐵，始信將軍血戰多。</div>
</p></div>
<div class='div-other'><a id='mulu15' />
<p class='h2'>萬法歸一，一歸何處。</p><p style="text-indent:0em" class="lg-abnormal"><div class='lg-row'>萬法歸一一何歸？正是冰枯雪老時。葭管灰飛消息好，隴梅開遍向南枝。</div>
</p></div>
<div class='div-other'><a id='mulu16' />
<p class='h2'>趙州因僧問萬法歸一一歸何處？州云我在青州做一領布衫重七斤。</p><p style="text-indent:0em" class="lg-abnormal"><div class='lg-row'>一度拈來一度愁，風前月下幾時休。絲來線去渾閑事，添得娘生兩鬢秋。</div>
</p></div>
<div class='div-other'><a id='mulu17' />
<p class='h2'>高亭隔江見德山，山以手中扇招之，亭乃橫趨而去。</p><p style="text-indent:0em" class="lg-abnormal"><div class='lg-row'>隔江招手橫趨去，端的渠儂眼有筋；打麵還他州土麥，唱歌須是帝鄉人。</div>
</p></div>
<div class='div-other'><a id='mulu18' />
<p class='h2'>五祖演和尚云：譬如牛過窗櫺，頭角四蹄都過了，只是尾巴過不得。</p><p style="text-indent:0em" class="lg-abnormal"><div class='lg-row'>牛過窗櫺尾過難，將軍活陷在重關；當時不得雞傳曉，直至而今去不還。</div>
</p></div>
<div class='div-other'><a id='mulu19' />
<p class='h2'>趙州因訪一菴主，問云有麼有麼？主豎起拳，州云水淺不是泊船處，拽下簾子便行。又訪一菴主云有麼有麼？主亦豎起拳，州云能縱能奪能殺能活，便作禮。</p><p style="text-indent:0em" class="lg-abnormal"><div class='lg-row'>賣扇婆子手遮日，賣油婆子水搽頭；大底還他肌骨好，不施紅粉也風流。</div>
</p></div>
<div class='div-other'><a id='mulu20' />
<p class='h2'>倩女離魂</p><p style="text-indent:0em" class="lg-abnormal"><div class='lg-row'>數聲羌笛最關情，去路迢迢恨不勝；彷彿暮雲歸未合，遠山無限碧層層。</div>
</p></div>
<div class='div-other'><a id='mulu21' />
<p class='h2'>不生不滅</p><p style="text-indent:0em" class="lg-abnormal"><div class='lg-row'>虛空一劈成兩片，妙在逢緣不借中；黑漆崑崙騎白象，藕絲竅裏舞春風。</div>
</p></div>
<div class='div-other'><a id='mulu22' />
<p class='h2'>睦州示眾云：大事未明如喪考妣，大事<span class='corr'>已</span>明如喪考妣。</p><p style="text-indent:0em" class="lg-abnormal"><div class='lg-row'>山邊水邊待月明，暫向人間借路行；如今還向山邊去，秪有湖水無路行。</div>
</p></div>
<div class='div-other'><a id='mulu23' />
<p class='h2'>有無俱遣</p><p style="text-indent:0em" class="lg-abnormal"><div class='lg-row'>明頭來明頭打，暗頭來暗頭打；南海瞎波斯，眉毛生頷下。</div>
</p></div>
<div class='div-other'><a id='mulu24' />
<p class='h2'>一花五葉</p><p style="text-indent:0em" class="lg-abnormal"><div class='lg-row'>一花開自少林春，五葉流芳遍剎塵；無限香風吹不斷，紫金山聳玉崑崙。</div>
</p></div>
<div class='div-other'><a id='mulu25' />
<p class='h2'>臨濟三玄</p>
<ul class="">
<li>第一玄，霹靂震堂前，裂開露柱腹，產下個奇男。</li>

<li>第二玄，陸地駕鐵船，木人齊拍手，解唱囉哩嗹。</li>

<li>第三玄，泥牛吼上天，驚得虛空碎，大地血漫漫。</li>
</ul></div>
<div class='div-other'><a id='mulu26' />
<p class='h2'>三要</p>
<ul class="">
<li>第一要，機先離用照，一條折火叉，打破嵩山灶。</li>

<li>第二要，石女呵呵笑，拈起沒絃琴，彈出無生調。</li>

<li>第三要，山門金剛懆，努目嗔伽藍，佛也難解教。</li>
</ul></div>
<div class='div-other'><a id='mulu27' />
<p class='h2'>黃龍三關</p><p style="text-indent:0em" class="lg-abnormal"><div class='lg-row'>我手何似佛手，蝦珧那能出斗；金剛腦後拔丁，不知脫落兩肘。</div>
</p><p style="text-indent:0em" class="lg-abnormal"><div class='lg-row'>我腳何似驢腳，動步早錯一著；豈知昔日襄王，倒被巫山迷卻。</div>
</p><p style="text-indent:0em" class="lg-abnormal"><div class='lg-row'>生緣畢竟人人有，獨我從來道是無；昨夜坑頭糞蛆子，無端咬落黃門鬚。</div>
</p></div></div>
<div class='div-w'><p><span class='note-inline'>(吳江縣　佛弟子張維法名智嚴沈學閔法名淨英　董之垣法名明震捐資刻唯菴禪師語錄第一卷　吳門九章朱袞對稿　金陵潘　耕書　　　　　　　　　　自聞道人　蔣成榮刊)</span></p>
<p><span class='note-inline'>(崇禎二年<span class='corr'>己</span>巳歲佛成道日姑蘇兜率園　識)</span></p>
</div>
<p class='juan'>松隱唯菴然和尚語錄卷之一<span class='note-inline'>(終)</span></p>
</div><!-- end of div[@id='body'] -->
</body></html>