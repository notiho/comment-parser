<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童弘覺忞禪師北遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>弘覺忞禪師北遊集卷第五</p><p class="byline">門人真樸編次</p>
<div class='div-other'><a id='mulu10' />
<p class='h1'>偈</p>
<div class='div-other'><a id='mulu11' />
<p class='h2'>見聖謠三章</p><p style="text-indent:0em" class="lg-abnormal"><div class='lg-row'>曾聞護國頌仁王，何幸勉勉見我皇？論道至忘天子貴，平拈公案細商量。</div>
</p><p style="text-indent:0em" class="lg-abnormal"><div class='lg-row'>嚴陵加足不稱臣，光武包荒為故人，喝下疏僧承顧笑，千秋法社詠皇仁。</div>
</p><p style="text-indent:0em" class="lg-abnormal"><div class='lg-row'>豁達雅方漢祖雄，御人以禮法堯躬，鉤章擬欲歌明德，浩浩如天歎莫窮。</div>
</p></div>
<div class='div-other'><a id='mulu12' />
<p class='h2'>上問孔顏樂處，荅云：「一箇閒人天地間。」因成四韻：</p><p style="text-indent:0em" class="lg-abnormal"><div class='lg-row'>孔顏樂處意何長？自得吾真萬慮忘，一箇閒身天地內，半瓢風月枕肱旁。階前秋艸橫千古，眉底青眸貫百王，春雨乍滋霜又落，笑看人世電飛光。</div>
</p></div>
<div class='div-other'><a id='mulu13' />
<p class='h2'>上賜御畫山水圖<span class='note-inline'>(有序)</span></p><p style="margin-left:2em">己亥閏三月</p>
<p style="margin-left:2em;text-indent:-1em">上傳敕天童，召忞赴京，命即萬善殿安禪結制。</p>
<p style="margin-left:2em;text-indent:-1em">上不時出宮就見，忘其位貌，待若賓朋，間於論道之餘，抵掌而譚天下之事，則靡不周知曲盡。一日出數軸示忞曰：「此朕數年前遣病時作也。」遂以山水一、蒲桃一賜忞焉。墨光澹蕩，筆意瀟疏，殆騷人韻士揣摩半生而未臻其閫者，</p>
<p style="margin-left:2em;text-indent:-1em">上獨優為之。昔班固作漢書，稱昭帝十四能知上官桀之詐。</p>
<p style="margin-left:2em;text-indent:-1em">今上十四，總攬乾綱，肅清海甸，不假霍光之輔，一皆出自宸斷，尚以萬幾餘暇博綜帝典王謨，旁及百氏家言，既承精一之傳，復探西來大意，至若詩文小技、筆墨餘長，猶善且美若此，竊謂中古帝王未有聰明睿智如今上者也。忞艸莽，餘生得奉天顏<span class='corr'>已</span>屬厚幸，乃皇皇手澤輒以見遺，他日持歸，藏之太白名山，顧不成禪叢千秋佳話哉？敬拜手颺言為識其歲月云爾。</p>
<p style="text-indent:0em" class="lg-abnormal"><div class='lg-row'>一幅吳綾御墨鮮，半含秋水半春煙，崩騰瀑布疑匡阜，澹遠村墟似輞川。寵賚固非龍惱缽，手遺全勝始豐田，名山歸奉天龍護，佳話應知百祀傳。</div>
</p></div>
<div class='div-other'><a id='mulu14' /><p style="margin-left:2em;text-indent:-1em">上語及先師，每廑生不同時之歎，因出處士曾鯨所繪道影，喜動龍顏，遂命供奉王國彩臨摹二幅，備極莊嚴，賜藏天童，其原本留宮供養。</p>
<p style="text-indent:0em" class="lg-abnormal"><div class='lg-row'>異世奚殷聖主虔，道兮師大德師全，空生寫就趺巖石，瑞相摹成下二天。彷聽雷音宣寶座，儼驚法雨灑當前，通身兩處分朝野，不盡真燈耀帝乾。</div>
</p></div>
<div class='div-other'><a id='mulu15' /><p style="margin-left:2em;text-indent:-1em">上詢先師語錄，因偕直說進呈，御覽徹宵，豁然神契，即日依忞疏請，賜同大藏流通。</p>
<p style="text-indent:0em" class="lg-abnormal"><div class='lg-row'>微言師亦遠，睿智獨明真，既發終宵歎，旋教曠典新。琅函光吐月，玉軸曉生春，大義昭星日，昏衢息夜燐。</div>
</p></div>
<div class='div-other'><a id='mulu16' /><p style="margin-left:2em;text-indent:-1em">上詰：「天童何義？」為述其由，兼請寺額。</p>
<p style="margin-left:2em;text-indent:-1em">上下弘法，圓照真覺，法慶諸顏，俾忞自定。乃遵首二字焉。</p>
<p style="text-indent:0em" class="lg-abnormal"><div class='lg-row'>名山希寵錫，聖主尚勞謙，兩字從高揭，諸顏聽自拈。瑤章侵玉漢，天樂動危檐，太白標弘法，名同實共兼。</div>
</p></div>
<div class='div-other'><a id='mulu17' /><p style="margin-left:2em;text-indent:-1em">上問：「祖山初見何人？」云：「天童先老和尚。」</p>
<p style="margin-left:2em;text-indent:-1em">上忽動容，因問：「有何機緣？」云：「以功夫不切實，為叩，蒙賜痛棒，云：『有甚麼不切實？』」</p>
<p style="margin-left:2em;text-indent:-1em">上曰：「適生晚暮，恨不及見此老耳。」忞曰：「四海五湖皇化裏，先師亦安能出得陛下大威光也。」</p>
<p style="margin-left:2em;text-indent:-1em">上曰：「得三五年，有箇會處當自見渠。」忞曰：「誠如天言。」</p>
<p style="text-indent:0em" class="lg-abnormal"><div class='lg-row'>皇封彌浩浩，函蓋廣于天，當宁來何暮？先師往豈前？瞥而親薦得，一會自儼然，今古無畦岸，天言信不愆。</div>
</p></div>
<div class='div-other'><a id='mulu18' /><p style="margin-left:2em;text-indent:-1em">上所居師蕘，堂門書「生死事大」，壁書「莫道老來方學道，孤墳盡是少年人」之句。為語忞曰：「每對此輒萬緣寢削。」因進曰：「少年讀李卓吾『纔等待，便千萬億劫了也。』即日出家。」</p>
<p style="margin-left:2em;text-indent:-1em">上曰：「亦請老和尚大書，用以自警。」</p>
<p style="text-indent:0em" class="lg-abnormal"><div class='lg-row'>君王方鼎盛，怛化切斯須，緣以大人覺，益之良士瞿。情封千界落，心月一輪孤，不住無生地，蓬瀛詎所圖。</div>
</p></div>
<div class='div-other'><a id='mulu19' /><p style="margin-left:2em;text-indent:-1em">上命供奉王國彩重摹幻質留供闕庭，適駕臨方丈，御覽一過為添數筆，遂覺生肖宛然。</p>
<p style="text-indent:0em" class="lg-abnormal"><div class='lg-row'>馘黃項槁貌支離，任是僧繇巧聚眉，底費九重親手澤，為留七眾好風規。三毛幸<span class='corr'>已</span>仍加頰，四面何勞更顯奇？堪笑古錐成骨董，萬年凌閣永傳持。</div>
</p></div>
<div class='div-other'><a id='mulu20' /><p style="margin-left:2em;text-indent:-1em">上念忞將別去，後會難期，自簡宣紙數十幅，命作大小行楷留宮。</p>
<p style="margin-left:2em;text-indent:-1em">上亦劈「窠書敬佛」四大字賜忞，謂彼此展視有同面晤云。</p>
<p style="text-indent:0em" class="lg-abnormal"><div class='lg-row'>惜別君王重，多愁會晤難，何由能縮地？長此共盤桓。託意存千古，留思寄卷端，正虞風雨夕，未易等閒看。</div>
</p></div>
<div class='div-other'><a id='mulu21' /><p style="margin-left:2em;text-indent:-1em">上于乾清宮所祀關壯繆，親示良工雕刻黃金鎧甲，寶玉爛然，蓋經三年而始就者，因忞歸太白，賜作山門護法。</p>
<p style="text-indent:0em" class="lg-abnormal"><div class='lg-row'>帝重關夫子，肖形百寶裝，海山憐去轍，歸護敕維匡。漢主猶堪託，髡徒豈足襄？名藍標太白，千載倚金湯。</div>
</p></div>
<div class='div-other'><a id='mulu22' /><p style="margin-left:2em;text-indent:-1em">上于庚子孟春爰下罪己之言，一切修禳諸事敕俱停止，特于四月八日嚴修水陸道場九晝夜，以忞生遐陬未之或見也。</p>
<p style="text-indent:0em" class="lg-abnormal"><div class='lg-row'>慚受天恩渥，驚聞佛事開，在資心意廣，不惜大官財。僊梵凌空際，天真降九垓，為僧今半百，恍誤蹋瑤臺。</div>
</p></div>
<div class='div-other'><a id='mulu23' /><p style="margin-left:2em;text-indent:-1em">上于四月二十七日命遊南苑，觀新建德壽寺，敕近臣就玄靈宮寢殿設齋管待，極其隆渥。</p>
<p style="text-indent:0em" class="lg-abnormal"><div class='lg-row'>南苑策遊，騎駿奔走，侍臣宮庭排盛燕，山海列名珍，飽德誠無盡，酬章媿莫陳，願歌天保詠，回祝向丹宸。</div>
</p></div>
<div class='div-other'><a id='mulu24' /><p style="margin-left:2em;text-indent:-1em">上再擇夏五既望，聽忞徂征，尤不忍遽離，如是促席晤譚于風晨雨夕者旬有餘日，無倦怠之意焉。</p>
<p style="text-indent:0em" class="lg-abnormal"><div class='lg-row'>征帆驚遂挂，離思浩無涯，風雨晨兼夕，乘與遣復排。寧云忘勢位，直己外形骸，我后誠高朗，微躬若措懷。</div>
</p></div>
<div class='div-other'><a id='mulu25' /><p style="margin-left:2em;text-indent:-1em">上亟稱內臣張斐然與供奉虞世瓔，一學顏歐、一學鍾王，皆妙得其家風。因拈案頭敕書展視曰：「此張斐然筆也。」遂命天岸昇子朗誦其文，至忞法名，</p>
<p style="margin-left:2em;text-indent:-1em">上曰：「不當犯諱，但為國體所屈。」忞曰：「君臣之分無所逃也。」</p>
<p style="margin-left:2em;text-indent:-1em">上曰：「心殊不安。」</p>
<p style="text-indent:0em" class="lg-abnormal"><div class='lg-row'>幻質同殊劣，虛名等聖凡，馬牛呼不惜，君國體何巉？盛世尊耆德，天王式艸嵒，山林叨履戴，寧越蓋與函。</div>
</p></div>
<div class='div-other'><a id='mulu26' /><p style="margin-left:2em;text-indent:-1em">上敕門人本昇，久居山東，開發四眾，仍賜所居大覺院為法慶寺，命侍臣出帑金五百兩，俾歸住持，勗以勉之。</p>
<p style="text-indent:0em" class="lg-abnormal"><div class='lg-row'>祖風揚北海，帝敕在而躬，炳煥奎章揭，霈滂德施隆。大迻齊魯俗，深鑿智愚瞳，勿謂欽承小，厥聲天語哅。</div>
</p></div>
<div class='div-other'><a id='mulu27' /><p style="margin-left:2em;text-indent:-1em">上留門人本月、本皙在京開法，為存法思之念也，臨行規訓二子。</p>
<p style="text-indent:0em" class="lg-abnormal"><div class='lg-row'>宸慮何覃厚？風雲藉爾征，因憐舐犢意，遂展及烏情。奮志酬先德，殫躬報聖明，毋為耽晏逸，鎩羽負生平。</div>
</p></div>
<div class='div-other'><a id='mulu28' /><p style="margin-left:2em;text-indent:-1em">上問忞：「幾時再來晤朕？」忞云：「待皇上三十，或狗馬未填溝壑，當來敬致封祝。」</p>
<p style="margin-left:2em;text-indent:-1em">上云：「老和尚定與趙州齊年。」忞云：「審如慈旨，尚得恭慶我皇八十也。」時學士曹本榮在側，進曰：「皇上固然萬壽無疆，我師亦合寶掌千齡。」忞曰：「果爾，則忞當百度來京矣。」</p>
<p style="margin-left:2em;text-indent:-1em">上為大笑。</p>
<p style="text-indent:0em" class="lg-abnormal"><div class='lg-row'>逝水嗟難復，朝宗詎所艱，趙州如可匹，寶掌不須扳。六度登黃閣，千回覲聖顏，坐添長壽考，金口自宣頒。</div>
</p></div>
<div class='div-other'><a id='mulu29' /><p style="margin-left:2em;text-indent:-1em">上于十五日淩晨單騎御萬善門，敕忞乘馬並轡而行，親送百餘步<span class='corr'>已</span>回輦矣，復馳至北苑門握手而別。</p>
<p style="text-indent:0em" class="lg-abnormal"><div class='lg-row'>艸莽臣何德？皇情眷若琛，分攜重握手，回榮復言心。愁豈關山遠？悲因媿感深，生平珠玉淚，一瀉百壺斟。</div>
</p></div>
<div class='div-other'><a id='mulu30' />
<p class='h2'>贈普慈、印心二天使</p><p style="text-indent:0em" class="lg-abnormal"><div class='lg-row'>宸衷嗜道邁前王，奉御每監內道場，不為聖神求法匠，勞勞誰問越山長？</div>
</p><p style="text-indent:0em" class="lg-abnormal"><div class='lg-row'>對御譚禪妙有鋒，語當箭拄卻從容，恩波湛湛沐偏厚，常在君王顧鑒中。</div>
</p></div>
<div class='div-other'><a id='mulu31' />
<p class='h2'>贈靜香周觀察<span class='note-inline'>(諱荃)</span></p><p style="text-indent:0em" class="lg-abnormal"><div class='lg-row'>鮮烹大國藝通神，小技詩文畫可人，休怪毘耶能慧巧，大千手擲若陶輪。</div>
</p></div>
<div class='div-other'><a id='mulu32' />
<p class='h2'>過淮河弔金龍四大王</p><p style="text-indent:0em" class="lg-abnormal"><div class='lg-row'>丹心只擬挽天河，洗淨乾坤穢濁多，靈爽千秋殊未化，肯憑險惡作風波。</div>
</p></div>
<div class='div-other'><a id='mulu33' />
<p class='h2'>贈別山普應禪師</p><p style="text-indent:0em" class="lg-abnormal"><div class='lg-row'>金錫半生縣帝闕，師名兩度受皇恩，祇將鼻孔聞聲息，日轉真經百億番。</div>
</p></div>
<div class='div-other'><a id='mulu34' />
<p class='h2'>贈祖山地姪禪師</p><p style="text-indent:0em" class="lg-abnormal"><div class='lg-row'>傳得金車無底缽，編蒲仍打睦州鞋，那堪錫寄黃金闕，溫清依然日挂懷。</div>
</p></div>
<div class='div-other'><a id='mulu35' />
<p class='h2'>贈憨璞聰孫明覺禪師</p><p style="text-indent:0em" class="lg-abnormal"><div class='lg-row'>延平劍氣干牛斗，況更磨礱在帝旁？殺活從伊顛倒用，當鋒不犯一豪芒。</div>
</p></div>
<div class='div-other'><a id='mulu36' />
<p class='h2'>贈玄水杲孫禪師</p><p style="text-indent:0em" class="lg-abnormal"><div class='lg-row'>禹門浪裏擎頭角，衝破長天萬里風，騰蹋試行師子步，無端弄入帝王宮。</div>
</p></div>
<div class='div-other'><a id='mulu37' />
<p class='h2'>東來堂霓菴公王于朝罷時間從問道，終日無倦容，短章以贈，嘉其好善忘勢、敏而嗜學，有賢士之</p></div>
<div class='div-other'><a id='mulu38' />
<p class='h2'>風，無貴人之習焉。</p><p style="text-indent:0em" class="lg-abnormal"><div class='lg-row'>帝子寵來必肆奢，翩翩誰得似君嘉？菲躬動若同寒素，超俗思將類島霞。學富淮南匪假託，藝方松雪自名家，幾回臨漪亭邊過，忘卻西窗日又斜。</div>
</p></div>
<div class='div-other'><a id='mulu39' />
<p class='h2'>贈慶雲李欽差</p><p style="text-indent:0em" class="lg-abnormal"><div class='lg-row'>三朝歷事股肱臣，鵷鷺班常近紫宸，夙福信由多劫種，報來麟趾更振振。</div>
</p></div>
<div class='div-other'><a id='mulu40' />
<p class='h2'>贈範宇張欽差</p><p style="text-indent:0em" class="lg-abnormal"><div class='lg-row'>少壯從龍佐闢疆，忠勤事事得君王，法門護念猶無倦，囑受靈山信不忘。</div>
</p></div>
<div class='div-other'><a id='mulu41' />
<p class='h2'>贈春雨雷欽差</p><p style="text-indent:0em" class="lg-abnormal"><div class='lg-row'>殷憂王事知忠愛，清白傳家驗後昌，桂馥蘭馨方楚楚，三槐應蚤植君堂。</div>
</p></div>
<div class='div-other'><a id='mulu42' />
<p class='h2'>贈鄰襄沈居士</p><p style="text-indent:0em" class="lg-abnormal"><div class='lg-row'>焚香阿閣日垂簾，三藏承恩許貫淹，塵內有經親剖出，何須破句讀楞嚴？</div>
</p></div>
<div class='div-other'><a id='mulu43' />
<p class='h2'>贈湘南徐居士</p><p style="text-indent:0em" class="lg-abnormal"><div class='lg-row'>長侍君王賜澡修，聞思放赦罕餘留，從參活潑玲瓏句，不看諸方死話頭。</div>
</p></div>
<div class='div-other'><a id='mulu44' />
<p class='h2'>贈普濟上人</p><p style="text-indent:0em" class="lg-abnormal"><div class='lg-row'>當年博施病陶唐，普濟何緣眾口揚？久隱西山稱逸士，今開藥室號醫王。補虛只用參苓散，導滯還加蔻朴湯，起死應知有活法，一回汗出自清涼。</div>
</p></div>
<div class='div-other'><a id='mulu45' />
<p class='h2'>為成茂、成幹、李大君、少君，製字孟祥、仲謀賦贈。</p><p style="text-indent:0em" class="lg-abnormal"><div class='lg-row'>人言將相都無種，我愛孟祥有父風，飛鳥固然今<span class='corr'>已</span>盡，良弓留待射天熊。</div>
</p><p style="text-indent:0em" class="lg-abnormal"><div class='lg-row'>鳳生鸑鷟虎生彪，生子如君一仲謀，記取他年麟閣上，絳侯題後亞夫侯。</div>
</p></div>
<div class='div-other'><a id='mulu46' />
<p class='h2'>讀皞如曹居士申酉丙<span class='corr'>戌</span>奏啟賦感</p><p style="text-indent:0em" class="lg-abnormal"><div class='lg-row'>劻勷謾說奉丹宸，百六災思在甲申，九廟明禋誠<span class='corr'>已</span>矣，二陵歸寢待誰陳？義憐埋主毀家士，忠憶藏肝剖脅臣，殘局留君還了卻，不妨長道未亡人。</div>
</p></div>
<div class='div-other'><a id='mulu47' />
<p class='h2'>題血書華嚴經<span class='note-inline'>(有序)</span></p><p style="margin-left:2em">海虞行虛禪人瀝血書雜華大典，用藏四大名山，茲部首先卒業，因匍匐來京，擬上清涼，安置金剛堀內，丐余題跋。由是合十指爪，宣說伽陀，敬書于左。</p>
<p style="text-indent:0em" class="lg-abnormal"><div class='lg-row'>真法供須身命酬，紅蓮舌剖太經流，法門無盡毛端揭，海墨難書一滴收。金色吐吞華藏晝，紫豪掩映百城秋，懷來五頂三千里，珍重天龍護似眸。</div>
</p></div>
<div class='div-other'><a id='mulu48' />
<p class='h2'>題白團扇</p><p style="text-indent:0em" class="lg-abnormal"><div class='lg-row'>宛如秋月影團團，動著清風透體寒，八萬毛頭開孔竅，雪庭誰更覓心安？</div>
</p></div>
<div class='div-other'><a id='mulu49' />
<p class='h2'>題別山普應禪師所畫白菜</p><p style="text-indent:0em" class="lg-abnormal"><div class='lg-row'>何意呈身在玉堂？淩秋幾度傲冰霜？自憐碧藻堪同潔，未肯時饈遠遜香。澹泊能明君子志，麤疏不入貴人腸，平懷一種天然趣，細嚼方知道味長。</div>
</p></div>
<div class='div-other'><a id='mulu50' />
<p class='h2'>次韻留別春平吳上谷</p><p style="text-indent:0em" class="lg-abnormal"><div class='lg-row'>著手胸頭便了知，前身金粟更何疑？心空膴仕休官日，智決烏臺選佛時。勞侶不妨俾給侍，尼乾且喚是吾師，風流乞遍歌姬院，下士從教謗復嗤。</div>
</p><p style="text-indent:0em" class="lg-abnormal"><div class='lg-row'>無家客欲擬何歸？為有林泉得便依，山采蕨炊纓絡粥，池栽荷補水田衣。頑心友石秋同冷，野杖聯雲曉共飛，篆縷消來清晝永，更驅萬象話玄微。</div>
</p></div>
<div class='div-other'><a id='mulu51' />
<p class='h2'>奉　旨還山，留別別山普應禪師。</p><p style="text-indent:0em" class="lg-abnormal"><div class='lg-row'>再四陛辭俞復留，吐殘榴火上官舟，不堪回首君恩重，難割永懷道誼綢。歸意盛長方似夏，離情黲黮蚤如秋，願言保愛珍明德，日對堯眉踰趙州。</div>
</p><p style="text-indent:0em" class="lg-abnormal"><div class='lg-row'>越鳥翩翩向故山，歸飛獨恨暌宸顏，固慚八載葵傾日，尚羨嚴城晝揜關。多嗜利名叢物議，誰膺寵錫等雲閒？回天不藉揮戈力，法社殷憂未可刪。</div>
</p></div>
<div class='div-other'><a id='mulu52' />
<p class='h2'>禮辭寶祖塔，留別守塔潭湘禪人。</p><p style="text-indent:0em" class="lg-abnormal"><div class='lg-row'>南望故山北望祠，心縣祖寢更凄其，園陵幸藉長居守，墓木猶煩力護持。縱直艱虞須保愛，莫因枯淡便依違，秋霜乍降蘆華白，鴈足音書好寄知。</div>
</p></div>
<div class='div-other'><a id='mulu53' />
<p class='h2'>登舟南邁有感而作</p><p style="text-indent:0em" class="lg-abnormal"><div class='lg-row'>從別九閽後，傷心<span class='corr'>已</span>百端，憫茲弱者肉，猒彼虎而冠。聖主憂民切，黔黎見德難，為詢金紫客，因孰國委官？</div>
</p></div>
<div class='div-other'><a id='mulu54' />
<p class='h2'>舟至臨清，十月不雨矣，水涸塗見，長年束手無策。時護送天使欲遂棄舟，余示以九重德意、關帝威靈，果而河水驟滿。抵東昌，大雨，由是獲濟。</p><p style="text-indent:0em" class="lg-abnormal"><div class='lg-row'>大川稱利涉，水涸櫂為亭，卒地潮生浦，俄然漢起霆。雨沾天子澤，威顯帝君靈，萬國通輸運，皇心亦載寧。</div>
</p></div>
<div class='div-other'><a id='mulu55' />
<p class='h2'>過分水龍王廟，讀永樂朝開河宋尚書禮公碑碣。</p><p style="text-indent:0em" class="lg-abnormal"><div class='lg-row'>大禹功成後，嘉君著令猷，力排南旺水，分接萬川流。裕國非當世，福民歷萬秋，往來簫鼓客，請一問祠頭。</div>
</p></div></div>
<div class='div-other'><a id='mulu56' />
<p class='h1'>贊</p>
<div class='div-other'><a id='mulu57' />
<p class='h2'>血書曼殊大士贊</p><p style="text-indent:0em" class="lg-abnormal"><div class='lg-row'>非心非色謾疑猜，權號文殊妙辯才，襯足紅蓮隨地涌，印空寶座自天開。狻猊聲吼千魔怖，智劍芒寒萬聖摧，透體紫霞光飲日，儼從金色界中來。</div>
</p></div>
<div class='div-other'><a id='mulu58' />
<p class='h2'>普賢大士贊</p><p style="text-indent:0em" class="lg-abnormal"><div class='lg-row'>萬行分披願海重，象王行處疾驅風，身雲彌布難思界，毛孔中含一太空。智似文殊稍共轍，慧如普眼謾舒瞳，百城參見吾師後，春盡落華滿地紅。</div>
</p></div>
<div class='div-other'><a id='mulu59' />
<p class='h2'>達磨大士贊<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>鳳凰臺上遭攙出，少室嵒前受毒深，行道不辭獰惡世，為人徹底祖師心。</div>
</p><p style="text-indent:0em" class="lg-abnormal"><div class='lg-row'>面皮鐵作石為肝，九載憨憨著壁觀，究竟心原無可覓，何曾有法為人安？</div>
</p></div>
<div class='div-other'><a id='mulu60' />
<p class='h2'>紫柏尊者達觀可禪師贊</p><p style="text-indent:0em" class="lg-abnormal"><div class='lg-row'>秉慧劍、操智橦，金剛燄、般若鋒，開覺路，復禪叢，流藏典，惠顓蒙，精貫日，氣吞虹，佛幢震，魔膽㤝，道大難容堪忍世，千秋法社想英風。</div>
</p></div>
<div class='div-other'><a id='mulu61' />
<p class='h2'>敕賜天童密雲悟和尚真，奉旨題贊<span class='note-inline'>(有序)</span>。</p><p style="margin-left:2em">己亥菊月，忞被召至京師，留住內萬善殿。</p>
<p style="margin-left:2em;text-indent:-1em">上一日備問先師勤至，乃出處士曾鯨所畫頂相進呈。</p>
<p style="margin-left:2em;text-indent:-1em">上自展觀，命學士王熙讀先師自題贊及忞制贊，動容久之，然後詔近臣收進內宮臨摹。一日語忞曰：「先和尚道影傳寫極工，所題贊果是真筆否？」忞曰：「的係先師七十五歲時書也。」</p>
<p style="margin-left:2em;text-indent:-1em">上曰：「朕<span class='corr'>已</span>命工臨下二幅。」忞因進曰：「如原寫當聖意，可留存大內，願賜忞摹本還山，俾先師叨皇恩光被當不朽耳。」至十月之晦，依原本臨摹者裝潢始就，其一幅則沈香龍座備極莊嚴，于元正三日畢工。</p>
<p style="margin-left:2em;text-indent:-1em">上皆親送至萬善方丈，展挂示忞，并召忞門弟子俱來隨喜。于時皇情極為歡說，指所畫衣褶曰：「此皆朕手自著墨也。」復一日展示學士王熙、曹本榮，因謂忞曰：「即請老和尚題贊于上。」忞曰：「謹遵慈旨。於乎！先師自壬午入滅，迨今十有八年，尤能道契人主，致人主景懷若此。使與上生同一時，對揚休命，其遇合之隆又不知當何如者？雖然先師之道誠大矣、德誠備矣，而今上嗜道好德之心亦萬世而旦暮遇之也。昔神廟手書金剛經為汗所漬，思欲易之，詔問達觀可師，可曰：『御汗一滴，萬世津梁。』竊謂此段因緣為法津梁，光于有昔，故特表而出之，以示後之來者。」</p>
<p style="text-indent:0em" class="lg-abnormal"><div class='lg-row'>大法身縣只一絲，拔山有力等閒持，鋒亡佛祖提綱日，舌結天魔妙辯時。毛孔散為千聖眼，道標留作帝王師，從茲太白歸藏後，殃累兒孫曷盡期？</div>
</p></div>
<div class='div-other'><a id='mulu62' />
<p class='h2'>敕賜別山慧善普應禪師真贊</p><p style="text-indent:0em" class="lg-abnormal"><div class='lg-row'>百城罷訪入煙蘿，宗說滔滔似決河，缽洗禁池傾白月，經翻古洞涌金波。飲人以德同慈嫗，荷法唯公絕比阿，道影師名重疊賜，袈裟沐盡御香多。</div>
</p></div>
<div class='div-other'><a id='mulu63' />
<p class='h2'>慶雲李公畫相贊</p><p style="text-indent:0em" class="lg-abnormal"><div class='lg-row'>諸艱歷試倍流離，壯志如山屹不迻，恭謹真堪追萬石，勛名未肯亞驃騎。曾無肺腑藏私怨，只有丹誠報主知，衣錦還歸行晝裏，長安共說好男兒。</div>
</p></div>
<div class='div-other'><a id='mulu64' />
<p class='h2'>春雨雷金吾畫相贊</p><p style="text-indent:0em" class="lg-abnormal"><div class='lg-row'>丰神奕奕貌桓桓，氣自干霄劍自寒，閒跨征鞍平樂浪，笑淩夜雪獵三韓。亞夫勛業能嗣武，太尉家聲正未闌，最喜昔人長健<span class='corr'>羨</span>，金吾仍作父時官。</div>
</p></div></div>
<p class='juan'>弘覺忞禪師北遊集卷第五</p>
</div><!-- end of div[@id='body'] -->
</body></html>