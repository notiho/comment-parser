<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天童弘覺忞禪師北遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu3' />
<p class='juan'>弘覺忞禪師北遊集卷第二</p><p class="byline">門人真樸編次</p>
<div class='div-other'><a id='mulu4' />
<p class='h1'>奏對機緣</p><p>九月十七日至天津，天使入奏，上命備車馬迎師。二十二日午刻進萬善殿，駕隨到，召師進見，傳諭免禮賜坐。師云：「山林野逸，特蒙寵召，夙生何幸，得睹天顏。」</p>
<p>上慰勞畢，乃問師年臘，得法元由，師詳敘始末。復云：「老和尚最初開堂何處？」師云：「繼席天童。」上云：「同門昆季有幾何人？」師云：「十二位。」上云：「老和尚第幾？」師云：「忝居第八。」上復問同門名號，師一一宣畢。上問：「老和尚得法弟子幾人？」師云：「二十五人。」上問：「得法隨侍幾位？」師云：「六人。」上傳召隨侍進見，逐一問名畢，遂傳諭：「朕敦請老和尚遠來，本為弘揚佛法，況天氣嚴寒，且結冬制，俟春日還山何如？」師良久云：「遵旨。」即諭萬善、愍忠、廣濟三處結冬，仍諭：「上堂日命諸禪者進萬善殿裏聽法。」</p>
<p>次日辰時，上攜學士王熙、馮溥、曹本榮、狀元孫承恩、徐元文至方丈賜坐，上命學士問：「老和尚來自天童，如何是天童得力句？」師云：「奉皇上詔書，特特到此。」問：「如何是正法眼藏？」師豎拳云：「突出難辨。」又問：「如何是觀自在？」師鼓掌云：「還聞麼？」復問：「大學之道，在明明德。朱子云：『明，明之也。』如何是明之底道理？」師云：「問取朱文公去。」士皆無語，上發笑。</p>
<p>上問：「老和尚幾歲上參見天童先和尚？」師云：「三十一歲。」上云：「初參何人？」師云：「打初行腳，曾見黃檗無念和尚。」上云：「無念和尚誰之法嗣？」師云：「念師於七尖峰大休和尚言句下起疑得悟，實未見休也。」上云：「是甚言句？」師云：「僧問：『如何是祖師西來意？』休云：『黃瓜茄子。』」上云：「老和尚因甚機緣悟道？」師云：「長疑產難因緣，後來有箇會處。」學士云：「大慧也從此打失布袋，者公案畢竟作麼生？」師云：「明破即不堪。」又問：「女子出定公案，請老和尚下一轉語。」師云：「任從滄海變，終不為君通。」士云：「婆子請趙州轉藏經，只轉得半藏，那半藏作麼生轉？」師云：「學士起身禮拜皇上著。」又問：「發心參禪即是善，如何又說不思善、不思惡？既善惡都不思，當何處著力？」師云：「善惡總從心生，心若不生，善惡何著？」士沈吟，師震威一喝。上云：「纔涉思惟，總成意識邊事。」師云：「大哉，王言。」</p>
<p>上問：「如何是悟後底事？」師云：「待皇上悟後即知。」學士進云：「悟即不問。」師云：「問即不悟。」上首肯。</p>
<p>上問：「有禪師教人參『念佛底是誰？』作麼生參？」師云：「畢竟念佛底是誰？但恁麼看。」上提起案頭數珠，云：「和尚喚者箇作甚麼？」師云：「請陛下放下著。」上放下數珠，師云：「是甚麼？」上問：「參禪悟後，人還有喜怒哀樂也無？」師云：「逆之則怒，順之則歡。」上欣然。復云：「大都此事甚難。」師云：「也不難。不見龐公云：『難難，十石油麻樹上攤。』龐婆云：『易易，百艸頭上祖師意。』靈炤云：『也不難，也不易，饑來喫飯困來睡。』」上云：「卻是靈炤超過龐公？」師云：「非父不生其子。」</p>
<p>上問：「壽昌無明和尚、雲門湛然和尚，曾參見何人？果是真實悟道善知識麼？」師云：「二老悟不由師，特印心於曹洞宗人，而知真行卓無可遺議者。」即舉：「壽昌偈云：『冒雨衝風去，披星帶月歸，不知身是苦，唯慮行門虧。』至若湛師則雲流天空，事過即忘，尤稱無心道人。」上嘉羨不<span class='corr'>已</span>。</p>
<p>復諭學士：「不須更問公案，但請老和尚開示做工夫。」士問：「做工夫只是多間斷。」師云：「間斷、不間斷不要管，若是怕間斷，即加一番隔礙，但遇事來即應，事後即單提正念。如王臨宇，秉靈鋒寶劍，凜凜神威，一切魔外誰敢近傍？做工夫須是恁麼始得。」士問：「做工夫還是看甚麼話頭？」師云：「話頭之說無有定法，但是去不得處便是話頭。古人於後學初機無處著力，不得<span class='corr'>已</span>教他看一無意味話，如『萬法歸一，一歸何處？』之類，著令咬嚼不破，橫不得、豎不得。如一座鐵壁銀山頓在面前，孜孜沒沒，廢寢忘餐；有朝一日撞透銀山鐵壁，方是得力處。」士云：「如何得到廢寢忘餐底田地？」師云：「廢寢忘餐非是勉強，如學士有一急切事在心，不知不覺廢寢忘餐，蓋欲罷自不能耳。」又問：「世情濃厚，如何得輕去？」師云：「道念若重，則世念自輕。譬如秤物，一般頭重則尾輕，頭輕則尾重矣。」上笑云：「朕向亦曾如此過來，用心真切，則世緣不覺自輕。」士云：「我輩措大家多學文字，未免涉理障，恐難悟入。」師云：「即文字亦須有箇悟頭，方始超卓。如東坡是五祖戒後身，故下筆清空靈妙，但轉過頭來卻於己事生疏，然亦暫時岐路。」因舉：「溈山與寒拾相見機緣，拾云：『休休，他三生曾做國王來，一總忘卻了也。』古人多有隔陰之迷，唯皇上果位中人，雖現身為生民主，而念念不忘此事，誠過古人遠矣。」</p>
<p>上問：「有箇雪嶠和尚，聞渠真率不事事，末後示寂甚超脫，老和尚可知其人及曾親近否？」師云：「先法叔住開先時曾受西堂之職，及示寂雲門遺命主其後事。」乃述：「雪老人于丁亥年八月十九日示微疾，次日封鐘版，親書一紙示眾云：『小兒曹！生死路上須逍遙，皎月冰霜曉，喫杯茶，坐脫去了。』至二十六日酉時果索茶飲，口唱雪華飛之句，奄然坐逝。然近代如林皋和尚之陞堂告眾、若菴和尚之預定逝期，其事詳載塔銘，皆忞所撰，則又不止一雪嶠老人也。」</p>
<p>上云：「學道須是恁麼方好？」師云：「此中亦有淆訛，如真點胸乃一代大知識，臨示寂展轉痛苦。侍者云：『和尚終日訶佛罵祖，而今卻恁般漏逗。』真云：『你作者般見解。』遂起身趺坐而逝。古來尊宿如此不一，儘有人不識修行、不聞佛法，也能預知時至，無疾而終。所以此事貴在眼明，眼若不明，即坐脫立亡未足多也。」上問：「先天童和尚示滅如何？」師云：「示現微疾，臨期按行工築，歸方丈，吉祥而逝。」上問：「有箇熊開元，曾見老和尚否？」師云：「曾見。」上云：「渠出家參禪有悟處麼？」師云：「覺得胸次未能灑然，但人品極是高卓，數為靈嵒分衛供眾。」上問：「靈嵒何人？」師云：「法姪弘儲漢月藏和尚之嗣。」</p>
<p>是日自辰至午，坐譚十餘刻方始回宮。</p>
<p>十月十五日，敘譚餘事，別記。</p>
<p>十月二十八日，敘譚餘事，別記。</p>
<p>十月二十九日，敘譚餘事，別記。</p>
<p>臘月十五日，敘譚餘事，別記。</p>
<p>庚子年正月初二日，敘譚餘事，別記。</p>
<p>正月初三日，敘譚餘事，別記。</p>
<p>正月十一日，敘譚餘事，別記。</p>
<p>三月十五日，駕至方丈，上云：「者幾日在宮中多看語錄，見有上堂、晚參、小參、示眾之不同，何也？」師云：「先德叢林，凡遇為國開堂及至節、元旦，皆陞座拈香祝聖，其餘三八朔朢垂示俱名上堂。所謂晚參者，古來學者朝參暮請，善知識亦為之暮而陞堂，即上堂之異名也。小參者，所謂家教是也，與示眾均名，隨宜開導。雖立名不同，要皆時時刻刻以此事提撕學者耳。」</p>
<p>上乃命學士王熙問：「『有句無句，如藤倚樹』，意旨如何？」師云：「有句無句且置，樹倒藤枯，畢竟何歸何處？」士云：「求老和尚分明開導。」師云：「事不如此。欲求老僧分明開導，即誤賺居士了也。」</p>
<p>上隨問：「『向上一路，千聖不傳』，如何是不傳底事？」師良久，問上云：「陛下會麼？」上云：「不會。」師云：「只者不會底是箇甚麼？是何境界？作何體段？皇上但恁麼翻覆自看，看來看去，忽若桶子底脫，自然了辦。」上云：「求老和尚更下一語看。」師云：「無毛鐵鷂過新羅。」</p>
<p>上又問：「如何做工夫始得與此事相應？」䒢溪進云：「皇上當謝絕諸緣，閉門靜坐，饑來喫飯，困來打眠，如大死人相似始得。」師云：「此語在我禪和家即得，皇上日應萬幾，若一日稍不勵精，則諸務叢脞矣。」上云：「畢竟如何用心即得？」師云：「先德有言：『但能於心無事、于事無心，則虛而靈、寂而妙。』皇上但遇大小事務，不妨隨時支應，事後返觀向來酬應底，畢竟從甚麼處起？從甚麼處滅？刻刻提撕，念念不舍，自然打成一片，事事無礙。」上云：「恐有間斷時如何？」師云：「參禪無別訣，只要生死切。皇上！果生死切時，如孝子器卻父母，即欲不哀痛不可得也。」上云：「生死心切，誠如老和尚所說，但見聞覺知昔人所訶，今欲用心參禪，未免落他見聞覺知。」師云：「譬如大火聚，觸之即燎人，然道火何曾燒卻口？不見古人道：『即此見聞非見聞，無餘聲色可呈君』，箇中若了全無事，體用何妨分不分？」上云：「參禪悟道後還入輪迴麼？」師云：「唯悟明生死底人正可入他輪迴。譬如皇上尊居黃閣，忞與群臣何由得望恩光？皇上唯屈尊就卑，故忞等乃得共天語聞法要。所以八地菩薩當證真之後如夢斯覺，上無佛道可成、下無眾生可度，即欲入般涅槃，十方諸佛同聲勸請：『善男子！爾雖證此法門，然而眾生沒在諸苦。我諸佛等不以證此便為究竟，不妨示如幻之法門、覺如夢之眾生。』從此起大功行，較前所修日劫相倍焉。」</p>
<p>上復問：「老莊悟處，與佛祖為同？為別？」師云：「此中大有淆訛，佛祖明心見性，老莊所說未免心外有法，所以古人判他為無因，濫同外道。」上云：「孔孟之學又且如何？」師云：「中庸說心性而歸之天命，與老莊所見大段皆同。然佛祖隨機示現，或為外道、或為天人。遠公有言：『諸王君子不知為誰？』如陛下身為帝王，乾乾留心此道，即不可以帝王定陛下品位也。非但帝王，即如來示現成佛，亦是脫珍御服、著敝垢衣，佛亦不住佛位也。」上歡然首肯。</p>
<p>師云：「忞望七之年，耳目昏重，不便常侍天顏，兼之近有執侍僧從天童來，言山中大眾望忞不回，俱有散去之意，恐叢林荒廢，乞皇上速賜還山。」上云：「趨風日久，得承謦欬，何忍遽令老和尚別去？」語畢潸然。師云：「忞受天恩，兼之皇情眷注，亦何忍遠離？但前所奏請皆萬不得<span class='corr'>已</span>。」上云：「老和尚到處利生，京師禪道佛法寂然無聞者百有餘年，須得老和尚久久闡揚，始有向往之者。老和尚即不久留，亦須三年。」師云：「忞道德涼儉，曷能副上盛心？皇上以佛心天子徵書四出詔求四海知識，此風遍聞，天下億兆蒼生莫不知有參禪學道之事。皇上<span class='corr'>已</span>為他下了般若種子，即不能當下行持，譬如丈夫食少金剛，要當穿皮而出，況般若正因乎？」上云：「朕亦不敢強留，違老和尚意，畢竟寬住幾時，得以時時請益可也。」是日自午至酉方始回宮。</p>
<p>三月十六日，敘譚餘事，別記。</p>
<p>三月二十三日，敘譚餘事，別記。</p>
<p>三月二十四日，敘譚餘事，別記。</p>
<p>四月初一日巳時，上攜兩學士至方丈，命學士王熙問：「如何是『三界唯心，萬法唯識』？」師云：「一字兩頭垂。」上問：「三教歸一，一歸何處？」師云：「大家在者裏。」學士復問：「善知識既是佛祖兒孫，因甚卻要殺佛殺祖？」師云：「有了你沒了我，有了我沒了你。」上以手指點云：「中庸道：『天命之謂性』，作麼生是性？」師云：「不離皇上舉手處。」復問：「僧問雪峰古澗寒泉話，與趙州所答為同？為別？」師云：「二俱作家，二俱瞎漢。」師因進云：「忞時常出醜上前，今日拈則公案，亦請皇上下語。」乃舉婆子燒菴因緣畢，遂云：「設抱定皇上云，正恁麼時如何？作麼生下一語，免得婆子趁出燒卻菴？」上云：「朕從來不曾留心，焉敢在老和尚面前指東道西？」師云：「乞皇上畢竟下一語。」上又推辭，師云：「皇上既下不得，決須發起勇猛心，著實參究，究到無可究處，忽然㘞地一聲，自然七通八達，得大自在。」</p>
<p>時上極為稱善，復敘餘事，及暮回宮，漏下三鼓，尤命內臣傳語抄錄婆子機緣，入宮詳加體究。</p>
<p>四月初六日，敘譚餘事，別記。</p>
<p>四月二十三日，敘譚餘事，別記。</p>
<p>四月二十九日，敘譚餘事，別記。</p>
<p>五月初七日，敘譚餘事，別記。</p>
<p>五月初八日，敘譚餘事，別記。</p>
<p>五月初九日，從晨<span class='corr'>抵</span>暮，二次至方丈，敘譚餘事，別記。</p>
<p>五月十三日，從晨<span class='corr'>抵</span>暮，二次至方丈，敘譚餘事，別記。</p>
<p>五月十四日，從晨<span class='corr'>抵</span>暮，二次至方丈，敘譚餘事，別記。</p>
<p>上一日問：「南泉斬貓，意旨如何？」師云：「直逼生蛇立化龍。」上云：「趙州當日頂艸鞋出去，南泉許為救得貓兒。若問老和尚，合作麼生下語？」師云：「老凍儂為他閒事長無明作麼？」</p>
<p>上一日手書「大學之道，在明明德」，拈起示師曰：「請老和尚下一轉語。」師云：「日輪正卓午。」</p>
<p>上一日問：「梁武帝見達磨，問：『如何是聖諦第一義？』磨云：『廓然無聖。』意旨如何？」師云：「綿包特石。」上云：「帝曰：『對朕者誰？』磨云：『不識。』又作磨生？」師云：「鐵裏泥團。」上云：「今問老和尚：如何是聖諦第一義？」師云：「天無二日，民無二王。」上云：「對朕者誰聻？」師云：「即日恭惟皇上聖躬萬福。」</p>
<p>上一日展視雪嶠老人真，其自贊有云：「者漢奇怪。」隨云：「請老和尚下語。」師云：「賣弄不少。」</p>
<p>上一日慨歎：「場屋中士子多有學寡而成名、才高而淹抑者，如新狀元徐元文業師尤侗，極善作文字，僅以鄉貢選推官，在九王攝政時，復為按臣參黜，豈非時命大謬之故耶？」師云：「忞聞之：君相能造命士之有才，患皇上不知耳。上既知矣，何難擢之高位？」上曰：「亦有此念。」因命侍臣取其文集來，內有「臨去秋波，那一轉時藝」，上與師，讀至篇末，云：「更請諸公下一轉語看。」上忽掩卷，曰：「請老和尚下。」師云：「不是山僧境界。」時昇首座在席，上曰：「天岸何如？」昇曰：「不風流處也風流。」上為大笑。</p>
</div>
<p class='juan'>弘覺忞禪師北遊集卷第二</p>
</div><!-- end of div[@id='body'] -->
</body></html>