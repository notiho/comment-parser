<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈峰蕅益大師宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>靈峰蕅益大師自傳<span class='note-inline'>(前後有門人私識三則附記一通)</span></p><p style="margin-left:3em"><span class='note-inline'>(先大師生平，不曾乞緇素一字。不唯佛法難言，知己難得，亦鑒尚虛名之陋習，而身為砥也。西逝時，誡勿乞言，徒增誑誤。嗚呼，冰操如彼，治命如此，安敢不遵。今刻老人自傳一通。述其意於首。門人靈晟稽首。)</span></p>
<p style="margin-left:3em"><span class='note-inline'>(先師壬辰秋，決志肥遯，緇素遮道不得。請述行腳。冬憩長水營泉寺，念行腳未盡致，復述茲傳。癸巳春，過古吳，有老人二三舊友，或謂傳既寓名，則宗譜法號可弗出。或謂一生心跡可述，夢感等嫌自言，老人一笑，慨然刪改。時從古吳，傳至留都，與長水本數處不同。後堅密子成時，謂傳收著述未盡，請補。於是與古吳本又增數句矣。今同門刻傳，命南酌同異。南思老人一生苦心，唯佛祖知之，餘難知者。至不獲已述傳，令後裔有聞，此四宏法門，三祇誓海，可以古人自作別傳之例例之也邪。允宜從營泉本，照第三番補遺書，閑字不妨互證。僉曰善，錄定本如左。門人照南稽首。)</span></p>
</div>
<div class='div-other'><a id='mulu2' />
<p class='h1'>八不道人傳<span class='note-inline'>(老人親筆評語三處附。○取中論八不梵網八不之旨)</span></p><p>八不道人，震旦之逸民也。古者有儒，有禪，有律，有教。道人既蹴然不敢。今亦有儒，有禪，有律，有教，道人又艴然不屑。故名八不也。俗姓鍾，名際明，又名聲，字振之。先世汴梁人。始祖南渡，居古吳木瀆。母金氏，以父岐仲公，持白衣大悲咒十年，夢大士送子而生。蓋萬歷二十七年己亥，五月三日亥時也。七歲茹素，十二歲就外傅，聞聖學，即千古自任，誓滅釋老。開腪酒，作論數十篇闢異端，夢與孔顏晤言。十七歲，閱自知錄序，及竹窗隨筆，乃不謗佛，取所著闢佛論焚之。二十歲，詮論語，至天下歸仁，不能下筆。廢寢忘餐三晝夜，大悟孔顏心法。冬喪父，聞地藏本願，發出世心。二十二歲，專志念佛。盡焚窗<span class='corr'>稿</span>二千餘篇。二十三歲，聽大佛頂經，謂世界在空，空生大覺，遂疑何故有此大覺，致為空界張本，悶絕無措。但昏散最重，功夫不能成片，因決意出家，體究大事。二十四歲，夢禮憨山大師，哭恨緣慳，相見太晚。師云，此是苦果，應知苦因，語未竟，遽請曰，弟子志求上乘，不願聞四諦法。師云，且喜居士有向上志，雖然不能如黃<span class='corr'>蘗</span>臨濟，但可如巖頭德山。心又未足，擬再問，觸聲而醒。因思古人安有高下，夢想妄分別耳。一月中，三夢憨師，師往曹谿，不能遠從。乃從雪嶺師剃度，命名智旭。雪師，憨翁門人也。夏秋作務雲棲，聞古德法師講唯識論，一聽了了，疑與佛頂宗旨矛盾。請問，師云，性相二宗，不許和會。甚怪之，佛法豈有二岐邪。一日問古師云，不怕念起，只怕覺遲。且如中陰入胎，念起受生，縱令速覺，如何得脫。師云，汝今入胎也未。道人微笑。師云，入胎了也。道人無語。師云，汝謂只今此身，果從受胎時得來者邪。道人流汗浹背，不能分曉，竟往徑山坐禪。次年夏，逼拶功極，身心世界，忽皆消殞。因知此身，從無始來，當處出生，隨處滅盡，但是堅固妄想所現之影，剎那剎那，念念不住，的確非從父母生也。從此性相二宗，一齊透徹，知其本無矛盾，但是交光邪說，大誤人耳。是時一切經論，一切公案無不現前，旋自覺悟，解發非為聖證，故絕不語一人。久之則胸次空空，不復留一字腳矣。二十六歲受菩薩戒。二十七歲遍閱律藏，方知舉世積訛。二十八歲母病篤，四刲肱不救，痛切肺肝。<span class='note-inline'>(既悟此身非父母生，何故又刲肱救母，參。)</span>葬事畢，焚棄筆硯，矢往深山。道友鑒空，留掩關於松陵，關中大病，乃以參禪工夫，求生淨土。三十歲，出關朝海，將往終南，道友雪航，願傳律學。留住龍居，始述毗尼事義集要，及梵室偶談。是年遇惺谷歸一兩友，最得交修之益。三十一歲，送惺谷至博山薙髮，隨無異禪師至金陵，盤桓百有十日，盡諳宗門近時流弊，乃決意宏律。然律解雖精，而煩惱習強，躬行多玷。故誓不為和尚。<span class='note-inline'>(三業未淨，謬有知律之名，名過於實，此道人生平之恥。)</span>三十二歲，擬註梵網，作四鬮問佛，一曰宗賢首，二曰宗天台，三曰宗慈恩，四曰自立宗。頻拈得台宗鬮。於是究心台部，而不肯為台家子孫。以近世台家，與禪宗賢首慈恩各執門庭，不能和合故也。</p>
<p><span class='note-inline'>(時人以耳為目皆云道人獨宏台宗。謬矣謬矣。)</span>三十三歲秋，惺谷壁如二友去世，始入靈峰過冬，為作請藏因緣。三十五歲，造西湖寺，述占察行法。三十七歲，住武水，述戒消災略釋，持戒犍度略釋，盂蘭盆新疏。三十八歲，住九華。次年述梵網合註。四十一歲。住溫陵。述大佛頂玄義文句。四十二歲，住漳州，述金剛破空論，蕅益三頌，齋經科註。四十四歲，住湖州，述大乘止觀釋要。四十六歲，住靈峰，述四十二章經遺教經，八大人覺解。四十七歲，住石城，述周易禪解。是秋，住祖堂。越二年，述唯識心要相宗八要直解，彌陀要解，四書蕅益解。五十一歲冬返靈峰述法華會義。次年述占察疏，重治律要。五十四歲，住晟谿，草楞伽義疏，遷長水而始竟。尚有閱藏知津，法海觀瀾，圓覺維摩起信諸疏，厥願未完，姑俟後緣而已。生平嘗有言曰，漢宋註疏盛，而聖賢心法晦，如方木入圓竅也。隨機羯磨出，而律學衰，如水添乳也。指月錄盛行，而禪道壞，如鑿混沌竅也。四教儀流傳，而台宗昧，如執死方醫變證也。是故舉世若儒若禪若律若教，無不目為異物，疾若寇讎。道人笑曰，知我者，唯釋迦地藏乎。罪我者，亦唯釋迦地藏乎。孑然長往，不知所終。</p>
<p style="margin-left:2em"><span class='note-inline'>(先大師示寂，不肖成時謬膺同門嚴命，輯靈峰宗論。輯成，載老人自傳於卷首。因念老人癸巳甲午二年中，行腳還山，并所有著述。及乙未正月，末後一段光明，皆缺然無紀。同門又謬謂不肖侍行腳，知其事為詳，理應附記，辭不獲，合十稽首記曰。)</span></p>
<p style="margin-left:1em">靈峰蕅益大師自傳，成於壬辰臘月。次年癸巳，老人五十五歲，夏四月入新安，結後安居，於歙浦天馬院，著選佛譜，閱宗鏡錄，刪正法涌，永樂法真諸人所竄雜說引經論之誤，及歷來寫刻之訛，於三百六十餘問答，一一定其大義，標其起盡。閱完，作校定宗鏡錄跋四則。又汰袁宏道集，存一冊，名袁子。秋八月，遊黃山白嶽諸處。冬復結制天馬，著起信裂網疏。次年五十六歲甲午，於正月應豐南仁義院請，法施畢，出新安。二月後褒灑陀日，還靈峰，夏臥病，選西齋淨土詩，製贊補入淨土九要，名淨土十要。夏竟，病愈。七月述儒釋宗傳竊議。八月續閱大藏竟。九月成閱藏知津，法海觀瀾二書。冬十月病，復有獨坐書懷四律。中有庶幾二三子，慰我一生思之句。十一月十八日，有病中口號偈。臘月初三，有病閒偶成一律。中有名字位中真佛眼，未知畢竟付何人之句。是日口授遺囑，立四誓，命以照南等慈二子傳五戒。菩薩戒，命以照南靈晟性旦三子代座代應請。命闍維後，磨骨和粉麵，分作二分，一分施鳥獸，一分施鱗介，普結法喜，同生西方。十三起淨社，有願文。嗣有求生淨土偈六首。除夕有艮六居銘，有偈。乙未元旦有偈二首。二十日病復發，二十一日晨起病止。午刻，趺坐繩床角，向西舉手而逝。時生年五十七歲，法臘三十四。僧夏從癸亥臘月，至癸酉自恣日，又從乙酉春，至今乙未正月，共計夏十有九。丁酉冬，門人如法茶毗，髮長覆耳，面貌如生，趺坐巍然，牙齒俱不壞，因不敢從粉骴遺囑，奉骨塔於靈峰之大殿右。<span class='note-inline'>(丁酉下四十二字，係戊戌春茶毗後補記。)</span>嗚呼，痛哉。世閒眼滅，正法幢摧。惡心向佛之魔邪，誰與救正。好心遭毒之男女，誰與扶持。良以吾輩業重，不能感哲人久住故耳。老人傳末云，尚有閱藏知津，法海觀瀾，圓覺維摩起信諸疏，厥願未完，姑俟後緣。又閱藏畢，然香願文中云，一者竊見南北兩藏，並皆糢糊失次，或半滿不辨，或經論互名，或真訛不分，或巧拙無別，雖有宋朝法寶標目，明朝彙目義門，並未盡美盡善。今輒不揣。謬述閱藏知津，法海觀瀾二書，儻不背佛旨，乞得成就流通。二者如圓覺維摩彌陀地藏乃至大涅槃經，夙有微願，再加解釋，并僧史寶訓，亦願增修，仰求庇護，令得速成。又定嗣註經目，有行願品續疏，圓覺經新疏，無量壽如來會疏，觀經疏鈔錄要，十輪經解，賢護經解，藥師七佛經疏，地藏本願經疏，維摩補疏，金光明最勝王經續疏，同性經解，無字法門經疏，十二頭陀經疏，仁王續疏，大涅槃合論，四阿含節要，十善業道經解，發菩提心論解，摩訶止觀輔行錄要，僧史刪補，緇門寶訓，共二十一種。上三處所列，唯閱藏知津，法海觀瀾，起信疏告成，餘俱不可復得矣。雖然，老人著述頗富，識取綱宗，更何所欠，況大用方新，願輪正轉，珍池受記之後，速入娑婆，收拾有緣，喘息未了，公案當可頓完。吾輩現在未來，皆可親近受學，勿以時方形骸不實之相，貳其心可也。但成時受恩最深，負恩最重，又緬想哲人閒出，妙法難逢，又念大事因緣，關繫萬世，雖流通有時，而眾生障難殷繁，爰然香一千炷，捨身洪流，一報師恩，助轉願輪，二供妙法，生生值遇，三轉劫濁，救苦眾生，四代粉骴，滿師弘誓，五懺重罪，決生珍池。嗚呼，知我罪我，唯大地眾生乎。</p>
<p>順治乙未臘月十二日不肖門人成時稽首謹記</p>
</div>
<div class='div-other'><a id='mulu3' />
<p class='h1'>附記</p><p style="margin-left:2em">靈峰大師入滅八年壬寅七月，門人性旦病逝，先書囑語，面乞不肖成時，并胞兄胡淨廣，粉遺骨，代先老人滿甲午臘月初三日所命。先是成時邀淨侶，禮佛說佛名經，旦就壇然頂燈，以報法乳深恩。至是復有此囑，謹就八月，集眾修行藥王本事七晝夜，而作法焉。於時法弟通玄粉骴，成時說偈曰，無身何必苦摧殘，只為無身故不貪。此意許誰能會得，前三三與後三三。旦出新安績邑胡氏望族，年三十三歲。退居近住。故無夏。不畜徒眾，故無傳。為學精細，少年如槁木死灰。雖性相圓明，而以未悟為恥，以愚拙為懼，故不敢任法道。身孱弱而苦行，不為人敬憚，而愈不文其過。病中初現業相。哀籲於佛，乃見彌陀接引。去時眼耳根離，唯蹲坐微笑不已。著有和西齋淨土詩，及圓覺疏，未行。旦逝之次年四月，道友程從焜感其事，亦力疾念佛西逝，自聞異香越數日，猶趺坐巍然，舉手昂視。焜歙之槐塘人，其近事菩薩兩戒，皆稟於先老人者。癸卯冬，成時稽首附記。</p>
</div>
<div class='div-other'><a id='mulu4' />
<p class='h1'>靈峰始日大師私諡竊議</p><p class="byline">古歙門人成時稽首百拜議</p><p>蕅益老人遷化靈峰。門人成時議行私諡。或曰，有典乎。曰，自柳下惠後，有王文中，朱文忠，陶靖節，蕭文元諸人，皆門人為道而尊師，尊師以明道。由周而來，昭昭也。曰，世閒法耳，出世有典乎。曰，志磐師作佛祖統紀，興道下八世，無師號者，悉立私諡。志之曰，是蓋尊祖之大義也。世出世何閒哉。曰，聞其典，知其義矣，未悉其故，豈無力請於朝，或位不在龍錫之列邪，抑朝有所諱，定論不得不在野邪。曰，蔡邕元結，豈不能為朱穆元延祖乞易名於漢唐之世乎。文忠靖節，載在漢書宋史，功令何嘗拘，聖明何嘗諱乎。然則何故，曰不失其實也。世閒聖賢，有舉世不見其心者，柳下為士師，三黜不去，欲護生於刀鋸鼎鑊閒也。既不能大行其道，以期於無刑，則不羞不卑，隨地救民於死，其和也，所以行其惠也。此意當時不知，唯中饋知之。非惠之一言，而柳下隱矣。一字斷金，柳下之心見，千古聖賢心學亦見。言不失其實者，利澤天下，萬世無疆也。若夫出世宗匠，道為心性，全體大用，心合生佛，慈力悲仰，難知難見，尤甚。然正法猶不為難，末法魔強法弱，正衰邪熾，則誠難。觀行相似以上，猶不為難。具縛凡夫，以肉眼作佛眼用，則尤難。既難知難見如此，不惟嘉號缺然，堪為法道之懼，即過推神聖錫智勇，亦不足發潛德而迪後彥。故從來若及門若遠裔，皆深引為慮，而仁人哲士，亦不得不憫其衷而韙其說。不忍概以愚賤斥之也。夫大宗哲匠，淵懿不彰。雖靈山王臣，咸以為恥，百世苗裔，咸以為憂。而其罪不得不屬之及門流亞。門內瞢瞢，王臣何所採。當世寂寂，曠代何從聞。噫，大矣哉，私諡之所由來也。或人於是懼曰，幸從子聞其典，知其義，復究其故。已之，是不仁也。以愚賤避罪，是不智也。願與聞蕅益老人師號。於是成時謹稽首百拜議曰，佛法之盛也，三學一源。其季也，三學鼎足。其衰也，三學互諍。至其極也，三學內証，至內訌，一切人皆為破法之人，一切法皆賊人之法。斯時也，非溯其源，曷救正哉。今日支那三學，其內訌也甚矣。　先大師生當其世，自號孤臣孽子，力揭三學一源以救之。其於律也，以斷有漏法為宗，洞開遮，會同異，融大小，顯修證，純乳無水，即律即教即禪，一如先佛世尊之律，師未嘗有一行也。稽諸古宣公不逮。若夫恒轉三輪，深契二共，師尚不敢擬雲棲顓愚二師。矧東林天台臨濟諸老，其於教也，以破我法二執為宗，教觀並明，性相互融，權實不二，性修交徹，純乳無水，即教即律即禪，一如先佛世尊之教。師未嘗有一字也。稽諸古荊谿清涼不逮。若夫五品誕登，三因圓發，師尚不敢擬幽谿，矧天台慈恩永明諸老。至師之禪，徹悟心源，深契方便，法法皆通，法法皆備，而無一法可得。即禪即律即教，允為曹谿永明之徒。而師終以戒之定道未深，教之理果未剋，故遂不敢謬膺祖位，墮邇來大妄語之覆轍。蓋唯真實識法，是以真實知懼。豈非名字位中大宗匠之正標榜哉。夫日之方昇也，大地未盡蒙光，而普天胥旦。濃夢者雖未瞻明，而夜遊伏匿，作務興成，其師之象歟。宜尊稱為始曰大師。謹按志磐法師，諡道興法智諸祖也，曰，他日有能考論懿德，上之清朝，賜以徽諡者，幸當用此定名，庶乎不失其實。先大師貫徹三學，力振頹流，其著述若釋論，若宗論，皆慧命所關，津梁斯在，上考先佛，下俟後聖，當必有乘願大士，受靈山囑者，為之入藏流通。徽諡定名，幸存今議。不敢過，不敢不及也。補傳後一日。</p>
</div>
<div class='div-xu'><a id='mulu5' />
<p class='h1'>靈峰蕅益大師宗論序</p><p>佛法無他，諦而已矣。諸佛說法，常依二諦。二諦即三諦也，即四諦也，即一切諦也，即一諦也，即無諦也。二諦如此，諸諦亦然。自心本具之法，非思議所行境界，皆不可說也。然有因緣，亦可得說。以要言之，無可說之諦，無不可說之諦，如是而已矣。不見此則無教，無教則行無由起，理無由顯，果無由剋。如是而言說，皆臆見也。見此，則為真實覺悟。有教有行理果，如是而言說，皆妙法也。自正像既遠，末世抑何言說之多哉。或見諦未全，則雜。中者如摩尼處瓦礫，不掩其光。不中未免以一言誤天下萬世。或見諦未精則執，與之亦成一家言，奪之則無同異中。見同見異，未免墮分河飲水之覆轍。或見諦未神妙則跡，抑揚建蕩，總不能為人解粘去縛，起必死沈痾。金錍既不在手，言言與目以明，言言增目之膜。至其下者，博而似雜，實全無所中也，戲論也。僻而似專，實非專家也，鬥諍法也。或蛇為龍，襲取神妙。非特跡而已也，罔之徒也。昔魔王害佛不得。誓曰，當於後世，入佛法中，破壞佛法。佛曰，自壞耳。法可壞哉。由是觀之，下者不足論，論其上，若而人自利未入圓門，利他安得無弊。得失恆無端倪，利害潛相倚伏，欲裂大綱，令大地眾生咸歸大處。苟非其人，道不虛行。唯靈峰蕅益大師之以言教也，徹悟心性全體，復深入不思議願輪。一切時一切處，一切事中，悲智雙運，解行互融，實無一法可得，故無峻豎之門庭。實無一法不通不備，故無隔垣之音響。其發明三學，一以全性起修，全修在性為宗趣。全性起修，無實非權。全修在性，無權非實。非實非權。而權而實。其獨契法身向上，以一人開萬古欲絕之學，得非以是歟。嘗論之，師之三學，即一大事也。真律真教真禪，適還吾心之律教禪，適還先佛世尊之律教禪，師未曾有一言也。未曾有一言故無雜也。律既為真律，教既為真教，則何同異，何大小，何律之不即教即禪，教之不即律即禪乎。禪既為真禪，則何分佛祖，何有宗支。何禪之不即律即教乎。是故唯精故不執，無非事事無礙法界，無諍三昧也。夫言不神妙，以雜與執也。不雜不執，則不自立宗。不自立宗，則縱橫變化，不可方物。是以師之言，盡脫窠臼，頓起膏肓，一歸於堂堂正正。如唐虞三代之禮樂。不俟干戈而天下太平也。識者謂末法以來，建大法幢，擊大法鼓，其味醇平，其道光明，唯師一人而已。師具開演二智，作廣略二說。一四句偈不為少，汗牛充棟不為多。諸疏外稿有七部，今輯為全書，以文為類。原在稿外別行者，亦以次收入。按三藏，凡高僧撰述，悉入阿毗曇論藏。而有二種，專釋一經者，曰釋論。概宗十二部經，自成名句文者，曰宗論。今以釋論收靈峰諸疏，而七部稿總以宗論收之。合十大卷。分三十八子卷。嗚呼，成時不肖，老人在日，不能實學不思議諦，如醉轉屋。今哲人雖逝，遺書尚存，敢不自淑，以報師恩於萬一。亦願凡遇是書者，勿離文字而說解脫，勿即文字而忘真月。但因是見諦，則離即雙超。圓契自心則不雜，圓收萬法則不執，圓說圓泯則不跡。千百世而後，必有其人。成時願先捨此身命以供之矣。抑更有慮焉。凡言之揣摹擬議而得者，亦可揣摹擬議而得之。若夫引商刻羽，不涉思議，非從真聞以起思修，則若雜若執若跡之禍，嘗伏於揣摹議擬之下而不覺。成時願與天下萬世之遇是書者，由博學審問慎思明辨，以階於篤行可也。補傳後二日，門人成時百拜撰。</p>
</div>
<div class='div-other'><a id='mulu6' />
<p class='h1'>靈峰蕅益大師宗論序說<span class='note-inline'>(有小引)</span></p><p style="margin-left:1em">成時輯　老人七稿成，通序大意。越一日，作序說。其言別，故不入序。不屬科，故不立例。凡十五段。</p>
<p>達磨大師懲專逐名相之陋，力為學者明宗。而不立文字一語，遂為昧宗者所執。執之既久，由狂入癡。故永明大師大開教眼，以明宗鏡。至寂音師，且說文字禪。紫柏大師，寂音再來。而憨山師，直顏其全書曰紫柏集。憨集最富，未傳。紫竹林顓愚師，為憨大師獨契，亦自顏其書為紫竹林集。諸老懲無聞之禍，救不立文字之弊，心良苦矣。竊恐此風既盛，凡沙門稍擅世譽者，皆思以文相炫。夫文盛道亦必衰。試觀唐宋儒，多以文字成名，號稱作者，深為宮牆之辱，可使釋子復覆其轍乎。故雖老人別顏七稿，多自稱集。今不敢以集行，然亦不敢名為錄。何故，今之祖錄遍天壤矣。老人每齒及，則痛心泣血，故亦不敢也。</p>
<p>昔陽明子在日，有傳習錄，附錄數冊行世。公薨，出文錄外集等。後華亭新建諸公，懼學者弗克盡讀也，彙成全書以傳。夫作者，非有意行其言也。閱歲月，涉山川，接人物，幻成文勢，不得不別。其久也，書不全，道亦不彰。言既散，傳必不盛。聖君賢臣，採藏天府，皆無統緒可遵。有會一者，恐失其舊。是故言之始，不得不分，終不得不合，勢也。今輯七稿為一，作者海印炳現，讀者古鏡全收，庶天朝採錄，無零落割裂之虞矣。</p>
<p>大卷唯十，避繁也。一一卷中，復開子卷，備梵冊也。</p>
<p>文以類出，取便耳，非以文體也。見文則昧道，因文則明道，達文則證道。證道，而後知文無體也。</p>
<p>不肖戊子歲，始晤大師。師一日顧予曰，吾昔年念念思復比丘戒法，邇年念念求西方耳。時大駭，何不力復佛世芳規邪。久之，始知師在家發大菩提，願以為之本。出家一意宗乘，徑山大悟後，徹見近世禪者之病，在絕無正知見，非在多知見。在不尊重波羅提木叉，非在著戒相也。故抹倒禪之一字，力以戒教匡救。尤志求五比丘，如法共住，令正法重興。後決不可得，遂一意西馳，冀乘本願輪，仗諸佛力，再來與拔。至於隨時著述，竭力講演，皆聊與有緣下圓頓種，非法界眾生，一時成佛，直下相應，太平無事之初志矣。</p>
<p>佛法有偏痛快。偏精細者，則性快心細之人各偏好之。唯此論。快性者必失麤淺。細心者必失廉纖，縱高明不敢昧綱宗，不敢輕名相。而綱宗只作綱宗會，名相只作名相會，終為俗學。若能知非綱宗非名相，而麤淺廉纖二病頓超者，雖為執鞭，所欣慕焉。</p>
<p>自人不悟圓宗，諸佛願海無能隨順修學者。不知非真實發大菩提心，一切盡成虛解。縱有為生死志，亦必入小乘權曲境界。若並無此志，直成修羅魔外。何疑老人一生於法界三寶前，緣法界眾生殷勤發願。今願文一卷，直顯不思議境界。真無上醍醐也。吾見有憎者。謂為繁瑣。有讚歎者。讀其文惟恐臥。有感動流淚者。然亦未遑直下承當徹悟性修之致。嗟乎，何真法之不易讀若此。小子時，敬然臂香四十八炷，普為法界眾生，等供安養願王。乞吾師願文，於一切世閒大作佛事，願遇者興起感觸，徹悟諸佛即自心本性，庶不令一切願王，久淪於異生界也。</p>
<p>淨土一門，真參禪學教持戒者所共趨。夫彌陀寂光，即自心理智，由不悟故，橫生邪慢取笑識者。讀宗論，幸徹底薦取，則無邊法藏，一以貫之矣。棒打石人頭，暴暴論實事。八十翁入場，不是小兒戲。是之謂乎。</p>
<p>學佛僻謬者，皆法外取心。世之本來面目，向上一著是也。計此必成惡取空見，佛目此病，為不可救。圓覺經誡取圓覺，大乘止觀誡先觀真如，諸祖深訶邪禪暗證，意皆在此。今論示第一義心，圓妙明快，千古未有。讀者諦審諦觀，字字從繩，言言破的，或得之。</p>
<p>先師自行，不過破流俗知見，於現前一念，了一切法而已。法語中，亦唯以此剖心膽傾腸腹，而發明介爾一念，在續集寱餘尤詳。蓋鼓兩片皮既久，唯覺此話，大神至明也。雖然，失之亦成話柄，得之不外言詮。吾雖不敢謂有是語，尤不敢謂無是語也。</p>
<p>法語書柬中，諸名公鉅卿，遵大師原稿，但書姓氏，概不書尊稱。以末法，道則僧體日卑，爭務乞靈人爵，俗則我相日重，終難覷破浮雲。兩者皆生死根株，於道何啻霄壤。若非各懋盛德，安能共扇真風。今唯重道誼，以副護法天龍之望。</p>
<p>儒宗隱覆之說，非深契法華三昧，及華嚴事事無礙法界，未易拈提。求曲盡同異之致，匯歸一實，千百世來，大師一人而已。孔子，顏子，文中子，後陽明子，處隱顯閒，蕅益子繼之，大闡開顯之道，緬想時會，應非偶然。今而後庶吾人一實事，會其有極，歸其有極也夫。雖然。蕅益子云，非行之艱，知之尤艱。敢告。</p>
<p>忠孝至佛始極。不知其極，或以愛論俗典揀之，竟成無君無父，全違金口誠言。或以至德要道收之，又墮有漏有為，全乖出世正軌。一大事之乖張僻謬久矣。</p>
<p>讀宗論，但貴用極，不貴株守。守則揀，不守則收。子臣弟友，丘未能一。嗚呼，一大事之彰明會一久矣。</p>
<p>先師著述，除宗論外，其釋論，則有阿彌陀要解<span class='note-inline'>(一卷)</span>，占察玄疏<span class='note-inline'>(三卷)</span>，楞伽義疏<span class='note-inline'>(十卷)</span>，盂蘭新疏<span class='note-inline'>(一卷)</span>，大佛頂玄文<span class='note-inline'>(十二卷)</span>，準提持法<span class='note-inline'>(一卷)</span>，金剛破空論附觀心釋<span class='note-inline'>(二卷)</span>，心經略解<span class='note-inline'>(一卷)</span>，法華會義<span class='note-inline'>(十六卷)</span>，妙玄節要<span class='note-inline'>(二卷)</span>，法華綸貫<span class='note-inline'>(一卷)</span>，齋經科註<span class='note-inline'>(一卷)</span>，遺教解<span class='note-inline'>(一卷)</span>，梵網合註<span class='note-inline'>(八卷)</span>後附授戒法、學戒法、梵網懺法問辯<span class='note-inline'>(共一卷)</span>，優婆塞戒經受戒品箋要<span class='note-inline'>(一卷)</span>，羯磨文釋<span class='note-inline'>(一卷)</span>，戒本經箋要<span class='note-inline'>(一卷)</span>，毗尼集要<span class='note-inline'>(十七卷)</span>，大小持戒犍度略釋<span class='note-inline'>(一卷)</span>，戒消災經略釋<span class='note-inline'>(一卷)</span>，五戒相經略解<span class='note-inline'>(一卷)</span>，沙彌戒要<span class='note-inline'>(一卷)</span>，唯識心要<span class='note-inline'>(十卷)</span>，八要直解<span class='note-inline'>(八卷)</span>，起信裂網疏<span class='note-inline'>(六卷)</span>，大乘止觀釋要<span class='note-inline'>(四卷)</span>，大悲行法辯訛<span class='note-inline'>(一卷)</span>附觀想偈略釋、法性觀、懺壇軌式<span class='note-inline'>(三種)</span>，四十二章經解<span class='note-inline'>(一卷)</span>，八大人覺經解<span class='note-inline'>(一卷)</span>，占察行法<span class='note-inline'>(一卷)</span>，禮地藏儀<span class='note-inline'>(一卷)</span>，教觀綱宗并釋義<span class='note-inline'>(二卷)</span>，閱藏知津<span class='note-inline'>(四十四卷)</span>，法海觀瀾<span class='note-inline'>(五卷)</span>，旃珊錄<span class='note-inline'>(一卷)</span>，選佛譜<span class='note-inline'>(六卷)</span>，重訂諸經日誦<span class='note-inline'>(二卷)</span>，周易禪解<span class='note-inline'>(十卷)</span>，闢邪集<span class='note-inline'>(二卷)</span>。共四十七種<span class='note-inline'>(板俱在嘉興府楞嚴寺)</span>，是為靈峰二論目錄。<span class='note-inline'>(大記，明咒行法，四書蕅益解未行。)</span>宗論全部，可取其中讚戒者，別為戒波羅密之書，讚淨土者，別為祕藏指南之書。或合上二者，別為不昧因果之書。儻能盡美盡善，則有大利而無害。未遑別刻，附記於此。</p>
</div>
<div class='div-other'><a id='mulu7' />
<p class='h1'>靈峰蕅益大師宗論總目錄</p>
<ul class="">
<li>卷首
<ul class="">
<li>自傳</li>

<li>續傳</li>

<li>附記</li>

<li>私諡竊議</li>

<li>序</li>

<li>序</li>

<li>序說</li>

<li>總目</li>
</ul></li>

<li>第一卷
<ul class="">
<li>卷一之一
<ul class="">
<li>願文一</li>
</ul></li>

<li>卷一之二
<ul class="">
<li>願文二</li>
</ul></li>

<li>卷一之三
<ul class="">
<li>願文三</li>
</ul></li>

<li>卷一之四
<ul class="">
<li>願文之四</li>
</ul></li>
</ul></li>

<li>第二卷
<ul class="">
<li>卷二之一
<ul class="">
<li>法語一</li>
</ul></li>

<li>卷二之二
<ul class="">
<li>法語二</li>
</ul></li>

<li>卷二之三
<ul class="">
<li>法語三</li>
</ul></li>

<li>卷二之四
<ul class="">
<li>法語四</li>
</ul></li>

<li>卷二之五
<ul class="">
<li>法語五</li>
</ul></li>
</ul></li>

<li>第三卷
<ul class="">
<li>卷三之一
<ul class="">
<li>答問一</li>
</ul></li>

<li>卷三之二
<ul class="">
<li>答問二</li>
</ul></li>

<li>卷三之三
<ul class="">
<li>荅問三</li>
</ul></li>
</ul></li>

<li>第四卷
<ul class="">
<li>卷四之一
<ul class="">
<li>普說</li>

<li>茶話</li>
</ul></li>

<li>卷四之二
<ul class="">
<li>說</li>

<li>文</li>
</ul></li>

<li>卷四之三
<ul class="">
<li>偶錄</li>
</ul></li>
</ul></li>

<li>第五卷
<ul class="">
<li>卷五之一
<ul class="">
<li>書一</li>
</ul></li>

<li>卷五之二
<ul class="">
<li>書二</li>
</ul></li>

<li>卷五之三
<ul class="">
<li>論</li>

<li>辯</li>

<li>議</li>

<li>記</li>
</ul></li>
</ul></li>

<li>第六卷
<ul class="">
<li>卷六之一
<ul class="">
<li>緣起</li>

<li>序一</li>
</ul></li>

<li>卷六之二
<ul class="">
<li>序二</li>
</ul></li>

<li>卷六之三
<ul class="">
<li>序三</li>
</ul></li>

<li>卷六之四
<ul class="">
<li>序四</li>
</ul></li>
</ul></li>

<li>第七卷
<ul class="">
<li>卷七之一
<ul class="">
<li>題跋一</li>
</ul></li>

<li>卷七之二
<ul class="">
<li>題跋二</li>
</ul></li>

<li>卷七之三
<ul class="">
<li>疏一</li>
</ul></li>

<li>卷七之四
<ul class="">
<li>疏二</li>
</ul></li>
</ul></li>

<li>第八卷
<ul class="">
<li>卷八之一
<ul class="">
<li>傳</li>
</ul></li>

<li>卷八之二
<ul class="">
<li>壽序</li>
</ul></li>

<li>卷八之三
<ul class="">
<li>塔誌銘</li>

<li>祭文</li>
</ul></li>
</ul></li>

<li>第九卷
<ul class="">
<li>卷九之一
<ul class="">
<li>頌一</li>
</ul></li>

<li>卷九之二
<ul class="">
<li>頌二</li>

<li>銘</li>

<li>箴</li>

<li>詞</li>
</ul></li>

<li>卷九之三
<ul class="">
<li>贊一</li>
</ul></li>

<li>卷九之四
<ul class="">
<li>贊二</li>
</ul></li>
</ul></li>

<li>第十卷
<ul class="">
<li>卷十之一
<ul class="">
<li>詩偈一</li>
</ul></li>

<li>卷十之二
<ul class="">
<li>詩偈二</li>
</ul></li>

<li>卷十之三
<ul class="">
<li>詩偈三</li>
</ul></li>

<li>卷十之四
<ul class="">
<li>詩偈四</li>
</ul></li>
</ul></li>
</ul></div>
<p class='juan'><a id='mulu8' />靈峰藕益大師宗論卷第一之一</p><p class="byline">古歙門人成時編輯</p>
<div class='div-other'><a id='mulu9' />
<p class='h1'>願文一</p>
<div class='div-other'><a id='mulu10' />
<p class='h2'>四十八願<span class='note-inline'>(天啟元年，歲次辛酉，七月三十日，時名大朗優婆塞)</span></p><p>稽首三身圓滿尊，一切真如覺性海。稱彼法界等虛空，種種莊嚴大願海。果因交徹不思議，菩薩一切修行海。亦禮阿彌陀如來，觀音勢至及地藏。我為慈親罔極恩，遍憫一切眾生界。發生如實增上心，修行念佛勝方便。深信淨土攝受門，廣大誓願普皆被。妙戒為舟智慧舵，方便為帆佛力風。盡未來際渡眾生，終不一念捨五濁。諸佛願海如帝珠，攝於我願重重現。我願亦如摩尼王，諸佛願海悉皆攝。願輪橫遍於十方，亦復豎窮於三際。一切智智之所乘，故我至心勤修習。</p>
<p>第一願，我本發心，上報慈父鍾之鳳生恩。願三寶力，令我無始慈父，咸生淨土，速證菩提，令聞我名者，亦報父恩。</p>
<p>第二願，我本發心，上報悲母金大蓮養育恩。願三寶力，令我無始悲母，咸生淨土，速證菩提，令聞我名者，亦報母恩。</p>
<p>第三願，度法界眾生成佛竟，方取泥洹。</p>
<p>第四願，我婬機身心俱斷，斷性亦無。令聞我名者，永斷婬根。</p>
<p>第五願，我殺害業習，滅盡無餘。令聞我名者，遍生慈力。</p>
<p>第六願，我癡闇謗三寶業滅盡無餘。令聞我名者，正信三寶。</p>
<p>第七願，我諸不善業悉得清淨。令聞我名者，安住梵行。</p>
<p>第八願，我決生極樂世界，速證無上菩提，分身塵剎，盡未來際，度生無厭。</p>
<p>第九願，我生生不忘本願，於五濁世，善化眾生。</p>
<p>第十願，我處處宏通正法，無諸魔障。</p>
<p>十一願，得無量智慧，達一切佛法。</p>
<p>十二願，得無量辯才，開迷降外，一切無畏，如師子吼。</p>
<p>十三願，得無量神通，遍十方國，承事如來，及善知識，一切海會，無不得與。</p>
<p>十四願，我能出種種妙音，盡未來際，讚歎三寶，令眾生知所歸依。</p>
<p>十五願，隨意出生種種妙供，供養三寶，為眾生作大福田。</p>
<p>十六願，隨喜一切眾生所有功德，令成無上菩提。</p>
<p>十七願，十方如來成正覺時，我先勸請，轉大法輪，開示眾生，無上覺路。</p>
<p>十八願，十方如來般涅槃時，我悉勸請，莫入涅槃，常住世閒，饒益含識。</p>
<p>十九願，一切海會，推我為大法王子，佛讚我功德智慧，慈悲願力，如觀世音地藏王，等無有異。</p>
<p>二十願，以大悲光，照諸地獄，觸我光者，應時變諸苦事，悉成妙樂。</p>
<p>二十一願，以大悲光，照諸餓鬼，觸我光者，應時捨身得淨土生。</p>
<p>二十二願，以大悲光照諸畜生，蒙我光者，離諸怖畏，捨身之後得淨土生。</p>
<p>二十三願，以大悲光，照諸鬼神，蒙我光者，悉捨瞋心，開悟佛道，捨諸醜陋，得清淨身。</p>
<p>二十四願，以大悲光，照諸苦惱眾生，蒙我光者，疾病消除，六根具足，厄難恐怖，悉皆解脫，無病延年，發菩提意，若臨命終，即生淨土。</p>
<p>二十五願，以大悲光，照有形無形，有想無想，及諸魔外，令其身心，捨諸邪見，通達佛乘。</p>
<p>二十六願，以大悲光，照觸人天，令不迷欲樂，及欣厭定，勤求無上菩提。</p>
<p>二十七願，以大悲光照聲聞緣覺，令捨無為，速趣佛乘。</p>
<p>二十八願，以大悲聲，令一切眾生，決定明悟，不戀三界，不樂餘乘，唯求無上菩提。</p>
<p>二十九願，以大悲神力，隨順眾生，種種所求，俾於我法，生深信心。</p>
<p>三十願，以救度眾生，故於十方現作佛身，或淨土攝取，或穢土調伏，方便無量。</p>
<p>三十一願，救度眾生，故隨類現身，一一類中，種族尊勝，威德自在，令諸同類，敬愛受教，直至菩提。</p>
<p>三十二願，以大悲方便，現於一切，無佛法處，法滅處，佛法不能行處，隱顯大化，為長夜燈，救拔沈冥，出於苦海。</p>
<p>三十三願，恒於眾生饑渴之時，現作飲食，疾疫現作藥草，寒作衣服，熱作涼風，險阻作津梁，一切所須，皆現作之，若服若食，若倚若履，咸得安樂，發菩提心。</p>
<p>三十四願，樂求佛乘眾生，聞我名已，不捨肉身，得佛菩提。</p>
<p>三十五願，莊嚴佛土菩薩，聞我名已，其國踰於極樂，欲現穢土，則得無量方便，善化剛強。</p>
<p>三十六願，令欲見諸佛土，聞法眾生，皆得見聞。</p>
<p>三十七願，令欲往無數世界，供養三寶眾生，一念之閒，普得周遍。</p>
<p>三十八願，令欲生佛土眾生，聞我名號，即得隨願往生。</p>
<p>三十九願，令同我誓願眾生，速得無量智慧方便，威德自在。</p>
<p>四十願，令樂小乘眾生，速登聖果，即回心入菩薩乘。</p>
<p>四十一願，十方修行菩薩，聞我名號，直至菩提，永無魔事。</p>
<p>四十二願，十方魔外，聞我名號，即捨邪見，同歸正覺。</p>
<p>四十三願，以大悲心力，使五逆十惡四棄八棄，當墮大獄眾生，知求哀懺悔，隨現勝妙色身，摩頂安慰，令罪根永拔，發菩提心。</p>
<p>四十四願，以平等大慈悲力，能滅謗我法，詈我名者，極重惡障，速趣菩提。</p>
<p>四十五願，我慈眼最極清淨，普視盡虛空界，乃至極苦處，悉令安樂，極惡眾生，悉令賢善。</p>
<p>四十六願，我印手最極莊嚴，於念念中，出一切供養雲，珍寶雲，衣服雲，眾具雲，飲食雲，醫藥雲，三昧雲，總持雲，辯才雲，光照雲遍虛空界，盡未來際，利益眾生。</p>
<p>四十七願，我名號盡十方界靡不周遍，彼法滅處，我名不滅，恒令聞稱，悉得解脫。</p>
<p>四十八願，我色身最極微妙，以不可說不可說佛剎，極微塵數大人相，而自莊嚴，一一相有不可說不可說佛剎極微塵數隨形好，一一好有不可說不可說佛剎極微塵數光明，一一光作不可說不可說佛剎極微塵數色，嚴飾國界，演不可說不可說佛剎極微塵數聲，宣揚妙法，出不可說不可說佛剎極微塵數香華飲食，衣服眾具，普供一切，現不可說不可說佛剎極微塵數化佛，教化一切，一一佛有不可說不可說佛剎極微塵數諸化菩薩，一一菩薩有不可說不可說佛剎極微塵數殊勝莊嚴，一一嚴作不可說不可說佛剎極微塵數廣大佛事，一一事於不可說不可說佛剎極微塵數世界利益眾生，有見一佛事，則得見我微妙色身，見我身者，則能與我平等，則能速得成佛。</p>
</div>
<div class='div-other'><a id='mulu11' />
<p class='h2'>受菩薩戒誓文<span class='note-inline'>(天啟四年歲次甲子十二月二十二日)</span></p><p>如是戒品，我今於一切三寶前，誓願受持修學，盡未來際不復捨離。假使持戒因緣，百千萬劫恒受困苦，誓不以苦故，退失今日道心。假使破戒因緣，百千萬劫恒受安樂，誓不以樂故，退失今日道心。以此學戒功德，願我及眾生，無始眾罪，盡得消滅。若一切眾生定業當受報者，我皆代受，遍微塵國界，歷諸惡道，終無厭悔，令彼眾生，先成佛道。我所發願，真實不虛。願十方三寶，現為我證，令我道心，日夜增長。文殊智海，念念清淨。普賢行海，念念圓成。命終之後，生諸佛前，證度迷流，同登覺岸。虛空有盡，我願無窮。</p>
</div>
<div class='div-other'><a id='mulu12' />
<p class='h2'>刺血書經願文<span class='note-inline'>(戊戌)</span></p><p>菩薩戒弟子智旭，刺舌血書大乘經律，先於三寶前，然臂香十二炷，發十二願。願亡父及無始慈父，斷無始我執，生樂土，受佛記。願亡母及無始悲母，斷根本煩惱，蓮華生，佛授記。願現在同行及過去一切真善知識，皆先圓滿菩提。願普與法界眾生，破二執，斷眾苦，得金剛身，淨三聚戒，圓正定，證實慧，發菩提心，得不退轉，歸無上覺。以上發心發願善力因緣，普施法界，同了無二無生，無得無作，永離虛妄，會證常樂。</p>
</div>
<div class='div-other'><a id='mulu13' />
<p class='h2'>書佛名經回向文</p><p>比丘智旭，書佛名畢，然香發願。三炷供如是三寶，願與法界眾生，紹隆佛種，入智慧藏，登解脫門。六炷懺六根罪，願與法界眾生，常睹佛色，聞法音，嗅法香，宣法味，服慚愧衣，悟如來藏。二炷祈父母親緣，國土人民，入九蓮胞胎，獲三寶福祐。四炷保常住僧伽，和合說戒，淨業善友，嚴淨毗尼，禪堂清眾，熏修大乘。職事諸師，名標蓮蕊。三炷保比丘某某及一切善友，身康祿熾，正向菩提。如是功德，普施含靈，同生安養。</p>
</div>
<div class='div-other'><a id='mulu14' />
<p class='h2'>為雪航楫公講律刺血書願文</p><p>崇禎己巳春，正月十有五日，菩薩戒比丘智旭，為同學比丘智楫，講四分戒本，然香十炷，發十大宏願。一者願法界一切地獄眾生，同得解脫，永不受果，永不造因。二者願一切餓鬼道，同得解脫。三者願一切畜生道，同得解脫。四者願一切阿修羅，捨憍慢習。五者願一切人道，發菩提心。六者願一切天道，永斷諸漏，七者願一切聲聞，回小向大。八者願一切辟支，發起大悲。九者願一切菩薩，盡無明源。十者仰願一切如來，更增法樂。又願以此功德，令道友智楫，蕩滌流俗知見，拔除儱侗邪思；赤歷歷荷擔正法，不惜身命；真懇懇哀憫眾生，善能度脫。若其從無始來，至於昨日，所有一切惡業，應受報者，智旭悉皆代受，令得解脫。所有一切善業，應受報者，普施法界眾生，同成正覺。從今已去，執持禁戒，塵業不侵，嚴護威儀，蜎飛無損，樹正法之妙幢，作人天之模範。更願智旭，恒於盡虛空遍法界三惡道中，普代眾生，受無量苦，經於不可說不可說微塵劫海，備嘗楚毒，終無厭悔。使法界眾生，無一不成佛竟，我方解脫。以此發心發願功德，仰願諸佛大慈加被，大悲拔濟，令一一字放無量光，一一光照無量國，一念之頃，悉周法界，普施眾生，究竟法樂，情與無情，同圓種智。</p>
</div>
<div class='div-other'><a id='mulu15' />
<p class='h2'>持咒先白文</p><p>智旭供臂香五炷，願持滅定業真言百萬，觀音靈感，七佛滅罪，藥師灌頂，往生淨土真言，各十萬。次當結壇，持大悲咒十萬。又三炷供證明比丘廣鎬等，鎬各然三炷，隨喜助發。所願如來正法復興，末世弊端盡革，光明壽命，稱性量而無量，福德智慧，等虛空而不空，普與含生，同生安養。</p>
</div>
<div class='div-other'><a id='mulu16' />
<p class='h2'>禮大報恩塔偈<span class='note-inline'>(同然香者一十五眾)</span></p><p style="text-indent:0em" class="lg-abnormal"><div class='lg-row'>稽首大悲堅固藏，普現色身妙寶塔。隨求感應不思議，哀愍我等及群生。願舒無畏大光明，令我等除惡道怖，出入遊戲六道中，度脫一切如幻眾。願舒清淨大光明，令我等除破戒垢，毗尼嚴淨最清涼，息諸六道煩惱熱。願舒三昧大光明，令我等除雜亂想，照了法界無分別，起諸無作大神通。願舒智慧大光明，令我等盡無明漏。願舒如意大光明，令我等滿隨心願。以茲啟迪諸群蒙，令皆歡喜發深信。護持正法永不滅，實義熾然昭千古。寧使身碎如微塵，終不退捨菩提願。寧使永劫受眾苦，終不忘失大悲心。唯願三寶及天龍，證知宏誓攝受我。</div>
</p></div>
<div class='div-other'><a id='mulu17' />
<p class='h2'>為母三周求拔濟啟</p><p>敬禮十方三寶，阿彌陀佛，及二大士，清淨海眾。復禮現前真實善友，悉同啟請。伏願以慈善力悲救心，為我亡母優婆夷金大蓮，隨意課持經咒。哀令我母未生淨土，決定得生，已生淨土，決定見佛。若已見佛，增長品位。母棄不肖，已經三載。及省己躬，無德可報，實深慚愧，痛自悔責，負世閒孝道，乖出世本期，自非眾友提攜，恐貽未來深累。唯願廣菩提心，廣菩提願，廣菩提行，普為法界眾生，經生父母，歷劫親緣，運無緣慈，興同體悲，令一經一咒，功沾沙界，福等虛空。願智旭為最後得解脫人，盡見一切眾生，皆先解脫。仰憑十方三寶，淨土聖賢，現前善友，攝受救護。</p>
</div>
<div class='div-other'><a id='mulu18' />
<p class='h2'>為母發願回向文</p><p>菩薩戒比丘智旭，一心歸命法界三寶。伏為亡母優婆夷金大蓮，今六月初一日，棄世三周，敬然臂香七炷，供十方三寶，釋迦文佛，文殊普賢等諸大菩薩，阿彌陀佛，觀音勢至等諸大菩薩，地藏大士及十方諸大菩薩，現前清淨，真實善友，普同供養。伏蒙善友，為我母誦種種經咒<span class='note-inline'>(列比丘沙彌及諸佛子，共十一人，禮懺二堂，持諸經十六部，諸咒品二萬三千一百，佛菩薩名四十三萬，自持諸經十二部。禮三世三千佛。文不錄)</span>。願母罪因苦果，淨盡無餘，智種福基，具足無減。悟法界藏身，入普賢行海。智旭又為父母乃至歷劫親緣，亦為現前善友，所有歷劫親緣廣及法界眾生，悉為歸依懺悔，發宏誓願，盡法界眾生，無始至今，一切殺罪，願得消除，自今以去，更不復造。若定業應受刀山劍樹等，智旭普皆代受，令彼安住大悲。一切盜罪消除，更不復造。定業應受考逼酬償等，智旭普皆代受，令彼成就大捨。一切婬罪消除，更不復造，定業應受鐵床銅柱等，智旭普皆代受，令彼圓滿梵行。一切妄語罪消除，更不復造，定業應受拔舌犁耕等，智旭普皆代受，令彼證真實法。一切飲酒罪消除，更不復造，定業應受灰河沸屎等，智旭普皆代受，令彼得大智慧。一切貪罪消除，更不復造，定業應受積寒堅冰等，智旭普皆代受，令彼永獲清淨。一切瞋罪消除，更不復造，定業應受猛火燒然等，智旭普皆代受，令彼發起大慈。一切癡罪消除，更不復造，定業應受盲聾頑鈍等，智旭普皆代受，令彼滿足菩提。一切塵沙等罪消除，更不復造，定業應受種種塵沙苦等，智旭普皆代受，令彼究竟涅槃。以此功德，伏願一切地獄等受安樂，一切餓鬼等獲飽滿，一切畜生等蒙解脫，一切修羅等證慈忍，一切人道等悟無生，一切天道等盡諸漏，一切聲聞等發大願，一切緣覺等起大悲，一切菩薩等滿菩提，一切如來等增法樂。又願現前四比丘，增長壽命，增長大悲，開發深智，昭明慧眼。四佛子，盡一切習，速圓梵行。三沙彌，戒根永淨，捨諸瞋掉。又願智旭，生生處處，常得承事供養一切善友，善友成佛，為影響眾，盡未來際，不念疲勞。仰唯法界三寶，大慈覆護，大悲拔濟，令我所願，疾得滿足，普與含生，同圓種智。</p>
</div>
<div class='div-other'><a id='mulu19' />
<p class='h2'>持準提咒願文</p><p>智旭向以十二願，然香十二炷，散持準提咒一百二十萬。今束為三願，然香三炷，結壇持三十萬。一願毗尼實義，昭揭中天，教觀禪那，盡除流弊，靈山共睹儼然，淨土同期托質。二願修治大藏，昭佛祖之慧命，救贖眾生，普法界之慈緣。三願學無邊法門，窮正覺心源，竟法海涯底，折舉一廢餘之魔見，導萬有不齊之群機。讚戒讚聞，無人不秉真說。宏禪宏淨，無處不轉正輪。如此三願，不為自圖名利安樂，出生死，證菩提，普為法界眾生，同具如來十號，證涅槃四德，至究竟安隱處，超二種生死苦，圓四智菩提果，居上上寂光土。仰唯法界三寶，大準提王，速如所願，盡未來際，行普賢妙行，披地藏誓鎧，眾生不度盡，不取般涅槃。</p>
</div>
<div class='div-other'><a id='mulu20' />
<p class='h2'>禮大悲銅殿偈</p><p style="text-indent:0em" class="lg-abnormal"><div class='lg-row'>稽首圓滿大悲尊，慈心普覆虛空界。陀羅尼力妙威神，誦者隨求皆獲願。我本仰承咒力生，我父夢中曾覺悟。我幼持齋甚嚴肅，夢感大士曾相召。我以無始惡業緣，盲無慧眼從邪教。破齋毀佛詬大士，大士於我恒憐憫。無非妙德冥加被，令我終獲堅固信。我今已發菩提心，誓忘身命持正法。憾我障重惑業深，恒與大士悲相隔。三漏三垢常熾然，三德三身恒覆蔽。我今哀懇發深誠，願求大士恒悲救。我雖具有無邊罪，大士能令悉消滅。我雖無有勝善根，大士能令悉具足。我然臂香滿十炷，供養大士十界身。誦持神咒滿十萬，懺除無始十惡業。願我永斷十惡業，願我究竟十善業。大士地藏之宏誓，十方菩薩微塵願。我皆隨順普修習，大聖威神攝受我。</div>
</p></div>
<div class='div-other'><a id='mulu21' />
<p class='h2'>起咒文</p><p>歸命法界三寶，護咒神王。願展慈威，俯垂折攝。智旭向持種種神咒，柰障緣深厚，煩惱重濁，仍紆雜想，每犯威儀，克己省躬，實增慚懼。由是重生悲切，再展真誠，易慮洗心，懲前創後。然香七炷，供七伽陀。十一月初一日始，日誓持大佛頂首楞嚴咒七遍。復以次持滿諸咒，次香三炷，先供地藏真言諸咒，俟時次第供養，將此哀忱，必求加被。伏願戒根永淨，定慧圓明，廣化眾生，咸歸淨土。</p>
</div>
<div class='div-other'><a id='mulu22' />
<p class='h2'>己巳除夕白三寶文</p><p>菩薩戒比丘智旭，第三閱律藏畢，敬然臂香三炷，供本師釋迦牟尼三劫三千諸佛，一切毗柰邪為首，及一切尊法，彌勒菩薩，優波離尊者，及西天東土宏律大師。又三炷，代同學某等，供養三寶，伏念諸佛滅後，以戒為師，唯有如說修行，名為正法住世。丁茲末運，競騖虛名。別解脫經，罕知端緒。秉羯磨法，罔識範模。文字法師，狂妄禪客，同為師子身蟲，形服沙門，羺羊持律，並致魔軍侵侮，爰發勝心，誓勤守護。仰願諸佛菩薩，應世聖賢，以本願大悲，救拔折攝。令我等永杜因循苟且之心，速奏挾持匡濟之力，再補第一義天，重浴尸羅法日。曜三塗而息苦，覆六道以常安。淨治三業，契會寂光，圓證五身，遍遊塵剎。</p>
</div>
<div class='div-other'><a id='mulu23' />
<p class='h2'>閱律禮懺總別二疏<span class='note-inline'>(庚午)</span></p><p>某等歸命三寶，及現前同行。伏念以戒為師，最後明誨，因戒生定，無漏初基。憫世競裂其綱維，慶我猶逢於正教，爰發勝懷，同心披覽，檢閱將終，懺摩發願。比丘受籌，然頂香三炷，臂香十四炷，智旭然臂香二十八炷，性泓然臂香十炷，道援然臂香四炷，及某等各為四恩三有，法界眾生，興無緣慈，運同體悲，等諸佛心，發無作誓，殷勤修慈悲道場懺法。仰願大哀曠濟，拯劫濁沈淪，神力冥資，錫初心福慧，闡毗尼之秘旨，禪那與教觀齊彰，補佛處之宏猷，暗證與依文俱竄，見聞得真隨喜，習學可實修持，合彌陀攝受之符，操淨土莊嚴之<span class='corr'>券</span>。</p>
<p style="text-indent:0em" class="lg-abnormal"><div class='lg-row'>稽首毗柰邪，無漏清淨藏。建立及宏通，并如說行者。我今為自身，亦為諸含識，彙釋成集要，唯垂哀攝受。</div>
</p><p>智旭與法界眾生，無始至今，迷寂滅性，開有漏門，背解脫城，造三業罪，或不知聖戒，或受已不持，辜負佛恩，折損福慧。致使身多病苦，心繞昏愚，生逢末運，世遍魔軍。幸荷深慈，獲睹正教，復承微善，稍達義塗。由是發護法心，立宏通願。又以業重障深，德涼解淺，切懷慚愧，哀望加持。然香三炷，普為國王宰輔，父母親緣，信施檀護，供十方法界，無盡三寶。又二十五炷，供本師釋尊，願正法久住。過去七佛，願戒法流傳。阿彌導師，願同生淨土。琉璃光佛，願圓滿尸羅。逸多慈氏，願常來教授。三十五佛，願遮障消除。及供觀虛空藏經，願戒身成就。毗尼法藏，願過犯永清。及供虛空藏菩薩，願滅除重罪。地藏本尊，願轉我定業。文殊普賢諸大士，願智行圓滿。觀音勢至諸大士，願攝歸極樂。藥王藥上諸大士，願修法供養。金剛藏準提總持王等諸大士，願得大陀羅尼。優波離大師，願得最上律儀。迦葉阿難尊者，及翻譯受持諸大法師，願遊化無礙。兼供達觀可大師，報刊行大藏，重振僧風之德。蓮池宏和尚，報遺規私淑之恩。憨山清師祖，報初緣發心，夢中攝受之德。雪嶺峻師，報剃度之恩。古德賢法師，報證明學戒之德。無異艤禪師，報勸讚付梓之緣。壁如鎬兄，歸一籌兄，報參訂商確之力。及現在六師，未來一切同行善友，願並扶法運。季賢獻師，淨空妙師，外護知識等，願同入法流。伏願一切眾生，悟圓通門，證王三昧，破二十五有輪，顯二十五我性，共入蓮邦，齊成佛道。</p>
</div>
<div class='div-other'><a id='mulu24' />
<p class='h2'>安居論律告文</p><p style="text-indent:0em" class="lg-abnormal"><div class='lg-row'>稽首真如清淨性，具足圓滿無減修。學無學地諸功德，及我同欣梵行人。願興同體大悲心，愍此沈淪迷倒世。直昭正法善毗尼，遍破眾生惑業苦。</div>
</p><p>弟子智旭，普為法界眾生，求於諸佛無上菩提正法輪故，專心披閱毗尼藏，彙輯要詮，便諸學習。又以業重福輕，障深慧淺，染心易熾，淨德難成，性罪僅持，遮罪多犯，言之似易，行之實難，自淑未遑，利人奚望。是以專自慚愧，徹底策新。然香四炷，供三寶善友，發十種增上誓願。盡法界眾生，有一未捨婬業，未忘婬法，未絕婬緣，未斷婬因，我終不取正覺。有一未捨殺盜業，未忘法，未絕緣，未斷因，我終不取正覺。有一未捨妄言，兩舌，惡口，綺語業，未忘法，未絕緣，未斷因，我終不取正覺。有一未捨貪瞋邪見業，未忘法，未絕緣，未斷因，我終不取正覺。唯願法界三寶，以本誓願力，證知哀憫，令我黑業永除，善法增長，克偕善友，淨滿圓成。</p>
</div>
<div class='div-other'><a id='mulu25' />
<p class='h2'>為母四周願文</p><p style="text-indent:0em" class="lg-abnormal"><div class='lg-row'>稽首大孝尊，孝順至道法，及一切三乘，同修孝道者，我以哀懇心，為母重發願，願法界師友，咸垂哀護持。</div>
</p><p>智旭自惟，居家多染，世孝非真，捨慈母以披緇，擬克果而廣濟。無柰惑業障深，慧行福淺，未盡三心，罔遵二利，既虧就養無方，復恣負債受用。是以重增慚愧，再瀝丹忱。因慈母棄世四周，修稱性無作四誓，啟善友同體之悲，作淨土增上之行<span class='note-inline'>(列比丘沙彌淨人十五人，共持諸經部卷三百三十六，咒品二萬三千四百十四，佛名五十一萬六千，禮千佛名經一部，其文悉不錄)</span>。智旭仍向十方三寶，及一切善友，然香九炷，要九界以同歸。以此功勳，悉回向我父母，及無始親緣，並證寂光，速躋正覺。又願現前十大比丘，圓行輪，明戒體，離偽因，破俗見，滋慧命，普慈心，遠魔事，脫情染，邪正了辨，戒乘俱急。三沙彌戒身早復，折慢幢，袪邪見。二淨人護威儀，離惡友。又願諸友，生身父母，歷劫親緣，同遊四德之城，悉入二嚴之地。又願智旭恒與諸友為影響眾，諸友成佛，請轉法輪，請久住世，滅後護持正法，末季重使昭明。乃至一切未發心者令發，已發心者令熟，已成熟者令證。盡眾生界成正覺，我始自取般涅槃。仰願三寶，證明攝受。</p>
</div>
<div class='div-other'><a id='mulu26' />
<p class='h2'>為父十二周年求薦拔啟</p><p>智旭泣血稽顙，同修淨業，上善勝友座下。伏為先嚴捐世，已十有二年。負債出家，方自救不了。十一月初五日，爰屬諱日。預於六月二十九日，對三寶前，然臂香三炷，供善友知識。啟請廣運慈悲，同垂濟拔，佛名神咒，經律懺悔，隨意樂為，悉資淨業，功沾沙界，果極法身，無任哀祈，肅茲遍叩。</p>
</div>
<div class='div-other'><a id='mulu27' />
<p class='h2'>結壇水齋持大悲咒願文<span class='note-inline'>(十一月初五日)</span></p><p>智旭自惟障緣深厚，慧力衰微，行濁言清，始勤終惰，負生我重恩，背慈尊明誨。四十八願，僅托空言。一十二求，罔希實果。悠悠歲月，病與業俱增。罔罔胸懷，志與形並邁，捫心扼腕，驚慮悽神。重策舊圖，思收新益。言念智旭，七歲斷肉，未知出世正因。十二學儒，乃造謗法重業。賴善根未絕，每潛轉默移，一觸念於自知之序，次旋意於寂感之譚，禮藥師妙典，知佛與神殊。聞地藏昔因，知道從孝積。既懷喪父之哀，復切延慈之想。書慈悲懺法，矢志尸羅，聽大佛頂經，決思離俗，捨母披緇，剋期取果。無柰夙因力弱，現行惑強，觸境多乖，反躬無似。又復喜談人過，鮮克己非，每忽人長，不知己短。雖時時發願，亦數數廢忘。或猛厲自訶，復紆回自弛，身汩浮沈之浪，云何度他。心纏愛見之絲，云何脫彼。是以再瀝丹忱，追補昔願。自己巳春，已立誦持之誓，及仲冬月，又新懲創之功。於今咒數雖完，心仍未淨，豈不愈堪慚愧，更可悲哀。敬對三寶大悲菩薩，然香十炷，結七七壇，謹服水齋，至心持大悲圓滿神咒十萬八千，以此功德，必求加被。願從今去，戒根永淨，遮性無虧，定慧齊彰，寂用自在，三塗息苦，九品蓮敷，共睹須彌毫相，同圓法界藏身。</p>
</div>
<div class='div-other'><a id='mulu28' />
<p class='h2'>為父回向文<span class='note-inline'>(日月同上)</span></p><p style="text-indent:0em" class="lg-abnormal"><div class='lg-row'>歸命無上尊，及以寂滅法。解脫眾僧海，同垂哀護持。</div>
</p><p>智旭二十喪父，已萌孝感之懷。廿四出家，未紆男女之業。本期普利塵沙，奚止願超九世。所憾業障深纏，克果莫就，追思罔極，遺憾終天。今集自他經咒<span class='note-inline'>(列諸佛菩薩名七十八萬八千，諸經部卷一千四百九十一，咒品十三萬八千五百二十，懺一部，自持諸經七部，咒品七萬，佛名諸菩薩名二十三萬，文不錄)</span>，然香三炷，供法界三寶。伏願鍾之鳳，速昇淨界，早悟寂光。又願過去父母親緣，永離妄緣，咸會常樂。現前善友同行，共報慈恩，同合悲仰。恭惟三寶，證明攝受。</p>
</div>
<div class='div-other'><a id='mulu29' />
<p class='h2'>楞嚴壇起咒及回向二偈<span class='note-inline'>(辛未)</span></p><p style="text-indent:0em" class="lg-abnormal"><div class='lg-row'>稽首大慈悲，救護末劫者。我念末劫苦，破戒為第一。我思救苦方，無越毗尼藏。毗尼若住世，正法永不滅。行成果斯剋，教不屬空言。或因持戒力，速成淨滿尊。或因淨尸羅，嚴淨諸佛土。或因別解脫，作獨覺聲聞。或因善戒力，生禪及天道。亦作人中勝，福樂好名稱。如是差別果，皆由戒所得。近果說差別，究竟歸一乘。如是勝妙法，願為我昭明，普度長夜中，無依無怙眾。故以一百日，棲身清淨壇。持於圓滿咒，具足十萬輪。又增持一萬，滅定業五萬。共回向菩提，同生極樂國。唯冀三寶尊，證明哀攝受。</div>
</p><p style="text-indent:0em" class="lg-abnormal"><div class='lg-row'>歸命明行足，顯密清淨輪。種種勝修持，學無學功德。我慚愧發心，入壇持神咒。數足心尚雜，威儀亦未淨。內倍懷憂懼，願發事難濟。故然香十炷，懺我十惡根。其增持一萬，滅定業五萬。亦然臂六炷，加被願如心。又為十一友，持滅定業咒，共計九十萬。供臂香七炷。又為報恩繼志心，追薦已往度脫心，勸請轉法隨喜心，代除邪謬悲救心，為諸友朋宏濟心，為諸檀護宏法心，從來緣會慈念心，欲持三百二十萬。故然臂香復七炷，令我七心皆得成。</div>
</p></div>
<div class='div-other'><a id='mulu30' />
<p class='h2'>續持回向偈</p><p style="text-indent:0em" class="lg-abnormal"><div class='lg-row'>稽首善逝尊，無上顯密藏。三乘賢聖眾，地藏滅業咒。我以大菩提，最初清淨心。續為善友眾，持四十八萬。若有禪思士，善入諸三昧。不起增上慢，恒修勝法忍。持經者達義，如說得修行。營福者隨心，畏罪嚴佛乘。住戒者增明，已汙速歸真。未住秉威儀，尊重正法教。或有毀重禁，願令發深慚。拔除罪犯根，速達無生理。今我然香炷，供養三寶尊。願我及含識，滅除一切業。又然香三炷，悔三業諸惡。從今誓永斷，起無作善根。敬依占察經，擲輪決疑惑。亦以此妙法，流通益世閒。我誓以身心，奉上地藏主。隨於剎塵劫，永處眾苦中。普代眾生苦，令得先成佛。劫石或可移，此願終不改。我所修福業，懺悔發宏願。種種勝善根，體性同法界。一一皆回向，普施諸含識。悉願證真常，同歸寂光土。</div>
</p></div></div>
<p class='juan'>靈峰蕅益大師宗論卷第一之一</p>
<p class='juan'><a id='mulu31' />靈峰蕅益大師宗論卷第一之二</p>
<div class='div-other'><a id='mulu32' />
<p class='h1'>願文二</p>
<div class='div-other'><a id='mulu33' />
<p class='h2'>龍居禮大悲懺文<span class='note-inline'>(壬申)</span></p><p style="text-indent:0em" class="lg-abnormal"><div class='lg-row'>歸命勝威德，勇猛人師子。不共力無畏，大悲救世者。歸命照世燈，真實出要法。顯密不思議，破愛見網者。歸命眾生父，慈願無比尊。帶果示行因，住不思議者。歸命降魔外，忿怒大明王。真實勝慈悲，調伏難調者。我今發宏願，誓斷惡修善。然頂香四炷，陳白自深心。</div>
</p><p>弟子智旭，自惟障緣深重，過罪多端，惑染既殷，業累斯積。未歸信前，已造無邊邪謗。雖學道後，尚纏無量愆尤。四誓秉懷，固欲並乎往哲。七支身口，每負墮於前賢。內因力微，外感復亂。野犴爭鳴於大地，羺羊遍處於域中。不唯乳雜水而飲者增痾，方且毒為食而嘗者喪命。是以痛心疾首，哀告慈尊。一期方便，三七熏修。願<span class='corr'>錫</span>群盲，速圓福慧。勿壞如來正教，勿摧出世寶幢。願我同行，以及檀那，外護諸賢，見聞大眾，各秉深志，共策玄猷。清性遮而畢淨，嚴篇聚以無虧。悟無諍之真源，除微細之法執。作師子吼，滅戲論愚。又願現前眾等，遍及含靈，資生眾具，學道因緣，罔不隨心，悉能滿願。化三毒為三脫，轉六道為六通。覲淨土於目前，證菩提於當念。性修不二，具種種行門。事理交融，興重重法化。印彌陀之願璽，滿自在之悲心。</p>
</div>
<div class='div-other'><a id='mulu34' />
<p class='h2'>結壇持大悲咒偈</p><p style="text-indent:0em" class="lg-abnormal"><div class='lg-row'>歸命施無畏，大悲救世尊。神妙祕密輪，及一切三寶。我業深如海，努力勤禪定。半身感楚酸，實由三毒根。今慚愧剋責，然臂香三炷。結一七淨壇，持大悲一萬。誓當勤精進，護佛法正輪。不惜身命財，唯宣一乘教。我今以身心，奉上三寶尊。唯願平等悲，究竟垂加護。</div>
</p></div>
<div class='div-other'><a id='mulu35' />
<p class='h2'>結壇持往生咒偈</p><p style="text-indent:0em" class="lg-abnormal"><div class='lg-row'>稽首無量壽，拔業障根本。觀世音勢至，海眾菩薩僧。我迷本智光，妄墮輪迴苦。曠劫不暫停，無救無歸趣。劣得此人身，仍遭劫濁亂。雖獲預僧倫，未入法流水。目擊法輪壞，欲挽力未能。良由無始世，不植勝善根。今以決定心，求生極樂土。乘我本誓船，廣度沈淪眾。我若不往生，不能滿所願。是故於娑婆，畢定應捨離。猶如被溺人，先求疾到岸。乃以方便力，悉拯瀑流人。我以至誠心，深心迴向心。然臂香三炷，結一七淨壇。專持往生咒，唯除食睡時。以此功德力，求決生安養。我若退初心，不向西方者。寧即墮泥犁，令疾生改悔。誓不戀人天，及以無為處。仰願大威神，力無畏不共，三寶無邊德，加被智旭等。折伏使不退，攝受令增長。</div>
</p></div>
<div class='div-other'><a id='mulu36' />
<p class='h2'>結壇念佛回向文</p><p style="text-indent:0em" class="lg-abnormal"><div class='lg-row'>稽首阿彌陀，諸佛護念法。淨土諸聖賢，唯垂哀護持。</div>
</p><p>智旭無始來，迷常住理，失智慧明。背自性而枉受輪迴，取妄心而永違真境。善根雖發，投正教以捨家。宿習偏濃，熏三昧而罔就。矢心淨域，誓出苦輪。機感不專，聖應莫顯。悠悠歲月，罔罔襟期。可痛可悲，無洲無渚。今依釋迦誠訓，七日持名，用投無量慈光，一生求度，棲身淨壇，專稱洪號，若定若散，有記無記，仗佛悲輪，功無唐棄。願以功德，及諸善根，悉共眾生，回向安養。所冀現生魔障消除，捨報正念決定。一剎那頃，生如來前。受菩提記，滿本願輪。</p>
</div>
<div class='div-other'><a id='mulu37' />
<p class='h2'>結壇禮大悲懺文</p><p>智旭與眾生，自迷覺性，恒處昏蒙。眼隔圓常，耳違微妙。未知出要時，枉役聽聞之用。既思求道後，反虧聰利之功。聆法語則乍憶還忘，展經典則遺前失後。遂使無上醍醐，莫由染識，圓明珠體，弗克映心。觀行難於奏功，豈能自利。辯才短於章句，安望利他。是以捫躬知過，稽顙求哀。諦信大士悲心，歸命總持神力。然頂香三炷，供大悲三寶。願以智慧光，灌我頂門。以聞持水，洗我心垢。使速離暗鈍，蚤獲開明。遙聞諸佛轉妙法輪，永無遺失。常讀三乘甚深法藏，過目不忘。等與眾生，同開佛慧。性修交徹，頓證圓常。</p>
</div>
<div class='div-other'><a id='mulu38' />
<p class='h2'>補總持疏</p><p style="text-indent:0em" class="lg-abnormal"><div class='lg-row'>敬禮慈尊地藏王，神咒善能滅定業。普救無邊五濁苦，紹隆三寶種不斷。</div>
</p><p>智旭與法界眾生，迷本淨心，已造定業，無明所覆，不自覺知。故於今日，同嬰苦報，遠隔正法，遭遇魔邪，倒說大乘，誣毀了義。逐後世微勣，忘教主典型。設宣實道，反被譏訶。雖解真乘，仍虧智斷。歎同修之落落，嗟外護之冥冥。果豈他尤，因原自造。惟捫心內悔，悲仰求哀。恭念地藏大士，無上醫王，滅業真言，無邊神力，定能拔三障苦，施三德樂。是以專心持誦，速望冥加。向持三百二十萬，一百萬，四十八萬竟。今復為某等<span class='note-inline'>(廣列比丘，沙彌，居士等，不錄)</span>，各各有差，至心共持一百四十萬。伏願一切比丘，增長福慧，成就聖根，斷世愛網，摧我見山。一切沙彌，志慕大僧，克臻淨行，增修戒慧，棄捨幻緣，期許誓同先哲，舉止不類時流。一切檀護，明識是非，了達邪正。以願作眾生之眼，將身為佛法之城。又願各信淨土玄猷，共勗樂邦妙行。具諸戒品，讀誦大乘。深信因果，解第一義。常為人說法藏遠因，彌陀現果。令諸有情，咸脫苦輪，畢獲安樂。又願智旭與諸知識，互為主伴，恒轉法輪。誓滅三塗定業，妙暢安養真詮。恭干三寶聖尊，同體攝受。</p>
</div>
<div class='div-other'><a id='mulu39' />
<p class='h2'>為父母普求拯拔啟</p><p>不肖智旭，生於萬歷己亥。是時嚴慈，並年四十，止一子，撫育倍殷。旭年二十，先嚴捐館。未展一日孝養，徒切終天痛憾。嗣聞佛法，稔知世孝非真。廿四捨母逃逝，本期剋時取果，總報四恩，詎謂業重障深，久滯凡地。至廿八慈母復棄，而旭於出世大孝，反躬無似，倍嬰罔極之悲，終墜憂虞之網。出家十夏，白業無成。扼腕捫心，可慚可懼。明歲六月一日，為先慈金大蓮七周。十一月五日，為先嚴鍾之鳳十五周之期。自力既微，應乞恩於師友。法施為最，豈祕吝於庸愚。藉同體大悲，作無緣與拔。智旭儻此生解脫，誓處處同為影響，或今身沈淪，願永永代受眾苦。又自持滅定業真言二千萬，金光明空品二千，梵網上卷一千，為我父母，耑懇同仁，互為增上勝因，並入彌陀願海。</p>
</div>
<div class='div-other'><a id='mulu40' />
<p class='h2'>再禮金光明懺文</p><p style="text-indent:0em" class="lg-abnormal"><div class='lg-row'>歸命能仁福慧尊，最勝金光明性海。信相功德大吉祥，同賜慈悲垂攝護。</div>
</p><p>智旭等<span class='note-inline'>(列六人不錄)</span>，普為眾生，求滅罪障，轉正法輪。如法建金光明經吉祥妙懺，至誠咨請十方三寶，功德大天，普願圓慈，速垂妙應。伏念自迷金光明性，備起貪瞋癡業。著我，我所，橫生是非。障智慧之真源，妄求世智。喪聖財之法樂，妄愛俗財。致使瞞因昧果，藐法欺心。感報墮三塗劇苦，餘殃使百務無貲。今始覺悟，痛改前非。翹五體以投誠，瀝一心而悔罪。願我等無始至今，三業六根，所作重障，煩惱惡業，花果報殃，以金光明海三寶功德，及吉祥大天本願威神，於一念閒，悉皆消滅。顯發自性慧輪，成就本來福聚，紹隆三寶，普利塵沙。又願智旭身無眾病，心悟總持自證法門，清淨演說。某痛念娑婆，深求大法。身心一致，福慧並修。某明了正法，剖斷狐疑，懲流俗心，希先哲行。某猛省無常，力除瞋慢。反躬自勵，不念人非。某廣發大願，善學古人。某永離掉舉，成就深因。某開發蒙憒，增長信根。又願執勞運力，隨喜見聞。同植勝因，等沾殊利。乃至法界含識，均藉經威。仰資懺力，頓空二死，並證三身。恭惟金海聖天，見知證攝。</p>
</div>
<div class='div-other'><a id='mulu41' />
<p class='h2'>結壇禮懺并回向補持咒文</p><p>智旭及眾生，於同體法，幻成十界之殊。向真常境，謬作三世之異。既隔遮那妙體，罔知正法要津。正轉像，像轉末，誰思砥柱中流。輕成重，重成定，誰達緣生無性。我今仰藉觀音大聖，地藏慈尊，真實圓悲，始蒙覺悟。信三無差別之理，十界不離一心。解佛性常住之宗，三世不移當念。由是發廣大心，修真言行，誓滅自他定業，重興正法毗尼。曾持大悲咒十萬八千，加被毗尼集要，流通益世。今復六時行道，一七熏修，然香三炷，回向佛乘。唯願千手千眼，真實勝慈。專憫剛強，速垂折攝。使如來正法，再顯支那。末運迷津，重歸至化。汙道生慚愧之心，不淪空見。羺羊獲聞思之慧，不囿凡愚。又為緇素等，補持滅定業真言一百四十萬已竟，并然香三炷，總申回向。伏願三塗息苦，八難除災。竭業海之波濤，摧惑林之根蔕。五住圓消，三輪同淨。悟戒體而果極法身，達性遮而行同淨滿。泯大小偏圓之執，普會一乘。深浮囊草繫之思，範圍法界。證宗說二通，禪教不二。修事理一致，因果同符。覲彌陀於安養，輔彌勒於龍華。情與無情，咸臻常樂。</p>
</div>
<div class='div-other'><a id='mulu42' />
<p class='h2'>禮大悲懺願文</p><p style="text-indent:0em" class="lg-abnormal"><div class='lg-row'>頂禮無邊際，三寶威德尊。觀世音地藏，同垂哀護持。</div>
</p><p>智旭與眾生，自迷性德，恒造業緣，障於覺體。不了法因，能所熾然，自他橫隔。沈淪六道，困頓三塗。乃至劣得人身，仍遭諸障。投躬正教，未識妙津。良由業重，致此坎坷。復念生死根株，愛染第一。潛伏藏識，難斷難除。我雖密承大士三寶加持，有生不習無慚穢行。而無始惡習，時與念俱。身貪諸觸，口喜惡言。三業六根，罪實無量。己躬未淨，何以導人。扼腕論心，誠堪愧恥。今於大悲淨壇之次，日課梵網戒經一卷，修行四十八願，念阿彌陀佛千聲，持金光明經空品一卷。復總持大悲咒萬遍，佛頂咒千遍。以為斷惑方便，及為過現某等各持經咒，耑申回向。建壇日然頂香五炷，今完滿日，復然臂香二十一炷，供盧舍那佛，釋迦牟尼，阿彌陀佛，千光王靜住佛，九十九億殑伽沙佛，正法明佛，十方三世諸佛。供梵網經菩薩心地品，大般涅槃經，大悲心陀羅尼，悉怛多般怛囉神咒，滅定業真言，顯密一切法藏。供觀世音，地藏菩薩，大勢至，總持王，曰光，月光，寶王，藥王，藥上菩薩，華嚴，大莊嚴，寶藏，德藏，金剛藏，虛空藏菩薩，彌勒，普賢，文殊師利，十方三世一切菩薩。供摩訶迦葉，優婆離，阿難，一切聲聞緣覺賢聖僧。供初來震旦摩騰竺法蘭，初往西乾法顯尊者，淨土教主遠公尊者，求見舍利康僧會尊者，禪宗初祖達磨尊者，天台智者大師，相宗玄奘法師，清涼澄觀國師，會歸宗鏡永明大師，重振僧風達觀大師，及私淑戒法雲棲宏和尚，現夢接引憨山清師祖等，如是一切三寶師僧，我供養已，投地披肝，作如是白，願我三業，究竟清淨，身不犯纖塵，口無諸掉失，意永離愛見。願父母及無始父母眾等，同生淨土。願同行比丘<span class='note-inline'>(九人)</span>發深悲願，披堅忍鎧。願外護比丘某等<span class='note-inline'>(列名者八人)</span>，深愛正法，曲體眾僧。願隨喜比丘某，成就忍力，密荷法門。願某等<span class='note-inline'>(列名者三人)</span>痛懲時弊，力追古風。願同盟比丘某，平等大悲，愍念剛惡。願某深開教眼，精曉毗尼。願某成就開智，廣達真宗。願某等<span class='note-inline'>(列名者七人)</span>克除習氣，深入法門。願某痛念無常，深思出要，永除諂誑，成就真因。願外護沙彌及行人某等<span class='note-inline'>(列名者十人)</span>成就深因，希求實果。願某等<span class='note-inline'>(列名者九人)</span>精求出要，矢志蓮邦。願某等<span class='note-inline'>(列名者八人)</span>三學兼修，二嚴等備。願破戒闡提某等<span class='note-inline'>(出四名)</span>從緣警悟，頓革邪心，深信因果，早求滅罪。願檀護某，以圓通慧，修稱性福。願某等<span class='note-inline'>(列名者十六人)</span>成出世法，脫愛使纏。願亡故比丘<span class='note-inline'>(十一人)</span>，沙彌某等<span class='note-inline'>(列名者六人)</span>處士某，俱脫幽塗，徑歸樂土。願亡故往生淨土優婆夷盧智福，蓮開上品，果記一生，以如意通，廣度含識。以上然香發願功德，上報佛恩，下挽劫濁。願一切持律者，實洞開遮持犯之源，深悟定共道共之法。不以積訛自私，不以習陋滅法。常補佛處，不類羺羊。一切演教者，解行雙修，教觀並舉，精嚴律檢，通達禪思，不同說食數寶，善能隨文獲證。一切禪思者，明識是非，了別邪正，不墮暗證坑，不起增上慢，真參實悟，信戒信聞。一切修淨業者，信即事之玨，悟即佛之心，不撥相而高譚自性，不輕視而認作退休，披菩提誓鎧，合法藏願輪。一切習瑜伽者，深達顯密圓宗，清淨三輪施化，革除戲習，守護禁儀，不妄教授，不輕舉行，蒙諸佛矜憐，免鬼神瞋罰。一切營福業者，深信罪福，嚴持因果，遠離世法，興揚正化，回有為業，趣無漏乘。又願以前諸願，悉嚴淨土，總向西方。臨命終時，更無他念。親睹慈尊，聖眾接引。應時化生，旋聞妙法，隨證無生。成就十種身輪，廣度法界含識。唯觀音大士，地藏慈尊哀愍覆護，令我願不退不沒，不失不忘，滿菩提行。</p>
</div>
<div class='div-other'><a id='mulu43' />
<p class='h2'>禮淨土懺文<span class='note-inline'>(癸酉)</span></p><p>比丘智旭等，曠大劫來，至於今日，既迷本性，恒在輪迴，三業六根，無惡不造。五趣八難，無苦不嘗。暗識相傳，曾弗覺悟。死生浩漫，解脫何期。茲值大乘，得生微信。快聞淨土，宜速知歸。勤精進而已憾其遲，更怠緩而擬將何及。爰發懇心，共期三昧，修往生之願儀，矢七日以無雜。六時行道，四威攝心。仰叩圓悲，必垂妙應。願深求正法，不染情塵。行與志齊，道追古聖。盡捨緣務，痛念無常。八風不動，四誓莫移。乃至外護行人，並植深因，同歸淨土。師僧父母，歷劫親緣，法界靈蠢，過現有情，蒙法藏之願光。承阿彌之慈力，三障頓除，四土等淨。以此發願功德，總報三有四恩，同圓種智。</p>
</div>
<div class='div-other'><a id='mulu44' />
<p class='h2'>西湖寺安居疏</p><p>一心歸命，梵網教主盧舍那佛，極樂世界阿彌陀佛。菩薩心地品，毗柰邪藏，三乘十二分教，一切尊法。觀音勢至，文殊普賢，地藏彌勒等，一切菩薩。優波離，迦葉阿難，西天東土，一切聖師。願展慈光，同垂悲濟。伏念諸佛滅後，以戒為師。三無漏學，以戒為首。秉羯磨而如說修行，名為正法住世。依律藏而和合共學，斯令僧寶不澌。深嗟末運，罔識良模。持犯總自不知，源委何嘗略討。或恣行非法，或癡若啞羊，或離事談空，或執相迷旨。致使覺皇巧便，埋沒湮沈，邪見稠林，蔓延滋茂。既忝如來之胤，寧無離黍之悲。爰發勝心，糾我同志。結期蘭若，討論毗尼<span class='note-inline'>(敘外護緇素回向，皆不錄)</span>。伏願外魔不擾，內障不侵。紹隆僧種，圓證佛乘。悟開權顯實之旨，合扶律談常之印。以淨戒真因，登淨土極果。津梁劫濁，摧伏魔邪。報釋迦之深恩，滿阿彌之大願。</p>
</div>
<div class='div-other'><a id='mulu45' />
<p class='h2'>前安居日供鬮文</p><p>崇禎癸酉前安居日，菩薩戒比丘智旭然香十炷，奉供遍一切處淨滿大覺，示滅雙林，真實常住，本師慈父。一體三寶，極樂世界，阿彌陀佛，十方三世一切諸佛。梵網尊經，毗柰邪藏，十方三世一切尊法。地藏彌勒，兩土二侍，金剛藏，虛空藏，藥王，藥上，玄通華光主。華光王大智明等，十方三世一切菩薩。優波離，迦葉，阿難，馬鳴，龍樹，一切僧寶。願以大慈悲力，折伏剛強力，攝受善根力，現前證明。智旭，本謗法人。幸聞地藏尊經，發心救苦，書慈悲懺法。復斷酒辛，聽大佛頂經，決志出家。閱憨山方便語，矢心參究。捨母逃逝，誓明大事。既多障緣，仍悲法亂。因思誠訓，以戒為師。俯仰斯時，誰堪作範。乃棄衣單，千里陳情。雲棲塔前，頂受四分戒本。一載後，求菩薩律儀。遂檢全藏，輯錄要略。但圖自利，未暇化他。不意事成，漸至流布。然既再三翻讀，深知時弊多端。不忍隨俗淆訛，共蝕如來正法。而自受具，心雖殷重，佛制未周。爰作八鬮，虔問三寶。若智旭比丘戒，從心感得，十夏行持，當得作和尚鬮。若得戒前，輕犯未淨，當得禮懺作和尚鬮，先行懺法。若未得不成遮難，或已得未堪作範，當得見相好作和尚鬮，禮懺求相。若不成難而未得，當得重受鬮，如法秉受，更滿十夏。若成盜難而通懺，當得禮懺重受鬮。若已成難，當得菩薩沙彌鬮。若不許沙彌法，當得菩薩優婆塞鬮。若一切戒法悉遮，當得但三歸鬮。嗚呼，不敢師心者，此生之出處。不可忘廢者，曠劫之弘誓。但進退語默，弱識豈能自知。逆順與奪，正覺自然隨器。仰對三寶，刳瀝一心。若得作和尚等三鬮，誓忘身命，護持正法。寧受劇苦，作真聲聞。不為利名，作假大乘。若得重受等二鬮，敦弟子職，誓不藐法。若得菩薩沙彌鬮，誓尊養比丘，護持僧寶。若得菩薩優婆塞鬮，誓以身命護正法，終不迷失菩提心。若得但三歸鬮，誓服役佛法僧閒，種種方便，摧邪顯正。我以質直心，殷重心，護正法心，度眾生心，伏魔外心，除巧偽心向一體三寶，供如是鬮。發如是願，從今日迄自恣日。現前大眾，日持大悲咒一遍，自修梵網懺法日一時，以求加被。願三寶大眾，護法天龍，同垂哀鑒，重復說偈曰，</p>
<p style="text-indent:0em" class="lg-abnormal"><div class='lg-row'>三寶護一切，同體無差別。我悲劫濁苦，法亂邪風熾，願續正法燈，照世開迷惑。內護及外護，未卜當安從。救世大悲者，知我夙世根。應以何等位，自利及利他。願扶律談常，從境而發諦。徹悟聲聞法，同歸無上印。終不作對待，隔別諸邪見。我哀迷惑者，觸事生執著。律昧持犯源，唯事衣與缽。教失觀行旨，但著名句味。禪道迷綱宗，流入一機境。或但尚工夫，或專求向上。或強鑿悟門，或并棄正解。執藥反成痾，戲論妨實詣。淨土圓頓法，多視作權機。不發菩提心，但作偷閑法。不修淨戒因，空希淨妙果。密部大威神，翻成世流布。穢雜不堪聞，幾同兒豎戲。如來無量劫，修習最殷勤。得此難思法，度我諸含識。云何至今日，衰替不忍觀。我本具縛人，自哀哀一切。以何方便力，重顯正法輪。仰學至誠心，深心回向心。然香表無盡，待命無他向。</div>
</p></div>
<div class='div-other'><a id='mulu46' />
<p class='h2'>自恣日拈鬮文</p><p style="text-indent:0em" class="lg-abnormal"><div class='lg-row'>稽首法界淨滿覺，正法毗尼淨性海。權實聖賢常住懺，一體證知垂攝受。</div>
</p><p>智旭無始至今，迷三寶之本性，淪六道以往還。僻稟邪宗，恒違出要，妄希捷徑，不了真乘。尚幸夙因微善，獲聞正法毗尼，於前安居日，供鬮陳志。今三月告終，僧將自恣。復供頂香六炷，三炷求鑒根機，授我明決，唯聽聖命，心無適莫。三炷隨鬮，皆發三誓。若得三歸鬮，盡未來際，誓不離佛，誓不離法，誓不離僧。得優婆塞沙彌鬮，誓不忘菩提心，誓作外護，助興正法，誓供養如法比丘。得二重受鬮，誓不違奉師之則，誓五夏依止，誓十夏未滿不為師。得相好鬮，誓忘身修懺，誓不違願先畜弟子，誓未見相不講演，除結伴清淨法施。得餘二鬮，誓不濫度人，貽羞法道，誓不改人法名，誓與同志如說行，不逐名利涉世事，但秉正法，以俟後賢。三寶龍天，必垂哀攝。</p>
</div>
<div class='div-other'><a id='mulu47' />
<p class='h2'>禮淨土懺文</p><p style="text-indent:0em" class="lg-abnormal"><div class='lg-row'>敬禮能仁無量壽，二土法寶教行理。觀音勢至海眾僧，無邊三寶咸加護。</div>
</p><p>菩薩沙彌智旭，與法界眾生。迷真起妄，背覺合塵。惑業無窮，苦果不息。無始至今，從未覺悟。雖逢出要，罔識進趣。由是往還六道，沒溺三塗。廣造惡因，備嬰劇苦。今以夙時微善，獲遇真乘。無柰染習偏強，淨功莫剋。違出家初志，負佛祖深慈。扼腕論心，慚天愧地。爰立勝志，七日為期。修行淨土懺儀，願成念佛三昧。六時行道，一意持名。叩佛圓悲，必垂妙應。然香三炷，供二土三寶。願三心圓發，三障頓除。又十四炷，拈十四種鬮。一決行藏有四事，二定占察行法之時有三種，三至十定占察行儀有八事，十一決金光明懺有三種，十二定誦滅定業之時有七種，十三決般舟三昧有五種，十四定註經前後緩急有十八種。是中詳悉，佛自見知，願賜洪慈，除我疑惑。伏願分毫之善，等施含生。稱法性以無窮，乘願輪而自在。見聞隨喜，惡滅善生。契會寂光，同歸常樂。盡法界有情，無一不生極樂。而極樂不增，盡法界微塵，無一不現極樂。而極樂不減，徹悟無生，而熾然往生。了知不去，而確爾求去，大闡彌陀法化。廣破儱侗邪宗，深符釋迦願輪。力挽支離淺學，度五濁於九品，淨四土於一心。虛空可隕，我願不灰。願佛法僧，證明攝受。</p>
</div>
<div class='div-other'><a id='mulu48' />
<p class='h2'>禮金光明懺文<span class='note-inline'>(甲戌)</span></p><p>智旭自念，生逢法亂，不遇真乘。內因既微，外緣亦薄。魔障數侵，淨業罔就。觀人省己，愧慮驚心。幸值最勝經王，吉祥妙懺，更幸清淨僧眾，如法行持，爰發虔心，然香供養。一奉供釋迦文佛，阿閦佛等，一切世尊，願與一切眾生，速發菩提心，紹隆佛種。二奉供大乘金光明海十二部經，願與一切眾生，速得深廣慧，悟入法海。三奉供信相菩薩，金光明等一切三乘聖眾，願與一切眾生，速證入解脫，同登法流。四為梵釋八部聖眾供三寶，願增長威神，護持梵行。五為第一威德吉祥大天供三寶，願不違本誓，示我吉祥。六至十一，奉供某師<span class='note-inline'>(列六師并願語不錄)</span>。十二至十四，奉為恩師某供三寶。懺假稱悟道妄評公案之罪，妄造懺法謗毀先聖之罪，損剋大眾錯因味果之罪，諸如此罪，願悉消除。或不可除，願皆代受。令現前病苦，速得痊安。若大限莫逃，竟登安養。十五至十七，奉為外護沙彌<span class='note-inline'>(列名者六人)</span>，檀越<span class='note-inline'>(列名者三人)</span>行人眾等供三寶。十八至二十，奉為比丘某知友<span class='note-inline'>(列五居士)</span>，亡友<span class='note-inline'>(列名者三人)</span>供三寶<span class='note-inline'>(上願語俱不錄)</span>。二十一普為見聞若不見聞，及十方三世無窮無盡，一切眾生，供三寶。願皆頓悟金光明海，永斷惑業苦輪，唯願三寶，證明攝受。重復至誠，五體投地，然香三炷。一奉為比丘某供三寶，願堅固忍力，不弛弘願。二奉為震旦國主兆民供三寶，願常享太平豐樂，不遭離亂饑荒，魔外潛蹤，正法昌熾。三為自身供三寶，願憫凡愚，必加哀護，從今以後，淨業日增，夙習煩惱，心心伏斷，脫愛見輪，證寂光境，念念不違慈父，時時得睹樂邦，普與含生，齊成正覺。</p>
</div>
<div class='div-other'><a id='mulu49' />
<p class='h2'>講金光明懺告文<span class='note-inline'>(乙亥)</span></p><p>智旭與法界眾生，自迷法性，幻作塵勞。貪瞋癡慢，日夜熾然。婬盜殺妄，長時不息。致使三塗鼎沸，八苦交煎。災異頻仍，饑荒洊至。干戈搔擾，魔外縱橫。悲同分妄見，長夜難開。痛循業自招，出離無助。茲遇邀請功德大天，發心專求拯拔。講補助懺儀一卷，日隨喜行法一壇。於圓滿日，然香二十一炷。一二三，奉供本師寶華琉璃四方四佛等，盡金光明經中一切諸佛，大乘金光明海十二部經，信相菩薩盡經內一切聖眾。四五，奉為大梵帝釋護世四王等，第一威德成就眾事大功德天供三寶。伏願增長威神，令此國中風祥雨順，物阜時雍，干戈永息，疾疫消除。聖主播仁慈之化，群臣竭忠藎之良。六七八，自懺身口意業供三寶。伏願慈威，折伏攝受。九至十二，奉為四師<span class='note-inline'>(列四師名，不錄)</span>。十三至十五，奉為懺師外護隨喜供三寶<span class='note-inline'>(上願語俱不錄)</span>。十六，奉為結伴同修諸友供三寶。願各秉遠志，共集真猷。十七，奉為護正法輪發弘誓願某等<span class='note-inline'>(列五居士)</span>供三寶。伏願各增福慧，自離障緣。十八，奉為緇門實德有志賢人道震照渠等供三寶。伏願解行齊修，二嚴克備。十九，代為惡魔眷屬外道流裔某某某某某某等供三寶，深求懺悔，伏願三寶威神，愍彼見濁。或默示感通，令反邪歸正，還度群迷。或速彰黜罰，令消除退散，莫惑凡愚。若罪惡障力，決不能悔悟消融。智旭願皆代受，若善根斷盡，終不可速救者，智旭願以無始至今，所有一毫之善，皆施與之，令其速悟。二十二十一，奉為十戒闍黎，出家闍黎，及某等覺靈亡父母及一切親緣眷屬供三寶<span class='note-inline'>(願語俱不錄)</span>。以此然香發願功德，悉施法界眾生。願皆悟入金光明海，以清淨業，感吉祥天，擁眾常護。皆能以財以法，攝化一切，各各改惡從善，反邪歸正。皆能修身修戒，修心修慧。皆知鼠即鳥空之解為非。皆知佛法自有真脈，非可僭傳。皆知聰明穿鑿鬼家活計，徒增謗法之愆，不療生死之苦。皆能忘身捨命，專求正法，自利利他。由能應念修行一切供養，奉供三寶故，心常清淨無染著。由能了達一切法空故，不捨莊嚴佛土，成就眾生。由能了達淨穢平等故，熾然求生極樂世界。由能深信心佛眾生三無差別故，精修念佛三昧，不作無佛無眾生想。由能徹證持犯性空故，以三聚淨戒，攝化一切。由能遠離聲聞辟支佛意故，受持比丘清淨戒律，常能演說戒即摩訶衍。由能了知法性無增減，進退故，方便增進一切善根。由能深入大定故，恒普現威儀。由能究竟無相智慧故，不捨一切諸相。由能悟入離文字法故，不離文字談解脫相。由能證徹無依無住大般涅槃故，數示生滅，於三界中廣作利益。由能念念遍知一切法界眾生界事故，不捨方便，示學一切法門。由能遊戲生死故，而無染汙。由能深觀涅槃故，而不取證。由能了知煩惱生死即菩提涅槃故，不作一想，不作二想。由能念念沐浴法流故，不捨作法取相之事，常能演說一一法，一一相，皆即法界當體無生。已發如是大願竟，廣大如法界，究竟如虛空。恭唯金光明海，同體三寶，成就眾事。大功德天，速如所願，滿菩提願。</p>
</div></div>
<p class='juan'>靈峰蕅益大師宗論卷第一之二</p>
<p class='juan'><a id='mulu50' />靈峰蕅益大師宗論卷第一之三</p>
<div class='div-other'><a id='mulu51' />
<p class='h1'>願文三</p>
<div class='div-other'><a id='mulu52' />
<p class='h2'>九華地藏塔前願文<span class='note-inline'>(丙子三月)</span></p><p style="text-indent:0em" class="lg-abnormal"><div class='lg-row'>稽首慈悲大願王，本源心地如來藏。善安慰說真救世，現聲聞相護法者。願承本誓度眾生，鑒我微忱垂加護。</div>
</p><p>智旭夙造深殃，丁茲末世，雖受戒品，輕犯多端。雖習禪思，粗惑不斷。讀誦大乘，僅開義解。稱念名號，未入三摩。外睹魔黨縱橫，痛心疾首。內見煩惱紛動，愧地慚天。復由惡業，備受病苦。痛娑婆之弊惡，歎沈溺之無端。由是扶病入山，求哀大士。矢菩提於永劫，付身命於浮雲。臂香六炷，三炷供忉利勝會，化身無數，大集勝會，現聲聞相，六根聚會，善巧說法地藏菩薩摩訶薩。一炷悔三業重失，生來殺業婬機，謗三寶罪，口過惡念，乃至舊歲染疾後，種種不盡如法，如是等願盡消除。一炷為求四願，律儀清淨，斷惑證真，長康無病廣作福事。一炷為決疑網，若先禮懺，求淨律儀。若先習禪，斷除煩惑。若先閱藏，以開慧解。若先立行，以廣福緣。唯願救世真士，大智開士，一切知見者，於諸眾生得不忘念者，必垂哀鑒，開我迷雲。我復於大慈悲父前，瀝血銘心，作如是願，如一眾生未成佛，終不先自取泥洹。儻夙業因緣，牽入惡道，願菩薩弘慈，常覺悟我，使我念念憶菩提心，令菩提心相續不斷。若夙障稍輕，願大士威神，令我早成念佛三昧，決生阿彌陀佛世界。乘本願力，無邊剎海，化度有情，盡未來際，無有疲厭。</p>
</div>
<div class='div-other'><a id='mulu53' />
<p class='h2'>十周願文<span class='note-inline'>(六月初一日)</span></p><p style="text-indent:0em" class="lg-abnormal"><div class='lg-row'>稽首釋迦大聖尊，十方克盡人倫者。真實至孝真實忠，真實禮誼真師友。所說究竟真實法，真實如法修行僧。我今哀請垂護持，願賜慈悲同作證。</div>
</p><p>智旭生逢末世，福慧並微。蒙二親獨養深恩，罔知攸荅。始則違親教命，造謗佛誹法重愆。既而稍解真乘，棄生事死葬俗典，雖欲剋期取果，頓捨家緣，實乃夙障偏多，久滯凡地。追初志而涕泗慚惶，念未來而痛心酸鼻。世出世法，均資未得。生後世報，嬰苦無疑。由是自持經咒<span class='note-inline'>(列經三千卷，咒二千萬佛名號一萬，俱不錄)</span>，然香三炷，匯諸善友所持經咒<span class='note-inline'>(列比丘沙彌優婆塞三十八人，共持諸經律四千八百零七部，背經論各一部，偈一百萬，諸咒品二百二十萬零三千五百九十六，又持一字大輪真言七日，佛菩薩名七百一十五萬禮佛三萬拜，俱不錄)</span>，以此薦父鍾之鳳，母金大蓮，伏願決生淨土，速證無生。蒙授記於十方，度含靈於五濁。又香三炷，轉為緇素善友，乞恩三寶。伏願比丘某，痛念正法之衰，某克證真實之法，某等<span class='note-inline'>(列名者四人)</span>圓修定慧之業。沙彌某某，發深固志，成忍辱力。某等<span class='note-inline'>(列名者四人)</span>戒德日懋慧性開朗。優婆塞某，離諸障緣，成就二利。某某了悟塵緣，增長信力，捨惡住善，堅固菩提。又願智旭病消障淨，所有誓願，無不圓成。所有著述，允可佛意。所有佛事，速辦無難。所有開化，悉皆領悟。興釋迦正法於支那，作彌陀輔弼於樂土。紹地藏家業，入普賢行門。以勢至念佛三昧，自度度他。以迦葉結集深心護法護眾，俾邪魔外道，遁影藏蹤，使教戒禪那，日昭月朗。恭唯三寶垂慈，滿菩提願。</p>
</div>
<div class='div-other'><a id='mulu54' />
<p class='h2'>持咒文</p><p>智旭夙生業重，現世罪深。豈但不能剋期取果，普報四恩，亦且不能傳修聖道，弘範三界。悠悠歲月，放恣因循。致使他緣逼迫，惡疾纏身，眩累緇素，供養護持，反躬內忖，何德堪消，靜言思之，實增慚懼。爰屏他緣，結壇專誦二總持，奉報外護。九炷臂香，供養三寶，及地藏自在愍眾生者。願比丘某正見卓然，能轉時流，不被流轉。沙彌某某內外一如，始終一致。山房某等<span class='note-inline'>(列名者十人)</span>於世法中，增長信根。優婆塞某身心永安，智慧如海。某了知恩愛，猶如桎梏，自然伏斷煩惱罪根。某某即求子之凡心，成真善之聖行。沙門某等<span class='note-inline'>(列名者三十六人)</span>慧命堅固，成就道果。優婆塞某<span class='note-inline'>(十人)</span>，及信女某等<span class='note-inline'>(列名者五人)</span>欲行惡法皆不成，欲修善業速成就，關閉一切諸惡趣門，開闡人天涅槃正路。又願智旭病苦消除，福德生長，速完閱藏之鬮，早遂斷惑之志，著述開人天眼目，字字皆懸契佛心，與諸緇素，同生樂邦，世世生生，為影響眾，直至道場，永無隔礙。又決疑拈鬮供香一炷，願所拈鬮，決定靈應，從此一意行持，無疑無悔，自利利他，功無虛棄，滿菩提願，廣度眾生。</p>
</div>
<div class='div-other'><a id='mulu55' />
<p class='h2'>閱藏願文</p><p style="text-indent:0em" class="lg-abnormal"><div class='lg-row'>歸命法界大醫王，種種應病妙法藥。觀音地藏看病母，願賜慈悲同哀護。</div>
</p><p>智旭與眾生，背一真性，起諸幻疾。三惑為眾罪根元，四大為百病窟宅。保妄念而塵劫不肯捨離，受毒身而輪迴無有窮絕。幸獲人倫，仍嬰眾苦。叨成僧相，尚纏惑根。禪那教觀，徒有虛名。戒律總持，咸無實義。致使魔軍得便，障難頻侵。身則眾病交煎，心則他緣逼迫。欲行善事，每不能成。是以深生慚愧，諦信因緣。歸命觀音地藏二大慈尊，求哀懺悔，懇賜護持。為療惡瘧，持完大悲章句二百七十堂，而瘧漸愈。然香三炷，供養三寶。願與眾生，離病因緣斷病苦報，身心安樂，真性現前，發起大心，行諸妙行。復然三炷，今日為始，暫減恒課，續閱藏經。願此番決無障緣，從始至終，字字明解。外則事事豐饒，行人和順，毫無片節擾心。內則精義入神，隨聞入證，決得聞持勝力。普與眾生，開頓悟門，成正修路，摧魔外邪幢。奪權小僻執，沈痾立起。枯槁旋生，恭唯慈覆。</p>
</div>
<div class='div-other'><a id='mulu56' />
<p class='h2'>完梵網告文<span class='note-inline'>(丁丑)</span></p><p style="text-indent:0em" class="lg-abnormal"><div class='lg-row'>歸命華臺盧舍那，千華上佛千百億。梵網契經心地藏，玄通華光大智明。亦禮彌陀大願王，觀音勢至大海眾。及我地藏勝慈尊，同賜哀憐垂拔濟。</div>
</p><p>菩薩戒沙彌智旭，竊念梵網尊經久秘龍藏，下卷雖有義疏，古略多含，人罕妙解。上卷則兩家草創，皆隔門牆，致使修證要塗，千秋貿貿。旭以宿因微善，得遇靈文。再四潛心，宛如故寶。不辭鄙拙，合註斯成。敬然臂香二十一炷，回向真乘。一二三奉供三身一體盧舍那佛，梵網心地教行理經，玄通華光主，華光王大智明，及文殊，普賢，藥王，藥上，金剛藏，虛空藏，彌勒，金剛手等，盡梵網海中發趣長養金剛十地菩薩摩訶薩。伏願智旭，無始至今，身口意不善業，謗毀僻謬種種罪惡，皆得消除。一切善根，皆得堅固。四供極樂世界阿彌陀佛，依正宣揚，二侍眾海。伏願智旭，捨此幻身，定生極樂，華開見佛，滿大願輪。五供地藏慈尊，伏願智旭大智開明，大悲增上，離諸煩惱，廣度眾生，滅諸罪障，廣代群苦。六供靈峰藏經，願早莊嚴。七八為父母亡屬，及請主先亡供三寶，願仗良因，同生淨土。九為剃度十戒兩師，道友某等<span class='note-inline'>(五人)</span>供三寶。願滅除罪垢，得宅九蓮。十為在俗邪正兩師供三寶，願邪捨邪見，不受邪報，正增正信，成就正修。十一為請主道昉比丘供三寶，願成千古真品，作末世藥樹。十二十三為比丘<span class='note-inline'>(四人)</span>沙彌某等<span class='note-inline'>(列名者七人)</span>供三寶，願令破除習氣，成就剛骨。十四為一切隨喜結緣眾供三寶，願深植善根，永為道種，脫離塵網，趣向菩提。十五至十七為菩薩戒優婆塞<span class='note-inline'>(二人)</span>居士某等<span class='note-inline'>(列名者七人)</span>供三寶，願令轉父母親族之邪心，離盜賊奸雄之害意。十八奉為虛空法界一切曾受菩薩戒者供三寶，願令戒品堅牢，細過無犯，定共道共以同彰，攝善攝生而圓證，由三十心，登體性地，速成正覺，滿足法身。十九奉為虛空法界一切受菩薩戒有毀犯者供三寶，願令罪障消除，戒品復淨，重輕故誤，一切蠲除。二十奉為法界含識雖未受戒曾聞梵網名者供三寶，願仗良因，同生覺悟，發心秉受如法修持。二十一奉為法界含識，雖具梵網真常佛性，從不聞此名者供三寶，願以大慈悲力，不思議力，同體法性真實威力。令從今去，咸聞此微妙法門，正信正解。離三塗，超八難，決登戒品，並事真修。展轉誘化，同證菩提。若惡障所纏，不能自拔，昏迷倒惑，不能覺悟者，願三寶究竟大功德智慧慈悲力，阿彌陀佛無邊願力，地藏菩薩勇猛誓力，令速覺悟，盡拔苦輪。設其定業，決應受報。願智旭早生淨土，隨乘願輪，普于十方，不可說不可說世界海，阿鼻等獄中，代其受苦。令彼眾生，先證菩提。假使法界，唯一眾生，未成正覺，智旭甘于無量獄，代受楚毒，盡一切劫，無厭無疲。智旭今日誓願，悉同三世佛菩薩所發，悉是一切佛菩薩所加。若智旭無始惡業應墮大苦趣中，神識昏迷，違今日大心大願大行者，仰望舍那慈父，釋迦本師，彌陀願王，地藏悲母，哀我護我，覺悟于我，令于苦中憶今本願，不捨于苦，而度眾生。又願以今然香發願功德因緣，令正法重昭于震旦。邪風絕扇于恒沙，持律者洞明持犯，善識開遮。習教者深知義理，了達性修。坐禪者擴悟心源，不遭魔外。念佛者事理圓融，自他不隔。又願一切法門，人皆通達，永無鬥諍堅固之愆，盡革門庭施設之見，念念紹佛祖心燈，法法匯梵網性海。情與無情，同圓種智。</p>
</div>
<div class='div-other'><a id='mulu57' />
<p class='h2'>滅定業咒壇懺願文</p><p style="text-indent:0em" class="lg-abnormal"><div class='lg-row'>稽首業性如虛空，滿分解脫滅障者。我今持誦祕伽陀，願滅自他諸定業。無邊福慧互莊嚴，成就希有勝功德。見聞隨喜發菩提，心地性藏同圓證。</div>
</p><p class="dharani">婆伽婆佛陀<span class='note-inline'>(妙覺者無上地)</span>　摩訶一和沙<span class='note-inline'>(無相無垢地)</span>　阿訶羅弗<span class='note-inline'>(明行足法雲地)</span>　阿那訶<span class='note-inline'>(慧光妙善地)</span>　阿尼羅漢<span class='note-inline'>(變化生不動地)</span>　阿羅漢<span class='note-inline'>(過三有遠行地)</span>　阿那含<span class='note-inline'>(薄流現前地)</span>　斯陀含<span class='note-inline'>(度障難勝地)</span>　須陀洹<span class='note-inline'>(觀明燄地)</span>　須陀迦<span class='note-inline'>(流照明地)</span>　須阿伽一波<span class='note-inline'>(道流離垢地)</span>　鳩摩羅伽<span class='note-inline'>(逆流歡喜地)</span>　達磨邊伽　波羅提弗陀　波訶諦　師羅叉伽　羅叉必　佛度阿　法必陀　必白伽　羅曇沙　羅羅諦流沙　度叉一婆　度佛阿　度阿訶　度沙必　度生婆諦　度利他　度和差　度只羅　度安爾　度伽阿　流山迦　必阿羅　必叉伽　阿毘跋　毘跋致　安婆沙　流摩阿　流羅伽　流諦伽度　流伽度</p>
<p>信念進定慧戒向護捨願一切菩薩摩訶薩。唯願大乘三寶，若聖若凡，同加護念，同作證明。聽智旭今日至心懺悔，滿今日廣大願輪。胡跪合掌，瀝膽刳肝，作如是白，智旭自迷真性，枉入妄流，隨逐無明，增長惡業。無始至今，曾未覺悟，所積罪障，無量無邊。賴遇地藏菩薩滅定業咒，既勸同仁共持十萬萬，兼復自勵，專持五百萬。十日方便，百日正修。結如法淨壇，受一食勝行，仍于道場將畢，默課行法助成。恭然臂香三炷，供法界三寶。仰祈占察壇法，早獲流通。又念種種定業，由身口意三，廣造十惡。惡法既成，如弦發箭，勢須遠到，理無中止。雖大士悲心，真言神力不可思議，亦須新殃永斷，方可故愆俱亡。而撫躬內省，慚悚彌增。我實婬機，盜意，殺習未除，云何使人永除身三惡業。我實妄言，綺語，惡口，兩舌種現未消，云何使人永消口四惡業。我實貪瞋癡起現不停，云何使人永停意三惡毒。嗚呼，檢點一身渾是短，驚惶半世已成虛。扼腕痛心，號天慟地。更然三炷，深自悔責，亦為法界眾生求哀悔過。伏願從今已後，十惡消，三業淨。不造因，不受果。又香一炷，供五臺妙峰老師，及雲棲和尚，憨山師祖，紫柏大師，密藏尊者，一切真善知識。願以福慧力，同加覆護。令我九華銅殿之願，速得滿足。又香五炷，一為九華二寮持二十萬，二為藏櫥普塔及助成緇素持二十萬，三為聽法及結緣眾持十萬，四為往來流寓持十萬，五為某某舊持五十萬，及每日大悲咒十四遍。今加持真言十萬，上五臂香，供養三寶，悉代彼地藏真子，皆紹我地藏願王。又為沙彌某舊持百萬，今加五萬。供香一炷，願令培福壽基，離作輟習，立躬如泰山喬嶽，矢志必函乾蓋坤。又為沙彌<span class='note-inline'>(三人)</span>各持五萬，供香一炷，願令從事入理，成就五根，發明五力。向為比丘某每日持三百，十夏為期，及別持悲咒，每日七遍，成器為期。曾為某某各持五十萬，今共加持十萬。供香一炷，願某捨攀尋枝葉之習，悟直捷根蔕之功，析義如庖丁解牛，得理如鵝王擇乳。某專求己過，毋責人非，知將就苟且難出生死牢關，信駑駘顛蹶，不可橫超淨土。猛策新猷，莫仍故轍。某慎思明辨，沈細精微。痛革浮氣麤心，未會先會。專求深造自得，若無若虛。悟文字三昧，似獨繭以抽絲。能入理深談，必敲骨而取髓。又為沙彌某舊持百萬，某今持十萬，某每日別持悲咒七遍，成器為期。今共加真言五萬，供香一炷。願某折伏貢高，斷除我慢，深培福壽，專務思修，省己之短，慕人之長，下學上達，即事鍊心。某戒根永固，某籓垣頓剖。又為比丘某某持十萬，供香一炷。願某莊嚴大藏，速得圓成。某名心霧散，覺意目明，莫念鼻孔撩天，但願腳跟著地。又為比丘<span class='note-inline'>(二十人)</span>持二十萬，供香二炷。願某等煩習永斷，荷擔正法。某等勤修出要，永離妄因。又為一切禪者，學者，持律者，念佛者，瑜伽者，及邪命雲遊務農者，絓是著如來衣，現僧伽相，踐伽藍地，冒出家名，盡三天下所有緇流，共持三十萬，供香三炷。伏願狂誕狐禪，盡轉而為宗說俱通之龍象。鑽紙蠅學，盡轉而為隨文入觀之獅猊。羺羊戒子，盡轉而為定共道共之律麟。狼狽蓮宗，盡轉而為猛智慧行之角虎。優倡瑜伽，盡轉而為三昧授受之神僧。禿頭商賈，盡轉而為六度萬行之導主。雲遊賊住，盡轉而為頭陀勝行之芳標。農事僧民，盡轉而為法界園田之靈種。又為菩薩優婆塞某日持悲咒七遍，脫難為期。今加真言五萬，為某某舊持二十萬，某等<span class='note-inline'>(列名者五人)</span>今持十萬，共供香二炷，願各增正信，長悔心。乳不與毒同食，福不與罪並行。永作金湯，進趨覺路。又香一炷，供地藏慈尊，將此持咒然香功德，并向為父母，及法界有情，共持三千萬。為一切師友，同學弟子，檀護怨親知識等，所持若九十萬，三百二十萬，四十八萬等，乃至延生薦亡，悔過除災。若自為，若為他。所持若多若少，至心散心。又普化緇素持十萬萬，若化未化，完未完，過現未來一切功德，今皆攝取現前，普同回向。深心信解，真言威力，不可思議。一一字圓具法界無邊功德，一切字亦如是。以此重重無盡不可思議功德威神，令我一切得如所願，滿菩提願。又香四炷，供法界三寶，及地藏大士。求占第三輪相，或依占察法，先悔罪障。或住阿蘭若，先修禪定。或著述弘經，先修觀智。或植諸善本，行眾三昧。懇乞大慈分明指示，令我此生，不致浪死。又三炷供淨土三寶，以此功德，悉皆迴施法界眾生。願共捨此一期報身，決定同生極樂世界。永離苦因苦果，速證菩提涅槃。</p>
</div>
<div class='div-other'><a id='mulu58' />
<p class='h2'>陳罪求哀疏<span class='note-inline'>(戊寅)</span></p><p style="text-indent:0em" class="lg-abnormal"><div class='lg-row'>稽首大孝能仁父，孝順為宗梵網經。地藏目連達孝尊，修證孝慈諸聖眾。今然香炷懺前愆，願賜慈悲哀拔濟。</div>
</p><p>假名菩薩戒，汙道沙彌智旭，泣血稽顙，敬白常寂光土，一體三寶，耑懇大慈大悲，俯垂感應。言念罪旭，少年主張理學，妄詆三寶，過犯彌天，應墮無閒。然世閒忠孝，根於至性，罔敢或忘。後蒙三寶密加，返邪歸正，頓發出世心，圖其遠者大者，祈究竟報我君親，意謂剋期取證，決定無疑。詎料於今十六年，竟成虛度。修行至道，仰彌高而鑽彌堅，翦除惑業，根益深而枝益茂。死期將至，初志何成。扼腕撫心，厥罪曷罄。始願出家後，即能度脫歷劫親緣，今母逝十二年，父亡二十載，而天眼未開，茫然不知生處，是第一大負，負我生恩也。始願出家後，即能戒律永淨，定慧圓明，今根本戒外，違犯多端，雜亂散心，全無正定，名字聞慧，不登五品，是第二大負，負我性靈也。始見假善知識，亂宗門正印，願出家後，福慧莊嚴，遍降魔外，今但能自識邪正，而孱無道力，空言何補，是第三大負，負我宗門也。始見末運，僧體日卑，願以一身，力振其頹，今德薄行荒，不足為人天表率，是第四大負，負我僧相也。始見末運，僧無律行，願以一身為其倡始，今自檢律行，缺誤尤甚，不足為他師範，是第五大負，負此名位也。始閱律時，稔知末世種種非法，誓集同志五人，若過五人，如法共住，令如來正法復興，而自既障深業重，不克與比丘列，復失方便，乖我良朋，是第六大負，負正法輪也。始見外寇猖獗，饑疫洊臻，國政乖張，元氣侵蝕，願修成道力，興隆正法，默扶皇運，今自救不了，坐視內寇邪魔，付之莫可如何，是第七大負，上負帝主弘護深恩，下負普為眾生所發菩提心願也。嗚呼，負茲莫大七罪，復淹淹殘喘，九死一生，半體酸楚，已經十有餘年。三日惡瘧，更纏三年之外，儻地獄前茅邪。抑過惡雖重，而一線菩提願力，護法苦心，稍感寂光悲智，令轉重報於生前，俾輕受邪。展轉慚惶，未知攸底。悲形夢寐，歎徹庭闈，僅賴一線心願未忘，而杯水欲救焚車，益增恐懼。然諸佛誠言，菩提心寶，不可思議。如少金剛，能穿大地，少獅乳，能徹海乳，一息苟存，敢不痛自努力。今值先嚴諱日，敬捐衣缽微資，營供常住三寶。然香七炷，懺七大負。復四炷，啟請菩薩比丘沙彌<span class='note-inline'>(四人)</span>同心修禮慈悲水懺。以此功德耑申回向，伏祈鍾之鳳，暨大蓮優婆夷金氏，早敷淨土之華，頓悟惟心之旨，惑業冰消於片念，苦輪永斷於未來。次祈比丘某深信微塵中之法界經卷，篤志專心求剖出，斷除識田內之沈細愛見，剛毅敏達建法幢。某直信觀心法門，真發菩提大願。沙彌某於一切事中，悉見第一義諦，一切時中，不忘無上道心。某入無邊無底之法海，超久習久染之凡情。次祈災亂冰消，邪說鼠竄，皇仁蕩蕩，佛化暘暘。次祈智旭，病苦消除，戒身清淨，福德成就，止觀圓明，襄盛世皇猷，護如來正法。又復以此功德，普施一切眾生。願盡除一切煩惑罪根，斷一切有漏雜業，捨一切生死苦報，離一切惡魔惡友，歸一切大乘三寶，見一切諸佛世尊，生一切莊嚴淨土，開般若一切種智，證不可思議解脫，成無上清淨法身。如是法界眾生，畢獲如是究竟勝利益已，智旭乃當克證無上菩提。</p>
</div>
<div class='div-other'><a id='mulu59' />
<p class='h2'>為如是師六七禮懺疏<span class='note-inline'>(<span class='corr'>己</span>卯)</span></p><p>菩薩戒沙彌智旭，一心歸命釋迦慈父，三世千佛，極樂導師阿彌陀佛。梵網經菩薩心地品，大佛頂如來密因修證了義諸菩薩萬行首楞嚴經，千手千眼大悲觀世音菩薩，大勢至菩薩，清淨大海眾菩薩，二十五圓通諸大菩薩，大阿羅漢，文殊師利菩薩，金剛藏王菩薩，地藏菩薩摩訶薩，及十方三世無窮無盡一切三寶。願展慈光，同垂哀鑒。伏為菩薩戒比丘道昉身故，雖正念分明，往生可卜，而福慧未滿，華開未期，敬邀同行，禮三千佛，恭然臂香六炷，供養千佛，及法界三寶。一者以此禮佛功德，回向道昉，願乘此心開，於一念中悉見十方三世一切諸佛，得一切時中不忘念法門。二者以今著述大佛頂經，及前合註梵網心地功德，回向道昉，願無始諸罪悉銷鎔，所有善根悉圓滿，斷微細愛根，破人我瞋習，決增上慢水，豁暗鈍癡雲。戒體圓成，性業與遮業皆淨。定力深遠，昏昧與掉舉並亡。慧性開明，實智與權智齊顯。護心善巧，未學與有學等觀，乃至得記不越一生，華開不移當念。三者合上功德，代道昉資一切覺靈<span class='note-inline'>(列名三代)</span>，願同登淨土。四為孝徒某等頂禮三寶，願永無乖諍之心，不犯獅蟲之誡。五為湛然寮中一切檀信頂禮三寶，願於剃髮者作導師想，於染衣者作賢聖想，乃至於諸行童凡足履伽藍地者，一切皆作未來佛想，確遵十輪嚴訓，長為三寶金湯。六者代道昉轉伸酬謝同行某等，願因懺過而頓顯無過之體，因度他而密悟無他之宗。恭惟兩土法界聖賢，證明攝受。</p>
</div>
<div class='div-other'><a id='mulu60' />
<p class='h2'>盂蘭盆大齋報恩普度道場總別合疏<span class='note-inline'>(<span class='corr'>己</span>卯)</span></p><p>智窮實相，冥法界而融絕千如。悲極無緣，稱同體而普攝十界。惟能所之俱寂，乃感應以圓彰。智旭歸命祇園教主，大孝大慈之世雄，貝葉傳持，即事即理之妙典，啟教目連尊者，三乘十聖眾僧。願展慈光，同垂昭鑒。某等建盂蘭盆道場<span class='note-inline'>(敘晝夜經懺等不錄)</span>普供大齋，用饗十方三寶一切僧伽。以此功勳，專伸奉薦。各各七世父母，歷代親緣。若在三塗八難，永脫苦輪。人道天仙，倍增福樂。已育蓮臺，當下花開見佛。曾奉聖主，速蒙授記度生。又復以此功德，普施法界含識。伏願豎窮橫遍一切眾生，若怨親，若非怨親，若見聞，若不見聞。以同體法性力故，無緣慈悲誓故，令其皆得妙益，地獄息苦，餓鬼離饑，畜生無驚，修羅捨鬥。人免八苦，天脫五衰，二乘出枯寂坑，菩薩拔無明箭。又復以此功德，莊嚴無上菩提。伏願豎窮橫遍法界含識，不求人天偽樂，亦不希求偏真涅槃。不貪權位因果，亦不別緣事外理性。惟發廣大菩提心，速趣究竟等正覺。又復以此功德，當體融入不思議理。伏願懺文宣處，即作法，即取相，即無生，三障圓消於片念。佛號稱時，即假名，即報化，即法身，四德圓顯於剎那。於食等者，於法亦等，十界同飽醍醐。如行說者，亦如說行，教行同歸理性。了知自他，從來惟一真如。徹悟果因，始終罔非實相。又願我等，于事事念念中，具修如上三種大回向已。所生功德，仰冀四海享太平之休，六合沾出世之化。從今以去，盡於未來。紹隆三寶，使不斷絕。弘通大乘，令無壅蔽。折攝無私，慈威並運。於善不善，平等濟度。日照海納，地載天涵。情與無情，同圓種智。</p>
</div></div>
<p class='juan'>靈峰蕅益大師宗論卷第一之三</p>
<p class='juan'><a id='mulu61' />靈峰蕅益大師宗論卷第一之四</p>
<div class='div-other'><a id='mulu62' />
<p class='h1'>願文四</p>
<div class='div-other'><a id='mulu63' />
<p class='h2'>鐵佛寺禮懺文<span class='note-inline'>(壬午)</span></p><p>菩薩戒沙彌智旭，自惟障重不逢盛時。目擊時艱，倍增愀愴。斗米幾及千錢，已歎民生之苦。病死日以千計，尤驚業報之深。良由同分惡緣，感此非常幻相，了知心外無法，何容坐視漠然。茲遇盂蘭道場，然香五炷，供養法界三寶，發五種願。一願當今皇帝，寬裕溫柔，尊賢容眾。視臣猶如手足，膏澤徹於寰區。用慈心三昧，降伏魔軍。以無作四弘，紹隆佛種。二願檀越道府某某，廣及當朝宰輔，海內群臣，各得仕學無虞，明威有實。三願苕溪境內，震旦國中，疾疫消除，刀兵寢息，風雨順時，穀稼豐稔，廣興法化，同出苦輪。四願我等各各師僧父母，歷劫親緣，善惡知識，同學眷屬，造寺檀越，十方信施，無不超越四流，圓證三德，自利究竟，利他遍周。五願盡虛空界，抱識含靈，等悟真因，咸成妙果，空九界之夢幻，歸一心之本源，塵塵物物，無非寂光，法法頭頭，顯發妙行，遍微塵國，不聞魔外之名，盡未來時，不起愛見之濁。恭惟法界三寶，證知護念。</p>
</div>
<div class='div-other'><a id='mulu64' />
<p class='h2'>甲申七月三十日願文</p><p style="text-indent:0em" class="lg-abnormal"><div class='lg-row'>歸命能仁無上尊，大孝大慈真法性。三乘權實眾威神，願賜哀憐垂攝受。</div>
</p><p>弟子智旭，自惟夙障，纏此幻形，復以深愆，丁茲劫濁，三寫烏焉。悲佛法之衰亂，五逆橫作。痛國步之艱難，朝野無改過之心。緇素爭覆轍之踐，良由共識相種，惡業同牽，同分妄見，眚緣共起。徹底思惟，決無心外實境。由衷悔憾，須勤體內漚和。爰與同行，并集檀那，普為國王帝主，父母親緣，土境萬民，法界含識，頂禮慈悲道場懺法，供養歷代知識道容，然香三炷，供常住三寶。又三炷，奉供幽冥教主，地藏慈尊。伏願大行皇帝，滅燬像之重尤，解殺戮之積怨，頓蒙解脫，速悟無生。今日主臣，進賢遠佞，發真實悲救兆民之心。捐利去名，竭真實不顧身家之悃。次願我等各各生身父母，歷劫親緣，師友知識，眷屬檀護等，已命過者，長辭八難，托質九蓮。今現在者，不受兵祲，永離驚慴。又願執勞運力助營福業者，一念無私，共轉國家之禍亂。三輪不昧，等消君父之愆亡。又願見聞隨喜，廣及法界眾生，普植良因，等成妙種。空五濁之幻染，證三德之性真。盡虛空界，悉悟圓常。智旭乃當，成等正覺。</p>
</div>
<div class='div-other'><a id='mulu65' />
<p class='h2'>佛菩薩上座懺願文</p><p style="text-indent:0em" class="lg-abnormal"><div class='lg-row'>頂禮十方大威德，五分嚴身慈勇王。以不思議本誓願，同賜哀憐拔濟我。</div>
</p><p>弟子智旭，敬然頂香三炷，供養十方法界，去來現在無窮無盡一切三寶。剖瀝肝心而自責曰，嗚呼，從古解超佛祖之前，行落凡庸之後，殆未有甚於罪旭者也。智旭，於未識佛時，未識法時，未識僧時，誤聽邪師，妄以千古理學自任，造無量謗三寶罪，應墮阿鼻大地獄中，具受阿僧祇劫劇苦。蒙觀音地藏二大士力，種種感觸，拔我邪心，令得歸向佛法，正信出家。不謂出家後，仍被夙業所障，僅發解慧，不沾法流。復因損<span class='corr'>己</span>利人，遂致心欲定而反亂，念欲淨而偏染。二十餘年，略無實詣。今者反躬無似，內省多愆。念及生死事大，無常迅速。真堪慟地號天，追思剃染初心，離俗本志，何啻斷腸裂膽。外無化他之實，內妨自行之功。在世既溺邪見濁流，出家又為法門汙道。進退失措，慚憾何窮。竊思向年力詬大士，大士尚自哀憐。今已深信三寶，三寶寧弗攝受。秖由無始障濃，自隔同體悲應。然障無實法，惟心所生。既從心生，還從心滅。而理障必須理除，事障應須事遣。自惟多生以來，急乘緩戒，薄事尚理，久墮三塗，偶獲暫出。所以一聞宗教，徹底知歸，力學毘尼，偏多違犯。圓頓妙理，無精細而不入。相好觀門，雖少分而罔成。既揣病源，理須良藥。曾聞造像功德，最能滅罪除愆。禮拜懺摩，實可洗心滌慮。爰發虔誠，集資改造一佛二菩薩像。仍發誓願，恒禮占察行法。不論年月，耑祈純善輪相。眾生雖垢重，諸佛不厭捨。必以大慈悲，哀愍度脫我。使我從今以後，心無掉舉，身得輕安，護口過而勿出綺語惡言，淨意地而不起雜思欲覺，速得清淨三輪。克臻自他二利，普化眾生，同生淨土。</p>
</div>
<div class='div-other'><a id='mulu66' />
<p class='h2'>大悲行法道場願文<span class='note-inline'>(乙酉五月初三日)</span></p><p style="text-indent:0em" class="lg-abnormal"><div class='lg-row'>頂禮真實大悲心，究竟分證二覺者。我無始來墮虛妄，循環生死靡暫停。失本性樂枉受苦，今欲與拔自無力。願大威神同體緣，不捨本誓垂哀濟。</div>
</p><p>弟子智旭，自惟曠大劫來，言不顧行，口與心違。今雖幸廁緇流，仍不能忘故轍。簡點一生，有六大罪，而小過蓋無數焉。明知向上一路，而不能親到佛祖真受用處。明知圓頓教觀，而不能登五品以淨六根。明知大小毘尼，而不能清淨性遮諸業。明知殺業是刀兵劫因，而殺機尚未永忘。明知偷盜是饑饉劫因，而偷心尚未全斷。明知婬欲是疫病劫因，而婬機尚自熾然。是以別業資乎同分，現行感於共種。睹三災之洊臻，悲四生之無賴。徒懷曠濟之心，反受俱溺之害。捫心自憾，血淚何裨。今幸遇濟生禪院大悲心咒行法道場，發心隨眾熏修。願滌自他塵垢，適值母難之辰。敬然頂香六炷，供十方法界佛法僧寶，極樂教主阿彌陀佛，大悲心咒，總持祕要，千手千眼觀音大士。發六種願，一干戈永息，二五穀豐稔，三兆民正信三寶，四靈峰古剎復興，五六智旭多生惡習，速得剋除，煩惱脂消，功德圓滿，及永無意外逆順二緣，早完閱藏著述二願。又然臂香十炷，供十方三寶，發十種願，一期主淨障。二同行成器。三香燈侍者事理齊修。四外壇同行戒乘俱急。五常住一切職事執勞運力助緣營福者，不落有漏。六一切護法宰官捨財檀越，深悟解脫。七一切見聞隨喜，若緇若素遇影蒙塵，功無虛棄，永為道種，速證圓常。八靈峰住山沙門，及某等早得清淨輪相，圓成福慧二嚴。深念苦空，專求出要。九三塗息苦，八難超昇。蝡動蜎飛，均沾勝益。十以前功德，回向西方，普與含靈，同生淨土。</p>
</div>
<div class='div-other'><a id='mulu67' />
<p class='h2'>禮千佛告文</p><p>弟子智旭，與法界含識，自從無始至於今生，昧我法本空，起遍計情執。具迷事迷理二種無明，作分段變易二死根本。貪瞋癡慢，邪見紛紜，殺盜婬欺，飲啖顛倒。依於三業六根，廣造五逆十重。致使三塗鼎沸，八苦雲攢。乃至幸獲人身，仍遭劫濁。疾疫饑荒洊至，<span class='corr'>已</span>足寒心。干戈兵革頻興，尤堪喪膽。父母妻孥莫保，骨肉身首分離。百骸潰散，誰思一性常靈。萬鬼聚號，肯信三緣自召。悠悠長夜，淚與血而俱枯。漠漠荒郊，魂與魄而奚泊。哀哉同體之痛，慘矣切膚之悲。憾道力未全，徒懷悽愴。思拯援無策，秖裂肺肝。爰鳩同志，五體投誠，代為大地被難眾生，頂禮三劫三千諸佛，臂然香炷，心發菩提，仰願大悲拔苦，大慈鑑機，大智慧光，爍群盲之積闇。大神通力，出苦海之沈淪。令今日海內海外，江北江南，<span class='corr'>已</span>命過者，速脫九橫之城，徑超九蓮之土。未命過者，即離驚竄之怖，永享太平之安。又願諸佛菩薩，興慈運悲，憫此劫波，來膺眾許。又願遇影蒙塵，蜎飛蝡動，廣及法界一切有情。從今<span class='corr'>已</span>去，乃至菩提，常知警悟，不搆惡緣，永滅三塗，頓消八苦。即同居而橫徹寂光，不僧祇而圓登妙覺。</p>
</div>
<div class='div-other'><a id='mulu68' />
<p class='h2'>祖堂結大悲壇懺文</p><p style="text-indent:0em" class="lg-abnormal"><div class='lg-row'>頂禮大悲尊，及法界三寶。不厭垢眾生，始終垂哀拯。</div>
</p><p>智旭自惟，無始來至於今日，積惡逾於須彌，招苦浮於大地。雖蒙諸佛菩薩，種種提攜，薄解真乘，無柰夙業煩惱，淵淵深厚，時牽現行。蓋無論未歸信前，厥罪無量，即追思既出家後，愆累尤多。如大悲行法道場，業五與勝會，乃雜亂障垢，終不與三昧相應，虛消檀信脂膏，辜負人天屬望。撫心扼腕，慚懼何窮。茲又恭遇幽棲禪寺，建清淨壇。施主竭供養之誠，期主極殷重之悃。智旭以下劣凡夫，沙門汙道，不惟叨陪法席，兼復謬主行儀。反躬無似，驚悚彌增。爰於方便結界之始，敬然臂香三炷，奉供大悲同體三寶。又三炷，供九位同行懺師。伏願同體三寶，憫智旭之沈淪，速垂拔濟，同行九人憫智旭之不逮，咸賜匡扶。俾一期中，內障外擾以潛消，理觀事儀皆成就。智旭又於十方三世三寶前，現在同行九人前，胡跪合掌，剖肝瀝血，作如是白。智旭從無始來，至於前世，所有種種煩惱惡業苦報，無明覆故，已不自憶，今悉懺悔，願盡消除。智旭少年謗三寶業，今尚憶知，誠心懺悔，願盡消除。智旭出家已來，挂菩薩比丘虛名，不能如法行持，所有性遮諸罪，若憶不憶，無量無邊，今悉懺悔，願盡消除。智旭於四十六歲，自反多愧，退作但三歸人，勤禮千佛萬佛，及占察行法。幸蒙諸佛菩薩大慈大悲，於今年正月元旦，錫以清淨輪相，稍自慰安。無柰夙習根深，不能自拔，出壇後又起種種身口意業，乃至濟生菴修大悲行法，然香懺悔以後，默簡長夏初秋，仍復多諸違犯。嗚呼，佛稱二種健兒，一自不作罪，二作已能悔。夫作已能悔者，必悔已不更作，故可稱健兒也，數數悔，又數數犯，豈健兒乎。智旭，今猶墜廁人，身口耳鼻，皆陷糞中，獨明信因果，不謗大乘，清淨正眼，未沒溺耳。設諸佛菩薩，現前善友，不乘此時力拯拔之，正恐淹漬日久，清淨正眼，并從淪隱，可不哀哉。智旭反覆自思，本以真實為生死心，決定大菩提心。絕不來帶利名，亦不牽染恩愛，如法出家，因地頗正，胡為墮落至此，久滯凡地，不預聖流。即欲逃名晦跡，獨往深山，筋力漸衰，不堪行邁，且愛見慈悲，漫縈纏於婆和學侶。致使枉尋直尺，擔麻棄金。如此痛傷，惟諸佛菩薩能知，亦唯有諸佛菩薩能救耳。且向年力詆三寶，惟有罪障。諸佛菩薩尚自矜憐，今日宏通大乘，亦有微善，諸佛菩薩豈反終棄邪。是以披揭愚衷，仍求加被。願我煩惱脂消，功德肉肥，三學圓明，二嚴滿足。捨此幻軀，決生極樂。盡未來際，廣度群迷。又願同行九人，各各剋除習氣，成就總持。自利利他，棟梁法廈。又願期主福慧增長，檀越信行堅固，乃至隨喜緇素，執勞運力，見影聞聲，悉悟顯密圓通，咸了性修不二，直至菩提，不遭岐曲。又願風調雨順，物阜民安，干戈息而烽火無驚，疾疫除而醫藥無用，菽粟如水火，陌路猶至親，挽末劫頹風，不異正法住世，超娑婆濁惡，同歸安養蓮胎。</p>
</div>
<div class='div-other'><a id='mulu69' />
<p class='h2'>占察行法願文<span class='note-inline'>(丙戌)</span></p><p style="text-indent:0em" class="lg-abnormal"><div class='lg-row'>歸命慈威無等尊，拔苦與樂真出要。定力能除三劫災，救世真士垂悲拯。</div>
</p><p>弟子智旭，痛念劫濁難逃，刀兵競起。雖云同分妄見，實非無因誤招。往業莫追，來事可諫。爰偕同志某等<span class='note-inline'>(十人)</span>各捐淨資，營修供養，三日方便，七日正修，如法結清淨壇，頂禮占察行法，六時行道，五悔鍊心。哀籲同體大悲，懇乞無緣拔濟。伏念眾生障垢，雖至重至深。三寶洪慈，終不厭不捨。苟一念知改過，必隨許以自新。況釋迦本師，勇猛稱最。地藏大士，誓願無忘。子幼弱父愛偏強，兒不肖母憐益甚。憫茲匍匐入井之愚，賜以身手衣裓之用。俾毫光照處，消兵戈為瑞日祥雲。法雨霑時，轉邪櫱為道芽靈種。所願風調雨順，國泰民安，正教流通，魔邪竄絕。次祈比丘智旭，身無病苦，心脫結纏，定與慧而等持，戒並乘而悉淨。期主某法社雖復三年，攝護願如一日。某等各各真為生死，發菩提心，剋除習氣，臻修法門，三學圓成，二嚴克備，續佛慧命，普利人天。又祈外壇隨喜緇素，悟知一實，開顯三因，二觀圓修，三忍圓證。又祈外護助緣，廣及法界含識，若見若聞，若不聞見，等植良因，均霑勝益。又祈江北江南，乃至震旦域內，近日遭兵難者，種種債負消除，一一怨嫌解釋，脫幽冥之劇苦，胎蓮萼以超昇。恭千法界三寶，地藏聖師，真實證知，真實攝受。</p>
</div>
<div class='div-other'><a id='mulu70' />
<p class='h2'>大悲壇前願文</p><p>歸命頂禮十方常住三寶，大悲觀世音菩薩，地藏菩薩摩訶薩。伏祈同賜哀憐，俯垂拔濟。切惟智旭，向於九華拈得閱藏著述一鬮，遂復安心。重理筆硯，適於祖堂輪現，所患命盡之語，理應併意，徑馳樂邦。獨可痛者，閱藏未完，則私願未滿，教觀無繼，則法輪無傳。且梵網佛頂，雖已竭一隙之明，如塵培嶽，而楞伽唯識，猶復錮繁言之障，如霧迷空。自非假我數年，何以了茲陳債。自非洪慈庇護，安能不擾他緣。敬然臂香十炷，供養十方慈父，大悲觀音，地藏本尊，法界三寶。伏願智旭，從今以去，永離違緣，決定閱完大藏，得成閱藏知津，法海觀瀾二書。決能撰述成唯識論觀心法要，及相宗八要直解，決能解釋楞伽尊經，及占察十輪度世要典。決能闡明無量壽會，彌陀賢護，淨土津梁。決能發暢大般涅槃，扶律談常，最後垂範。又願學侶，乃至現在未來諸有志者，決能戒根永淨，福慧圓成，壽命延長，解行雙到。又願智旭，煩惱冰鎔，智慧火熾，十惡根枯，六情性露。又願萬民無三災之苦，四姓伐邪見之林。又願以此功德，普施法界眾生，臨命終時，決定得生阿彌陀佛極樂世界，親承供養大悲觀音，得無量無邊三昧神通，總持智慧，同地藏慈尊，普入法界諸大地獄，救度一切苦惱眾生，乃至分形散體，橫遍豎窮，十界現身，三輪施化。如一眾生未成佛，終不於此取泥洹。</p>
</div>
<div class='div-other'><a id='mulu71' />
<p class='h2'>閱藏畢願文<span class='note-inline'>(甲午九月初一日)</span></p><p style="text-indent:0em" class="lg-abnormal"><div class='lg-row'>敬禮無邊際，去來現在佛，等空不動智，救世大悲尊。</div>
</p><p>弟子智旭，敬然臂香四炷，供養盡十方三世一切諸佛，一切尊法，一切菩薩，一切聖賢。痛念智旭，年三十幻寓龍居，第二閱律，遂復發心遍閱大藏，於一夏中，僅閱千卷，旋以事阻。至三十三歲，甫進靈峰，結冬時山中無藏。癸酉春藏至未裝，丙子季春遁跡九華，於彼抱病，閱千餘卷。壬午山中藏裝成，癸未結制，簡閱僅千餘卷，又被他緣所牽。幻寓祖堂，及石城北，共閱二千餘卷。<span class='corr'>己</span>丑歸山，因註法華，占察二經，改治律要，未遑展閱。壬辰秋，擬進山畢茲夙願。又值幻緣牽至長水，借閱千卷。直至今甲午春，方獲歸臥林泉。又以一夏病緣居半，乃於仲秋月畢，僅獲完滿。竊計發心看藏，已經二十七年，出入茲山，亦匝二十三載。凡歷龍居，九華，漳州，泉州，祖堂，石城，長水，靈峰八處，方獲竣事。於中前後閱律三遍，大乘經兩遍，小乘經及大小論，兩土撰述，各止一遍而已。嗚呼，緬想法緣不易，可勝涕泗滂沱。今幸仗三寶力，已畢微願，是以然香更求加被。一者竊見南北兩藏，並皆糢糊失次，或半滿不辨，或經論互名，或真偽不分，或巧拙無別。雖有宋朝法寶標目，明朝彙目義門，並未盡美盡善。今輒不揣，謬述閱藏知津，法海觀瀾二書，儻不背佛旨，乞得成就流通。二者如圓覺，維摩，彌陀，地藏，乃至大涅槃經，夙有微願，再加解釋，并僧史寶訓，亦願增修，仰求庇護，令得速成。三者大殿半傾，前殿盡倒，觸目傷心，實難為力，今以付與天龍，願蚤成就。四者念此荒野之地，久不聞佛法名，實賴大楫法主，大粹靜主，大頎期主，以創其端。至於請藏，則戒周首發大心，道晉，如源等，助成其美。印刷則受籌之功。裝潢則心見之力。苦守不墜，則成瓊為最。助緣成就，則善信是資。伏願<span class='corr'>已</span>上過去者，以今然香功德，三障頓消，四生永脫，蓮開上品之華，佛授一生之記。現在者道心堅固，福德增長，壽命延長，智慧開發。又願學人<span class='note-inline'>(六人)</span>，及堂內堂外上下靜室一切法眷，各各剋除習氣，趣向菩提，戒定慧以增明，福壽康而如意。又願智旭，從今以去，病苦消除，煩惱冰釋，不遭逆順兩魔，恒得安心著述。以茲法施功德，回向西方淨土，普與法界眾生，同生極樂世界。</p>
</div>
<div class='div-other'><a id='mulu72' />
<p class='h2'>大病中啟建淨社願文<span class='note-inline'>(十二月十三日)</span></p><p>甲午十二月十有三日，菩薩戒弟子智旭，一心歸命極樂世界阿彌陀佛，觀世音大勢至清淨海眾，及十方三世一切三寶。痛念智旭，本為生死大事，二十四歲出家，絕無半點好為人師之念。不意幻緣所逼，謬為人師，二十餘年，雖有弘法微善，而虛名所累，觀行荒疏，弗能折伏煩惱，以登五品。今病患纏身，心雖明了，力不自由，痛哭號呼，罔知攸措。幸仗佛慈，殘喘未絕。設非急勗淨業，何以永脫苦輪。爰發虔心，敬就靈峰藏堂，邀同志法侶<span class='note-inline'>(十人)</span>及外護菩薩沙彌<span class='note-inline'>(五人)</span>和合一心，結社三載。每日三時課誦，稱禮洪名，二時止靜，研窮大藏，教觀雙修，戒乘俱急。願與法界眾生，決定同生極樂。智旭從今以去，誓不登座說法，除同志執經問義，不敢倦荅。若敷文演義，自有照南，靈晟，性旦略可宣傳，誓不背佛平坐，除稍偏及對像坐。誓不登壇授戒，若授戒學律，自有照南，等慈可以教授。誓不應在家人請齋，除寺院靜室中。仰乞三寶證明攝受，令智旭諸緣未盡，早就輕安，大限難逃，徑歸安養。生則念佛兼著述，死則不墮亦不退。又願同行法侶，無論旭存與否，堅志同修，有始有卒。又願外護沙彌，無論旭存與否，誠心營事，勿懈勿失。以此殊勝淨因，回向無上極果，普與含生，咸歸祕藏。</p>
</div></div>
</div><!-- end of div[@id='body'] -->
</body></html>