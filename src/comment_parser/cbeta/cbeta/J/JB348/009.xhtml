<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>靈峰蕅益大師宗論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu417' />靈峰蕅益大師宗論卷第九之一</p><p class="byline">古歙門人成時編輯</p>
<div class='div-other'><a id='mulu418' />
<p class='h1'>頌一</p>
<div class='div-other'><a id='mulu419' />
<p class='h2'>大方廣佛華嚴經頌一百首<span class='note-inline'>(并序)</span></p><p style="margin-left:1em">剎海入微塵，不是一多相即。毫端呈法界，非干小大相容。祗緣法爾如然，所以不容思議。分凡聖，較淺深，大似邀空華結果。埽語言，諱修證，無端禁石女生兒。睹明星而了悟，栽成眼上兩莖眉。遍眾會以敷揚，繪出空中千色彩。然雖今事門頭，覓一塵而無朕。不妨實際理地，炳萬法以齊彰。大哉，絕對待之假名。方矣，泯分滿之殊相。廣則毛孔邊際，等虛空之莫窮。佛則介爾凡心，即真常之妙覺。華乃因果同時，嚴乃能所不二。是以若通若別，可軌可持。十界並遵，三世一轍。然一丸而眾香悉具，飲一滴而諸河頓嘗。普請露柱燈籠，聽取葛藤絡索。</p>
<p style="text-indent:0em" class="lg-abnormal"><div class='lg-row'><span class='note-inline'>(世主妙嚴品第一。頌曰)</span>萬國衣冠拜冕旒，御筵香染繡羅裘。不觀上苑枝條茂，那信蒼穹雨露周。踏破波濤渾是水，織成縷線漫稱紬。莫嫌山谷泉聲小，大海何嘗擇細流。</div>
</p><p style="text-indent:0em" class="lg-abnormal"><div class='lg-row'><span class='note-inline'>(如來現相品第二。頌曰)</span>眾齒光明遍剎塵，十方雲集主中賓。眉閒足下出還入，極果應知即正因。蓮現何曾離本際，勝音寧復是他人。殷勤聽取伽陀句，白牯狸奴知最親。</div>
</p><p style="text-indent:0em" class="lg-abnormal"><div class='lg-row'><span class='note-inline'>(普賢三昧品第三。頌曰)</span>運水搬柴足可娛，藏身三昧阿誰無。擬求佛手來摩頂，翻昧衣中如意珠。尺鏡遍含空界影，寸雲堪灑剎塵枯。勞他依正同宣偈，喚出滄溟月影孤。</div>
</p><p style="text-indent:0em" class="lg-abnormal"><div class='lg-row'><span class='note-inline'>(世界成就品第四。頌曰)</span>大覺空生海一漚，一漚拈起海全收。休將十事為他事，認卻鬍鬚失卻頭。</div>
</p><p style="text-indent:0em" class="lg-abnormal"><div class='lg-row'><span class='note-inline'>(華藏世界品第五。頌曰)</span>鼻孔下垂，眼睛橫布。毛竅玲瓏，皮膚連附。地種無殊，森羅草樹。獅子全威，奚分象兔。欲知華藏莊嚴，不離剎那安住。擬向心外覓玄，昧卻介爾性具。</div>
</p><p style="text-indent:0em" class="lg-abnormal"><div class='lg-row'><span class='note-inline'>(毘盧遮那品第六。頌曰)</span>閻浮本是輪王地，幾度征誅始定疆。曾聽胡笳月下曲，不須鶴唳亦悲傷。</div>
</p><p style="text-indent:0em" class="lg-abnormal"><div class='lg-row'><span class='note-inline'>(如來名號品第七。頌曰)</span>十千名號任他呼，那個男兒不丈夫。借問而今說法者，文殊還有幾文殊。</div>
</p><p style="text-indent:0em" class="lg-abnormal"><div class='lg-row'><span class='note-inline'>(四聖諦品第八。頌曰)</span>藥病相連頭緒多，一番提起一番訛。無生無量歸無作，大海從來具眾波。</div>
</p><p style="text-indent:0em" class="lg-abnormal"><div class='lg-row'><span class='note-inline'>(光明覺品第九。頌曰)</span>故園消息斷多秋，夢裹尋思淚未收。驚蟄一聲啼鳥亂，不堪覽鏡倍生愁。</div>
</p><p style="text-indent:0em" class="lg-abnormal"><div class='lg-row'><span class='note-inline'>(菩薩問明品第十。頌曰)</span>白雪陽春和者稀，弟兄且自協壎篪。華周妻子三年哭，引得齊人盡皺眉。</div>
</p><p style="text-indent:0em" class="lg-abnormal"><div class='lg-row'><span class='note-inline'>(淨行品第十一。頌曰)</span>棒打石人頭，老翁入場屋。憐兒嚼飯未為醜，上大人書勸熟讀。一朝讀到可知禮，錦繡文章充滿腹。</div>
</p><p style="text-indent:0em" class="lg-abnormal"><div class='lg-row'><span class='note-inline'>(賢首品第十二。頌曰)</span>認影迷頭歷劫行，狂心歇處鼻分明。神珠拈出隨君用，衣不蠶兮食不耕。</div>
</p><p style="text-indent:0em" class="lg-abnormal"><div class='lg-row'><span class='note-inline'>(升須彌山頂品第十三。頌曰)</span>平地風波浸殺人，漫傳不動又高升。佛身充滿無來去，金屑休教著眼睛。</div>
</p><p style="text-indent:0em" class="lg-abnormal"><div class='lg-row'><span class='note-inline'>(須彌頂上偈讚品第十四。頌曰)</span>成群作隊弄精魂，破盡家私滅盡門。倡得哩嗹嗹哩曲，大家扶起舊砂盆。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十住品第十五。頌曰)</span>瞿曇一指不肯剟，央掘摩羅追不歇。忽然放下手中刀，失卻娘生一頭髮。</div>
</p><p style="text-indent:0em" class="lg-abnormal"><div class='lg-row'><span class='note-inline'>(梵行品第十六。頌曰)</span>打破一桶做一桶，顛仙此話非儱侗。鄱陽大戰定江南，聖皇也賴三軍勇。</div>
</p><p style="text-indent:0em" class="lg-abnormal"><div class='lg-row'><span class='note-inline'>(初發心功德品第十七。頌曰)</span>三際覓心不可得，擬從何處發菩提。東風一夜傳春信，花滿園林泉滿谿。</div>
</p><p style="text-indent:0em" class="lg-abnormal"><div class='lg-row'><span class='note-inline'>(明法品第十八。頌曰)</span>子孝父心寬，臣賢君位安。創業固不易，守成尤自難。車輪鳥翼喻，明月照人寒。</div>
</p><p style="text-indent:0em" class="lg-abnormal"><div class='lg-row'><span class='note-inline'>(升夜摩天宮品第十九。頌曰)</span>天名時分地如雲，孔雀鵝王化久聞。特地任公更垂釣，牽翻海底浪紛紜。</div>
</p><p style="text-indent:0em" class="lg-abnormal"><div class='lg-row'><span class='note-inline'>(夜摩宮中偈讚品第二十。頌曰)</span>律呂宮商無別調，都俞喜起聖明時。堯天舜日同欽戴，卻歎巢由總不知。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十行品第二十一。頌曰)</span>萬卉莊嚴功德林，鳥啼花落影森森。夜行不許明須到，才出門來草已深。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十無盡藏品第二十二。頌曰)</span>克家須是破家兒，撒潑黃金似爛泥。餓殺鄧通由命薄，天朝雨露本無私。</div>
</p><p style="text-indent:0em" class="lg-abnormal"><div class='lg-row'><span class='note-inline'>(升兜率天宮品第二十三。頌曰)</span>賣盡風流不著錢，桃花如燄柳如煙。笙歌畫舫酣明月，見說今年似舊年。</div>
</p><p style="text-indent:0em" class="lg-abnormal"><div class='lg-row'><span class='note-inline'>(兜率宮中偈讚品第二十四。頌曰)</span>家醜何勞向外揚，未曾作賊便招贓。邊城多少離家客，刁斗初鳴轉斷腸。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十迴向品第二十五。頌曰)</span>水滿長町霞滿天，村中處處起寒煙。耕牛自解尋歸路，不用山童努力牽。</div>
</p><p><span class='note-inline'>(又頌)</span>懸梁刺股揣摩成，說得燕王與趙盟。何似當年赤帝子，入關先已縛秦嬰。</p>
<p style="text-indent:0em" class="lg-abnormal"><div class='lg-row'><span class='note-inline'>(十地品第二十六。頌曰)</span>坤儀厚重德無疆，能載能生直且方。看取四微非異性，不妨十嶽各稱王。伶俐衲，細思量，微塵剎土漚中影，莫負眉閒毫相光。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十定品第二十七。頌曰)</span>有出有入非正定，試問剎那有何性。假饒覓見普賢身，依舊重添普眼病。君不見，女子跏趺佛座邊，文殊空把神通震。棄諸陰蓋下方來，缽盂端的元無柄。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十通品第二十八。頌曰)</span>饑來喫飯困來眠，不用安排信自然。消盡幾多閒日月，止留秋水與長天。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十忍品第二十九。頌曰)</span>立錐無地並無錐，飲痛吞聲袛自知。忽解白拈閒活計，終朝袖手有餘貲。</div>
</p><p style="text-indent:0em" class="lg-abnormal"><div class='lg-row'><span class='note-inline'>(阿僧祇品第三十。頌曰)</span>介爾心王絕數量，僧祇數量轉分明。微塵法界全成壞，五眼如何算得清。</div>
</p><p style="text-indent:0em" class="lg-abnormal"><div class='lg-row'><span class='note-inline'>(壽量品第三十一。頌曰)</span>黃粱一夢過名關，箇事分明迷悟閒。欲向勝蓮分晝夜，且從極樂問迴還。</div>
</p><p><span class='note-inline'>(又頌)</span>蟭螟眉上多巖谷，結冬度夏居堪卜。任憑劫火洞然燒，此地清涼有餘緣。</p>
<p style="text-indent:0em" class="lg-abnormal"><div class='lg-row'><span class='note-inline'>(諸菩薩住處品第三十二。頌曰)</span>色色塵塵盡道場，何勞剜肉別成瘡。賺他無數癡男女，東走西馳昧故鄉。</div>
</p><p style="text-indent:0em" class="lg-abnormal"><div class='lg-row'><span class='note-inline'>(佛不思議法品第三十三。頌曰)</span>一念緣起無生，九界空華敗壞。多年枯木爛藤，慣會成精作怪。正許擬議思量，不許占龜買卦。<span class='note-inline'>(壞叶惠，怪叶貴，卦叶至。)</span></div>
</p><p style="text-indent:0em" class="lg-abnormal"><div class='lg-row'><span class='note-inline'>(如來十身相海品第三十四。頌曰)</span>佛說非身是大身，百花枝上露全春。癡人猶計九十七，獨勝尋常四八倫。</div>
</p><p style="text-indent:0em" class="lg-abnormal"><div class='lg-row'><span class='note-inline'>(如來隨好光明功德品第三十五。頌曰)</span>千輻輪光圓滿王，獄中菩薩鼻昂藏。三重十地雖圓頓，鈍置人閒放逸郎。</div>
</p><p style="text-indent:0em" class="lg-abnormal"><div class='lg-row'><span class='note-inline'>(普賢行品第三十六。頌曰)</span>一念無瞋即普賢，說時容易用時難。世閒多少弄潮客，不解撐船淺水灘。</div>
</p><p style="text-indent:0em" class="lg-abnormal"><div class='lg-row'><span class='note-inline'>(如來出現品第三十七。頌曰)</span>遍界本無藏跡地，家親無故常為崇。眉閒毫相播精靈，口裏光明作魑魅。分明賣弄屋中金，帶累兒孫向外覷。假饒入得手中來，明朝不是今朝事。</div>
</p><p style="text-indent:0em" class="lg-abnormal"><div class='lg-row'><span class='note-inline'>(離世閒品第三十八。頌曰)</span>花枝隨處短長，春色元無高下。觸著一孔毫毛，惹得通身害怕。縱然缾瀉雲興，終難說盡者話。蓮花本自水生，不用描空作畫。</div>
</p><p style="text-indent:0em" class="lg-abnormal"><div class='lg-row'><span class='note-inline'>(入法界品第三十九。頌曰)</span>師子頻申三昧，從來何曾覆蓋。坐在水中渴死，袛因畏溺為害。自從認得郎君，更不沿途乞丐。兔子角上翻身，烏龜毛裏作會。憑他水盡山窮，寸步不居門外。<span class='note-inline'>(蓋害丐皆叶記，外叶偽。)</span></div>
</p><p style="text-indent:0em" class="lg-abnormal"><div class='lg-row'><span class='note-inline'>(普賢行願品。頌曰)</span>十大願王，導歸極樂。末後牢關，和盤直拓。擬議躊躇，千錯萬錯。說性譚心，無繩自縛。親睹如來無量光，方知此語非嬉謔。寄語參玄學語流，休將向上閒穿鑿。</div>
</p><p style="text-indent:0em" class="lg-abnormal"><div class='lg-row'><span class='note-inline'>(福城東莊嚴幢娑羅林文殊師利菩薩。頌曰)</span>眾生住地無明，諸佛根本實智。從來但一月真，云何有是非是。既發無上菩提，豈更迷名失義。歷盡煙水百城，寸步不曾相離。</div>
</p><p style="text-indent:0em" class="lg-abnormal"><div class='lg-row'><span class='note-inline'>(勝樂國妙峰山德雲比丘憶念一切諸佛境界智慧光明普見法門。頌曰)</span>演若達多狂始定，十方國土明如鏡。鏡中現出無數頭，一聲喚著聲聲應。</div>
</p><p style="text-indent:0em" class="lg-abnormal"><div class='lg-row'><span class='note-inline'>(海岸國海雲比丘普眼法門。頌曰)</span>大海境界隨思念，湧出如來光燦爛。一句難將海墨書，留與無聞作鍼砭。</div>
</p><p style="text-indent:0em" class="lg-abnormal"><div class='lg-row'><span class='note-inline'>(楞伽道邊海岸聚落善住比丘，普速疾供養諸佛，成就眾生無礙解脫門。頌曰)</span>大地本來無寸土，空中行住未為難。幾多悲智莊嚴事，一枕南柯夢欲殘。</div>
</p><p style="text-indent:0em" class="lg-abnormal"><div class='lg-row'><span class='note-inline'>(達里鼻茶國自在城人彌伽妙音陀羅尼光明法門。頌曰)</span>叨作輪王親胤，坐受公孤謨訓。傳來輪字莊嚴，頒向九州百郡。</div>
</p><p style="text-indent:0em" class="lg-abnormal"><div class='lg-row'><span class='note-inline'>(住林聚落解脫長者如來無礙莊嚴解脫門。頌曰)</span>無邊佛剎莊嚴，清淨身中顯現。悲歡離合滿場，究竟皆從一線。說破只是自心，免使別求神變。</div>
</p><p style="text-indent:0em" class="lg-abnormal"><div class='lg-row'><span class='note-inline'>(閻浮提畔摩利伽羅國海幢比丘普眼捨得三昧。頌曰)</span>殊形異狀，遍體出生。六月六日，播弄精靈。喚作般若，嬰兒喪明。</div>
</p><p style="text-indent:0em" class="lg-abnormal"><div class='lg-row'><span class='note-inline'>(海潮處普莊嚴園，休捨優婆夷離憂安隱幢解脫門。頌曰)</span>見聞同住不唐捐，吸盡西江未足傳。向若歎洋慚灌叟，鐵圍山外有香泉。</div>
</p><p style="text-indent:0em" class="lg-abnormal"><div class='lg-row'><span class='note-inline'>(那羅素國毘目瞿沙仙人無勝幢解脫。頌曰)</span>摩頂執手，東奔西走。眨得眼來，天長地久。落花紅處象王迴，芳草綠時師子吼。</div>
</p><p style="text-indent:0em" class="lg-abnormal"><div class='lg-row'><span class='note-inline'>(伊沙那聚落勝熱婆羅門無盡輪解脫。頌曰)</span>刀山火聚足清安，只是全身投入難，拼得一條窮性命，髑髏孔裏夜光寒。</div>
</p><p style="text-indent:0em" class="lg-abnormal"><div class='lg-row'><span class='note-inline'>(師子奮迅城慈行童女般若波羅蜜普莊嚴門。頌曰)</span>清淨法身，牆壁瓦礫。種種異門，何莫何適。欲知百萬陀羅尼，好向莊嚴宮殿覓。</div>
</p><p style="text-indent:0em" class="lg-abnormal"><div class='lg-row'><span class='note-inline'>(三眼國善見比丘隨順燈解脫門。頌曰)</span>風和日暖魚尋餌，楊柳桃花夾岸新。多少長安美公子，翩翩裘馬惜芳春。</div>
</p><p style="text-indent:0em" class="lg-abnormal"><div class='lg-row'><span class='note-inline'>(名聞國<span class='corr'>河</span>渚自在主童子一切工巧大神通智光明法門。頌曰)</span>童子無聊，聚沙為戲。算來算去，有名無義。漚滅空無，是一是二。雖然恁麼舉揚，不免眼中添刺。</div>
</p><p style="text-indent:0em" class="lg-abnormal"><div class='lg-row'><span class='note-inline'>(海住大城具足優婆夷無盡福德藏解脫門。頌曰)</span>一器幾何，十界供普。吞時脹殺人天，吐時餓殺佛祖。問取童女十千，畢竟作何去取。</div>
</p><p style="text-indent:0em" class="lg-abnormal"><div class='lg-row'><span class='note-inline'>(大興城明智居士隨意出生福德藏解脫門。頌曰)</span>仰視虛空，所須悉下。分明各自帶來，何故向他酬謝。識破者點機關，便解逢緣不借。</div>
</p><p style="text-indent:0em" class="lg-abnormal"><div class='lg-row'><span class='note-inline'>(師子宮大城法寶髻長者無量福德寶藏解脫門。頌曰)</span>奏樂燒香迴向因，十重樓閣報分明。可憐歌舞場中客，荒卻良田不肯耕。</div>
</p><p style="text-indent:0em" class="lg-abnormal"><div class='lg-row'><span class='note-inline'>(藤根國普門城普眼長者令一切眾生普見諸佛歡喜法門。頌曰)</span>知病識藥，將錯就錯。和合諸香，無作為作。只恐城東老母來，不用許多閒絡索。</div>
</p><p style="text-indent:0em" class="lg-abnormal"><div class='lg-row'><span class='note-inline'>(多羅幢城無厭足王如幻解脫。頌曰)</span>從古護生須是殺，直教殺盡始安居。慈悲瞋恚兩舌語，暮四朝三撫群狙。</div>
</p><p style="text-indent:0em" class="lg-abnormal"><div class='lg-row'><span class='note-inline'>(妙光城大光王大慈幢行。頌曰)</span>曾母指疼，曾參眉蹙。非因天性相關，只為一般皮肉纔涉擬議思量，不啻大唐天竺。</div>
</p><p style="text-indent:0em" class="lg-abnormal"><div class='lg-row'><span class='note-inline'>(安住王都不動優婆夷求一切法無厭足三昧。頌曰)</span>堂宇光明普耀，霧變深山文豹。自在平等總持，不離音聲笑貌。貪觀佛剎道場，卻被浮雲籠罩。</div>
</p><p style="text-indent:0em" class="lg-abnormal"><div class='lg-row'><span class='note-inline'>(無量都薩羅城遍行外道至一切處菩薩行。頌曰)</span>小兒啼哭只因饑，拈得饅頭當米餈。一飽自然無病痛，不勞他處別尋醫。</div>
</p><p style="text-indent:0em" class="lg-abnormal"><div class='lg-row'><span class='note-inline'>(廣大國優缽羅華長者調和香法。頌曰)</span>長者如何慣鬻香，不知誰處得真方。天涯海角多知己，莫歎孤零落異鄉。</div>
</p><p style="text-indent:0em" class="lg-abnormal"><div class='lg-row'><span class='note-inline'>(樓閣大城婆施羅船師大悲幢行。頌曰)</span>暴虎馮河吾不與，長年柁手最知幾。波斯到岸因風便，采得明珠滿載歸。</div>
</p><p style="text-indent:0em" class="lg-abnormal"><div class='lg-row'><span class='note-inline'>(可樂城無上勝長者至一切處修菩薩行清淨法門。頌曰)</span>無依無作逞神通，誰信鄉風處處同。賣盡拙時留下巧，蘆花依舊宿漁翁。</div>
</p><p style="text-indent:0em" class="lg-abnormal"><div class='lg-row'><span class='note-inline'>(輸那國迦陵迦林城師子頻申比丘尼成就一切智解脫。頌曰)</span>一有多種，二無兩般。眾會不迮，園林不寬。依正繞旋無量匝，明星初涌夜更闌。</div>
</p><p style="text-indent:0em" class="lg-abnormal"><div class='lg-row'><span class='note-inline'>(險難國寶莊嚴城婆須蜜多女離貪欲際解脫。頌曰)</span>栴檀樹下足蚖蛇，蓮花池畔蜂充塞。曾向嵩山社裏來，始知跌法從他得。</div>
</p><p style="text-indent:0em" class="lg-abnormal"><div class='lg-row'><span class='note-inline'>(善度城鞞瑟胝羅居士不般涅槃際解脫。頌曰)</span>一座栴檀佛塔，信手隨身開闔。見得三世分明，也是空華雜沓。明朝便是新年，今夜且稱殘臘。</div>
</p><p style="text-indent:0em" class="lg-abnormal"><div class='lg-row'><span class='note-inline'>(補怛洛迦山觀自在菩薩大悲行解脫門。頌曰)</span>遙見連忙倡善來，也知年老惜嬰孩。待他立德揚名日，始信而今滿面灰。</div>
</p><p style="text-indent:0em" class="lg-abnormal"><div class='lg-row'><span class='note-inline'>(東方正趣菩薩普門速疾行解脫。頌曰)</span>曾聞著靴水上立，馬到長安靴未溼。走遍虛空盡未來，普賢毛裏高相揖。</div>
</p><p style="text-indent:0em" class="lg-abnormal"><div class='lg-row'><span class='note-inline'>(墮羅缽底城大天神雲網解脫。頌曰)</span>長舒四手取海水，洗面無端摸著觜。借婆衫子拜婆年，孤兒本是趙家子。</div>
</p><p style="text-indent:0em" class="lg-abnormal"><div class='lg-row'><span class='note-inline'>(菩提場安住主地神不可壞智慧藏法門。頌曰)</span>寶藏相隨宿善根，勞他指示語溫溫。分明福地生靈種，幾個男兒解報恩。</div>
</p><p style="text-indent:0em" class="lg-abnormal"><div class='lg-row'><span class='note-inline'>(迦毘羅城婆珊婆演底主夜神，破一切眾生癡暗法光明解脫。頌曰)</span>日沒西陲鳥宿林，滿天星斗映江涔。漁翁綸線垂將盡，釣得金鱗大幾尋。</div>
</p><p style="text-indent:0em" class="lg-abnormal"><div class='lg-row'><span class='note-inline'>(菩提場內普德淨光主夜神寂靜禪定樂普遊步解脫。頌曰)</span>古鏡磨來徹體明，山河國土炳然呈。不因走遍天涯路，豈信居家腳底輕。</div>
</p><p style="text-indent:0em" class="lg-abnormal"><div class='lg-row'><span class='note-inline'>(菩提場右喜目觀察眾生主夜神大勢力普喜幢解脫。頌曰)</span>未到酒家香十里，開樽轉覺醉醺醺。不知昔日耕耘苦，便擬無錢賒幾斤。</div>
</p><p style="text-indent:0em" class="lg-abnormal"><div class='lg-row'><span class='note-inline'>(普救眾生妙德主夜神普現一切世閒調伏眾生解脫。頌曰)</span>猛火何能燒得木，木中出火自能燒。眉閒光照君看取，火種傳來是幾朝。</div>
</p><p style="text-indent:0em" class="lg-abnormal"><div class='lg-row'><span class='note-inline'>(寂靜音海主夜神念念出生廣大喜莊嚴解脫。頌曰)</span>樹根依地果依空，培得根深果實豐。波利質多人不信，諸天日夜挹香風。</div>
</p><p style="text-indent:0em" class="lg-abnormal"><div class='lg-row'><span class='note-inline'>(守護一切城增長威力主夜神甚深自在妙音解脫。頌曰)</span>洪鐘隨扣便隨鳴，聲性何關四性生。杜口也知非得已，不堪重舉似群盲。</div>
</p><p style="text-indent:0em" class="lg-abnormal"><div class='lg-row'><span class='note-inline'>(開敷一切樹華王夜神菩薩出生廣大喜光明解脫。頌曰)</span>賢其賢而親其親，樂其樂而利其利。承流宣化不違時，便是循良方正吏。</div>
</p><p style="text-indent:0em" class="lg-abnormal"><div class='lg-row'><span class='note-inline'>(大願精進力救護一切眾生夜神教化眾生令生善根解脫。頌曰)</span>摩尼現色元非色，日影無來示去來。夢裏墮河雖是妄，一翻提起亦添哀。</div>
</p><p style="text-indent:0em" class="lg-abnormal"><div class='lg-row'><span class='note-inline'>(嵐毘尼園。妙德神菩薩於無量劫遍一切處示現受生自在解脫。頌曰)</span>十種受生藏，積年行貨帳。討時沒分文，算時有多樣。直教除盡算盤珠，十尺元來是一丈。</div>
</p><p style="text-indent:0em" class="lg-abnormal"><div class='lg-row'><span class='note-inline'>(迦毘羅城釋女瞿波觀察菩薩三昧海解脫。頌曰)</span>塵劫追隨非偶然，染因緣是淨因緣。鴛鴦帳裏調琴瑟，喚醒寒鴉樹上眠。</div>
</p><p style="text-indent:0em" class="lg-abnormal"><div class='lg-row'><span class='note-inline'>(佛母摩耶大願智幻解脫門。頌曰)</span>無生無不生，幻法元非法。腹同世界寬，身似浮雲杳。調御天人師，收來做一匣。擬將普眼觀，赤瞖生眉睫。</div>
</p><p style="text-indent:0em" class="lg-abnormal"><div class='lg-row'><span class='note-inline'>(正念天王女天主光無礙念清淨莊嚴解脫。頌曰)</span>過去無邊事，何勞更憶知。只因生處熟，熟處更難移。</div>
</p><p style="text-indent:0em" class="lg-abnormal"><div class='lg-row'><span class='note-inline'>(迦毘羅城童子師遍友。頌曰)</span>謬為人師，尸位曠職。問他法門，推向子息。若不勘破，一錢不直。</div>
</p><p style="text-indent:0em" class="lg-abnormal"><div class='lg-row'><span class='note-inline'>(善知眾藝童子菩薩字智。頌曰)</span>天籟地籟，休教錯會。入得門來，不妨在外。<span class='note-inline'>(會叶膾)</span></div>
</p><p style="text-indent:0em" class="lg-abnormal"><div class='lg-row'><span class='note-inline'>(婆咺那城賢勝優婆夷無依處道場解脫。頌曰)</span>有盡無盡，無依有依。道場三昧，雲駛花飛。</div>
</p><p style="text-indent:0em" class="lg-abnormal"><div class='lg-row'><span class='note-inline'>(沃田城堅固解脫長者無著念清淨莊嚴解脫。頌曰)</span>既名無著，何更勤求。若言一串，終成兩頭。</div>
</p><p style="text-indent:0em" class="lg-abnormal"><div class='lg-row'><span class='note-inline'>(妙月長者淨智光明解脫。頌曰)</span>宅有光明，奚稱淨智。雖不說明，早相鈍置。</div>
</p><p style="text-indent:0em" class="lg-abnormal"><div class='lg-row'><span class='note-inline'>(出生城無勝軍長者無盡相解脫。頌曰)</span>見無量佛，得無量藏。問取善財，是相非相。</div>
</p><p style="text-indent:0em" class="lg-abnormal"><div class='lg-row'><span class='note-inline'>(法聚落最寂靜婆羅門誠願語解脫。頌曰)</span>揭諦揭諦，除冥抉瞖。足趾血乾，胞胎落地。</div>
</p><p style="text-indent:0em" class="lg-abnormal"><div class='lg-row'><span class='note-inline'>(妙意華門城德生童子有德童女幻住解脫。頌曰)</span>海外青山雲外霓，體中權實漫分枝。同條生不同條死，更問龍華調御師。</div>
</p><p><span class='note-inline'>(又頌)</span>果覺因心事不殊，丁寧終始意無餘。曾為浪子方憐客，不是波斯莫獻珠。</p>
<p style="text-indent:0em" class="lg-abnormal"><div class='lg-row'><span class='note-inline'>(海岸國大莊嚴園，毘盧遮那莊嚴藏樓閣彌勒菩薩，入三世一切境界不忘念智莊嚴藏解脫。頌曰)</span>乾闥婆城鏡裏呈，無邊色像倍分明。去來彈指閒家具，未瞥徒勞瞪眼睛。</div>
</p><p style="text-indent:0em" class="lg-abnormal"><div class='lg-row'><span class='note-inline'>(普門國，蘇摩那城文殊師利遙伸右手按頂。頌曰)</span>若來已，更不來。若見已，更不見。忽然摸著鼻頭，端的高高在面。</div>
</p><p><span class='note-inline'>(又頌)</span>身經百戰定封疆，遍界成平返故鄉。馬上幾多驚險事，不堪說向夜郎王。</p>
<p style="text-indent:0em" class="lg-abnormal"><div class='lg-row'><span class='note-inline'>(如來座前普賢菩薩。頌曰)</span>剎剎塵塵性本融，非關作意顯神通。阿誰身上無毛孔。忍使伽缾局太空。</div>
</p><p style="text-indent:0em" class="lg-abnormal"><div class='lg-row'><span class='note-inline'>(善財菩薩一生圓滿。頌曰)</span>歷代相傳舊祖基，分明稚小被他欺。京城府縣都曾訴，土地城隍到處祈。終訟總之非得已，贏來那別有便宜。愁人莫與無愁說，說與無愁總不知。</div>
</p><p style="text-indent:0em" class="lg-abnormal"><div class='lg-row'><span class='note-inline'>(全部總頌)</span>讀遍神農本草書，根莖花果辨無餘。採來件件都堪用，看去般般總不殊。必死袛應疾尚諱，可生終賴藥相扶。大黃能補參能瀉，莫效庸醫守一隅。</div>
</p></div>
<div class='div-other'><a id='mulu420' />
<p class='h2'>大佛頂首楞嚴經二十五圓通頌三十一首<span class='note-inline'>(并序)</span></p><p style="margin-left:1em">一真亡影待，七花八裂析栴檀。眾聖失把鼻，萬別千差歸渤海。正令全提，假饒茅屋牖邊，鼠雀豈容穿過。旁通一線，任你含元殿裏，庶民亦可往來。所以道，得之則黎奴白牯，動地驚天，失之則諸佛如來愁眉鎖目。此大佛頂首楞嚴王三昧，二十五圓通法門者，聲聲毒鼓，喪盡根塵識大命根，法法醍醐，灌醒空假中道血脈。可謂通身是病通身藥，是處有穴是處鍼。縱令遁入膏肓，難免耆婆妙手。捻餅作團，饑兒之啼哭可止。鍊酥成酒，猛光之痼疾堪醫。且看木馬嘶風，漫道泥牛入海，觸著痛處，自身有苦自身知。掘得寶來，大家有福大家享。由是各系一頌，以為利根鞭影云。</p>
<p style="text-indent:0em" class="lg-abnormal"><div class='lg-row'><span class='note-inline'>(憍陳那於佛音聲悟明四諦。頌曰)</span>鹿苑初陳門外車，諸天餓鬼辨河沙。東風一夜傳春信，開盡黃梅嶺上花。</div>
</p><p style="text-indent:0em" class="lg-abnormal"><div class='lg-row'><span class='note-inline'>(優波尼沙陀悟諸色性以從不淨。頌曰)</span>傀儡登場怖偃師，楚王一怒體分離。目成從此無消息，坐聽寒林啼子規。</div>
</p><p style="text-indent:0em" class="lg-abnormal"><div class='lg-row'><span class='note-inline'>(香嚴童子觀香意銷。頌曰)</span>幼婦初裝倚翠樓，新郎曉起尚含羞。無端召作征遼將，向月胡笳起暮愁。</div>
</p><p style="text-indent:0em" class="lg-abnormal"><div class='lg-row'><span class='note-inline'>(藥王藥上因味覺明。頌曰)</span>嘗遍娑婆藥萬千，箇中何味可延年。神農牙齒都零落，報道砒霜最直錢。</div>
</p><p style="text-indent:0em" class="lg-abnormal"><div class='lg-row'><span class='note-inline'>(跋陀婆羅忽悟水因。頌曰)</span>剝破虛空血迸流，石人撫掌碧山頭。春光甫見花成市，一葉梧桐已到秋。</div>
</p><p style="text-indent:0em" class="lg-abnormal"><div class='lg-row'><span class='note-inline'>(摩訶迦葉唯以空寂修於滅盡。頌曰)</span>六塵變壞眼培花，空寂徒傳月裏艖。微笑至今贓證在，太平天下事如麻。</div>
</p><p style="text-indent:0em" class="lg-abnormal"><div class='lg-row'><span class='note-inline'>(阿那律陀樂見照明金剛三昧。頌曰)</span>失目翻成有見，照明奚似緣塵。爍破大千世界，豁開無漏真精。心眼俱挂壁上，桃花梅花笑人。</div>
</p><p style="text-indent:0em" class="lg-abnormal"><div class='lg-row'><span class='note-inline'>(周利槃特伽調出入息得大無礙。頌曰)</span>天地猶如橐籥，不須一句伽陀。生住異滅無性，平沈佛國山河。自從打失鼻孔，爭說安那般那。</div>
</p><p style="text-indent:0em" class="lg-abnormal"><div class='lg-row'><span class='note-inline'>(憍梵缽提一味清淨心地法門。頌曰)</span>有時醍醐毒藥，有時毒味甘露。袛因弄巧成拙，不免將迷作悟。喚出缾裏大夫，直教手指無措。</div>
</p><p style="text-indent:0em" class="lg-abnormal"><div class='lg-row'><span class='note-inline'>(畢陵伽婆蹉純覺遺身。頌曰)</span>泥裏果然有刺，痛外何嘗見身。虛空百雜粉碎，白雲橫封渡津。欲知不痛消息，跛鱉盲龜較親。</div>
</p><p style="text-indent:0em" class="lg-abnormal"><div class='lg-row'><span class='note-inline'>(須菩提曠劫知空。頌曰)</span>芥子須彌畟塞，何處轉身出息。偶然解得藏機，彈指幻成百億。相隨樹倒藤枯，笑破色空空色。</div>
</p><p style="text-indent:0em" class="lg-abnormal"><div class='lg-row'><span class='note-inline'>(舍利弗心見發光，頌曰)</span>九緣不借一靈孤，更向金錍徹體刳。戳瞎眼睛明箇事，剎塵身土鏡中圖。</div>
</p><p style="text-indent:0em" class="lg-abnormal"><div class='lg-row'><span class='note-inline'>(普賢菩薩心聞發明。頌曰)</span>毛端剎海同簧鼓，特地勞他白象王。金翅食龍如食麵，一般也是塞饑腸。</div>
</p><p style="text-indent:0em" class="lg-abnormal"><div class='lg-row'><span class='note-inline'>(孫陀那難陀觀鼻端白。頌曰)</span>苦瓠甜瓜一概拈，更將無味白藤添。縱饒洞照十方界，鼻孔依然臉上尖。</div>
</p><p style="text-indent:0em" class="lg-abnormal"><div class='lg-row'><span class='note-inline'>(富樓那彌多羅尼子因師子吼成阿羅漢。頌曰)</span>義身較比文身切，出楔何如用楔親。野干昔年曾膽裂，羺羊漫擬效顰呻。</div>
</p><p style="text-indent:0em" class="lg-abnormal"><div class='lg-row'><span class='note-inline'>(優波離持戒修身。頌曰)</span>持犯開遮三聚成，式叉何法不圓明。不龜手藥隨君用，無作誰留凡聖情。</div>
</p><p style="text-indent:0em" class="lg-abnormal"><div class='lg-row'><span class='note-inline'>(大目犍連心光發宣。頌曰)</span>澄濁成清不較遲，黃河入海正奔馳。攜來淨器君須識，莫負嵩山碧眼師。</div>
</p><p style="text-indent:0em" class="lg-abnormal"><div class='lg-row'><span class='note-inline'>(烏芻瑟摩火光三昧。頌曰)</span>一星便可燎須彌，休把螢光問魯齊。拈起秤錘渾是鐵，空教積劫墜污池。</div>
</p><p style="text-indent:0em" class="lg-abnormal"><div class='lg-row'><span class='note-inline'>(持地菩薩平地心開。頌曰)</span>圓融絕待妙蓮華，須是還他古作家。馬後驢前無數客，等閒同駕白牛車。</div>
</p><p style="text-indent:0em" class="lg-abnormal"><div class='lg-row'><span class='note-inline'>(月光童子修習水觀。頌曰)</span>一滴源流徹底清，無端猶被水當情。髑髏枯盡全身露，浸殺從來佛與生。</div>
</p><p style="text-indent:0em" class="lg-abnormal"><div class='lg-row'><span class='note-inline'>(琉璃光法王子觀群動性。頌曰)</span>與奪全機暗裏明，啾啾千界器中聲。春風吹散寒威後，賸有梅花映水晶。</div>
</p><p style="text-indent:0em" class="lg-abnormal"><div class='lg-row'><span class='note-inline'>(虛空藏菩薩觀察虛空無邊。頌曰)</span>晦昧情忘空界銷，毛端剎海境偏豪。寶珠圓鏡閒家具，何物拈來價不高。</div>
</p><p style="text-indent:0em" class="lg-abnormal"><div class='lg-row'><span class='note-inline'>(彌勒菩薩唯心識定。頌曰)</span>繩上無蛇性自麻，趣真斷妄轉紆斜。風停波息澄如鏡，處處清光映紫霞。</div>
</p><p style="text-indent:0em" class="lg-abnormal"><div class='lg-row'><span class='note-inline'>(大勢至法王子念佛三昧。頌曰)</span>服盡軒岐百草丸，阿伽一味信神丹。五宗八教橫羅列，未死偷心孰肯餐。</div>
</p><p style="text-indent:0em" class="lg-abnormal"><div class='lg-row'><span class='note-inline'>(觀世音菩薩從聞思修入三摩地。頌曰)</span>酒病還須酒藥醫，推門落臼正當時。神通妙用尋常事，莫使重栽眼上眉。</div>
</p><p style="text-indent:0em" class="lg-abnormal"><div class='lg-row'><span class='note-inline'>(十方如來放光總印。頌曰)</span>大地覓來純是藥，耆婆空手挈籃回。從今徹體光明藏，始覺從前事可哀。</div>
</p><p style="text-indent:0em" class="lg-abnormal"><div class='lg-row'><span class='note-inline'>(文殊師利選擇圓通。頌曰)</span>海錯山肴難療饑，文殊嚼飯喂嬰兒。多門一路君看取，人不和兮家道衰。</div>
</p><p style="text-indent:0em" class="lg-abnormal"><div class='lg-row'><span class='note-inline'>(阿難大眾得大開示。頌曰)</span>雷雨無私萬芔蘇，故鄉他國路寧迂。推開長夜山河枕，病起精神也較臞。</div>
</p><p style="text-indent:0em" class="lg-abnormal"><div class='lg-row'><span class='note-inline'>(性比丘尼成阿羅漢。頌曰)</span>緩治本兮急治標，無端芽種乍成焦。鏡中半露娘生面，今日方知行處遙。</div>
</p><p style="text-indent:0em" class="lg-abnormal"><div class='lg-row'><span class='note-inline'>(頂光化佛重宣神咒。頌曰)</span>萬種名香擣一丸，胡言漢語最宜參。頂光照破虛空也，聽取前三與後三。</div>
</p><p style="text-indent:0em" class="lg-abnormal"><div class='lg-row'><span class='note-inline'>(金剛藏王，發願護持。頌曰)</span>慈威折攝足良模，同體悲心痛切膚。滅度已知無可滅，大家且把剎竿扶。</div>
</p></div>
<div class='div-other'><a id='mulu421' />
<p class='h2'>妙法蓮華經品頌三十三首<span class='note-inline'>(并序)</span></p><p style="margin-left:1em">花簇簇，錦團團，一塵不立。赤條條，淨裸裸，萬法齊彰。盡瞿曇，四十九年老婆舌頭，提掇不來。憑列祖，千七百箇生鐵埽帚，打併不去。除非摸著自己鼻梁，方能踢倒從來窠臼。荊棘林內，慣解掉臂橫行。潔白地中，不妨轉身直過。唯我天台智者禪師，發妙悟於大蘇，睹靈山於言下。縱一旋陀羅尼力，宣四不思議辯才。究權實之攸歸，闡本跡之深致。玄義五重，頂門打破髑髏寒。文句四釋，遍體鍼流毛孔血。戳瞎講家肉眼，爍開禪士幽關。師弦震而飛走俱逃，毒鼓撾而遠近皆喪。特以圓音卓絕，鈍識如盲。義海汪洋，葉舟欲蹶。山僧不惜眉毛，每品為拈一頌。大似助桀為虐，平地重添葛藤。不會則拔楔抽釘，會得則喪身失命。</p>
<p style="text-indent:0em" class="lg-abnormal"><div class='lg-row'><span class='note-inline'>(法喻為名。頌曰)</span>心佛眾生撥不開，三玄三要事難猜。一莖拈作金身用，惹得頭陀笑滿腮。</div>
</p><p style="text-indent:0em" class="lg-abnormal"><div class='lg-row'><span class='note-inline'>(實相為體。頌曰)</span>函蓋乾坤未足奇，四微原不隔根枝。分明舉似諸方也，又道如來袛自知。</div>
</p><p style="text-indent:0em" class="lg-abnormal"><div class='lg-row'><span class='note-inline'>(一乘因果為宗。頌曰)</span>眾流截斷事如何，滴滴歸源不較多。踏遍十方香水海，靴頭幾處犯清波。</div>
</p><p style="text-indent:0em" class="lg-abnormal"><div class='lg-row'><span class='note-inline'>(斷疑生信為用。頌曰)</span>逐浪隨波最可憐，明中有暗意偏玄。毘嵐吹散雲千朵，放出孤輪一夜圓。</div>
</p><p style="text-indent:0em" class="lg-abnormal"><div class='lg-row'><span class='note-inline'>(無上醍醐為教相。頌曰)</span>分明一樣牛身味，轉變番番不借功。飽食會須脾力健，莫教傷卻小兒童。</div>
</p><p style="text-indent:0em" class="lg-abnormal"><div class='lg-row'><span class='note-inline'>(序品第一。頌曰)</span>白毫舒照半提時，萬八東方蠟印泥。擬向文殊辨端的，重栽眼上兩莖眉。且道作麼生是全提，咄，逢人切忌錯舉。</div>
</p><p style="text-indent:0em" class="lg-abnormal"><div class='lg-row'><span class='note-inline'>(方便品第二。頌曰)</span>頻伸出窟威風別，象兔搏來同見血。誰知昔日金剛王，今日翻成繫驢橛。</div>
</p><p style="text-indent:0em" class="lg-abnormal"><div class='lg-row'><span class='note-inline'>(譬喻品第三。頌曰)</span>門外何勞覓大車，錯將三界認為家。火光燒爛虛空也，誰解回頭叫阿爺。</div>
</p><p style="text-indent:0em" class="lg-abnormal"><div class='lg-row'><span class='note-inline'>(信解品第四。頌曰)</span>客作從來非賤人，糞除未盡自迷津。卻憐五十餘年別，此日相逢覺倍親。</div>
</p><p style="text-indent:0em" class="lg-abnormal"><div class='lg-row'><span class='note-inline'>(藥草喻品第五。頌曰)</span>地雨何曾有二心，根莖花果漫森森。四微終始元無別，莫向枝條大小尋。</div>
</p><p style="text-indent:0em" class="lg-abnormal"><div class='lg-row'><span class='note-inline'>(授記品第六。頌曰)</span>體露金風樹葉凋，四人生死久同條。禹門無數金鱗躍，莫向澄波月影翹。</div>
</p><p style="text-indent:0em" class="lg-abnormal"><div class='lg-row'><span class='note-inline'>(化城喻品第七。頌曰)</span>塵點劫前曾服毒，至今猶覺自麻木。彈指歸來較是遲，癡人還問西天竺。西天竺，化城寶所誰家屋。錯認他方五百旬，窮年竟歲空勞碌。且問只今在什麼處。咄，看腳下，錯錯。</div>
</p><p style="text-indent:0em" class="lg-abnormal"><div class='lg-row'><span class='note-inline'>(五百弟子授記品第八。頌曰)</span>成群作隊鍊饑寒，衣裏明珠煞欲穿。可惜而今醉臥客，再逢親友是何年。</div>
</p><p style="text-indent:0em" class="lg-abnormal"><div class='lg-row'><span class='note-inline'>(授學無學人記品第九。頌曰)</span>大小都盧一網收，蝦蟆猶欲竄前流。饒他蟠結滄溟窟，依舊還吞呂望鉤。</div>
</p><p style="text-indent:0em" class="lg-abnormal"><div class='lg-row'><span class='note-inline'>(法師品第十。頌曰)</span>大地從來依水輪，高原穿鑿莫辭辛。著衣坐臥尋常事，還道如來是別人。</div>
</p><p style="text-indent:0em" class="lg-abnormal"><div class='lg-row'><span class='note-inline'>(見寶塔品第十一。頌曰)</span>古佛婆心事太多，土田三變意如何。雖然明得聲前句，不免重添浪上波。</div>
</p><p style="text-indent:0em" class="lg-abnormal"><div class='lg-row'><span class='note-inline'>(提婆達多品第十二。頌曰)</span>碎身粉骨結成仇，不是怨家不聚頭。一粒寶珠光燦爛，南方又起未來愁。</div>
</p><p style="text-indent:0em" class="lg-abnormal"><div class='lg-row'><span class='note-inline'>(持品第十三。頌曰)</span>此土他方波浪闊，長年柁手精神別。巨鼇一搭上鉤來，傍岸猶憐風力掣。</div>
</p><p style="text-indent:0em" class="lg-abnormal"><div class='lg-row'><span class='note-inline'>(安樂行品第十四。頌曰)</span>護命靈丹只一丸，身經百戰朔風寒。明珠解髻親收得，幻網光中夢未殘。只今還有作夢者麼，可憐大唐國裏，盡惺惺地。</div>
</p><p style="text-indent:0em" class="lg-abnormal"><div class='lg-row'><span class='note-inline'>(從地湧出品第十五。頌曰)</span>慣作白拈難認覓，一般手段兩般刀。莫嫌子老父偏少，馬腹驢胎知幾遭。</div>
</p><p style="text-indent:0em" class="lg-abnormal"><div class='lg-row'><span class='note-inline'>(如來壽量品第十六。頌曰)</span>莫言箇事無頭尾，特地勞他數剎塵。好藥但教諸子服，病除始睹劫前春。</div>
</p><p style="text-indent:0em" class="lg-abnormal"><div class='lg-row'><span class='note-inline'>(分別功德品第十七。頌曰)</span>太空丈尺誰堪測，鵬徙依稀九萬程。昨夜眉毛偶饑急，誤將華藏煮盈鐺。</div>
</p><p style="text-indent:0em" class="lg-abnormal"><div class='lg-row'><span class='note-inline'>(隨喜功德品第十八。頌曰)</span>摩尼雨寶正穰穰，半世饑虛此夜忘。莫怪城邊多旅夢，幾人曾嗅返魂香。</div>
</p><p style="text-indent:0em" class="lg-abnormal"><div class='lg-row'><span class='note-inline'>(法師功德品第十九。頌曰)</span>無位真人六不收，放光動地轉生愁。離微語默閒家具，何處潮聲非海流。</div>
</p><p style="text-indent:0em" class="lg-abnormal"><div class='lg-row'><span class='note-inline'>(常不輕菩薩品第二十。頌曰)</span>惡水澆人罪不輕，頓教平地死屍橫。獨悲未入阿鼻者，今日猶開鬼眼睛。</div>
</p><p style="text-indent:0em" class="lg-abnormal"><div class='lg-row'><span class='note-inline'>(如來神力品第二十一。頌曰)</span>掀天揭地欲何為，箇事元無成與虧。認取指音并舌相，莫將黃葉誘嬰兒。</div>
</p><p style="text-indent:0em" class="lg-abnormal"><div class='lg-row'><span class='note-inline'>(囑累品第二十二。頌曰)</span>年老情偏戀子孫，幾人能得起家門。殷勤記取靈山敕，鏤骨銘肌報此恩。</div>
</p><p style="text-indent:0em" class="lg-abnormal"><div class='lg-row'><span class='note-inline'>(藥王菩薩本事品第二十三。頌曰)</span>然身然臂施中最，妙法何嘗隔苦功。歎息東施累西子，因噎廢飯還成風。伶俐漢，莫匆匆，經王收入無縫塔，萬別千差一路通。</div>
</p><p style="text-indent:0em" class="lg-abnormal"><div class='lg-row'><span class='note-inline'>(妙音菩薩品第二十四。頌曰)</span>十界宏經讚妙音，色身普現去來今。溈山五字深深意，留與諸方作眼箴。</div>
</p><p style="text-indent:0em" class="lg-abnormal"><div class='lg-row'><span class='note-inline'>(觀世音菩薩普門品第二十五。頌曰)</span>自從證得圓通常，慣將生佛同叉聚。藥珠身，毒天鼓，與樂會須先拔苦。聲聲只叫觀世音，何時識卻主中主。要識主翁也不難，路頭盡處須迴武。一番逗入無畏城，不消更問雲門普。</div>
</p><p style="text-indent:0em" class="lg-abnormal"><div class='lg-row'><span class='note-inline'>(陀羅尼品第二十六。頌曰)</span>煙雨濛濛渡古村，夜深杌影似人形。天師一道靈符到，彈指扶桑已浴溟。</div>
</p><p style="text-indent:0em" class="lg-abnormal"><div class='lg-row'><span class='note-inline'>(妙莊嚴王本事品第二十七。頌曰)</span>禍出私門實可哀，破家亡國未稱災。一回追憶山中日，愧殺從前滿面灰。</div>
</p><p style="text-indent:0em" class="lg-abnormal"><div class='lg-row'><span class='note-inline'>(普賢菩薩勸發品第二十八。頌曰)</span>昨夜雷驚娑竭羅，頓令雨點如車軸。須臾浸沒梵王宮，數滴空勞首羅目。四法重敷萬古傳，塵塵剎剎燈相續。</div>
</p></div></div>
<p class='juan'>靈峰蕅益大師宗論卷第九之一</p>
<p class='juan'><a id='mulu422' />靈峰蕅益大師宗論卷第九之二</p>
<div class='div-other'><a id='mulu423' />
<p class='h1'>頌二</p>
<div class='div-other'><a id='mulu424' />
<p class='h2'>白牛十頌<span class='note-inline'>(有引并述。○此頌若作圖者，須一一如頌中各句，及頌後小字而作。儻少不合，則大背宗旨。其第九圓相一圖，或并不作圓相，但存一白幅亦可)</span></p><p style="margin-left:1em">向有二種牧牛圖行世，一從未牧，至雙泯為圖。十牛，自黑漸白，以至於無。一從尋牛至入廛為圖，亦十牛，始終皆白。雖云大同小異，旨趣固自別矣。禪觀之暇，偶為會通。稍稍更定，作十頌。非敢求異古人，冀自冥心一轍耳。</p>
<p style="text-indent:0em" class="lg-abnormal"><div class='lg-row'>白牛原不遠山童，無柰山童面向東。柳綠桃紅空戀惜，凝眸塵劫好懵懵。<span class='note-inline'>(白牛在西面東，童子在東面東。)</span></div>
</p><p style="margin-left:1em">右失牛，配理即佛也。所謂一切眾生，具有如來智慧德相，但以妄想執著，而不證得。</p>
<p style="text-indent:0em" class="lg-abnormal"><div class='lg-row'>主人忽問牧童牛，回首茫茫何處求。賴有來人指往路，白牛端的在西頭。<span class='note-inline'>(主人問牛所在，童子失措。更一人自西來，以手遙指。)</span></div>
</p><p style="margin-left:1em">右尋牛，配名字即佛也。謂從經典，或善知識，創聞心佛眾生三無差別之理。發心願求，返本歸源。</p>
<p style="text-indent:0em" class="lg-abnormal"><div class='lg-row'>驀直追尋路漸西，荒原踏破是牛蹄。一回瞻視知端的，信步前行不復迷。<span class='note-inline'>(童子面西急走，田中多有牛跡。)</span></div>
</p><p style="margin-left:1em">右見跡，配觀行即佛也。謂圓五品位，依圓解修圓觀，圓伏五住煩惱。</p>
<p style="text-indent:0em" class="lg-abnormal"><div class='lg-row'>橫穿九十六煙村，忽睹牛王露地蹲。從此腳跟輕快也，假饒氣急不須論。<span class='note-inline'>(白牛隱臥田中，童子遙見歡喜。)</span></div>
</p><p style="margin-left:1em">右見牛，配相似即佛也。謂圓十信位，相似得法性理水。六根清淨，見思先落。證位不退，塵沙亦落。證行不退，但猶未證無功用道。</p>
<p style="text-indent:0em" class="lg-abnormal"><div class='lg-row'>水窮山盡不辭勞，趁到牛邊功已高。歎息無端成久別，而今方得解天弢。<span class='note-inline'>(白牛從容起立，童子喜撫其背。)</span></div>
</p><p style="margin-left:1em">右得牛，配分證即佛也。謂圓初發心住，破一分無明，證一分三德。入祕密藏，生如來家，得念不退，乃至十住，皆此中攝。</p>
<p style="text-indent:0em" class="lg-abnormal"><div class='lg-row'>雪山香草甚甘肥，清冷流泉可療饑。不羨稼苗盈野綠，悠然飽足度餘暉。<span class='note-inline'>(童子閒坐石上，白牛飲澗自適。)</span></div>
</p><p style="margin-left:1em">右護牧，亦分證即佛也。謂圓十行，一行一切行，稱性功德。</p>
<p style="text-indent:0em" class="lg-abnormal"><div class='lg-row'>夕陽將盡晚霞稀，就路還家不用揮。一曲無生吹短笛，餘暉猶自照庭闈。<span class='note-inline'>(夕陽在山，白牛歸宿。童跨牛背，吹笛自樂。)</span></div>
</p><p style="margin-left:1em">右騎歸，亦分證即佛也。謂圓十迴向法界願行。事理自然融合，迴入平等法界海。</p>
<p style="text-indent:0em" class="lg-abnormal"><div class='lg-row'>白牛何處本無蹤，牧豎高歌明月峰。萬象光含秋露冷，桂枝猶自影重重。<span class='note-inline'>(明月在天，牧童拍手自歌。)</span></div>
</p><p style="margin-left:1em">右忘牛，亦分證即佛也。謂圓十地，純智忘理。猶如大地，能生一切佛法。荷負法界眾生，普入三世如來智地。</p>
<p style="text-indent:0em" class="lg-abnormal"><div class='lg-row'>逸多彈指閣門開，笑殺當年小善財。煙水百城空自歷，人牛絕跡夢初回。<span class='note-inline'>(人牛俱不見，唯一圓相。)</span></div>
</p><p style="margin-left:1em">右雙泯，配究竟即佛之根本智也。謂始本不二，理智一如，徹證三無差別之性，亦無能證所證可得。</p>
<p style="text-indent:0em" class="lg-abnormal"><div class='lg-row'>依稀何處現人牛，垂手相將入市遊。借問人牛還似昔，云何無失亦無求。<span class='note-inline'>(童子向東前行，白牛相隨在後。)</span></div>
</p><p style="margin-left:1em">右入廛，配究竟即佛之後得智也。謂佛果後普賢行，乃盡未來際常然大用之門，能同流九界，廣度含識，實無加於雙泯之體。</p>
</div>
<div class='div-other'><a id='mulu425' />
<p class='h2'>頌仰荅高峰大師六問六首<span class='note-inline'>(有小序)</span></p><p style="margin-left:1em">高峰大師，勵頭陀行，力扶祖道之衰。有參學者，必先令然指受戒，方乃授以心要。其砥柱狂瀾之志，亦甚切矣。今觀室中垂問語，無非因病發藥，痛處加錐。近來禪德，每作一色邊事會去，辜負祖意，不既多乎。不揣疏愚，敬為仰荅，兼系一頌。醍醐毒藥，毒藥醍醐，一任具舌者之自辨也。</p>
<p><span class='note-inline'>(問，大徹底人，本脫生死，因甚命根不斷。)</span></p>
<p>仰荅，猶有徹底者在。</p>
<p>頌曰，</p>
<p style="text-indent:0em" class="lg-abnormal"><div class='lg-row'>理極情忘退步難，轉身一句葛藤繁。石人撫掌歌明月。寄語禪流莫浪看。</div>
</p><p><span class='note-inline'>(問，佛祖公案，袛是一箇道理，因甚有明與不明。)</span></p>
<p>仰荅，為是一箇。</p>
<p>頌曰，</p>
<p style="text-indent:0em" class="lg-abnormal"><div class='lg-row'>千差萬別勢嶐穹，樵子休商窮與通。側看是峰橫看嶺，只因身在此山中。</div>
</p><p><span class='note-inline'>(問，大修行人當遵佛行，因甚不守毘尼。)</span></p>
<p>仰荅，邪法難扶。</p>
<p>頌曰，</p>
<p style="text-indent:0em" class="lg-abnormal"><div class='lg-row'>解脫翻成荊棘因，暗中觸寶漫傷身。自從拶入波離室，梵網光流劫外春。</div>
</p><p><span class='note-inline'>(問，杲日當空，無所不照，因甚被片雲遮卻。)</span></p>
<p>仰荅，瞥。</p>
<p>頌曰，</p>
<p style="text-indent:0em" class="lg-abnormal"><div class='lg-row'>緣見因明被暗欺，晴空何礙片雲移。欲從遮照分賓主，豈借毘嵐努力吹。</div>
</p><p><span class='note-inline'>(問，人人有箇影子，寸步不離，因甚踏不著。)</span></p>
<p>仰荅，踏著即非影子。</p>
<p>頌曰，</p>
<p style="text-indent:0em" class="lg-abnormal"><div class='lg-row'>認影迷真最可憐，不堪忽後又瞻前。晚來演若狂心歇，童子南詢腳底穿。</div>
</p><p><span class='note-inline'>(問，盡大地是箇火坑，得何三昧，不被燒卻。)</span></p>
<p>仰荅，火光三昧。</p>
<p>頌曰，</p>
<p style="text-indent:0em" class="lg-abnormal"><div class='lg-row'>火光三昧最芬清，切忌從他覓化城。烹熟法身冬至後，黃鐘重奏一陽生。</div>
</p></div>
<div class='div-other'><a id='mulu426' />
<p class='h2'>三觀蓮華頌<span class='note-inline'>(有引)</span></p><p style="margin-left:1em">一心三觀，即妙法蓮華也。本非定三，豈應分頌。然亦非定一，姑妄分之。讀者幸勿以辭害意。</p>
<p style="text-indent:0em" class="lg-abnormal"><div class='lg-row'><span class='note-inline'>(空觀蓮花頌曰)</span>覓心覓佛了無蹤，一葉荷香裹太空。消盡涅槃生死夢，相看仍在寶池中。</div>
</p><p style="text-indent:0em" class="lg-abnormal"><div class='lg-row'><span class='note-inline'>(假觀蓮花頌曰)</span>蕊幢葉葉含塵界，光影相吞孰可窮。歷盡普賢毛孔後，始知生長福城東。</div>
</p><p style="text-indent:0em" class="lg-abnormal"><div class='lg-row'><span class='note-inline'>(中觀蓮花頌曰)</span>劍樹刀山覿面呈，蓮花青赤倍分明<span class='note-inline'>(按經中云有優缽羅地獄，此云青蓮花。復有波頭摩地獄，此云紅蓮花，故云)</span>。遮那身土從來遍，擬議思量轉似盲。</div>
</p></div>
<div class='div-other'><a id='mulu427' />
<p class='h2'>北天目靈峰寺二十景頌<span class='note-inline'>(有序)</span></p><p style="margin-left:1em">靈峰山，古稱為北天目。辛未冬入山結制，即有偈云，靈峰一片石，信可矢千秋。甲申秋，從檇李入山，復有句云，靈峰片石舊盟新。不謂乙酉春，偶遊石城。直至己丑深秋，方獲歸臥也。俯仰泉石，勝概縱橫，紀其大者，略有二十，聊當化城，畢茲餘喘，自非樂土，終弗與易矣。</p>
<p style="text-indent:0em" class="lg-abnormal"><div class='lg-row'>鷲嶺遙傳袛一枝，由來吾道貴聞知。但從龍樹通消息，不向黃梅覓破衣。<span class='note-inline'>(大雄峰○群峰之中，巍然端坐，為山正主。)</span></div>
</p><p style="text-indent:0em" class="lg-abnormal"><div class='lg-row'>應據當陽顯別傳，較來仍是正中偏。馬駒踏殺人無數，畢竟還他懷海賢。<span class='note-inline'>(百丈峰○大雄之東，危巖傑峙，俯臨萬竹。)</span></div>
</p><p style="text-indent:0em" class="lg-abnormal"><div class='lg-row'>大壑風吹匝地寒，芙蓉削出翠難看。幾翻倒嶽傾湫後，方識孤危卻自安。<span class='note-inline'>(獨立峰○大雄之西，峭壁千仞，有若天門，亦名海日幢。)</span></div>
</p><p style="text-indent:0em" class="lg-abnormal"><div class='lg-row'>九品何須一一求，戒乘俱急已前收。須摩去此洵非遠，觸目標心寄玉浮。<span class='note-inline'>(五蓮峰○獨立峰前，五峰行列，於寺之西，並似青蓮。)</span></div>
</p><p style="text-indent:0em" class="lg-abnormal"><div class='lg-row'>秀出雙雙巽岫高，不隨春色醉仙桃。山中薄有天廚供，傭向人閒問紫袍。<span class='note-inline'>(二乳峰○在寺東南，迴顧梵剎，情同慈母。)</span></div>
</p><p style="text-indent:0em" class="lg-abnormal"><div class='lg-row'>度他何必起風波，莫怪齊東傳事訛。縱使鐵船終不爛，幾人能聽屈原歌。<span class='note-inline'>(神舟峽○俗稱靈巖豁，兩壁峭立，相傳為神舟行處。)</span></div>
</p><p style="text-indent:0em" class="lg-abnormal"><div class='lg-row'>虛空為虡大地枹，無問自說聲有無。喚醒癡禪計離絕，但觀一諾還一呼。<span class='note-inline'>(天鼓坪○大雄百丈兩峰之閒，行時皆逢逢有聲，震動巖谷。)</span></div>
</p><p style="text-indent:0em" class="lg-abnormal"><div class='lg-row'>兩澗泉聲夾竹岡，恍疑羅帶曳琳琅。經行飯後無餘事，一任跏趺送夕陽。<span class='note-inline'>(碧玉坪○在藏堂東，修竹巨石，可行可坐。)</span></div>
</p><p style="text-indent:0em" class="lg-abnormal"><div class='lg-row'>聞說從來道不孤，萬筠叢裏臥璚株。鳳兮未肯甘衰德，早向深林避網罛。<span class='note-inline'>(映碧坪○在藏堂西，與碧玉坪相對，皆從大雄峰而發，如兩瓣青蓮華葉，是為梵剎內護。)</span></div>
</p><p style="text-indent:0em" class="lg-abnormal"><div class='lg-row'>不是因緣不自然，大雄特地露言詮。剎塵演說雖無隱，水性終須飲者傳。<span class='note-inline'>(祕藏巖○在映碧坪北，大石三座，如伊字三點，不縱不橫，不並不別，其前可結小茅。)</span></div>
</p><p style="text-indent:0em" class="lg-abnormal"><div class='lg-row'>四性無生八不該，誰將宗說強分開。但看滴滴歸滄海，始信源從阿耨來。<span class='note-inline'>(龍樹泉○舊名龍泉，祈雨最靈，載一統志，山由此得名。正在大雄百丈兩峰之中，堪表中道，如龍樹大士，造中觀論傳佛心印，其味醇正，潤益無窮。)</span></div>
</p><p style="text-indent:0em" class="lg-abnormal"><div class='lg-row'>百丈峰頭涵蓄深，泠然東國沁禪心。維摩摘取雖非遠，未許貪夫著意斟。<span class='note-inline'>(歡喜泉○出百丈峰之東，冬夏不絕，飲之甘美。)</span></div>
</p><p style="text-indent:0em" class="lg-abnormal"><div class='lg-row'>忍土塵勞不可噬，能仁格外垂恩濟。引取珠王十四枝，來向山中宣妙偈。<span class='note-inline'>(安養泉○出大雄峰之西，味尤醇美，猶若醍醐。)</span></div>
</p><p style="text-indent:0em" class="lg-abnormal"><div class='lg-row'>歷盡青山數十層，盈科聊就此中澄。長空如洗標孤影，不向污流別覓朋。<span class='note-inline'>(澡月池○在碧玉坪西麓，積龍泉所成也。)</span></div>
</p><p style="text-indent:0em" class="lg-abnormal"><div class='lg-row'>未必神舟是戲詀，坐聞泉水日喃喃。滿慈久已成獅吼，暗證徒將口舌緘。<span class='note-inline'>(談經石○俗呼神舟石，在安養泉左，可坐廿餘人，時泉聲淙淙。)</span></div>
</p><p style="text-indent:0em" class="lg-abnormal"><div class='lg-row'>大雄久欠兒孫債，劈取須彌安此界。賓頭末敢向空旋，米芾不妨頻下拜。<span class='note-inline'>(跏趺石○大雄峰之麓也，相傳大風雨時，從峰頭迸墜。在藏堂東北隅，群木交映，堪坐數人，遠望前山，疊翠數重，並相環拱。)</span></div>
</p><p style="text-indent:0em" class="lg-abnormal"><div class='lg-row'>舉世昏昏恥獨惺，亂山深處且埋形。夜來風雨摧殘芔，唯有修篁不改青。<span class='note-inline'>(萬竹塢○舊名上房塢，今精舍名攝香居。)</span></div>
</p><p style="text-indent:0em" class="lg-abnormal"><div class='lg-row'>藏身之處沒蹤跡，沒蹤跡處莫藏身。東風誤報春光好，香色分明舉似人。<span class='note-inline'>(千梅塢○由萬竹塢東上，怪石崎嶇，人跡罕到，野梅無數，開則半山遍白，香風遠傳。)</span></div>
</p><p style="text-indent:0em" class="lg-abnormal"><div class='lg-row'>何必高誇雞足山，箇中趺坐亦安閒。純陽飛劍心機錯，好向黃龍問過關。<span class='note-inline'>(金仙洞○舊名仙洞，在龍樹泉下，載一統志。每為苦行衲所居。)</span></div>
</p><p style="text-indent:0em" class="lg-abnormal"><div class='lg-row'>獨據東南最上頭，天空海闊一浮漚。饒君先入如來慧，爭柰群機攝未周<span class='note-inline'>(華嚴洞○在二乳峰左，而外向東南，日出則先照之。)</span></div>
</p></div>
<div class='div-other'><a id='mulu428' />
<p class='h2'>自頌法華堂問荅六首</p><p>一問，步步不曾離著他，因甚麼舉似不出。</p>
<p>荅，舉則不似。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>演若迷頭向鏡馳，狂呼歷劫未曾癡。朝來摸著娘生鼻，到底雙雙兩下垂。</div>
</p><p><span class='note-inline'>(又荅)</span>分明舉似。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>分明舉似不爭差，步步何曾離著他。更問之乎並者也，胡人月下吹胡笳。</div>
</p><p>二問，說得了了分明，因甚麼用他不著。</p>
<p>荅，說底是甚麼。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>家常茶飯日三餐，一飽渾忘饑與寒。只恐鮮能知此味，別圖鳳腦與龍肝。</div>
</p><p><span class='note-inline'>(又荅)</span>步步不曾離。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>分明步步不曾離，日用尋常盡是伊。怪底春光遍桃李，東風消息幾能知。</div>
</p><p>三問，三身與三自性。是同是別。</p>
<p>荅，且道是同是別。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>三性三身別復同，分明指示不須融。獨憐村裏三家犬，月下啀喍吠草叢。</div>
</p><p>四問，一切法皆可作四句，且如三身，各四句如何作。</p>
<p>荅，四句歷然。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>無性緣生觸處通，有無情理互含容。一微亦必存方分，儱侗如何達此宗。</div>
</p></div>
<div class='div-other'><a id='mulu429' />
<p class='h2'>自頌除夕問荅二十首</p><p>一問，如何是為實施權。</p>
<p>荅，家家有路透長安。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>治水功成定永圖，荒要侯甸各分符。始皇吞併非良策，眨眼秦嬰已獻俘。</div>
</p><p><span class='note-inline'>(又荅)</span>病多藥多。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>病多藥亦多，須是問耆婆。黃龍湯一味，那得起沈痾。</div>
</p><p>二問，如何是開權顯實。</p>
<p>荅，借婆衫子拜婆年。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>禮到何勞漫費錢，大家恭敬賀新年。面門歡喜心安樂，不羨無懷與葛天。</div>
</p><p><span class='note-inline'>(又荅)</span>子等心等。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>子等心亦等，況復貲無盡。周給本非難，只愁不自肯。</div>
</p><p>三問，如何是本跡雖殊，不思議一。</p>
<p>荅，歲歲黃鶯啼綠柳。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>春光一度一番新，賺得嬌奴起怨情。獨有東村王大姐，依依猶憶舊時人。</div>
</p><p><span class='note-inline'>(又荅)</span>萬古碧潭空界月。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>萬古碧潭月，盈虧時出沒。撈摝非有無，大辯終須訥。</div>
</p><p>四問，如何是觀心若起，本跡俱絕。</p>
<p>荅，泥佛填官路。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>路邊掘土成尊像，要走還將尊像填。只恐傍人眉墮落，漫同院主怨天然。</div>
</p><p><span class='note-inline'>(又荅)</span>兩箇泥牛鬥入海。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>泥牛鬥入海，木人齊喝采。堪笑石女兒，猶向波閒待。</div>
</p><p>五問，如何是止觀不二。</p>
<p>荅，天昏地陷。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>混沌鑿開分兩儀，成形成象漫猜疑。虛空消隕知何許，正是訛傳盤古時。</div>
</p><p><span class='note-inline'>(又荅)</span>古鏡挂高臺。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>古鏡挂高臺，何妨胡漢來。秀公空拂拭，拂處轉多埃。</div>
</p><p>六問，如何是具縛凡夫，能知如來祕密之藏。</p>
<p>荅，幾處報讎身不死。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>一自椎秦博浪沙，轉逢黃石圯橋斜。素書雖作劉家用，與赤松遊路未賒。</div>
</p><p><span class='note-inline'>(又荅)</span>跛足長年牢把柁。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>專心牢把柁，跛足難行路。看風便使帆，滄溟頃刻過。</div>
</p><p>七問，如何是初發心時，便成正覺。</p>
<p>荅，千場縱博家仍富。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>梢麤膽壯賭場雄，破盡寒酸士子風。一擲便輸千億界，陶朱雖富未堪同。</div>
</p><p><span class='note-inline'>(又荅)</span>一線銀鉤光遍地。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>銀鉤光遍地，一線天邊麗。初夜漏聲寒，影向千江漬。</div>
</p><p>八問，如何是不斷生死而入涅槃。</p>
<p>荅，大溈山下水牛肥。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>不是冤家不聚頭，自身有債自身酬。牧童若解深深意，莫把繩鞭強繫留。</div>
</p><p><span class='note-inline'>(又荅)</span>七金香水浪滔天。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>香水浪滔天，潛流注百川。誰能嘗一滴，卻病且延年。</div>
</p><p>九問，如何是續佛慧命。</p>
<p>荅，依舊可憐生。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>果然依舊可憐生，拄拄撐撐直到明。普請大家同著力，莫教倒卻葡萄棚。</div>
</p><p><span class='note-inline'>(又荅)</span>饑來喫飯。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>佛命不可斷，饑來須喫飯。一日要兩餐，莫學餓死漢。</div>
</p><p>十問，如何是臘月三十日用得著的。</p>
<p>荅，銀馬金錢接灶神。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>銀馬金錢接灶神，殷勤禮拜祝虔心。一門和氣生千福，四季平安抵萬金。</div>
</p><p><span class='note-inline'>(又荅)</span>困來打眠。</p>
<p style="text-indent:0em" class="lg-abnormal"><div class='lg-row'><span class='note-inline'>(頌曰)</span>臘盡事清閒，困來便打眠。一夢猶未足，爆竹慶新年。</div>
</p></div>
<div class='div-other'><a id='mulu430' />
<p class='h2'>頌荅如母問二首</p><p style="margin-left:1em"><span class='note-inline'>(問，人問祖師，百年後甚麼處去。祖云，檀越家作水牯牛去。學人隨來得麼。云，須銜一莖草來，水牯牛即不問。如何是一莖草。)</span></p>
<p style="margin-left:1em">荅，即是自己喫的。</p>
<p style="margin-left:1em">頌曰，</p>
<p style="text-indent:0em" class="lg-abnormal"><div class='lg-row'>生死路茫茫，輪迴正未央。須銜一莖草，切勿借他糧。</div>
</p><p style="margin-left:1em"><span class='note-inline'>(問，溈山遇寒拾，拾虎吼三聲。又拈杖云，喚者箇作甚麼，意旨如何。)</span></p>
<p style="margin-left:1em">荅，忘卻了也。</p>
<p style="margin-left:1em">頌曰，</p>
<p style="text-indent:0em" class="lg-abnormal"><div class='lg-row'>兩度拈來一總忘，何須平地別商量。同條生不同條死，愁聽寒鴉度夕陽。</div>
</p></div>
<div class='div-other'><a id='mulu431' />
<p class='h2'>禮舍利塔頌<span class='note-inline'>(塔在歙縣，豐南吳大年乃孫粲如家)</span></p><p style="text-indent:0em" class="lg-abnormal"><div class='lg-row'>無量戒定慧，莊嚴淨法身。法身非非色，非色未可名。碎作八斛珠，顆顆全性真。是以廣流布，在處呈光明。善哉大年翁，獲此出世珍。善根不可盡，亙古恆新新。照此正信家，允作菩提禎。寧唯一家寶，人天所共尊。頂禮成緣種，分明樂土津。</div>
</p></div></div>
<div class='div-other'><a id='mulu432' />
<p class='h1'>銘</p>
<div class='div-other'><a id='mulu433' />
<p class='h2'>梵網室銘</p><p style="text-indent:0em" class="lg-abnormal"><div class='lg-row'>問予何所矢，恆參梵網旨。坐斷百非源，方知唯此是。不離最初心，即是舍那髓。漸頓寧有歧，一多豈異軌。驗果愈明因，托事益顯理。莫謂浮囊微，堪作中流砥。諦觀心地門，應信室非邇。</div>
</p></div>
<div class='div-other'><a id='mulu434' />
<p class='h2'>德林座右銘</p><p style="text-indent:0em" class="lg-abnormal"><div class='lg-row'>以冰霜之操自勵，則品日清高。以穹窿之量容人，則德日廣大。以切磋之誼取友，則學問日精。以慎重之行利生，則道風日遠。故曰，忠以行己，恕以及物。又曰，修其天爵，而人爵從之。</div>
</p></div>
<div class='div-other'><a id='mulu435' />
<p class='h2'>淨社銘</p><p style="text-indent:0em" class="lg-abnormal"><div class='lg-row'>持戒為本，淨土為歸，觀心為要，善友為依。</div>
</p></div>
<div class='div-other'><a id='mulu436' />
<p class='h2'>杖銘四首</p><p style="text-indent:0em" class="lg-abnormal"><div class='lg-row'>中虛而實，節厲而溫。助爾神足，游戲法門。追遺蹤於前邁，導景從之後昆。<span class='note-inline'>(歸一兄，木竹杖)</span></div>
</p><p style="text-indent:0em" class="lg-abnormal"><div class='lg-row'>放去柱地擎天，拈來磕頭砰腦。同上須彌峰，共行長安道。咄，若非撥草并瞻風，不二法門何處討。<span class='note-inline'>(為蔣水新)</span></div>
</p><p style="text-indent:0em" class="lg-abnormal"><div class='lg-row'>有首不昂，有趾不鶩。將欲向前，退後一步。<span class='note-inline'>(為靈隱兄)</span></div>
</p><p style="text-indent:0em" class="lg-abnormal"><div class='lg-row'>人謂爾虛，我知爾實。我扶爾行，爾為我弼。相對無言，非千意密。驀入千峰，依然一室。<span class='note-inline'>(自用木竹杖)</span></div>
</p></div>
<div class='div-other'><a id='mulu437' />
<p class='h2'>淨信堂銘</p><p style="text-indent:0em" class="lg-abnormal"><div class='lg-row'>我所住堂，皆名淨信。輪相初開，破疑前陣。五悔功成，至心發軔。二觀圓融，隨機善進。平等法身，三昧中俊。觀察己心，念佛心印。決定應離，雜亂垢燼。三忍四佛，康莊非峻。</div>
</p></div>
<div class='div-other'><a id='mulu438' />
<p class='h2'>梵網室銘</p><p style="text-indent:0em" class="lg-abnormal"><div class='lg-row'>我所住室，即名梵網。十方佛法，猶如觀掌。文字性離，非默非響。更言不立，無端成兩。心地法門，戒光森爽。性修交成，實相斯朗。法報化身，體方且廣。華藏莊嚴，鏡中現像。</div>
</p></div>
<div class='div-other'><a id='mulu439' />
<p class='h2'>方竹杖銘四首</p><p style="text-indent:0em" class="lg-abnormal"><div class='lg-row'>藏虛於實，寓圓於方。拄天匝地，隨君舉揚。咄，轉身何處尋蹤跡，驀直歸家夜未央。<span class='note-inline'>(贈葆一)</span></div>
</p><p style="text-indent:0em" class="lg-abnormal"><div class='lg-row'>直中繩，方中矩。欲問來由，賓中識主。<span class='note-inline'>(贈如是兄)</span></div>
</p><p style="text-indent:0em" class="lg-abnormal"><div class='lg-row'>不存軌則，聊示方隅。肩雲戴月，逸塵而趨。<span class='note-inline'>(贈知卜)</span></div>
</p><p style="text-indent:0em" class="lg-abnormal"><div class='lg-row'>母刓汝體，母露汝端。捨之慄慄，用之跚跚。<span class='note-inline'>(自題)</span></div>
</p></div>
<div class='div-other'><a id='mulu440' />
<p class='h2'>拄杖銘</p><p style="text-indent:0em" class="lg-abnormal"><div class='lg-row'>有時拄地擎天，塞斷聖凡鼻孔。有時擔雲荷月，挑開佛祖眼睛。欲問何年骨董，依稀煙水百城。</div>
</p></div>
<div class='div-other'><a id='mulu441' />
<p class='h2'>箸銘三首</p><p style="text-indent:0em" class="lg-abnormal"><div class='lg-row'>法味盈齒，不煩染指。離卻單傳，白拈嚆矢。</div>
</p><p style="text-indent:0em" class="lg-abnormal"><div class='lg-row'>用有待，體無三。爾知味，我何貪。</div>
</p><p style="text-indent:0em" class="lg-abnormal"><div class='lg-row'>單不立，隻難擎。借籌畫，擬調羹。</div>
</p></div>
<div class='div-other'><a id='mulu442' />
<p class='h2'>王學古座右銘</p><p style="text-indent:0em" class="lg-abnormal"><div class='lg-row'>浩然之氣，人皆性具。何以養之，集義是務。義非可襲，爰稱正路。坦坦周行，不憂不懼。立命知天，非域氣數。閉門造車，出門合度。道之所存，非毀何顧。道之不錄，榮名何慕。熟寐終夕，彈指便寤。南溟北溟，任爾遊寓。嗤彼昏盲，蠅趨螄附。夏則喜風，冬乃貪燠。悟性成修，力用斯裕。摩尼在幢，眾寶普澍。此外尋玄，五十百步。</div>
</p></div>
<div class='div-other'><a id='mulu443' />
<p class='h2'>四無量心銘四首</p><p style="text-indent:0em" class="lg-abnormal"><div class='lg-row'>視人之善，猶己之善。視己之善，猶人之善。念念同觀，亙古無閒。法界偕遊四德城，方滿最初宏誓願。<span class='note-inline'>(慈)</span></div>
</p><p style="text-indent:0em" class="lg-abnormal"><div class='lg-row'>視人之惡，猶己之惡。視己之惡，猶人之惡。猛省力除，無令愧怍。法界眾生三毒除，彼我同歸無上覺。<span class='note-inline'>(悲)</span></div>
</p><p style="text-indent:0em" class="lg-abnormal"><div class='lg-row'>視人之樂，猶己之樂。視己之樂，猶人之樂。所欲與共，嫉妒永卻。法界同欣法喜充，不向偏空尋略彴。<span class='note-inline'>(喜)</span></div>
</p><p style="text-indent:0em" class="lg-abnormal"><div class='lg-row'>善惡性具，善惡性空。何喜何怒，如空御風。默持機感，妙應無窮。大圓鏡智照不疲，豈似權乘作意通。<span class='note-inline'>(捨)</span></div>
</p></div>
<div class='div-other'><a id='mulu444' />
<p class='h2'>妙嚴室銘為庸庵作</p><p style="text-indent:0em" class="lg-abnormal"><div class='lg-row'>忘麤斯妙，不飾斯嚴。慎爾幽獨，自牧以謙。干將匪利，口斧誠銛。君子自返，慧日普瞻。</div>
</p></div>
<div class='div-other'><a id='mulu445' />
<p class='h2'>戒心戒方銘</p><p style="text-indent:0em" class="lg-abnormal"><div class='lg-row'>悔過不如防過，惜福尤宜積福。佛法深妙無窮，切勿自棄自局。若要熟處漸生，先須生處漸熟。</div>
</p></div>
<div class='div-other'><a id='mulu446' />
<p class='h2'>艮六居銘</p><p style="text-indent:0em" class="lg-abnormal"><div class='lg-row'>一念迷妄，六塵頓陳。結根盤錯，流逸奔塵。造業招苦，三有逡巡。遂經曠劫，茫弗問津。遘此痛苦，悟身非身。拔妄內伏，不見其人。思不出位，庶幾返真。</div>
</p></div></div>
<div class='div-other'><a id='mulu447' />
<p class='h1'>箴</p>
<div class='div-other'><a id='mulu448' />
<p class='h2'>止觀十二事箴</p><p style="text-indent:0em" class="lg-abnormal"><div class='lg-row'>法無去來，妄情徒撓。了行非行，大拙至巧。<span class='note-inline'>(行)</span></div>
</p><p style="text-indent:0em" class="lg-abnormal"><div class='lg-row'>中立不倚，未是深禪。了住非住，乃知不遷。<span class='note-inline'>(住)</span></div>
</p><p style="text-indent:0em" class="lg-abnormal"><div class='lg-row'>身心未忘，終成掉悔。了坐非坐，入三昧海。<span class='note-inline'>(坐)</span></div>
</p><p style="text-indent:0em" class="lg-abnormal"><div class='lg-row'>萬善未圓，忍墮癡獄。了臥非臥，夢行乃足。<span class='note-inline'>(臥)</span></div>
</p><p style="text-indent:0em" class="lg-abnormal"><div class='lg-row'>搬柴運水，體自如如。無作而作，白牛大車。<span class='note-inline'>(作)</span></div>
</p><p style="text-indent:0em" class="lg-abnormal"><div class='lg-row'>名字性空，何法何語。不取於取，諸佛所許。<span class='note-inline'>(語)</span></div>
</p><p style="text-indent:0em" class="lg-abnormal"><div class='lg-row'>空華水月，何去何來。無見非見，切勿亂猜。<span class='note-inline'>(見色)</span></div>
</p><p style="text-indent:0em" class="lg-abnormal"><div class='lg-row'>空谷傳響，正法恆宣。聞所聞盡，貫花湧泉。<span class='note-inline'>(聞聲)</span></div>
</p><p style="text-indent:0em" class="lg-abnormal"><div class='lg-row'>栴檀伊蘭，何美何敝。鼻孔依然，已超人世。<span class='note-inline'>(嗅香)</span></div>
</p><p style="text-indent:0em" class="lg-abnormal"><div class='lg-row'>夢享酥酡，醒不拭吻。段食性空，奚勞欣慍。<span class='note-inline'>(受味)</span></div>
</p><p style="text-indent:0em" class="lg-abnormal"><div class='lg-row'>離既非有，合亦何關。無痛痛覺，刀火閑閑。<span class='note-inline'>(覺觸)</span></div>
</p><p style="text-indent:0em" class="lg-abnormal"><div class='lg-row'>法由心生，心隨法幻。覓之無蹤，月沈古澗。<span class='note-inline'>(知法)</span></div>
</p></div></div>
<div class='div-other'><a id='mulu449' />
<p class='h1'>詞</p>
<div class='div-other'><a id='mulu450' />
<p class='h2'>祈雨詞</p><p style="text-indent:0em" class="lg-abnormal"><div class='lg-row'>春苦雨，夏苦晴。一晴一雨，唯識所呈。識無主宰，隨業所縈。吁嗟業兮，同分相成。感此酷毒，民弗聊生。匪龍王之失德，豈天帝之弗情。由予德之不類兮，違誓鎧之深宏。今竭志而悔過兮，扣大士之宿盟。悲下民之莫拯兮，雲四合而雷轟。霈甘泉於大地兮，俾溪澗以淵泓。農欣穫於秋實兮，盜弭跡而安平。荷三寶之恩濟兮，漸去邪以歸正。并翹請於天龍兮，鑒予懷之懇誠。同輔弼於菩提兮，共遄造乎覺城。</div>
</p></div></div>
<p class='juan'>靈峰蕅益大師宗論卷第九之二</p>
<p class='juan'><a id='mulu451' />靈峰蕅益大師宗論卷第九之三</p>
<div class='div-other'><a id='mulu452' />
<p class='h1'>贊一</p>
<div class='div-other'><a id='mulu453' />
<p class='h2'>釋迦牟尼佛像贊二首</p><p style="text-indent:0em" class="lg-abnormal"><div class='lg-row'>百萬人天眼本明，拈花無語並傳真。飲光一笑生波浪，直至如今未太平。<span class='note-inline'>(拈花相)</span></div>
</p><p style="text-indent:0em" class="lg-abnormal"><div class='lg-row'>塵點劫前生計絕，慣從人世弄風魔。世閒不解乾城影，漫說須從者裏過。<span class='note-inline'>(雪山苦行相)</span></div>
</p></div>
<div class='div-other'><a id='mulu454' />
<p class='h2'>阿彌陀佛像贊九首</p><p style="text-indent:0em" class="lg-abnormal"><div class='lg-row'>一指光，周法界。十念成，皆自在。感應道交，生佛無礙。討甚自性彌陀，只此豈屬心外。</div>
</p><p style="text-indent:0em" class="lg-abnormal"><div class='lg-row'>光明壽量無倫匹，慈眼悲心徹底呈。隻手長舒塵點劫，一般也是惜兒情。</div>
</p><p style="text-indent:0em" class="lg-abnormal"><div class='lg-row'>觀常作佛，佛常在觀。心想遍知，同條共貫。</div>
</p><p style="text-indent:0em" class="lg-abnormal"><div class='lg-row'>如來法界藏身，遍入眾生心想。譬如月印千江，一切有目同仰。若欲離此覓真，何異捨聲索響。總云者個便是，依舊無端成兩。</div>
</p><p style="text-indent:0em" class="lg-abnormal"><div class='lg-row'>極樂大聖，法界醫王。入慈悲定，放智慧光。盡未來際，恆照十方。眾生念者，攝取不忘。以如幻力，應物現色。妄想稠林，相好百億。即影即真，不二不忒。嗟彼生盲，覿面弗識。別覓玄機，翻墮見惑。我今稽首，滿月萬德。願共含靈，歸安養國。</div>
</p><p style="text-indent:0em" class="lg-abnormal"><div class='lg-row'>稽首宏願四十八，一一願光不可盡。果徹因源恆度生，蓮華國土如明鏡。睹影聞名創發心，頓入寶王三昧印。但勤瞻禮莫辭勞，紙墨元同法界性。緣生當體空假中，四德三身不別並。況復澄空月正圓，心水澄清月自映。</div>
</p><p style="text-indent:0em" class="lg-abnormal"><div class='lg-row'>兩朵蓮華足底安，一雙空手悲心切。覿面相逢法界身，虛空大地流鮮血。<span class='note-inline'>(血書接引)</span></div>
</p><p style="text-indent:0em" class="lg-abnormal"><div class='lg-row'>諸佛正遍知海，不離眾生心想。是故眼見耳聞，盡是彌陀聲像。癡人捨此別求，喚作法身向上。誰知棄有覓空，一體無端成兩。若知兩既不存，畢竟一何須尚。熾然禮拜稱名，即是超方伎倆。</div>
</p><p style="text-indent:0em" class="lg-abnormal"><div class='lg-row'>稽首西方須摩提，無量清淨平等覺。乘於六八大願輪，示現八萬四千相。相有八萬四千好，好有八萬四千光。一一光中照法界，普攝念佛諸有情。猶如慈母念一子，是故入此三昧王。名為普現一切相，畫師承此三昧力。紙筆為緣妙相生，此相即是因緣生。生即無生具三諦，三諦三身既宛然。四德應知無缺減，所禮既即諦與德。能禮應知即止觀，諦觀名別體復同。是故能所性空寂，稽首如空無所依，是即自性無量覺。</div>
</p></div>
<div class='div-other'><a id='mulu455' />
<p class='h2'>一佛二菩薩像贊二首</p><p style="text-indent:0em" class="lg-abnormal"><div class='lg-row'>麻麥漫充饑，平地風波險。瞥悟本來心，無端石火閃。跨師執如意，佛祖供褒貶。乘象閱大經，何曾有一點。喚作佛菩薩，虛空不受染。禮拜任眾生，盡禮原非諂。咄，直饒恁麼舉揚，也是白圭之玷。<span class='note-inline'>(出山相)</span></div>
</p><p style="text-indent:0em" class="lg-abnormal"><div class='lg-row'>稽首阿彌大導師，觀音勢至同悲智。願輪無盡等虛空，歷劫長行不思議。生界不空行不休，此是四宏無作誓。生界本空行非行，誰知二諦是一諦。二由一有一莫守，非一非二非三四。三二宛然顯一真，大聖以此垂恩濟。但願眾生悟自心，自心那復存橫豎。橫豎無非法界心，法界亦是強名字。即知自心三聖人，本與眾生體不異。覿面三身四德新，紙墨筆腕非他事。身命歸依能所忘，雙忘雙照恆如是。<span class='note-inline'>(西方三聖行像)</span></div>
</p></div>
<div class='div-other'><a id='mulu456' />
<p class='h2'>三大士像贊</p><p style="text-indent:0em" class="lg-abnormal"><div class='lg-row'>成群作隊，無風起濤。騎師跨象，何足稱高。鍊得身形似鶴，袛是自苦自招。忽然遇著文喜，畢竟如何解嘲。咄，楊柳垂垂春盡綠，清明時節雨如膏。</div>
</p></div>
<div class='div-other'><a id='mulu457' />
<p class='h2'>地藏慈尊像贊五首</p><p style="text-indent:0em" class="lg-abnormal"><div class='lg-row'>同體大悲，無緣宏誓。千佛之祖，群生之裔。定入剎塵，珠懸三際。輪相破疑辯才顯諦，欲令戒學重明，頂禮莫存分劑。</div>
</p><p style="text-indent:0em" class="lg-abnormal"><div class='lg-row'>人但知其地獄救苦，不知其無處不現。人但知其臨終扶持，不知其無時不念。三部經王，二種妙觀。十輪重匡末法，三輪盡裂疑罥。此無量門中，第一神速法門。從來若逢不逢，似見非見。不肖子，一生極力舉揚，獨許歸信無閒。尚有一事懷疑，問取法身莫辨。</div>
</p><p style="text-indent:0em" class="lg-abnormal"><div class='lg-row'>眾生墮落地獄，皆由破戒重障。大士入獄救苦，獨現聲聞戒相。不解剖判法身，偏解拈提向上。此是無作妙色，眾生性具家當。握珠堅強戒身，地藏人人地藏。</div>
</p><p style="text-indent:0em" class="lg-abnormal"><div class='lg-row'>五乘該盡孝慈心，最是醫王願力深。百草根莖皆不棄，贏來大地足知音。</div>
</p><p style="text-indent:0em" class="lg-abnormal"><div class='lg-row'>涕出何須更著慚，館人相識恨長含。一哀偶遇橫流淚。處處臨喪欲脫驂。</div>
</p></div>
<div class='div-other'><a id='mulu458' />
<p class='h2'>普賢願王像贊二首</p><p style="text-indent:0em" class="lg-abnormal"><div class='lg-row'>介爾一心，萬行具足。表以象王，支七牙六。除爾瞋心，便轉妙轂。法界宗師，昭彰耳目。遠證讀誦，近嚴幽獨。覓即不見，見即受毒。</div>
</p><p style="text-indent:0em" class="lg-abnormal"><div class='lg-row'>十大願王，導歸極樂。塵塵華藏，從此彰爍。不昧因果，法界開拓。問取棗柏，玄珠在索。</div>
</p></div>
<div class='div-other'><a id='mulu459' />
<p class='h2'>文殊師利法王子贊二首</p><p style="text-indent:0em" class="lg-abnormal"><div class='lg-row'>稽首大智德勇健，表於無畏師子王。能照八萬四千律，皆作甚深般若光。手執如意摩尼寶，所遊自在妙吉祥。怖魔破惡亦除饉，大乘僧義難測量。巨石喬松恆演法，無是非是身堂堂。</div>
</p><p style="text-indent:0em" class="lg-abnormal"><div class='lg-row'>一片青山，無邊波浪。動靜不生，奇形異狀。湧出寶蓮，文殊在上。大智勇猛，識風鼓盪。若欲思量，命失身喪。</div>
</p></div>
<div class='div-other'><a id='mulu460' />
<p class='h2'>普門大士像贊二十四首</p><p style="text-indent:0em" class="lg-abnormal"><div class='lg-row'>一滴軍持，汪洋非淺。灑盡三千，不虧不衍。生界若空，斯行迺轉。<span class='note-inline'>(行像)</span></div>
</p><p style="text-indent:0em" class="lg-abnormal"><div class='lg-row'>白者是紙，黑者是墨。何處是紫竹林，甚麼是磐陀石。希有大士，無作妙德。不向空中現影，偏借靈於手筆。識海波澄月影寒，蒲團葉翠苔痕碧。南海波斯到岸來，明珠價值微塵國。</div>
</p><p style="text-indent:0em" class="lg-abnormal"><div class='lg-row'>如意縱橫，蓮經燦爛。師資追隨，虛空彼岸。欲識兩人真面目，一般是有血性漢。<span class='note-inline'>(血書觀音善財相)</span></div>
</p><p style="text-indent:0em" class="lg-abnormal"><div class='lg-row'>取草為座，名曰吉祥。定共道共，總此浮囊。無非佛行，象顧師行。普門示現，比丘中王。<span class='note-inline'>(比丘相)</span></div>
</p><p style="text-indent:0em" class="lg-abnormal"><div class='lg-row'>磐石宴坐，無得無說。妙法兩函，紅爐點雪。手足分明，機關迥別。擬議思量。證龜作鱉。</div>
</p><p style="text-indent:0em" class="lg-abnormal"><div class='lg-row'>蒲團寂寥，雲衣綽約。大悲法門，借病作藥。教苑筌蹄，禪河略彴。顧問善財，南詢路漠。</div>
</p><p style="text-indent:0em" class="lg-abnormal"><div class='lg-row'>佛法無多，商量浩浩。說則不周，行則不到。怒目揚眉，逢強須暴。一炷名香，魔軍永埽。</div>
</p><p style="text-indent:0em" class="lg-abnormal"><div class='lg-row'>寶蓮本向真空湧，月面還從性海昇。踏破波濤全是水，不勞彼岸較先登。</div>
</p><p style="text-indent:0em" class="lg-abnormal"><div class='lg-row'>風浪千尋，神通一味。遊戲翩翩，何拘何繫。踏破須彌萬朵雲，眾生見者咸如意。</div>
</p><p style="text-indent:0em" class="lg-abnormal"><div class='lg-row'>入定何如出定時，渟渟甘露浸楊枝。大千無地留煩惱，剩有空拳誘小兒。</div>
</p><p style="text-indent:0em" class="lg-abnormal"><div class='lg-row'>一顆摩尼，光遍法界。卷之舒之，隨心自在。倚坐危巖，忘形絕待。甘露楊枝，妙協兼帶。喚作禪機，空拳捏怪。獨許童子追隨，鸚鵡依然雲外。</div>
</p><p style="text-indent:0em" class="lg-abnormal"><div class='lg-row'>巍然獨坐大雄峰，度盡眾生不見功。描出虛空千色彩，依稀未睹紫金容。</div>
</p><p style="text-indent:0em" class="lg-abnormal"><div class='lg-row'>稽首大悲自在覺，圓滿無礙陀羅尼。慈威折攝不思議，定慧莊嚴無等倫。頓悟一念具千法，通身手眼炳然彰。方便智慧皆無作，一切念中亦復然。念念顯現不增減，塵塵法性亦復然。是故尺楮寸毫閒，悉具大悲圓滿相。有人獲睹此慈容，便悟法身真相好。此是普門示現力，莫作紙墨影像觀。<span class='note-inline'>(大悲像)</span></div>
</p><p style="text-indent:0em" class="lg-abnormal"><div class='lg-row'>得根本圓通，現三十二應。十四無畏力，遍療眾生病。塵剎盡分身，紙墨皆真性。覿面太分明，發光同海印。更問大士誰，缽盂重討柄。</div>
</p><p style="text-indent:0em" class="lg-abnormal"><div class='lg-row'>碧眼修眉，長顱方頰。革屣蒲團，軍持祕笈。與彼應真，示同一業。是大比丘，清淨卓傑。<span class='note-inline'>(梵僧相)</span></div>
</p><p style="text-indent:0em" class="lg-abnormal"><div class='lg-row'>松株若龍，重巖似屋。趺座蓮臺，楊枝嫩綠。善應群機，如響荅谷。眼色耳聲，非一非六。莫教錯認古觀音，俗人帶髮僧頭禿。</div>
</p><p style="text-indent:0em" class="lg-abnormal"><div class='lg-row'>菩薩慈真，眾生病假。煩熱場中，楊枝遍灑。徹體清涼，不知為者。此便是無二無分，無別無斷的血脈，更何用鑽龜打瓦。咄咄，佛法雖妙，執之則粗。龍鬼雖俗，現之則雅。若云觀音必具妙相，笑殺東村大姐。</div>
</p><p style="text-indent:0em" class="lg-abnormal"><div class='lg-row'>音聞性清淨，聲字何須埽。執卷視群生，普施摩尼寶。智士悟根源，愚人打之遶。童子挈魚籃，只為金鱗少。二尾價一錢，未審誰能曉。</div>
</p><p style="text-indent:0em" class="lg-abnormal"><div class='lg-row'>一葉蓮舟，翩翩獨邁。歷盡塵寰，不離鍼芥。分明日用尋常，超越千奇百怪。識得其中一線真，斯則名為觀自在。此是三十二應，十四無畏，四不思議，無作妙德的全體大用。徹底和盤舉似人，不許擬議思量，只許翹勤禮拜。</div>
</p><p style="text-indent:0em" class="lg-abnormal"><div class='lg-row'>終朝掐數珠，聲聲觀自在。常然大用門，未來終不改。眾生若肯自念，何勞諸佛披鎧。秖因覿信不真，坐在飯邊受餒。</div>
</p><p style="text-indent:0em" class="lg-abnormal"><div class='lg-row'>眾生迷本聞，循聲妄流轉。正在流轉時，聞機元不遠。大士纔返觀，方知性自善。圓通復真常，觸目菩提滿。遍應十界音，機成便能感。寂爾坐巖阿，熾然濟群染。非是大士功，亦非心念力。兩皆不思議，所以終無忒。自性無自性，情識非情識。覷破真妄關，方知法界德。以我虛妄想，投彼寂滅國。如薪入火叢，如冰遇湯沸。無明不動智，兩名唯一實。</div>
</p><p style="text-indent:0em" class="lg-abnormal"><div class='lg-row'>執佛珠，緣九界。上下合，慈悲債。欲悟圓通，但勤禮拜。思彼思憶，不思議最。<span class='note-inline'>(思憶相)</span></div>
</p><p style="text-indent:0em" class="lg-abnormal"><div class='lg-row'>自性光明圓滿輪，巍然露出紫金身。分明色相離情謂，何必重拈物外真。</div>
</p><p style="text-indent:0em" class="lg-abnormal"><div class='lg-row'>葉作蒲團布作衣，默然趺坐待群機。眾生界盡悲無盡，不自觀音那得知。</div>
</p></div>
<div class='div-other'><a id='mulu461' />
<p class='h2'>阿羅漢像贊二首</p><p style="text-indent:0em" class="lg-abnormal"><div class='lg-row'>咄哉者自了漢，夢墮大河不憚。曲肱舒腳熟眠，豈問中流兩岸。遇著希運禪師，又添一重公案。<span class='note-inline'>(渡海眠相)</span></div>
</p><p style="text-indent:0em" class="lg-abnormal"><div class='lg-row'>證得無礙解脫，豈畏文字葛藤。拈來句句漏逗，埽去亦自非真。不如隨分消遣，青山何礙白雲。<span class='note-inline'>(閱經相)</span></div>
</p></div>
<div class='div-other'><a id='mulu462' />
<p class='h2'>布袋和尚像贊三首</p><p style="text-indent:0em" class="lg-abnormal"><div class='lg-row'>不離兜率，幻遊人世。布袋頭開，逢場抽稅。笑口呵呵，無邊宏誓。臨行自說姓名，誑殺幾多後裔。</div>
</p><p style="text-indent:0em" class="lg-abnormal"><div class='lg-row'>盡問袋中何所有，誰知笑裏自藏刀。浮沈人世無人曉，塔院初成身已逃。咄，八萬歲時重舉似，此行端的付蓬蒿。</div>
</p><p style="text-indent:0em" class="lg-abnormal"><div class='lg-row'>一箇布袋，千如百界。性具性造，互生互在。搬出搬入，了慈悲債。笑臉呵呵，兒童多賴。縱令覿面不識，同到龍華三會。</div>
</p></div>
<div class='div-other'><a id='mulu463' />
<p class='h2'>寒山拾得子像贊三首</p><p style="text-indent:0em" class="lg-abnormal"><div class='lg-row'>一真實地，不解屏息。十字街頭，慣作浪客。國清寺裏無人曉，鼓掌揚眉。閭丘太守忽相追，潛蹤遁跡。雖然罵破老豐干，不免兩處皆狼籍。</div>
</p><p style="text-indent:0em" class="lg-abnormal"><div class='lg-row'>天台垂跡誰能發，尚賴靈山兩作家。主伴莫分前後示，依然一會說蓮華。</div>
</p><p style="text-indent:0em" class="lg-abnormal"><div class='lg-row'>一處一時同撫掌，當知夙有大因緣。願王豈復違共主，智海安能出義天。俄爾藏身非偶爾，漫然饒舌匪徒然。生平無限傷心句，盡付滄茫落日邊。</div>
</p></div>
<div class='div-other'><a id='mulu464' />
<p class='h2'>達磨大師像贊五首</p><p style="text-indent:0em" class="lg-abnormal"><div class='lg-row'>問渠何往，本自無家。一葦初折，毒鼓已撾。風恬浪靜從君渡，可惜兒孫盡帶枷。</div>
</p><p style="text-indent:0em" class="lg-abnormal"><div class='lg-row'>一句安心語，萬劫繫驢橛。轉得鼻孔來，虛空出鮮血。怪底東施強效顰，卻令西子蒙不潔。何如分付老雲門，早與瞿曇同打殺。</div>
</p><p style="text-indent:0em" class="lg-abnormal"><div class='lg-row'>驀地西來，大似風前浪起。更加折葦，不免眼下眉添。饒君面壁九年，落得弄巧成拙。賴有楞伽四卷，且喜救得半邊。咄，逢人切忌錯舉。</div>
</p><p style="text-indent:0em" class="lg-abnormal"><div class='lg-row'>震旦大乘機緣熟，勞君遠自西天竺。蕭公不識真得髓，渡江疑殺人閒僕。神光斷臂始心安，楞伽四卷開眉目。誰知法立弊旋生，五家分派空勞碌。明道者多行者少，說道者多明者獨。只今江上蘆花寒。堪使屈原歌且哭。</div>
</p><p style="text-indent:0em" class="lg-abnormal"><div class='lg-row'>面壁非由心不安，梁皇不識意多端。神龍睛點應飛去，跛鱉徒悲行路難。行路難，仔細看。守株待兔知何日，緣木求魚被熱瞞。老胡雙碧眼，孤炯照人寒。</div>
</p></div>
<div class='div-other'><a id='mulu465' />
<p class='h2'>幽溪開山始祖融禪師像贊</p><p style="text-indent:0em" class="lg-abnormal"><div class='lg-row'>鵬養威，遙天瑞。勞導師，迢迢至。拶破坐觀心，掀翻佛名字。何物復何人，者箇原非二。真風雙徑寒，幻跡牛頭賁。負米豈云勞，垂涕奚關寐。橫一枝，今未墜，雞籠月影芙蓉翠。</div>
</p></div>
<div class='div-other'><a id='mulu466' />
<p class='h2'>四明尊者法智大師像贊</p><p style="text-indent:0em" class="lg-abnormal"><div class='lg-row'>教觀久失墜，佛子乃再來。法界何次第，片語聲如雷。首座尚辭喪，況復諸庸才。缾水既灌口，智首亦操回。蛣蜣論六即，陰妄豈塵埃。理毒與性惡，圓頓無疑猜。唯心亦唯色，至理從此開。大悲傳祕印，指要剖迷胎。一喝悟直院，機用非安排。中興集大成，萬古猶堪懷。</div>
</p></div>
<div class='div-other'><a id='mulu467' />
<p class='h2'>紫柏尊者達大師像贊二首</p><p style="text-indent:0em" class="lg-abnormal"><div class='lg-row'>破盡流俗知見，豁開宗教眼睛。不是門庭施設，極力剿絕識情。契心印於覺範，救暗證之生盲。法道是重，一身為輕。試驗圜中瞑目地，始知半偈已功成。</div>
</p><p style="text-indent:0em" class="lg-abnormal"><div class='lg-row'>此是紫柏老人，佛法不作人情。闡明性相宗旨，爍破盲禪眼睛。何必師資授受，自契佛祖心精。何必上堂說法，隨處廣度群生。堪使頑廉懦立，百世聞風若新。</div>
</p></div>
<div class='div-other'><a id='mulu468' />
<p class='h2'>憨山師翁清大師像贊三首</p><p style="text-indent:0em" class="lg-abnormal"><div class='lg-row'>有謂此像太像，是見嶺南之姿。有謂此像不像，是見匡嶽之儀。予謂師宗不宗教不教，正以像不像而得其皮。且道是讚伊，是毀伊。咄，且看眼上一雙眉。</div>
</p><p style="text-indent:0em" class="lg-abnormal"><div class='lg-row'>偉貌豐神，堅勇大勢。空定凝神，光明初霽。憂在法門，禍福寧計。掣電奔雷，德山臨濟。密用潛行，圜中海際。知之者謂是隻手擎天，不知者謂是英雄欺世。誰知其甘處於非宗非教之閒，不與時流同逝。</div>
</p><p style="text-indent:0em" class="lg-abnormal"><div class='lg-row'>生平不識師翁面，夢中接引曾三見。今日欣瞻卷上容，彷彿慈悲親示現。忘身為法古來稀，荊棘林閒慣血戰。萬里炎荒作戰場，未審何人追後殿。</div>
</p></div>
<div class='div-other'><a id='mulu469' />
<p class='h2'>雪浪大師贊</p><p style="text-indent:0em" class="lg-abnormal"><div class='lg-row'>埽蕩支離，不拘軌則。瀟灑風流，露疵縮德。分明是玄奘再來，怎怪得肉眼不識。</div>
</p></div>
<div class='div-other'><a id='mulu470' />
<p class='h2'>雲棲和尚蓮大師像贊三首</p><p style="text-indent:0em" class="lg-abnormal"><div class='lg-row'>威而不猛，和而不同。慈心濟物，梵行明功。追蹤往哲，啟迪群蒙。彌陀一句，橫亙豎充。禪關把定，永鎮魔風。我來禮塔，恍睹遺容。咦，私淑未須言嗣法，聊將嗣德附蓮宗。</div>
</p><p style="text-indent:0em" class="lg-abnormal"><div class='lg-row'>世競貴奇特，師耑守平常。人盡尚高峻，師獨存謙光。旋萬法而指歸淨土，憫五濁而廣作津梁。聞慈風兮寬鄙敦薄，積善化兮源遠流長。仰遺規以私淑，愧嗣德之未遑。</div>
</p><p style="text-indent:0em" class="lg-abnormal"><div class='lg-row'>此是雲棲老漢，肚裏最多思算。諦觀末世法門，百怪千奇沒幹。饒他梵語華言，不出威音那畔。所以旋轉萬流，直指西方彼岸。只圖腳底著實，何必門庭好看。八十餘年暗室燈，聞風猶使頑夫憚。</div>
</p></div>
<div class='div-other'><a id='mulu471' />
<p class='h2'>博山無異師伯像贊二首</p><p style="text-indent:0em" class="lg-abnormal"><div class='lg-row'>貌偉神豐，心慈體勁。向空觀以入門，從壽昌而斷命。堅持不肯家風，痛洗今時禪病。既存徹困婆心，何必單提正令。只嫌一句葛藤窠，留與兒孫作話柄。沒蹤跡處莫藏身，老婦依然猶歎鏡。</div>
</p><p style="text-indent:0em" class="lg-abnormal"><div class='lg-row'>此是博山老漢，肚裏絕無思算。逐出魍魎山精，送與群魔作伴。雖然未得兒孫，卻勝諸方雜亂。咦，把定牢關不放人，至今聞者猶驚憚。</div>
</p></div>
<div class='div-other'><a id='mulu472' />
<p class='h2'>靈隱兄像贊</p><p style="text-indent:0em" class="lg-abnormal"><div class='lg-row'>淨明菴裏，打失半邊鼻孔，猶未全露敗缺。台嶽書中，摸著一箇秤錘，到底硬如生鐵。呵呵呵，會也麼，同條生不同條死，莫怪巖頭口太多。</div>
</p></div>
<div class='div-other'><a id='mulu473' />
<p class='h2'>誦帚律師像贊</p><p style="text-indent:0em" class="lg-abnormal"><div class='lg-row'>冷面熱腸，銅頭鐵額。不徇時情，專圖破格。涉水登山，禪關講席。勝友良朋，風朝月夕。嘗遍神農百草丸，彌陀一句成安宅。</div>
</p></div>
<div class='div-other'><a id='mulu474' />
<p class='h2'>雪航法主像贊二首</p><p style="text-indent:0em" class="lg-abnormal"><div class='lg-row'>一世老婆心切，未免弄巧成拙。臨行穩蹈蓮衢，也是今時豪傑。西方公據現存，何必豐干饒舌。</div>
</p><p style="text-indent:0em" class="lg-abnormal"><div class='lg-row'>好個伶俐漢子，慣要拖泥帶水。雖然滿地兒孫，未審阿誰得髓。臨終不忘舊交，千里向予求毀。索性再罵一頓，果然是釋迦文佛的奴僕婢使。</div>
</p></div>
<div class='div-other'><a id='mulu475' />
<p class='h2'>鑒空寧禪師像贊</p><p style="text-indent:0em" class="lg-abnormal"><div class='lg-row'>骨嶙峋，面冷落。嚴律檢，珍然諾。功成不居，因果不錯。咦，六十年來不炫奇，臨行落得心無怍。</div>
</p></div>
<div class='div-other'><a id='mulu476' />
<p class='h2'>衍如禪兄像贊</p><p style="text-indent:0em" class="lg-abnormal"><div class='lg-row'>欣欣厥容，謙謙厥德。無事縈心，有懷詣極。揖春風兮飲和，歷歲寒兮自得。時人是真時人，彌勒是真彌勒。</div>
</p></div>
<div class='div-other'><a id='mulu477' />
<p class='h2'>覺空老尊宿像贊</p><p style="text-indent:0em" class="lg-abnormal"><div class='lg-row'>擲戟投戈禮覺王，獻花巖畔露神光。戒香獨紹五雲色，佛號偏宗十億邦。鎮日蒲團消客夢，半生崖壑絕行藏。陳如自昔稱僧首，百世猶聞眉影長。</div>
</p></div>
<div class='div-other'><a id='mulu478' />
<p class='h2'>宣聖像贊</p><p style="text-indent:0em" class="lg-abnormal"><div class='lg-row'>空空無知，知我者天。聖仁豈敢，不貳不遷。一以貫之，初心方便。天下歸仁，最後玄詮。跡集帝王之後，本開覺路之先。寄微言於易象，推大聖於西乾。縱無大灌頂經之記，亦可信為普門示現之賢。</div>
</p></div>
<div class='div-other'><a id='mulu479' />
<p class='h2'>趙十五像贊</p><p style="text-indent:0em" class="lg-abnormal"><div class='lg-row'>視物之生，猶己之生。視人之厄，猶己之厄。只此民胞物與心腸，便是大慈大悲血脈。欲知不二法門，更受山僧一摑。豈不見，博施濟眾，堯舜猶病。菩提初發，生界斯盡。會得個點玄關，便是維摩話柄。咄，覺路本來常坦坦，莫認偏鋒作正令。</div>
</p></div>
<div class='div-other'><a id='mulu480' />
<p class='h2'>沈母金太孺人往生贊<span class='note-inline'>(有引)</span></p><p style="margin-left:1em">吾人現前一念心性，原與阿彌陀佛同體。而罕能直下知歸者，無他，未具信願行三故也。子嘗謂信如將，願如謀，行如軍旅，有將有謀，老弱亦可取勝。苟無將謀，雖勇壯亦潰矣。是故信宜專，願宜審，行宜無所不收。專且審，故圓頓直捷而至高。無所不收，故三根普被而至廣，此念佛三昧所以為橫超勝異也。邇來宗教之士或視念佛太易，以為曲被中下，或視念佛太難，以為齋戒須全。夫太易則不高，太難則不廣，豈寶王三昧之謂哉。今觀太君坐逝，洵可頓釋兩疑。合掌贊曰，</p>
<p style="text-indent:0em" class="lg-abnormal"><div class='lg-row'>人心佛心，本自無二。一念相應，欲仁仁至。卓哉沈母，信此實義。聖號喃喃，日時不離。但持十齋，慈祥愷悌。罕睹怒容，多贍惠施。八十六年，淨業乃粹。集飲歡娛，大醒如醉。驀直西歸，坐脫若戲。欲顯真因，身香表瑞。信矣高圓，誠然廣被。匪易匪難，千秋永企。</div>
</p></div>
<div class='div-other'><a id='mulu481' />
<p class='h2'>沈翼薇趺坐圖贊</p><p style="text-indent:0em" class="lg-abnormal"><div class='lg-row'>七年守土，愈殺愈慈。二載省方，恩威並施。朝中正立，奸魄潛劘。林下彷徉，知雄守雌。賢母念佛，端坐西馳。純孝繼德，取友親師，君不見，君家太君身示現，圓融直截超方便。假饒透盡千七關，五百元來只半串。直下聞熏莫更疑，長安豈離含元殿。</div>
</p></div>
<div class='div-other'><a id='mulu482' />
<p class='h2'>譚埽菴居士像贊</p><p style="text-indent:0em" class="lg-abnormal"><div class='lg-row'>頭頂青天，腳踏實地。忘食忘憂，窮年竟歲。讀盡世閒好書，識盡古今奇字。不肯分佛分儒，何必為僧為吏。孔孟稱之為出世子孫，佛祖喚之為在家法裔。單得憨翁授記深，畢竟同歸第一義。</div>
</p></div>
<div class='div-other'><a id='mulu483' />
<p class='h2'>陳旻昭居士像贊</p><p style="text-indent:0em" class="lg-abnormal"><div class='lg-row'>願廣悲深，心靈語豁。以法門之憂為憂，以群生之脫為脫。盡未來際，誓居學地。遙承壽昌，不肯二字真正衣缽，見人一味合掌低頭，便是今時常不輕菩薩。</div>
</p></div>
<div class='div-other'><a id='mulu484' />
<p class='h2'>張玄超像贊</p><p style="text-indent:0em" class="lg-abnormal"><div class='lg-row'>分宗判教兩無涯，吳越元來是一家。欲識聲前句後事，年年踏雪看梅花。</div>
</p></div></div>
<p class='juan'>靈峰蕅益大師宗論卷第九之三</p>
<p class='juan'><a id='mulu485' />靈峰蕅益大師宗論卷第九之四</p>
<div class='div-other'><a id='mulu486' />
<p class='h1'>贊二</p>
<div class='div-other'><a id='mulu487' />
<p class='h2'>佛說阿彌陀經塔贊</p><p style="text-indent:0em" class="lg-abnormal"><div class='lg-row'>稽首阿彌陀如來，攝受眾生不思議。稽首廣長舌相經，諸佛護念不思議。稽首執持名號人，徑登不退不思議。我曾發不思議願，欲以尊經作寶塔。綺迴漩澓妙莊嚴，令見聞者皆歡悅。善哉千里鄭居士，先得我心所欲為。巧思妙筆奪天工，梵文迆[這-言+里]無盈虧。我今合掌頂禮塔，願塔普放光無量。我今合掌頂禮經，願經住世壽無量。經典所在即是塔，塔影所在即是經。若人具有廣大信，始獲頂禮無餘情。若人得遇此經塔，畢竟當得廣大信。是故我今作贊頌，廣不思議佛慧命。</div>
</p></div>
<div class='div-other'><a id='mulu488' />
<p class='h2'>血書華嚴經贊二首</p><p style="text-indent:0em" class="lg-abnormal"><div class='lg-row'>法界無礙，殊文異派。上中下座，同條共會。正眼觀來，圓融自在。隨沾一滴，滄海為隘。奇哉開士，發希有心。刺血書寫，字字精金。放紅毫光，照微塵國。遇影蒙塵，頓證妙德。<span class='note-inline'>(省中開士)</span></div>
</p><p style="text-indent:0em" class="lg-abnormal"><div class='lg-row'>刺血書成法界經，展時無字不光明。導歸無量光王剎，不墮狂禪鼠唧鳴。<span class='note-inline'>(澹居大德)</span></div>
</p></div>
<div class='div-other'><a id='mulu489' />
<p class='h2'>涵初開士持法華經贊</p><p style="text-indent:0em" class="lg-abnormal"><div class='lg-row'>介爾一心，三千性相。權實同歸，圓明絕障。文字離微，兔角柱杖。即此離此，依然兩樣。能施能開，積年店帳。認取阿爺，當仁不讓。十妙淋漓，今古如斯。若本若跡，觀心便知。三法融徹，六塵無別。教行理經，同輪共轍。卓哉開士，心解口持。醍醐潤渴，甘露療饑。七萬餘言，言言實相。一任思量，眉元眼上。梵音清雅，法界同熏。一字染識，法王之昆。</div>
</p></div>
<div class='div-other'><a id='mulu490' />
<p class='h2'>雨白開士血書華嚴經贊<span class='note-inline'>(有引)</span></p><p style="margin-left:1em">開士血書此經王，初懼大事難成也。先然香一百八炷，以求加被，僅兩年告完。不事世諦，作圓滿道場，獨閉門觀想。頓然三指，普供法界三寶。噫，力行出世妙善，而不彰其名，此真普賢勝行已乎。蕅益智旭，深心隨喜，合掌讚曰，</p>
<p style="text-indent:0em" class="lg-abnormal"><div class='lg-row'>為善妙在密，有德妙在謙。以此嚴性海，以此離世閒。字字如來血，筆筆華藏泉。三禪猶可壞，萬德終不捐。相將寶蓮土，再聽龍華詮。</div>
</p></div>
<div class='div-other'><a id='mulu491' />
<p class='h2'>恆生法主血書法華經讚<span class='note-inline'>(并序)</span></p><p style="margin-left:1em">如來一代教法，唯法華為究竟之詮，以其直明設教之意，不止辯說法門綱目故也。是故法華明，則一代教法俱明，十方三世一切權實本跡俱明。如是則現前一念介爾心性，乃究竟明矣。智者大師親見靈山一會，儼然未散，正是自心現量境界耳。世之求法華者，既不知求諸自心，求自心者，又不知求諸法華。宗說分張，罔殆病等。求其教觀雙美，解行合一，捨天台誰歸哉。末代鈍根，障深慧淺，三大五小，不唯作望洋之歎，且視為異物。妙峰大師，不惑眾咻，力宏一實，正如鳴陽孤鳳。逮幽谿大師，其道始全，甚矣正法難聞也。檇李恆公，桐谿子，幽谿孫。淡食十年，掩關載半。刺舌端血，書七帙經，僅十旬而告成。噫，難行能行，真不可思議妙行矣。讀其緣起，迴向發願，字字與菩提心相應，當知亦必念念與不可思議境相應也。合掌讚曰，</p>
<p style="text-indent:0em" class="lg-abnormal"><div class='lg-row'>稽首妙經王，實相不思議。權實與本跡，究竟唯一事。稽首天台師，大蘇發妙悟。五玄與四釋，廓徹菩提路。約教揀偏權，觀心融怯怖。杲日麗中天，萬流歸本源。山外徒疑畏，誰知龍樹禪。佛命從茲續，心印從茲傳。故我恆開士，發心同普賢。身命誓不惜，大願金剛堅。七軸七萬字，字字皆金蓮。佛身全在中，聞見結妙緣。不離此當處，因滿果亦圓。</div>
</p></div>
<div class='div-other'><a id='mulu492' />
<p class='h2'>卓無量普觀圖贊</p><p style="text-indent:0em" class="lg-abnormal"><div class='lg-row'>會依報為蓮華，攝三身為自己。非以身往彼方，非移蓮花到此。欲識個中消息，問取無量卓子。</div>
</p></div>
<div class='div-other'><a id='mulu493' />
<p class='h2'>西齋淨土詩贊</p><p style="text-indent:0em" class="lg-abnormal"><div class='lg-row'>稽首楚石大導師，即是阿彌陀正覺。以茲微妙勝伽陀，令我讀誦當參學。一讀二讀塵念消，三讀四讀染情薄。讀至十百千萬遍，此身已向蓮花托。亦願後來讀誦者，同子畢竟生極樂。還攝無邊念佛人，永破事理分張惡。同居淨故四俱淨，圓融直捷超方略。</div>
</p></div>
<div class='div-other'><a id='mulu494' />
<p class='h2'>十八祖像贊并序略<span class='note-inline'>(有引)</span></p><p style="margin-left:1em">佛一心燈，百千分炷，苟可照長夜者，皆佛光也。不藉茲光覺自他，迺於燈檠分彼此，愚矣。夫火之所傳，雖不知其盡，推厥元始，各有攸承。儻知熟食除冥，功用無別，勤身等事，又奚擇焉。然欲廣祠，不勝其夥。由是每事止宗一人，依戒次為先後。不唯尚名專尚實，不唯崇先亦崇盛。庶幾慧照熾然，永爍昏窈云爾。</p>
<p>西土受佛付囑大迦葉尊者<span class='note-inline'>(第一)</span>。王舍城，大婆羅門種，名畢缽羅。身真金色，具三十相。娶紫金光女，了無欲意。出家自誓得戒，見佛竹園，聞法證果，以寶衣易佛糞埽大衣。畢生行頭陀行，佛嘗分半座令坐。涅槃會上，佛告比丘，我今所有無上正法，悉已付囑摩訶迦葉。當為汝等作大依止。佛滅七日，迦葉來赴，既茶毘訖，即共千阿羅漢結集三藏，宏持正法。二十年，次付囑阿難，入定於靈鷲山之雞足峰，持十三條金縷袈裟，待彌勒佛。贊曰，</p>
<p style="text-indent:0em" class="lg-abnormal"><div class='lg-row'>願居眾人後，不為一物先。縱使不值佛，自成獨覺仙。根深枝乃茂，正法全仔肩。拈花領微旨，結集印真傳。三藏急先務，舍利憑人天。閻浮第二師，裕後亦光前。威德重無比，魔外聞遙蹎。安得再遊此，一滌野狐涎。<span class='note-inline'>(拈花事，出大梵王問法決疑經。宋王安石於內院見之藏缺，故禪者不知。)</span></div>
</p><p>西土持毘尼藏優波離尊者<span class='note-inline'>(第二)</span>。五百釋子將出家，盡脫珍服與優波離。波離念，彼尚能捨，我何戀焉，先往求度。釋子後至，禮上座，至尊者前不禮。佛曰，寧說三世佛是下賤人，勿說優波離是下賤人也，此人持戒第一，眾中綱紀，人天最尊。釋子禮足，大地六種震動。佛示滅後，迦葉白椎，請尊者登師子座，結集律藏。贊曰，</p>
<p style="text-indent:0em" class="lg-abnormal"><div class='lg-row'>戒是佛真身，律是僧父母。正法賴此存，人天均恃怙。小大共遵由，何今復何古。稽首眾紀綱，萬世毘尼祖。持犯與開遮，精析超群伍。哀哉末葉中，事理多莽鹵。幸乘悲願來，再作龍蛇主。陶鑄聖凡儔，同為舍那輔。</div>
</p><p>西土傳持法藏阿難陀尊者<span class='note-inline'>(第三)</span>。白飯王子，佛之堂弟，佛成道日生，面如滿月，為佛侍者，多聞第一。佛滅度，迦葉白椎，請登師子座，結集法藏。迦葉寂，宣化幾二十年。於恆河中流，入風奮迅三昧，身分四分，與帝釋，龍王，毘舍離子，阿闍世王，各起塔供養。贊曰，</p>
<p style="text-indent:0em" class="lg-abnormal"><div class='lg-row'>佛法大海水，流入阿難心。橫莫測其際，豎莫測其深。始似畜聞誤，終得反聞鍼。除病不除法，點鐵便成金。如何生盲類，捨此復他尋。離經墮魔說，執石強作琛。楞伽金剛印，祖意良可欽。此言如不信，更問古觀音。</div>
</p><p>初來東土迦葉摩騰，竺法蘭二尊者<span class='note-inline'>(第四、第五)</span>。東漢明帝夢金人，遣使西求佛道。遇二尊者，於中天竺大月氏，得佛立像，及梵本經六十萬言。載以白馬，達雒陽。於城西雍門外，立白馬寺，譯經四十二章。後五嶽八山道士，上表請試優劣，火焚道經，悉成灰燼。所有咒術，皆不靈應。唯佛經像，光明燦爛，五色徹天，分毫不爽。摩騰湧身飛空，現諸神變。法蘭出大梵音，宣明佛法。天雨寶花，大眾欣悅。摩騰卒，法蘭譯佛本行經等五部。贊曰，</p>
<p style="text-indent:0em" class="lg-abnormal"><div class='lg-row'>堂堂震旦境，久已蒙佛影。猶俟千餘年，正法乃昭炳。卓哉二大士，神力真勇猛。感應不失時，定慧發深憬。除彼生盲人，誰能見弗省。折伏魔外心，掀翻愛見阱。萬古仰餘暉，碧潭圓月冷。何時復現神，家風頓重整。</div>
</p><p>初至江南建舍利塔康僧會尊者<span class='note-inline'>(第六)</span>。康居國人。赤烏四年，見吳主曰，如來遷化，已逾千載，靈骨舍利，神應無方。吳主曰，舍利可得，當立塔，若無驗，國有常刑。師謂徒曰，大法興廢，在此一舉，當潔齋懇求。七日至三七，眾且懼。忽鏗然有聲，缾中舍利五色。吳主自瀉銅盤，盤即裂。火燒鎚擊，亦無所損。因起浮屠，置建初寺，名地曰佛陀里<span class='note-inline'>(即今大報恩寺)</span>。贊曰，</p>
<p style="text-indent:0em" class="lg-abnormal"><div class='lg-row'>無量戒定慧，莊嚴清淨身。堅固不可壞，應物現奇珍。誰能深諦信，懇到復精純。冥契究竟果，建立菩提因。靈骨文彩古，眾生耳目新。迥超思議表，恆示迷流津。長干佛陀里，塵劫開光輪。莫言此是幻，離幻別無真。</div>
</p><p>東土初受具戒，朱士行沙門<span class='note-inline'>(第七○時出家者尚存俗姓)</span>。漢魏以來，出家唯受三歸，大沙門無別高貴。鄉公正元元年，曇摩迦羅與曇諦，在洛出四分戒本，受戒羯磨法。沙門朱士行，為受戒之始。甘露五年，講道行般若經<span class='note-inline'>(講經之始)</span>。歎譯理未周，乃發跡長安，至于闐國<span class='note-inline'>(沙門西遊之始)</span>。得梵本般若，國禁不傳東土。士行請驗以火，無損。王信異，許傳。即寄經東歸，名放光般若。贊曰，</p>
<p style="text-indent:0em" class="lg-abnormal"><div class='lg-row'>七種得戒中，白羯磨第一。僧寶久住持，最勝無倫匹。佛法入支那，昭彰匪一日。甘露獲先嘗，沙門稱首出。況復登座王，忍衣慈為室。發足始西遊，獲得希有帙。戒慧及神通，堪作群靈率。代遠罔聞知，聊為稽首述。</div>
</p><p>蓮社始祖慧遠法師<span class='note-inline'>(第八)</span>。俗姓賈，雁門樓煩人。幼好學，博綜六經，尤善莊老。二十一歲，師事道安。二十四，大善講貫。晉孝武大元六年，至廬山，夢神告以<span class='corr'>毋</span>他往。夕大雷電，林壑洞開，素砂布地，楩楠文梓充布地上。九江刺史桓伊，為建東林寺，殿名神運。嘗謂諸種三昧，其名甚眾。功高易進，念佛為先。結社者有十八高賢，及一百二十三眾，皆登安養。時江東經卷未備，禪法無聞，律學多缺。師令弟子，越蔥嶺遠求得之。著法性論，創明涅槃常住之理，什師歎其闇與理合。安帝時，桓玄令沙門拜王，師致書諫止，著沙門不敬王者論。師居山三十年，專修淨業。三見佛，不言。義熙十二年七月晦日，佛來迎云，七日後，當生我國。至八月六日，耆宿請以豉酒治病。師曰，律無通文。又請飲米汁，師曰，日過中矣。又請飲蜜水，乃披律尋文，卷未半，坐逝，壽八十三。贊曰，</p>
<p style="text-indent:0em" class="lg-abnormal"><div class='lg-row'>念佛三昧寶，圓頓法中王。挺生神聖士，勇猛獨承當。香象截流度，擣丸集眾香。大德矜細行，禪律咸舒光。法性悟常住，僧儀超帝皇。才識邁前哲，密證不自彰。文成印乃壞，怡然返故鄉。高風千古在，歸命附慈航。</div>
</p><p>初往天竺求律，法顯沙門<span class='note-inline'>(第九)</span>。晉安帝隆安二年己亥，從長安發足西往。義熙十二年甲寅，泛海而還。備嘗險阻，具在本傳。贊曰，</p>
<p style="text-indent:0em" class="lg-abnormal"><div class='lg-row'>稽首勇猛士，發心求戒律。西行不惜身，安知勞與逸。往返十五年，經歷百千怵。但念觀世音，雲開復見日。愍此邊地苦，欲住還東出。去時多同行，來時僅存一。惠我毘尼燈，照我千年室。讀傳憶深恩，血淚如泉滭。</div>
</p><p>東土禪宗初祖，菩提達磨大師<span class='note-inline'>(第十)</span>。南天竺香至王子。西土二十七祖般若多羅付以大法，囑六十年後，往震旦行化。梁大通元年，泛海至廣州。武帝詔見，問曰，如何是聖諦第一義。云，廓然無聖。問，對朕者誰。云，不識。帝不契，遂渡江入魏。止嵩山少林寺，面壁九年。後付法與二祖慧可，并授袈裟表信。且曰，楞伽四卷，可以印心。往雲門千聖寺坐逝，葬全身於熊耳山。明年宋雲從西域回，遇師隻履手攜，翩翩獨邁。開壙而視，唯空棺隻履。贊曰，</p>
<p style="text-indent:0em" class="lg-abnormal"><div class='lg-row'>震旦多大乘，昂昂千古英。譬如龍已就，待師一點晴。廓然無聖諦，楞伽印分明。不識真不識，同死不同生。得髓依位立，隻履仍西行。哀哉五葉後，宗說還分爭。經既成名相，坐復同聾盲。誰信安心訣，從來匪涉程。</div>
</p><p>天台教主智者大師<span class='note-inline'>(第十一)</span>。名智顗，字德安，俗姓陳，父梁益陽侯。母徐氏，夢香煙五彩，入懷而妊。生時神光發屋，堯眉舜目，臥即合掌，面必向西。十七誓為沙門，十八出家，二十受具，精通律藏，常樂禪悅。二十三謁思禪師於光州大蘇山。思曰，昔日靈山同聽法華，即示普賢道場，為說四安樂行。昏曉苦到，如教研心，柏盡繼栗，月沒燎松。二七豁然大悟，三十歲遊金陵，三十八入天台。卜居於佛隴，降魔於華頂。陳少主復請住金陵光宅寺，講法華經。隋太子受戒，上師號曰智者。次於荊州玉泉，授關雲長神五戒。說法華玄義，摩訶止觀。五十八歸天台，年六十說諸法門，安坐入寂，藏龕於佛隴西南峰。煬帝大業元年開視，唯空床虛帳而已。生平造寺三十六所，造經十五大藏，造像八十萬軀，剃度萬四千人，傳法者三十二人，得悟者千餘人，三十年唯一納。贊曰，</p>
<p style="text-indent:0em" class="lg-abnormal"><div class='lg-row'>歸命大教主，人稱小釋迦。本地不可測，示跡乃堪誇。靈相兼堯舜，神德動夷華。權實窮奧旨，歸宗在法華。四辯澍妙雨，兩足嚴大車。止觀傳心印，玄文伏偏斜。永劫述難盡，功若恆河沙。允矣無上士，奚止壓百家。</div>
</p><p>慈恩教主玄奘法師<span class='note-inline'>(第十二)</span>。洛陽陳氏子。十一歲，誦通維摩法華。唐太宗貞觀三年，遊西竺。備嘗險阻，歷百三十國。凡如來化跡，無不禮敬。初欲學龍樹宗，其徒令服藥求長生，方可研宗旨。師本欲求經，恐負宿願，遂學法相於戒賢法師。賢已一百三歲，蒙文殊付託，忍死待師。貞觀十九年東歸，撰西域記，譯地論，唯識大般若經等。高宗麟德元年二月，令眾念彌勒佛，右脅而逝，是夕白虹四道貫并宿。贊曰，</p>
<p style="text-indent:0em" class="lg-abnormal"><div class='lg-row'>法界無差別，差別無量具。五位百法門，數句非數句。欲悟真圓融，那得廢行布。所以古文殊，苦勸賢師住。奘師既西遊，此道迺有付。稽首瑜伽師，一生補佛處。覆實且施權，誠哉有遠慮。師已契慈心，兜率宮先據。</div>
</p><p>密教初祖，金剛智灌頂國師<span class='note-inline'>(第十三)</span>。西土人，親傳龍智阿闍黎法。唐開元七年，抵廣州，詔入見，館大慈恩寺，圖七俱胝像，令自開目。明年遷薦福，所至結壇作灌頂道場。二十年八月，告其徒曰，白月圓時，吾逝矣。至期，右遶毘盧像，頂安貝葉，坐逝。贊曰，</p>
<p style="text-indent:0em" class="lg-abnormal"><div class='lg-row'>顯密二種教，各具四悉檀。顯或可擬議，密更難仰鑽。授受有祕印，成就須淨壇。稽首灌頂師，懷道來真丹。圓頓超言象，雲物聊示端。菩提乃宗要，事理非偏安。傳至金剛手，醍醐佛所歎。遶像頂貝葉，萬古月同看。</div>
</p><p>清涼教主澄觀國師<span class='note-inline'>(第十四)</span>會稽人，姓夏侯。十四歲誦法華經得度。先學律，次學論，次學賢首宗，次從荊谿學台宗，次遍學南北二宗。凡此土儒老，竺乾梵書，外部異計，四韋五明，顯密儀軌，莫不旁通。居大華嚴寺，專行方等懺法。講華嚴經，造新疏，及演義鈔。壽一百二歲，臘八十三。身九尺四寸，手垂過膝，夜目發光，晝仍不瞬。才供二筆，日記萬言。十誓律身，盡形一食。歷九朝為七帝師，講華嚴至五十遍，建無遮大會十五會，宏法弟子三十八人。贊曰，</p>
<p style="text-indent:0em" class="lg-abnormal"><div class='lg-row'>華嚴法界海，萬派咸朝宗。不有大龍象，誰能力宏通。十玄啟深奧，六相明圓融。性相既非二，生佛豈異同。福慧超今古，儀表等世雄。宗說分復合，乘戒替還隆。重重十法界，馥馥十誓風。稽首調御師，千載開盲聾。</div>
</p><p>會歸宗鏡，永明大禪師<span class='note-inline'>(第十五)</span>。名延壽，字沖玄。吳越王時為稅務，用官錢放生，當棄市，臨刃色不變。貸命，出家，得法於韶國師。九旬入定，鳥巢衣裓，行法華懺。見普賢執蓮花在手，特上天台智者巖，作甲乙二鬮，甲一生禪定，乙誦經萬善莊嚴淨土，七度得乙鬮，於是專修淨業。誦經三載，觀音以甘露灌其口，日課一百八事，未嘗暫廢。師以天台賢首慈恩三宗互異，乃館其徒之知法者，博閱義海，更相質難，而衡以心宗。又集大乘經論六十部，兩土聖賢三百家之言，證成唯心之旨。為宗鏡錄百卷，及萬善同歸集等。師坐逝後，有臨川比丘，病入冥，見閻王拜師像云，於西方上品受生矣。贊曰，</p>
<p style="text-indent:0em" class="lg-abnormal"><div class='lg-row'>法法本唯心，何同復何異。哀哉罔殆流，執語迷實義。各隨遍計情，爭立我人幟。吾師集大成，萬善歸同智。向上最玄機，日課百八事。高登上品蓮，幽冥亦翹企。宗鏡照大千，生盲罕知利。安得師再來，重聞天樂瑞。</div>
</p><p>得戒和尚，雲棲大師<span class='note-inline'>(第十六)</span>。諱袾宏，字佛慧，別號蓮池。古杭人，姓沈，少為名儒。三十歲出家，參遍融等大老，密有契悟。住靜雲棲，不覺成叢席。專修淨土，敦尚戒律。不拈機緣，不稱方丈，不崇殿閣，不侈衣食。以平易老實，力挽浮風。凡警策大眾，開示出生死事，未嘗不聲淚俱下。放生結緣，施食作福，不計其數。年八十二示寂。旭少為邪師所誤，力詆三寶，聞大師自知錄序，始轉邪心。廿四出家，入山作務，見規約中，有學戒式。遂發菩提心，胡跪大師像前，然香頂受二種戒本，以附私淑之科。贊曰，</p>
<p style="text-indent:0em" class="lg-abnormal"><div class='lg-row'>宣尼讓聖仁，堯舜稱猶病。大道曠無涯，如何一蹴盡。嗟此澆漓時，人各爭高峻。言行每相違，欺世同梟獍。卓哉真導師，懲俗從先進。制作似孔周，謙退如臨浚。悲予發心遲，弗獲親慈訓。稽首奉遺容，願作蓮邦胤。</div>
</p><p>刻書本藏，紫柏大師<span class='note-inline'>(第十七)</span>諱真可，字達觀，別號紫柏，吳江沈氏子。行腳時，因疑張拙偈大悟。參遍融尊宿，願嗣其德。師念大藏卷帙重多，遐方僻陬，有不聞法名者。倡刻方冊，以便流通。設遇輕謗，願自代罪。令處處見聞經法，作金剛種，皆大師力也。大法自任，絕無我相。心直口快，不顧時忌。發願入狴獄酬宿債，獄中度無量人。乃說偈坐逝，壽六十一。越十一年，憨大師茶毘之，舍利無數。生平專持毘舍浮佛偈，亦以示人。四十餘年，脅不著席，不見女人，常露坐不避風霜。重興梵剎十五所。古宿語錄，若寂音尊者所著論文，世所不聞，盡搜刻之。贊曰，</p>
<p style="text-indent:0em" class="lg-abnormal"><div class='lg-row'>僧風久不振。挺生大聖賢。愛見一握斬，法道全仔肩。雄猛超龍象，悲誓證無緣。深知教外旨，終藉文字傳。創刻方冊藏，助顯直指禪。圜中酬宿債，來去胡翩翩。舍利鎮雙徑，半偈功已圓。愧我瞠乎後，何時受策鞭。</div>
</p><p>夢中接引憨山大師<span class='note-inline'>(第十八)</span>。諱德清，字澄印，別號憨山，和州人，姓蔡。生時白衣重包，浴水異香，口如仰月，眉五彩，髮紺青色。十二歲出家，二十六入燕，盤山住月餘，身世豁空。胡順菴署中，入定一七，皆無取著。住五臺八年，夢法界圓融觀境，又夢昇彌勒樓閣，聞說識智差別之義。次住東海牢山，豁悟楞嚴觀境。後因方士流言，逮下詔獄，受種種刑，神色不異，夢大士安慰。以百萬生靈託之。遣戍雷陽，力清曹谿祖庭，為靈通侍者受戒。代戴督府出師征撫猺獞，果救百萬餘命。晚赦歸南嶽，次住匡山五乳峰。閉關念佛，晝夜六時，各課萬聲。庚申雪嶺峻師登山問安，旭寄香一瓣，蒙大師慈札獎導，偈語開示。辛酉大師復住曹谿，壬戌旭決志出家，三夢大師接引。恨駑劣不能遠趨，乃求峻師剃髮，以是大師所讚許也。癸亥冬，旭在天台打七，忽夢大師容稍憔悴，似有所囑。後知正屬示寂時矣。壽七十八，龕遷曹谿。歷年二十，開視之，全身堅固，衣服鮮明，爪髮俱長，皮膚黃白，光潤如生。遂金漆護之，同六祖肉身供養。贊曰，</p>
<p style="text-indent:0em" class="lg-abnormal"><div class='lg-row'>長干佛陀里，閒出名世豪。氣宇似王者，筆陣若江濤。宗教任遊戲，真俗隨逍遙。履險不異坦，就卑能屈高。賢智望且怖，愚劣親可翹。生平半疑信，末後始解嘲。示我歸路穩，哀哉甘自逃。稽首慈誓力，終當為我招。</div>
</p></div>
<div class='div-other'><a id='mulu495' />
<p class='h2'>自像贊三十三首</p><p style="text-indent:0em" class="lg-abnormal"><div class='lg-row'>謂爾為禪，門庭弗專。謂爾為教，瓣香弗宣。謂爾為律，標榜弗虔。形骸枯槁兮神情自豐，資性鈍拙兮詮辯自雄。觸著渠兮猛虎毒龍，識得渠兮和氣春風。據爾一狀自首漫云，憲章紫柏可，祖述永明壽。仔細檢點將來，不免萬年遺臭。</div>
</p><p style="text-indent:0em" class="lg-abnormal"><div class='lg-row'>踢翻禪講窠臼，掀開佛祖頭顱。筆底轟雷掣電，舌尖缾水盤珠。只有一端可笑，依然具縛凡夫。</div>
</p><p style="text-indent:0em" class="lg-abnormal"><div class='lg-row'>學無常師，交無擇友。重實輕名，慈心毒口。有時似孩提之童，有時似喪家之狗。不解趨吉避凶，安知推薄居厚。踏破谿山萬朵雲，人前處處揚家醜。</div>
</p><p style="text-indent:0em" class="lg-abnormal"><div class='lg-row'>抱嬰杵之苦思，蒙李陵之垢辱。眼孔爍破太空，行履渾無可錄。廢既中清中權，隱居放言成局。讚毀一任諸方，智旭元是智旭。</div>
</p><p style="text-indent:0em" class="lg-abnormal"><div class='lg-row'>參禪禪不悟，看教教不深。持戒不具足，念佛不一心。慣掉掣空臂，出入荊棘林。訶佛亦罵祖，狎獸兼友禽。全身等微羽，片語重千金。支那國裏留個硜硜小人種，千古萬古未審誰知音。</div>
</p><p style="text-indent:0em" class="lg-abnormal"><div class='lg-row'>咄哉鍾大郎，忒煞無拘束。日夜恣無明，增長貪瞋毒。自讚復毀他，指直還作曲。玩弄佛與魔，顛倒真與俗。舉筆動舌時，每使鬼神哭。人說你聰明，我說你木梏。孟浪過一生，究竟結何局。不是生西方，便是墮地獄。</div>
</p><p style="text-indent:0em" class="lg-abnormal"><div class='lg-row'>單提極則正令，不墮今時窠窟。假饒黃<span class='corr'>蘗</span>雲門，未免遭吾一摑。且道向上一句，畢竟是個甚麼。合掌稱云，南無阿彌陀佛。<span class='note-inline'>(念佛像，下八首同。)</span></div>
</p><p style="text-indent:0em" class="lg-abnormal"><div class='lg-row'>不度德，不量力。妄欲砥柱中流，誰道連身汩沒。努力扒將起來，未免筋疲骨仄。賴有金剛種子，從來不受侵蝕。彌陀一句作津梁，阿鼻直達安樂國。</div>
</p><p style="text-indent:0em" class="lg-abnormal"><div class='lg-row'>好個不唧溜漢，前後絕無思算。佛法講得許多，煩惱何曾少斷。雖然瑕不掩瑜，爭柰夜猶未旦。只有西方路熟，且喜救得一半。直待彌勒下生，方了者重公案。</div>
</p><p style="text-indent:0em" class="lg-abnormal"><div class='lg-row'>信得是心是佛，乃信是心作佛。所以枯坐喃喃，耑念阿彌陀佛。偏要記串記千，不學瞞頇鶻突。無論專心散心，聲聲滅罪八十億劫。假使眾生界盡，虛空界盡，我此持名，終無休歇。</div>
</p><p style="text-indent:0em" class="lg-abnormal"><div class='lg-row'>不願成佛，不求作祖。不肯從今，不敢畔古。念念思歸極樂鄉，心心只畏娑婆苦。六字彌陀是話頭，千磨百難誰能阻。天下元非手可援，且學顏淵權閉戶。直待西方去復來，普與塵沙擊法鼓。</div>
</p><p style="text-indent:0em" class="lg-abnormal"><div class='lg-row'>願大不遺塵界，膽小怕墮地獄。見人嬉笑滿容，禮佛悲哀痛哭。終日輪串數珠，唯恐萬聲未足。縱有一隙獨明，且無片長可錄。只圖下品蓮生，便是終身定局。豈敢大言欺世，致使法門受辱。</div>
</p><p style="text-indent:0em" class="lg-abnormal"><div class='lg-row'>野性懶且癖，獨與竹石宜。泉聲演佛號，助我西方思。有時瞑目坐，遙隨落日馳。有時高聲呼，懸想母憶兒。頗信感應理，寧復惑他歧。須彌或傾動，我志不可移。哀哉生死夢，痼疾誰能醫。庶幾一丘壑，聊免蠅蝸癡。</div>
</p><p style="text-indent:0em" class="lg-abnormal"><div class='lg-row'>生平少實德，此像何勞傳。獨有不欺心，較勝近日禪。願居眾人後，不為一物先。四儀持佛號，弗論散與專。信願終無貳，定育珍池蓮。與爾眾上善，歷劫形神聯。</div>
</p><p style="text-indent:0em" class="lg-abnormal"><div class='lg-row'>不參禪，不學教，彌陀一句真心要。不談玄，不說妙，數珠一串真風調。由他譏，任他笑，念不沈兮亦不掉。晝夜稱名誓弗忘，專待慈尊光裏召。懸知蓮萼已標名，請君同上慈悲造。</div>
</p><p style="text-indent:0em" class="lg-abnormal"><div class='lg-row'>徑山樓下，迷卻父母生身。永慶堂中，依稀指鹿為馬。九華靜室，曾喫腐滓秕糠。靈峰藏堂，又復違於時夏。而今向此枯樹裏，胡思亂想作麼。咄，忽遇樹倒藤枯，且喜相隨來也。<span class='note-inline'>(枯樹入禪像)</span></div>
</p><p style="text-indent:0em" class="lg-abnormal"><div class='lg-row'>若欲利人，何不向萬眾叢席揚名。若欲自利，何不向萬山深處藏身。看你進退失據，昧卻發覺初因。雖然被他簡點，且喜有理可申。不願一日賣得千擔假，但願千日賣不得一擔真。<span class='note-inline'>(說法相)</span></div>
</p><p style="text-indent:0em" class="lg-abnormal"><div class='lg-row'>行年五十，猶未知非。七顛八倒，簸舌鼓皮。見惡不省，見善不齊。胡思亂想，惹謗招疑。踢破性相兩家界限，翻倒南宗北教藩籬。有時不恭，則濫同下惠。有時褊隘，則彷彿伯夷。獨得一點好訣竅，失便宜處占便宜。</div>
</p><p style="text-indent:0em" class="lg-abnormal"><div class='lg-row'>毘盧頂上，不肯安身立命。跛驢腳邊，偏要尺退寸進。可憐五十年來，難得半時寧靜。未知性具圓宗，枉向缽盂討柄。已悟性惡法門，元來即是病行。</div>
</p><p style="text-indent:0em" class="lg-abnormal"><div class='lg-row'>猶憶十二三時，便要豎賢聖幟。而今五十餘年，何嘗知得天德。況進思三十未立，四十多惑。既不堪作宣尼子孫，又豈堪稱釋迦兒息。仔細簡將來，只是一個騙飯喫的老賊。</div>
</p><p style="text-indent:0em" class="lg-abnormal"><div class='lg-row'>胸中沒半個字腳，筆下有萬卷詩書。肚裏無分毫芥蒂，舌頭有多少毀譽。好像一科大樹，只是其名曰樗。<span class='note-inline'>(著述相)</span></div>
</p><p style="text-indent:0em" class="lg-abnormal"><div class='lg-row'>也是百萬人天知識，也是三家村裏學究。也是戒定慧的前茅，也是貪瞋癡的領袖。只因沒有的確師承，到底只是個八不就。</div>
</p><p style="text-indent:0em" class="lg-abnormal"><div class='lg-row'>生平過失深重，猶幸頗知內訟。渾身瑕玷如芒，猶幸不敢覆藏。藉此慚愧種子，方堪送想樂邦。以茲真語實語，兼欲寄誡諸方。不必學他口中，爛翻五宗八教。且先學他一點，樸樸實實心腸。</div>
</p><p style="text-indent:0em" class="lg-abnormal"><div class='lg-row'>昔年融師會裏，或曾燒火埽地。所以今在幽棲，妄拈第一義諦。不涉擬議思量，不離語言文字。人天大眾未免驚疑，賴有湛公堪作證質。切勿將此醜容，竄入百祖隊中。但可留與兒孫，作箇古董玩器。</div>
</p><p style="text-indent:0em" class="lg-abnormal"><div class='lg-row'>註盡十二部經，不曾增減一字。講盡八萬律儀，不曾行得一事。釋迦如來，喚作不肖醜兒。彌勒世尊，訶為癡頑傲弟。獨有阿彌陀佛，藏垢納汙，金手接向下品蓮花安置。</div>
</p><p style="text-indent:0em" class="lg-abnormal"><div class='lg-row'>稽首蕅益真，頂戴如來像。此像既非真，此真寧有兩。諦觀像與真，唯是自心想。心不屬聖凡，聖凡乃並朗。凡夫坐蒲團，聖應居其上。凡因企聖果，分明示諸掌。念念恆現前，形影終無爽。我亦信弗疑，爾亦安<span class='corr'>毋</span>強。覿面語默忘，何勞復助長。鎮古但如斯，不覓時流賞。欲從亦末由，寧思更鑽仰。白日臨青天，遍界消魑魍。愚昧任譏嗤，龍神任稽顙。箇事絕成虧，十尺元一丈。但駕慈悲航，同搖般若槳。法界為津梁，直尋豈尺枉。更問古觀音，方知若應響。</div>
</p><p style="text-indent:0em" class="lg-abnormal"><div class='lg-row'>蘊慈合掌問持戒，我說持戒須蘊慈。慈是下化眾生本，慈是上求佛道基。不殺不盜不婬妄，拔苦與樂功甚奇。專護性遮令清淨，仍須念佛求生西。設不求生極樂國，只恐仍遭隔陰迷。設能信願求彼土，雖曾有犯亦成機。是以我今但念佛，一句彌陀法界師。不勞學漱趙州口，不勞學奮雲門威。聲聲坐斷聖凡路，四句咸離絕百非。三身四德覿體露，爍破鳥空鼠即癡。蘊慈蘊慈應諦信，佛號圓成八萬儀。</div>
</p><p style="text-indent:0em" class="lg-abnormal"><div class='lg-row'>人知其貶古斥今，不思忌諱。不知其談教說禪，不立文字。上法座兮口若懸河，下法座兮目無所視。從朝至暮稱阿彌，矻矻孳孳將數記。三十年來不改弦，從茲堪盡未來際。十種可盡念無盡，一切三昧一三昧。具縛凡夫甚希有，決不妄言聖賢位。蒼暉若欲恆相隨，剎那勇發菩提志。</div>
</p><p style="text-indent:0em" class="lg-abnormal"><div class='lg-row'>蒼雲傳我容，問我何行腳。我行苦且長，為君說其略。十二從外傅，立志為聖學。誤造謗法罪，幾至大墮落。十七聞佛言，幡然始改惡。二十丁父憂，悲極如夢覺。見地藏本願，且哭且欣躍。次年書懺法腪酒戒不卻。廿三聽楞嚴，急參者一著。廿四逃出家。處處遍尋摸。雲棲及雙徑，天台來往數。但自究根源，不問他人彴。甫得門路清，遂遇境緣虐。虛名日已彰，功行日以弱。至年三十八，大病為良藥。高臥九子峰，糠滓堪咀嚼。甫註梵網經，遂有溫陵約。抱病述玄文，抉開千古膜。從閩至吳興，乃到長干郭。註述雖云富，將錯還就錯。今年五十三，依然是具縛。損己以利人，古聖所嗟愕。深悔亦較遲，靈峰聊暫托。一句阿彌陀，堪為良夜柝。汝但挹我清，勿更同予濁。</div>
</p><p style="text-indent:0em" class="lg-abnormal"><div class='lg-row'>露出孃生半身，數出今生敗缺。慕憨翁之擔當法門，不能學其不避斧鉞。慕雪浪之力埽葛藤，不宜學其一味輕忽。慕雲棲之盛德謙光，不能學其廣作舟筏。慕壽昌之真參實悟，不能學其到底不歇。慕幽谿之中興台觀，不宜學其單守一橛。慕顓愚之冰霜操履，不能學其大辯若訥。願學紫柏之宗教圓明，遠不及其純鋼鑄骨。噫，此是吳門不唧溜的鍾振之，而今又喚作北天目的老矻硉。幾翻鼓翼欲騰空，幾翻又向荒原蹶。只有一句阿彌陀佛認得真，源泉畢竟歸滄渤。</div>
</p><p style="text-indent:0em" class="lg-abnormal"><div class='lg-row'>生平不解藏拙，露此贓私頑劣。說起彷彿依稀，覿面何嘗親切。賴有一串數珠，卻是生平祕訣。所以喚作蕅益，未是證龜為鱉。寄語理安法友，不必思量分別。但如丁蘭事親，管取刺之出血。</div>
</p><p style="text-indent:0em" class="lg-abnormal"><div class='lg-row'>此是蕅益道人，生平不善逃名。處處藏頭露尾，可恥聲聞過情。偶向豐南揚家醜，天鼓毒鼓仍齊鳴。勦絕百千歧曲路，直教同作蓮邦民。</div>
</p><p style="text-indent:0em" class="lg-abnormal"><div class='lg-row'>平生自救不了，只為門前之遶。而今始解藏身，驀入靈峰深島。拋開世上繩鞭，取足山中水草。少室天台盡踏翻，東土西天皆觸倒。簡點身心過失多，徘徊今古知音少。畢竟誰為楊子雲，問取禾城姚廣老。</div>
</p></div></div>
<p class='juan'>靈峰蕅益大師宗論卷第九之四</p>
</div><!-- end of div[@id='body'] -->
</body></html>