<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>空谷道澄禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu406' />
<p class='juan'>空谷道澄禪師語錄卷二十</p><p class="byline">嗣法門人德儒編</p>
<div class='div-other'><a id='mulu407' />
<p class='h1'>山居</p><p style="text-indent:0em" class="lg-abnormal"><div class='lg-row'>入廛應世過繁勞脫去尋山學種桃空洞無風雲到隙曲塘有水月歸漕編籬代護園中果修竹兼除道上蒿獅子潛威狐兔邈栴檀勢大苾芻高</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>攀巖附葛踄峰巔到此方知別一天五色卿雲舒錦繡數聲啼鳥咄璣璇長林樹老蒼虯繞崇嶺石橫白虎眠半點浮塵飛不到暫將香草作蒲氈</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>雷鳴借響燒香鼓電閃留光代燭明雨滴樓前擊石磬霧飛堂外罩蘆亭門寬那怕雲關鎖池大何嫌水覆萍休教人間重睡夢高懸化日出東溟</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>日沒嶺西又出東晴光皎皎一輪紅當陽不惜懸秦鏡默地無思挂楚弓歲歲清輝浮九陌山山皓彩化群蒙孤圓照破坤輿暗對景方知色是空</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>瑞結如蟠遶峻峗樹穿石竅蔓盈枝綠林翠鳥顏相合老葛蒼虯影較疑竹掃堂前風過早雲舖山半雨來遲吉凶未卜觀天象定裏圓明不再思</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>生來懶散喜居山一味清幽若鈍頑絕是絕非忘異路離聞離見破疑關斜窗飄露眉生玉破壁招霞衣帶班蓂莢有心開歲月峰巒無事懶高攀</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>路近蒼松作客亭山光樹色巧丹青煙霞不異王維筆風響何須普化鈴頑石點頭因聽法靈猿舉掌為聞經人間問我安身處茅屋幾椽傍大嶸</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>景寂山和道不貧枝條摘盡又生菌不將钁去開新地惟待風來掃舊塵兔影盈虛知朔望花情收放識秋春當陽一句原無說策地敲床笑殺人</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>寒山挂<span class='corr'>錫</span><span class='corr'>已</span>多年土面灰頭出自然求佛不如忘四相得心何必覓三玄行吟池畔魚聞法坐默林邊鳥問禪大喝一聲知也未天空豈滯任飛旋</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>尋常不敢起思惟百結草衣且待時將就巖嵌好躲雨生成茨壩免栽籬支鐺樹下燒枝葉洗菜池中拆土泥爛煮玄芝先供佛靈山那得者般齊</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>蘆蓬簷外眾山翹覿面昂頭若見招巨海千尋聲透徹高峰萬仞氣頻超煙霞散去陽光近屼嵲排開天際遙常聽迦陵清梵雅雷音相接海音潮</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>岑巖峭壁向誰誇凹石如獅踞路槎藤結樹顛垂寶蓋水流平地湧蓮花兩輪日月千年燭一片山河萬歲家不識人間真下落怎能樂我者生涯</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>撲破瓢囊一物無頻將畫餅濟饑徒盡生守戒絕魔使永劫捨身作佛奴迥迥圓明照頓漸昂昂旨趣辨精麤中然站在無憂頂萬紫千霞信手塗</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一生只愛處平常淡泊清幽自覺長風虎<span class='corr'>已</span>經錫制伏雲龍自有缽驅降覺心得息群魔息迷意若狂六賊狂不用許多奧玅法從寬放下絕精方</div>
</p></div>
<div class='div-other'><a id='mulu408' />
<p class='h1'>五言律</p><p style="text-indent:0em" class="lg-abnormal"><div class='lg-row'>山居何所事火種憑刀耕種下菩提子結成般若瑛不燒有燄柴端煮無糧羹月在秋潭映日來繡谷明</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>朗開三車路火焚五蘊山既驅獅子猛那怕野狐頑凌空鶴衣白木落虎毛班優游心不繫處處得長閒</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>白猿啼古樹野鹿臥高丘百物皆含趣萬般有出頭遨遊嘆息世多愁滿眼開經義遍山現白牛</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>居山雖未久事事可堪誇富貴一林筍榮華兩地瓜汲泉冽井近攬勝野晴賒持杖塘邊立投機有暮蛙</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>身在五湖客孤貧不借威摘蔬同鼎食徒步勝乘肥離境寧為是多言<span class='corr'>已</span>覺非高眠忽枕墮榻內顯珠璣</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>柴扉常寂寂忽啼樹上禽三摩眼孔入多漏耳根侵瓦子連聲擊石頭帶土擒鵲巢為說法一聽起迷心</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>鵲噪鴉鳴處何其問吉凶力大堪騎虎缽靈可罩龍山高連鷲嶺星朗示玄宗勘破佛魔境屹然立要衝</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>修竹迎風爽喬松待鶴居趙州茶不竭禪悅食忘機搖舌鋒如劍揚聲吼若獅案前無限景助我發新詩</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>凝眸山色近舉步蘚痕多採蕨連根拔尋薪帶葉拖雨收苔徑滑林密鳥音和清涼驅暑吏持竿上木鵝</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>不登九折阪誰識道中難藤葛原無擾是非自不干步憑雙草履坐止一蒲團本分忘人我便覺地天寬</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>既有聲名重并無論賤輕梵音鳴大壑法語播滄瀛青雲現花從古鏡明識心本是佛海晏與河清</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>居太古樸鬧市取閒消不識諸方苦殊因本地驕童晝打鼓石女夜吹簫寧淡山中靜休濃世外驍</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>心猿常寂定意馬自安全三毒轉三聖五蘊證五仙三百六十士八萬四千賢一夥清虛客同登般若船</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>斂形忘舊跡舉步踏新苔迷卻進山路方知出世才利生日<span class='corr'>已</span>近接物時將來分付長行眾風香花正開</div>
</p></div>
<div class='div-other'><a id='mulu409' />
<p class='h1'>佛事</p>
<div class='div-other'><a id='mulu410' /><p>七月賑濟對壇云大帝年年七月生放開普赦釋含情離憂脫苦淨方去萬里長空一坦平咄混死鬼浪癡魂速去投胎做好人只為從前造孽重今聞佛法盡超生師以拄杖向然紙場內一拂云手執捲天括地拂掃盡煙霞法界清拽杖回壇。</p>
</div>
<div class='div-other'><a id='mulu411' />
<p class='h2'>燬百靈</p><p>狼籍群靈骨滿彌荒坵撒落亂差參年逢戕殌等非命時遇饑殤眾紊骴摶斂如山憑火炬超生似箭仗風姨剎那直上三摩地彈指逕登九品池咦現前湧出光明藏燦燦赤蓮吐玉枝。</p>
</div>
<div class='div-other'><a id='mulu412' />
<p class='h2'>哭雙桂破師翁<span class='note-inline'>(丁酉年涅槃)</span></p><p>拄杖皇皇此日休蹇翁罷釣捨舫舟絕聲不唱密公曲斂手慵拋雪祖毬得露真如觀自在長留慧命復何謀雙趺暫去化安養一葦還來度眾流。</p>
<p>天童記莂響西川受化如麻識者先一旦涅槃撒手去千斤擔子教誰擔法堂寂靜爐煙息佛殿幽清酒器羶從此永安潔白白醃燒品味滿河掀。</p>
<p>法杖千莖出太翁慈容順世遙瞻空生前行狀人難及語後儀規道者同寶塔雖無別點奠金龕常有爐煙通化門孤峻甚行孝竭力撐持強進忠。</p>
<p>普霑法利道風高規正儀端誰敢褒暫退袈裟披素服權安杖缽繫麻絛滿堂悲震如雷吼合殿舉哀似虎嗥兩兩三三皆醉倒展開兩眼看溪濤。</p>
</div>
<div class='div-other'><a id='mulu413' />
<p class='h2'>哭敏師和尚<span class='note-inline'>(甲辰二月二十二卯時生壬子冬月初三日亥時涅)</span></p><p>奉師密教離多年盡力傾心撐法船諦想利生<span class='corr'>已</span>進孝誰知辭世不能前拈香設位空瞻禮上供舉哀淚湧泉哭罷一聲腸欲斷可憐不復睹慈顏。</p>
<p>權化娑婆縱有年何忙推轉利生船丈中爐火常新爇座上曇花如在前滴淚行行傾沛雨涕流次次湧甘泉報身須去他方化唯恨薄緣未近顏。</p>
<p>吾師厭世離繁年放出許多般若船半點瑕疵難隱諱無端形跡現人前通天拄杖如麻立匝地風聲若雨泉自有同門掌法化安心入定斂和顏。</p>
<p>嗣法如同領聖旨不分晝夜勤操履利生至念重如山向道之人淡似水不度無緣度有緣休圖假璽圖真璽剛纔得趣聞師歸收什忙回行孝禮。</p>
</div>
<div class='div-other'><a id='mulu414' />
<p class='h2'>涿州弔易菴法叔</p><p>攜笻擬去利群生半路逆風馬受驚涿水鏗鏘當有分燕京橐鑰原難撐江南河北空懸慕廣浙吳楚枉費誠金骨不知何下落權將磚石壘堆塋。</p>
<p>一妄思惟十萬旬誰知由命不由人貪名圖利終何用逐境生風枉費神珍重堂中樂且貴輕浮世外漫尤嗔前賢三詔不輕舉自古清高道不貧。</p>
</div>
<div class='div-other'><a id='mulu415' />
<p class='h2'>為雲水僧舉火</p><p>執火炬云密如密如空生浮圖逐妄行腳未受鉗錘大限臨頭一念糢糊但知生有不識死無從前未學抽身法直至而今沒倚扶咦向此紅爐鍛煉過休來三界辨親疏。</p>
</div>
<div class='div-other'><a id='mulu416' />
<p class='h2'>為長目舉火</p><p>以火炬打一圓相從相中橫一畫云者箇鐵門限跳得過也向者裏鍛煉跳不過亦從其中烹蒸十地聞之膽顫諸天聽得眉攢還有不生恐怖者麼攛下火炬云唯我長目子穩穩任安排。</p>
</div>
<div class='div-other'><a id='mulu417' />
<p class='h2'>北京為滿洲吳夫人起棺</p><p>師至柩前云百千三昧分差別一句當機絕見聞四大耶或聚或散五行耶受剋受生陰陽耶有升有降造化耶無減無增且道吳夫人平日者一點靈明真造化即今在甚麼處震威一喝云總教當人高著眼休將水落第三坵水落三坵且止如何是起棺一句茫茫苦海抽身去寂寂光中慶有餘以杖敲棺三下云恩愛從今兩斷兇神惡煞齊出　即日舉火高舉起拄杖云杖化雲龍直上辭太陽宮裏借無明丙丁童子從南至巳午當機熒惑生須仗東方甲乙巽凡軀化盡現金身執炬遶棺一匝攛下云西方直捷一條路九品蓮開聞法音。</p>
</div>
<div class='div-other'><a id='mulu418' />
<p class='h2'>京師為福祐張居士起棺</p><p>以明轎抬至棺前云厭世離凡尤是妙若明心地可稱奇去來但要無拖欠往返須妨帶水泥東土西方隨意轉天堂極樂任心逵從今蹬斷輪迴索一見彌陀永不疑咄速急去莫延遲大寂光中開正眼阿耨池裏放毫翨彌陀正說無生法速占九蓮第一枝震威一喝云出　即日舉火以火炬向棺三舉云除三惡斷七情十八界空一坦平天堂路地獄門兩條都是輪迴坑惟有西方極樂國速搶蓮花上品生攛下火云紅燄光中斂正念白蓮池裏放光明聞佛法聽梵音脫盡皮毛顯法身。</p>
</div>
<div class='div-other'><a id='mulu419' />
<p class='h2'>江陵縣尊請對封君唐耕留先生靈小參</p><p>師云涅槃生死等空花覿體承當豈在他積德存仁終有益傳家治國玉無瑕嗚呼所歎者無別花開終有卸果熟必逢時熱鬧一臺戲酒罷各分離光陰如過隙豈肯暫停遲日月急箭射辰宿忙梭飛百物催人老迷流總不知請書安頭上催帖挂兩眉眼耳俱通信四肢強撐持忽想長生方丹鼎藥不齊不求明師指那得火棗梨若還不受老閻氣看破凡情了覺知獨我鄉翁則不然樂土相邀不肯去上方有詔豈能辭。</p>
</div>
<div class='div-other'><a id='mulu420' />
<p class='h2'>對都統穆書靈前小參</p><p>師云欽命出師到楚岳旌旗排列聽鳴角登舟正論進兵策一陣怪風捲浪潑急叫天兮天尚高速倚岸時岸遠闊四圍上下無遮攔西北東南無把捉一旦英雄歸洞庭太白重來將月摸大丈夫為國亡軀不須辭只要忠名有下落且道赤心報國穆書居士者一點忠心下落在甚麼處咦陣亡必入忠臣廟簪纓代代享名爵。</p>
</div>
<div class='div-other'><a id='mulu421' />
<p class='h2'>弔至崖法弟</p><p>一輪杲日正當陽卻被羅睺爭奪光日墜西山尚復舊水流東海不還鄉悲嗟操履一生苦泣歎奔馳幾度霜正好上灘船斷纜中途圓寂可憐傷。</p>
<p>一片浮雲掩太陽霎時閉目斂神光無心思去涅槃樂有意想回歸故鄉可憾光陰雲過隙不由自制日溶霜雖然留得人天眼令此傍觀淚雨傷。</p>
</div>
<div class='div-other'><a id='mulu422' />
<p class='h2'>回川抵萬縣掃本師敏老人塔<span class='note-inline'>(時癸亥十月也)</span></p><p>設供舉哀拈起香云此瓣香葉瘦枝疏乃是應師涅槃之兆幸得根深蒂固胤培法裔永遠綿長花蘩子廣處處牽枝引蔓各方行化滇黔吳越梁唐只圖因緣廣集雲水高曠那想淵源桂樹遞代傳芳進孝的何辭千山萬水披星遙涉進忠的豈懼劍樹刀山直下承當不忘根本者無非設像供真就堂禮拜那肯特來塔前奠茶炷香道澄雖不能別有儀獻但存一點至誠一片心塔前一了現前寸心二留人天標榜此所云由近代以來亂枝亂倫尚多不忠不孝甚廣凡為孝順弟子者三年五載必掃師塔若不近塔瞻禮惟恐後學效尤縱不如百丈守塔三載之誠若從萬里遙來爇片心香如同侍師千古增光奠茶執杯云福恩堂上荷擔來橫按昆吾不用猜縛虎擎龍顯巨手呼風喝雨露雄才芳芬萬葉枝枝茂花發千層朵朵開遁隱抽身不足玅尸解脫殼<span class='corr'>羨</span>奇哉假形即此留蹤跡真玅何方葆聖胎三不逍老茶二獻金牛齋一炷心香燻寶塔兩行珠淚灑塵埃但願吾師慈忍力他方化遍復重回大展九首起具大哭三聲大笑三聲而退。</p>
</div>
<div class='div-other'><a id='mulu423' />
<p class='h2'>夔府開元寺弔繼初法弟</p><p>塔前云繼初法弟聞名高貴拄杖撩天腳跟著地本性如如無來無去試問大眾既道者一點妙覺圓明本無來去且道繼初真如即今向甚麼處以拄杖一卓云虛空裏包涵太山大海中不納死屍雖然如是何水無魚何公無私化錢。</p>
</div>
<div class='div-other'><a id='mulu424' />
<p class='h2'>萬縣天圓寺弔耳獨法兄</p><p>塔前云錦江獨駕一慈航纜繫天圓渡十方正在當陽緊著力忽然波起被風狂牢把舵任汪洋何其撒手太愴忙兄以一般斂目去拋弟有言沒處商思量同參日不由淚雨洸。</p>
</div>
<div class='div-other'><a id='mulu425' />
<p class='h2'>交水龍華寺弔余山法兄<span class='note-inline'>(時甲子仲春也)</span>號知止</p><p>塔前云法兄和尚無端行狀生長蜀中出世滇上志大心粗眉高眼曠作事垂古說法嘹喨碁逢敵手絲毫不讓法無親疏棒有收放咦真我黃蘗之雄宗永挂滇黔作榜樣再出一人似法兄滇裏狐群盡掃蕩。</p>
</div>
<div class='div-other'><a id='mulu426' />
<p class='h2'>回川三月過坪埧天臺山弔月峰法姪<span class='note-inline'>(乙丑)</span></p><p>靈前云天湖法子老僧姪一世清高無垢跡終雖不免者條路石火電光何太急惱恨日月特無情強把光陰來煎逼正好安心過歲年誰想綾羅剪就尺來時抵膝談家常轉則諱名紙上立傷嗟歎淚雨滴仔細思量真可惜癡心枉打萬年樁一息不還有甚益不若幹些本分事大限臨頭有敵如風月過窗隙月晦風消何所值酒完戲罷一場空從頭看起毫無實。</p>
</div>
<div class='div-other'><a id='mulu427' />
<p class='h2'>重慶府觀音寺為迥超對靈</p><p>師云戒未精兮禪未參兩頭打失中間瞞一生辛苦慮衣食枉自奔波履底穿積錢被人騙討徒誰的蠻蒙頭過天日癡心太愚頑真乃僧中俗漢子看破不值半文錢為僧不辦修行理枉住伽藍三寶前木彫泥塑有靈氣銅鑄鐵瀉尚知虔千年頑鐵難溶化六道四生任往還老僧知你貪心重高大一堆黃白錢拿去閻君買轉命再來三寶賺些錢真好笑又可憐不明宗眼豈算男。</p>
</div>
<div class='div-other'><a id='mulu428' />
<p class='h2'>溫江縣尊王封君靈前小參<span class='note-inline'>(時乙丑十月二十日也)</span></p><p>師乃云三界猶如客寓樓任憑寄住幾千秋上方有詔上方去樂土相邀樂土遊即若王公百事足榮華富貴毫無謀進忠可論撞碑士行孝能超扇枕流忠孝進恩<span class='corr'>已</span>酬看罷浮塵如夢幻不如退隱樂天兜舉杖示眾云見麼封君老大人現大神通至山僧者拄杖頭邊聞法歡喜點頭三下笑三聲逍遙自在去也且問老大人笑箇甚麼點首者觀大地迷悟眾生沉溺苦海之中不求出身不知苦到何時笑者笑此世間有一般橫漢站在貢高我慢山兇暴暴氣昂昂堅執名利不肯放捨將來他日不知如何下落逍遙快樂去者自思子孝孫賢家門高貴聯芳千古瓜瓞綿綿百事俱備所以放心撒手逍遙自在去也試問大眾封君老大人即今向甚麼處去以拄杖一卓云大人去處不同凡接引直登上品蓮耳聽梵音眼見佛六根通暢佛齊肩復勸諭云大護法思親不可太過宜當保重為貴再聽山僧一頌太君辭世正其時積德存仁後有餘作宦無非天上客為官豈可是凡黎功勳浩大祿全備施濟寬洪福滿齊奉勸賢臺身保重百年是必要分離。</p>
</div>
<div class='div-other'><a id='mulu429' />
<p class='h2'>弔耆老大相葉奕</p><p>幻世分明如醉夢瞠開眼看沒些用五行生旺有長短八字休囚無接送綠水千秋不斷流青山亙古豈搖動非兒忤逆別雙親運退時衰遭鬼弄剪就綾羅恨尺短哄騙爹娘肝膽痛長歎一聲留不住深恩自有兒孫奉貴賤短長前定修生死輪迴原不共。</p>
</div>
<div class='div-other'><a id='mulu430' />
<p class='h2'>[邱-丘+牟]縣玉泉寺弔其白法弟靈<span class='note-inline'>(庚午仲冬也)</span></p><p>云先精戒律後興禪仁讓謙和理事圓正好撐舟渡苦海何其像早取安然到安養速請還末運眾生多懊惱再來濁世化愚頑。</p>
</div>
<div class='div-other'><a id='mulu431' />
<p class='h2'>崇寧聖像寺弔滄水法弟</p><p>乃云崇寧正欲鼓風聲魚不吞鉤水面混荊棘層層難駐腳不如退入涅槃城虎形可遇鵂聲難聞達磨若不抽身早三番毒藥倒埃塵。</p>
</div>
<div class='div-other'><a id='mulu432' />
<p class='h2'>新繁龍藏寺弔大朗法孫</p><p>孤俊撐天拄一莖遙聞摧折痛傷神增洪祖道尚稀少<span class='corr'>己</span>是他非剩有零失望許多新發意拋離無限舊知情慈航撥轉他方化龍藏惟留千古名。</p>
</div>
<div class='div-other'><a id='mulu433' />
<p class='h2'>十方縣羅漢寺弔雲林法侄</p><p>百卉叢中一棟梁撐天著地勝高強有為作用世堪<span class='corr'>羨</span>無相福田本分粧時節到來風送月化緣<span class='corr'>已</span>竟日溶霜斂心樂意歸安養復應娑婆普放光。</p>
</div></div>
<div class='div-other'><a id='mulu434' />
<p class='h1'>書問</p>
<div class='div-other'><a id='mulu435' /><p>附敏和尚原翰云合掌上空谷上人昨者過高坪會墊邑眾善人以酬昔日之供養也偶至寶剎每問行蹤令徒言及出川未得一晤特發門人及封居士來接倘上人不辭山川之遙可速回一晤。</p>
</div>
<div class='div-other'><a id='mulu436' />
<p class='h2'>師復書</p><p>決造雙桂叵奈水陸兩阻早知山即是土何必騎牛覓牯讀罷來翰想老師求嗣之心仁慈太過也某甲急欲趨座唯恐般若緣分素薄難以向近爐錘略陳一二問頭敢求明示諒和尚必不堅拒也俟往雙桂返楫即當赴聆提誨不一。</p>
</div>
<div class='div-other'><a id='mulu437' />
<p class='h2'>敏和尚復啟</p><p>昨接翰言足見愛法之心甚重也老僧無不悅之但欲青山綠水同一受記想闍黎千古之下欲為人範也得回七星自當如願其佳貺盛齋感謝不盡外有問答機緣照依復上。</p>
<p>問佛未出世祖未西來誰是凡聖答仁者自生分別問一切含識皆具佛性為甚麼辨個凡聖答迷時三界有悟後十方空問三教既一理儒著有玄著空釋著不空不有誰非誰是答說盡千般巧終無兩樣風問萬別千差向一念而無念時如何答截斷葛藤問忽然無一物萬象絕形蹤時如何答覓他起處不得問大事未明如喪考妣大事<span class='corr'>已</span>明如喪考妣既一了百了還憂箇甚麼答只為放不下問橫身俱是手眼盡法界化為極樂還有眾生也無答誰是凡聖問者段風光人人本有箇箇不無又道師師相授祖祖相傳不知傳箇甚麼答不從花下過怎見洞中天問天地未分乾坤未判向甚麼處安身立命答掀翻漆桶八面玲瓏偈曰窮源得處未為玄怎似黃花滿道邊昨夜淵明窺徹後誰知留與箇中傳即日書付法偈偈曰西天東土何人補濟北家聲傳亙古今日老僧付一枝一花開遍乾坤普。</p>
</div>
<div class='div-other'><a id='mulu438' />
<p class='h2'>遵義府海龍山謝法</p><p>上堂問般若門一塵不立有問即是無問即是師云臨濟一枝正法眼進云有無不立如何師云而今付在闍黎邊進云將來佛法如何撐持師云棒頭打人疼乃云建法幢立宗旨須是出格人方明宗門事要知宗門事還他出格人今朝不意空谷禪人特來古龍謝法陞堂說幾箇海上奇方湯頭以療天下人病根老僧自揣從來不開生藥舖單單豈賣死貓頭只好說些家常以為宗門捷徑學道先須有悟由猶如爭鬥快龍舟雖然舊閣閒田地一度贏來方始休是也今所說者無別蓋緣我萬峰老和尚有未了公案出來與諸人了卻如何是未了的公案以拄杖豎起云莫道是者箇麼若論者箇正法眼藏<span class='corr'>已</span>付與吾徒空谷禪人而為佛祖慧命臨濟正傳而成千古手眼也大眾若向者裏會得東勝神洲打鼓西牛賀洲上堂南[貝*善]部洲說法北俱盧洲下座僧以坐具打一圓相云既然如是亦任橫行直舞去師云驚群敵勝真獅子具眼還他大丈夫下座辭行復書手卷一通云者箇大事非是小緣必有根器者承當豈偶然也自我少室一花五葉之記而至南華負石印心代代相傳必是久經鍛煉久經操履然後擴而充之極盡天下之妙則不枉佛祖之苦心也今海內紛紛乘虛接響者如麻似粟皆是不明宗門正眼者老僧捩轉關頭須是有根器人荷負曹溪正脈今吾徒空谷雖歷參諸方而未服其行解結茅林下掩關多年而苦心苦志未曾放下衲僧世業真松柏經于霜雪而耐于歲寒也客歲偶參老僧見其不巧不拙因茲印可一任打風打雨出老僧正眼也由是異日為臨濟血脈則天下人望子之道如渴人思其甘露矣囑囑。</p>
</div>
<div class='div-other'><a id='mulu439' />
<p class='h2'>附敏老人送衣書</p><p>向年萬峰老和尚送來祖衣一襲與老僧披著說法多年兼且同歷烽煙不忍捨離然而老僧門下人多尚未送衣今特遣天吼送與吾徒代勞是佛祖之有望也囑囑。</p>
<p>師拈一頌以謝云自愧報恩無一些仁師千里送袈裟烽煙日久難堪受披著多年付作家不忍捨離焉望捨未曾誇贈敢求誇續傳遞代須如是惟冀十方播雨花。</p>
</div>
<div class='div-other'><a id='mulu440' />
<p class='h2'>附吼兄原扎</p><p>曩者與禪弟襟分兩地不覺三秋也昨高侍至方知大闡宗風於三巴度生無量得誦佳錄果與諸方大不同錦繡不繁機鋒峭峻真過量人也斯時老人命送法衣稍遲即來奉賀。</p>
<p>師拈一頌云因途窵隔翰音稀敢望禪兄親送衣信口說來荒作錄隨緣道出不成機何當過量分強弱只得人前鼓是非幸有一莖硬拄杖法幢未挂尚風威。</p>
</div>
<div class='div-other'><a id='mulu441' />
<p class='h2'>復順承王爺千歲啟<span class='note-inline'>(康熙十九年孟冬也)</span></p><p>靈山記莂何幸盛京若合符節荊南重逢仰仗開爐法雨流通龍入滄海豈知世外暴風暴雨虎歸深山那曉人間幾駭幾驚送別回川行至路途險阻難進結茅遠安欲想恭候路隔千山幸小徒德旺山東來省老衲兼接奈何掃塔孝義未曾周備屈他上京問候相敘情懷一段只待事畢再來同敲佛祖鉗錘是則是但不知王爺做工夫近日有些深進新悟頭者麼若無日子莫將空過去光陰過隙豈停留若有宜當腦後重添錐佛祖深恩是必酬呵呵休怪老僧徵著問恐負靈山付囑由若得流通正法眼仁君敕賜賴王候。</p>
</div>
<div class='div-other'><a id='mulu442' />
<p class='h2'>復工部郎中擎安德禪居士</p><p>盛京一別迢迢山水漸遠要得重逢無非毛楮相通德望來云居士敬望之心甚重未赴誠意回川掃塔全忠亦為先師語錄刻行入藏正脈聯芳續燄傳宗北直賢徒老僧千古有望宗風大振放光須照芙蓉末後一著老僧沒箇安居之地語錄一事能者刻藏流通若肯留心入藏如吹灰之力倘不介意望頒行者似對月談空。</p>
</div></div>
<p class='juan'>空谷道澄禪師語錄卷終</p>
<div class='div-w'><p class="pre">捐貲刻錄真俗門人<br/>　　德參　　灼然　　圓柱　　圓成　　圓惺<br/>　　圓穩　　明䦚　　智亮　　圓全　　圓便<br/>　　圓觀　　圓來　　祖玉　　祖意　　宗祥<br/>　　明悟　　明定　　祖智　　祖慧<br/>　　朱德諦　　謝德信　　高德宗　　戴圓有<br/>　　劉圓法　　葉圓穩　　圓　昇　　郭定純<br/>　　余德種　　李　妹　　張思侗　　鄧長春<br/>康熙四十四年歲次乙酉閏四月吉日識<br/>　　　　<span class='note-inline'>(嘉興王雲瞻書　楞嚴寺藏房倪爾繩刻)</span></p>
</div>
</div><!-- end of div[@id='body'] -->
</body></html>