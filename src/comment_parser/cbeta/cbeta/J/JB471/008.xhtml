<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>空谷道澄禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu22' />
<p class='juan'>空谷道澄禪師語錄卷八</p><p class="byline">嗣法門人德儒編</p>
<div class='div-other'><a id='mulu23' /><p>康熙十九年庚申十月住遠安三化山朝陽庵開山云荊棘劈開建法幢無邊妙義廣含藏今朝就裏親拈出一段光明照十方揮杖云拄杖撥開千手眼金沙湧出白蓮香次年二月進院山門云遙來佛址正當陽內結蓮臺湧道場左列青龍拱瑞象右排白虎朝師王堂中盡是伽陀客世外並無狐野狂從此今朝開法後燈傳綿遠道風香近座云退隱居山卻世繁風聲鳥語太無端今朝只得應時節箇事從來嗣有緣陞座拈香此瓣香不同四季榮枯相豈受三光秀氣粧朝陽堂上親拈出端祝皇圖永久長次拈香云此瓣香描不成兮畫不就十方法界同香臭法筵聖眾得聞聞自獲神天垂默佑復拈香云此瓣香鷲嶺分枝曹溪發幹濟北花開萬峰果燦今從三化山上重拈出供養先師敏老漢斂衣坐白椎竟問答未錄乃云辭卻祗園住大平一方應跡一番新竿頭撥轉潤三有拄杖挽回利四生方便先傳根本戒開爐後煉礦中庚平生不說二乘法頗賴利鈍機淺深所以戒者乃小乘毘尼而為裝嚴外表法身內純心地禪者最上一乘無極之道悟之者超脫諸有故此今朝先傳聖戒而為進道之基後示心宗永作出世津梁由戒生定發慧見性明心莫不由斯戒也。</p>
<p>上堂云莊嚴聖戒精同禪會得過來無二三撿點現前真作用百千三昧一毫端試問離者一毫端又在甚麼處呵呵謾道老僧不道破道破依舊惹人嫌識得的兩腳著地不識的雙眉朝天多嘴阿師實道出方知鼻直兩眉橫當初只為分南北直至而今落二三者裏有不落二三者麼出班領戒。</p>
<p>上堂云拄杖向東南缽盂朝西北曇花晝夜繁總教人識得且道識箇甚麼莫不是善人發大菩薩心來此飯眾聞法得省父母未生前面目者麼若論者箇道理自幼未出閨門時梳粧臺前見過了也呵呵百年三萬六千日返復原來是者箇珍重。</p>
<p>上堂揮拂云會麼此是禪耶是戒耶若道作戒觸犯不得若道作禪逆背不得不觸不背喚作甚麼一喝云不是戒兮不是禪無繩自縛討縈纏袈裟三領遮千惡錫杖一莖斷萬緣絕是絕非忘四相離聞離見了三玄從今不墮有無見一味平常悟性天。</p>
<p>上堂云此箇清幽絕學門十人進步九難行實是吾家真種草豈肯虛張留浪名今朝陞座無別蓋緣眾善聞老僧刈草立標竟誠來辦齋堅請登座說法老僧到來無法可說祗好唱首太平歌以酬信供有耳者諦聽師良久云聽麼文詞將近梵音深遠。</p>
<p>上堂云白牛牽轉耕心田一顆菩提子種堅只待開花結果日不勞舉步到西天昨因眾善至此老僧將西天一夜移在目前舉杖云見麼若向者裏見得八功德水平地湧出九品蓮花滿地放開從此不了葛藤遍地長荊棘滿山生。</p>
<p>上堂舉杖云高懸慧日明暗色空俱照萬物光輝揮拂云甘露一灑山河大地清涼含情霑潤且道還有照不著潤不到者麼擲下拄杖云木上座疾速去遮天蓋地掃盡狐群狗隊貴乎天下太平。</p>
<p>上堂云贊不喜兮毀不嗔失脫楊枝有淨瓶雖然無有觀音願慣好人間保子孫但有至誠懇禱者自獲熊罷夢裏驚今朝山僧不吝囊藏開大便門效我觀音大施慈悲亦作三十二應凡有希求必獲如意名題張居士特因祈嗣來此若合符呵呵雙雙蝴蝶庭前舞隊隊麒麟堂上威離愛割親龐善人求緣祈嗣張居士一箇是開籠放雀一箇是垂鉤釣魚謾道其中無縱奪但觀舉意動機時。</p>
</div>
<div class='div-other'><a id='mulu24' /><p>南漳臥龍寺紳衿監院因佛誕迎師至山門云佛祖門庭表裏相稱瓦子外敲主人內應賓主分明理事清正優劣雖分智愚同性雖然如是權把智門暫放開後任世類一齊進天王殿喝云幾箇村夫形勢太麤威鎮山門莫妄征誅摧邪輔正沒箇親疏老僧至此轉法輪遣任遣兮呼任呼至大殿門云惟有到頭一著難剛纔擬動落言詮不聞不睹難思議仰則彌高鑽則堅撒手懸崖轉步易到家秪在剎那間至佛座喝一喝云大膽太麤心三界獨稱尊兜率不消得娑婆賣風聲拈花略些子亙古遺禍根今朝覿面親相會只得躬身禮拜尊展具三禮據室云摩耶室而原窄秪容百萬人天有請彈指說法無事高枕[噗-口+鼻]眠調和六味濟饑寒免教人人少欠監院興安辦齋請上堂至座云異響天樂法螺法鼓齊鳴此箇法王寶座不免老夫親登青獅白象一齊吼狐兔群邪膽碎傾震威一喝便陞拈香云此瓣香葉覆大地枝滿乾坤信手拈來奉為當今滿朝文武邑郡紳衿法筵善眾一火動蒸只待菩提道果熟永證金剛不壞身斂衣坐白椎竟若觀老僧第一義未出丈時以全備既登無畏法王臺信手拈來無不是若從者裏犯鋒鋩一棒虛空都打碎舉拂示云會麼以拂一揮云回光覺照易向外馳求難昔日優填王思佛刻栴檀處處遺蹤跡教設顯實權利根演直指鈍頑說二三普眼觀色悟觀音耳根圓拈花安心事平空把人瞞四喝與八棒三要及三玄既道無一字何故落言詮天龍明一指一生用不完渠儂分上事不比眾老先未入門時三十棒欲擬開口攔腮摑著有著無盡成非聞聲睹色都是瞎若了明無一法但覺胸中一點恰纔將者點掃乾盡又報皇宮生悉達。</p>
<p>上堂云今朝是佛誕感動眾上善都司張護法同造金牛飯供佛及供僧老僧酬一半還有那一半各自返觀看舉杖云見麼一卓云聽麼若論者箇道理三世諸佛有口說不出歷代祖師有耳聽不入此是達摩西來直指安心教外別傳梁皇覺得後追悔通國人迎永不還面壁九年誰敢怪安心斷臂惹人嫌且問大眾實是有心安耶無心安耶若道有心安虛空面目難描畫水月鏡花誰敢攀若道無心安碓頭米熟三更盡獦獠無故道風旛曹源香水長流永一花五葉至今傳所以山僧隨帶一枝半葉至於臥龍院中欲嗣一箇知音惟恐大眾道吾私心不然放在拄杖頭上上供諸佛以作慶誕次令法筵僧俗具眼者可觀舉杖云見麼若向者裏見得枝枝葉上立彌陀朵朵花中坐釋迦其或不然方寸田中種顆子因緣時至長靈芽呵呵宏福清福總不差。</p>
<p>上堂云只因懶畫杖頭圈退步閒居三化山晝任風雲簾外舞夜隨星月枕邊旋經行坐臥運時節喫飯穿衣推歲年今幸諸山禪客至一番拈起一番鮮所忖者居山日久面塵口[泳-永+(噗-口)]惟恐方不影圓直不映曲蓋緣諸座而求戒緣眾善來祝予齡只得勉強陞座將二十年前舊家私拈出其前有耳共聽有眼同觀舉杖云見麼一卓云聽麼若向者裏見得真聽得清受戒的不勞披展一時體全祈福的不假布施福壽綿延此中勿論在家出家是儒是玄既到山僧者裏大家共處團圞龐公云大家團圞頭共說無生話大眾者無生話如何師良久云莫道無生無不生無生話說等知音朝陽山峻路蹊險到此應當續祖燈傳戒竟云吾年六十六世事頗知足富貴如浮雲榮華若電拂栽茄不結<span class='corr'>瓜</span>種荳豈生粟一顆菩提子阿僧劫保蓄今日拈來供十方人人收斂心田浴至待功高行滿日自有龍天推送出到者裏說甚佛光明放出遍河沙鐵笛橫吹還鄉曲。</p>
<p>上堂云冬九嚴寒萬物休漁翁罷釣挽舫舟若無獅子不張網既有鯨鱗可下鉤所云者惟政禪人自丹徒數千里遙來乞戒重請陞堂先說戒中消息以便行持何也戒有兩般心無二用兩般者心戒相戒二用者體持用持戒者心也衣者意也心意相連戒衣不二心舉意動心定意寂意如野馬心似墻壁意若狂猿心能拘執渾然無心大事<span class='corr'>已</span>畢此乃心戒也相戒者三衣缽杖儘有收放披則禮佛酬則架上觸衣褲子紬布一樣若著此裳斷見疑謗不著此裳盲跛失杖戒如將軍衣似護將將若出師良馬先撞將軍安營四顧堅壯日謹看煙夜謹觀火晝夜提防六時躊唱退則歸隱進則開創凱角一聲幾生幾喪此戒此衣如將軍披鎧努力前上永無退轉之心必得取勝平蕩心戒相戒一復如是戒有鈍漸持有次第比丘戒若舉子菩薩戒猶進士禪師乃法中之王不敢輕自妄諭視聽分明出班受具。</p>
</div>
<div class='div-other'><a id='mulu25' /><p>復回祗園上堂至座云無為為座性空作臺試問阿誰原人再來陞座拈香云此瓣香世出世間全體獨露劫前劫後迥脫根塵今朝拈爇爐中奉為當今皇帝各府王公楚屬尊官本郡紳衿法筵善眾伏願壽同海嶽福與天齊斂衣坐云者遭不比那一遭一番提起一番高有問老僧的的句一棒到頭一箇皰問今日打明日打不知打殺多少人師云頗恨不上心進云學人上心如何師云上心必死問和尚此復回何其太惡殺師云當初攝魚上鉤而今敲骨打髓進云聞者耳痛近者腦熱師云曾不下空鉤沒箇魚兒有箇鰍問趙州狗子有佛性溈山牯牛有也無師云雖有佛性皮毛太厚進云魚無皮毛和尚可教麼師云一釣便上鉤進云上鉤時如何師云鮮炒熱賣乃云閒來無事四方釣魚龍螃蟹一齊罩魚化為龍志氣高蝦蟹成蛟皆悟道溈山水牯性氣粗趙州狗兒怪亂噪此回敲骨打人髓惡辣臭名識者笑野馬野牛喚不回畫箇圈兒任[跳-兆+孛]跳舉杖云會麼唯此者箇無毛大蟲三世諸佛捉摸不見獨我釋迦老人雄才多諸方便先將五戒縛定六根次以十戒惡轉十善二百五十條條緊綁再加四百密扎一遍返復自問罪從何起仔細推敲毫無些犯覈定罪福無受無持一身潔白戒純自斷持戒原係鐵石人參禪定要金剛漢擇身心如皎月陞堂入室方纔算。</p>
<p>辭眾上堂同居荊楚<span class='corr'>已</span>多年不忍分星眾了然噯寧可攜風帶露走安能倚草傍蘆眠從來海鷃嫌天窄自古井蛙喜地寬幸有漁樵來接引一層波外一重天諸兄弟聽吾言苦口叮嚀告眾賢莫把光陰錯過了掉頭不知甚麼顏任憑八萬四千門脫卻輪迴第一禪勤苦戀急窮研不明生死莫貪眠話頭一舉疑情起緊把繩頭著意看工夫做到兩忘處自然有日得輕安得輕安莫放鬆<span class='corr'>猶</span>如烈馬去追風追到無涯盡底處急加鞭更向前沖兩腳踏翻銀鐵壁一手扭著主人公咍早識鏵頭生鐵瀉方知佛殿是泥龍若還不識主人面取箇譬喻與眾見大塞乾坤細微塵體若虛空形似幻難描難畫自如如長短方圓隨物喚一毫頭上放光明六根門裏神通變聖凡分上無增減諸佛眾生同一岸老僧今日分明指行行句句如秦鑑扭轉機關消息子貪名圖利精扯淡頌曰授師密教到荊襄惡辣鉗錘鍛十方煉箇師兒眼孔窄稍纔得意逞輕狂不如退步回川去自有諸方論短長法嗣算來五十四塔前幾箇去拈香。</p>
<p>上堂至座云寶座威威瑞氣生如來留待老僧登今朝佛誕正其時直上拈香報四恩便陞拈香云迦毘羅排芽摩羯陀發叢波羅奈開花拘尸果紅手疾拈來先奉蒼穹三教賢聖人王一同但願聞香凡轉聖三塗八難不相逢斂衣坐云愍念眾生嘆苦哉別離兜率出凡胎諸佛降生於此日普天匝地供香齋所以德明叨為佛子無何報恩營經磕頭化眾信心營齋辦供供佛及僧三宗有益九族無驚聞法信受漸長善根有力施於三寶地掉過頭來享現成。</p>
<p>上堂問今日壽星親降臨和尚可見麼師云見進云向甚麼處見師云鶴帶雲飛鸞隨風舞問一部藥師經能延多少壽師云字句行行算清報來向汝道進云句有長短字亦無量師云福有厚薄壽無增減乃云佛法周旋宇宙為人增福延壽求男求女求緣只在一經一咒若遇無心道人稍靜剎那百就一般喫飯穿衣功悟淺深薄厚縱有擎龍縛虎手水中捉月不能搆識得玄元真奧妙海作福田山作壽。</p>
</div>
<div class='div-other'><a id='mulu26' /><p>康熙二十二年癸亥自楚回川僧俗請仍住聖壽石牛寺三月初十入院山門云法門高闊原無禁星月風雲任往來照顧腳跟妨滑石休行傍側踐蒼苔至天王殿基云分明本是天王殿四聖何方去顯靈佛祖宗風重整頓速來聖壽鎮山門至正殿基云虛空作殿住千佛日月為燈照萬靈天垂寶蓋覆大覺地湧金盆托真人無為真佛坐其中妙性圓明不露形顧視左右云見麼若向者裏見得勿勞插草梵宮竟纔舉新符萬物春者裏不見正好其中具隻眼同證金剛不壞身舉杖云還見麼無為真佛從老僧者拄杖頭飛在諸人眉睫上放光動地總教人人覿體承當休錯過徹底掀翻可放心若信人王在世佛當知法王出劫尊進法堂云多年行腳身居外今日方知得到家經歷十方留正眼任回西蜀利三巴利生且止如何是到家一句良久云青山綠水還依舊世事人情毫不差即日眷眾辦齋請上堂至座云老衲離鄉十八春四海攀罾獨捕麟百計千方隱不住任回聖壽顯精神喝一喝便陞拈香云此瓣香不老不嫩無舊無新拈爇爐中奉為聖君滿朝文武闔國公卿西蜀尊官文武紳衿諸山耆宿合道場人大家伸出補天手早悟伽陀身外身斂衣坐白椎竟師云四方經歷覓投機不識其中更有誰真實餐松飲露者如今正是出頭時有麼問和尚仁慈浩大經歷兩京十省幾許學人當機師云說禪的似牛毛悟道的如兔角問和尚到京師受王候供以何酬答師云平常但無心日費斗石金進云今日聖壽又如何師打云一棒到頭一跡痕問因甚麼獅子窟中無異獸師云百鳥豈肯棲鳳巢問佛性平等無有高下因甚商虐周慈師云佛性本不二天性各有殊進云佛性既無二何言迷乃眾生悟即是佛師云分別不少進云望垂明示師打開頂門眼佛性無迷悟逐境情緣生脫空曰自度乃云自度度人人自度生死關頭無兩路豎起一條鐵脊梁六門緊閉牢拴固一朝囓破鐵饅首扶起放倒任渠做須道老僧行腳兩京十省週轉一為先人命令二留名跡施展學道先存利生遞傳心印法眼一棒打箇唧溜漢何愁法門不高顯青毬須去黃貂來豈肯邀譽圖近冕貧衲近將七十旬回川尋箇老落點孝順賢徒賢孫至意誠心厚款從此師徒團圓早晚切忌疏懶二時佛事精嚴堂中勿缺鐘板時時舉起正念工夫漸漸前趲一口吸盡西江莫枉回川一轉獅子窟中獅子吼鳳皇巢裏鳳雛閃古古今今一般手眼。</p>
<p>上堂云今朝盡道佛生辰宗匠原頭第一人特此拈香勳鼻孔誰知面目太麤生三祗果滿超凡世一念歸真出五行拈花出自無心舉十方因此俱稱尊四七二三分兩土塵塵剎剎鼓風聲七十正傳歸聖壽慧燈續燄永長明今朝幸我孫居士上供拈香慶世尊香爇爐中供諸佛法宣座上示當人拈起香云者是香如何是法佛云止止不須說我法妙難思多寶云快說快說願樂欲聞拘此者二大老一箇止說一箇快說且道說的是不說的是今朝在山僧分中勿論說與不說是與不是兩片口皮嘴上生一莖白棒手中利上柱諸天兮日月星辰無二光下著匝地兮艸木叢林有四序運轉五湖四海兮指定波瀾清透底週旋四山五嶽兮化頑為賢愚轉智龍吟虎嘯兮三乘五果齊俛首獅子奮迅兮魔佛諸天俱退位撥轉天關兮大鵬展翅飛千里挽迴地軸兮香象林中無雜類呵呵常聞諸方好說箇末後句山僧喜道出身句如何是出身句震威一喝云大千沙界舉目盡在掌中心百億須彌剎那不離方寸地。</p>
<p>楊王吳蔡席十月初五日稚髮上堂至座云古人以法空為座拈花微笑當奇貨山僧以座空為法彈指光飛遍塵剎若向者裏會得恒沙世界派派水流歸巨海百億須彌朝朝日出轉扶東者裏不會且向崑崙山頂剷青草阿耨池中魚化龍便陞拈香云此瓣香無相福田布種三界火宅排芽人我山上茂長名利場中開花今朝覺得果熟捧來呈獻釋迦先酬國王水土次謝親師教奢從今跳出樊籠去歷行直到家斂衣坐云佛祖門庭高峻四眾均皆有分無為僧有疑向前請問士問在家能修得行麼修行勝出家須識火裏長蓮花進云願求自行如何師云出家修行勝在家一身潔白玉無瑕士問業緣深厚不能擺脫和尚如何方便師云再在做一場夢來向汝道進云弟子晚晚有夢師云夢拾金銀麼進云或時夢有或時夢無師云有時收存待醒時用進云夢中收斂一醒盡空師云從此知覺長醒醒著不復做夢自然解脫聽頌不貪名利不求榮須學老僧道不貧夢裏般般皆稱意醒來不見收金人問如何是西來意師云通國人追看不見進云如何是祖師意師云立雪齊腰通身顫進云如何是和尚意師云眾生度盡方滿願進云如何是學人意師云徹底掀翻救一半進云居士出家是何意師云鬚髮落地塵緣斷進云出家後如何師云一把钁鋤三斤半荒田荒地都耕轉乃云荒地荒田總教人人下些好種下種得真莫枉辜負前程學道門獨趨悟的一字別求深進都是傍門達磨來此只說個安心心之一字了不可得造化合符霎時風雨聚會機關撥轉剎那星曜呈祥急水灘前撥轉梢頭牢把柁孤峰頂上踏翻海底湧波濤萬仞崖邊退步方識根源深遠百尺竿頭轉身足見意氣清高法門正要剛斷果決漢眾居士不知誰是出格英豪料想眾居士自念鬧市場中無休日閃灼光陰有幾何趨進三寶而求出身路也麼咦門裏出身易身裏出門難若還欲到平安地預先咬破生鐵饅所以宗門茶飯如同鐵釘飯木楂羹嚼來嚼去沒滋味若到者沒滋味處正是好境界不生退志終成大器所以老夫預先告過莫只到萬里不生草大地無寸土那時悔之莫及聽老僧授記出家不是當尋常如鑽鐵壁與銀墻大韝爐中鍛煉出何愁不作法中王。</p>
<p>師誕日上供云不覺行年六十八復轉聖壽沒傝[仁-二+(夭/韭)]不得孝心幾位徒顯把諸方都笑殺老僧此一回川者特為料理先師語錄兼且拜掃祖塔煩累眾家賢徒生了許多躊[蹯-釆+千]不然還往行腳十方任我週匝有緣撞箇趙二王三羅七丁八只待虎嘯龍吟任我興宗揚法一時權衡在手別有無限機括今朝多承盛設不免愧情受納。</p>
<p>即日傳沙彌戒上堂云人人有箇圓明珠埋藏線下兩相疏聖壽今朝親拈示方圓長短任憑呼或呼為主者可作三界內外萬物之主或呼為奴可作世出世間偷天換日之奴神龍識得飛上天都朝廷識得萬代山呼宰官識得為民父母庶民識得為真丈夫僧眾識得聯芳千古眾生識得退卻凡軀唯有老僧識不得結跏趺坐嘴嚧嘟成住壞空全不昧只今亙古永長殊。</p>
</div>
<div class='div-other'><a id='mulu27' /><p>癸亥住華嚴上堂拈香白椎竟斂衣坐云芙蓉錫躍踄華嚴在處洪波白浪掀雨洒何須風拂地雲飛那用幕遮天威威獨步潤三有迥迥孤圓照大千凡有一方未點化普心豈肯放私偏所以十方諸大菩薩端以利生之心為心山僧遍通法界亦以行道之念為念今見滵泭上人不貪不妄無怒無嗔老僧一見甚喜獨不喜者科頭跣足謾道科頭不是行心地不明枉苦蹭蹭到皮穿幾見骨因緣福報不須問。</p>
</div>
<div class='div-other'><a id='mulu28' /><p>甲子歲上滇看望將軍蔡巡府王二位護法就便上雞足古庭當家徹俊同往俊云和尚拈香處處垂語以留宗眼迦葉殿云自從那畔威音別直至而今符合節千里遙來無點獻心香一片爐中爇伏望華門早放開接引眾生出火宅賜神通救末劫何須執定等彌勒七十輩孫來到此只得精心恭敬謁九首至金頂拈香云此瓣香莊嚴劫前下種賢聖劫裏花開世尊昔日拈示百萬人天俱獃贏得尊者笑盈腮亙古遺留禍胎展具合掌云任憑化身塵現剎現無量現道澄有塵說剎說無量說是則須是唯有笑的一字口似懸河說他不著顧視尊像云何為不開生藥舖單單好賣死貓頭至華首門前有尊者像師云常聞尊者入定在內云何還在外問不在內不在外實在甚麼處師震威一喝云且道在內在外呵呵云不在內兮不在外剎塵塵剎身心在三災劫火俱為塵獨此華門永不壞。</p>
<p>迦葉殿建鐘樓鼓閣請師陞座師云慧燈發燄正當陽遞代相傳列有行東土二三如麥粟西天四七若麻糧崖窩水洞成名剎平地高山盡覺場遍界塵沙諸佛子淵流始末豈能忘所云者雞足山吾祖隱身入定之道場時遭劫火以傾隤幸此達一行者經歷四大名山至此募化十方建成四印圓寂尚有未了公案又作麼生以拄杖一卓云鐘樓鼓閣有孤月掌管常住況無能料理當家且太虛仗力十方共湊成以拄杖指梁云分明本是棟梁材卻逢良匠巧安排幸遇老僧敲打過十方雲集俱和諧一棒打開智慧眼二棒擊醒活如龍三棒東倉西庫滿四棒南庄北畝充五棒五宗花葉茂六棒六和道業濃七棒七佛恒住世八棒八荒來歸從九棒燈傳續久遠十棒頓超十地空今日輕敲重打過為梁作棟各西東當陽為主鎮山木輕輕陞上坐居中只待功成行滿日香名自獲十方充金鐘左撞如龍舞玉鼓右敲似虎雄驚醒人間瞠眼夢方知日出不離東當陽寶鑑無私照宇宙山河色色空有時尊者定中出不鐘自鳴不鼓鼕以拄杖一卓下座。</p>
</div>
<div class='div-other'><a id='mulu29' /><p>十八離雞足轉大理府挂錫大悲寺大眾留住傳戒提臺桑護法請師進衙齋次逐一將出家得法根源細問一番辭出即日辦齋請諸山就大悲寺相陪齋次小參云山僧舉動因何來隨喜四般瑞色堆六月雪山真奧妙九冬花樹甚奇哉波濤不散海中月風閃難搖枝上開真乃上方仙佛國檀那有福物情該正所謂有福之人能坐有佛之地故此桑護法不昧靈山付囑現宰官身心慈意善敬佛法僧毫無羈慢整理塔廟裝修庵觀恤鰥憐寡寒衣饑飯不惜珠資孤貧普散斷除諸惡常行十善天耳遙聞佛眼觀看利名掃得開愛根割得斷纔顯人間大丈夫為甚癡呆等大限佛出皇宮入雪山至今千古免塗炭既為人臣公事先幹本分一勺回光自判仔細思量無了期何須苦苦往前鑽呵呵那箇男兒不是漢。</p>
<p>上堂至座云拄杖恒開不夜花特來此處覓生涯烏藤不肯擅輕舉一棒到頭一作家便陞拈香云此瓣香寂寂無言下種惺惺擬動發生劫前劫後不減者畔那畔豈增拈爇爐中奉為當今文武百官大理紳衿雞足耆宿洞府聖僧伏願拄杖振開正法眼當下發明妙覺心斂衣坐白椎竟師云竹笻芒履到滇南覓箇知音豎祖權當機一拶渾身汗和盤托出為君傳以源流拂子傳下座付石鐘後閣覺愚更號興隆德旺禪人囑云世尊正法眼藏付與摩訶迦葉遞代相傳在老僧處正傳七十代老僧行化四十餘年行年七十應當交付於汝廣行流布勿令斷續珍重問答未錄乃云七十涉滇為利生芒鞋踏處細叮嚀拄杖頭邊暉日月分明照透當人心以杖畫一圓相云會麼從前不會打之遶勉強畫箇元字腳惟有者箇圈[囗@石]軒昂孤聳舒暢識得的喚作大圓鏡智不會的認作裝米籮筐人人好似蛀米蟲只知喫飯穿衣那管末後郎當正所謂衣架逢飯囊相見笑一場煖飽無別慮唯妨病臥床眼前混得過難哄老閻王業鏡無私僻照透肝肺腸善惡從心起一見自慚惶閒時不問歸家路行到中途向那廂幸遇老僧親指點無影山前有座無縫塔安身立命第一風光有問老僧清淨戒杖拗豬頭供十方傳衣竟下座。</p>
<p>上堂云強人嘴似釘拍案問主賓齊到一齊打兩來兩處侵機關若會得棒喝有重輕舉杖云有縱有奪無疏無親具眼禪和休辨假真問四大本空如何是真師打云知痛知癢略傍相應進云不著痛癢如何師云土木頑石打碎無益問四喝八棒何處分賞罰師連打云前賞後罰更兼活殺問畫虎不成如何師云脈絡不清進云何日魚化龍師云上方欽賜過雷鳴雨現成乃云風過雷鳴普降霖賓主了然歷歷明角虎入山憑躍舞珠龍出穴恁飛騰甘雨潤四洲慈雲覆萬靈草木逢春惺花果遇秋凝老僧知足入山妙留箇清高香美名拽杖下座。</p>
<p>上堂佛開八萬四千門南北東西任往行作福年深生福地行凶日永磊凶墳四生六道隨心轉十惡八邪任意輪死去生來無了日輪迴週轉不暫停非是山僧不教化無根破謗亂云評善哉如來慈愍故隨類脫生改姓名趙李張王可貴賤周楊孔呂任富貧高卑妍醜遍通應掃盡煙塵更起雲欲把眾生普度湖海山岡一掌乎所以世尊悟日云未運眾生性情暴惡難調伏化即今看起薄惡剛強之世不忠孝逆尊卑訕謗三寶嫉姤良善惡如狼毒似虎想起佛語其實不虛大眾佛昔用盡方權菩薩種種應現引入法門尚且返來爭雄並勢山僧有何德能敢向其中興波作浪汝等懼怕三災劫精進勇猛超出劫外頑皮不顧性命吾莫如之何也古有云父子上山各自努力聽吾一頌打不醒兮罵不羞在伊輪轉何時休老僧退隱歸山去一任癡心隨逐流。</p>
</div></div>
</div><!-- end of div[@id='body'] -->
</body></html>