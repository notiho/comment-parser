<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉興退菴斷愚智禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>嘉興退菴斷愚智禪師語錄卷下</p><p class="byline">嗣法門人機輪等編</p>
<div class='div-other'><a id='mulu10' />
<p class='h1'>頌古</p>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>指天指地獨稱尊攪動須彌海嶽昏不是韶陽行正令幾多賺入鬼家門。</p>
</div>
<div class='div-orig'><p style="margin-left:2em">世尊睹星。</p>
</div>
<div class='div-commentary'><p>纔出孃胎示本顏明星一睹眼睛穿如來德相咸皆具夜半優曇火裡鮮。</p>
</div>
<div class='div-orig'><p style="margin-left:2em">世尊拈華。</p>
</div>
<div class='div-commentary'><p>拈華顧視豈無端百萬人天總自瞞金色頭陀重漏洩真風凜冽骨毛寒。</p>
</div>
<div class='div-orig'><p style="margin-left:2em">世尊陞座。</p>
</div>
<div class='div-commentary'><p>老漢家風<span class='corr'>已</span>顯然文殊何必又重宣當時若是英靈客肯向他山聽杜鵑。</p>
</div>
<div class='div-orig'><p style="margin-left:2em">世尊下忉利天栴檀像出迎。</p>
</div>
<div class='div-commentary'><p>高懸古鏡照無偏萬象森羅似宛然我也笑時渠也笑不如撲破絕媸妍。</p>
</div>
<div class='div-orig'><p style="margin-left:2em">世尊因文殊門外立。</p>
</div>
<div class='div-commentary'><p>熱心人惹是非多內外何曾有自他無角鐵牛耕海底懷胎石女唱巴歌。</p>
</div>
<div class='div-orig'><p style="margin-left:2em">世尊未離兜率<span class='corr'>已</span>降王宮未出母胎度人<span class='corr'>已</span>畢。</p>
</div>
<div class='div-commentary'><p>大巧若拙大智若愚四維上下無人識渠。</p>
</div>
<div class='div-orig'><p style="margin-left:2em">世尊因文殊出女子定不得。</p>
</div>
<div class='div-commentary'><p>一本桃林不假栽園丁何必強安排由來灼灼花夭艷秪在春風拂便開。</p>
</div>
<div class='div-orig'><p style="margin-left:2em">世尊因普眼菩薩欲見普賢。</p>
</div>
<div class='div-commentary'><p>兩次三番意正濃普賢不見許誰同依俙似曲纔堪聽卻被風吹別調中。</p>
</div>
<div class='div-orig'><p style="margin-left:2em">世尊因乾闥婆王獻樂。</p>
</div>
<div class='div-commentary'><p>乾闥婆王奏樂時山河大地悉如斯電光石火難通信端的應須秪自知。</p>
</div>
<div class='div-orig'><p style="margin-left:2em">世尊因五通仙人問如何是那一通。</p>
</div>
<div class='div-commentary'><p>那一通你問我須彌倒卓日當午堪笑騎牛更覓牛分付禪流休莽鹵。</p>
</div>
<div class='div-orig'><p style="margin-left:2em">世尊因波斯匿王問勝義諦中有世俗諦否。</p>
</div>
<div class='div-commentary'><p>一二義諦水銀墮地逼塞虛空有甚巴鼻咄。</p>
</div>
<div class='div-orig'><p style="margin-left:2em">殃崛持缽。</p>
</div>
<div class='div-commentary'><p>凍鎖寒梅一段香春風纔拂便芬芳青山綠水仍如舊莫向枝頭較短長。</p>
</div>
<div class='div-orig'><p style="margin-left:2em">世尊因調達謗佛生身陷入地獄令阿難傳問。</p>
</div>
<div class='div-commentary'><p>三禪天樂自和諧其奈渾身個裡埋爭若奮然張意氣管教是處絕安排。</p>
</div>
<div class='div-orig'><p style="margin-left:2em">世尊臨入涅槃文殊請再轉法輪。</p>
</div>
<div class='div-commentary'><p>四十九年曾未說末稍再請復何宣法輪轉處難迴避逼塞虛空遍大千。</p>
</div>
<div class='div-orig'><p style="margin-left:2em">天親菩薩自彌勒內宮而下無著菩薩問。</p>
</div>
<div class='div-commentary'><p>問處分明答處親綠陰枝上鳥啼春梵音清雅超凡聽不是其人豈易聞。</p>
</div>
<div class='div-orig'><p style="margin-left:2em">維摩居士因三十二菩薩問疾各說不二法門。</p>
</div>
<div class='div-commentary'><p>毘耶一默義偏雄不二門開觸處通夜半無燈香閣靜鞦韆垂在月明中。</p>
</div>
<div class='div-orig'><p style="margin-left:2em">迦葉尊者因阿難問世尊金襴外別傳何物。</p>
</div>
<div class='div-commentary'><p>金襴之外復何傳弟應兄呼倒剎竿佛眼直教窺不得兒孫由是逞顢頇。</p>
</div>
<div class='div-orig'><p style="margin-left:2em">圓覺一切障礙即究竟覺。</p>
</div>
<div class='div-commentary'><p>飯後茶三盞禪餘書幾行本無焦渴患何用樂清涼。</p>
</div>
<div class='div-orig'><p style="margin-left:2em">雙林善慧大士因梁武帝請講經。</p>
</div>
<div class='div-commentary'><p>一卷經文寶鏡明河沙妙義剎那評當時不得誌公老未免人呼作白丁。</p>
</div>
<div class='div-orig'><p style="margin-left:2em">初祖自梁涉魏至少林面壁而坐。</p>
</div>
<div class='div-commentary'><p>九年冷坐少林前劈脊誰能下一拳不是神光親覷破一花那得至今傳。</p>
</div>
<div class='div-orig'><p style="margin-left:2em">二祖安心。</p>
</div>
<div class='div-commentary'><p>忘軀為法乞安心不識羞慚滿面塵卻被老胡輕一拶了然直下喪家珍。</p>
</div>
<div class='div-orig'><p style="margin-left:2em">馬祖陞堂百丈捲席。</p>
</div>
<div class='div-commentary'><p>陞堂捲席意相投脫體風流孰與酬昨日鼻疼今不痛分明舉似有來由。</p>
</div>
<div class='div-orig'><p style="margin-left:2em">南陽慧忠國師因代宗帝問百年後所須何事。</p>
</div>
<div class='div-commentary'><p>孤孤迥迥絕羅籠不假人間造作工秪為耽源饒舌後翻令描摸在朦朧。</p>
</div>
<div class='div-orig'><p style="margin-left:2em">丹霞因過慧林寺值凝寒乃取木佛燒火向。</p>
</div>
<div class='div-commentary'><p>滔天巨水涌江千短棹徒教望遠灘忽地風帆摧折後一鉤新月逼人寒。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>貓兒提起意分明剛刃揮時正令行叵耐群英都不薦草鞋頭戴為施呈。</p>
</div>
<div class='div-orig'><p style="margin-left:2em">魯祖凡見僧來便面壁南泉聞云。</p>
</div>
<div class='div-commentary'><p>池陽面壁也無端痛下金錐孰解看王老頂門加一拍從教血濺梵天寒。</p>
</div>
<div class='div-orig'><p style="margin-left:2em">石鞏接三平。</p>
</div>
<div class='div-commentary'><p>老將從來膽氣弘當場血戰愛英雄金鞭轉處乾坤黑降馬猶憐卸甲風。</p>
</div>
<div class='div-orig'><p style="margin-left:2em">國師三喚侍者。</p>
</div>
<div class='div-commentary'><p>三呼三應墨中煤玉斧金刀劈不開負汝負吾重剖析依然滿面是塵埃。</p>
</div>
<div class='div-orig'><p style="margin-left:2em">藥山因李翱<span class='corr'>刺</span>史訪。</p>
</div>
<div class='div-commentary'><p>雲在青天水在瓶應知此道出常情渠儂自得看經趣換卻時人眼裡睛。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>詐啞裝聾老德山墻歪戶裂實難關家私卻被傍人見醜態相傳覺赧顏。</p>
</div>
<div class='div-orig'><p style="margin-left:2em">臨濟在黃檗三度問佛法大意。</p>
</div>
<div class='div-commentary'><p>三頓烏藤恨未休大愚一點豁雙眸歸來便把虎鬚捋倒嶽旋嵐出眾儔。</p>
</div>
<div class='div-orig'><p style="margin-left:2em">布袋和尚。</p>
</div>
<div class='div-commentary'><p>嘗拖布袋在通衢狼藉家私孰識渠世界大千都著盡更為拈出示無餘。</p>
</div>
<div class='div-orig'><p style="margin-left:2em">趙州因僧問如何是和尚家風。</p>
</div>
<div class='div-commentary'><p>家風纔舉便郎當逐塊禪流又著忙覿面不知千里隔如何洞見黑心腸。</p>
</div>
<div class='div-orig'><p style="margin-left:2em">古德不出方丈到莊喫油餈。</p>
</div>
<div class='div-commentary'><p>齋時獨不赴雲堂也是無端著死忙幸自子期能解會高山流水別宮商。</p>
</div>
<div class='div-orig'><p style="margin-left:2em">趙州喚文遠。</p>
</div>
<div class='div-commentary'><p>東司頭上高高喚步下輕輕應一聲此話<span class='corr'>已</span>經人落耳長江有水洗難清。</p>
</div>
<div class='div-orig'><p style="margin-left:2em">子湖狗。</p>
</div>
<div class='div-commentary'><p>子湖堂前蓄隻狗藏頭露尾誰知有從來不顧親與疏擬議遭他秪一口。</p>
</div>
<div class='div-orig'><p style="margin-left:2em">南泉因趙州問如何是道。</p>
</div>
<div class='div-commentary'><p>平常心是道白布休粘皂倦即便噇眠寒來添衲襖。</p>
</div>
<div class='div-orig'><p style="margin-left:2em">趙州因僧問萬法歸一。</p>
</div>
<div class='div-commentary'><p>佛祖從來說不到盡情抖擻與諸人明明那事無今古日照青峰朵朵新。</p>
</div>
<div class='div-orig'><p style="margin-left:2em">雪峰因三聖問透網金鱗。</p>
</div>
<div class='div-commentary'><p>金鱗透網絕羈留誰敢揚帆下餌鉤不是拏雲擒霧手何當倒嶽與傾湫。</p>
</div>
<div class='div-orig'><p style="margin-left:2em">臨濟囑三聖偈。</p>
</div>
<div class='div-commentary'><p>沿流不止問如何殃及兒孫會也麼耀古騰今難蓋覆一輪皎潔印千波。</p>
<p>真照無邊說似他當機直指絕淆訛洪鐘扣發驚群夢石臼風吹念佛陀。</p>
<p>離相離名人不稟鐵牛夜半過窗櫺堪憐無限參玄客錯認胡蘆作帝瓶。</p>
<p>吹毛用了急須磨閃爍寒光孰奈何奮怒那吒纔觸犯血流滿地罷干戈。</p>
</div>
<div class='div-orig'><p style="margin-left:2em">趙州因僧問狗子還有佛性也無。</p>
</div>
<div class='div-commentary'><p>狗子佛性有無鐵蛇橫在當途瞎眼波斯踏著管教喪卻全軀。</p>
</div>
<div class='div-orig'><p style="margin-left:2em">臨濟上堂僧出作禮濟便喝僧曰老和尚莫探頭好濟曰你道落在什麼處僧便喝濟便打又僧問如何是佛法大意濟便喝僧作禮濟曰你道好喝也無僧曰草賊大敗濟曰過在什麼處僧曰再犯不容濟便打乃曰大眾要會臨濟賓主句問取堂中二禪客。</p>
</div>
<div class='div-commentary'><p>賓主交參殺活全奔流度刃火中蓮堂中禪客分明示誰道渠儂是白拈。</p>
</div>
<div class='div-orig'><p style="margin-left:2em">趙州訪二菴主。</p>
</div>
<div class='div-commentary'><p>竿木隨身逢場作戲放去收來衲僧巴鼻。</p>
</div>
<div class='div-orig'><p style="margin-left:2em">香嚴示眾若論此事如人上樹。</p>
</div>
<div class='div-commentary'><p>一等全提向上機無錐地漢做來奇當場不畏傍觀眼別有威聲動四維。</p>
</div>
<div class='div-orig'><p style="margin-left:2em">鼓山折箭。</p>
</div>
<div class='div-commentary'><p>中途箭折有來由誰料奴渠語更優大抵還他肌骨好不風流處也風流。</p>
</div>
<div class='div-orig'><p style="margin-left:2em">寶壽第二世見相打曰得恁麼無面目遂大悟。</p>
</div>
<div class='div-commentary'><p>浩浩塵中渾不覺一拳打著脫然空森羅萬象齊顛首依舊扶桑涌日紅。</p>
</div>
<div class='div-orig'><p style="margin-left:2em">保福四謾人。</p>
</div>
<div class='div-commentary'><p>卻是你謾我賊身淨裸裸誰知<span class='corr'>陝</span>府牛吞卻嘉州虎。</p>
</div>
<div class='div-orig'><p style="margin-left:2em">趙州因僧問承聞和尚親見南泉是否。</p>
</div>
<div class='div-commentary'><p>南泉親見不謾人蘿蔔拈來直指陳大塊秋毫非別物千紅萬紫總皆春。</p>
</div>
<div class='div-orig'><p style="margin-left:2em">九峰勘首座。</p>
</div>
<div class='div-commentary'><p>枯木堂前花正春炷香脫去未為真一條白練如龍活賺殺參玄幾許人。</p>
</div>
<div class='div-orig'><p style="margin-left:2em">雲門上堂乾坤之內。</p>
</div>
<div class='div-commentary'><p>當陽拈出形山寶燦地輝天遍界彰坐臥經行如不薦燈籠佛殿漫摶量。</p>
</div>
<div class='div-orig'><p style="margin-left:2em">船子覆舟。</p>
</div>
<div class='div-commentary'><p>沒蹤跡處莫藏身二十年明此事親呈起橈來無別有踏翻船子脫然新。</p>
</div>
<div class='div-orig'><p style="margin-left:2em">趙州勘婆子。</p>
</div>
<div class='div-commentary'><p>婆子掀翻滄海去趙州踢倒須彌回奈我一雙窮相手未曾容易舞三臺。</p>
</div>
<div class='div-orig'><p style="margin-left:2em">法眼示眾者裡聚集少時為上座僧堂裡者裡聚集少時為上座山門頭者裡聚集少時為上座寮舍裡為復說上座過別有道理。</p>
</div>
<div class='div-commentary'><p>山門寮舍與僧堂覿面全提不覆藏奼女<span class='corr'>已</span>歸霄漢去獃郎猶自守空房。</p>
</div>
<div class='div-orig'><p style="margin-left:2em">臨濟四料揀。</p>
</div>
<div class='div-commentary'><p>煙塵掃盡顯朝綱萬疊江山總大唐一片皇風無內外謳歌鼓腹滿邊疆。</p>
</div>
<div class='div-orig'><p style="margin-left:2em">興化因僧問四方八面來時如何。</p>
</div>
<div class='div-commentary'><p>戴角擎頭捋虎鬚當機直指絕離微重拈古廟藏身處賺殺平人犯夜歸。</p>
</div>
<div class='div-orig'><p style="margin-left:2em">三界唯心萬法唯識。</p>
</div>
<div class='div-commentary'><p>一二三四五五四三二一久拋搕[打-丁+(天/韭)]頭拈起無倫匹。</p>
</div>
<div class='div-orig'><p style="margin-left:2em">趙州問僧曾到此間麼。</p>
</div>
<div class='div-commentary'><p>相逢秪喚喫盃茶沾著通身徹骨麻伶俐衲僧多意氣管教別有好生涯。</p>
</div>
<div class='div-orig'><p style="margin-left:2em">興化在大覺為院主。</p>
</div>
<div class='div-commentary'><p>杖頭豪氣孰同儕撥轉機輪當下灰一炷香焚恩不負孤賒捉敗古今該。</p>
</div>
<div class='div-orig'><p style="margin-left:2em">南院上堂赤肉團上壁立千仞。</p>
</div>
<div class='div-commentary'><p>絕遮攔處復遮攔獲下南洲小洞蠻赫赫旌旗揮轉處滿天愁霧鎖青山。</p>
</div>
<div class='div-orig'><p style="margin-left:2em">龍濟示眾是柱不見柱非柱不見柱云。</p>
</div>
<div class='div-commentary'><p>飢來喫飯困來眠兩腳長伸得自然若把是非來辨我知君猶欠喫粗拳。</p>
</div>
<div class='div-orig'><p style="margin-left:2em">風穴陞座顧視大眾首山便下去穴便歸方丈。</p>
</div>
<div class='div-commentary'><p>纔登寶座揚家醜爭奈傍觀不耐看一把柳絲收不得和煙搭在玉欄杆。</p>
</div>
<div class='div-orig'><p style="margin-left:2em">首山竹篦。</p>
</div>
<div class='div-commentary'><p>赫赫全提驗棟材堂堂大用出塵埃兩頭坐斷未相許更擬如何劈脊揮。</p>
</div>
<div class='div-orig'><p style="margin-left:2em">慈明參汾陽經二年未許入室。</p>
</div>
<div class='div-commentary'><p>倒腹傾腸舉似人其如不薦屈難伸一朝捉敗非輕處眼蓋乾坤氣宇新。</p>
</div>
<div class='div-orig'><p style="margin-left:2em">天衣懷禪師示眾百骸俱潰散一物鎮常靈百骸潰散皆歸土一物常靈何處安。</p>
</div>
<div class='div-commentary'><p>秋來葉落總歸根春至花開遍界新一片寒心付流水不知幾是報恩人。</p>
</div>
<div class='div-orig'><p style="margin-left:2em">五祖謝監收上堂人之性命第一須是○欲得成此○先須防於○若是真○人○○。</p>
</div>
<div class='div-commentary'><p>重重分付最慇懃演祖何曾動嘴脣若向此中窮徹骨方堪攜手入廛陳。</p>
</div>
<div class='div-orig'><p style="margin-left:2em">古云大智發於心於心何處尋成就一切義無古亦無今。</p>
</div>
<div class='div-commentary'><p>有有有中無無無無中有猴愁摟搜頭狗走抖擻口。</p>
</div>
<div class='div-orig'><p style="margin-left:2em">杭州淨慈斷橋妙倫禪師參無準和尚準以狗子因何有業識令下語凡三十轉皆不契倫云可無方便乎準乃舉真淨頌曰言有業識在誰云意不深海枯終見底人死不知心示之倫悚然良久忽聞板聲大悟。</p>
</div>
<div class='div-commentary'><p>一擊通身脫誰為業識來真燈從此續烜赫耀無涯。</p>
</div>
<div class='div-orig'><p style="margin-left:2em">古德六刮。</p>
</div>
<div class='div-commentary'><p>塵毛除去眼中花皮肉蠲來未足誇髓骨直教都刮盡爭如隨分納些些。</p>
</div>
<div class='div-orig'><p style="margin-left:2em">天台瑞巖方山寶禪師參斷橋倫祖祖室中嘗舉萬法歸一示徒一日寶侍次祖拈莧菜根示之寶忽大悟。</p>
</div>
<div class='div-commentary'><p>等閒拈示有來由瞥爾知恩便徹頭正眼豁開凡聖盡兒孫遞代逞風流。</p>
</div>
<div class='div-orig'><p style="margin-left:2em">瑞巖寶禪師因無見睹參便打睹一日作務次豁然大悟遂呈偈曰選佛甲科喜莫量大千沙界一禪床嗔拳痛棒知多少今日恩忘怨亦忘寶以偈印之。</p>
</div>
<div class='div-commentary'><p>傾盃空著本無意卻還錢坐斷華峰頂真風播御簾。</p>
</div>
<div class='div-orig'><p style="margin-left:2em">天台華頂無見睹禪師四十年足不越閫至正賜號妙明真覺白雲度問西來密意未審如何頂曰待娑羅峰點頭即向汝道雲於言下大悟。</p>
</div>
<div class='div-commentary'><p>梗將生鐵錘捏出黃金汁寄語長安人莫把長安覓。</p>
</div>
<div class='div-orig'><p style="margin-left:2em">南京大崗月溪澄禪師凡見僧請益乃曰佛法不是鮮魚怕爛卻那即趁出夷峰寧侍傍大悟。</p>
</div>
<div class='div-commentary'><p>栗棘金圈事絕倫何期室內有知音都緣惡辣難棲泊留得丹心煥古今。</p>
</div>
<div class='div-orig'><p style="margin-left:2em">繡州天寧法舟道濟禪師因五臺陸公問畫前元有易否寧曰若無將什麼畫公曰畫後如何寧曰元無一畫公曰現有六十四卦何得言無寧曰居士莫著文字好公曰請師離文字發一爻看寧召五臺臺應諾寧曰者一爻從何處起。</p>
</div>
<div class='div-commentary'><p>鴛鴦重繡出暗地度金針曲盡千般妙全拋一片心。</p>
</div>
<div class='div-orig'><p style="margin-left:2em">繡州敬畏無趣如空禪師元旦示眾日今日新年第一日圓明普照恒沙國群靈咸在此光中皆得如來三昧力汝等還會如來力麼以兩手作掇石勢云遏拙來時有僧問重多少趣曰飯袋子輕重也不知。</p>
</div>
<div class='div-commentary'><p>當陽直示本無私懞懂禪流尚不知見徹老人垂手處方為出格丈夫兒。</p>
</div>
<div class='div-orig'><p style="margin-left:2em">杭州徑山無幻性沖禪師因編無趣錄歸趣曰子一向做得個什麼山曰性沖買得一段田收得原本契書請和尚簽押遂將錄呈上趣接得曰者個是我底你底聻山曰和尚莫攙行奪市趣擲下錄本山便出。</p>
</div>
<div class='div-commentary'><p>水乳機投非分外分疆立界太無端兒孫幸得今朝力萬國春風一統看。</p>
</div>
<div class='div-orig'><p style="margin-left:2em">無幻和尚因僧問如何是提婆宗幻曰一字不著劃僧云某甲不問者個幻曰圓相不著圈。</p>
</div>
<div class='div-commentary'><p>崑崙顛倒舞北斗面南看不遇知音者徒勞話歲寒。</p>
</div>
<div class='div-orig'><p style="margin-left:2em">無幻和尚燒火次僧問如何是自性天真佛幻曰與我搬取一束柴來僧搬柴了又埋前問幻曰者奴子好惡也不知便打。</p>
</div>
<div class='div-commentary'><p>自性天真佛云何向外求當機如委悉恩大莫能酬。</p>
</div>
<div class='div-orig'><p style="margin-left:2em">嘉興興善南明慧廣禪師時徑山為首眾一日地上拾片紙視之有觀方知彼去去者不至方之句忽大悟乃白幻幻印可。</p>
</div>
<div class='div-commentary'><p>搕[打-丁+(天/韭)]堆頭親撞著面門從此得昂藏五峰頂上烹英傑一段真風萬古揚。</p>
</div>
<div class='div-orig'><p style="margin-left:2em">南明和尚徑山示眾曰五峰頭卓朔雙徑尾顛先喝石巖一任[跳-兆+孛]跳明月池覆地傾天此四句中有一句有殺人刀無活人劍有一句有活人劍無殺人刀有一句殺人刀活人劍俱有有一句殺人刀活人劍俱無揀點得倜儻分明許你參學事畢。</p>
</div>
<div class='div-commentary'><p>獅子咆哮自出群驚翻海嶽震乾坤佛魔到此無蹤跡野犴徒教裂頂門。</p>
</div>
<div class='div-orig'><p style="margin-left:2em">南明和尚因聞谷大師問了即業障本來空未了應須償宿債獅子尊者因甚被罽賓國王斬卻南曰本來空聞云為什麼王臂自落南曰本來空聞云和尚意旨如何南曰本來空。</p>
</div>
<div class='div-commentary'><p>問處絕毫釐答處填溝壑捉敗老南翁始信乾坤廓錯出穴猛虎戴雙角。</p>
</div>
<div class='div-orig'><p style="margin-left:2em">建寧普明鴛湖妙用禪師謁湛然和尚問目前無法意在目前其旨如何湛曰聞令師出關是否明曰不是目前法非耳目之所到又作麼生湛揖曰請出我要止靜明便出。</p>
</div>
<div class='div-commentary'><p>作家相見果非常舒卷同時徹底揚更有一般奇特處任教天眼莫窺光。</p>
</div>
<div class='div-orig'><p style="margin-left:2em">普明老和尚同雪嶠大師上弦夜翫月次嶠指月問那半個在那裡去了明良久曰會麼嶠曰也秪得半個明卻問那半個在那裡去了嶠亦良久明曰也秪得半個嶠乃呵呵大笑。</p>
</div>
<div class='div-commentary'><p>皎皎透雙眸相將覿面酬清光吞宇宙何處不風流。</p>
</div>
<div class='div-orig'><p style="margin-left:2em">普明老和尚因僧問迷中有悟悟中有迷如何是悟中迷明曰亂問作麼。</p>
</div>
<div class='div-commentary'><p>纔問悟中迷全提向上機大鵬擘海水鐵馬透重圍。</p>
</div>
<div class='div-orig'><p style="margin-left:2em">繡州永正一初悟元禪師參鴛湖老人一日禮拜起湖舉拳云道一句看正便掌湖亦掌云且道你一掌我一掌甚麼意旨正云請和尚珍重湖乃休正一喝便出。</p>
</div>
<div class='div-commentary'><p>有縱有奪能主能賓象王迴旋獅子嚬呻莫怪渠儂多意氣精金百煉越光新。</p>
</div>
<div class='div-orig'><p style="margin-left:2em">永正老和尚因報恩祖林上座問既是斷橋因甚得度斯遠正卓拄杖云全承渠力。</p>
</div>
<div class='div-commentary'><p>全承渠力不顢頇耀古騰今續正傳分付英流高著眼當知慧命永綿綿。</p>
</div>
<div class='div-orig'><p style="margin-left:2em">既是鴛湖因甚水無二色正云大地沾恩。</p>
</div>
<div class='div-commentary'><p>大地沾恩直指陳通身徹骨要知津源頭水活流無盡華放優曇遍界春。</p>
</div>
<div class='div-orig'><p style="margin-left:2em">一不成兩因甚更喚作初正云無處不稱尊。</p>
</div>
<div class='div-commentary'><p>堂堂無處不稱尊萬象之中獨露身見徹濮溪親的旨金毛吞卻玉麒麟。</p>
</div>
<div class='div-orig'><p style="margin-left:2em">永正老和尚因僧舉竹篦子話問聲未絕正便打僧云恁麼則學人禮拜去也正云獅子咬人韓盧逐塊。</p>
</div>
<div class='div-commentary'><p>背觸俱非問作家當機直指驗龍蛇不知殺活全提處將謂無端又撒沙。</p>
</div></div>
<div class='div-other'><a id='mulu11' />
<p class='h1'>頌偈</p>
<div class='div-other'><a id='mulu12' />
<p class='h2'>和普明禪師牧牛頌</p>
<div class='div-other'><a id='mulu13' />
<p class='h3'>未牧</p><p style="text-indent:0em" class="lg-abnormal"><div class='lg-row'>良田不顧恣跑哮頭角崢嶸路轉遙歷遍幾多危險處那知回首惜靈苗</div>
</p></div>
<div class='div-other'><a id='mulu14' />
<p class='h3'>初調</p><p style="text-indent:0em" class="lg-abnormal"><div class='lg-row'>今朝鼻孔始將穿劣性生獰盡力鞭縱使驀然狂跳躍秪消牢把索頭牽</div>
</p></div>
<div class='div-other'><a id='mulu15' />
<p class='h3'>受制</p><p style="text-indent:0em" class="lg-abnormal"><div class='lg-row'>見得調來息妄馳芒繩緊緊且相隨林泉野色雖堪翫豈可忘勞力暫疲</div>
</p></div>
<div class='div-other'><a id='mulu16' />
<p class='h3'>回首</p><p style="text-indent:0em" class="lg-abnormal"><div class='lg-row'>歷盡艱辛瞥轉頭肯將鞭索放教柔嘗逢香草清泉處恐起貪饕尚繫留</div>
</p></div>
<div class='div-other'><a id='mulu17' />
<p class='h3'>馴伏</p><p style="text-indent:0em" class="lg-abnormal"><div class='lg-row'>古木陰中碧水邊縱橫收放總悠然牧童歸去天光晚步步相隨不用牽</div>
</p></div>
<div class='div-other'><a id='mulu18' />
<p class='h3'>無礙</p><p style="text-indent:0em" class="lg-abnormal"><div class='lg-row'>翛然物我兩相如柳陌花衢何所拘溪北溪南王化裡橫吹短笛樂盈餘</div>
</p></div>
<div class='div-other'><a id='mulu19' />
<p class='h3'>任運</p><p style="text-indent:0em" class="lg-abnormal"><div class='lg-row'>岸柳溪桃花影中隨渠飲啄步芳茸牧童瀟灑煙霞外徹體風流睡興濃</div>
</p></div>
<div class='div-other'><a id='mulu20' />
<p class='h3'>相忘</p><p style="text-indent:0em" class="lg-abnormal"><div class='lg-row'>人牛脫略沒邊中彼我渾無異與同一片白雲光皎潔滿山明月絕西東</div>
</p></div>
<div class='div-other'><a id='mulu21' />
<p class='h3'>獨照</p><p style="text-indent:0em" class="lg-abnormal"><div class='lg-row'>拍雙空手獨幽閒豈似尋常麓水間信步歸來孤月冷還須拶透那重關</div>
</p></div>
<div class='div-other'><a id='mulu22' />
<p class='h3'>雙泯</p><p style="text-indent:0em" class="lg-abnormal"><div class='lg-row'>人牛到此影無蹤雲淨寒光透碧空底事明明休更問黃花翠竹綠陰叢</div>
</p></div></div>
<div class='div-other'><a id='mulu23' />
<p class='h2'>和金明宋天封佛慈禪師蜜蜂頌五首</p><p style="text-indent:0em" class="lg-abnormal"><div class='lg-row'>衝煙涉露採花時深入香林滿帶歸歷遍雲山咸自得豁開雙眼任翻飛</div>
</p><p style="text-indent:0em" class="lg-abnormal"><div class='lg-row'>千花萬蕊足生涯來去優游孰共衙滿目風光從所適兒孫翼翼自成家</div>
</p><p style="text-indent:0em" class="lg-abnormal"><div class='lg-row'>徹底掀翻窠臼時赤條條地絕支離豈如迷蝶空遊戀留得甘甜蜜潤脾</div>
</p><p style="text-indent:0em" class="lg-abnormal"><div class='lg-row'>靈明透徹最風光飛舞翩翻各自忙銛利針鋒誰敢觸痛心一劄直須當</div>
</p><p style="text-indent:0em" class="lg-abnormal"><div class='lg-row'>勘破浮華復隱桐個中關捩悉皆通從茲飽腹無餘事一任芳菲鬥紫紅</div>
</p></div>
<div class='div-other'><a id='mulu24' />
<p class='h2'>禮徑山無幻祖塔</p><p style="text-indent:0em" class="lg-abnormal"><div class='lg-row'>濟水汪洋自有源祖翁嫡脈亙長天當陽迥出摩醯眼萬古恒開陸地蓮</div>
</p></div>
<div class='div-other'><a id='mulu25' />
<p class='h2'>呈本師老和尚冷灰豆爆</p><p style="text-indent:0em" class="lg-abnormal"><div class='lg-row'>玉蘊荊山珠隱淵忽逢良匠豈能潛一聲爆地無回互脫體風流顯眾前</div>
</p></div>
<div class='div-other'><a id='mulu26' />
<p class='h2'>興善即境</p><p style="text-indent:0em" class="lg-abnormal"><div class='lg-row'>寶閣凌空紫氣雄碧溪環秀<span class='corr'>羨</span>來龍嵯峨雙塔蒼煙裏儼若當年靈鷲峰</div>
</p></div>
<div class='div-other'><a id='mulu27' />
<p class='h2'>掃鴛湖老人塔</p><p style="text-indent:0em" class="lg-abnormal"><div class='lg-row'>秀萃秦溪古剎中福臨此地是真龍老翁高蹟巍然示傑出禪林第一峰</div>
</p></div>
<div class='div-other'><a id='mulu28' />
<p class='h2'>呈本師老和尚乞掩關</p><p style="text-indent:0em" class="lg-abnormal"><div class='lg-row'>為法忘軀不計春巾瓶久侍受恩深每經痛棒難伸屈更切提持<span class='corr'>已</span>報音祖席定非堪繼紹精修庶是可擔任關中得滿三年願再乞慈圓巖竇心</div>
</p></div>
<div class='div-other'><a id='mulu29' />
<p class='h2'>祝金明介老和尚</p><p style="text-indent:0em" class="lg-abnormal"><div class='lg-row'>師壽莫能量森羅共讚揚道風遐邇播法席古今彰濟水興波闊真燈續燄長滿筵龍象擁華放碧曇香</div>
</p></div>
<div class='div-other'><a id='mulu30' />
<p class='h2'>重陽隨本師和尚登岳陽山</p><p style="text-indent:0em" class="lg-abnormal"><div class='lg-row'>沙堤遙望滿林秋執杖登高興轉稠汲水煎茶泉眼活鋪氈設座景風優海天渺渺同師德山樹濛濛亙古猷侍久不知歸棹晚謹將瓶子注龍湫</div>
</p></div>
<div class='div-other'><a id='mulu31' />
<p class='h2'>祝興善馥生大師</p><p style="text-indent:0em" class="lg-abnormal"><div class='lg-row'>群然大慶出尋常海納山容豈較量碧漢迸輝雲戶月金風吹綻桂枝香衲衣高隱秦溪秀竹杖橫拈獨照長嘯傲煙波清晝永從教緇白共稱揚</div>
</p></div>
<div class='div-other'><a id='mulu32' />
<p class='h2'>答素弘法兄<span class='note-inline'>(時住蘭若)</span></p><p style="text-indent:0em" class="lg-abnormal"><div class='lg-row'>華屋鄰溪住悠然唯爾家開軒迎皓月移杖款丹霞野渡垂絲釣游魚噉影花香風時遞遠蘭若道聲嘉</div>
</p></div>
<div class='div-other'><a id='mulu33' />
<p class='h2'>答古鑑禪師</p><p style="text-indent:0em" class="lg-abnormal"><div class='lg-row'>宗風久<span class='corr'>已</span>播嘉聲名剎於今喜得人振起如如新氣象春光仍復照遐津</div>
</p></div>
<div class='div-other'><a id='mulu34' />
<p class='h2'>留幻菴禪師住竺隱</p><p style="text-indent:0em" class="lg-abnormal"><div class='lg-row'>道誼交來豈計春庭梅幾度吐香新法筵慈命應須繼不獨弘宗可養親</div>
</p></div>
<div class='div-other'><a id='mulu35' />
<p class='h2'>答素穎法兄歸閩</p><p style="text-indent:0em" class="lg-abnormal"><div class='lg-row'>守拙忘年盡<span class='corr'>己</span>衷禪波浩瀚豈能窮願聞八閩提綱要自愧疏愚負祖風</div>
</p></div>
<div class='div-other'><a id='mulu36' />
<p class='h2'>和牧公項法兄蕙詠<span class='note-inline'>(<span class='corr'>己</span>亥年植盆蕙次春不發至庚戌忽發一枝)</span></p><p style="text-indent:0em" class="lg-abnormal"><div class='lg-row'>冰霜歷載久埋身金谷瑤林竟不春何幸挺然連放萼香風無處掩其真</div>
</p><p style="text-indent:0em" class="lg-abnormal"><div class='lg-row'>雲林深隱幾經年忽放奇姿勝藕蓮且喜聯芳名不昧敢云諸卉漫爭先</div>
</p><p style="text-indent:0em" class="lg-abnormal"><div class='lg-row'>天然雅韻愜幽情不假丹青點綴成滿座清風堪足<span class='corr'>羨</span>團圞共坐話無生</div>
</p></div>
<div class='div-other'><a id='mulu37' />
<p class='h2'>祝沖默法兄六秩</p><p style="text-indent:0em" class="lg-abnormal"><div class='lg-row'>每憶同門誼惟兄契最先忻逢花甲啟佇聽法音宣慧海摶紅日高風播碧天南山當聳翠祖脈自綿綿</div>
</p></div>
<div class='div-other'><a id='mulu38' />
<p class='h2'>答通濟法兄住永正</p><p style="text-indent:0em" class="lg-abnormal"><div class='lg-row'>本師法道若深淵病骨何能任此緣喜得吾兄欣拽杖直教濟水愈滔天</div>
</p></div>
<div class='div-other'><a id='mulu39' />
<p class='h2'>喜當湖羽生屠檀越過退菴</p><p style="text-indent:0em" class="lg-abnormal"><div class='lg-row'>荒林幽且靜忽聽語聲揚盃注天池茗爐添柏子香道交猶水乳意洽若笙簧幸得安閒法來增斗室光</div>
</p></div>
<div class='div-other'><a id='mulu40' />
<p class='h2'>示徒</p><p style="text-indent:0em" class="lg-abnormal"><div class='lg-row'>時中切莫妄攀緣動止當觀上古賢師德親恩應不負急須參透未生前</div>
</p></div>
<div class='div-other'><a id='mulu41' />
<p class='h2'>示德峰上人</p><p style="text-indent:0em" class="lg-abnormal"><div class='lg-row'>明德由來出眾峰個般消息要須窮百城煙水緣何事樓閣門開信步通</div>
</p></div>
<div class='div-other'><a id='mulu42' />
<p class='h2'>聞鐘示雲徵張居士</p><p style="text-indent:0em" class="lg-abnormal"><div class='lg-row'>披襟禪寂坐靜聽水雲鐘惺發幽林鳥驚翻巨海龍聲逾軒外竹響度嶺前松會得其中意同遊般若峰</div>
</p></div>
<div class='div-other'><a id='mulu43' />
<p class='h2'>詠梅示敬泉沈檀越</p><p style="text-indent:0em" class="lg-abnormal"><div class='lg-row'>水肌玉艷白盈空香散幽清月色融不染一塵澄徹甚共堪涵養性天中</div>
</p></div>
<div class='div-other'><a id='mulu44' />
<p class='h2'>聞蛙示眾</p><p style="text-indent:0em" class="lg-abnormal"><div class='lg-row'>趺坐方床靜夜深蛙聲嚦嚦契禪心灼然物我渾無二者點靈光絕古今</div>
</p></div>
<div class='div-other'><a id='mulu45' />
<p class='h2'>插田示眾</p><p style="text-indent:0em" class="lg-abnormal"><div class='lg-row'>竭力耕鋤倦不休拖泥帶水汗淋流長歌到處聲嘹亮祖意西來莫別求</div>
</p></div>
<div class='div-other'><a id='mulu46' />
<p class='h2'>勸放生戒殺</p><p style="text-indent:0em" class="lg-abnormal"><div class='lg-row'>一體同觀莫恣饕堪憐活剝與煎燒此時悅口殃誰致他劫償渠果自招須種福田如日永好翻業浪若水消蠲除籠網從飛躍海角天涯德被遙</div>
</p></div>
<div class='div-other'><a id='mulu47' />
<p class='h2'>勸修淨業六首</p><p style="text-indent:0em" class="lg-abnormal"><div class='lg-row'>無論老幼及賢愚好把彌陀佛號提自性天真全體現金蓮臺畔接歸西</div>
</p><p style="text-indent:0em" class="lg-abnormal"><div class='lg-row'>莫戀紅塵念佛陀樂邦絕勝苦娑婆有緣善士親能到千葉華香鳥獻歌</div>
</p><p style="text-indent:0em" class="lg-abnormal"><div class='lg-row'>識得彌陀大覺仙舌尖常現百餘千白毫光照河沙界馥郁華開七寶蓮</div>
</p><p style="text-indent:0em" class="lg-abnormal"><div class='lg-row'>捉敗家中六賊奴西方不異此娑婆彌陀時刻常垂護引導眾生出愛河</div>
</p><p style="text-indent:0em" class="lg-abnormal"><div class='lg-row'>不昧彌陀自性天紅塵堆裏踏青蓮香風時復吹人惺佛境分明在目前</div>
</p><p style="text-indent:0em" class="lg-abnormal"><div class='lg-row'>彌陀念徹絕追求罪性元空不用鉤天上人間堪自適河沙法界一毫頭</div>
</p></div>
<div class='div-other'><a id='mulu48' />
<p class='h2'>警世十首</p><p style="text-indent:0em" class="lg-abnormal"><div class='lg-row'>勸君猛省懼塵埃好把菩提路踢開直入真如不退地何妨利眾去還來</div>
</p><p style="text-indent:0em" class="lg-abnormal"><div class='lg-row'>終日波波盡屬埃罪門緊閉有誰開秪因把髻自投入淪溺幽冥不易來</div>
</p><p style="text-indent:0em" class="lg-abnormal"><div class='lg-row'>貪迷造業墮塵埃我佛慈悲善戶開權把三乘法教化聞修定自樂邦來</div>
</p><p style="text-indent:0em" class="lg-abnormal"><div class='lg-row'>凝神靜坐莫沾埃縱有紛紜總放開究竟未生誰是我定然驀地撞將來</div>
</p><p style="text-indent:0em" class="lg-abnormal"><div class='lg-row'>若得居塵不染埃猶如菡萏水中開人間天上誠堪<span class='corr'>羨</span>物外逍遙好去來</div>
</p><p style="text-indent:0em" class="lg-abnormal"><div class='lg-row'>三千諸佛淨無埃妄自塵籠障不開瞥地歸真明實際方知觸處即如來</div>
</p><p style="text-indent:0em" class="lg-abnormal"><div class='lg-row'>一念歸真豈有埃百千業鎖廓然開了知生死渾如夢佛國天宮任往來</div>
</p><p style="text-indent:0em" class="lg-abnormal"><div class='lg-row'>心地如能絕點埃性園常自覺花開他時果熟香飄日不枉閻浮去復來</div>
</p><p style="text-indent:0em" class="lg-abnormal"><div class='lg-row'>大地山河非土埃草頭祖意潑天開森羅萬象如如體隨處瞿曇示現來</div>
</p><p style="text-indent:0em" class="lg-abnormal"><div class='lg-row'>識得紅塵不是埃任君收捲任君開縱橫大用誰能測踏遍乾坤彈指來</div>
</p></div>
<div class='div-other'><a id='mulu49' />
<p class='h2'>示學道八首</p><p style="text-indent:0em" class="lg-abnormal"><div class='lg-row'>學道如撐逆水舟手中篙子豈輕丟一稿不到舟傾覆得過巔涯未可休</div>
</p><p style="text-indent:0em" class="lg-abnormal"><div class='lg-row'>學道如兒到遠方迄今猶未見還鄉時時刻刻倚門望一旦親逢喜倍常</div>
</p><p style="text-indent:0em" class="lg-abnormal"><div class='lg-row'>學道如行快櫓船善操不借索來牽通身冷煖渾忘卻欲到家山猛向前</div>
</p><p style="text-indent:0em" class="lg-abnormal"><div class='lg-row'>學道如人入戰場拼身捨命要征降假饒百萬軍騎敵得勝歌回意自強</div>
</p><p style="text-indent:0em" class="lg-abnormal"><div class='lg-row'>學道如歸萬里程急須努力上前行一朝得到家鄉處玉樹花開香更清</div>
</p><p style="text-indent:0em" class="lg-abnormal"><div class='lg-row'>學道如磨鏡上塵蠲除淨盡乃方親本來面目自成現妍醜分明豈問人</div>
</p><p style="text-indent:0em" class="lg-abnormal"><div class='lg-row'>學道如童牧牯牛一回入草一回收直教不犯他苗稼猶把鞭繩緊繫留</div>
</p><p style="text-indent:0em" class="lg-abnormal"><div class='lg-row'>學道如獅吼一聲百千野犴悉皆驚青山綠水無求侶明月清風樂自盈</div>
</p></div>
<div class='div-other'><a id='mulu50' />
<p class='h2'>永正即事八首</p>
<div class='div-other'><a id='mulu51' />
<p class='h3'>施茶</p><p style="text-indent:0em" class="lg-abnormal"><div class='lg-row'>普濟香茶滌悶埃頓教煩熱即時開休嫌永正家風別秪要當人知味來</div>
</p></div>
<div class='div-other'><a id='mulu52' />
<p class='h3'>插蒔</p><p style="text-indent:0em" class="lg-abnormal"><div class='lg-row'>田田綠水總無埃陌陌如龍界畔開插遍青禾農盡樂灼然恩自聖天來</div>
</p></div>
<div class='div-other'><a id='mulu53' />
<p class='h3'>耕牛</p><p style="text-indent:0em" class="lg-abnormal"><div class='lg-row'>堪<span class='corr'>羨</span>牛兒犁土埃荒蕪淨盡賴渠開不知力竭神疲苦反益鞭笞促去來</div>
</p></div>
<div class='div-other'><a id='mulu54' />
<p class='h3'>禱雨</p><p style="text-indent:0em" class="lg-abnormal"><div class='lg-row'>狂風終日掃塵埃括盡浮雲四望開水涸苗黃農力倦願施甘雨沛然來</div>
</p></div>
<div class='div-other'><a id='mulu55' />
<p class='h3'>車水</p><p style="text-indent:0em" class="lg-abnormal"><div class='lg-row'>偉哉步步迥塵埃瀑布瓊花足底開憑桁若行千百里此身無去亦無來</div>
</p></div>
<div class='div-other'><a id='mulu56' />
<p class='h3'>懸幡</p><p style="text-indent:0em" class="lg-abnormal"><div class='lg-row'>彩幡高掛拂雲埃試看巍然殿貌開不是老盧親口示那知覿體現如來</div>
</p></div>
<div class='div-other'><a id='mulu57' />
<p class='h3'>古井</p><p style="text-indent:0em" class="lg-abnormal"><div class='lg-row'>幽瀾漱玉潔無埃為惜行人路畔開汲飲頓教涼徹骨甘泉須信有源來</div>
</p></div>
<div class='div-other'><a id='mulu58' />
<p class='h3'>琉璃</p><p style="text-indent:0em" class="lg-abnormal"><div class='lg-row'>湛湛圓輝絕點埃鐵圍遍照悉皆開光明花向心中現智慧根從頂上來</div>
</p></div></div>
<div class='div-other'><a id='mulu59' />
<p class='h2'>和本師老和尚韻八首</p>
<div class='div-other'><a id='mulu60' />
<p class='h3'>竺隱清修</p><p style="text-indent:0em" class="lg-abnormal"><div class='lg-row'>無涯法海最深淵清隱高風詎可宣一任碧峰南拱揖且從秀水北環聯梵宮香霧氤氳合叢樹幽禽來往翩暮鼓晨鐘空世想并心參叩大金仙</div>
</p></div>
<div class='div-other'><a id='mulu61' />
<p class='h3'>禪餘覽勝</p><p style="text-indent:0em" class="lg-abnormal"><div class='lg-row'>寶鏡當軒耀碧淵交光映徹妙難宣金風拂拂銀河湛玉露洋洋珠斗聯雲外天香來馥馥案間雅句綴翩翩陽春自愧難賡和聊續荒詞奉上仙</div>
</p></div>
<div class='div-other'><a id='mulu62' />
<p class='h3'>古院晨鐘</p><p style="text-indent:0em" class="lg-abnormal"><div class='lg-row'>遙送鯨音過藪淵洪聲普震豈能宣三千界內光明遍百八嗚中緊慢聯敲惺晨雞啼杳杳驚殘迷蝶夢翩翩竹移青影東窗曉又得慇勤事大仙</div>
</p></div>
<div class='div-other'><a id='mulu63' />
<p class='h3'>沙汀落雁</p><p style="text-indent:0em" class="lg-abnormal"><div class='lg-row'>晚霞靄靄映湫淵雁集平坡數莫宣蓮渚流清從飲啄蘆汀沙煖任棲聯長天隱隱排行字遠水迢迢照影翩閒望秋江無限意逍遙何<span class='corr'>羨</span>醉樓仙</div>
</p></div>
<div class='div-other'><a id='mulu64' />
<p class='h3'>海天一望</p><p style="text-indent:0em" class="lg-abnormal"><div class='lg-row'>疊疊峰巒杳隔淵水雲縹緲景難宣天呈圖畫分濃淡地獻鯤鯨啟斷聯坐絕妄緣禪寂寂行吟幽思興翩翩乾坤極目承誰力自信全超不壞仙</div>
</p></div>
<div class='div-other'><a id='mulu65' />
<p class='h3'>秋庭詠菊</p><p style="text-indent:0em" class="lg-abnormal"><div class='lg-row'>昔時佳興<span class='corr'>羨</span>陶淵今植山房幸莫宣銀艷金姿清貴富瓊葩翠葉錦奇聯游蜂永絕喧相擾浪蝶難教擅便翩歷盡曉霜終不萎幽芳得獻大羅仙</div>
</p></div>
<div class='div-other'><a id='mulu66' />
<p class='h3'>湖山煙雨</p><p style="text-indent:0em" class="lg-abnormal"><div class='lg-row'>冥蒙山色暗龍淵陰氣沖號曷可宣煙樹數家相掩映滄波千頃漫淪聯雲生深谷樵迷徑雨洗荒林鳥絕翩詎訝披簑垂釣叟悠悠物外勝神仙</div>
</p></div>
<div class='div-other'><a id='mulu67' />
<p class='h3'>新秋晚霽</p><p style="text-indent:0em" class="lg-abnormal"><div class='lg-row'>碧漢斜陽漱玉淵澄空瑩潔莫能宣紅霞燦燦光涵曉綠水迢迢波影聯吹浪游魚歡踴躍凌風歸鳥兢翻翩江天一色真堪<span class='corr'>羨</span>偏契林泉出世仙</div>
</p></div></div>
<div class='div-other'><a id='mulu68' />
<p class='h2'>自述</p><p style="text-indent:0em" class="lg-abnormal"><div class='lg-row'>余心同霹靂所作咸忠直事事效先賢心心依古德六根不染塵一體豈沾色非<span class='corr'>己</span>敢稱誇惟天能委悉</div>
</p></div>
<div class='div-other'><a id='mulu69' />
<p class='h2'>詠雪</p><p style="text-indent:0em" class="lg-abnormal"><div class='lg-row'>閒坐明窗下紛紛落滿林爛銀鋪竹徑碎玉點衣襟訪友人迷路尋梅客阻心野僧將遣興聊作一篇吟</div>
</p></div>
<div class='div-other'><a id='mulu70' />
<p class='h2'>風箏二首</p><p style="text-indent:0em" class="lg-abnormal"><div class='lg-row'>骨格雖微氣量豪扶搖而上不辭勞秪因自有凌雲志故爾飛騰霄漢高</div>
</p><p style="text-indent:0em" class="lg-abnormal"><div class='lg-row'>有為物色本無情一線靈通得上昇時至高嗚人仰望目難窮處孰能聽</div>
</p></div>
<div class='div-other'><a id='mulu71' />
<p class='h2'>火爆</p><p style="text-indent:0em" class="lg-abnormal"><div class='lg-row'>頂門竅發震雷霆驚起群聾徹骨惺直得分身遍塵剎當陽誰敢觸其英</div>
</p></div>
<div class='div-other'><a id='mulu72' />
<p class='h2'>山居十五首</p><p style="text-indent:0em" class="lg-abnormal"><div class='lg-row'>自處重巖尟客來幽林小徑長蒼苔清風明月堪為伴野蕨藤花不用栽</div>
</p><p style="text-indent:0em" class="lg-abnormal"><div class='lg-row'>乍入山來懶閱書攜鋤且自墾茶畬談玄設妙渾閒事一飽忘飢樂有餘</div>
</p><p style="text-indent:0em" class="lg-abnormal"><div class='lg-row'>攜杖穿林野興濃子規啼徹百花叢見聞不昧機先事一段風光觸處通</div>
</p><p style="text-indent:0em" class="lg-abnormal"><div class='lg-row'>似兀如癡口懶開了無閒事掛心來飢時撥火煨黃獨飽後烹茶飲數盃</div>
</p><p style="text-indent:0em" class="lg-abnormal"><div class='lg-row'>幽鳥聲聲宣妙法榴花灼灼顯真機燈籠露柱堪相委色見聲求豈易歸</div>
</p><p style="text-indent:0em" class="lg-abnormal"><div class='lg-row'>坐倦和衣展腳眠鼾齁鼻息任余便猿啼檻外驚殘夢紅日團團映滿簾</div>
</p><p style="text-indent:0em" class="lg-abnormal"><div class='lg-row'>岸柳籠煙綠更濃溪桃映日水浮紅風晴雨霽春三月幽鳥一聲深樹中</div>
</p><p style="text-indent:0em" class="lg-abnormal"><div class='lg-row'>移坐巖前就碧天閒縫破衲少針穿黃虀麥飯隨時過自喜清貧勝濁緣</div>
</p><p style="text-indent:0em" class="lg-abnormal"><div class='lg-row'>緣陰深處囀黃鶯若個知音洞眼睛為報參徒休外覓瞥然回首是家程</div>
</p><p style="text-indent:0em" class="lg-abnormal"><div class='lg-row'>數載煙霞遠市廛甘心冷澹絕攀緣松風竹韻閒消遣野鹿群猿伴我眠</div>
</p><p style="text-indent:0em" class="lg-abnormal"><div class='lg-row'>深棲巖竇是良方喜自埋頭歲月忘閒把蒲團敷地坐不知日暮與天光</div>
</p><p style="text-indent:0em" class="lg-abnormal"><div class='lg-row'>庭花帶雨折簪瓶紫芋添虀煮破鐺幸自檀那輸國課茅菴無事樂閒情</div>
</p><p style="text-indent:0em" class="lg-abnormal"><div class='lg-row'>竹戶閒關坐石床休心碧嶂度餘光庭前古柏無冬夏那計籬邊幾綻黃</div>
</p><p style="text-indent:0em" class="lg-abnormal"><div class='lg-row'>茅舍深棲養病身無思無慮樂天真閒名久謝誰相識一覺安眠意最親</div>
</p><p style="text-indent:0em" class="lg-abnormal"><div class='lg-row'>終日昏昏過了休無論寒暑與春秋有人問我成何事一個粗拳劈面酬</div>
</p></div>
<div class='div-other'><a id='mulu73' />
<p class='h2'>禪門十事</p>
<div class='div-other'><a id='mulu74' />
<p class='h3'>源流</p><p style="text-indent:0em" class="lg-abnormal"><div class='lg-row'>如來親血脈鼻祖嫡津梁德越乾坤永光逾日月長</div>
</p></div>
<div class='div-other'><a id='mulu75' />
<p class='h3'>拂子</p><p style="text-indent:0em" class="lg-abnormal"><div class='lg-row'>法王真慧命龍象莫輕浮驀地親拈示群峰悉點頭</div>
</p></div>
<div class='div-other'><a id='mulu76' />
<p class='h3'>拄杖</p><p style="text-indent:0em" class="lg-abnormal"><div class='lg-row'>宗風憑繼續日用任施為掃盡狐狼跡堂堂更有誰</div>
</p></div>
<div class='div-other'><a id='mulu77' />
<p class='h3'>如意</p><p style="text-indent:0em" class="lg-abnormal"><div class='lg-row'>縱橫皆自適動轉總隨宜指出形山寶光明遍界輝</div>
</p></div>
<div class='div-other'><a id='mulu78' />
<p class='h3'>禪板</p><p style="text-indent:0em" class="lg-abnormal"><div class='lg-row'>禪林遵警策海眾賴維持一擊虛空碎嚬呻獅子兒</div>
</p></div>
<div class='div-other'><a id='mulu79' />
<p class='h3'>數珠</p><p style="text-indent:0em" class="lg-abnormal"><div class='lg-row'>拈來為道用提起示諸人直下知端的當陽一句親</div>
</p></div>
<div class='div-other'><a id='mulu80' />
<p class='h3'>飲瓢</p><p style="text-indent:0em" class="lg-abnormal"><div class='lg-row'>衲僧親活計顏子似同流飽腹無餘事高懸拄杖頭</div>
</p></div>
<div class='div-other'><a id='mulu81' />
<p class='h3'>斗笠</p><p style="text-indent:0em" class="lg-abnormal"><div class='lg-row'>千聖皆同備群英曷可虧團圞無縫罅日炙與風吹</div>
</p></div>
<div class='div-other'><a id='mulu82' />
<p class='h3'>蒲團</p><p style="text-indent:0em" class="lg-abnormal"><div class='lg-row'>跏趺堪穩坐定慧作根基為報參禪者須明向上機</div>
</p></div>
<div class='div-other'><a id='mulu83' />
<p class='h3'>茫鞋</p><p style="text-indent:0em" class="lg-abnormal"><div class='lg-row'>江山都歷遍到處不曾離颺在紅塵裏無人識得伊</div>
</p></div></div>
<div class='div-other'><a id='mulu84' />
<p class='h2'>關中四威儀</p><p style="text-indent:0em" class="lg-abnormal"><div class='lg-row'>關中行沒途程飯後欣舒步翛然絕擊縈</div>
</p><p style="text-indent:0em" class="lg-abnormal"><div class='lg-row'>關中住無別務焚香閱古書何論朝於暮</div>
</p><p style="text-indent:0em" class="lg-abnormal"><div class='lg-row'>關中坐脣懶簸豎起鐵脊梁那管蒲團破</div>
</p><p style="text-indent:0em" class="lg-abnormal"><div class='lg-row'>關中臥衲被破鼻息任鼾齁從來無夢作</div>
</p></div>
<div class='div-other'><a id='mulu85' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>半夜子床頭鼠咬自家耳噓一聲咸入穴中心暗喜</div>
</p><p style="text-indent:0em" class="lg-abnormal"><div class='lg-row'>雞嗚丑眼開一物渾無有黑漫漫大地盡成獅子吼</div>
</p><p style="text-indent:0em" class="lg-abnormal"><div class='lg-row'>平旦寅拈香擇火示天真勤禮佛徹體清涼絕世塵</div>
</p><p style="text-indent:0em" class="lg-abnormal"><div class='lg-row'>日出卯生涯當處何曾少钁頭邊覆去翻來用不了</div>
</p><p style="text-indent:0em" class="lg-abnormal"><div class='lg-row'>食時辰饑火炎炎事最親炊黍甑野菜和羹勝美珍</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>花笑鳥啼無別旨閉篷門堪歎迷流隨境使</div>
</p><p style="text-indent:0em" class="lg-abnormal"><div class='lg-row'>日南午大地炎蒸何處躲一彈指豁開寶藏空今古</div>
</p><p style="text-indent:0em" class="lg-abnormal"><div class='lg-row'>日昳未蒲團敷坐如來地沒心情那有工夫閒拭涕</div>
</p><p style="text-indent:0em" class="lg-abnormal"><div class='lg-row'>晡時申囊缽蕭然不厭貧無價寶圓明皎潔亙隨身</div>
</p><p style="text-indent:0em" class="lg-abnormal"><div class='lg-row'>日入酉參徒莫怪無分剖秪粗拳直下知歸休外走</div>
</p><p style="text-indent:0em" class="lg-abnormal"><div class='lg-row'>黃昏戌一日功程方始畢更何為摩訶般若波羅蜜</div>
</p><p style="text-indent:0em" class="lg-abnormal"><div class='lg-row'>人定亥威音王佛今何在阿呵呵天上人間絕對待</div>
</p></div>
<div class='div-other'><a id='mulu86' />
<p class='h2'>自讚<span class='note-inline'>(成侍者請)</span></p><p style="text-indent:0em" class="lg-abnormal"><div class='lg-row'>者漢別無伎倆惟能守拙退讓事師一點赤心應機秪拈白棒自欣禪律兼規學者難為近傍生平懶合時宜篤志深棲雲嶂僅留殘質愧先賢莫把渠儂為榜樣</div>
</p></div></div>
<div class='div-w'><p style="margin-left:7em">當湖佛弟子羽生屠行符敬梓</p>
</div>
<p class='juan'>斷愚智禪師語錄卷下<span class='note-inline'>(終)</span></p>
</div><!-- end of div[@id='body'] -->
</body></html>