<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮峰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>蓮峰禪師語錄卷之四</p><p class="byline">嗣法門人性深等編</p>
<div class='div-other'><a id='mulu15' />
<p class='h1'>小參</p><p>孤山晚參云幻住山庵學種田扶犁拽耙度荒年諸方容我閒林下業債未償驀鼻牽牽得來將謂三月安居元來九旬利物且道利物與安居是同是別果向這裏廓開隻眼何佛不成何事不辦秪如為眾竭力則固是賓主和融一句作麼生道卓拄杖云搘笻卓立孤山頂無限清風播穀城。</p>
<p>座山立兩序晚參云本色住山不假雕琢宗乘舉揚有賓有主主伴交參高低互應可中必須氣分相投神心相照直如雲騰雨致虎嘯風生愈出愈奇盡善盡美且不辱師命一句作麼生道扶過斷橋水伴歸明月村遂起身。</p>
<p>報恩安首執小參云佛佛授受祖祖相傳體用不二事理昭然第一座第二座逢人不可錯舉如來禪祖師禪好與一狀領過空中書梵宇門外接嘉賓大海倒傾淨洗黧奴腸胃打開庫藏運出無盡奇珍鹽醬不須多沙米一齊去不呼而應不令而從非但一期佛事大觀且亦宗風肅振秪如荷擔重任者是什麼人阿呵呵一手不獨拍兩手鳴摑摑果是克家兒自有大人作。</p>
<p>龍華立兩序晚參云單單成兩五五非十佛法無多也須輔弼冀各負傑出之才展摶天之翼舍<span class='corr'>己</span>從人為眾竭力方中有圓權中有實鵲能結巢蜂能釀蜜汝若忙時我便閒我若坐時汝須立記得古德有言面赤不如語直。</p>
<p>逸叟和尚至引座云師資相見事如何白雪陽春誰得和觸著龍池一滴水管教作雨潤娑婆極平坦最淆訛公案不將重審問何時待得鴨成鵝諸兄弟相隨來也遂領眾申請。</p>
<p>小參云堂裏坐禪堂外禪坐行住坐臥不離這箇檢點將來大似古廟精靈行家滯貨有價誰酬有相誰造水就濕火就燥為話諸禪流光陰莫錯過果然用力十分自是疑團打破秪如打破後又作麼生不許夜遊剛把火大家吹滅暗中行遂擔拄杖歸方丈。</p>
<p>柯子尊諸居士請小參云世出世間心無二心道無二道處處綠楊堪繫馬家家門首透長安蓋由坐井以致分岐何似烏山諸善信不惟敬重禪宗抑且不假外求深自砥礪所謂我本無心有所希求今此寶藏自然而至貴足以安邦富足以敵國不費心力應用現前諸善信還知寶藏現前麼在眼曰見在耳曰聞在手執捉在足運奔古往今來人不識茫茫愁殺釋迦文。</p>
<p>長至安執事小參師云陰極陽復始日添一線長大家出隻手扶起正法幢一竿西一竿東一任天下人捉影望風。</p>
<p>鐵眉禪人請小參師舉應庵華禪師云趙州喫茶我實怕他不是債主便是冤家何故自古齋僧怕夜茶師云應庵打草驚蛇也是膽小這一盃茶有什麼難喫處山僧則不然趙州喫茶我實愛他亦鐵亦可待禪家忽有個漢出來遭和尚因甚麼將他人物作自<span class='corr'>己</span>用向伊道有情來十種無地不生芽。</p>
<p>孝子楊清楊濤請對心素居士靈小參師云一取一舍一去一來一動一靜總是生死岸頭事就生死中覓個無生死處須是個人始得心素道長乃人中之瑞地上之仙以佛祖為師以溪山為舍是非不入理亂不關在德為德中尊在齒為齒中尊茲者葉落知秋花開見佛則固是秪如穩坐高堂又如何話會良久云童容雪髮憑描注須信壺中別有天。</p>
<p>雨巖主人請小參師云六鼇負島逞獰獰歲月久長變作精卻把虛空打一棒銕牛背上血淋淋一跳驀然攢入海直至于今沒處尋汝諸人尋得出來<span class='corr'>與</span>拄杖子相見如無歸堂喫茶去復舉茶陵郁山主騎驢陷足有省頌云我有驪珠一類久被塵勞羈鎖今朝塵盡先生照破山河萬朵師云美則美矣悟未悟在山僧一頌也要諸人檢點我有山庵一座八面無欄無鎖漠漠雨澆不溼[颱-台+弗][颱-台+弗]風吹不倒匪惟深固幽遠而且無人能到好個住庵翁終日鬧浩浩喝一喝遂轉身。</p>
<p>為六觀林居士對靈小參云十載辭家墮五臺雲中師子吼如雷翻身踢倒無根樹萬里江山去復曰此是六觀老居士晚年行履處諸人還知麼諸人知處居士盡知居士知處諸人不知特借拂子略通一線憶得二十年前居士念生死事大舍功名休文字向蓮山頂上風雨連床朝夕受深錐痛拶至於山窮水盡得個轉身一路截斷佛祖葛藤跳出古今窠臼遊戲名山飽餐風雪倏爾脫落形骸不動步<span class='corr'>已</span>到家矣幕下孫子哀哀還親見汝阿爺面孔麼若也未見為爾指出豎拂子云秪這是復擊禪床云蒼天蒼天遂退座。</p>
<p>默山西堂請小參云臥雲深處不朝天盡在寒巖野水邊渴飲饑餐無別事且隨歲月種荒田所以古人得意之後三二十年影不出山大似破布褁明珠一點精光不肯透露至於經行掉臂無不與西來意契合仰不愧天俯不怍人然後被人推出作個後昆模範向佛祖行不到處接一箇半箇同炊銕釘飯共煮木楂羹堪報不報之恩共助無為之化一僧出云和尚恁麼道也是憐兒不覺醜師云低聲低聲遂轉身居士請小參云修<span class='corr'>己</span>殊無別術只消一念純真務本終不忘本知恩方解報恩且道誰是報恩者試窣昔釋迦初行道時千劫學威儀萬劫學細行盡十方世界無芥子許不是釋迦捨身命處然後降皇宮遠嬪侍棄山河社稷如拋敝屣登雪嶺伏波旬受麻麥風霜如飲醍醐及乎夜半睹星悟道云奇哉一切聚生具有如來智慧德相但以妄想執著不能證得喜今罪根方淨成佛無疑升忉利天為母說法回皇宮為父舁櫬此是第一等報恩人也又盧行者初賣柴於街上聞僧誦經云應無所住而生其心遂有省問僧云此經從何所得僧云得於黃梅五祖處者即將母托養千人徑往黃梅參五祖祖問云仁者從何方來者云從新州來祖云來何所求者云不求餘物但求作佛祖云獦獠人焉能作佛者云人有南北佛性豈有分別耶祖知其敏利遣入碓坊後祖因見其偈曰菩提本無樹明鏡亦非臺本來無一物何處惹塵埃祖即夜半傳衣令其渡江隱於獵隊將知緣熟往華林寺聞二僧論風旛不契者云非風旛動仁者心動印宗法師聞之大驚詰其所以者以實告印宗遂請剃度受戒仍禮為師開法曹溪為第六祖此是第二等報恩人也又睦州久參黃檗從得法之後歸家惟製蒲履以奉母仍時時喚之母云我在這裏何須呼喚州云母若不應兒即遠去母疑之後有省云兒喚一聲應一聲聲聲喚出本來人于今不用吾兒喚月印寒潭徹底清此亦是第二等報恩人也如斯之類車載斗量不勝盡舉茲現前大眾各自揣摩看果有少分如古人者非但報恩竟即生生父母亦超入如來地矣其或未然向下文長付在來日。</p>
<p>除夕小參云賞菊東籬日未賒霜花倏忽散天涯光陰步步催人老猶有行人未到家秪如諸雲水高流還有家可到也無豎拂子云向這裏會去直得峭巍巍空索索寬若太虛閒如野鶴不為白首拘不為青年<span class='corr'>縛</span>大家團圞頭飽嚼乾蘿蔔任臘月三十日到來依舊頭髼鬆耳卓朔家家爆竹喧天處處笙歌沸壚總不干我等之事趙州云世人被十二時使老僧使得十二時豈虛語哉倘有人云如今年豐物阜海晏河清因甚不烹牛分歲向伊道春耕在邇不可犯禁遂歸方丈。</p>
<p>萬善天懷西堂請小參師云二由一有一亦莫守正眼豁開雞不鳴丑柳綠花黃春三秋九同喫趙州茶共飲曹山酒吐盡野狐涎便解獅子吼萬善雖同歸一物亦不受大眾飽齁齁拍案左邊云蘇州有拍右邊云常州有。</p>
<p>陳瞳陳睓請薦考醒園居士小參云兔走鳥飛不暫停百年光景一宵燈人間況似華胥夢甑裡黃粱熟朱曾以此觀之出入輪迴速如彈指棄遺身命頃在剎那從前生居望族名列勝流日與琴書作對以木石為家渾一大夢也杯中傾盡三更月庭際多栽有品花聲利不干懷兒孫娛遶膝渾一大夢也至於苦樂逆順生老病死總是一場大夢若以大夢之場轉作大覺之場以榮華之界視作空華之界則何有身可遺有命可棄耶無命可棄慧命等金剛之固無身可遺法身超終始之圜萬法不能拘萬物不能壞該括百城周羅三界濁世樂邦面目現在豎拂子云還見麼便起身。</p>
<p>陳明由薦親請小參師云生事死葬當盡常儀以孝度親須憑玅法使先人登般若之門遊華藏之海直出苦輪永甦大夢是以孝子明由等秉持五戒奉行十善圖報親恩便超出常儀了也秪如伊先慈趙氏般若門作麼生登華藏海作麼生遊以拂子打圓相云靜夜寒光白散空庭之雪疏林楓葉紅飛二月之花佛號經聲鐘鳴鼓響向這裡安身立命去三千剎海不隔毫端五百應真常為伴侶山僧說盡老婆禪悟來也是閒言語且道如何是真實語遂起身作女人拜云伏惟尚饗。</p>
<p>冬至小參問群陰剝盡一陽復亨枯幹花開寒冰發且道無根樹還解開花也無師云一朵兩朵了<span class='corr'>也</span>進云叫不應山還會發燄否師將香一吹云見麼進云無陰陽地還有剝復也無師舉足頓地云會麼僧拂具云爭似這個不變遷師喝僧亦喝師云好個伶俐漢僧云且喜大眾證明師云不識羞乃云皓月團團枯泉滴滴一雨少滋千山寒色欄有牛園有麥政恁麼時昇平之兆可期生動之機叵測不須瑞現五雲蚤<span class='corr'>已</span>陽生一畫豎拂子云秪這一畫蒼頡見之攢眉鶖子亦難摸索叵耐洞山老古錐白日青天向家裏作賊既在動用之中因甚麼收拾不得遂顧視左右云諸人宜急究斯宗莫待當來問彌勒。</p>
<p>洋山良忠公請小參問洋峰頂上嘯月觀星撥草瞻風只圖見性且道性在什麼處師云扶過斷橋水進云惟此一事實餘二則非真師云伴歸明月村僧云畢竟水須朝海去到頭雲定覓山歸師云賺殺一船人乃云鬱鬱蒼松漪漪綠竹縮尾藏頭孤峰獨宿開一片畬收幾籮粟暑往寒來千勻萬足總不似抱琴明月下彈出陽春曲所以道任汝兩肩荷負如來至恒沙劫不能報佛恩欲報佛恩須是荷擔大法作人天眼目與佛祖為師山僧三十年前曾中此毒無人救療直至如今病猶未愈現前大眾還有相救者麼如無山僧自救去也倚杖作嘔吐勢云啊㖿啊㖿歸方丈。</p>
<p>小參問選佛場開宇宙寬紅罏撥著火星寒超宗越格即不問直指當人請師宣師云左搓草繩<span class='corr'>縛</span>鬼子進云某甲承當去也師云也是自<span class='corr'>縛</span>漢乃云入海不避蛟龍漁人之勇登山不避虎兕樵夫之勇法戰不顧危亡衲僧之勇此一勇可以焰祖燈可以超生死輪刀上陣如入無人之境逢佛殺佛逢祖殺祖一朝奏凱方知功不浪施吾今為汝保任斯事終不虛也喝一喝。</p>
<p>王明慈薦考妣並諸親眷請小參云山蒼蒼水茫茫雲收萬里月朗長空天花散彩玉磬敲風一一莊嚴法界一一透露本光還鄉者不勞轉步到岸者直下承當如出籠之鶴如脫網之鱗擲天堂地獄於三千界外任性逍遙於香水海鼓枻而歌曰暑往寒來春復秋夕陽西下水東流將軍戰馬今何在野草寒花滿地愁令見者聞者頓瀉熱腸寒毛卓豎正恁麼時且道是人薦靈耶靈薦人耶擊如意云不是久經行陣者何能一箭落雙鵰。</p>
<p>小參擔囊負笈為覓知音撥草瞻風秪圖見性即今諸人性在什麼處若知落處一切淆訛盡皆瓦解冰消因甚有明與不明只為未曾下死工夫大徹一番所以觸途成滯山僧今夜特向席上爭光去古德云識得凳子周匝有餘又云識得凳子天地懸殊又云識得凳子四稜踏地這三句裏有一句敲金珠玉有一句斬釘截鐵有一句和泥合水若辨別得卻來方丈裏通個消息賞汝一個胡餅若一向粟麥不分喫水也須防噎。</p>
<p>小參沉沉螭殿控漁樵一徑紆迴接石橋煙火叢中面得壁炎炎六月雪花飄秪如六月因甚有雪花飄若是個中人冷眼覷破鬧市深山總一道場擇火燒香無非佛事可以諸緣頓息可以眾善奉行所謂說得一丈不如行得一尺說得一尺不如行得一寸卓拄杖云且道這一寸還有人行得麼若行不得總是立地死漢眾久立師云汝等總行不得且看山僧起模畫樣去遂歸方丈。</p>
<p>薦許氏小參云樹凋葉落露秋風鏡裡浮華徹底空無位真人何處去世間有水不朝東所謂處生死流驪珠獨耀於滄海踞涅槃岸桂輪孤朗於碧天許氏孺人倘會得置身於閨閣之中覓其生相了不可得視天地若蘧篨種冰霜為茶飯至四相歸空百年悟夢覓其死相了不可得淨居樂土隨念即家既無生相又無死相則生死自度了也山僧拄杖子未離蓮山早<span class='corr'>已</span>證明了也及乎泛孤舟臨堂奧指點個什麼若未證謂證未悟謂悟本是善因反招惡果拄杖子功不浪施特指個實證實悟處去畫圓相云掌內明珠輕托出管教步步躡蓮花。</p>
<p>南林請小參云諸佛未出世各各眼橫鼻直及至出世後便即腳跟不點地有名不宣有相不禮惟有南林諸禪人腳跟從來俱點地聞名便宣見相便禮數聲清磬動林泉一派梵音通天地不但福慧雙修且亦利人利世有個漢出來道這無意智漢到處不與人解粘去縛抽釘拔楔秪管順水放舟乘風舉棹山僧聞之點一杯茶賞他何故竹密不妨流水過山高豈礙白雲飛復舉僧問雲門如何是諸佛出身處門云東山水上行雲門老漢果然腳跟不點地圓悟云天寧則不然若有問如何是諸佛出身處向他道薰風自南來殿閣生微涼圓悟伸出一隻手脫卻天下人汗臭<span class='corr'>襖</span>則不無爭奈熨斗煎茶不同銚若問山僧如何是諸佛出身處向他道孟春猶寒不煩久立。</p>
<p>薦無波禪德請小參云頂天立地迥無依覓道覓禪沒了期弄到眼光撲落地依然不見兩莖眉卓拄杖云拄杖頂[寧*頁]通一線石人無口笑嘻嘻到這裏釋迦老子也須百離碎達磨大師倒退三千里外推倒葛藤椿平沉涅槃岸說甚麼無雲生嶺上有月落波心伶俐漢聞著向背地裏咬斷拇指云老老大大青天白日說鬼話山僧也怪伊不得何故若非其父不生其子。</p>
<p>鄭大經等請薦雙親小參云生不出死不入銕腳鷺鶿水上立生如寄死如歸桂輪無處不沉揮敬宇鄭翁若達此意則似腰纏十萬貫騎鶴上楊州傍花隨柳遊水玩山無不自得倘若情生智隔想變體殊寒暑迭遷死生交謝門外<span class='corr'>已</span>無回日信路頭空有望鄉碑山僧承孝子之請特為指歸撥通線路畫⊕相云直得敬翁不涉路程歸寧穩坐令合門心安意泰輟喪考妣之哀夫唱婦隨同取涅槃之概彼此之心<span class='corr'>已</span>泯去來之相皆空且燕息高堂一句作麼生道良久云當陽伸出僧繇手一對鴛鴦畫不成。</p>
<p>薦僧洞如請小參云既著方袍須興大志將生死大事當為<span class='corr'>己</span>任古之悟證者如稻麻竹葦今之塗說者如稻麻竹葦豈不見大慧杲初參方云古佛放光留不住鐵牛無腳也須行雖然未踏曹溪路且喜今朝離火坑汝諸人還出火坑也未如未必須整頓手腳一番又不見劍門分不捨寸陰遍叩尊宿未甚發明後於街上聞喝道云侍郎來侍郎來遂大悟云幾年底事掛胸懷問盡諸方眼不開骨髓皮膚熬粉碎一聲江上侍即來到此方謂懸崖撒手自肯承當而今世諦語言綿綿不綴因甚聞而不悟蓋由不將大事為事甘自陸沉秪如骨髓皮膚<span class='corr'>已</span>熬粉碎何處更有劍門無劍門則無洞如無洞如則無升沉生死更超拔個什麼敲拂子云洞如洞如切莫忘卻。</p>
<p>明悌薦母請小參云倒插荊釵八八秋樹桑牆下樂清修一朝截斷紅塵累哭盡蒼天不可留西陽墜東水流金沙布地任遨遊復舉世尊云諸行無常是生滅法生滅滅<span class='corr'>已</span>寂滅為樂世尊四十九年說黃道黑至末稍頭秪得依實供通亡靈黃氏若知樂處則無常生死法與汝不相干所謂百骸潰散心月孤圓無生無滅極樂現前擊拂子一下。</p>
<p>得和明賢請小參云出匣龍泉光爍爍是魔是佛俱剷卻本來面目露堂堂少室單傳此一著即此一著或男或女或僧或俗具十分信根立地承當去匪惟入林不動草入水不動波浪平龍睡穩雲靜鶴飛高直得登涅槃之岸渡生死之河阿呵呵會也麼龍華佛法本無多復舉灌溪問末山尼云如何是末山尼云不露頂溪云如何是末山主尼云非男女相溪喝云何不變化去尼云不是神不是鬼變化個什麼溪遂服膺師云末山大似韓信登壇灌溪何異子卿牧雪檢點將來總為欺敵者亡當時若是山僧見他道不是神不是鬼變化個什麼便云正好一棒打殺任他機如掣電眼似銅鈴也須納款歸降今夜這裏有為末山尼出氣者麼眾默然師云地曠人稀相逢者少遂轉身。</p>
<p>小參問世尊說法天雨四花和尚說法有何祥瑞師云人人鼻孔大頭垂進云有問有答俱落魔境無問無答如何委悉師便打進云恁麼則把手出長安師又打云這是什麼所在進云青霄無異路師云退後退後乃云昨夜有個玉麒麟走入水牯牛隊裏東撞西撞沒有出路被個蟭螟虫一口吞卻直至如今尋不得顧視左右云汝諸人還尋得麼如尋不得總與一棒打殺遂連棒打散。</p>
<p>孝子林人中請對靈小參云大野秋風起吹人及第歸誰云難再見舉首月揚輝不在彼不在此既無生寧有死況蕊齋老居士慧性昭昭貞風凜凜不為富貴所淫不為威武所屈且知有教外別傳西來的意時與諸方尊宿遊詠山水之間偏正交<span class='corr'>參</span>高低酬唱至啟手足如棄敝屣赴玉樓頃在須臾雖不出人天圈繢殊不愧大丈夫之所為也然既知有西來的意而未嘗實證實悟終成途路之樂不得到家山僧今通個消息與居士到家也遂擊拂子一下。</p>
<p>薦一脈禪德請小參云雲掩青山斷月沉碧海空鶤鵬何處去大地覓無蹤雖然在淨不忻在濁不厭生也無餘死也無欠鎮海明珠倚天長劍是甚衲僧閒家具秪如面目現前又且如何良久云一花一國土一葉一如來。</p>
<p>薦慧聞慧圓二禪德請小參云沒來由沒來由途路波吒幾十秋踏得故家田地著他方此界等浮漚迷也似浮漚悟也似浮漚執持也似浮漚解脫也似浮漚豎拂子云向這裏會去四大本空五蘊非有二不可立一不可守李公醉倒街頭帶累張公喫酒喝一喝復舉僧問巖頭起滅不停時如何頭云是誰起滅師云這僧投身坑阱巖頭開籠放鶴若問山僧起滅不停時如何向他道見月非關指歸家罷問程直令二覺靈知恩有地。</p>
<p>元宵小參遍界難藏覆覿體露堂堂有燈不須掛六門總放光且林下道人與市廛之輩殊別肯向光影裡東西馳騁自昧本光耶本光不昧匪但六門放光至於八萬四千毛孔山河大地草木昆虫無彈指頃不放光明因甚天上月圓天下人傳月半未明三八九未免自沉吟舉頭天外看誰是我般人喝一喝。</p>
<p>薦林雪宇居士請小參云真性心地藏非顯亦非密寬博褁六虛光明超十日不假天地功不假春秋力皮膚脫落盡惟有一真實既脫落皮膚更將什麼作真實須向棺材裏瞠出眼睛不落斷常之坑不遊寂寞之海在三摩地三摩地真實在塵勞中塵勞中真實其或眼睛未瞠未免石上栽花鏡中覓影以拄杖敲靈几云雪翁雪翁切莫迷頭認影退座。</p>
<p>冬至小參云秋纔分冬又至易轉四時難留一氣人用財交金用火試衲僧不用如何若何只要洗面摸著鼻只如摸著鼻有什麼用處尊為根塵意識之君先為皮膚骨髓之祖三百六十節腠從此發生八萬四千毛孔從斯成就枯梢花放南極陽回萬象變遷獨他依然大頭向下所謂能為萬象主不逐四時凋汝諸人有摸著者出來與拄杖子相見如無拄杖子穿卻諸人鼻孔去也卓一卓。</p>
<p>若靜堂主請小參云登山須到頂飲水要尋源若不尋源雖得一時慶快不知這一滴來從何處若不到頂優遊於鳥道玄路之中猶不見天地之寬廣及到頂一番景象自與從前迥別有口言不得有腳抬不起更說什麼浮雲連海岱平野入青徐直得人境俱忘虛空粉碎到者裡無進步中正好進步若不進步便向者裡坐殺所謂百尺竿頭坐底人雖然得入未為真百尺竿頭高進步十方世界現全身若靜上座遍參有年行履可風昔日兩登九座茲又特到雲峰還知進步麼靜一喝師擲拂子云逢人切莫錯舉。</p>
<p>除夕小參云大盡三十日小盡二十九一年三百六十日誰不出乖並弄醜茫茫弄到末稍頭個事依然不知有忽知有東村野老夜燒錢家家門前火把子是汝諸人知有不知有總須照顧眉毛莫被一星火燎卻新年頭討甚麼面目相見有個漢出來道某甲眉毛依舊橫在眼上與和尚相見久矣阿呵呵莫道座山無人好。</p>
<p>為林俊良母進壙小參云飄飄兩鬢白如雲教子有方德可尊九九竟歸何國土人間天上性長存自性既存六門和睦增不得一毫四大分離減不得一毫去歲遊魔宮不為魔著今朝入佛界不為佛求逍遙樂土出沒神洲中途撞著馬即婦笑道林母陳老婆卻是我同流政當斯際把手共行則固是高枕青山事若何一坏赤土生緣盡花鳥多情亦助哀。</p>
<p>久旱小參云青天何事絕淋漓萬里無雲大地悲溪澗溝渠乾嚗嚗禾娘枯死喚誰醫當斯時必須娑竭羅起舞四大海倒傾迅雷霹靂陟黑乾坤轉霽月光風為濃雲暴雨不分晝夜普澤滄桑黃梅浸爛青草蛙喧眉毛無處曬㫰黑豆就莢生芽白牯黧奴齊拍掌太平曲調唱家家是汝諸人還知這點滴落處麼卓拄杖云不及掩耳。</p>
<p>圓期小參僧一喝問云喚作金剛王寶劍得麼師云錯會不少進云喚作踞地獅子得麼師云重下注腳進云喚作探竿影草得麼師云且喜沒交涉進云喚作一喝不作一喝用得麼師云泥裏洗土塊進云四喝<span class='corr'>已</span>蒙師指示覿面全提事如何師便喝僧云也是釘樁搖櫓師云果然錯會乃云徹骨徹髓底句何人道得無窮無盡底機信手拈來拈得來且道是黃瓜是茄子果是個中人說甚麼三月安居九旬守蠟聲和響順影直形端毘盧釋迦猶是他家小廝子華藏世界海當甚破草鞋方能看破山僧盡日不顧鐵面皮弄出閒手腳向虛空藏裏頭出頭沒覓個蟭螟虫摶風鼓翅畢竟了不可得不但勞而無功亦且弄巧成拙諸兄弟莫將驢鞍橋認作阿爺下頷向上一路大有事在。</p>
<p>臘八夜居士廖自遠薦考妣請小參問大家集團圞共說無生話無生話即不問如何是無生體師云鼻孔大頭垂進云如何是大事師云頭頂天腳踏地進云底意<span class='corr'>已</span>蒙師指示薦靈一句作麼生道師云萬里一條銕進云雖然一片舊田地一度嬴來一度新師云謝汝證明乃云黃面老云奇哉一切眾生具有如來智慧德相但以執著妄想而不證得何謂執著在凡為凡情所<span class='corr'>縛</span>不得徑登淨域在聖為聖量所拘不得放舍佛梯是也何謂妄想說時似悟對境還迷不信本原只望成佛是也昔有居士問三祖云請師為解脫法門祖云阿誰<span class='corr'>縛</span>汝士云無<span class='corr'>縛</span>祖云何更求解脫乎既無<span class='corr'>縛</span>亦無脫天何高地何闊雪山六載徒苦辛透網金鱗活潑潑茲者居士廖宏質偕室中吳氏往西<span class='corr'>已</span>久更承如來成道良因薦增品級山僧感孝子之誠特為指出智慧德相令其實證實悟與黃面老同一鼻孔出氣去也良久云野色<span class='corr'>已</span>無山膈斷天光直與水相連。</p>
<p>帝釋誕日陳子陵請小參師云我佛如來以慈悲心開方便門垂手入廛和光混俗應以帝釋梵天身得度者即現帝釋梵天身而為說法應以比丘居士身得度者即現比丘居士身而為說法令人人捨惡從善超凡入聖從微至著從始至終直造三摩地而後<span class='corr'>已</span>嗟今去聖時遙人多懈怠不聞玅道錯墜邪途盜如來之教作正法之魔廣說異端潛修僻行年久歲深執迷不悟若是英靈漢子一沾甘露之濡直領慈雲之覆生生受蔭個個知恩必無竊符假雞之事茲者陳信士信心堅固道念精純得感我十方龍象降臨就其因齋慶讚秪如因齋慶讚則固是應時納祐又作麼生煙霞新捧日歌鼓鬧喧天。</p>
<p>信士陳伯陞誕日請小參僧問道非促延一念萬年道非促延即不問如何是一念萬年師云梵音喧法海進云祝壽一句又作麼生師云春色翠南山進云將此深心謝師慶讚師云禮拜著乃云無明即佛性重重春色含秦鏡煩惱即菩提浩浩煙波漲虎溪無佛性無無明古路現前信腳行無菩提無煩惱隨柳傍花到處好到處好悟須早莫云烏兔尚堪留蹉過一生空到老所以學道人時刻提撕向物物頭頭識得本命元辰落處則福不求而自多壽不祝而自永倘不知落處則業識茫茫無本可據縱饒富貴百年總是一場幻夢兒孫滿眼無非三界空花豎拄杖云還識本命元辰麼亙古亙今無向背頂天立地露堂堂。</p>
<p>檀樾黃應晝象觀薦考劬巖請對靈小參云生從雲峰來樂就雲峰住本是林下人終歸林下去去去實不去鶴栖無影樹來來何所來月色射空階檀機劬巖老居士自是識得無去無來之人不生不滅之體所以功名不著富貴不求體先賢高隱之風取自<span class='corr'>己</span>清修之樂敬佛重僧舍家為寺此即高出時人一頭地也昔龐公一家學道至臨終之際干迥相公親臨問道龐公云但願空諸所有切莫實諸所無遂尒脫化今檀樾不須請問於人而平生行履與空諸所有<span class='corr'>已</span>相符契可謂一人行到一人說到說到不如行到行到必須說到行亦到說亦到天上人間無兩個且道秪一個是什麼人聻良久云金閣玉樓常獨立接人直上寶蓮臺遂轉身。</p>
<p>除夕小參年來抱病住叢林同喫同屙適有人逗到人間送臘際寒灰撥盡不知貧秪是思來算去無可分歲欲倣北禪烹個露地白牛與諸人分歲奈此牛用力過多兼經深冬窮谷草枯齒脫雖然頭角完全四體不甚肥壯倘不棄嫌請大家出手烹調庶不今宵寂寞遂兩手按地云請請眾無語師云如今必須一回飽足不致盡日求索於人眾又無語師云汝等若不領取露地白牛變作金毛獅子倒吞汝等去也以拄杖一時打散。</p>
<p>送通天逸叟和尚進塔風和春<span class='corr'>已</span>半處處鷓鴣天遺骼不須扣靈光本現前呈起靈骨云現前大眾還見我通天和尚麼二十餘年撥草瞻風向百尺竿頭薦得這箇圓陀陀光爍爍水澆不溼火燒不著于今托出庴青山蓮花國裡永盤礡。</p>
<p>西明掛鐘板百丈建叢林古今師表達磨傳心印孫子冤仇這冤仇若不圖報者非其孫子欲圖報者必須向這裏捉敗這老禿奴遂擊。</p>
<p>元夜小參市廛燈月皎鼓吹鬧喧天蒼童白叟相馳逐日上三竿猶未眠我衲僧家也不可違時失候佛殿裡燈華晃晃柏庭前野色娟娟正好高奏陽春曲飽餐五味禪曹酒臨風酌趙茶擊石煎任爾倒隨爾顛雖然是個弄光影漢總不離一片真月汝等還見真月麼若也依稀彷彿一並與汝道破揮拂子云仰不高鑽不堅忽不後瞻不前千眼大悲覷不見十五團圓照滿天。</p>
<p>堂眾請小參問德山小參不荅話藥山小參不點燈今夜西明燈又點和尚還荅話否師云兩重公案進云祗如無舌人如何解語師擊拂子云還聞麼僧無語師云作佛著坐禪猛將事執鞭坐禪圖作佛青天墜鬼窟不坐禪不作佛花街柳巷耍樂兒也堪授記於燃燈佛須知此一事明如日黑似漆追覓無從商量不及達磨西來猶不識雖不識急著力忽朝夾路相逢一生參學事畢復舉藥山一夜不點燈小參云我有一句子待特牛生兒即向汝道時有僧出云特牛<span class='corr'>已</span>生兒矣自是和尚不道藥山喚侍者點燈來其僧抽身入眾師云藥山藏頭露尾這僧藏尾露頭雖則明投暗合未免令人長吁短歎西明今夜燈燭輝煌照天照地也不說一句也不說三句汝祗一隊特牛不解生兒作活只顧屙屎撒尿好與放出溪東溪西免致污穢清淨伽藍地茲因暮夜且放過一著。</p>
<p>徹空首座請小參師云撥草瞻風期逢明眼匡徒領眾貴得良材還有恁麼人行恁麼事麼試舉看昔日臨濟在黃檗裁松次黃檗見云深山中栽許多松作麼濟云一與山門作景致二與後人作榜樣道了以钁頭[祝/土]地三下檗云雖然如是子<span class='corr'>已</span>喫吾三十棒了也濟又[祝/土]地三下噓一噓檗云吾宗到子大行於世師云二祖師資一言印證直得亙古亙今宗風顯赫山僧雖作他家雲仍俯仰捫心能無怍乎慰爾山居有年道行無疵不望超宗異目但得齊眉共躅幸矣遂顧左右云山僧恁麼放醜未免笑倒傍觀便退座請普說參禪須具參禪眼看教須具看教眼宗亦通教亦通猶如杲日處虛空個中倘有其人不妨出來喝散大眾何等慶快如無一任山僧弄葛藤去昔世尊說法時有阿那律尊者只管瞌睡佛呵云咄咄何好睡螺螄蚌蛤類一睡一千年不識佛名字尊者深自呵責至七日七夜不睡遂失肉眼立得天眼見三千大千世界如庵摩羅果尊者可謂剖石得璞抉蚌逢珠從古至今人多錯會後楊岐遠祖一日攜一籃螺螄入禪堂云買螺螄買螺螄命眾下語皆不契窟老宿云某甲有語場岐云汝作麼生道老宿放身便臥楊岐放下籃子便行師云若不同床睡焉知被裡穿如此老宿土曠人稀相逢者罕今人若未到老宿處任終日眼瞠瞠地總是箇瞌睡漢又雲門問陳橾尚書云如何是教意書云黃卷赤軸門云這個是文字語言作麼生是教意書云口欲談而辭喪心欲緣而慮忘雲云口欲談而辭喪為對有言心欲緣而慮忘為對妄想作麼生是教意書無語門云經中道一切治生產業皆與實相不相違背且道非非想天今日有幾人退位書又無語師云棒打石人頭嚗嚗論實事末後不合白日青天開眼說夢今現前大眾也須別具一隻眼不可終日被黑豆換卻又石鞏禪師見馬祖得悟之後只張弓架箭接人一日三平來參鞏云看箭平展開胸云這個是殺人箭如何是活人箭鞏扣弓弦三下平禮拜鞏折箭云三十年張弓架箭只射得半個聖人平後再參大顛舉前話顛云既是活人箭因甚向弓弦上覓平無語遂折伏後得悟承嗣大顛師云出齏缸入醋甕三平未是真龍拋弓折箭石鞏可謂勞而無功矣雖然比今之學者未參學先圖印證堂頭老漢也不審其有頭腦無頭腦只管將冬瓜印子印將去以致養子不及父家門一世衰又趙州諗禪師凡見僧來參便喚喫茶一日有二僧來參一進門一未進門州俱喚喫茶院主問云進門者喚他喫茶未進門者因甚亦喚他喫茶州喚院主主應諾州云喫茶去師云趙州老漢大用現前慣得其便今有會其意者也請歸堂喫茶不會其意者也請歸堂喫茶只是不許打溼脣嘴便下座。</p>
<p>對吳禹欽居士靈小參云塵世韶光促須臾四月天百花將褪落萬景日推遷當人倘向推遷裡悟得千生不壞萬劫長存底面目雖死猶活若心隨境轉意為物遷明昧兩岐自埋自棄雖活如死所謂活人路上有死人無數也禹欽居士生平素心自牧孝行無虧及至沉痾之際不為病苦所移無慮無思自由自在預知時至告眾而歸豈非生死海中脫生死漢耶如來所說說此眾生所修修此山僧所指指此擊拂子云即此物非他物人間天上不知名三世如來從此出復擊一拂。</p>
<p>對林母陳孺人靈小參云萱庭春色正芳菲夜雨瀟瀟灑翠微奼女<span class='corr'>已</span>歸霄漢去依然古鏡照人輝以拂子作圓相云這一面古鏡本自天然不假鋾鑄不但照人而且照天照地照古照今諸佛向這裡成眾生向這裡度十方世界向這裡立夢幻空花向這裡結死生交謝寒暑迭遷總不離這裡于今特與打破直令光影俱忘不見有天地古今不見有眾生諸佛十方世界悉皆銷殞夢幻空花掃蹤滅跡正恁麼時新故陳孺人向何處安身立命良久云蓬島瑤池留不住七重寶樹日優遊。</p>
<p>為天馬智融禪人小參云高升羽翼脫凡籠生死關頭力用功天馬一朝騎得著東西馳騁輔城峰城峰輔起受用莫窮行也天馬住也天馬坐也天馬臥也天馬有時向天馬吟風笑月有時向天馬補竹<span class='corr'>刪</span>雲有時向天馬送客迎賓有時向天馬牽犁拽耙無端得意雙騎馬被馬蹄一踢踢倒至今起不得現前大眾還有相救者麼如無山僧為伊救起去也遂聳身云還見麼。</p>
<p>對余子玉居士靈小參天下秋將半流空月王西風吹落葉惆悵故人歸擊拂子云現前清眾向這識得故人便識得居士子玉四十餘年戒心不變道念日新見賢思齊聞過必改處市井而埽盡塵緣惜丹青以作佛事未造古稀寂然長往湖海相知誰不歎惜者哉但修道之人必須悟得本來面目離見離聞無名無相描不成畫不就先天地而不生後天地而不滅一點圓明無向背大千世界等空花。</p>
<p>啟懺居士吳起翰等請小參笙歌遍奏燈乃交林解袋庵舍安期不是扳條扳例蓋為箇循誘宜十方聚會千聖揚眉況復干戈寢息風雨及時天心既<span class='corr'>已</span>轉正法不堪離鏡臺勤拂拭寶杵力提持力提持勝與山僧慶古稀復舉誌公和尚寄語青原思和尚云何不下山教化眾生一向目視雲霄作麼思云三世諸佛被我一口吞盡何處更有眾生可度耶師云今日對境逢緣特為頌出騁馬登山疾似飛拜封不受掛簑衣若無光武尋知<span class='corr'>己</span>誰識子陸坐釣磯。</p>
<p>為闇然監院六旬小參云昔馬大師云自從胡亂後三十年不少鹽醬茲監院闇然自從鏟草後三十年不少鹽醬初於座山晨鐘暮鼓運水搬柴費多鹽醬繼於雲峰攤經對月補衲裁雲費多鹽醬及乎隨住此山扶涼人大樹開頂門正眼費多鹽醬即此鹽醬與馬大師鹽醬還有分別也無今者年造六旬山翁對泉舉揚畢竟如何酬價遂豎起拄杖云喚作拄杖則觸不喚作拄杖則背全身拄戶與撐門聲名不亞楊岐會便轉身。</p>
<p>為扶桑隱元和尚進齒髮塔起龕師拈拄杖云付畢金襴歸去來不遊南嶽與天台將云故國風光別依舊山門八字開這老漢雖然熟處難忘未免慈悲太煞末著猶遺照世之毫咬人之齒豈惟似普化之鐸誠乃同少林之履政當恁麼時提起好放下好潭北湘南都莫問腳頭腳底總家山遂引。</p>
<p>進塔師捧起瓶云跨海非常木撐天必異材大人行履處豈是強安排二十餘年建法幢於十二峰頭二十餘年提祖印於百千里外驅耕奪食罩鳳羅龍播太白之真風衍楊岐之嫡派名高一代化被萬方此皆太和老和尚行解相應所致雖然如是猶屬光影邊事祗如法眼無瑕法身無相敲瓶云這個是相耶非相耶是法身耶非法身耶於此息影韜光旋機就位去直得諸天散花無路四眾景仰無門常寂光中端自在超今超古鎮乾坤遂送進。</p>
<p>諸居士設齋請小參師云昔道宣律師戒行清高法眼圓明時與天人相見宣問天云世間功德以何為最天云齋僧為最宣曰何也天曰佛乃<span class='corr'>已</span>成之佛世人悉知皈依供養不足為奇僧初修行道行未純法眼未明世人發心供養令其心性無雜戒行精專法眼圓明直至成佛故乃功德為最師云於此信得極去喚作僧禮佛也得喚作佛禮僧也得喚作居士齋僧也得喚作居士齋佛也得心佛眾生三無差別若但住相布施今朝植種子他年樹蓋天便起身。</p>
<p>為杜則林居士對靈小參云過量人作過量事動轉施為縱橫逆順能令世間人疑殺亦能令世間人愧殺然上古之世比比皆然在今之世雖不多見亦往往有之如我同門杜翁林居士一生行履比古人不甚優劣但所知者罕未免借拄杖子為其饒舌也卓拄杖云還知麼只這居士當年少之時惟詩畫是耽以笙歌為樂有時行觴作賦有時馳馬穿楊非傍花隨柳即遊水玩山及登壯歲遂自知非覺富貴若浮雲視功名為糟粕打破慳囊潛行美事或重整浮屠或遍裝寶像或揮金建剎或捨宅延僧誠今時之給孤長者也纔知生死事大即遍尋師友問道談禪人見其機鋒敏峻識見高明皆生敬仰適我金粟老人從江浙入莆時即摳衣往叩朝夕盤桓深入閫奧我老人見其天資秀拔筆力精雄大事雖未豁然而作用有過人處故以如意付之仍囑其更自琢磨是以從此閉門謝客向百尺竿頭高進一步眠不倒床食無求飽日只焚香煮茗翻閱經書以自適幾欲入山蓋為世途孔棘而不遂其志不期一旦四大違和即藥劑不求水漿不飲自知世緣<span class='corr'>已</span>盡親書辭世之語請諸山面別向談笑中吉祥而逝觀其如此操履豈不高出世人一頭地耶昔維摩示疾佛命諸弟子到其家問疾各說不二法門維摩惟默然而<span class='corr'>已</span>龐公將終謂于頔相公云但願空諸所有切勿實諸所無遂枕其膝而化古今這一夥過量人多向塵勞中大作佛事所謂不出魔界而入佛界踢倒涅槃城優游生死海無脫無拘隨處自在者也然則拄杖子恁麼饒舌畢竟與其實際理地還有交涉也無良久云大抵還他肌骨好不塗脂粉也風流靠拄杖而退。</p>
</div>
</div><!-- end of div[@id='body'] -->
</body></html>