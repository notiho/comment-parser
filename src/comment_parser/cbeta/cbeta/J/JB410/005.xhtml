<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮峰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>蓮峰禪師語錄卷之五</p><p class="byline">嗣法門人性深等編</p>
<div class='div-other'><a id='mulu17' />
<p class='h1'>示眾</p><p>專使傳衣至師拜受畢提起衣角示眾云雲開月朗水漲船高昔日大庾嶺頭提掇不起今朝三千里外特地傳來且道還有優劣也無遂放下衣角云莫怪渠儂多意氣他家曾謁聖明君。</p>
<p>中元圓期示眾諸方三月安居蓮山無居可安諸方今日解制蓮山無制可解無制可解而盡日解制無居可安而長年安居去者隨去住者隨住個個如戲遊師子人人似脫網金鱗倘悟得如是受用如是解脫不但此生父母度竟至於多生父母大地怨親悉<span class='corr'>已</span>超拔矣間有一二或報身於水火或償債於刀鎗總不出毘盧性海當恁麼時擲華藏世界於大千界外攝大千世界入一毛孔裏直得善財無處參尋諸大善知識退席有分且道毘盧遮那佛又向什麼處安身立命戴角披毛人不識負鞍啣鐵滿塵寰。</p>
<p>除夕示眾極目天地間一盤未了局未明一著先徒勞相馳逐任馳逐忽聞爆竹震驚天六六依然三十六何似林下窮道人也無榮也無辱竟日嘴嚧都高唱無聲曲無聲曲既唱個中覓個同拍相應者了不可得雖然素上座寧可獨掌弄鳴終不移高就低何故動絃便落官商調白雪陽春何處無。</p>
<p>長至示眾古之天地猶今之天地今之日月即古之日月寒暑變遷了無休息陰陽消長理合如然擊拂子云惟此田地千生不動萬劫長存洞山老人掇退果卓慈明遠祖貼榜堂前大似枯櫱再糝花寒灰重發焰諸人會麼即此是諸佛之本源即此是衲僧之慧命今日若承當得去向後也須仔細是事且置因時及節一句又作麼生道日轉南華添一線五雲柂出映三台。</p>
<p>示眾問如何是道師云龍蛇混雜凡聖交參進云如何是道中人師云面面相睹進云如何是人中境師云門前三疋徑屋角一株松進云人境兩忘時如何師便打乃云欲知佛性義當觀時節因緣時節若至其理自彰況向上一路千聖不傳臨濟德山漏逗不少見僧入門非棒即喝直教個個如獅子兒如白額虎到處咬人家豬狗滅野狐精魅直須恁麼方不愧為瞎驢種草何故彼既丈夫我亦爾誰家無路透長安喝一喝。</p>
<p>寓中除夕示眾光陰四序急相催薄雪凍開幾樹梅惆悵年窮歲盡際家鄉咫尺不知回蓋緣世路奔馳似日月循環一樣直到臘月三十日始得一場合煞更有貪途忘返白首空嗟惟我衲僧又且不然遇緣即住到處為家所謂有一人常在途中不離家舍有一人不在家舍不在途中阿那個合受人天供養喝一喝云不會作客勞煩主人。</p>
<p>元夜示眾衲僧行履不尋常城市山林一戲場本有光明渾灼灼何須待月照西廂拍膝一下云大眾向這裏見去猶落二三向未舉之前見得本有光明即同諸佛光明即見山僧三十年前和塵混俗戴月披星以荊棘為家與龍蛇作伍及知有此事入一叢林出一保社忘餐廢寢舍短從長不到山窮水盡而不<span class='corr'>已</span>至鼻孔被穿之後有時把茅蓋頂有時垂手入廛遇醜女贈他脂粉遇良人脫其汗<span class='corr'>衫</span>不是調高和寡蓋乎地曠人稀到住此山又是一番光景春鋤一片畬秋收一籮粟吟風嘯月於鳳凰峰頂點魚化龍於姑熟潭頭松竹影高雪霜春重茲逢元夜所撦一段葛藤不出本有光明之外若認作本有光明何異西廂月色喝一喝云若不喝住幾乎又撦葛藤去也。</p>
<p>示眾云不悟從於不疑小悟從於小疑大悟從於大疑汝諸人倘曾十分息疑任汝東司頭大宜臭桶邊小宜左之右之無所不宜若觸境逢緣尚有狐疑莫學靈雲弄口嘴也道直至如今更不疑。</p>
<p>命婦董宜人送法衣至師捧衣示眾云大眾見麼即此物非他物功薰曠劫色奪明霞有卷有舒不長不短不是黃梅密授亦非七佛流傳秪從吳門董老宜人信心中拈出壯度人天永沾法澤即今山僧酬謝一句作麼生道老來積善承餘慶多出調羹補袞人遂展。</p>
<p>除夕示眾云物我如如體遷同不變遷深山忘甲子古寺近村煙風剪林梢葉人歸雪裏天二三貧毳士相伴度殘年不分臨濟賓主不辨曹洞正偏不烹露地牛不唱田家樂大家團圞頭共向無煙火饑餐栗棘蓬渴飲西江水舉頭觸著伊巖梅纔破蕊。</p>
<p>回山示眾昔日出山去草鞋獰似虎今日歸山來山門八字開去去實不去風撼空庭樹來來實不來皜日上蒼階不似百丈再參馬祖豈若豐干遠禮五臺惟一事最奇哉相見盡是舊時人依舊眉毛眼上栽大家重聚首坐地燄寒灰莫辜霜雪裏冷淡一枝梅。</p>
</div>
<div class='div-other'><a id='mulu18' />
<p class='h1'>拈古</p>
<div class='div-orig'><p>舉世尊初生。</p>
</div>
<div class='div-commentary'><p style="margin-left:2em">拈云世尊出世太平奸賊雲門打殺亂世英雄盡謂以冤報冤殊不知劍去久矣。</p>
</div>
<div class='div-orig'><p>舉世尊拈花示眾時惟迦葉尊者破顏微笑。</p>
</div>
<div class='div-commentary'><p style="margin-left:2em">拈云龍行雨致虎嘯風生此事若不是飲光也大難擔荷山僧今日只拈拄杖若有人微笑劈頭便打且道與古人是同是別。</p>
</div>
<div class='div-orig'><p>舉世尊一日陞座文殊白椎云諦觀法王法法王法如是世尊便下座。</p>
</div>
<div class='div-commentary'><p style="margin-left:2em">拈云世尊陞座特地無端文殊白椎互相鈍置殊不知未動步<span class='corr'>已</span>前落二落三了也何故分明月在梅梢上看到梅梢早<span class='corr'>已</span>遲。</p>
</div>
<div class='div-orig'><p>舉世尊自恣日文殊三處度夏迦葉白椎擯之而推不能舉。</p>
</div>
<div class='div-commentary'><p style="margin-left:2em">拈云文殊度夏好手手中呈好手迦葉白椎紅心心裏中紅心若無世尊證據怎見二大老一場賣俏雖然如是迦葉也欠一著。</p>
</div>
<div class='div-orig'><p>舉女子出定。</p>
</div>
<div class='div-commentary'><p style="margin-left:2em">拈云世尊坐賈行商女子賣弄奇貨若無文殊開價怎得罔明還錢這四大老一時虛張直得天下人商量不得且道把柄在阿誰手裏打麵還他州土麥唱歌須是帝鄉人。</p>
</div>
<div class='div-orig'><p>舉須菩提宴坐諸天雨花提云空中雨花者是何人天云我是梵天敬重尊者善說般若提云我般若未嘗說一字天云尊者無說我乃無聞是真說般若。</p>
</div>
<div class='div-commentary'><p style="margin-left:2em">拈云善現抱贓叫屈諸天簸土揚塵簡點將來各與三十拄杖何故人平不語水平不流。</p>
</div>
<div class='div-orig'><p>舉文殊問維摩云仁者當說何等是不二法門維摩默然殊云乃至無有語言文字是菩薩不二法門。</p>
</div>
<div class='div-commentary'><p style="margin-left:2em">拈云維摩運籌帷幄之中決勝千里之外檢點將來猶欠一著若是越格底人和聲便打不致遭文殊一杓惡水。</p>
</div>
<div class='div-orig'><p>舉忠國師無縫塔。</p>
</div>
<div class='div-commentary'><p style="margin-left:2em">拈云國師良久<span class='corr'>已</span>破一縫代宗不會補得渾全耽源起模畫樣則不無欲夢見無縫塔天地懸殊。</p>
</div>
<div class='div-orig'><p>舉肅宗命忠國師試驗三藏忠問藏云汝得他心通耶藏云不敢忠云汝道老僧即今在什麼處藏云和尚是一國之師何得去西川看競渡<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云三藏覓通大似追蹤獵犬國師末著猶如挂角羚羊雖然藏得頭角未免露出尾巴總被他捉敗了也且道甚麼處是捉敗處試檢點看。</p>
</div>
<div class='div-orig'><p>舉鵝湖喫油餈。</p>
</div>
<div class='div-commentary'><p style="margin-left:2em">拈云古德喫油餈有失大人之相庄主來謝證龜成鱉侍者若是個人便拍掌笑云將謂將謂元來元來直得這老漢偷心頓息不致諸方傳流話柄。</p>
</div>
<div class='div-orig'><p>舉藥山問雲巖聞汝解弄獅子是否巖云是山云弄得幾出巖云弄得六出山云我亦弄得巖云和尚弄得幾出山云我弄得一出巖云一即六六即一。</p>
</div>
<div class='div-commentary'><p style="margin-left:2em">拈云入理深談略許雲巖父子越格提持必須透脫衲僧藥山若是作家待他問師弄得幾出便與踏倒直教它作箇咬人獅子方不愧為人天師範。</p>
</div>
<div class='div-orig'><p>舉王常侍問臨濟云這一堂僧還看經否濟云不看經王云還習禪否濟云不習禪王云畢竟作個什麼濟云總教伊成佛作祖去王云金屑雖貴落眼成翳濟云將謂汝是個俗漢。</p>
</div>
<div class='div-commentary'><p style="margin-left:2em">拈云臨濟柂陷虎之機常侍逞屠龍之作二員敵手縱奪驚人若是山僧見他恁麼道便與推出禪堂免見遞相錮鏴。</p>
</div>
<div class='div-orig'><p>舉雲峰悅聞大愚芝云大家相聚喫莖齏若喚作一莖齏墮地獄如箭射悅後大悟<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云大愚芝因貪一隻金鱗費卻許多鉤餌雲峰悅從來活潑潑地無端向齏甕裏淹殺雖然漆桶打破蝦跳何曾出斗。</p>
</div>
<div class='div-orig'><p>舉南泉斬貓。</p>
</div>
<div class='div-commentary'><p style="margin-left:2em">拈云南泉為眾竭力禍出私門趙州費盡腕頭力只救得一半且道那一半還有人救得麼。</p>
</div>
<div class='div-orig'><p>舉雲門問直歲云甚處來歲云刈茅來門云刈得幾個祖師歲云三百個門云朝打三千暮打八百東家杓柄長西家杓柄短又作麼生歲無語門便打。</p>
</div>
<div class='div-commentary'><p style="margin-left:2em">拈云雲門費許多伎倆只打個無尾猢猻帶累三百個祖師出頭不得今向拂子頭上出出沒沒諸人還見麼若見正好朝打三千暮打八百若也不見與我刈茅去。</p>
</div>
<div class='div-orig'><p>舉興化見同參來纔上法堂化便喝參亦喝化又喝參亦又喝化拈棒參又喝化云看這瞎驢猶作主在參擬議化直打下法堂。</p>
</div>
<div class='div-commentary'><p style="margin-left:2em">拈云興化按殺活莫邪斬盡龍蛇此僧雖有衝關破陣之能且無斬將奪旗之勇當時見他拈棒便攔胸一頓不惟先下手為強抑且踞虎頭收虎尾。</p>
</div>
<div class='div-orig'><p>舉西堂百丈南泉同侍馬祖玩月。</p>
</div>
<div class='div-commentary'><p style="margin-left:2em">拈云大小三古錐被馬駒一拶直得手忙腳亂馬駒雖賞罰分明未免節外生枝何似當時便歸方丈教伊立地疑去自然知恩有日不致後代兒孫向光影裏作活計。</p>
</div>
<div class='div-orig'><p>舉臨濟云大凡演唱宗乘一句中須具三玄門一玄門須具三要有權有實有照有用汝諸人作麼生會。</p>
</div>
<div class='div-commentary'><p style="margin-left:2em">拈云白拈鋪出一盤棋局為尋格外知音柰乎不逢敵手致至于今分疏不下當時若遇個漢便掀倒禪床云莫魔魅人家男女好不惟啐啄同時抑且有收有放何故家貧生孝子國霸顯謀臣。</p>
</div>
<div class='div-orig'><p>舉鹽官云虛空為鼓須彌為椎什麼人打得南泉聞云王老師不打這破鼓。</p>
</div>
<div class='div-commentary'><p style="margin-left:2em">拈云鹽官拋磚引玉得遇知音南泉止響揚聲如雷震耳山僧夾路相逢不但與二大老相見也要今古共聞遂作打鼓勢云諦聽諦聽。</p>
</div>
<div class='div-orig'><p>舉德山到溈山顧視方丈云有麼有麼溈山不顧德云無無便出至門首云也不得草草遂具威儀再入相見纔跨門提起坐具云和尚溈擬取拂子德便喝拂袖而出<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云按佛祖靈符探諸方邪正不無德嶠柰老漢具頂門隻眼向冷地驗人不妨奇特何似當時見他取拂便作禮云勘破了也管教溈山瓦解冰消陣後興兵不得。</p>
</div>
<div class='div-orig'><p>舉宗演禪師云南泉道十八便解作活計趙州道十八便解破家蕩產演云南泉趙州也是徐六擔板只見一邊華藏也無家可破也無活計可作。</p>
</div>
<div class='div-commentary'><p style="margin-left:2em">拈云南泉驅耕夫牛趙州奪饑人食華藏大似街頭窮乞兒風吹日炙無容身之地殊不知衲僧也有活計可為也有家業可破豈不見道時挑野菜和根煮旋折青枝帶葉燒。</p>
</div>
<div class='div-orig'><p>舉僧問雲門如何是清淨法身門云六不收圓悟云一不立。</p>
</div>
<div class='div-commentary'><p style="margin-left:2em">拈云雲門知放不知收圓悟知收不知放兩個老古錐各各道一半若問山僧秪向他道三腳驢子弄蹄行。</p>
</div>
<div class='div-orig'><p>舉雪峰見僧禮拜便打僧云某甲未曾問話因何便打峰又打。</p>
</div>
<div class='div-commentary'><p style="margin-left:2em">拈云雪峰羊頭狗肉太煞賤賣可惜癡人不識時價致老漢一場失利。</p>
</div>
<div class='div-orig'><p>舉僧參臨濟云拜即是不拜即是濟便喝僧便拜濟云這賊僧云賊賊濟云莫道無事好<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云龍蛇易辨衲子難瞞人人盡道這僧被臨濟勘破殊不知白拈被首座捉敗。</p>
</div>
<div class='div-orig'><p>舉芭蕉示眾如人行次忽遇萬丈深坑背後野火來逼兩岸是荊棘林礙卻正當與麼時作麼生免得若免不得墮身死漢。</p>
</div>
<div class='div-commentary'><p style="margin-left:2em">拈云芭蕉恁麼道也是蕭何制律。</p>
</div>
<div class='div-orig'><p>舉溈山摘茶次謂仰山曰終日只聞子聲不見子形仰撼茶樹溈云子只得其用不得其體仰云和尚又如何溈良久仰云和尚只得其體不得其用<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云把斷要津須還大溈展露鋒芒獨許仰山雖然各具隻眼爭柰話作兩橛若是山僧便云瞎瞎把溈山口掛壁上不致分體分用。</p>
</div>
<div class='div-orig'><p>舉六祖聞一僧對論風旛祖云風旛非動動自心耳。</p>
</div>
<div class='div-commentary'><p style="margin-left:2em">拈云望空捉影自埋本地風光因邪打正翻成帶水拖泥若據正令之行祖師也無迴避處。</p>
</div>
<div class='div-orig'><p>舉夾山問虎頭云目前無法意在目前不是目前法非耳目而所到頭云今日雖問要且不是山云片月難明非關天地頭云莫[尸@豕]沸便作掀倒禪床勢<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云虎頭逞射日之能穿過鐵限夾山施拔山之力跨倒烏騅雖然若是臨濟兒孫見掀禪床便連棒打出不惟席上增光抑見有賓有主。</p>
</div>
<div class='div-orig'><p>舉乾峰云舉一不得舉二放過一著落在第二雲門云昨日有人從天台來卻往徑山去乾云典座明日不得普請。</p>
</div>
<div class='div-commentary'><p style="margin-left:2em">拈云乾峰把斷要津韶陽私通車馬明暗相投不妨奇特且道明日不得普請又作麼生天共白雲曉水和明月流。</p>
</div>
<div class='div-orig'><p>舉凌行婆問浮盃云盡力道不得底句分付阿誰杯云浮杯無剩語婆云未到浮杯不妨疑著<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云明鎗易避暗箭難防眨著眼來劍去久矣古今謂浮杯被婆兒扭捏一上殊不知浮杯潑出一杓惡水引得蝦蟆滿地[跳-兆+孛]跳傍僧云和尚是什麼心行師云逢人切莫錯舉。</p>
</div>
<div class='div-orig'><p>舉五祖演拈拄杖云者箇不從天台南嶽得亦不在西天東土且道生在什麼處若知生處同得受用若也不知遂靠卻下座。</p>
</div>
<div class='div-commentary'><p style="margin-left:2em">拈云演祖放去太危救來太速我則不然若知生處一任橫拈倒豎若不知明年更有新條在。</p>
</div>
<div class='div-orig'><p>舉趙州問婆子甚處去婆云倫趙州筍去州云忽遇趙州時如何婆便掌州休去。</p>
</div>
<div class='div-commentary'><p style="margin-left:2em">拈云趙州平地掘坑陷人不少婆兒若不是久經行陣蔡州幾被打破雖然若到儂家門下直教他倒退千里。</p>
</div>
<div class='div-orig'><p>舉僧到章敬遶敬三匝振錫而立敬云是是其僧又到南泉亦遶三匝振錫而立泉云不是不是此是風力所轉終成敗壞僧云章敬道是和尚何道不是泉云章敬是是汝不是。</p>
</div>
<div class='div-commentary'><p style="margin-left:2em">拈云盡道這僧擔個冬瓜印子被南泉一捏百雜碎殊不知南泉被這僧一拶直得撒土撒沙。</p>
</div>
<div class='div-orig'><p>舉大嶽見五祖戒戒云作麼嶽畫一圓相戒云是什麼嶽云胡餅戒云趁爐灶熱更搭一個嶽擬議戒曳杖趁出。</p>
</div>
<div class='div-commentary'><p style="margin-left:2em">拈云大嶽獻璞求榮反遭刖足五祖開關破敵勝在焚牛當時縱有減灶之謀亦未免遭他塗炭山僧恁麼道也是輔強不扶弱。</p>
</div>
<div class='div-orig'><p>舉孚上座問晏國師云師兄向甚處去晏云九重城裏去孚云忽遇三軍圍繞時如何晏云他家自有通霄路孚云恁麼則離宮失殿去也晏云何處不稱尊。</p>
</div>
<div class='div-commentary'><p style="margin-left:2em">拈云孚上座中途打劫不顧危亡晏國師散宅拋家謾言作者縱然到處稱尊也是徽宗比狩。</p>
</div>
<div class='div-orig'><p>舉馬祖送書與徑山欽欽發緘見一圓相即一點卻封回忠國師聞云欽師猶被馬師惑。</p>
</div>
<div class='div-commentary'><p style="margin-left:2em">拈云馬祖垂鉤千里為釣獰龍欽師雖慣入風波未免陷他圈繢當時若見其書便與焚卻不但和贓捉敗且令天下人檢點不得。</p>
</div>
<div class='div-orig'><p>舉南泉上堂趙州問明頭合暗頭合泉便歸方丈州云這和尚被我一問直得無言可對首座云莫道和尚無語好自是上座不會州便掌云此掌合是堂頭老漢喫。</p>
</div>
<div class='div-commentary'><p style="margin-left:2em">拈云南泉歸方丈聲震如雷趙州道無語心毒猶蝎若不是首座證據幾乎一場失利秪如劈面便掌又作麼生劍為不平離寶匣藥因救病出金瓶。</p>
</div>
<div class='div-orig'><p>舉黃檗捧缽向南泉位中坐泉見問長老甚年行道檗云威音王<span class='corr'>已</span>前泉云猶是王老師兒孫下去<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云黃檗不顧危亡深投坑阱若無南泉一釣幾向威音王<span class='corr'>已</span>前坐殺南泉就窠打劫則不無若非黃檗撥轉鎗旗未免在兒孫階級下站殺檢點將來二俱弄險。</p>
</div>
<div class='div-orig'><p>舉南泉問黃檗定慧等學話。</p>
</div>
<div class='div-commentary'><p style="margin-left:2em">拈云黃檗具減灶之謀南泉失超方之眼只顧揚鞭策馬不知身陷重圍當時待檗云不敢便云長老是什麼心行直令黃檗無地藏身。</p>
</div>
<div class='div-orig'><p>舉五祖演初行腳時舉興化打中間話問圓照本本云此是臨濟下事須問他家兒孫演又問浮山遠遠云譬喻三家村裏賣柴漢夯個匾擔向十字街頭問人中書堂今日商量什麼事演不契。</p>
</div>
<div class='div-commentary'><p style="margin-left:2em">拈云興化嚇鬼瞞神浮山撥油救火不惟血脈貫通且亦大方獨步圓照老退<span class='corr'>己</span>讓人也是病久諳藥性。</p>
</div>
<div class='div-orig'><p>舉婆子燒庵。</p>
</div>
<div class='div-commentary'><p style="margin-left:2em">拈云婆子探竿在手擬釣獰龍柰這僧似困魚止濼怎解興波當時若是個人直教他如貧得寶頓息偷心檢點將來一場失利。</p>
</div>
<div class='div-orig'><p>舉趙州因一婆子令人送錢請轉藏經州下禪床遶一匝云傳語婆轉藏<span class='corr'>已</span>竟其人回舉似婆婆云比來請轉全藏如何只轉半藏。</p>
</div>
<div class='div-commentary'><p style="margin-left:2em">拈云趙州轉藏文<span class='corr'>已</span>加點婆子半藏眼裏偏枯素長老恁麼說話也是逆風舉棹試問諸人如何轉得全藏去。</p>
</div>
<div class='div-orig'><p>舉興化謂克賓云汝不久為唱導之師賓云我不入這保社化云會了不入不會不入賓云總不恁麼化云克賓法戰不勝罰饡飯一堂仍須出院<span class='note-inline'>(云云)</span>。</p>
</div>
<div class='div-commentary'><p style="margin-left:2em">拈云興化恁麼為人太煞落草克賓荷擔得起也是有力大人諸人還知得力處麼犀因玩月紋生角象被雷驚花入牙。</p>
</div>
<div class='div-orig'><p>舉徑山杲云古人道侍者燒香<span class='corr'>已</span>成多事大眾問訊轉見病深恁麼說話大似無病著艾捏目生花育王則不然侍者燒香不為分外大眾問訊理合如然若作佛法商量生身墮地獄。</p>
</div>
<div class='div-commentary'><p style="margin-left:2em">拈云全收全放則不無爭柰育王只見一邊何故燒香問訊若作世諦流布亦墮地獄如箭畢竟如何展兩手云分身兩處看。</p>
</div></div>
<div class='div-other'><a id='mulu19' />
<p class='h1'><span class='note-inline'>(頌古)</span></p>
<div class='div-orig'><p style="margin-left:2em">世尊初生。</p>
</div>
<div class='div-commentary'><p>脫殼雞兒毛羽全一聲啼破五更天誰知猶有夜行客卻把恩情反作冤　驚天動地逞奇才究竟何會出母胎遍界韓盧皆逐塊雲門大口亦空開。</p>
</div>
<div class='div-orig'><p style="margin-left:2em">世尊陞座迦葉白椎云世尊說法竟。</p>
</div>
<div class='div-commentary'><p>滿樹花開色正濃東風一掃絕殘香可憐無限遊春客摘葉尋枝空自忙。</p>
</div>
<div class='div-orig'><p style="margin-left:2em">世尊拈花迦葉微笑。</p>
</div>
<div class='div-commentary'><p>倒腹傾腸說向君盲龜跛鱉竟何聞巨鰲不避鉤頭餌萬里滄溟一口吞。</p>
</div>
<div class='div-orig'><p style="margin-left:2em">外道問佛不問有言不問無言世尊良久。</p>
</div>
<div class='div-commentary'><p>落花鋪滿地明月映西廂啼出杜鵑血佳人暗斷腸。</p>
</div>
<div class='div-orig'><p style="margin-left:2em">文殊普賢起佛見法見被世尊貶向二鐵圍山。</p>
</div>
<div class='div-commentary'><p>正令當行嚇小兒瞿曇自是暗相欺青山只解磨今古流水何曾洗是非。</p>
</div>
<div class='div-orig'><p style="margin-left:2em">世尊救產難。</p>
</div>
<div class='div-commentary'><p>春風開竹戶夜雨滴花心叵耐瞿曇老令人恨轉深。</p>
</div>
<div class='div-orig'><p style="margin-left:2em">文殊請世尊再轉法輪<span class='note-inline'>(云云)</span>。</p>
</div>
<div class='div-commentary'><p>都來擺尾與搖頭半滿偏圓一筆勾秋夜無雲天似水相將攜手上高樓。</p>
</div>
<div class='div-orig'><p style="margin-left:2em">金槨示雙趺。</p>
</div>
<div class='div-commentary'><p>長江後浪推前浪世上新人趲舊人四十九年弄不了猶來作祟魅家親。</p>
</div>
<div class='div-orig'><p style="margin-left:2em">臨濟三頓棒。</p>
</div>
<div class='div-commentary'><p>三汲浪高起臥龍翻身突出爪牙雄玉樓金殿都推倒萬里無雲鼓黑風。</p>
</div>
<div class='div-orig'><p style="margin-left:2em">經云不汝還者非汝而誰。</p>
</div>
<div class='div-commentary'><p>不汝還者非汝誰聲聲杜宇喚人歸殘花無限隨流去依舊青山映落暉。</p>
</div>
<div class='div-orig'><p style="margin-left:2em">經云清淨行者不入涅槃破戒比丘不墮地獄。</p>
</div>
<div class='div-commentary'><p>渭北春天樹江東日暮雲一杯清淡酒隨處樂紛紛。</p>
</div>
<div class='div-orig'><p style="margin-left:2em">經云止止不須說我法妙難思。</p>
</div>
<div class='div-commentary'><p>深閨美女逞風流半掩柴扉半露頭門外奴郎添怨悵家人呵罵不知羞忽知羞孰同儔家家池內含明月引得笙歌上小樓。</p>
</div>
<div class='div-orig'><p style="margin-left:2em">調達謗佛生身墮地獄。</p>
</div>
<div class='div-commentary'><p>礦裏黃金色色真一番煆煉一番新相逢飲罷高歌去君向瀟湘我向秦。</p>
</div>
<div class='div-orig'><p style="margin-left:2em">舍利弗逢月上女<span class='note-inline'>(云云)</span>。</p>
</div>
<div class='div-commentary'><p>唐虞世路盡英賢隨去隨來共碧天鶖子命根原不斷一條紅線手中牽。</p>
</div>
<div class='div-orig'><p style="margin-left:2em">城東老毋不欲見佛以手掩面至於十指悉皆是佛。</p>
</div>
<div class='div-commentary'><p>同條共住不相知一種風流賽國奇到底還他肌骨好懶將煙黛畫蛾眉。</p>
<p>老婆氣宇自高強不向他家覓短長無柰東君頻漏泄枝枝紅杏掛低墻。</p>
</div>
<div class='div-orig'><p style="margin-left:2em">迦葉云倒卻門前剎竿著。</p>
</div>
<div class='div-commentary'><p>剎竿倒卻事重宣呼應相詶豈足傳急水灘頭撈得月誰家灶裏火無煙。</p>
</div>
<div class='div-orig'><p style="margin-left:2em">文殊命善財採藥。</p>
</div>
<div class='div-commentary'><p>潦倒文殊七佛師畫蛇添足太無知若將莖草分生殺自病渾身尚未醫。</p>
</div>
<div class='div-orig'><p style="margin-left:2em">世尊滅度<span class='note-inline'>(僧求頌)</span>。</p>
</div>
<div class='div-commentary'><p>滅度非滅度當人何契悟金槨示雙趺指天行七步頭也露尾也露崑崙山頂鷹追兔。</p>
</div>
<div class='div-orig'><p style="margin-left:2em">六祖風動旛動。</p>
</div>
<div class='div-commentary'><p>隨波逐浪不知羞帶累傍觀強出頭癢處雖然抓得著渾身泥水動人愁。</p>
</div>
<div class='div-orig'><p style="margin-left:2em">僧問馬祖離四句絕百非。</p>
</div>
<div class='div-commentary'><p>滿院芳花次第開枝枝紅紫映樓臺狂蜂不領東君意幾度隨香去復來。</p>
</div>
<div class='div-orig'><p style="margin-left:2em">初祖面壁。</p>
</div>
<div class='div-commentary'><p>滯貨珍藏不自甘東頭賣賤抑何堪普天盡是粧聾客九載徒勞話再三。</p>
</div>
<div class='div-orig'><p style="margin-left:2em">馬祖陞座百丈捲席。</p>
</div>
<div class='div-commentary'><p>太平奸賊平地干戈因風吹火用力不多惹得閒神野鬼白日暗裏悲號。</p>
</div>
<div class='div-orig'><p style="margin-left:2em">趙州勘二庵主。</p>
</div>
<div class='div-commentary'><p>兩手摩娑日月一身掌握乾坤幾多春色洛陽放謾把枯榮物外分。</p>
</div>
<div class='div-orig'><p style="margin-left:2em">僧問趙州云狗子還有佛性也無州云無。</p>
</div>
<div class='div-commentary'><p>角聲暗地冷相呼愁殺長征幾萬夫欲透大同關捩子也須肘後有靈符。</p>
</div>
<div class='div-orig'><p style="margin-left:2em">興化擯克賓。</p>
</div>
<div class='div-commentary'><p>膏粱盈席酒盈樽月下花前醉勸君仁義肯從貧處斷慇懃相送出柴門。</p>
</div>
<div class='div-orig'><p style="margin-left:2em">臨濟上堂云有一無位真人常在汝等面門出入未證據者看看時有僧出問云如何是無位真人濟下座搊住云速道速道僧擬議濟托開云無位真人是甚乾屎橛。</p>
</div>
<div class='div-commentary'><p>狡徒開口便虛張日向街頭話短長四顧恐遭人勘破急拈蕕草換麝香。</p>
</div>
<div class='div-orig'><p style="margin-left:2em">本師百癡和尚侍金粟師翁次翁問云如何是佛師荅云破米篩翁頷之。</p>
</div>
<div class='div-commentary'><p>誰家落落古墻傍斜傍株梅飽雪霜倏為春風吹破蕊暗香無處可遮藏。</p>
</div>
<div class='div-orig'><p style="margin-left:2em">凌行婆見浮杯。</p>
</div>
<div class='div-commentary'><p>臨鋒誰不逞英雄進退機謀莫可窮縱使波濤翻大海還他深處臥真龍。</p>
</div>
<div class='div-orig'><p style="margin-left:2em">臨濟將遷化云汝等不得滅吾正法眼藏三聖云怎敢滅卻正法眼藏濟云汝作麼生聖便喝濟云誰知正法眼藏向這瞎驢邊滅卻。</p>
</div>
<div class='div-commentary'><p>造枷容易卸枷難分手途中淚欲彈敵國家資都蕩盡聞風誰不骨毛寒。</p>
</div>
<div class='div-orig'><p style="margin-left:2em">靈雲悟桃花玄沙道未徹。</p>
</div>
<div class='div-commentary'><p>窮兒奇遇喜難申糞草堆頭拾得珍無奈五行猶未願一場富貴落他人　壯士欺強不欺弱黃金贈富不贈貧擾擾世途何日靖相逢盡是帶刀人。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>雙雙戰馬出轅門劍戟叢中建丕勳破陣衝鋒推猛烈埋兵誰識老將軍。</p>
</div>
<div class='div-orig'><p style="margin-left:2em">百丈野狐。</p>
</div>
<div class='div-commentary'><p>左邊鬱壘右神荼一樣桃神兩扇糊多少外邊之遶漢青天白日暗悲呼莫悲呼打破牢關徹底無。</p>
</div>
<div class='div-orig'><p style="margin-left:2em">臨濟兩堂下喝。</p>
</div>
<div class='div-commentary'><p>無多佛法許誰參賓主歷然喝喝間個裏撥開泥水路倚天長劍逼人寒。</p>
</div>
<div class='div-orig'><p style="margin-left:2em">僧問趙州云如何是趙州州云東門西門南門北門。</p>
</div>
<div class='div-commentary'><p>東門西門南北門蝸牛角上現乾坤分明指出如弦直何事空山戀白雲。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>低首歸來月滿天相逢知<span class='corr'>己</span>共連顛雞鳴犬吠沿街鬧惱亂人間不得眠。</p>
</div>
<div class='div-orig'><p style="margin-left:2em">首山新婦騎驢阿家牽。</p>
</div>
<div class='div-commentary'><p>新婦騎驢阿家牽家舍路途任倒顛無傍觀撫掌笑家聲不值半文錢。</p>
</div>
<div class='div-orig'><p style="margin-left:2em">仰山說夢。</p>
</div>
<div class='div-commentary'><p>白日青天似放憨夢中說夢太無端面門從此遭塗污直到于今尚未乾。</p>
</div>
<div class='div-orig'><p style="margin-left:2em">僧問天童密和尚如何是三寶密云一餐胡餅兩餐粥。</p>
</div>
<div class='div-commentary'><p>大洋海底紅塵起太白峰頭波浪生蕩蕩一條官驛路古今曾見幾人行。</p>
</div>
<div class='div-orig'><p style="margin-left:2em">鳥窠吹布毛。</p>
</div>
<div class='div-commentary'><p>拈起布毛信口吹伶俜窮子便知歸不因連累䈁辛苦一片風光付與誰。</p>
</div>
<div class='div-orig'><p style="margin-left:2em">僧問令遵云如何是有漏遵云箍篱如何是無漏遵云木杓<span class='note-inline'>(云云)</span>。</p>
</div>
<div class='div-commentary'><p>阿魏無真黃金無假得人一牛還人一馬。</p>
</div>
<div class='div-orig'><p style="margin-left:2em">臨濟掀德山禪床。</p>
</div>
<div class='div-commentary'><p>海門纔涌千尋浪平地便摧萬仞山豈只魚龍生怖畏雷轟電掣逼人寒。</p>
</div>
<div class='div-orig'><p style="margin-left:2em">汾陽十智同真。</p>
</div>
<div class='div-commentary'><p>巍巍坐斷萬重關南北東西絕往還笑殺東村王大姐殘花斜插滿雲鬟。</p>
</div>
<div class='div-orig'><p style="margin-left:2em">僧問米湖從上諸聖還達真正理否湖云達<span class='note-inline'>(云云)</span>。</p>
</div>
<div class='div-commentary'><p>從上聖賢達正理如何把臂尚迷津潑油救火渾閒事雪上加霜愁殺人。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>橫按莫耶行正令兩堂雲水盡橫屍猙獰牙爪重伸出匝匝腥風播四維。</p>
</div>
<div class='div-orig'><p style="margin-left:2em">婆子燒庵。</p>
</div>
<div class='div-commentary'><p>假粧窈窕探風流爐炭鑊湯得自由枯木枝頭施點火叢林烈焰熾千秋。</p>
</div>
<div class='div-orig'><p style="margin-left:2em">百丈再參馬祖。</p>
</div>
<div class='div-commentary'><p>月轉星隨夜正妍虛空變動電交穿一聲霹靂搖山嶽脫殼烏龜飛上天。</p>
</div>
<div class='div-orig'><p style="margin-left:2em">南嶽讓因石頭問云不慕諸聖不重<span class='corr'>己</span>靈時如何讓云子問太高生何不向下問頭云寧可永劫受沉淪不從諸聖求解脫讓便休。</p>
</div>
<div class='div-commentary'><p>金鱗鼓浪向滄洲冷地漁翁試曲鉤謾道羅籠不肯住還他突出化龍頭。</p>
</div>
<div class='div-orig'><p style="margin-left:2em">僧問三角總印云如何是三寶印云禾豆麥僧云不會印云大眾欣然奉持。</p>
</div>
<div class='div-commentary'><p>聽事不真卻更真百千變化釋迦身雖然滋味無多子未動喉嚨飽殺人。</p>
</div>
<div class='div-orig'><p style="margin-left:2em">僧問趙州萬法歸一一歸何處州云我在青州作一領布衫重七觔。</p>
</div>
<div class='div-commentary'><p>七觔<span class='corr'>衫</span>子出青州惱亂春風卒未休天上有星皆拱北人間無水不東流。</p>
</div>
<div class='div-orig'><p style="margin-left:2em">法華舉訪瑯琊覺。</p>
</div>
<div class='div-commentary'><p>賓奪主兮主奪賓當鋒敗北更愁人相逢謾道不相識鬼祟從來魁全親。</p>
</div>
<div class='div-orig'><p style="margin-left:2em">趙州洗缽盂。</p>
</div>
<div class='div-commentary'><p>喫了教伊洗缽盂天然不用巧工夫世間除卻王維手誰寫輞川入畫圖。</p>
</div>
<div class='div-orig'><p style="margin-left:2em">趙州勘破婆子。</p>
</div>
<div class='div-commentary'><p>臺山路上絕岧嶢多少行人被舌搖不是久經行陣者何能一箭落雙鵰。</p>
</div>
<div class='div-orig'><p style="margin-left:2em">丹霞問國師侍者。</p>
</div>
<div class='div-commentary'><p>珠回玉轉人皆見惡水澆頭那箇知不是南陽親捉敗幾乎羅國過鷂兒。</p>
</div>
<div class='div-orig'><p style="margin-left:2em">國師三喚侍者。</p>
</div>
<div class='div-commentary'><p>鶯啼鵲噪媚風光幾度枝頭和管簧音韻高低誰聽得許多岐路泣亡羊。</p>
</div>
<div class='div-orig'><p style="margin-left:2em">大顛打首座。</p>
</div>
<div class='div-commentary'><p>奪肘後符拔眼中屑父子不傳神僊秘訣。</p>
</div>
<div class='div-orig'><p style="margin-left:2em">南院顒上堂云赤肉團上壁立千仞僧便問赤肉團上壁立千仞豈不是和尚語院云是僧便掀倒禪床院云你看這瞎漢亂做僧擬議院便打趁出院。</p>
</div>
<div class='div-commentary'><p>青天捉賊只憑贓暗架神弓不易防總是貪杯逢醉客瞇[目*麻]攜手上高崗。</p>
</div>
<div class='div-orig'><p style="margin-left:2em">五祖演云釋迦彌勒猶是他奴且道他是阿誰。</p>
</div>
<div class='div-commentary'><p>他是阿誰諸佛不識一線傍通攔腮劈脊。</p>
</div>
<div class='div-orig'><p style="margin-left:2em">趙州庭前柏樹子。</p>
</div>
<div class='div-commentary'><p>庭前柏樹子千古落人間易會西來意難通趙老關急似箭峻如山拶著通身都是眼依然白日被他暪。</p>
</div>
<div class='div-orig'><p style="margin-left:2em">北禪烹牛分歲。</p>
</div>
<div class='div-commentary'><p>生涯誰作罪誰招蹄角納來款款消盡道門哀多引鬼焉知家富小兒驕。</p>
</div>
<div class='div-orig'><p style="margin-left:2em">趙州因秀士問佛不違眾生願是否州云是士云某甲欲求和尚手中杖得否州云君子不奪人所好士云我不是君子州云我亦不是佛。</p>
</div>
<div class='div-commentary'><p>入水求魚不得魚是龍項下豈無珠一因完璧歸邦後列國王侯懼相如。</p>
</div>
<div class='div-orig'><p style="margin-left:2em">廓侍者問德山從上諸聖向什麼處去山云作麼作麼廓云敕點飛龍馬跛鱉出頭來山休去。</p>
</div>
<div class='div-commentary'><p>街頭接嘴數如麻慣討便宜老作家收拾絲綸歸去也從教井底跳蝦蟆。</p>
</div>
<div class='div-orig'><p style="margin-left:2em">高峰落枕子。</p>
</div>
<div class='div-commentary'><p>一聲轟霹靂平地猛翻身舉頭天外看誰是我般人。</p>
</div>
<div class='div-orig'><p style="margin-left:2em">僧問洞山道本無言如何理論山云十里鼓。</p>
</div>
<div class='div-commentary'><p>胸中藏甲冑舌上起風雷取得樓蘭首渾身帶血回。</p>
</div>
<div class='div-orig'><p style="margin-left:2em">麻谷參慧忠國師遶禪床三匝振錫而立忠云汝既如是吾亦如是谷又振錫一下忠叱云這野狐精出去。</p>
</div>
<div class='div-commentary'><p>投<span class='corr'>刺</span>逢知<span class='corr'>己</span>披襟趁好風杯中任笑罵醉後各西東。</p>
</div>
<div class='div-orig'><p style="margin-left:2em">德山招手高亭橫趨。</p>
</div>
<div class='div-commentary'><p>追風駿馬迅如雷纔見揚鞭挽不回萬里重雲輕一突銀山鐵壁盡成灰。</p>
</div>
<div class='div-orig'><p style="margin-left:2em">汾陽三句。</p>
</div>
<div class='div-commentary'><p>嘉州打大像古今為榜樣一鎚落頂門火星烈霄漢<span class='corr'>陝</span>府灌鐵牛千差一併收舉頭天外看孰是我同儔西河弄獅子氣宇自超群踞地一聲震直教海嶽昏。</p>
</div>
<div class='div-orig'><p style="margin-left:2em">曹山三種墮。</p>
</div>
<div class='div-commentary'><p>橫身宇宙自風流氣格分明異眾儔秦國不收漢不管任他呼馬與呼牛。</p>
<p>春林野鳥如簧囀深院芳花似錦飛游子何妨裏過古今曾見孰忘歸。</p>
<p>獨據巍巍萬乘尊未容經緯探高門禁宮寞寞生青草誰敢當陽犯聖君。</p>
</div>
<div class='div-orig'><p style="margin-left:2em">僧問五祖演云如何是臨濟下事演云忤逆聞雷如何是雲門下事云紅旗閃爍如何是曹洞下事云馳書不到家如何是溈仰下事云斷碑橫古路如何是法眼下事云巡人犯夜。</p>
</div>
<div class='div-commentary'><p>忤逆聞雷膽自寒普天匝地黑漫漫男兒未具超方作鐵眼銅睛也被瞞。</p>
<p>紅旗閃爍萬軍中戰馬嘶時將帥雄胡餅雖然超佛祖也成飯後擊洪鐘。</p>
<p>千里馳書不到家倚門傍戶事如麻一槌擊碎軒轅鏡滿地紛紛盡落花。</p>
<p>隱隱斷碑古路橫瞎驢腳下禍重生鶤鵬早<span class='corr'>已</span>衝霄去不向黧奴行處行。</p>
<p>巡人犯夜屈難伸捉賊元來作賊人認著依然還不是可憐大地盡家珍。</p>
<p>戀窟委蛇未化龍喫泥喫土卒難窮巨靈抬手無多子劈破華山作幾重。</p>
</div>
<div class='div-orig'><p style="margin-left:2em">臨濟四人境。</p>
</div>
<div class='div-commentary'><p>奪境不奪人嬌粧倩女錦鋪茵倏然猛火連天燄畫棟雕梁化作塵。</p>
<p>奪人不奪境玉樓醉客猶未醒江南三月鷓鴣天行行墜入琉璃井。</p>
<p>人境兩俱奪江山滿目盡塗抹將軍陣裏血漂屍說甚天高與地闊。</p>
<p>人境俱不奪十字街頭鬧聒聒斗酒擔來賀弄璋同賞春園花百發。</p>
</div>
<div class='div-orig'><p style="margin-left:2em">四賓主。</p>
</div>
<div class='div-commentary'><p>賓中賓不蓄錙銖蓋世貧竟日波波門外走泥團拈弄作家珍。</p>
<p>賓中主掃蕩胡言與漢語家舍路途俱不居草鞋踏破絕儔侶。</p>
<p>主中賓月明簾外探疏親傍敲正打憑誰力泥水渾身愁殺人。</p>
<p>主中主正令全提殺佛祖千手大悲沒處摸驪龍折角向誰訴。</p>
</div>
<div class='div-orig'><p style="margin-left:1em">十牛頌<span class='note-inline'>(和千巖長禪師韻)</span>。</p>
</div>
<div class='div-orig'><p style="margin-left:2em">尋牛。</p>
</div>
<div class='div-commentary'><p>遍無蹤跡可窮尋幾度驅馳入淺深錯在最初忘管帶今於岐路費沉吟。</p>
</div>
<div class='div-orig'><p style="margin-left:2em">見跡。</p>
</div>
<div class='div-commentary'><p>泥雲懸問似無多聞見之中是甚麼惟要主人高著眼蹄蹄相踩豈非他。</p>
</div>
<div class='div-orig'><p style="margin-left:2em">見牛。</p>
</div>
<div class='div-commentary'><p>偶向稠叢震一聲磨牙嚼盡萬山青雖然頭角無殊別任是戴嵩畫不成。</p>
</div>
<div class='div-orig'><p style="margin-left:2em">得牛。</p>
</div>
<div class='div-commentary'><p>從來得失總山渠恨為狂心未了除貫索于今常在手他山故國恣安居。</p>
</div>
<div class='div-orig'><p style="margin-left:2em">牧牛。</p>
</div>
<div class='div-commentary'><p>晨昏水草足延身高臥山中不染塵驀鼻拽回猶費力三千八百更愁人。</p>
</div>
<div class='div-orig'><p style="margin-left:2em">騎牛到家。</p>
</div>
<div class='div-commentary'><p>耕犁卸卻望誰家咫尺逍遙過落霞牧笛一聲天地晚欄無四壁可藏牙。</p>
</div>
<div class='div-orig'><p style="margin-left:2em">忘牛存人。</p>
</div>
<div class='div-commentary'><p>幾回叉手對青山牛去山空得自閒放下竹鞭隨飲啄一身落落水雲間。</p>
</div>
<div class='div-orig'><p style="margin-left:2em">人牛俱忘。</p>
</div>
<div class='div-commentary'><p>無多家業蕩然空破屋蕭蕭八面通極目滄桑無寸土風前月下絕行蹤。</p>
</div>
<div class='div-orig'><p style="margin-left:2em">返本還源。</p>
</div>
<div class='div-commentary'><p>水盡山窮亦費功當人本體自盲聾翻身直出乾坤外夾岸桃花笑日紅。</p>
</div>
<div class='div-orig'><p style="margin-left:2em">入廛垂手。</p>
</div>
<div class='div-commentary'><p>拖泥帶水去還來鬧匝誑呈驢馬腮明眼衲僧猶不識知音一見笑顏開。</p>
</div>
<div class='div-orig'><p style="margin-left:1em">洞山五位。</p>
</div>
<div class='div-orig'><p style="margin-left:2em">正中偏。</p>
</div>
<div class='div-commentary'><p>嫦娥懷玉兔隱隱漸離雲表裏時相照團團光影分。</p>
</div>
<div class='div-orig'><p style="margin-left:2em">偏中正。</p>
</div>
<div class='div-commentary'><p>華堂歸白首注意奉晨昏不見阿爺面依依懶出門。</p>
</div>
<div class='div-orig'><p style="margin-left:2em">兼中至。</p>
</div>
<div class='div-commentary'><p>朝中天子貴林下道人高狹路相逢際交談意氣豪。</p>
</div>
<div class='div-orig'><p style="margin-left:2em">兼中到。</p>
</div>
<div class='div-commentary'><p>鳳輦回宮後簪纓盡退朝御街人寂寂星斗燦中霄。</p>
</div>
<div class='div-orig'><p style="margin-left:2em">正中來。</p>
</div>
<div class='div-commentary'><p>御服皆更換素身出九重山河憑獨步不待百王從。</p>
</div></div>
<div class='div-other'><a id='mulu20' />
<p class='h1'>代古</p>
<div class='div-orig'><p>藥山問僧甚處來僧云湖南來山云洞庭湖水滿也未僧云未山云許多時雨水因甚未滿僧無語。</p>
</div>
<div class='div-commentary'><p style="margin-left:2em">代云滿即浸倒藥山。</p>
</div>
<div class='div-orig'><p>僧參趙州謂州曰某甲從長安來橫擔一條拄杖不曾撥著一人州云自是大德拄杖短僧無對。</p>
</div>
<div class='div-commentary'><p style="margin-left:2em">代一掌云今日放過不得。</p>
</div>
<div class='div-orig'><p>南泉圓寂陸大夫至院主問大夫何不哭先師陸云院主道得即哭主無對。</p>
</div>
<div class='div-commentary'><p style="margin-left:2em">代云大夫不可忘卻。</p>
</div>
<div class='div-orig'><p>雪峰問座主云如是兩字盡是科作麼生是本文主無對。</p>
</div>
<div class='div-commentary'><p style="margin-left:2em">代叉手云疑殺阿難師兄。</p>
</div>
<div class='div-orig'><p>有僧問訊南泉叉手而立泉云太俗生僧便合掌泉云太僧生僧無對。</p>
</div>
<div class='div-commentary'><p style="margin-left:2em">代云老老大大分別不少。</p>
</div>
<div class='div-orig'><p>龐居士訪大梅常禪師相見便問久嚮大梅未審梅子熟也未常云熟也你向何處下口士云百雜碎常云還我核子來士無對。</p>
</div>
<div class='div-commentary'><p style="margin-left:2em">代云待老夫與你屙出。</p>
</div>
<div class='div-orig'><p>僧問魯祖禪師如何是不言言祖云你口在甚麼處僧云無口祖云將甚麼喫飯僧無對。</p>
</div>
<div class='div-commentary'><p style="margin-left:2em">代云問取貪嘴阿師。</p>
</div>
<div class='div-orig'><p>夾山問華林禪師云遠聞和尚念觀音是否林云然山云騎卻頭時如何林云出頭即從你騎不出頭騎個甚麼山無對。</p>
</div>
<div class='div-commentary'><p style="margin-left:2em">代云總遭<span class='corr'>跨</span>下。</p>
</div>
<div class='div-orig'><p>南泉問維那今日普請作甚麼那云拽磨泉云磨從你拽不得動著中心樹子那無對。</p>
</div>
<div class='div-commentary'><p style="margin-left:2em">代云動也動也。</p>
</div>
<div class='div-orig'><p>睦州問僧近離甚處僧云江西州云踏破多少草鞋僧無對。</p>
</div>
<div class='div-commentary'><p style="margin-left:2em">代云從來赤腳走。</p>
</div></div>
</div><!-- end of div[@id='body'] -->
</body></html>