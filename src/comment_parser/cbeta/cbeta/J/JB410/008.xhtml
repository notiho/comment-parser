<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮峰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu139' />
<p class='juan'>蓮峰禪師語錄卷之八</p><p class="byline">嗣法門人性深等編</p>
<div class='div-other'><a id='mulu140' />
<p class='h1'>文</p>
<div class='div-other'><a id='mulu141' />
<p class='h2'>金粟百老和尚訃音至掛幀祭文</p><p>哀哉我師機峻群賢甫登黃檗徹見青天金粟流毒鐵枷上肩八閩兩淛坐賈行船驅馳龍象掃蕩蹄筌如雷震耳似月臨川有子如鳳展翥大千陞階賜紫對御談禪帝王機契國一名闐既光列祖奚厭延年方回泖便謝九巔滅度時至親口宣傳訃音遠降令我狂顛纔違裘葛怎止淚漣愁腸欲裂屈志難千斤之擔一脈如線眾星落落焉若孤圜法幢頓挫駑駘誰鞭素殊蒙昧承命慚先未能圖荅徒自悲憐山花獻麗猿果呈鮮傾心座下叩首幀前願師垂憫俯降香筵納受禪悅輝煥林泉一瞻一仰面目儼然哀哉尚饗。</p>
</div>
<div class='div-other'><a id='mulu142' />
<p class='h2'>進塔祭文<span class='note-inline'>(在蘇州鄧蔚山)</span></p><p>嗚呼我師無容湊泊巉巉巖巖灑灑落落光凌照乘之珠翼巨搏天之鶴玄機敏峻兮蚤廓徹于桃花楖栗孤危兮力荷擔於金粟建法幢于立身之始兮超古超今示泥洹於知命之餘兮何延何促出世之緣既畢兮月掩中秋涼人之樹摧殘兮聲騰西竺令水雲白足兮無處參尋湖海知音兮籲天慟哭孰不譅祖運微祖道衰法燈滅法門覆有露誰沾有雪誰立某等座下忝居兮慚匪追風之驥室中幸入兮未酬剪拂之私各處一方兮圖翻米篩之案不期去歲兮聞拋枕子之音吾師雖離生滅兮綱宗奚賴諸徒難忘戀慕兮昕夕攢眉今夫塔建鄧山兮匪缺闍維之炬龕存軀殼兮詎遵囑累之規且震旦事週兮達磨終歸熊耳曹溪葉落兮大鑑仍返新州然師之質可拘兮而神不可測壽可量兮而法不可窮青山重重碧水溶溶梅花滿塢霜雪盈空以有窮之物供無窮之法亦徒然哉惟冀我和尚再來法輪再轉永津濁世永朗禪釭庶某等重受莂于耆闍共傳衣於多子是大快也不罄遐思祈垂洞鑒尚饗。</p>
</div>
<div class='div-other'><a id='mulu143' />
<p class='h2'>祭衣缽塔文<span class='note-inline'>(在興化蓮山)</span></p><p>伏以道用無方兮由遇緣而垂跡法身無相兮憑印物以現形佛佛傳持百代之金襴不毀團團托出一線之祖脈弘通蓋自雞足遲留惟龍華以有待黃梅紛競豈甲冑而能擔然而舍利遂求僅人天之福澤曹溪密授重道法于鼎彝從記莂于靈山誰謂無聞可進脫範模於多子何嘗遍界難藏是以我和尚全軀乍葬於鄧蔚猶存少林之履衣缽今韜于蓮嶠同追雙樹之思況乎師之聲震于寰區師之機利于鋒鏑綱宗暢其丕振尊宿皆欽濟道賴其中興英靈遠湊某等辱為附驥之蠅才匪千里傚展描真之手面見盤山茲者節屆陽春東籬錦吐功圓寶塔萬象眉楊特拈數片兜樓恪獻一心蘋藻設最後之供酬莫報之恩伏祈本地弗忘載奏歸來之調慈風轉播光臨化育之天量廓虛空納禪悅於隨豐隨儉靈妥營宅煥溪山於即色即聲。</p>
</div></div>
<div class='div-other'><a id='mulu144' />
<p class='h1'>偈</p>
<div class='div-other'><a id='mulu145' />
<p class='h2'>奉荅金粟百和尚寄示韻</p><p style="text-indent:0em" class="lg-abnormal"><div class='lg-row'>昔日追風歎馬駒幾遭騰踏任先驅三秋執役心成鐵半夜渡舟月印湖師道南來雖未振剎竿高豎豈愁扶欲酬千里浪傳句窮到玄沙紙也無</div>
</p></div>
<div class='div-other'><a id='mulu146' />
<p class='h2'>與若海深西堂</p><p style="text-indent:0em" class="lg-abnormal"><div class='lg-row'>既廓頂門眼祖風可振揚昔年同立雪異日遠飄香脊豎支天骨胸餘濟世糧臨機全殺活吾道自然彰</div>
</p></div>
<div class='div-other'><a id='mulu147' />
<p class='h2'>與知幻爾上座</p><p style="text-indent:0em" class="lg-abnormal"><div class='lg-row'>截斷千差路現身萬象中既諳今日病須有古人風煨芋忘形世誅茆罵祖翁倘能如是用不愧續吾宗</div>
</p></div>
<div class='div-other'><a id='mulu148' />
<p class='h2'>與霜劍玟上座</p><p style="text-indent:0em" class="lg-abnormal"><div class='lg-row'>久跨征鞍著戰袍龍蛇陣裏逞英豪錦標奪卻翻身去豈但連城價倍高得雖易兮守還難突出頭來始好看大用臨機全殺活倚天霜劍逼人寒</div>
</p></div>
<div class='div-other'><a id='mulu149' />
<p class='h2'>與天懷本上座</p><p style="text-indent:0em" class="lg-abnormal"><div class='lg-row'>實脩實證離差忒無悟無迷更險巇個裡洞明正法眼接人一著在臨機我今展出開籠手萬里長空任爾飛</div>
</p></div>
<div class='div-other'><a id='mulu150' />
<p class='h2'>與石憨瑩上座</p><p style="text-indent:0em" class="lg-abnormal"><div class='lg-row'>遍歷諸方眼空佛祖明辨端倪捏碎今古休去歇去未為丈夫赤體荷擔豈云莽鹵沖霄氣宇自昂崇莫報之冤任爾<span class='corr'>訴</span></div>
</p></div>
<div class='div-other'><a id='mulu151' />
<p class='h2'>與若靜禪上座</p><p style="text-indent:0em" class="lg-abnormal"><div class='lg-row'>丈夫期出世行履別風塵久習淘教淨新鋒發更神力扶無底缽明驗過關人一語因符契丁寧共採薪</div>
</p></div>
<div class='div-other'><a id='mulu152' />
<p class='h2'>與默山演上座住海潮</p><p style="text-indent:0em" class="lg-abnormal"><div class='lg-row'>汪洋萬里望澄清時聳蜃樓噉福城車馬勞勞行不到長江一艇任君撐</div>
</p></div>
<div class='div-other'><a id='mulu153' />
<p class='h2'>與心澄清維那</p><p style="text-indent:0em" class="lg-abnormal"><div class='lg-row'>嚼碎楊岐栗棘蓬橫身保社振宗風既知佛法無多子春到孤山花自紅</div>
</p></div>
<div class='div-other'><a id='mulu154' />
<p class='h2'>與雪英中上座</p><p style="text-indent:0em" class="lg-abnormal"><div class='lg-row'>馳驅數載弼宗風正眼廓開八面通時至別予千里外一條拄杖活如龍無固必任西東棲賢原是住山翁</div>
</p></div>
<div class='div-other'><a id='mulu155' />
<p class='h2'>與朋桐皇知客</p><p style="text-indent:0em" class="lg-abnormal"><div class='lg-row'>清操玅行類群賢矢志遍參亦有年祖印無文何處覓梧桐枝上月高懸</div>
</p></div>
<div class='div-other'><a id='mulu156' />
<p class='h2'>寄儀部小眉林居士</p><p style="text-indent:0em" class="lg-abnormal"><div class='lg-row'>拋卻凡胎養聖胎空花褪即覺花開誰家途路無虧缺須信斯身是再來</div>
</p></div>
<div class='div-other'><a id='mulu157' />
<p class='h2'>與聖壽慧嚴定上座</p><p style="text-indent:0em" class="lg-abnormal"><div class='lg-row'>參遍諸方廓頂門摩醯隻眼豎乾坤于今正好居林下高視雲霄謾出群羽毛備湖海尊信手掀翻大<span class='note-inline'>(法輪)</span></div>
</p></div>
<div class='div-other'><a id='mulu158' />
<p class='h2'>與龍華自牧謙上座</p><p style="text-indent:0em" class="lg-abnormal"><div class='lg-row'>戒品初登脫布毛犀牛戴角出洪濤且自純淘無點疵曹溪路上逞英豪須永銳莫辭勞峰頭駕艇要<span class='note-inline'>(幫篙)</span></div>
</p></div>
<div class='div-other'><a id='mulu159' />
<p class='h2'>石鏗年上座</p><p style="text-indent:0em" class="lg-abnormal"><div class='lg-row'>固守封疆未足猛衝鋒破陣始為雄騰騰施出驚群作赤手吞栗棘吐霓虹烈漢為人自<span class='note-inline'>(不同)</span></div>
</p></div>
<div class='div-other'><a id='mulu160' />
<p class='h2'>十可行</p>
<div class='div-other'><a id='mulu161' />
<p class='h3'>行腳</p><p style="text-indent:0em" class="lg-abnormal"><div class='lg-row'>木人拈起似獰龍水脈淺深一探中那管青山高兀突當頭踏斷萬千重</div>
</p></div>
<div class='div-other'><a id='mulu162' />
<p class='h3'>宴坐</p><p style="text-indent:0em" class="lg-abnormal"><div class='lg-row'>溪邊林下結跏身無去無來自在人莫謂文殊難出定罔明彈指亦勞神</div>
</p></div>
<div class='div-other'><a id='mulu163' />
<p class='h3'>經行</p><p style="text-indent:0em" class="lg-abnormal"><div class='lg-row'>腳跟在處自優游佛殿禪堂漫去留拄杖等閒輕一卓毘盧腦蓋血鮮流</div>
</p></div>
<div class='div-other'><a id='mulu164' />
<p class='h3'>入室</p><p style="text-indent:0em" class="lg-abnormal"><div class='lg-row'>未入門來<span class='corr'>已</span>納輸寧容進步擬何如頂[寧*頁]具辦龍蛇眼湖海禪和枉掠虛</div>
</p></div>
<div class='div-other'><a id='mulu165' />
<p class='h3'>掃地</p><p style="text-indent:0em" class="lg-abnormal"><div class='lg-row'>謾云拂拭費工夫拾得家風付誰扶明眼衲僧遭污染皆因認著本來無</div>
</p></div>
<div class='div-other'><a id='mulu166' />
<p class='h3'>應缽</p><p style="text-indent:0em" class="lg-abnormal"><div class='lg-row'>行行鴈陣共開單粒米莖齏任飽餐休學毘耶老病者借來香飯塞饑瘢</div>
</p></div>
<div class='div-other'><a id='mulu167' />
<p class='h3'>浣衣</p><p style="text-indent:0em" class="lg-abnormal"><div class='lg-row'>破衲多年蕩轉新免將汗氣污他人提持笑卻曹溪叟今古阿誰裸度春</div>
</p></div>
<div class='div-other'><a id='mulu168' />
<p class='h3'>誦經</p><p style="text-indent:0em" class="lg-abnormal"><div class='lg-row'>一字入門病轉深琅[王*函]未展<span class='corr'>已</span>先臨渾身演出如來藏句句全提示古今</div>
</p></div>
<div class='div-other'><a id='mulu169' />
<p class='h3'>普請</p><p style="text-indent:0em" class="lg-abnormal"><div class='lg-row'>長鯨震處兩相呼古策風高滿路途運水搬柴須著力草鞋踏破嘴盧都</div>
</p></div>
<div class='div-other'><a id='mulu170' />
<p class='h3'>禮拜</p><p style="text-indent:0em" class="lg-abnormal"><div class='lg-row'>晨昏叉手向金容得意忘言在<span class='corr'>己</span>躬謾道玄沙太饒舌洪波近處有蟠龍</div>
</p></div></div>
<div class='div-other'><a id='mulu171' />
<p class='h2'>寄雲莊知浴</p><p style="text-indent:0em" class="lg-abnormal"><div class='lg-row'>廿年操履絕纖塵輔弼宗風任苦辛況復居山符本色春來勁發一枝新</div>
</p></div>
<div class='div-other'><a id='mulu172' />
<p class='h2'>贈復白禪德</p><p style="text-indent:0em" class="lg-abnormal"><div class='lg-row'>脫白久經霜雪春出塵鵬鶴邁群倫即心清淨誰堪比笑指長空月一輪</div>
</p></div>
<div class='div-other'><a id='mulu173' />
<p class='h2'>學仁書記蓋茆養親勗之</p><p style="text-indent:0em" class="lg-abnormal"><div class='lg-row'>堆山文字似傳神無影無傳更逼真種芋養親雖盡意何如現出那吒身區區蓋頂剪莖茅綠野青山作故交杓柄溪邊尋得著乘時掬水灌茄匏</div>
</p></div>
<div class='div-other'><a id='mulu174' />
<p class='h2'>示鏡如庵主</p><p style="text-indent:0em" class="lg-abnormal"><div class='lg-row'>出塵容易入廛難作用須如水下灘好手龍蛇同捉敗見聞自是骨毛寒</div>
</p></div>
<div class='div-other'><a id='mulu175' />
<p class='h2'>贈心光副寺</p><p style="text-indent:0em" class="lg-abnormal"><div class='lg-row'>爍爍靈光不用尋非佛非物亦非心楊岐以此為燈盞照古原來也照今</div>
</p></div>
<div class='div-other'><a id='mulu176' />
<p class='h2'>百山開爐</p><p style="text-indent:0em" class="lg-abnormal"><div class='lg-row'>從來鼻孔日遼天雲月溪山任倒眠堪笑村翁猶未徹卻將斷索把牛穿</div>
</p></div>
<div class='div-other'><a id='mulu177' />
<p class='h2'>贈獻可禪人祝髮</p><p style="text-indent:0em" class="lg-abnormal"><div class='lg-row'>選佛場中誰最長天然名姓又重香殿前莖草輕刪削腦後圓光遍界彰</div>
</p></div>
<div class='div-other'><a id='mulu178' />
<p class='h2'>贈蓮如師啟關</p><p style="text-indent:0em" class="lg-abnormal"><div class='lg-row'>蓮花國裏孰相如畫地為牢三載餘百匝千重輕打透十方世界一籧篨</div>
</p><p style="text-indent:0em" class="lg-abnormal"><div class='lg-row'>撐開正眼乾坤淨透脫全身海宇寬大用現前活潑潑分明秪在一毫端</div>
</p></div>
<div class='div-other'><a id='mulu179' />
<p class='h2'>示實光道人</p><p style="text-indent:0em" class="lg-abnormal"><div class='lg-row'>靈山女子佛難窺靈照也曾賣竹篱化得紅塵成白雪不須臨鏡畫蛾眉</div>
</p></div>
<div class='div-other'><a id='mulu180' />
<p class='h2'>聞桂</p><p style="text-indent:0em" class="lg-abnormal"><div class='lg-row'>巖頭秋桂忽然開無位真人笑滿腮不是晦堂饒寸舌幾乎山谷自生埋</div>
</p></div>
<div class='div-other'><a id='mulu181' />
<p class='h2'>送雲崖上座回獅子巖</p><p style="text-indent:0em" class="lg-abnormal"><div class='lg-row'>誰家養得克家兒惡虎獰龍亦被欺何不遙招金地手卻來籌幄豎降旗</div>
</p></div>
<div class='div-other'><a id='mulu182' />
<p class='h2'>贈別峰禪人參方</p><p style="text-indent:0em" class="lg-abnormal"><div class='lg-row'>纔脫鬚眉便不常眼空佛祖探諸方德山參見龍潭後倒跨牯牛出法堂</div>
</p></div>
<div class='div-other'><a id='mulu183' />
<p class='h2'>壽師祖東林禪師</p><p style="text-indent:0em" class="lg-abnormal"><div class='lg-row'>三萬日輪月一千春秋不息頂[寧*頁]旋絲絲螺髮從教百壽量何曾有變遷</div>
</p></div>
<div class='div-other'><a id='mulu184' />
<p class='h2'>示林明曩居士病中</p><p style="text-indent:0em" class="lg-abnormal"><div class='lg-row'>風火不調時鬥戰未空七大奈伊何維摩榻上翻身轉猶怪醫玉藥太多</div>
</p></div>
<div class='div-other'><a id='mulu185' />
<p class='h2'>留密行侍者</p><p style="text-indent:0em" class="lg-abnormal"><div class='lg-row'>丈夫氣宇自高強正好冤仇結一場莫似投棲林下鳥彈弓未舉先飛揚</div>
</p></div>
<div class='div-other'><a id='mulu186' />
<p class='h2'>千佛期齋單<span class='note-inline'>(僧求)</span></p><p style="text-indent:0em" class="lg-abnormal"><div class='lg-row'>無蓋缽盂口向天三千諸佛共垂涎醍醐上味誰家少牧女香糜好獻先</div>
</p></div>
<div class='div-other'><a id='mulu187' />
<p class='h2'>示慧頂披剃</p><p style="text-indent:0em" class="lg-abnormal"><div class='lg-row'>割愛雖然是丈夫恢弘大法始良圖拶開佛性無南北午夜傳衣恰老盧</div>
</p></div>
<div class='div-other'><a id='mulu188' />
<p class='h2'>示朱漢卿居士</p><p style="text-indent:0em" class="lg-abnormal"><div class='lg-row'>老來奮志欲參禪累叩孤山四月天悟得渾身皆是喝好將困馬痛加鞭</div>
</p></div>
<div class='div-other'><a id='mulu189' />
<p class='h2'>余傳芳居士誦蓮經求偈</p><p style="text-indent:0em" class="lg-abnormal"><div class='lg-row'>如來不說最幽玄諸法空無一法傳門外三車輕擊碎滿盤托出任君宣</div>
</p><p style="text-indent:0em" class="lg-abnormal"><div class='lg-row'>開眸豁見燈明光歸子嬴身沒處藏一會儼然勘破孑莫教辜負法中王</div>
</p></div>
<div class='div-other'><a id='mulu190' />
<p class='h2'>示月如柯道人</p><p style="text-indent:0em" class="lg-abnormal"><div class='lg-row'>倚天長劍白如霜截斷萬緣體法王好手鏡臺高揭起不須拂拭自風光</div>
</p><p style="text-indent:0em" class="lg-abnormal"><div class='lg-row'>寒來暑往獨惺惺永向閨門作典型劫外曇花重發瑞誰云遍界不聞馨</div>
</p></div>
<div class='div-other'><a id='mulu191' />
<p class='h2'>示姚際瑤道人</p><p style="text-indent:0em" class="lg-abnormal"><div class='lg-row'>節操堅持比白圭老猶學道謐深閨一生受用何為貴好悟自心與佛齊</div>
</p></div>
<div class='div-other'><a id='mulu192' />
<p class='h2'>挽也懶禪師</p><p style="text-indent:0em" class="lg-abnormal"><div class='lg-row'>數年盤谷揚家醜為法忘軀汎海東渡葦翻聞攜履信滹沱一胍遠流通</div>
</p></div>
<div class='div-other'><a id='mulu193' />
<p class='h2'>別雪庵諸居士</p><p style="text-indent:0em" class="lg-abnormal"><div class='lg-row'>骨格天然異類畜踢踏綠叢水草足臨行哮吼欲何為冀君共和陽春曲</div>
</p></div>
<div class='div-other'><a id='mulu194' />
<p class='h2'>集同門造先和尚塔</p><p style="text-indent:0em" class="lg-abnormal"><div class='lg-row'>臨濟堂堂正法眼無端滅卻瞎驢邊雖無縫罅堪尋覓總要吾曹著力先</div>
</p></div>
<div class='div-other'><a id='mulu195' />
<p class='h2'>贈傑庵賀居士</p><p style="text-indent:0em" class="lg-abnormal"><div class='lg-row'>舉案雙修不染塵占為天地一閒人君看芳草嘶金勒爭似無糧野鶴身</div>
</p></div>
<div class='div-other'><a id='mulu196' />
<p class='h2'>贈厲會庵居士</p><p style="text-indent:0em" class="lg-abnormal"><div class='lg-row'>揮鞭馬上力參禪斬盡魔軍血濺天何日鵰弓高掛壁與君長見太平年</div>
</p></div>
<div class='div-other'><a id='mulu197' />
<p class='h2'>挽石堂耆舊</p><p style="text-indent:0em" class="lg-abnormal"><div class='lg-row'>卓錫座山德臘尊戒珠朗耀照禪門翻身踏斷無生路驚起泥牛海底奔</div>
</p></div>
<div class='div-other'><a id='mulu198' />
<p class='h2'>林邦欽老者乞偈以預往生</p><p style="text-indent:0em" class="lg-abnormal"><div class='lg-row'>佛性人人知本有平生立志護山門他年就地翻身去八德池中必見君莫憂戚須勤薰尊榮貧賤等浮雲</div>
</p></div>
<div class='div-other'><a id='mulu199' />
<p class='h2'>為明曩林道友對靈</p><p style="text-indent:0em" class="lg-abnormal"><div class='lg-row'>撥開愛網脫塵韁撲鼻蓮花覿面香迷悟二途俱坐斷巍巍壽量越彭殤</div>
</p></div>
<div class='div-other'><a id='mulu200' />
<p class='h2'>示善人</p><p style="text-indent:0em" class="lg-abnormal"><div class='lg-row'>何曾佛法離紅塵塵裡拶開金栗身莫謂相逢多不識眉毛八字自尖新</div>
</p></div>
<div class='div-other'><a id='mulu201' />
<p class='h2'>壽良忍禪德</p><p style="text-indent:0em" class="lg-abnormal"><div class='lg-row'>水牯山中共歲年昂藏頭角插雲煙隨收隨放無拘束幾變滄桑體自然銀河倒瀉秋色高懸明明父母未生前</div>
</p></div>
<div class='div-other'><a id='mulu202' />
<p class='h2'>示徹微禪人</p><p style="text-indent:0em" class="lg-abnormal"><div class='lg-row'>昔年何事謝青山銕脊須撐霜雪間三腳驢兒騎得著陽陽勝掛錦衣還</div>
</p></div>
<div class='div-other'><a id='mulu203' />
<p class='h2'>示玄湛禪人</p><p style="text-indent:0em" class="lg-abnormal"><div class='lg-row'>黃犢養來力氣全溪南溪北任遼天莫將蹄魚塢孤負祖翁一片田</div>
</p></div>
<div class='div-other'><a id='mulu204' />
<p class='h2'>佛誕示諸禪友</p><p style="text-indent:0em" class="lg-abnormal"><div class='lg-row'>頂天立地偉男兒脫體風流徹四維若謂今朝方出世現前蹉過幾多時</div>
</p></div>
<div class='div-other'><a id='mulu205' />
<p class='h2'>示明詢林信童</p><p style="text-indent:0em" class="lg-abnormal"><div class='lg-row'>煙水南詢五十三圓通門戶不須參鴉鳴雀噪自家底為要善財力荷擔</div>
</p></div>
<div class='div-other'><a id='mulu206' />
<p class='h2'>示雲淡禪人</p><p style="text-indent:0em" class="lg-abnormal"><div class='lg-row'>雄雄年少懶安邦放下剛刀輔法幢萬里無雲天似水一輪明月印長空</div>
</p></div>
<div class='div-other'><a id='mulu207' />
<p class='h2'>贈自品禪士</p><p style="text-indent:0em" class="lg-abnormal"><div class='lg-row'>衲僧品藻自和融高隱樓臺趣莫窮翠竹蒼松培多少相尋試問住山翁</div>
</p></div>
<div class='div-other'><a id='mulu208' />
<p class='h2'>示女僧思修</p><p style="text-indent:0em" class="lg-abnormal"><div class='lg-row'>西來祖意最幽玄渴飲饑餐要了然果得胸中空萬有逢人任說老婆禪</div>
</p></div>
<div class='div-other'><a id='mulu209' />
<p class='h2'>慈脩禪人求示</p><p style="text-indent:0em" class="lg-abnormal"><div class='lg-row'>性本如如不假脩頂天立地迥常流禪人若也達斯旨林下溪邊得自由</div>
</p></div>
<div class='div-other'><a id='mulu210' />
<p class='h2'>示實和道人</p><p style="text-indent:0em" class="lg-abnormal"><div class='lg-row'>本色道人截悟迷久長研究羨深閨試看龍女獻珠處七歲<span class='corr'>已</span>登佛祖梯</div>
</p></div>
<div class='div-other'><a id='mulu211' />
<p class='h2'>步六觀林居士讀蓮經韻</p><p style="text-indent:0em" class="lg-abnormal"><div class='lg-row'>堂皇何處不圓成黃面無端設化城駕動高車牛似雪掀翻朽宅火如晶掌中托出皆龍女衣裡拈來是酒氓謾道為憐窮子切門前荊棘太多生</div>
</p></div>
<div class='div-other'><a id='mulu212' />
<p class='h2'>贈淨慈社居士二偈</p><p style="text-indent:0em" class="lg-abnormal"><div class='lg-row'>社創虎溪始大儒聖凡跡盡體如如詩囊不貯長生藥芥子能藏萬卷書靜坐高堂天似水默持半偈月凌虛更期信手開金鎖鑿壁工夫漸掃除</div>
</p><p style="text-indent:0em" class="lg-abnormal"><div class='lg-row'>四海鯤鯨不可窮亙今遊戲在其中隋侯豈望含珠答宋子全忘載蟻功一善不彰虧至化萬機頓息賴神鋒當年我亦從斯過線路與君特地通</div>
</p></div>
<div class='div-other'><a id='mulu213' />
<p class='h2'>佛日荅十華黃居士</p><p style="text-indent:0em" class="lg-abnormal"><div class='lg-row'>弗生亦弗滅休問日兼時大地誰如佛普天盡小兒欣然摩海墨信手和君詩毫端忽舉處了無一字之</div>
</p></div>
<div class='div-other'><a id='mulu214' />
<p class='h2'>示石譜禪人</p><p style="text-indent:0em" class="lg-abnormal"><div class='lg-row'>特地求吾示吾何以示君悟迷宜自拭山水謾相分操比嚴霜潔遊尋野鶴群禪關擊碎後枕石伴閒雲</div>
</p></div>
<div class='div-other'><a id='mulu215' />
<p class='h2'>石獅子</p><p style="text-indent:0em" class="lg-abnormal"><div class='lg-row'>千錐萬琢露全身踞坐當軒孰敢親未動爪牙先破膽何須哮吼始驚人</div>
</p></div>
<div class='div-other'><a id='mulu216' />
<p class='h2'>示慧亙禪人</p><p style="text-indent:0em" class="lg-abnormal"><div class='lg-row'>切切切生死關頭打得徹饑餐渴飲度雲峰莫謂洪爐皆鈍銕</div>
</p></div>
<div class='div-other'><a id='mulu217' />
<p class='h2'>諸禪者有掬水弄花之作以此示之</p><p style="text-indent:0em" class="lg-abnormal"><div class='lg-row'>勺水捧來量不窮澄澄也可隱魚龍豈惟良夜臨明月萬象森羅一掌中</div>
</p><p style="text-indent:0em" class="lg-abnormal"><div class='lg-row'>當陽拈出笑洋洋無影枝頭撲鼻香怪卻瞿曇輕賣弄至今遍界不能藏</div>
</p></div>
<div class='div-other'><a id='mulu218' />
<p class='h2'>挽余母梁氏老宜人</p><p style="text-indent:0em" class="lg-abnormal"><div class='lg-row'>萬象森羅一鏡收百年鶴髮化東流堂前忠孝雙雙列不必西方心外求</div>
</p></div>
<div class='div-other'><a id='mulu219' />
<p class='h2'>黃超成居士求偈結社</p><p style="text-indent:0em" class="lg-abnormal"><div class='lg-row'>真如面目遍塵寰緇素同參向上關蘇嚕一杯花一朵是真供養古靈山光陰速修證難不似偷閒半日間</div>
</p></div>
<div class='div-other'><a id='mulu220' />
<p class='h2'>贈崑崙巖大稟禪德</p><p style="text-indent:0em" class="lg-abnormal"><div class='lg-row'>逕上崑崙探老僧孤峰亙古翠崚嶒問渠仁壽高多少笑答乾坤剖未曾</div>
</p></div>
<div class='div-other'><a id='mulu221' />
<p class='h2'>示徒雲羲披剃</p><p style="text-indent:0em" class="lg-abnormal"><div class='lg-row'>洪荒覷破似浮漚擇友尋師是大謀時節到來承滴水昂昂突出化龍頭</div>
</p></div>
<div class='div-other'><a id='mulu222' />
<p class='h2'>贈聖壽寺慧嚴禪人</p><p style="text-indent:0em" class="lg-abnormal"><div class='lg-row'>聖人壽量本無疆流水高山古道場個裏聊通一線路荔奴千樹倚斜陽</div>
</p></div>
<div class='div-other'><a id='mulu223' />
<p class='h2'>示雪然禪人</p><p style="text-indent:0em" class="lg-abnormal"><div class='lg-row'>見見之時非是見本來正眼露堂堂那吒骨肉休分折晝夜無雲月未央</div>
</p></div>
<div class='div-other'><a id='mulu224' />
<p class='h2'>募衣單<span class='note-inline'>(僧求)</span></p><p style="text-indent:0em" class="lg-abnormal"><div class='lg-row'>翻轉遊囊徹底空採無荷葉補秋風幻軀未解逃寒暑所以剪裁藉誌公</div>
</p></div>
<div class='div-other'><a id='mulu225' />
<p class='h2'>示惟一沙彌</p><p style="text-indent:0em" class="lg-abnormal"><div class='lg-row'>生身父母歸何處五尺零丁寄法門大事不將時苦究茫茫愁殺兩親魂</div>
</p></div>
<div class='div-other'><a id='mulu226' />
<p class='h2'>寄禪人</p><p style="text-indent:0em" class="lg-abnormal"><div class='lg-row'>女子浣沙少少哉河邊非水動人猜出頭便是無心本須用兩人將木抬</div>
</p></div>
<div class='div-other'><a id='mulu227' />
<p class='h2'>薦牛</p><p style="text-indent:0em" class="lg-abnormal"><div class='lg-row'>耕空田地疾如風數載山門積苦功蹄角皮毛脫落盡翻身直出水雲中</div>
</p></div>
<div class='div-other'><a id='mulu228' />
<div class='div-other'><a id='mulu229' />
<p class='h3'>攢火<span class='note-inline'>(廛中即事)</span></p><p style="text-indent:0em" class="lg-abnormal"><div class='lg-row'>破灶冷青煙鄰家尚未起一擊火星飛元來在石裡</div>
</p></div>
<div class='div-other'><a id='mulu230' />
<p class='h3'>得薪</p><p style="text-indent:0em" class="lg-abnormal"><div class='lg-row'>青山何不住自析入紅塵寒灰重發燄調燮一閒人</div>
</p></div>
<div class='div-other'><a id='mulu231' />
<p class='h3'>汲水</p><p style="text-indent:0em" class="lg-abnormal"><div class='lg-row'>上下一貫通卷舒不斷絕漆桶忽放光圓滿一輪月</div>
</p></div>
<div class='div-other'><a id='mulu232' />
<p class='h3'>烹茶</p><p style="text-indent:0em" class="lg-abnormal"><div class='lg-row'>江心不可得得之成遠涉白雪沸紅煙空階拾落葉</div>
</p></div>
<div class='div-other'><a id='mulu233' />
<p class='h3'>送米</p><p style="text-indent:0em" class="lg-abnormal"><div class='lg-row'>從來不外求教爾自然至缽盂口向天龍蛇同一致</div>
</p></div>
<div class='div-other'><a id='mulu234' />
<p class='h3'>買蔬</p><p style="text-indent:0em" class="lg-abnormal"><div class='lg-row'>共喫一莖齏謾云價如桂雖不種匏瓜尚有閒田地</div>
</p></div>
<div class='div-other'><a id='mulu235' />
<p class='h3'>閉戶</p><p style="text-indent:0em" class="lg-abnormal"><div class='lg-row'>喧寂不干關豈是避聲色借問扣扉人相識不相識</div>
</p></div>
<div class='div-other'><a id='mulu236' />
<p class='h3'>展書</p><p style="text-indent:0em" class="lg-abnormal"><div class='lg-row'>古人何所見言言皆心血指顧自分明教我如何說</div>
</p></div>
<div class='div-other'><a id='mulu237' />
<p class='h3'>話客</p><p style="text-indent:0em" class="lg-abnormal"><div class='lg-row'>胸中無隻字口角費狂瀾鳥啼花笑裏明月映闌干</div>
</p></div>
<div class='div-other'><a id='mulu238' />
<p class='h3'>擊磬</p><p style="text-indent:0em" class="lg-abnormal"><div class='lg-row'>不入喧囂耳疏敲花雨邊樓臺人睡盡錚錚遏管絃</div>
</p></div>
<div class='div-other'><a id='mulu239' />
<p class='h3'>焚香</p><p style="text-indent:0em" class="lg-abnormal"><div class='lg-row'>一縷浮煙白韻致向何來可中真消息付與梅花猜</div>
</p></div>
<div class='div-other'><a id='mulu240' />
<p class='h3'>燃燈</p><p style="text-indent:0em" class="lg-abnormal"><div class='lg-row'>銀碗滿盛雪也須用火試心頭忽放光始知真授記</div>
</p></div></div>
<div class='div-other'><a id='mulu241' />
<p class='h2'>與師伯林居士</p><p style="text-indent:0em" class="lg-abnormal"><div class='lg-row'>參禪貴直截不可存分別十聖與三賢俱是眼中屑參禪莫著佛著佛便是禍透脫萬重關長伸兩腳臥參禪忽徹悟靈機隨處長花飛閣外香水漱石頭響寄語參禪士葛藤莫扳撦若向途中求孤負自家底</div>
</p></div>
<div class='div-other'><a id='mulu242' />
<p class='h2'>示般舟維那</p><p style="text-indent:0em" class="lg-abnormal"><div class='lg-row'>欲渡生死海須翻般若舟腳跟浮逼逼到處自風流</div>
</p></div>
<div class='div-other'><a id='mulu243' />
<p class='h2'>贈寄生悅眾</p><p style="text-indent:0em" class="lg-abnormal"><div class='lg-row'>石筍抽條蚤尖新欲<span class='corr'>刺</span>人不辭培養力異日自成林</div>
</p></div>
<div class='div-other'><a id='mulu244' />
<p class='h2'>示僧</p><p style="text-indent:0em" class="lg-abnormal"><div class='lg-row'>言行宜無疵參尋貴作家清風下載後坐地看飛花</div>
</p></div>
<div class='div-other'><a id='mulu245' />
<p class='h2'>座山禮正覺祖師無塵塔</p><p style="text-indent:0em" class="lg-abnormal"><div class='lg-row'>覿面超今古巍巍不可攀一年登一度空掃無塵山松花侵徑郁梅子隔溪黃祖意無人會摳衣各自忙</div>
</p></div>
<div class='div-other'><a id='mulu246' />
<p class='h2'>示祖風禪人</p><p style="text-indent:0em" class="lg-abnormal"><div class='lg-row'>既入如來室須參向上人拋除舊骨董振頓懶精神盧老長春石天童獨採薪焚香原大用掃地現全身鬚髮為誰落皮膚豈我親無多西祖意流播遍風塵</div>
</p></div>
<div class='div-other'><a id='mulu247' />
<p class='h2'>答叔子唐徵士見訪韻</p><p style="text-indent:0em" class="lg-abnormal"><div class='lg-row'>教外傳無元字腳寧容毫髮起猜疑知君深造彬彬地曾與空王重畫眉空王之相無眼耳認著依然還不是清風明月露全機現前受用奚窮<span class='corr'>已</span>可憐世界擾紛紛誰似採薇獨閉門即此不須圖作佛溪山無口任稱尊黃鳥喃喃春<span class='corr'>已</span>老為尋高士踏芳草傾心談到月明初不問落花掃未掃</div>
</p></div>
<div class='div-other'><a id='mulu248' />
<p class='h2'>題林門俞氏親繡普門品</p><p style="text-indent:0em" class="lg-abnormal"><div class='lg-row'>哲哉媛人能作佛事塵不染塵類不相類盤裡明珠璞中美璲一卷蓮經千生囑累誦憶弗忘見聞多愧疋素為牋金針是刺千縷千言一心一字隨類現身線路中現前說法豎青幟大悲救苦遍指端羅紋結角無人識琅[王*函]熠熠亙古今閨門幻出如來使</div>
</p></div>
<div class='div-other'><a id='mulu249' />
<p class='h2'>佛日示心宗禪人閉關</p><p style="text-indent:0em" class="lg-abnormal"><div class='lg-row'>昔年黃面老此日設奇關巍巍猶壁立人天不敢扳世有傑中傑豈無山上山卻為韶陽老推倒似等閒此關破<span class='corr'>已</span>久子今又活埋將錯而就錯撞入此中來行住與坐臥事事絕安排破戶不須閉虛窗竟日開掀翻黃面爛公案掃蕩韶陽舊禍胎百匝千重跳得出石人撫掌笑咍咍</div>
</p></div>
<div class='div-other'><a id='mulu250' />
<p class='h2'>和韻復洎庵唐居士</p><p style="text-indent:0em" class="lg-abnormal"><div class='lg-row'>古來學道人一片心如銕跳出是非關飲乾賢聖血龜毛信手拈檀樹和根折況復老維摩桑榆逼眉睫鴻鵠翥沖霄肯為藕絲紲自性等虛空終始無生滅何日見桃花從人話未徹</div>
</p></div>
<div class='div-other'><a id='mulu251' />
<p class='h2'>示廓然禪者披剃</p><p style="text-indent:0em" class="lg-abnormal"><div class='lg-row'>黃面老瞿曇貪心欲作佛棄國舍世榮睹星始行乞為法不為身先作而後述咄哉小廝兒出家志不屈見聞與覺知此家如何出掀倒鸚鵡洲擊碎毘盧骨天上及人間明明是何物不是達摩禪亦非波離律大事一廓然須彌山嵂崒</div>
</p></div>
<div class='div-other'><a id='mulu252' />
<p class='h2'>贈林超壽明智姊妹同修</p><p style="text-indent:0em" class="lg-abnormal"><div class='lg-row'>祖師心印鐵牛機迢迢傳入大唐國獲證菩提如稻麻夙根深種羨閨閤仁者壽智者樂萬里長空翔獨鶴繡佛堂前截塵囂數聲清磬通寥廓我憶當年秦國太熠熠琅[王*函]勤頂戴就中契悟本來人溫故知新無滯礙我憶空室參黃龍拶透玄關機峻雄無陰陽地輕拈出一花五葉影重重道人同氣復同修不造古人志不休但得萬年一念去長江皎皎月臨秋</div>
</p></div></div>
<div class='div-other'><a id='mulu253' />
<p class='h1'>雜詠上</p>
<div class='div-other'><a id='mulu254' />
<p class='h2'>同十華黃居士及諸禪者登囊山辟支巖用澹軒林先生虎去尚留溪句為倡各賦四律</p><p style="text-indent:0em" class="lg-abnormal"><div class='lg-row'>虎去尚留溪溪深路轉迷山容蒼藹宿石縱古人題萬籟沉巖壑千峰繞杖藜未成麴社結杯茗坐高低虎去尚留溪奇蹤約我躋企橋陪水笑倚樹伴雲棲升斗村村屋牛羊井井畦辟支高隱處巖戶闢雙磬虎去尚留溪山高孰與齊僧無凡聖別人自廢興悽嫩草香堪佩奇巒獨可棲尋幽招隱者摘<span class='corr'>葉</span>欲分題虎去尚留溪春深鳥競啼煙囊鐘磬渺天接海濤低閱世渾圖畫休官勝隱栖未忘還路思振羽度庵西</div>
</p></div>
<div class='div-other'><a id='mulu255' />
<p class='h2'>附鳳巖坐雨</p><p style="text-indent:0em" class="lg-abnormal"><div class='lg-row'>淙淙聲愈震山色晦如無牆角斜楊柳松陰睡鷓鴣椎窗驚旭晚臨水笑形孤不必王維手全身在畫圖</div>
</p></div>
<div class='div-other'><a id='mulu256' />
<p class='h2'>訪賢谷居士次韻</p><p style="text-indent:0em" class="lg-abnormal"><div class='lg-row'>留雲敦掃榻停午靜聞雞戶外何山好秋深萬壑凄催梅香雪裡結社近巖西適意尋殘葉揮毫續舊題</div>
</p></div>
<div class='div-other'><a id='mulu257' />
<p class='h2'>柘浦訪柯臣班居士寓居</p><p style="text-indent:0em" class="lg-abnormal"><div class='lg-row'>家園千里外一笑付風塵未得江淹夢深嘗原憲貧望雲依遠堞鑿壁度長春老我欣奇遇徘徊嬾泛津</div>
</p></div>
<div class='div-other'><a id='mulu258' />
<p class='h2'>秋海棠</p><p style="text-indent:0em" class="lg-abnormal"><div class='lg-row'>不受煙霞染嬌姿出自然清新微帶醉瀟洒幾成顛綠掃炎威減香飛秋色先溪山培植久朵朵占高懸</div>
</p></div>
<div class='div-other'><a id='mulu259' />
<p class='h2'>龍華集雨示自牧侍者</p><p style="text-indent:0em" class="lg-abnormal"><div class='lg-row'>昕夕從談吐知心何所聞炎天宜沛澤古剎快風雲柳線柂煙溼荷盤瀉玉紛揚眉庭際看盡是化龍群</div>
</p></div>
<div class='div-other'><a id='mulu260' />
<p class='h2'>荔月從西明歸雲峰</p><p style="text-indent:0em" class="lg-abnormal"><div class='lg-row'>徘徊離古寺禪侶亢朝霞半世全為客還山漫作家炎途原可畏高木不嫌奢誰道乾坤闊東方日又斜</div>
</p></div>
<div class='div-other'><a id='mulu261' />
<p class='h2'>再登紫霄巖訪許又米居士不遇</p><p style="text-indent:0em" class="lg-abnormal"><div class='lg-row'>徙倚松陰下喈喈僅鳥聲一溪花雨燦千樹夕陽平石險無人伴雲高獨自行不忘玄度約支杖復登崢</div>
</p></div>
<div class='div-other'><a id='mulu262' />
<p class='h2'>睡燕</p><p style="text-indent:0em" class="lg-abnormal"><div class='lg-row'>繚繞將云晚尋花入舊巢梁高同寂寂月白息交交飛跡空中沒歸心夢裡拋天涯誰是主四海任波濤</div>
</p></div>
<div class='div-other'><a id='mulu263' />
<p class='h2'>登東山巖訪別庵法姪</p><p style="text-indent:0em" class="lg-abnormal"><div class='lg-row'>萬仞無人到峰高特遠攀新苔浮綠砌宿雨沒青山懸室一燈皎衣荷百慮刪道衰宜共振未許永安閒</div>
</p></div>
<div class='div-other'><a id='mulu264' />
<p class='h2'>遊中和寺</p><p style="text-indent:0em" class="lg-abnormal"><div class='lg-row'>尋芳由僻徑蘭若獨幽然竹發撐天筍池香出水蓮蕉庭飄綠羽松塢織青煙我愛買山酷恨無支遁錢</div>
</p></div>
<div class='div-other'><a id='mulu265' />
<p class='h2'>贈本源禪宿返鳳山</p><p style="text-indent:0em" class="lg-abnormal"><div class='lg-row'>憶別雖多載老來骨更堅道交忘齒臘機辦敵英賢因喫座山棒故安蓮灶禪分明如駿驥回首不須鞭</div>
</p></div>
<div class='div-other'><a id='mulu266' />
<p class='h2'>過永慶寺訪念宗道友</p><p style="text-indent:0em" class="lg-abnormal"><div class='lg-row'>十畝風塵外松關午未開雲生兩岸石雪泛一溪梅面壁圖何事翻經見幾回我因尋衲叟腳下路紆迴</div>
</p></div>
<div class='div-other'><a id='mulu267' />
<p class='h2'>到杭州偶成</p><p style="text-indent:0em" class="lg-abnormal"><div class='lg-row'>倏爾臨吳地始知共碧天輕舟雲出岫遠岸樹流煙野逕千弓按湖光一鏡懸不因探水脈爭費草鞋錢</div>
</p></div>
<div class='div-other'><a id='mulu268' />
<p class='h2'>暮雨蟬聲</p><p style="text-indent:0em" class="lg-abnormal"><div class='lg-row'>哽咽天將暝淋漓入半秋韻新聞古樹山靜隱清流高潔無人識吟歌適意遊不知同調者風露若為酬</div>
</p></div>
<div class='div-other'><a id='mulu269' />
<p class='h2'>仙谿路上</p><p style="text-indent:0em" class="lg-abnormal"><div class='lg-row'>不忘嶮峻路躡足入深秋興廢憐丘土浮沉寄扁舟巖高香有桂樹怪老成虯自是山中好白雲伴去留</div>
</p></div>
<div class='div-other'><a id='mulu270' />
<p class='h2'>登鳴峰巖</p><p style="text-indent:0em" class="lg-abnormal"><div class='lg-row'>誰家閒隻艇千載繫林皋秋織一山錦風生十里濤老僧猶在定古樹未辭高我到衝寒際霜花郁布袍</div>
</p></div>
<div class='div-other'><a id='mulu271' />
<p class='h2'>送林十叟居士往新樂省兄凝山邑宰</p><p style="text-indent:0em" class="lg-abnormal"><div class='lg-row'>長安何處是極目盡江山師友分襟易煙霞得句閒書雲纔擁道鞭影漸衝關元季如相見文章細論還</div>
</p></div>
<div class='div-other'><a id='mulu272' />
<p class='h2'>登友可山訪銕容禪師</p><p style="text-indent:0em" class="lg-abnormal"><div class='lg-row'>不獨山如友知音自可人瞻風登嶺峻晤而發機新幽徑桃花蚤寒巖雪雨頻盤桓忘晝永天際碧粼粼</div>
</p></div>
<div class='div-other'><a id='mulu273' />
<p class='h2'>宿金沙師子巖<span class='note-inline'>(正覺禪師遺跡)</span></p><p style="text-indent:0em" class="lg-abnormal"><div class='lg-row'>古人何所慕撥草上巃嵷修竹凌空翠落花織徑紅玉泉微灌頂龍樹靜遺風卓爾渾吾道不勞神斧功木末懸孤剎石門古不封車輿遊自罕鹿豕睡惟濃樹宿銜花鳥雲親蓋世松我來閒極目山水秀重重</div>
</p></div>
<div class='div-other'><a id='mulu274' />
<p class='h2'>福嚴寺偶成</p><p style="text-indent:0em" class="lg-abnormal"><div class='lg-row'>粒粟藏樓閣清光一望遙林培插漢樹門鎖勸農橋鼉鼓喧桑梓禪風震海潮途中未返客徒與隔江招</div>
</p></div>
<div class='div-other'><a id='mulu275' />
<p class='h2'>仙谿訪玅門居士</p><p style="text-indent:0em" class="lg-abnormal"><div class='lg-row'>道交原不淺遠扣悵無由天下成仙窟山中遯世秋空潭千樹老野色一笻收際此休彈瑟峰高水自流</div>
</p></div>
<div class='div-other'><a id='mulu276' />
<p class='h2'>座山芍藥初開</p><p style="text-indent:0em" class="lg-abnormal"><div class='lg-row'>嚼盡彤霞色新馨播遠風秀宜深處發神向媚中通含笑醫群物流輝賽曉瞳依稀蓮出水春占一枝紅</div>
</p></div>
<div class='div-other'><a id='mulu277' />
<p class='h2'>聞鶯</p><p style="text-indent:0em" class="lg-abnormal"><div class='lg-row'>兀坐松窗下倏生睍睆音如簧嬌獨奏同調遠相尋多羨錦衣貴誰追喬木深須臾三五囀引起惜春心</div>
</p></div>
<div class='div-other'><a id='mulu278' />
<p class='h2'>黃改庵十華余季蘆諸老居士過穀城看梅留宿通天寺賦詩索和因次之</p><p style="text-indent:0em" class="lg-abnormal"><div class='lg-row'>凜凜衝寒際花飛占穀城千家春信早十里夢魂清踏雪天留晚尋香月送晴空山憑嘯傲刻燭愧難成寒梢繁噴玉僻逕燦鋪茵清白同高士蕭疏象野人談心分半榻結社集西鄰不盡村中酒深宵促飲頻</div>
</p></div>
<div class='div-other'><a id='mulu279' />
<p class='h2'>十一夜玩月</p><p style="text-indent:0em" class="lg-abnormal"><div class='lg-row'>良宵春浩浩明鏡半高懸照世休嫌冷留人不在圓光清分雪瑩質素助梅妍嬴得天如晝相依猶未眠</div>
</p></div>
<div class='div-other'><a id='mulu280' />
<p class='h2'>偕石竺同門康君平居士遊漁滄溪</p><p style="text-indent:0em" class="lg-abnormal"><div class='lg-row'>路入春山暮飛花逼袖香漁樵分動靜畎畝雜青黃橋鎖溪千里僧居水一方偶因尋勝概徙倚話松篁</div>
</p></div>
<div class='div-other'><a id='mulu281' />
<p class='h2'>次君十林居士見訪韻</p><p style="text-indent:0em" class="lg-abnormal"><div class='lg-row'>山靜無人到君胡獨扣扉涼階展席坐素手帶雲歸作客家如在摶空鳥謾飛極眸風景外自不涉離微</div>
</p></div>
<div class='div-other'><a id='mulu282' />
<p class='h2'>遊智泉同康君平居士</p><p style="text-indent:0em" class="lg-abnormal"><div class='lg-row'>奇勝尋何處紆迴一線荒到山知嶮峻觀水憶滄浪殘局遺仙子芳菲沒草堂遊人不忍去朝市自相忘</div>
</p></div>
<div class='div-other'><a id='mulu283' />
<p class='h2'>秋過國懽寺逢姚子于林獻十居士</p><p style="text-indent:0em" class="lg-abnormal"><div class='lg-row'>自笑耽遊覽蹉跎<span class='corr'>已</span>白頭寺青千樹鎖門碧一溪流立雪風猶在臥雲山更幽況逢聞道客倚杖話深秋</div>
</p></div>
<div class='div-other'><a id='mulu284' />
<p class='h2'>同月川禪師別庵法姪過附鳳巖</p><p style="text-indent:0em" class="lg-abnormal"><div class='lg-row'>款款扳禪叟紆迴一逕深群峰閒入戶夾漈遠聞音水映山花亮煙含鳥語沉個中渾太古樂我每相尋</div>
</p></div>
<div class='div-other'><a id='mulu285' />
<p class='h2'>除夕前一日再過九峰</p><p style="text-indent:0em" class="lg-abnormal"><div class='lg-row'>不逐尋春隊焦庵到幾回山深忘歲晚僧老為梅催寒色生丘壑晴光自去來蕭蕭溪畔柳碧眼幾時開</div>
</p></div>
<div class='div-other'><a id='mulu286' />
<p class='h2'>九日書懷</p><p style="text-indent:0em" class="lg-abnormal"><div class='lg-row'>時節易遷換人情謾嘆嗟道貧疏故友園瘦罕黃花看樹驚秋老登山信路斜不知彭澤令今日醉誰家</div>
</p></div>
<div class='div-other'><a id='mulu287' />
<p class='h2'>通天度歲</p><p style="text-indent:0em" class="lg-abnormal"><div class='lg-row'>吾生無定止隨處寄孤蹤憶掃侵階雪翻聞送客鐘探春猶一夕燒燭盡三冬際此誰堪侶梅花越樣丰</div>
</p></div>
<div class='div-other'><a id='mulu288' />
<p class='h2'>龍華退席</p><p style="text-indent:0em" class="lg-abnormal"><div class='lg-row'>昔值黃花放汎槎上寶幢風翻松竹翠月帶水雲淙種火娛烹雪移藜想渡江道情何所適兩地燦秋釭</div>
</p></div>
<div class='div-other'><a id='mulu289' />
<p class='h2'>十六夜玩月</p><p style="text-indent:0em" class="lg-abnormal"><div class='lg-row'>清光猶未減此夜欲精神古樹疏沉影長空冷照人一輪湖海望八表林巒新相對忘歸思臨流擬結鄰</div>
</p></div>
<div class='div-other'><a id='mulu290' />
<p class='h2'>癸亥孟冬付闇然晐監院</p><p style="text-indent:0em" class="lg-abnormal"><div class='lg-row'>處處輔法幢步步踏實地晚景忽翻身雲有出山勢振頓舊乾坤始堪稱祖裔我有拄杖子久荷要人替</div>
</p></div>
<div class='div-other'><a id='mulu291' />
<p class='h2'>付愧斯任上座<span class='note-inline'>(丙寅孟春)</span></p><p style="text-indent:0em" class="lg-abnormal"><div class='lg-row'>如水傳器火傳薪豈是超宗異目人返躑獅兒牙爪備險崖平地任翻身</div>
</p></div>
<div class='div-other'><a id='mulu292' />
<p class='h2'>與光嚴持維那住山<span class='note-inline'>(丙寅仲春)</span></p><p style="text-indent:0em" class="lg-abnormal"><div class='lg-row'>古德住山刀耕火種鶉羽為衣松花作供苟能若斯奚慮不中佛祖爪牙有擒有縱拈起龜毛擊碎齏甕花笑鳥啼水流風動一段真機當人受用我不再三尒須自重</div>
</p></div></div>
</div><!-- end of div[@id='body'] -->
</body></html>