<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮峰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>蓮峰和尚語錄序</p><p>泰山之脈出崑崙黃河之源從天上。故天下言山之高者必曰泰山，言水之大者必曰黃河，以其脈長而源遠也。然舍泰山黃河而未足以言山水之高大者明矣。使山必如泰山而後可言山，水必如黃河而後可言水，其為山水者，不亦難乎。或有割泰山之脈而突兀為山，分黃河之源而波瀾為水，即可謂真山水，名天下傳後世者無疑矣。蓮峰和尚幼入沙門，得法最早，開吾備氣運之先，操履端正，機用縱橫，不愧為明發之子、天童徑山之孫，可謂能分割泰山黃河而自成一山一水之奇，脈長而源遠也。二十年來數踞雄剎，振臨濟宗旨，壺蘭為之增色。近退居雲峰，於破故紙堆中爛葛藤叢裏簡點出來，自生光焰，斯其精光之不可磨滅者歟？猶之迅雷閃電震發虛空，凡有耳有目者莫不聞之見之。夫聞者既聞矣，見者既見矣，諒必知其可以名天下、可以傳後世，是之為至公之聞見也。然聞見而出於至公，則余之所言亦公言也，敢阿其所好也哉？</p>
<p style="margin-left:1em">丙午臘月望日同門法弟超裴書于養苔山房</p>
</div>
<div class='div-xu'><a id='mulu3' />
<p class='h2'>序</p><div><img src='../images/J38p0315_01.gif' alt='J38p0315_01.gif' /></div>
<div><img src='../images/J38p0316_01.gif' alt='J38p0316_01.gif' /></div>
<div><img src='../images/J38p0316_02.gif' alt='J38p0316_02.gif' /></div>
<p>原書闕</p>
</div></div>
<div class='div-other'><a id='mulu4' />
<p class='h1'>蓮峰禪師語錄目錄</p>
<ul class="">
<li>序文</li>

<li>卷第一
<ul class="">
<li>福建興化孤山禪寺語錄</li>

<li>興化九座山興國禪寺語錄</li>
</ul></li>

<li>卷第二
<ul class="">
<li>興化報恩禪寺語錄</li>
</ul></li>

<li>卷第三
<ul class="">
<li>興化龍華萬壽禪寺語錄</li>

<li>興化蘆山通天禪寺語錄</li>

<li>興化獅山西明禪寺語錄</li>
</ul></li>

<li>卷第四
<ul class="">
<li>小參</li>
</ul></li>

<li>卷第五
<ul class="">
<li>示眾</li>

<li>拈古</li>

<li>頌古</li>

<li>代古</li>
</ul></li>

<li>卷第六
<ul class="">
<li>入室</li>

<li>機緣</li>

<li>法語</li>

<li>讚</li>

<li>自題</li>
</ul></li>

<li>卷第七
<ul class="">
<li>序</li>

<li>歌</li>

<li>傳</li>

<li>行實</li>

<li>啟</li>

<li>引</li>

<li>辭</li>

<li>銘</li>

<li>佛事</li>
</ul></li>

<li>卷第八
<ul class="">
<li>文</li>

<li>偈</li>

<li>雜詠上</li>
</ul></li>

<li>卷第九
<ul class="">
<li>雜詠中</li>
</ul></li>

<li>卷第十
<ul class="">
<li>雜詠下<span class="note-inline">(有序)</span></li>
</ul></li>
</ul><p>蓮峰禪師語錄目錄終</p>
</div>
<p class='juan'><a id='mulu5' />蓮峰禪師語錄卷之一</p><p class="byline">嗣法門人性深等編</p>
<div class='div-other'><a id='mulu6' />
<p class='h1'>福建興化孤山禪寺語錄</p><p>順治十年癸巳二月念八日，師在興化府隱高寺受本府莆田縣孤山寺監院慧聞等請至。</p>
<p>山門云：船來陸來，總須親到一番始得。秪如入門一句，作麼生道，遂策杖而進。</p>
<p>佛殿云：三世諸佛猶是素上座兒孫，畢竟與伊如何相見？大展三拜云：不可放過。</p>
<p>伽藍堂云：神功叵測，呵護叢林兜樓一片，從古至今。祖師堂云：將謂列代祖師出世度生，誰知盡日向香煙裏打瞌睡，遂舉香云「祖師」，祖師惺惺著。</p>
<p>方丈云：汾陽門下有西河獅子當軒據坐，但有來者，即便咬殺。遠祖恁麼道：方丈前草深一丈，孤山門下不作這般去就，但有來者，令其覿面相見。眾拜，師云：<span class='corr'>逢</span>人切莫錯舉。遂據坐。</p>
<p>當日眾請上堂陞座拈香，云：此一瓣香，煙浮震旦，價重娑婆，爇向爐中，端為祝延今上皇帝聖壽萬歲萬萬歲，恭願堯舜之風永扇，成康之世長存，路不拾遺，民沾至化。此一瓣香，國家梁棟，黎庶雲霓，奉為文武寀寮郡邑尊官暨諸檀那外護，伏願維持赤子征途，聞五[示*(((嘹-口)-小)-日+(工/ㄅ))]之謠，忻慕宗風，悟道說溪山之偈。此一瓣香，得意難言，知恩有地，久默斯要，不務速說，最初拈出，奉為浙江嘉興府海鹽縣金粟山廣慧堂上傳臨濟正宗第三十二世本師百癡元大和尚，用酬法乳之恩。遂<span class='corr'>斂</span>衣就座。維那白椎云：法筵龍象，眾當觀第一義。師云：第一義諦不容擬議，放開一線，許汝商量，還有商量者麼？僧問：佛為眾生，出現於世，和尚出世亦為度生，眾生未度時如何？師云：眼橫鼻直。進云：眾生<span class='corr'>已</span>度時如何？師云：鼻直眼橫。進云：眾生度盡時如何？師云：一場懡㦬。居士問：萬佛場中，即不問臨濟宗風，事若何？師云：一棒一條痕，一掌一握血。進云：天上有星皆拱北，人間無水不朝東。師云：讚嘆則不無，乃云法幢未建，人人立地頂天，法鼓未鳴，處處青山綠水。及乎鳴法鼓、豎法幢，又是一腔曲調，行滹沱正令，開摩竭門庭，有實有權，毋固毋必，或時逆水撐舟，或時循途守轍，或聲色堆頭，尋群逐隊，或清淨地上高臥橫眠。入門者須登階級，登階級者須入堂奧，一入堂奧，左之右之，處處<span class='corr'>逢</span>原，自然不落階級，自然透徹。門庭<span class='corr'>已</span>徹者不在斯限，未徹者切須徹去，若不徹去，不被聲色所埋，必被清淨所困，似個徐六擔板。更有一事須善護持，直待孤山微笑，即向汝道。維那結椎云：諦觀法王法，法王法如是。師便下座。</p>
<p>林明悌祝壽請上堂問：叫不應山，即不問，如何是無陰陽地？師云：春來也，發花。進云：還有方便麼？師打云：與汝方便了也。乃云：真參實，究別無玅訣，只要悟得本命元辰。若悟得本命元辰，便頓超限量，迥脫根塵，四相不相關，五衰拋度外，如出籠之鶴，脫網之鱗，日月星辰亦如是，山河大地亦如是，山僧拄杖子亦如是。茲因居士久植德本，正信吾宗，欲其慈闈同悟本命元辰，請為嵩祝山僧抖擻枯腸、無甚鉤章棘句，只就日月星辰山河大地及拄杖子本命元辰合祝一人之壽，令其同日月星辰之光明，山河大地之永固，同拄杖子之矍鑠，雖然，莫教撞著彌勒，呵呵，恐笑倒，濁世勞勞誰不老，正信勝餐王母桃，祗園不種安期棗阿，呵呵，下座。</p>
<p>薦覺予禪德請上堂問：赤肉無依，髑髏火葬，畢竟向何處安身立命？師便打進云：恁麼則不涉根塵超色相，十方世界現全身。師云：死漢。進云：如何是活漢？師又打，乃云：爐香燕坐柏庭前，淡蕩風輕花柳鮮，聞道鐵牛鑽入海，令人蹙額嘆蒼天，每相憶，最心堅，矢志遍參尊宿，打失鼻孔半邊，于今水流雲散，湄山依舊，儼然復舉。僧問：長沙云：南泉遷化向什麼處去？沙云：東家作驢，西家作馬。僧云：意旨如何？沙云：要騎便騎，要下便下。師云：大小長沙疑殺天下人，今日若有問覺予禪德遷化向什麼處去，秪向他道天上人間留不住，玅高山頂播風雷，且道古今還有差別也無？久立眾慈，伏惟珍重。</p>
<p>陳明元等請上堂，僧問：長慶坐破七個蒲團，今日有個不坐底，還見麼？師云：鈍置殺人。僧喝，師便打。僧推禪床，師連棒打退，乃云：參禪上士迥脫尋常，鐵額銅頭，頂天立地，巨靈撼而不動，毒鼓檛而不聞，不與千聖同途，不與三賢共住，進一步山崩地裂，退一步雨暗雲愁，有時向毘盧頂[寧*頁]上敲骨取髓，有時向山僧腳跟下剜肉吹毛，不顧危亡，單刀直入，方成個瞎驢，種草倘有人聞，恁麼道便掩耳而去，三十棒賞他，其或未然，必須克勤修證，將多年鐵酸餡咬嚼一番，日久月深，定慧充足，一聞千悟，頭頭物物，盡是自家底，要提起便提起，要放下便放下，受用現成，莫可窮極。猶未可掛放參牌。初學久參，各宜更進一步，且如何進步處，和煦春風纔入室，炎威又漸逼人來，下座。</p>
<p>上堂問：如何是奪人不奪境？師云：針峰壓倒阿修羅，進云：如何是奪境不奪人？師云：蟻口吞乾大海水。進云：如何是人境俱不奪？師云：一片月生海，幾家人上樓。進云：如何是人境兩俱奪？師云：愁人莫向愁人說，說向愁人愁殺人。進云：向上還有事也無？師云：一串穿卻，乃云風動旛動，那堪共語；船來陸來，且居門外。洞山麻三觔葛藤不少，臨濟乾屎橛臭氣逼人，趙州喫茶打濕唇嘴，雲門胡餅膨脹肚皮，鐵釘飯，木楂羹梗殺西天老比丘。金剛圈，栗棘蓬，嚇退東土沙彌子。總不恁麼，似覺家風冷淡，且二六時中如何得應用無虧去。良久云：一白缽盂兩度濕，調羹須具調人心。王氏陳氏薦夫請上堂。綱常，道之基；慈悲，法之雨雪。志守深閨，戒定息繁暑，恬坐一爐香，乾坤闊如許，請余轉法輪，正法無可語，超彼故良人，善處得居處，不圖生梵天，亦不作靈圉，蓮花國土中，菩薩為伴侶，一念<span class='corr'>已</span>頓超，況對天人舉，樂土本現前，不隔一端緒，閨闈亦可修晝夜速進取生滅兩重關誰是關中主悟得本來人非他亦非汝同生樂土中長沾佛法乳諸佛同授記余門雙信女山僧無說說竟諸公無聞聞竟死者無超超竟生者無度度竟且修因結果一句作麼生道良久云一超直入如來地腳踏蓮花步步生下座。</p>
<p>佛誕上堂問未出母胎度人<span class='corr'>已</span>畢和尚儼然將何指示師云天無私蓋地無私載進云世尊出世度盡眷屬和尚出世眷屬還度盡否師云明眼人難瞞進云家裏人說家裏話如何是家裏話師云金鍾敲動一天星乃云生本無生無不生指天指地最分明藍園一段風流事要假兒孫腳下行豎拂子云釋迦生也大眾還見麼便下座。</p>
<p>浴佛信士林明鑑等請上堂舉遵布衲浴佛次藥山云這個從你浴還浴得那個麼遵云把將那個來山便休長慶聞云邪法難扶師云藥山布衲大似把手上高山同行不同步今日因時及節為他拈出也要此話大行遵布衲浴佛同出一隻手山云這個從汝浴還浴得那個麼落草尋人遵云把將那個來貧兒索舊債山乃休不入虎穴爭得虎子慶云邪法難扶人平不語水平不流好將藥山布衲縛作一束拋向香水海裏蕩滌得乾淨淨地免致貽累後人向這個那個裏分疏不下何故聻天上天下惟吾獨尊。</p>
<p>信官藥齋林公請上堂向上一路千聖不傳秪要大丈夫自信自悟自肯承當掃除見解剿絕廉纖融會精粗貫通表裏德山棒臨濟喝雪峰輥毬禾山打鼓裴相國舞笏黃庭堅聞香看諸古人顯發全體大用何等直捷山僧既作他家種草脫他印子不得所以要人人剿絕廉纖發揮玅用言言合轍滴滴朝宗同遊不二之門共助無為之治豎拂子云若向這裏見去又隔青嶂千重白雲萬里何故分明月在梅梢上看到梅梢早<span class='corr'>已</span>遲。</p>
<p>上堂僧問人間四月春光盡孤山寺裏花正開長恨春歸無覓處誰知轉向此中來如何是來的消息師云薰風生殿閣遍界發微涼進云春夏秋冬隨變改若能轉物即如來畢竟作麼生轉師畫圓相進云自是不歸歸便得五湖煙景有誰爭師云腳跟下泥深三尺乃云薰風拂拂度南枝黃鳥呢喃纖柳絲花下人傳春欲去春光畢竟向何之實不去謾猜疑墻角海棠猶灼灼籬邊筍蕨正新肥去實去怎留伊池內碧荷爭出水林泉漸爾長炎威住不住幾回醉卻傷春客去不去杜宇聲聲月下催催任催意何為途路雖然樂到底不如歸若知歸也天地同根萬物一體青年皓首不減不增白社紅塵無彼無此我生列列立階除莫被光陰兩序使還有使得光陰者麼閒烹雪茗空塵夢談笑花軒作主人靠拄杖下座。</p>
<p>省覲福嚴師翁費老和尚命秉拂上堂僧問昔日優填王造旃檀像世尊下忉利天其像出迎此意如何師云巍巍堂堂進云世尊三喚三應云無為真佛實在吾身未審在那個身師云煒煒煌煌進云秪如寶像開光人天瞻仰還解說法也無師云信心成古佛甘雨潤枯苗進云若將耳聽終難會眼處聞聲方始奇師云不是苦心人不知進云作家作家師云不勞讚嘆乃云古路三千度翠雲抱慚膜拜老慈尊去來盡是兒孫事祖父從來不出門豎拂子云諸大德於此見得祖翁如夔如鳳無黨無偏昔向金粟峰頭呵佛罵祖今踞語溪渡口滌聖陶凡粟棘蓬金剛圈拈作尋常茶飯南斗七北斗八逢人徹底掀翻肅振頹綱何殊臘月蓮花剪除異見誠乃法門甘露處動地驚天之際如清風明月之中魔外寒心英賢拱手此蓋乘願力而來作清涼大樹覆蔭人天若以一機一境一棒一喝謂覷見祖翁似向大海拾一浮漚大地得一撮土不肖昔曾瞻依座下特申省覲之忱幸蒙老和尚垂慈令兩序大德降尊就卑命陞猊座不肖自慚才德俱虧機用弗足再三辭而不免秪得借老和尚大光明助演實相義秪如實相義作麼生演遮那應現遍風塵萬福莊嚴淨法身正眼當陽光突出嬴於夜半睹明星久立眾慈伏惟珍重。</p>
<p>慈光寺請上堂達磨西來意迢迢怎舉揚松直與棘曲鳧短而鶴長龍歸四海靜春老百花香幾多蹉過者叉手問空王誰知未舉棹文彩<span class='corr'>已</span>全彰于今委悉去何處不慈光復舉尼玅總參大慧慧云古人不出方丈因甚卻到庄上喫油餈總云和尚放玅總過玅總方敢通個消息慧云我放你過你試道看總云玅總亦放和尚過慧云爭柰油餈何總一喝便出師云大慧拈出殘羹餿飯將玅總作鬼神祭賽總若不是飽參衲子幾被油餈塞卻茲山僧把火助熱諸人切忌面門著灸頌云長蛇陣勢列重重鐵騎單鎗挫戰鋒若不疆場施敵手焉知大海有真龍今日這裏有真龍麼喝一喝下座。</p>
<p>請上堂信根難具信心難生信門難入信道難行信道一行南北東西四維上下隨緣放曠任性逍遙信門一入頓超階級豁達六窗行住坐臥常在其中信根一具敷榮蓋天枝葉培植駕海樑材信心一生放下屠刀立地成佛茲潘信士廣修淨供請轉法輪不為自求如同本得山僧無可回施惟祖翁一片信地對人天盡情授受令其向信地上長養信心長培信根長住信門長行信道畫[□@○]相云還見麼不用契<span class='corr'>券</span>自當保任界至分明切莫錯認下座。</p>
<p>上堂云大道直如弦大機疾如箭不動一毫端千化與萬變本無利鈍人秪要當機薦杲日懸空薰風樸面程路迢迢不隔條線枝頭鳥語兩三聲錯落飛花紅片片復舉梵志以梧桐花獻佛佛喚僊人志應諾佛云放下著志放下左手花佛云放下著志放下右手花佛云放下著志云我今兩手皆空更放個什麼佛云吾非教汝放捨其花你當放捨外六塵內六根中六識乃至無可捨處是你免生死處志於言下悟無生忍師云世尊得人一牛還人一馬梵志抱璞求榮一場富貴特為頌出重重放下沒纖塵鬧市范丹徹骨貧明月一輪琴一操高低彈動隔墻人下座。</p>
<p>祝東林師翁壽上堂展起袈裟覆天手培松柏梃蒼然<span class='corr'>逢</span>人問壽高多少行腳趙州老四年踏得祖翁田地著巖阿石虎花兒眼慚愧後生忙不輟街頭猶乞草鞋錢殊不知我祖翁壽量別一乾坤不屬變不屬遷仰之彌高鑽之彌堅彌勒不後威音不前亙古今而不昧歷浩劫以長存不肖恁麼指注也是起模畫樣千聞不如一見若見得徹因齋慶讚竟且慶讚一句作麼生道灑雨摩風渾不改擎天屹地一蓮山。</p>
<p>上堂問鳳凰池上客特地集孤山三通法鼓震冗夢尚未刪如何是冗夢未刪師云手執夜明符幾個知天曉進云喝散白雲千萬里數聲鳥語噪天明師云莫瞌睡乃云有佛處不得住金猿絆倒懸崖樹無佛處急走過簷前蜘網風吹破騰身透脫兩重關十字街頭賣滯貨拍案左右云這一個那一個不是東土神光亦非西天達磨釋迦彌勒猶是他奴六臂三頭無處尋討莫尋討日上珊瑚光杲杲復舉法眼問修山王云毫釐有差天地懸隔作麼生會主云毫釐有差天地懸隔眼云恁麼會又爭得主云和尚如何眼云毫釐有差天地懸隔主便作禮師云法眼具抽釘拔楔之手山主失傾湫倒嶽之機若不金針挑剔幾乎病卻法眼頌云碧雲眷戀碧峰巔千里鳥騅也著鞭翡翠踏翻荷葉雨鷺鶿衝破竹林煙下座。</p>
<p>陳明開等請上堂問端陽佳節即不問五家宗旨請師宣如何是臨濟宗師云驚天動地進云如何是曹洞宗師云帶水拖泥進云如何是溈仰宗師云日月齊明進云如何是雲門宗師云鐵騎踏破萬重關進云如何是法眼宗師云六耳同謀進云五家宗乘蒙師指和尚門庭事如何師云放你一棒進云棒下無生忍臨機不見宗師云還要喫棒乃云昨日說今日說黃面老兒何太切山色無非淨法身溪聲原是廣長舌日面佛月面佛大地圓明是何物雖然爍破四禪天也是金毛戀兔窟如來禪祖師禪拈來不值半文錢巨靈抬手無多子劈破華山作鬲邊根本智差別智觀音原來是寶誌翻身踏著上頭關勝卻牟尼親授記這四偈有一偈如金剛王寶劍有一偈如踞地獅子有一偈如探竿影草有一偈不作一偈用有權有實有照有用有殺有活有縱有奪若倜儻分明錦標子當堂分付倘停囚長智撥轉畫艎歸去也任他鼇鼓響喧天便下座。</p>
<p>端午上堂諸兄弟時節到來慎莫蹉過一年三百六十日無如此日吉一日十二時無如此時好凡我衲僧家豁然大悟猶如日麗中天暗室覆盆無所不照溪花澗草悉放光明暑霧濃雲羅籠不得邪氛毒氣侵昧無門直得蝦蟆蚯蚓飲氣吞聲跛鱉盲龜驚心喪膽困龍悟此而傾湫倒嶽遊人悟此而撥棹還家山僧恁麼舉揚猶足畫蛇添足曲為今時且不涉勝負一句作麼生道踏得故家山地穩笑他門外競頭爭下座。</p>
<p>永豐寺保禾請上堂問馬祖一喝百丈耳聾三日意旨如何師云驚天動地進云某甲則不然師云你作麼生進云時時得聞玅法師云更參三十年乃云朝來叉手立門前萬頃嘉禾映碧天雨露若教無失候凶年自是轉豐年莖莖熟粒粒圓相<span class='corr'>逢</span>夾路商量者剛道于今不值錢珍重大家須護惜田犁依舊未辭肩畫○相云乾坤以此化育人世國家以此膏澤寰區黎民以此安身樂業龍鱗以此致雨興雲且道衲僧以此作個什麼豎拂子云拈起千觔金粟柄敲磚<span class='corr'>賡</span>唱永豐歌下座。</p>
<p>寺鄰諸信士請上堂近水知魚性近僧知佛性近山識鳥音近寺識法音法音既識即僧即俗何聖何凡一水橫門共度橋于樹下孤山背屋同種圃於雲阿善財之草盈堤靈雲之桃載野砍香巖之竹舟棹華亭驅溈山之牛田耕百丈教兒讀仲尼之史刈禾肩大仰之鍬一一露自性生涯一一現衲僧玅用蓋因不達本源自生殊別致毫釐有差天地懸隔秪如建家立業則固是鼓腹高歌渾忘化育一句又作麼生道野老不知堯舜力啣杯共話古皇前下座。</p>
<p>珠林菴請上堂寸絲不掛雪峰勘破玄機公案掀翻大慧熱瞞玅總臺山問婆子過客還稀俱胝悟指頭感恩不淺此皆上古之世佛法昌隆自證自了底如麻似粟至於播楊大教底亦代不乏人今菴主率眾來叩孤山欲倣古人模範須是二六時中向語默動靜行住坐臥處自窮自究畢竟是個什麼一口布袋裏捉著老鴉試看還有雌雄相可得也無珍重。</p>
<p>信官季蘆余公請上堂佛身充滿遍河沙至聖從來共一家鼻祖渡蘆無剩語五千餘卷等空花若悟得總是空花或說有道無亦得或出塵入剎亦得或現比丘身亦得或現宰官身亦得秪如宰官身<span class='corr'>已</span>現宰官法作麼生說永佩金魚昌蘆嶠長懸玉帶鎮通天逍遙梅柳外吟詠竹林邊風凜凜澤綿綿李翱參見藥山處雲在青天水在瓶復舉昔一居士問大慧云天命之謂性率性之謂道修道之謂教意旨如何慧云天命之謂性即清淨法身率性之謂道即圓滿報身修道之謂教即千百億化身士默有所契師云世出世間兩個至人鼻孔被大慧一串穿卻直至于今分析不得今特舉似居士諒亦有契且默契一句作麼生道橫按拄杖云不須玅指頻頻撥<span class='corr'>已</span>發先天太古音下座。</p>
<p>圓期上堂大人具大見大智得大用大用現前不存軌則結也得解也得收也得放也得利世利人也得超生拔死也得利世利人南山頂上培松檜超生拔死蓮花國裏吐蓮花收也銅頭鐵額飲氣吞聲放也高低互應敲唱雙行結也布袋裏老鴉雖活如斃解也孤雲野鶴任意高飛恁麼也得不恁麼也得恁麼不恁麼總得透脫範圍騎聲蓋色雖然不是家嘗淡茶也堪待客豈不見臨濟松趙州柏蒼蒼列立山門前永與後人為標格復云素上座久居草舍冷度清光今春被諸兄弟鞭挽將來向荒草場中拖泥帶水連累扶犁扛耙者亦渾身汗出雖然水草具足未免神力勞疲茲當田熟禾香功圓事就拽斷爛貫索東觸西觸去還有追蹤覓跡者麼豎拂子云謾言蹄角無堪寄自有山翁管帶伊下座。</p>
</div>
<div class='div-other'><a id='mulu7' /><p>順治十三年丙申十月十一日師寓本府僊遊縣九座山太平興國禪寺受耆舊智鏡華嚴公等請至。</p>
<p>佛殿云巍巍踞坐獨稱尊大地山河一口吞踏著個中無佛祖方知腳下有兒孫個中既無佛祖何作這般去就展坐具云正要大家知進。</p>
<p>方丈云生擒猛虎活捉獰龍瞎驢活計盡在其中且道以何為驗喝一喝便據坐。</p>
<p>當日眾請上堂至法座前拈帖云即此簡章輕如毛羽重若丘山雖向胸襟中流出必須對眾舉揚宣畢師指座云大無私蓋地無私載歷代老古錐向此處償債秖如新長老又且如何有條扳條陞座拈香云此一瓣香光超日月德壯山河爇向爐中端為祝延今上皇帝萬歲萬萬歲伏願端拱無為野老不歌堯舜力遐邇有賴國人長頌靈臺篇此一瓣香廟堂瑚璉泉石鳳凰爇向爐中奉為本府本縣寀寮尊官本山開創先和尚暨諸護法耆舊伏願沐不次之深恩趨心玅道振中興之正脈毘贊叢林此一瓣香水盡山窮頭端尾正心不負人面無慚色第二回拈出爇向爐中奉為現住江南松江府華亭縣明發禪院傳臨濟正宗第三十二世百癡元大和尚用酬法乳之恩遂<span class='corr'>斂</span>衣就座上首白椎竟問荅不錄師云法幢建立待何人水到渠成萬象新珍重蟠桃休嚼破現前<span class='corr'>已</span>露舊時仁舊仁既露難瞞具眼法幢建立貴在同條況流水高山時時現衲僧巴鼻光風霽月處處是古佛門庭一語一默本地光明顯赫一草一木當人受用無虧於此挨拶得入始信古人勞心苦骨處豈不見正覺禪師移溪伏蟒創此洪基列朝宗匠拽杷牽犁洞諸正眼秪如應承鼎命則固是克振先聲又作麼生道卓拄杖云大家伸出拔山手撥轉如來正法輪上首結椎師下座。</p>
<p>元旦立兩序上堂問祝聖報恩今<span class='corr'>已</span>曉新年佛法又作麼生師云燈籠與露柱和南石女共木人撫掌進云春光傳信早大地盡生輝師云卻許闍黎道一半僧禮退師一喝乃云日麗風熙宇宙清萬山霜雪變溪聲梅花昨夜通消息瑞氣騰騰繞太平呈拄杖云還見太平主人麼若也見得巍巍堂堂無二無別乾坤未闢之先與太虛同壽朕兆纔分之後乃率土皆臣草木林泉同沾雨露羽毛鱗甲共沐恩仁喚作深山中老僧又是鬧市頭天子喚作鬧市頭天子又是深山中老僧若也不見元正啟祚萬物咸新有無佛法雙<span class='corr'>拈卻</span>又手橋頭揖聖人後云巢居穴處未盡良謀領眾匡徒難藏醜態藥山就牛欄說法道傳千古法昌搬羅漢開爐聲蓋諸方所以眾不在三千五百亦不論初學久修只要人人展摶天之翅個個作駕海之梁整頓腳跟輝揚化日且重新條令一句作麼生道東君如有意吹入我門來下座。</p>
<p>上元上堂此夜一輪滿笙歌沸綵樓可憐燈明佛無處可埋頭莫埋頭魔宮虎穴一任橫衝直撞柳巷花街何妨醉舞娛遊模樣粧來個個如獅如象皮毛脫落依然非馬非牛惘憧底向鑼鼓邊自管瞌睡俊俏底就光影裏賣弄風流休休休舉頭天外看誰是我同儔。</p>
<p>誕日上堂僧問沙盆<span class='corr'>已</span>破還藉眾扶否師云天高群象正海闊百川朝進云恁麼則青山依舊也師云聽事不真喚鐘作甕進云今朝師壽正<span class='corr'>逢</span>聖誕如何是慶讚一句師云天地同根萬物一體乃云孤峰兀坐嘴盧都搜索胸中一物無即此一條窮性命三千諸佛不如吾何故在諸佛有玄有玅有始有終在凡夫有愛有憎有優有劣山僧門下二邊不立中道不居孤迥迥峭巍巍名模不得拔仰無由雲門於拶足悟此俱胝於豎指悟此香嚴於擊竹悟此山僧於唇皮播此大眾於意識卜此倘向父母未生前上著自家壽命即仝山僧壽命即仝諸佛列祖壽命則見雲門悟底不在拶足俱胝悟底不在豎指香嚴悟底不在擊竹可謂移花兼蝶至買石得雲饒還卜著麼年登四十五為人多莽鹵卻把赤斑蛇喚作白額虎拍掌大笑下座。</p>
<p>開爐知浴雲莊領一蕭禪德請上堂問龍象交參即不問如何是獅子翻身處師云一任[跳-兆+孛]跳進云堂堂無向背特地絕商量如何是第一義師云新出紅爐金彈子簉破闍黎鐵面門進云雲生碧嶂月落寒潭師云自領三十棒進云和尚較一半師云速退速退乃云釋迦出世達磨西來為一大事因緣故蓋大事因緣雖人人具足個個全該柰含糊領略者多真實契證者少今雲水高流同登選佛之場欲契證自家大事且大事如何得契證去豎拂子云言前薦得猶是滯殼迷封句後承當未免觸途狂見直饒透脫二邊一肩擔荷早<span class='corr'>已</span>遲了三生六十劫欲到無纖毫過患如千日並照直須三條椽下七尺單前三三兩兩逐隊尋群白日青天挨籬摸壁至於冷不知冷饑不知饑但得雪消盡自然春到來拾得寒山相見面倒拖長袖舞三臺下座。</p>
<p>若海西堂請上堂問世尊拈花迦葉微笑達磨面壁二祖安心祖祖相傳只一句師今端的付何人師云西天四七東土二三進云自從一見桃花後直至如今更不疑師云學語之流進云驚群須是英靈漢敵勝還他獅子兒師打云未到汝在乃云參禪無秘訣只要生死切打透生死關石人迸出血迦葉不聞聞世尊不說說晝夜二六時圓滿一輪月且道如何是月昨日圓今日缺復舉俱胝悟於天龍豎指處其後接人亦惟豎指師云俱胝住菴真龍困死水若不得天龍一滴活水終身埋殺今古叢林謂其只得一橛山僧今豎起拄杖若有人同俱胝悟去庶得吾宗不墜若不同俱胝悟去亦得吾宗不墜何故將相本無種男兒獨自強下座。</p>
<div>永豐寺三尊證師仝請上堂一得一切得一戒一切戒一念失回光終身徒頂戴汝等諸人還識得一麼畫<img src='../images/J38p0321_01.gif' alt='J38p0321_01.gif' />相云於此薦得就這裏截斷生死根源剿絕識情窠白十二時中直教如明鏡當臺物來斯照有時雖不鑒照瞞他一點不得不論佛來也殺賊來也殺直教殺到無可殺處始是諸人安身處始是諸人得戒處所謂護生須是殺殺盡始安居白牯黧奴如不會問取楊岐三腳驢下座。</div>
<p>朗玄首座請上堂問諸佛出世時如何師云大地山河一片雪僧喝師云亂喝僧無語師打退乃云西天四七東土二三這一隊老古錐無端胡言漢語節外生枝鼓動銅頭鐵額赤手殺人黨惡相濟到處展三玄戈甲列八面陣圖一縱一擒全生全殺直得敵國豎降旗萬方歸化育本色衲僧正眼看來也是平地掘坑陷人不少山僧昔年不識好惡陷他坑阱至今盡拔山之力[跳-兆+孛]跳不出乃喚朗首座云汝還跳得出麼朗一喝師云好一喝只是跳不出只如跳不出又且如何施設豎拂子云打麵還他州土麥唱歌須是帝鄉人下座。</p>
<p>念爾道舊偕曇易禪人請上堂若論此事如石含玉不知玉之無瑕似地擎山不知山之孤峻古人恁麼道只具一隻眼諸兄弟既在座山眉毛廝結八面峰巒聳翠一天松竹參黃無不盡知盡見若喚作此事只具一隻眼若要兩眼圓明必須洞徹內外捏碎虛空體用全彰人境俱奪向頂門上豎一隻眼然後山僧與汝點眼喝一喝下座。</p>
<p>福嚴師翁費老和尚訃音至設供拈香云驚天動地播宗風千古何人識祖翁鐵鑄面皮翻一轉依然日掛海門東昔日蒙提誨今朝事不同深恩無以答滴血占流通遂禮拜。</p>
<p>書記知幻等請上堂問法雷<span class='corr'>已</span>震選佛場開不昧宗風請師指示師云山意衝寒欲放梅進云臘雪連山白雄風透戶寒師云大抵還他肌骨好進云千里特來呈舊面師便打乃云古木寒巖一片冰瀟瀟鳥道斷人行大家束手爐頭坐嬴得眉毛眼上橫到這裏普天匝地滴水滴凍縱有鎗旗亦無展處棒喝亦無施處無賓無主無佛無法無佛法而佛法全該無賓主而賓主歷然趙州茶雲門餅不妨應時及節破沙盆乾屎橛一任東擲西拋更有一般奇特事梅花幾點放高梢復舉雪竇云客從遠方來遺我徑寸璧中有四個字字字無人識古尊宿鬧裏有錢素長老靜處安身原憲兒孫雖不可與陶朱公鬥富亦可高低唱和客從遠方來遺我一盤果不是鄭州梨亦非青州棗上下及四維無處可尋討豎拳云和盤托出獻諸方諸方未喫<span class='corr'>已</span>先飽只一飽直到驢年不須餵水餵草且道寸壁好果子好便下座。</p>
<p>心鏡禪德請上堂問眾生受佛戒即入諸佛位時如何師云朝為田舍郎暮登天子堂進云如何是佛位師云腳跟下薦取僧彈指師云家裏人說家裏話進云跳出三禪天師云不可亂走乃云茲心鏡耆舊設齋請揚正法山僧不向他說玄說玅說奇說特只就家裏人說家裏話遂披胸云於此薦得十二時中動轉施為如鏡照鏡了無絲毫間隔穿衣同穿衣喫飯同喫飯兩人同一碗兩年同一春東澗水流西澗水南山雲起北山雲去來莫謂頻相見蹤跡從來不出門既不出門且道相見者是什麼人喝一喝下座。</p>
<p>性原等請上堂向上一路千聖不傳欲得不傳之旨無論男女緇素必須把得定作得主直下如中流砥柱不被八風所吹不被萬物所轉一向與麼去管取刻日成功不怕甕中走鱉復舉蓮花色比丘尼變作轉輪聖王往天界迎佛世尊見云蓮花色何得越大僧而見吾汝雖見吾色身且不見吾法身惟須菩提巖中晏坐見吾法身師云須菩提晏坐身埋千尺蓮花色見佛勇冠三軍世尊只顧壓良為賤不知頭上安頭今座山四眾儼然也不須比丘尼變現神通也不須諸兄弟巖中晏坐從朝至暮諸點動靜無不親見蓮長老且道見色身耶見法身耶特為頌出奴婢慇懃將主扶主人醉裏亂高呼自家直下如親見那個男兒不丈夫下座。</p>
<p>臘八信女朱照琦請上堂雪裏藏身六載餘饑瘡拶出眼中珠明星若謂今朝現知君不是化龍魚若是個漢向未離兜率捉敗黃面老子六載饑寒不無虛設到此方解知恩報恩方解致雨興雲或破家蕩產亦得或建家立業亦得將丈六金身作一莖草將一莖草作丈六金身一推推倒五須彌一<span class='corr'>踢踢</span>翻四大海逞人天不測之機受佛祖不盡之用只如杲日當空無所不照因甚無人悟去男兒自有通霄路不向如來行處行復云信女居塵不染塵入山修供報雙親不惟一念超庸俗<span class='corr'>已</span>勝臥冰求鯉人慈恩厚佛道深一番提起一番新。</p>
<p>謝諸山大德上堂乍駕一隻鐵船向孤峰頂上撒張巨網直得鯤鯨魚鱉盡入其中或衝波破浪或吐納風雲或拋梭擲尺或逐隊尋群總脫此網不得如今略開一面任其優游四海活潑百川展照日之鱗開吞舟之口何懼竿頭釣翻身去不回頭角若欲崢嶸勢也須平地一聲雷喝一喝下座。</p>
<p>孝子吳奇略薦嚴請上堂大通智勝佛十劫坐道場佛法不現前不能成佛道鈍置殺人山僧拄杖子歷劫住道場法法本現前皆<span class='corr'>已</span>成佛道既拄杖子成佛<span class='corr'>已</span>竟一處所一纖毫不成佛道無有是處況吳令先翁早<span class='corr'>已</span>與拄杖子把手共行時時聞伽陵之音處處見遮那之體若待今日超拔然後得生善處豈不遲哉雖然如是若著於佛見便屬聲聞小果若離於佛見又屬婆羅門外道所謂有佛處不得住無佛處急走過四海浪平龍睡穩九天雲靜鶴飛高。</p>
<p>元旦上堂問春風浩蕩瑞氣氤氳斬新條令即不問大振宗風事若何師云金雞曉唱鳳曆新頒進云昨夜鐵牛方醒夢今朝木馬便鳴空師便喝進云玉蹄踏破深潭月金角衝開雲外天師云猶在山僧腳下乃云昨夜辭年去今朝迎歲來去來與迎送總是強安排所以古之天地即今之天地今之日月即古之日月無終無始不變不遷衲僧家一向作只般見解也是徐六擔板只見一邊豈不見四時行焉百物生焉溪桃噴日岸柳舒煙霜自化鳥爭喧東君面目一一現前笑卻橋頭何大姐借婆<span class='corr'>衫</span>子拜婆年下座。</p>
<p>解制辭眾維那般舟請上堂問結制之後水泄不通聖凡絕跡解制之後任運騰騰自由自在不解不結時如何師云天空任鳥飛進云爭柰出門便是草何師云你何故向草裏輥進云一念普觀無量劫師云錯瞽僧問某甲幻眼<span class='corr'>已</span>壞即不問即心即佛事如何師云照破十方進云不是心不是佛又如何師云山僧亦不識進云雲行嶺面山無礙月到波心水不知師云莫錯會乃云曩者無端畫地為牢將無限平人拘禁其中有冤無處<span class='corr'>訴</span>有屈無處伸進一步斷貫索穿他鼻孔謦一聲須彌山塞卻口門于今春風和煦雪解冰消趁此芳展略開一線放出惡虎獰龍任其歸山歸海不論南北東西隨處縱橫自在捏碎臨濟三玄掃除浮山九帶<span class='corr'>逢</span>人越格提持自是吾宗有賴山僧恁麼舉揚大似嫫<span class='corr'>母</span>憐兒忘卻醜態復云林下棲遲者翻為去國人江山春萬里杖履客孤身有約鶤鵬伴不違花柳新腳跟雖未動消息遍風塵。</p>
<p>心光印人二上座請上堂師云生死關頭好著鞭重重打透未生前南山頂上雲蒸飯檀度門前狗尿天風流無限受用現前有時鑿圃有日耕煙茶來則喫客去則眠努目處雷鳴大野低眉處月印長川不問寒來暑往不圖作佛成僊只怕閻老子末後討飯錢秪如來討時將何抵塞拍案云不是巴掌便是粗拳金粟百老和尚訃音至設座拈香云去歲福嚴師翁歸今年金粟老人死雖然生死不相關法道之裒何至此愴惶大地人孤哀不肖子一炷清香一杯茶動地家聲誰振起遂舉哀。</p>
<p>開爐上堂去歲開爐貫天烈焰今冬結制不立一塵以虛空藏為伽藍直令日月星辰山河大地人物龍畜草木昆蟲同居平等性智放大光明底任其照天照地興波播浪底任其普納百川至於吟風泣露帶水拖泥無不任其自性逍遙山僧也不拗直作曲截長補短移東籬貼西壁拈魚目作明珠誑惑弟昆教壞男女何故頂門有眼明如日豈肯相牽入火坑卓拄杖下座。</p>
<p>臘八上堂地凍天寒處處山頭皆雪雲開星現人人眼裏有睛時節到來甚莫蹉過既不蹉過且道是甚麼時節莫是釋迦老子成道日麼也是杓卜聽虛聲諸兄弟明星現也且喜鼻孔不與釋迦老子殊別還見也未盡日觀山玩水出塵入剎必定是見秪如有眼者能見無眼者又作麼生見以指向空一點云不是苦心人不知。</p>
<p>元旦上堂寶鴨煙飛萬象新四方蕩蕩淨無塵皇風普被江山外野老謳歌一片春春光一片兮置干戈於無用之地嵩呼萬歲兮回化育於太和之天門外不惶龐也吠山翁枕石日高眠披瀝一心如是祝不圖成佛與成僊下座。</p>
<p>誕日圓期上堂問尼父五十學易伯玉五十知非和尚將臨五十時如何師云十目所視十手所指乃云本自圓成何物壞汝本自解脫阿誰縛汝此兩句語有一句能殺能活有一句能放能收更有一句也無放無收也無殺無活門門有出身之路步步有轉身之機是以昔日結也不曾結今日解也不曾解諸兄弟倘會得不但與山僧祝壽竟而南來法道庶不寂寥也若也不會與汝一緉草鞋傚善財行腳去。</p>
<p>到孤山寺請上堂虛空無行足時節不參移春風浩蕩春氣融熙水邊林下蝶舞花琉桃紅灼灼竹緣猗猗觸瞎靈雲眼撥動香巖機遊春公子花前過萬紫千紅總不知既經花前過因甚不知僊子<span class='corr'>已</span>騎黃鶴去徒勞崔顥復題詩復舉趙州見一菴主問有麼有麼主豎拳州云水淺不是泊船處便行又見一庵主問有麼有麼主亦豎拳州云能縱能奪能殺能活便禮拜師云趙老狂心不歇到處費弓費矢雖然一箭落雙鵰也是龍頭蛇尾殊不知水淺不是泊船處正好插腳能縱能奪敗將豎降旗素上座到這裏也不淘沙見金也不敲空作響行則同行坐則同坐賓主歷然高低唱和家貧自有茶相款肯把蒿湯當禮儀。</p>
<p>佛誕上堂諸佛未出世人人鼻孔遼天及至出世後依舊杳無消息明露溪光暗藏山色妙高峰頂擊帝鐘急水灘頭栽荊棘殊不知盡法界身本無出入風鼓不搖水灑不濕白雪陽春和者稀令人千古空相憶忽相憶誰端的叵耐太原孚上座卻向角聲裏悟入山僧雖逐他群隊終不拗曲作直莫謂今古無人多虛不如少實一肩若不重荷檐換手搥胸悔莫及悔則且置且道荷擔個什麼寥寥天地間獨立望何極卓拄杖下座。</p>
<p>摻茶上堂趙州喫茶賓主歷然溈仰摘茶體用全彰座山者裏也不分其短別其長只要大家齊著力甘苦一般嘗撥雲尋鳥道趁雨上高岡鎗旗信手拔滋味逼人香汝一筐我一筐歸來奉獻啞郎當山鳥山花閒較殺相呼相喚笑人忙笑也任他笑忙也任我忙熨斗煎來銚不同下座。</p>
<p>送先和尚牌位進祖堂云盡力建法幢靈龜負圖隨機裂疑網寶劍傷鋒縱有攫霧攖雲之手總不似縮爪藏牙故我老人出則如杲日麗天歸則如羚羊掛角不但蹤跡無尋而且邈摸不得茲於歲當閼逢執徐令屬王春首旦依舊老人在素上座手裏既在不肖手裏冀我老人永坐高堂作兒孫之榜樣一燈不夜延佛祖之光明為甚如此是法住法位世間相常住遂安領眾大展九拜。</p>
</div>
<div class='div-w'><p>　　　<span class='note-inline'>(同門弟杜賜居士林超裴捐貲助刻)</span></p>
</div>
</div><!-- end of div[@id='body'] -->
</body></html>