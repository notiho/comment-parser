<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>奇然智禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>奇然智和尚語錄序</p><p>往余涉海禮小白華遇老衲指以念佛功課且云自鼻祖菩提達磨來震旦國傳佛心宗一華五葉繁興遞衍每有至聖現身說法慎勿當面蹉過余默有省嗣歸山二十餘秋渴企祖道了無入頭偶得天童密雲悟老人嫡孫香嚴宕山和尚嫡授奇然和尚飛錫雙池歸本祖剎掩關獨坐遠近歸赴如病投醫頃建寶坊頓成叢社龍象雲臻和尚唯以本色提持毫不假借於時上首秀野文源諸公皆嶄然卓出者拄拂之下一言一令星飛電走大用機圜自三楚雙池禪林肇啟由白水寶山百丈四坐道場遂有上堂小參示眾拈頌機語字字直截令人如睹江搖箸未免一朵頤余拜門下兩稔亦幸於棒喝中少有入頭敬讀語錄成編壽之檀板敢布片言弁於卷首望後之學者從本色本分中單刀直入洞明佛祖心宗方知和尚現身說法婆心為人不在語言文字亦不離語言文字始能即塵勞而作佛不致當面蹉過。</p>
<p style="margin-left:1em;text-indent:-1em">順治庚子<span class='corr'>年</span>大呂月臨沮芑田髮弟子方叔壯沐手拜書</p>
</div>
<div class='div-other'><a id='mulu3' />
<p class='h2'>序</p><p>竊嘗記前代帝王論述象教取其陰翼王度至今遂有儒術釋教並行之說然非奄有言論之訓何以為入門之路非示以鏤刻之舉又何以垂永久之模無怪乎語錄之傳播也余弟景康師文源上人出黃龍奇本師老瞿曇語錄余捧一過不覺喟然曰淵乎微歟曾聞月印萬川黃龍其月乎文公其印乎印得月印有自來月得印寧止萬川乎哉宗門無盡藏法而一燈遞三十三世遞百千萬億世臨濟正宗昭昭在人行住坐臥間者夫何有明滅時也文公不以得之黃龍者私之一己私之及門欲凡有知識誦黃龍語錄如親炙黃龍且欲如文公之秉持黃龍則黃龍語錄直與三藏諸函同傳不朽若夫貝葉翻飛天華亂墜色即是空空即是色人人能言之無煩讚述為矣。</p>
<p style="margin-left:0em;text-indent:1em">時康熙戊申孟夏中浣吉日總理糧儲提督軍務巡撫江寧蘇松常鎮淮楊徐州等處工部尚書兼都察院右副都御史正一品加一級韓世琦拜序</p>
</div>
<div class='div-other'><a id='mulu4' />
<p class='h2'>序</p><p>自初祖西來衣六傳而有五家宗旨其間悟道者指未易屈莫不震法雷據獅子床紹隆玄化爾時不分宗教惟以明心見性為無上法門至哉蔑以加矣代而衰也分門割戶禪和子遍滿塵沙內有經律論師尋章摘句為眾開說雖非宗學而遵稟聖經腳踏實地其殆以為入道乎下此別有詩字僧技術僧奔兢僧名雖圜頂方袍實則焦芽敗種甚矣真僧之不概見于世也久矣不佞幼讀父書旁搜梵夾宦游十數載于出世法不勝忻慕焉庚子春偶因公出訪黃龍寺奇然和尚恍如宿契並不作堂頭眉宇至片言撥轉令人心華燦而眼纈收如此鉗錘當復何等曾讀師錄若奉牟尼寶珠如飲醍醐上味清涼百骨面求印可和盤托出始知無不符合即參之從來宗聖無多讓也昔人云勝讀十年書豈欺我哉況予願見真僧嘗于此切今一旦暢遂喜曷能已因憶子瞻遇佛印以玉帶鎮山門魯直遇晦堂以木樨釋疑情不佞實兩兼之一時問答機緣并小詩載在別刻毛詩云既見君子錫我百朋師于不佞口門闊而法乳深乃云不施功在耶勉拈數言弁諸首簡僭越殊甚若云紀昌之射鋒鋒相觸而不能得之于師則吾豈敢是為敘。</p>
<p style="margin-left:1em;text-indent:-1em">順治庚子夏日古越稽山居士雲翱張尚仙羽甫拜書</p>
</div></div>
<div class='div-other'><a id='mulu5' />
<p class='h1'>奇然智禪師語錄目錄</p>
<ul class="">
<li>序文<span class="note-inline">(方叔壯　韓世琦　張　尚)</span></li>

<li>目錄</li>

<li>請啟</li>

<li>卷上
<ul class="">
<li>住襄陽府百丈山黃龍禪寺語錄</li>

<li>住襄州南漳縣雙池禪寺語錄</li>

<li>住襄陽府棗陽縣獅峰白水禪寺語錄</li>

<li>住襄州南漳縣寶山靈慧禪寺語錄</li>
</ul></li>

<li>卷下
<ul class="">
<li>小參</li>

<li>普說</li>

<li>示眾</li>

<li>法語</li>

<li>頌古</li>

<li>真贊</li>

<li>機緣</li>

<li>聯芳</li>

<li>佛事</li>

<li><span class="note-inline">(行繇塔銘)</span></li>
</ul></li>
</ul><p>目錄<span class='note-inline'>(終)</span></p>
</div>
<div class='div-other'><a id='mulu6' />
<p class='h1'>住襄州百丈山黃龍禪寺請啟</p><p style="margin-left:1em">伏以祖道悠悠是聖是凡咸化育真光浩浩非聲非色盡霑輝若解吠日之癡惟憑般若鏡以高懸欲消喘月之苦須仗甘露霖而普濟舒霹靂手天魔喪膽豎金剛拳外道亡形恭惟我傳臨濟正宗本師　奇然堂頭大和尚<span class='note-inline'>(曲彔下)</span>得瞿曇之骨髓權衡三際換熊耳之眼睛露布十方脈聯景德燈續香嚴法演雙池慣弄眉邊之玅意堂開白水堪誇物外之全機學侶多從銘心鏤骨道風遠播噓枯吹生眾<span class='note-inline'>(等)</span>肅陳寶座嚴整法筵蒙再泛慈航於剎海祈重撾毒鼓於塵沙切念凡情之遮障希為濁世之津梁伏願慧日垂祥轉法輪於百丈慈雲降瑞允猊駕於襄州令個個具五宗正眼使人人證三昧圜通恭叩至尊懇願光臨。</p>
<p class="pre">　　　　　　　　　　　　　　　　<span class='note-inline'>(習思常)</span><br/>　　　　　　　　　　　　　　　　<span class='note-inline'>(韓傾行)</span><br/>　　　　　　　　　　　　　　　　<span class='note-inline'>(林亨泰)</span><br/>　　　　　　　　　　　　　　　　<span class='note-inline'>(張九經)</span><br/>　　鄉紳<span class='note-inline'>(嚴純光　方叔壯)</span>　眾弟子<span class='note-inline'>(習應魁)</span><br/>　　　　　　　　　　　　　　　　<span class='note-inline'>(劉穎魁)</span><br/>　　　　　　　　　　　　　　　　<span class='note-inline'>(張星明)</span><br/>　　　　　　　　　　　　　　　　<span class='note-inline'>(閻承詔)</span><br/>　　　　　　　　　　　　　　　　<span class='note-inline'>(呂應會)</span><br/>　　　　　　　　　　　　　　　　<span class='note-inline'>(習思時)</span></p>
</div>
<p class='juan'><a id='mulu7' />奇然智禪師語錄卷上</p><p class="byline">嗣法門人<span class='note-inline'>(明林明燦)</span>等編</p>
<div class='div-other'><a id='mulu8' />
<p class='h1'>住襄陽府百丈山黃龍禪寺語錄</p><p>順治丁酉歲師在南漳縣寶山靈慧寺受襄陽府當道宰官護法紳衿山主習應魁率眾檀越居士及列剎耆德等請住郡南百丈山黃龍禪寺於佛誕辰入院當日眾請就寺開堂師指法座云三世諸佛恁麼陞後代兒孫隨我來遂陞座拈香祝聖畢復拈云此一瓣香數十<span class='corr'>年</span>間受盡辛勤一旦踏翻關捩親蒙印可今對人天眾前拈出奉為現住香嚴顯通堂上傳臨濟正宗第三十二世宕山遠本師老和尚用酬法乳遂斂衣就座維那白椎竟乃云今日恰逢浴佛辰一番拆洗一番新爾曹不見瞿曇面且自回光看主人驀喚大眾云會麼昔吾佛說法四十九年不曾道一字縱有文字佛無誑語一一語句一一從胸襟流出汝等若不真參實究悠悠忽忽只饒窮盡靈文爛記公案與己分中毫無交涉者個消息乃千聖不傳非當小可生死事大無常迅速絲毫打混不得勉旃勿令後悔為說偈曰欽茲陽純日六種俱震動香遍恒河沙善哉釋迦文尊證天人師與世作津梁汝等不見佛惟獨不自見濁土即雪山苦行麻麥等好將無味話密扣主人公如舟撐上灘不上不能止到得真休歇即至安樂所復舉大慧杲浴佛上堂云九十七種大人相莊嚴微玅淨法身示現誕生出母胎為眾生故作佛事且作麼生是作底佛事良久云下座與首座大眾同入如來香水海助者老子轉大法輪師云步步蓮華金盆澡洗域中之大方外之尊莫過此老子若是玅喜施末上機衲僧巴鼻助轉大法輪總未夢見在畢竟如何施設聻車不橫推理無曲斷久立眾慈伏惟珍重維那結椎云諦觀法王法法王法如是下座<span class='note-inline'>(謝辭不錄)</span>。</p>
<p>治台張居士誕日設齋請上堂師拈香云此一瓣香信手拈來爇向爐中奉為鄖襄撫治軍門僊羽張大檀越伏願太平寰宇同樂無為官星峻極如天柱遐算駢繁似地維遂斂衣就座上首白椎云法筵龍象眾當觀第一義師拈拄杖一卓云為是一耶二耶良久云上士一訣一切了中下多聞多不信所以從上列祖塵說剎說三世說一切說飛雷厲之神機涌雲騰之教語周旋往返秖明者個宗旨務要人人於己躬下保任護持無一絲毫移易無一絲毫剩少所謂寂寥非內寬廓非外大千沙界個中藏香水海裏浮幢剎如是則舊釋迦不先新彌勒不後大眾今日大護法嶽降令辰大椿之壽請山僧登此寶華王座作大佛事了人人疑情明各各玅性開本有神通明正法眼藏大眾還薦得麼若薦得即知大丈夫意氣還他過量人提持過量事展演過量用懷六合於大有推萬彙於咸亨不移一法而福慧雙修不受一塵而身心並粹直下者邊那邊一齊坐斷到者裏還蓋覆得麼常將補袞調羹手撥轉如來正法輪下座。</p>
<p>元旦上堂拈香祝聖畢乃云六花飛時歲遷山河大地澄鮮此中通個消息密義不離汝邊休把光陰錯過當下正好鑽研雙丸跳躍難駐臘月三十可憐腹裏黑蚖作怪終朝使汝貪眠工夫切忌半途掘井全憑透泉鐵打一柄掃帚掃來掃去拳拳青天即是雲淨雲淨豈還在天勿以我言為戲方知苦口良言若問西來大意不離禪堂兩邊。</p>
<p>解制上堂不語禪期滿揚眉見皓月是處影團圞風光俱漏泄天地鏡一輪不從身外得淨極明暗隱諸塵無起滅若人識得伊聞見非聲色低聲低聲覿面如何舉。</p>
<p>習應魁居士率男思常思時重修黃龍寺并造中尊佛設齋請開光上堂惟我釋迦老子以百千萬億微塵身九十七種大人相頓入毫端三昧而幻此形眉目可睹毛髮微露冠纓衣褶靡不分明飾以黃金奉以雄殿屹然十號具足端坐寶蓮華中莊嚴百福照映千光驀召大眾云吾佛既有如是本光何故更要山僧點眼還委悉麼指像云人人睹此寶月相一切手皆清涼古寺之形勝規模之宏大乃習氏遠祖鑿齒名公構為植福之地昔而廢殘荒寂今更新之虛堂廣殿蕩摩雲煙可謂營建偉傑像設之嚴皆賢橋梓布金之成鳩工告竣仍同襄郡縉紳文學及城南一境檀越延請山僧主盟此席振興濟上宗風然而宗風且拈向一邊敢問諸人還識佛麼紫金蓮捧千輪足白玉毫飛萬德身還識法麼貫華雖自科千品標月還歸理一如還識僧麼珍重覺皇有真子坤維高步列金田汝諸人個個向者裏識得不用刻舟求劍但如是而知如是而見如是而會十二時中自然得大安樂秪如收因結果一句如何舉揚福芽普種叢生茁上祝皇圖萬萬年。</p>
<p>劉穎魁居士造左尊金像設齋請上堂金佛不度爐木佛不度火泥佛不度水真佛內裏坐趙州老人恁麼舉揚盡是貼肉汗衫不知玅體本無處所雖然如是山僧與諸人別通消息金佛不度爐風光滿帝都木佛不度火囫圇咬不破泥佛不度水何處不是你真佛內裏坐無端被塗糊且實際理諦甚處著聻一心不生萬法無咎夢幻空花徒勞把捉心若不異萬法一如今日穎魁檀越發大心莊嚴左尊功德金像已圜敦請山僧陞堂於是舉揚此段大事爾時四眾親見親聞直下便能薦得佛乃昭然不隱如是了知盡法界性及微塵剎起滅不停動靜無間如我佛身等無有殊以此一佛而見萬億佛身大而虛空小而微塵未有一佛而不見者驀拈拄杖舉起云總在者裏會麼㗭哩㗭哩蘇嚕蘇嚕。</p>
<p>結制習見明居士請上堂學道難學道難神光何處覓心安擬議遭人檢點思量被自欺瞞不許夜行投曉到好肉詎可用刀剜不是心兮不是佛豈是尋言紙上鑽東山水上行油麻樹上攤庭前柏樹子門外花藥蘭一條白練恁麼去無邊滄海立須乾良久云公案千七百則無非玅旨衲子誰不寓目普光心印吾今問汝是同是別若以為別那有許多葛藤若以為同何故各據一案此等機關也須參始得夫法非信不入非疑不悟古訓灼然汝等二六時中牢把繩頭不可絲毫放過疑來疑去豁然㘞地一聲不愁桶底子不穿揭開眉毛看畢竟是何物看破看的人大事方了訖。</p>
<p>張九經張星明林亨泰閻承詔造右尊功德圜滿設齋請上堂師云一華一佛跏趺定卍字胸題紺目深此箇尊慈最奇絕嚴身無等紫磨金雖然須知佛身無相隨念現形佛身無為依作而住當其念之未起作之未興佛身與虛空合汝諸人還會麼若也會得始知四善士所刻金像莊嚴玅麗容止若斯仰瞻克己惟大慈父所以前佛後佛無別千古萬古只今若能無彼無此見則全見山僧今日不敢囊藏被蓋直下分明舉似豈不聞寶誌公云眾生與佛無殊大智不異於愚何須向外求寶身田自有明珠正道邪道不二了知凡聖同途迷悟本無差別涅槃生死一如究竟攀緣空寂惟求意想清虛無有一法可得翛然自入無餘師云誌公老漢此皆圜證自心圜明慧眼故能觸處隨緣得玅可謂即事即理即隱即顯一一不從外得總屬自己家珍今日若有人問黃龍如何是眾生與佛無殊即向伊道根塵應念周沙界坐斷毘盧發大機設或未然更聽一偈交光廓徹非中外頓現森羅照不偏明鑑當陽無向背元來大小一般圜。</p>
<p>元旦上堂三叩精藍依此住化城寶所無多路就中密地好商量只恐十人九錯路纔建丁又逢戊撚指輪飛烏與兔層層檀度賽金湯惟有佛恩難可負猛抬頭速進步眉毛廝結相扶助有日心花頓發明大家元在菩提路。</p>
<p>清賢禪人為薦親設齋請上堂豎拂云水有源頭木有根了知源本是兒孫人生壽命非金石其性順時各所存釋迦屢劫報親恩天上人間始稱尊賢禪父母生安養猶勝捐軀報佛恩試問現前大眾即今賢禪薦親以何為驗拂一拂云拂子繞開華藏界棒頭點出聻雙親。</p>
<p>元旦上堂日上松門瑞靄多春來臘往迅如梭雖然平等添新歲還識舊時主人麼若親見得攝心名淨戒禪定號波羅即此天真性菩提薩婆訶。</p>
<p>上堂當陽舉唱直截根源貫古通今超情離見諸佛不出世祖師不西來不曾增一絲毫不曾減一絲毫正恁麼時天之自高地之自厚日月星辰之昭昭人物境界之浩浩只在當人回光自著眼看所以道威音王已前無師自悟許伊超師之作威音王已後須是因師打發不然盡屬天然外道如今諸佛既出世祖師已西來亦只為一大事因緣不出見性成佛其有諸佛說不盡處祖師提不起底今日山僧亦不敢囊藏被蓋對眾八字打開去也遂舉拂子云諸人於此見得徹信得及可謂見過於師方堪傳授直下還有超佛越祖者麼試出通個消息看如其未委入地獄如射箭且道利害在甚麼處一馬生三寅。</p>
<p>解制余居士請上堂念念不捨謂之結散誕逍遙謂之解大眾且道不結不解又作麼生良久云瞠眉豎目歷歷分明一時運出食輪法輪智慧輪如意輪方便輪俱不可著何故聻金屑雖貴落眼成塵。</p>
<p>臘八張九經居士請上堂夜半明星空裏現何人不睹渠儂面輝天鑑地為人揚誰向箇中親得薦惟我雪山老子驀地一見刺破雙眼六凡四聖根源於此一時開顯自嘆奇哉一切眾生具有如來智慧德相但以妄想執著不能證得此一會莫有證得者麼有則出來與汝證據脫或未委急著眼觀且道即今作麼生觀風靜雲消空獨露天高門戶未曾扃。</p>
<p>張星明居士請上堂以拂子豎起云此是釋迦老子四十九<span class='corr'>年</span>三百餘會說不盡底總在者裏有具眼者不妨出來道看若道得恰好今日山僧兩手分付更無一點覆藏君恩佛恩祖恩一時報答其或未然縱饒問得如瓶瀉水似海納川於一塵中演出不可說不可說無量玅義未是金剛種智直須坐臥經行無向背承當直下莫沉吟。</p>
<p>樊城呂應會率眾居士請上堂到我黃龍觀山翫水色色如舊不生奇特之想不起拘滯之情遊戲三昧自然現前不二門中自由自在苟存一念取捨不二門天淵懸隔所以世尊般若會上云一切有為法如夢幻泡影如露亦如電應作如是觀今日眾居士蹋我百丈也有持戒也有參禪各各好樂不同總不出者個圈子山僧盡情道破諸公還委悉得麼若委悉得意在目前目前無法遂呈拄杖云棒頭有眼明如日要識真金火裏看。</p>
<p>臘八泉禪人領眾居士請上堂正法眼藏明明不覆藏智照洞然歷歷生光彩最初一句子便要眾人知還知得麼若知得即知佛法底來源且道來源在甚麼處遂豎拂子云昔年釋迦世尊於正覺山前臘月八日明星現時豁然悟道大地平沉始終一印印定天下宗師無敢異者無異即且置印在甚麼處復豎拂子云還見麼若見得古今無墜分明目前一段光明非有非無非寂非炤拈一機則千機萬機透徹用一句則千句萬句流通不借他人全彰自己到者裏處生死流驪珠獨耀於滄海踞涅槃岸桂輪孤朗於碧天千古萬古只如今日人人頂門放大光明輝騰古今迥絕遮互正當恁麼時如何天上有星皆拱北人間無水不朝東。</p>
<p>元旦上堂圜陀陀明歷歷脫灑灑露堂堂且道是個什麼今辰仰祝皇王壽萬國來朝萬乘尊。</p>
<p>無量庵主薦母請上堂前四十五日已過去後四十五日猶未來擊拂子云正當今日還有過去未來之相也無若向者裏定當得早晨有粥正午有齋五更洗面黃昏打眠朝朝相似暮暮一般其或未然每日擊鼓陞堂大眾看看觀世音菩薩來也在汝眉毛眼睫間放大光明現真實相汝等會麼咄復舉僧問夾山如何是相似句山云荷葉團團團似鏡菱角尖尖尖似錐僧云學人不會山云風吹柳絮毛毬走雨打梨花蛺蝶飛師云者老漢答話可謂不負來機黃龍即不然若有僧問如何是相似句向道荷葉團團團似鏡菱角尖尖尖似錐僧云學人不會向他道風吹柳絮毛毬走雨打梨花蛺蝶飛恁麼方始得便下座。</p>
<p>襄陽高智明居士禮懺請上堂真風一段有何貌萬象之中常寂照情與無情及聖凡有無聞說咍咍笑古今只是舊時人各各昭然同個玅歷歷我無人事心事隨高下應機到了然一語具三玄一玄門中具三要佛祖公案總現成全機獨露絕朕兆茲者居士誠心熏修懺法更請山僧陞堂舉揚般若已是畫蛇添足拈拄杖卓一卓云閃爍乾坤光晃耀合堂禪侶眼同聞佛功德體如空谷隨扣聲而福應生。</p>
<p>靈芝禪人供法衣上堂舉衣角云者是東嶠提不起底百丈山頂三十八世兒孫重披說法今日提綱振紐不妨重耀祖光只如施者成得個甚麼良久云自從盧老收歸後須信人人總有之。</p>
<p>上堂以拂子作○相云東旭禪人懇資薦今日為渠通一線就中一點有多般格外全提超方便若作佛法商量海底起紅塵晴空走閃電若向世諦流布法性等虛空六門常出現佛法世法融成一片猛力金剛喝一喝聽取黃龍熾然說父母大恩難報答特發殷心請提拔秖如提拔一句又如何舉揚生死由來如一夢翛然攃手證無為下座。</p>
</div>
<div class='div-other'><a id='mulu9' />
<p class='h1'>住雙池禪寺語錄</p><p>順治壬辰師在雲臺受襄陽府南漳縣芑田方鄉紳及文學眾檀越諸山耆德本寺監院請住雙池禪寺於正月二十八日進院。</p>
<p>三門無攔門戶凡聖往來山僧到此不假徘徊便入佛殿毫端寶剎肇自威音幻出玅相轉大法輪還見釋迦老子麼遂拈香展拜。</p>
<p>方丈據座云諸人還知此室麼此是從上佛祖歸本宗師開金剛正眼闡向上宗乘底所在今日山僧居此如何施設拈拄杖卓一卓云唯憑白棒綱宗振虎驟龍驤孰敢當便起。</p>
<p>即日眾護法請上堂師至座前拈疏示眾云正法眼須向未舉<span class='corr'>已</span>前薦取若要文采全彰卻請維那宣過宣畢師指座云者寶華王座三世諸佛同履歷代祖師共登歸本老和尚於此展演全機山僧到者裏亦不免起模畫樣遂陞座拈香云此一瓣香天廷現瑞內苑呈祥爇向爐中端為祝延今上皇帝聖躬萬歲萬歲萬萬歲伏願聖心逾日月長明睿算等乾坤永固次拈云此一瓣香當道金聲玉振藩籬特地風光爇向爐中奉為滿朝文武郡邑尊官并及本寺請主護法紳衿遠近檀越居士耆宿等伏願生生九鼎施仁政世世覺苑作金湯又拈云此一瓣香前曾撥草瞻風後到鹿門堂上禮見箇不近人情無面目老漢一槌擊碎窠窟因此痛恨難忘今對人天眾前拈出爇向寶爐供養現住南陽香嚴顯通堂上傳臨濟正宗第三十二世宕山遠本師大和尚用酬法乳之恩斂衣就座上首白椎云法筵龍象眾當觀第一義師云第一義諦八面玲瓏全機出沒廓爾融通恁麼說話早是落二落三了也莫有透關底試出激揚看<span class='note-inline'>(問答不錄)</span>乃云靈光一道共照諸塵正令重舉主賓互應山僧今奉芑田居士之召近資紳衿護法之請再建雙池道場豎立臨濟宗旨直得池心印月峰頂舒雲天上人間無處迴避是處善財是處慈氏若論向上事盡十方遍大地撮來咸在人人眉睫間更無異相所以道大人具大智得大用舉一明三告往知來秖如開堂祝聖一句又作麼生道雙池法道從斯播仰祝皇王億萬春上首結槌云諦觀法王法法王法如是下座<span class='note-inline'>(敘辭不錄)</span>。</p>
<p>當晚小參一言道盡萬法平沉一句全提千差合轍即心即佛非心非佛人人根源一時披露要且仰山飯趙州茶止渴充饑汝諸人作麼生領會只須向未開口已前薦取始得還委悉麼不貪香餌味始是碧潭龍復舉僧問趙州萬法歸一一歸何處州云我在青州做領布衫重七斤師云大小趙州言下藕絲未斷間著便牽東拽西若是新雙池有問萬法歸一一歸何處劈脊便打。</p>
<p>上堂昔日歸本今朝奇然一念透去本無彼此所以龐公道十方同聚會本來心不昧個個學無為頂上用鉗錘此是選佛場身廣莫能量心空及第歸利劍不如錐著此四語得力在那一句若人檢點得出許你參學事畢便下座。</p>
<p>上堂諸佛菩薩止此一機歷代祖師於茲成道雖然說佛說祖俱與我遣出不如高做枕頭伸腳打睡時參久立歸單更玅諸人還委悉麼展開遍大千收來觀自在。</p>
<p>上堂天與麼高地與麼厚世界與麼寬廣人物與麼熱鬧佛法世法鎔作一塊行住坐臥折旋俯仰饑來喫飯困來打眠總是人人慧照三昧一一受用現成還信得及麼揮拂子云當陽見定無毫髮擬議思量隔萬山。</p>
<p>上堂釋迦彌勒文殊普賢觀音勢至寒山拾得俱在雙池院裏運水搬柴推磨負舂現前大眾還見麼恁麼即心即佛不恁麼非心非佛所謂一合相即非一合相是名一合相放過一著好與三十拄杖且道是賞是罰具眼者試定當看。</p>
<p>上堂爾曹何所事換水與焚香碧柳閒雲外青山怪石旁六時憨穩睡無念絕心狂信步隨緣去仝登解脫場。</p>
<p>上堂一處真兮處處真經行坐臥轉相親自家一箇皮毬子報化由來總法身。</p>
<p>上堂撲落非他物縱橫不是塵山河及大地全露法王身拈起如意云者箇是如意那箇是法王身者個是法王身那箇是如意遂擲下云兩彩一賽。</p>
<p>上堂進前者喪身失命退後者瓦解冰消不進不退上天無路下地無門正當恁麼時如何龍袖拂開入體現象王行處絕狐蹤。</p>
<p>解制上堂打開布袋口放出泥牛吼四方八面遊當知足不蹂自不立途中隨分沒捨取東倒西歪芳草側一一面南看北斗五湖煙景有誰爭丈夫豈受他人惑雖是一期之語未免傍觀者哂不如截斷葛藤與諸人具款結案一冬九十日內布陣揚旗幾回精戰即不問秖如今日功圜聽歸朝野一句作麼生道處處園林香霧濕華枝歷亂向人妍。</p>
<p>上堂本色禪和子無卓錐之地一段勝因脫白淨露者裏果然涓滴不漏便見七縱八橫乃舉拂子云雪上加霜。</p>
<p>上堂擘拂云豁開戶牖玅手畫成當軒者誰抬頭錯過二六時中只在眉睫且道見箇甚麼更須急著眼始得到者裏三世諸佛提不起歷代祖師摸不著今日雙池把得便用如龍得水似虎靠山雖然如是個中消息子能有幾人知。</p>
<p>上堂問大顛扣齒三下首座亦扣齒三下二俱問答一般如韓文公得意在那一處師云老僧今日重分雪疑殺現前一眾人進云為甚麼大顛打趁首座是何心行師云盡情施設為闍黎進云秖如有人問和尚春秋多少又如何答他師云前三三後三三僧扣齒三下云學人不謗老和尚師云知則得乃云我宗無語句實無一法與人雖然如是雙池不免放開一線豎拄杖云諸人若向者裏不落第二見不落第二機直下無一些子息氣識得根源去三世諸佛歷代祖師天下老和尚都在拄杖頭上現身同一音聲轉大法輪到者裏萬象潛蹤十方通暢不妨坐斷毘盧正體抉出達磨眼睛真不掩偽曲不藏直秖如透脫一路不涉廉纖畢竟又作麼生吐露美玉豈勞加彩飾真金終不雜沙泥。</p>
</div>
<div class='div-other'><a id='mulu10' />
<p class='h1'>住獅峰白水禪寺語錄</p><p>甲午歲襄陽府棗陽縣嚴鄉紳并眾文學居士暨諸山耆舊等公啟請住獅峰白水禪寺師於二月十九日進院。</p>
<p>三門廓開從上微塵佛祕密金剛解脫門且道新白水到此又作麼生大化無偏居處異臨深直透祖師關。</p>
<p>佛殿我今即是汝汝今即是我喚作是一切莫眼華不喚是一終必疑他且問大眾喚作箇甚麼即得遂展具作禮。</p>
<p>韋馱殿入門便見多威神感應三洲普化人面奉慈尊常護法手擎寶杵鎮波旬。</p>
<p>伽藍殿密授靈山記莂護持願本洪深當陽一著留意擁衛威壓古今。</p>
<p>祖師殿者夥阿師終日聚首一時捉敗不容啟口。</p>
<p>據室水盆不安刀子不放擬問如何劈頭便棒。</p>
<p>即日嚴鄉紳同眾文學居士等請上堂師至座前拈公啟云祖運攸關人天眼目盡在個裏卓然屹立設或不會更為宣讀宣畢指座云盡虛空為瓔珞盡乾坤作寶臺猶未是衲僧分上事且道新長老又作麼生良久云高著眼便陞座拈香云此一瓣香山河永流峙日月亙古今端為支那。</p>
<p>帝主北闕至尊爇向爐中祝延聖躬萬歲萬歲萬萬歲欽願聖明逾堯仁天廣睿算齊湯德日新次拈香云此一瓣香無見無聞非聲非色奉為滿朝文武天下官僚伏願永作皇家柱石怕為佛法金湯并及本山請主護法檀那列剎耆舊現前大眾伏願圜明種智堅固道心又拈香云此一瓣香棒棒騰痕痛恨難忘今對人天眾前拈出奉為現住香嚴顯通堂上傳臨濟正脈三十二世宕山遠本師大和尚用酬法乳遂斂衣就座上首白椎云法筵龍象眾當觀第一義遂拂云若道法筵龍象眾已和盤托出當觀第一義已落第二義了也今日二月十九護法紳衿居士請山僧上堂為眾說法秖得眼似銅鈴口如匾擔無法可說無道可傳新獲一則機緣不妨舉似大眾觀音菩薩向山僧道吾今辰誕生本來面目非男女等相只為時人蹉過那一著錯認南無觀世音山僧遂振威一喝云何不縮項去於時觀音菩薩懡㦬而退大眾爭似白水得船便渡得路便行得飯便喫得衣便穿如臨濟見僧入門便喝德山見僧入門便棒一棒棒倒黃鶴樓一喝喝翻鸚鵡洲有意氣時添意氣不風流處也風流上首結槌云諦觀法王法法王法如是下座<span class='note-inline'>(謝辭不錄)</span>。</p>
<p>王仰齋王明寰居士設齋請上堂拈拄杖左卓一下云者個是三玄要右卓一下云者箇是四賓主前卓一下云者個是五位君臣後卓一下云者個是一鏃破三關復豎杖云恁麼中不恁麼寶印無文風月滿不恁麼中卻恁麼千年桃核有宗猷擲杖下座。</p>
<p>上堂金毛獅子吼虛空聽見走和盤托出來渾身都是口一口吸盡西江水以拂子畫○相云參。</p>
<p>上堂從上古人得大受用橫身擔荷利生垂慈或隱或顯開建化門示捷徑路無非教人明宗達本離諸執著豈不聞稜道者參雪峰靈雲玄沙往返十數年坐破蒲團七個後因捲簾大悟云也大差也大差捲起簾來見天下有人問我西來意拈起拂子劈口打者般說話未免令人隨聲逐色白水重為別過乃云也大奇也大奇捲起簾來本無疑有人問我的的意原來觜是兩片皮復舉德山不答話打鎖敲枷趙州要答話將棒探水白水不管他答話不答話驀豎左拳云你諸人如恁麼與諸佛把手並行復豎右拳云你諸人如恁麼入地獄如射箭且道利害在甚麼處若不同床睡焉知被底穿下座。</p>
<p>上堂樹上蟬喧喧門前風浩浩佛法特現成衲子真可笑且道笑個什麼春到花開秋來葉落。</p>
<p>元旦上堂拈拂子作畫勢云新年頭下一畫短上一畫長新舊原來無兩樣不見昔日僧問馬祖離四句絕百非請師直指西來意祖云我今日勞倦不能為汝說問取智藏去僧問藏藏云我今日頭疼不能為汝說問取海兄去僧問海海云我到者裏卻不會僧舉似祖祖云藏頭白海頭黑師云者幾個老漢只解推過若是山僧待他問離四句絕百非聲未息劈脊便棒好不慶快若再開口即搖手云我宗無語句亦無一法與人蓋前輩既為人師不得已酬唱一言半句流落叢林後之承虛接響者強目之為公案豈知信手拈來初無揀擇但在一收一放一機一語上會得便知單傳直指絕無覆藏如月在天東行者視之東西行者視之西中間不動者謂月與之不動所以有空之喻明眼人開口不在舌頭上若不親到一回胸中有疑須舉起一個了生死話頭頓在面前壁立萬仞與之久遠參去忽然打破疑團千七百則公案深與淺難與易同與別一時會得不消問人若是道眼未明不肯向<span class='corr'>己</span>躬參究求人開示求人決擇縱使釋迦彌勒文殊普賢德山臨濟與白水老剖心見膽倒腹傾腸徒障汝心耳偈曰新正初一日者事從頭立要得不辜負洗臉摸著鼻。</p>
<p>二月十九日德宇李居士設齋請上堂以拂子打○相云三世諸佛覷不透歷代祖師提不起天下老和尚踏不著落在山僧手裏將山河大地明暗色空四生六道劍樹刀山生死涅槃和著一團攃在諸人面前視之不見聽之不聞意識卜度不得且道是個甚麼觀音今出世能救世間苦卓拄杖下座。</p>
<p>嚴鄉紳薦母設齋請上堂擊拂子云會麼釋迦老子道知幻即離橫身萬里不作方便十分成現離幻即覺須彌倒卓亦無漸次眼中出茨觀音菩薩來也良久云者裏取不得捨不得明不得隱不得且作麼生知拄杖[跳-兆+孛]跳上三十三天觸著帝釋鼻孔東海鯉魚打一棒雨似盆傾秖如薦拔一句作麼生道不須他處覓即此是西方下座。</p>
<p>張俊寰居士為母延生設齋請上堂豎拂子云蓋天蓋地亙古亙今昨日風今日風陣陣不從他處發五日雨十日雨點點不落在別處大方無外大象無形盡大地聚來如粟米大總虛空乃掌中庵摩羅果新羅國與占波國鬥額只得東勝神洲射箭西瞿耶尼中埵渠儂得自由何處不光彩昔日城東老母與佛同生不欲見佛俯仰四維無非是佛十指掩面總來是佛且今日如何是居士老母無生驀豎拂子云但了諸見同源便是無生法忍喝一喝下座。</p>
<p>張居士設齋請上堂舉劉鐵磨參溈山山云老牸牛汝來也磨云來日臺山大會齋和尚還去麼溈作臥勢磨便出師云今日張居士若問白水有齋和尚受麼山僧作起勢諸人試辨端由看山僧何如溈山聽吾一偈山僧來無遲早行路不多不少今日赴個齋兒分明恰恰趕到下座。</p>
<p>結夏眾執事請上堂皎皎林間月悠悠天際雲去來歸有道圓缺本無形古德道結夏來數日寒山子作麼生又有道結夏來數日水牯牛作麼生山僧即不然結夏得數日燈籠露柱作麼生透得燈籠露柱即是寒山子透得寒山子即是水牯牛倘若擬議山僧在你腳底會麼昨日雨今日晴乾坤大地放光明牆壁瓦礫說佛法燈籠露柱著眼聽試問諸人作麼生聆撝拂云十方剎海金剛座萬煆爐中鐵蒺藜。</p>
<p>李居士設齋請上堂舉古德喫油餈未出方丈即日莊主謝和尚侍者方出門今日山僧普施大眾萬法歸一不離不即一歸何處本不出戶且道李居士與莊主是同是別若謂是別兩口一舌若謂是同一個鼻子兩個孔且不同不別一句作麼生道良久云端坐受供養施主常安樂。</p>
<p>眾居士開大鍋設齋請上堂赤肉團上人人寒山家風毘盧頂門個個拾得巴鼻拈一機千機萬機全透用一句千句萬句流通不假他人全彰<span class='corr'>己</span>用若也人人恁麼則亙古亙今凝然寂照一段靈光非中非外非色非心到者裏行棒打他不得行喝喝他不著淨裸裸赤灑灑截斷兩頭歸家穩坐分付典座火頭架起無根柴做出無米飯打動無聲板唱和無生曲寒山與拾得拍掌笑呵呵卓拄杖下座。</p>
</div>
<div class='div-other'><a id='mulu11' />
<p class='h1'>住寶山靈慧禪寺語錄</p><p>順治丙申歲襄州南漳縣陶贊虞居士同眾緇素請師住寶山靈慧禪院於十月十五日進院。</p>
<p>三門門戶陵空卓爾彰衲僧到此骨毛涼就中若也從茲入信步高登選佛場。</p>
<p>佛殿殿中雲壑坐空王環翠諸山引秀長千古名藍蹤跡在試看佛日又重光遂展具作禮。</p>
<p>諸天殿顧視左右云巍巍三八隨形好魔外聞風盡懾奔烜赫無方捍佛祖慈嚴千古鎮乾坤。</p>
<p>觀音殿堂堂尊玅相挺特露胸襟大眾還識麼過去明王佛現前觀世音。</p>
<p>方丈不是興家是滅門接機佛祖不容存人人面目眉毛下鑑地輝天不是塵。</p>
<p>當日陶居士等請上堂師至座前云場開選佛晻曖雲蒸寶座當軒信足而登便陞座拈香云大眾還見麼焄五分香蘊五雲采爇向爐中奉為今上皇帝祝延聖壽萬歲萬歲萬萬歲伏願道冠堯舜北極尊亙河沙劫德等羲軒南山壽逾億萬年此瓣香奉為滿朝文武闔國公卿及本郡本邑當道諸位尊官并本寺請主現前護法紳衿達士檀越居士列剎耆宿伏願同明般若種智共證無上菩提此瓣香嶺南種草濟北根源人天眾前拈出供養香嚴顯通堂上傳曹溪正脈第三十六世宕山遠本師老和尚用酬法乳之恩遂攝衣就座維那白槌竟師云新寶山今日陞座<span class='corr'>已</span>落第三義了也遂拈拄杖云莫有一槌打就知恩報恩底麼出眾相見一僧出擬問師云錯又一僧出問寶壽開堂三聖推出一僧是何意旨師云露柱挂燈籠進云正當恁麼時如何師云看即有分進云莫不是和尚為人處麼師云莫將魚目比明珠問世尊拈花迦葉微笑世尊道吾有正法眼藏涅槃玅心實相無相解脫法門付囑於汝如何是正法眼藏師云抖卻眼中塵進云如何是涅槃玅心師云禮拜著進云若不上來伸此問焉知全露法王機師云通進云今日大會何似靈山師云普進云恁麼則法輪常轉佛日增輝師云什麼處是增輝進云學人幸獲觀光便禮拜師云也是管窺斑乃云佛法要玅超越功勛絕思議離見聞不可以有心求不可以無心得孤迥迥峭巍巍生佛亦如聖凡無間正法眼不隔絲毫破沙盆重新拈出人人提掇得去即此拆四生關即此脫三界縛祕密藏一時現前僧祇劫彈指頓超不容擬議直下承當到恁麼田地可謂獅子兒吼哮駭眾今日英賢畢集龍象交參一會儼然靈山不異還委悉麼山僧不惜露頭露面諸人頓然慶快身心喝一喝下座維那結槌云諦觀法王法法王法如是<span class='note-inline'>(敘辭不錄)</span>。</p>
<p>次日陶居士設齋請上堂師卓杖云山僧無禪可說無道可言只教隨緣薦得永不忘失汝等諸人行步踏著頭上頂著信手摸著喫飯咬著滿口道著百里千里來到寶山不可空回汝若棒打不回亦是不唧溜漢古人道望州亭與汝相見了也烏石嶺與汝相見了也僧堂前與汝相見了也山僧則不然香爐山與眾居士相見了也煙墩子與眾居士相見了也石獅子與眾居士相見了也喚作望州亭亦是香爐山喚作烏石嶺亦是煙墩子喚作僧堂前亦是石獅子且問大眾喚作個什麼復卓拄杖下座。</p>
<p>臘八日孫爾成居士設齋請上堂僧問如何是世尊不說說師云吾今不聞聞進云如何是迦葉不聞聞師云從今不說說進云被學人勘破了也師云塞卻汝路頭僧一喝師云亂叫作麼乃云阿僧祇劫修圜證婆伽梵升彼菩提樹還坐吉祥草云何珂雪相變現千百億具足清淨體絲毫不動著汝等仔細參是即了佛義噴嚏一聲來自識孃生面孫公載米備香饈與眾盛來換舌頭就裏虛空須爛嚼從今一飽永無休。</p>
<p>燈節上堂寶山燈景夜蒼寒坐徹蓮壺興未闌莫把機關重漏泄千林光映月團團卓杖下座。</p>
<p>師誕日眾設齋請上堂無優樹下摩耶夫人左手攀杖右脅而生一手指天一手指地那時錯伸手至今縮不得周行七步捏怪不少目顧四方一場漏逗天上天下唯吾獨尊還有第一座在卻被雲門一棒打殺與狗子喫貴圖天下太平然雖如是知恩者少負恩者多秖如世尊四月八日生山僧今日生且道是同是別若道是同杜撰衲僧若道是別禍出私門不同不別一句又作麼生折合咦拍掌呵呵笑寒山逢拾得乃撫膝下座。</p>
<p>遠安縣一真禪德設齋請上堂舉昔日文殊請世尊再轉法輪世尊咄云吾四十九年住世未常說一字汝請吾再轉法輪是吾曾轉法輪耶那時若遇山僧驀頭一棒云耶邪免得留到今日遂卓杖云修造工夫忙伽藍土地安任伊揚眉瞬目重新錦上鋪華燈燈續燄祖祖相傳此日饒舌笑破衲僧口偈曰西方十六觀門個個攝念歸真若也腳跟點地何須再轉法輪。</p>
<p>遠安洪巖談繼聖居士設齋請上堂乃云鐘板傳飧正及時滿堂雲水盡軍持柳營榆砦渾閒事耳畔轟雷總不知復舉臨濟與普化赴檀越齋次濟云毛吞巨海芥納須彌為復神通玅用為復法爾如然化踢倒飯床濟云太麤生化云者裏是甚麼所在說粗說細次日又同赴一家齋濟復問今日供養何似昨日化又踢倒飯床濟云得即得太麤生化喝云瞎漢佛法說甚麼粗細濟乃吐舌師云此乃箭鋒相拄機教相投得人一牛還人一馬即頌云山僧來到洪巖砦步步踏穿綠蘚封賴有談公臨眾首都來香積聽疏鐘六時半偈相提唱五姓高賢與過從自媿老僧無可說神交賓主換機鋒卓拄杖下座。</p>
<p>念休亮首座設齋請上堂邂逅諸禪人都來小歲春長連任挂搭有句絕尖新境界風都息孃生面自真乃顧左右下座。</p>
<p>上堂覿面便承當好肉又剜瘡開眼幾回上兩兩不成雙拈拄杖舉起云見之不取得能莫忘三世諸佛歷代祖師天下老和尚總被寶山拄杖子吞卻正恁麼時臨濟喝喝他不著德山棒打他不得恁麼說話眾中忽有個不惜性命底衲僧出來道者老和尚曲彔床上說脫空語一時掀倒禪床喝散大眾也怪他不得如無寶山更謾諸人去也復舉拄杖云者裏如水洗水似金博金檢點將來今日一時都漏泄雖然如是秖有一處更可疑且道是那一處乃擲杖下座。</p>
<p>上堂丹霞燒木佛翠微供羅漢一人平地陞高一人從空降下為是神通玅用邪為非神通妙用耶叢林浩浩商量未免識情卜度更問如何若何要且無繩自縛遂豎拂子云者裏見得便可交為肘臂互作主賓若是影響之流切須仔細良久云還能如是委悉也未脫或未然重為下個註腳不是催郎來勸酒誤他年少覓青氈擲拂子下座。</p>
</div>
<p class='juan'>卷上<span class='note-inline'>(終)</span></p>
</div><!-- end of div[@id='body'] -->
</body></html>