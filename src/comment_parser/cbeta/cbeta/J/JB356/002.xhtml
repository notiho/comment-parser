<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>奇然智禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>奇然智禪師語錄卷下</p><p class="byline">嗣法門人<span class='note-inline'>(明亮明禪)</span>等編</p>
<div class='div-other'><a id='mulu13' />
<p class='h1'>小參</p><p>解夏方鄉紳請小參有句無句如藤倚樹孟八郎漢便恁麼去機不斷語不副眼裏著得百千萬億須彌山耳裏著得無量無邊大海水須是恁麼人方知恁麼事所以道殺人自有殺人刀活人自有活人劍有殺人刀無活人劍一切死人活不得有活人劍無殺人刀一切活人死不得死得活人活得死人截兔角於石女腰邊刮龜毛於鐵牛臂上不作奇特商量不作玄玅解會何須三月護生豈在九旬禁足有甚蠟人無繩自縛須知盡十方世界無邊香水海是當人安身之處便恁麼去更有事在卓杖云恁麼恁麼針劄不入不恁麼不恁麼匙挑不上恁麼中不恁麼神頭鬼面不恁麼中卻恁麼披毛戴角撫掌呵呵大笑歸方丈。</p>
<p>小參舉石門聰和尚云十五日已前諸佛生十五日已後諸佛滅十五日已前諸佛生你不得離我者裏若離我者裏我有鉤鉤你十五日已後諸佛滅你不得住我者裏若住我者裏我有錐錐你正當十五日用鉤即是用錐即是遂有偈曰正當十五日鉤錐一時息更擬問如何回頭日又出師云扶豎臨濟正宗恢張三玄三要須是恁麼人拈得恁麼事然雖如此雙池即不然十五日<span class='corr'>已</span>前諸佛何曾生十五日已後諸佛何曾滅正當十五日又作麼生丈夫自有衝天志不向他人行處行喝一喝。</p>
<p>小參世法裏悟卻多少人蒼天蒼天佛法裏迷卻多少人作麼作麼僧纔出師驀頭一棒云是迷是悟。</p>
<p>小參舉波斯匿王問世尊聖義諦中還有世俗諦否若言其有智不應一若言其無智不應二一二之義其義云何世尊答曰汝於過去龍光佛所曾問此義我今無說汝亦無聞無說無聞是名一義二義師云大小釋迦被大王一問直得分疏不下今日黃龍拈過一邊將拄杖與大眾通一線路所以道真如淨境界一泯未嘗存能隨染淨緣遂成十法界乃舉杖云者個與過去諸佛未來諸佛現在諸佛同一悲智同一行願同一眼見同一耳聞同一鼻嗅同一舌嘗同一身觸同一意思同一慈力為聲聞緣覺說四諦十二因緣令其各得八解六通為諸菩薩說六度萬行令其各證無生法忍為諸眾生說諸因果令其各修十善道法如是隨宜說法一大藏教也不增一字也不減一字大眾還信得及麼若信得及更聽拄杖為汝點破遂卓一卓云是聖是凡皆解脫直超三界獨稱尊。</p>
<p>小參向上一著明如杲日絲毫擬議如隔鐵圍不可以有心求不可以無心得只貴出格大丈夫向情識意路不行處著得便行如水上葫蘆活鱍鱍轉曾無住著如空中飛鳥不知空是家鄉水裏遊魚怎知水是性命便是三世諸佛之本源歷代祖師之心髓都不越此昔有僧問石霜起滅不停時如何霜云一條白練去冷湫湫地去一念萬年去古廟香爐去僧復問巖頭頭便喝云是誰起滅此二尊宿也是同坑無異土若是自己時時刻刻將一箇無字話頭深下疑情行不知行坐不知坐忽然一朝打破漆桶如雲開月現夜暗燈明森羅萬象徹底平沉顧視左右云還會麼有相空諸累無情絕萬緣寧參無字話莫戀老婆禪。</p>
<p>上元小參雪中燈雲中月最分明太皎潔大眾還會麼我見燈明佛本光瑞如此更聽一偈山外家家同一月殿前佛佛共千燈須知燈月不偏照獨坐孤峰萬里明。</p>
<p>小參舉曹谿能大師得法歸嶺南後接讓和尚讓得馬祖一一得百丈海海得黃檗運運得臨濟玄玄得興化獎獎得南院顒顒得風穴沼沼得首山念念得汾陽昭昭得慈明圓圓得楊岐會者些老子一生說硬話談硬禪孤迥迥峭巍巍如水入水似金博金擒縱殺活大機大用然雖如是求者茫茫黃龍秖咬破一箇鐵酸餡百味具足有人問我便將栗棘蓬金剛圈劈脊奉上復說偈云戰將莽登場黃龍勢莫當吹毛雖不動魔佛盡皆藏。</p>
<p>小參舉馬祖云即心是佛即佛是心分明無二無別汝等自從無量劫來流浪生死背覺合塵不聞佛法僧竟墮異類中殊可浩嘆須是發大勇猛直往前進如太阿揮空縱橫自在如或未然且向第二門頭參以信為體以疑為用不疑不悟疑來疑去絲毫不肯放過務要節節相透竅竅相通㘞地一聲情忘見絕智泯心灰到此始有些子相應豈不見臨濟問黃檗佛法的的大意三遭痛棒末後向大愚脅下築三拳云元來黃檗佛法無多子汝但恁麼看時有僧問少林首傳二祖五葉芬芳蔥嶺西歸千燈續焰門庭施設即不問五家宗旨事若何師云滿口道不出進云若不借問怎達本源師云且退後進云如何是溈仰宗師云上和下睦進云如何是臨濟宗師云青天轟霹靂進云如何是曹洞宗師云三更初夜月明前進云如何是雲門宗師云露柱懷胎進云如何是法眼宗師云白雲覆青山進云五家宗旨蒙師指向上宗乘事若何師云透頂透底僧禮拜師卓杖云被山僧拄杖一時穿卻還見麼若見得為汝從頭點過且聲不是聲色不是色色不是色喚作聲得麼聲不是聲喚作色得麼非色非聲無餘見聞非見非聞宛爾見聞見色聞聲水月鏡相脫卻根塵夢幻空花凡夫見聞業識奔流二乘見聞對面迷真渠若薦得孤光迥迥水澄月印光透大千自他不閡迷悟兩忘在即不在非內非外生死涅槃俱無實義縱橫遊戲得大自在無一法可捨無一法可取眾生與佛悉是假名今為眾兄弟通個消息萬法歸一一歸何處三界唯心萬法唯識一一分明汝還會麼佛法無人說雖會不能了秖如諸方匡徒領眾鳴鐘擊鼓說上說下說玄說玅又豈是無說更來者裏覓甚麼碗聽吾偈曰一華五葉破天荒鼻孔穿來一線長花種迄今無斷滅英靈漢子快承當。</p>
<p>臘八日小參僧問佛法僧寶即不問巍巍獨坐是何人師云優缽花開今已現進云世尊常住在世如何是涅槃消息師云五鳳樓前聽玉鳴僧禮拜師便打乃云只說指天指地雙林樹下涅槃眾生個個度盡誰知教外別傳咄。</p>
<p>小參舉嚴陽尊者初參趙州問一物不將來時如何州云放下著陽云既是一物不將來放下個甚麼州云放不下擔取去陽於言下大悟師云好大眾還見他悟處麼放又放不下擔又擔不起每喫仰山飯又討廬陵米將謂一物無本來自家底識得自家底心中大歡喜以拂子打○相云會麼於此不會自是你宿無靈骨怪山僧不得如靈山會上廣額屠兒放下屠刀便道我是千佛中一數好個決烈漢豈不聞昔日臨濟到高安灘上被大愚一點便道黃檗佛法無多子且道是多少聻德山向龍潭吹滅紙燭處見徹自己便道窮諸玄辯若一毫置於太虛竭世樞機似一滴投於巨壑不是一了便了一得永得底樣子諸兄弟參須真參悟須實悟閻羅老子不怕你多語勸你身強力壯直往前進須要豎起鐵脊梁秖教通身汗流始得十二時中不可空過昔無著和尚遊五臺至金剛窟謁一老翁牽牛而行邀師入寺翁呼均提有童子應聲出迎翁縱牛引著陞堂堂宇皆金色翁踞床指繡墩命坐翁曰自何而來著曰南方翁曰南方佛法如何住持著曰末法比丘少奉戒律翁曰多少眾著曰或三百或五百著卻問此間佛法如何住持翁曰龍蛇混雜凡聖同居著曰多少眾翁曰前三三後三三翁呼童致茶並進酥酪著食之覺心意開爽翁提起玻璃盞曰南方還有者個否著云無曰尋常將甚麼喫茶著無對著睹日色稍晚遂問翁擬投一宿得否翁曰汝有執心在不得宿著曰某甲無機心翁曰汝曾受戒否著曰受戒久矣翁曰汝若無機心何用受戒著辭退翁令童子相送著問童子前三三後三三是多少童召大德著應諾童曰是多少著復問此為何處童曰此乃金剛窟般若寺也著悽然悟彼翁者即文殊也不可再見即稽首童子願乞一言童說偈曰面上無嗔供養具口裏無嗔吐玅香心裏無嗔是珍寶無垢無染是真常言訖均提與寺俱隱師驀召大眾云無著文殊面目見在且道均提聻卓拄杖云水向石邊流出冷風從花裏過來香。</p>
<p>小參舉永嘉初參六祖至曹溪遶禪床三匝振錫一下卓然而立祖曰夫沙門者具三千威儀八萬細行大德自何方而來生大我慢嘉曰生死事大無常迅速祖曰何不體取無生了無速乎嘉曰體即無生了本無速祖曰如是如是於是大眾無不愕然覺方整威儀禮拜須臾告辭祖曰返太速乎覺曰本自非動豈有速耶祖曰誰知非動覺曰仁者自生分別祖曰汝甚得無生之意覺曰無生豈有意耶祖曰無意誰當分別覺曰分別亦非意祖嘆曰善哉時謂一宿覺師云諸大德你看永嘉發足參方一語一默蓋天蓋地耀古騰今看他繞禪床三匝振錫一下卓然而立是甚麼氣概今諸人朝三暮四虛混時光縱有一人半人不把做一件事腳跟不定魔障牽纏纔上蒲團不是見思二惑便是昏沉散亂那有頃刻如永嘉遶禪床三匝振錫一下卓然而立底時節此時切須提起話頭一念萬<span class='corr'>年</span>要在祖師頭上坐臥迥超三界永越四生春到陽回池澄月現明得此理大事了畢所以道有照有用有賓有主有權有實有縱有奪有時拈一莖草作千丈盧舍那身千丈盧舍那身作一莖艸拈與不拈且置忘功就位一句作麼生道太平不用閒戈甲一統山河似鏡清。</p>
<p>寒灰供大衣小參師舉衣云多子塔前者段消息也是無風起浪平地興波雖然如是以此施者生佛國以此受者利人天且依時及節一句作麼生道多子塔前傳來久光顯須憑大智人。</p>
<p>端午小參五月五日天中節萬崇千妖俱殄滅眼裏拈出須彌山耳裏拔卻金剛楔鍾馗寶劍舞三台八臂那吒嚼生鐵忽然舉起清風杖無位真人便饒舌噓一噓云急急如律令。</p>
<p>南漳曾仰楚居士請小參白衣何故傍緇流一點真誠念未休三業六根俱解脫滿盤托出盡香饈。</p>
<p>小參人從中峰來接得太安信說南山白臉虎在雙池裏覆爪藏牙惹得金鱗[跳-兆+孛]跳巨浪滔天以拂打○相云在內者要出出不得在外者要入入不得且道不出不入是個甚麼鐵拐李不識藥葫蘆。</p>
<p>師到龍興寺一源率眾請小參山僧暫寓龍蟠窟大地山河一覽裁裊裊茶煙禪榻畔依然親見趙州來現前大眾即今見是佛麼乾屎橛是法麼如是我聞是僧麼尿床鬼子總沒交涉不見龐居士云養男不婚養女不嫁大家團圞頭共說無生話婆叱云養男須要婚養女須要嫁不是者般人休說者般話師云有男任他婚有女任他嫁遇著真實人必說老實話不吐誰知是珠莫羨驪龍頷下。</p>
<p>朱居士請小參萬法歸一明明歷歷一歸何處兩手分付然雖如此畢竟一歸何處若到者裏於事無心於心無事虛而靈寂而照自有好消息還會麼若也不會更聽一偈參禪必要用心堅按下雲頭徹底參忽然拶透虛空髓萬別千差一串穿。</p>
<p>小參經有經師律有律師論有論師教山僧說個甚麼說時無可說言處亦非言寂然心不動萬法各歸源。</p>
<p>謝君賢居士率眾造天童密雲悟祖像設齋請小參傳持臨濟正法眼河北宗風得大行獨唱獅音諸獸伏撝揚麈尾眾魔驚吾祖道尊儼然在古今一棒振家聲巍然提正令人天沒奈何者般窮伎倆殃及子孫多今日刻之鏤之垂芳百世雖然如是卻成窠臼要得其真勿露風骨咄。</p>
<p>曾爾德居士領眾造伽藍像畢設齋請師安座拈拄杖云密記親承願弘護正覺尊老僧今贊仰威永鎮山門大眾者裏本來無法護個甚麼還會麼風生鳴大野戶外好青山。</p>
<p>打七落堂七七七明歷歷似銀山如鐵壁得功成須努力搖手云強勉不如瞌睡好拽杖便歸方丈。</p>
<p>香嚴宕老和尚遣人送拄杖笠子至師落堂指拄杖笠子云若喚作拄杖笠子似不曾參方若不喚作拄杖笠子對面相謾雖然如是除此之外也少拄杖笠子不得眾作禮師拽杖攜笠歸方丈。</p>
<p>落堂召眾云若論者段風光原係孃生頭面人人皆有個個不無不須捏怪成精那許安鑪作灶本源絕待道路坦平惟有過量人奇男子志堅鐵石力挈海山於二六時中單單提起一句無義味話頭左疑右疑真參苦究不令絲毫放過如鷹搏兔如貓捕鼠似冤家債主相見如是不休方有些子八處若捉風捕影賣弄精魂就是金毛獅子被伊騎來白羽鸚哥被伊捉得百巧千般畢竟文殊是文殊觀音是觀音與汝<span class='corr'>己</span>躬下事未有少分相應在豎拂子云諸人會麼橫亙十方豎窮三際也在者裏一念纔差萬山懸隔也在者裏雖然切莫作臘月扇子會好。</p>
</div>
<div class='div-other'><a id='mulu14' />
<p class='h1'>普說</p><p>普說僧問昨日和尚垂示云有一句子在拄杖頭有一句子在一喝裏且道是那一句師云覿體全彰洞然響應僧禮拜師云汝見個甚麼道理便禮拜進云德山棒臨濟喝空裏磨盤旋八角師云汝道是左轉右轉進云剎竿頭上風車子師云畢竟還是左轉右轉僧擬語師云想汝定當不得乃云靈心絕待泯萬物而獨存玅覺無邊攝諸緣而普現若論實際理地不受一塵佛事門中不捨一法卓杖云須知盡大地是一條白棒覿體全彰亙十方不消一喝洞然響應你諸人向者裏領略得迥異常流不存窠臼若作難易難則懼生焉易則慢生焉仍是一等不唧溜鈍漢直須拈卻難除卻易水乳合同風火一氣就中些子淆訛依舊未曾瞥地不見道認名著相色見聲求何異空裏摘花水中撈月直須契證本來大事因緣所以三綱五常戒定慧等互相為助古人深知人心不古抑不得已撇一言半句無義味語為後昆模範只因習而不察謂無所得殊不知無得之得是為真得從上佛佛祖祖以器傳器似鏡照鏡鏡鏡交羅光光相攝一味顯揚正法眼藏涅槃玅心然而正法眼藏涅槃妙心從達磨自西天竺國而來見梁武帝帝問如何是聖諦第一義諦磨云廓然無聖帝云對朕者誰磨云不識此即達磨為武帝直指本有之心以有言示無言也帝不契磨遂折蘆渡江竟至少室壁觀九載屹然而坐只是無人領會唯神光可大師斷一臂禮三拜依位而立擔荷於形名未兆之先是謂達磨西來不立文字直指人心見性成佛之旨自此法流東土可傳璨璨傳信信傳忍忍傳六祖能能下分二一曰南嶽讓二曰青原思獨讓接機敏利為曹溪嫡子讓傳馬祖道一一傳百丈懷海海傳黃檗希運運傳臨濟義玄玄傳興化存獎獎傳南院慧顒顒傳風穴延沼沼傳首山省念念傳汾陽善昭昭傳慈明楚圓圓傳楊岐方會會傳白雲守端端傳五祖法演演傳圜悟克勤勤傳虎丘紹隆隆傳應菴曇華華傳密庵咸傑傑傳破菴祖先先傳無準師範範傳雪巖祖欽欽傳高峰原玅玅傳中峰明本本傳千巖元長長傳萬峰時蔚蔚傳寶藏普持持傳虛白慧旵旵傳海舟普慈慈傳寶峰明瑄瑄傳天奇本瑞瑞傳無聞明聰聰傳月心德寶寶傳幻有正傳傳傳密雲圜悟悟傳林野通奇奇傳宕山行遠先師於曹溪為四十二世一音迭吼雲興缾瀉縱橫博辯神機玅用七出八沒奮獅子全威碎群狐心膽燈燈續照互為主伴并存言唱用咨提振有垂語焉或舉其要有拈語焉或顯其旨有代語焉或盡相善有別語焉或虛其對往哲深意鉤在不疑之地派衍枝分而華果成實星列碁布而葦麻斯眾綿綿不漏器器相傳近來末法信道不篤有等捉風捕影之徒比比而是此非彼向外馳逐據此欲其透入斯道豈可得哉惟夙有靈骨底實痛以生死大事為己重任者一切時中單提個話頭卓卓地蘊之方寸向三根椽下七尺單前淹沒三十年二十年宛同一日念念不退絲毫無間孜孜而參密密而究離順逆泯憎愛融是非空能所遺寒忽暑忘食廢寢死盡偷心方堪湊泊所以參禪一著要敵生死不是說了便休前輩參禪大有樣子一一攃手懸崖竿頭進步豆爆冷灰死中得活古德謂絕後再甦欺君不得原其初志全在無一絲毫頭知解為礙故得容易入門也所以云十方同聚會個個學無為此是選佛場心空及第歸。</p>
<p>普說欲得親切第一莫將來將來不相似若壁立萬仞依前撞牆撞壁有甚近傍處然雖如是<span class='corr'>已</span>落艸了也須知草中有通身之路不免將錯就錯與諸人葛藤一上拈拄杖云到者裏雙放雙收全殺全活為中下之機則得直下如按一口劍相似如如不動纔有跨門不敢近傍若近傍則喪身失命若望崖而退豈大丈夫凡學道如一人與萬人敵相似不顧死生從他手中奪來始得既劍在手任是佛來祖來不肯放過恁麼手眼未是性燥漢今日一會同此聽法須知人人有段大事因緣亙古亙今不變不動先德所以指示一切人衣線下無不圓成無不具足蓋使自證自悟不從人得你諸人豈不見他古人參訪樣子資福貞見資福寶剎竿便回去已不本分況過江來者裏若使聰明記持那堪共語所以睦州見僧便云現成公案放你三十棒須是一場懡㦬仔細推窮不妨勦絕所謂從門入者不是家珍信知從上來老古錐無實法與人要人自悟始得自悟真達不疑之地猶如太虛廓然蕩豁豈可於中強是非耶貴乎自具超方眼說似人不得傳與人不得所以此事不在語言文字上薦者個道理亦不出自家信種向腳跟下親見得了不由別人方信黃面老子在大雪山六年苦行於臘月八日舉頭睹明星忽然大悟遂歎奇哉一切眾生具有如來智慧德相但以妄想執著而不能證得如釋迦老子纔悟了便見如此廣大上至十方三世諸佛下及四生六道蠕動靈蠢於我悟處一般以平等印印定更無差別方始成佛即興慈運悲入生死海而能救苦撈摝一切眾生放在菩提岸上參禪人能恁麼休歇身心識取本來面目到者裏始契老僧說話。</p>
</div>
<div class='div-other'><a id='mulu15' />
<p class='h1'>示眾</p><p>師云三玄三要四料揀一喝分賓主照用一時行且那個是三玄三要句那個是四料揀句那個是一喝分賓主照用一時行句莫是親囑飲光前句麼莫是絕相離言詮句麼莫是千聖入玄奧句麼莫是四句百非外句麼莫是攢眉坐白雲句麼莫是王令已行天下遍句麼莫是并分絕信獨處一方句麼莫是王登寶殿野老謳歌句麼莫是磨礱三尺劍待斬不平人句麼莫是金剛寶劍最威雄句麼莫是金毛踞地威全句麼莫是詞峰探艸辨當人句麼莫是一喝當陽勢自彰句麼莫是王言如絲句麼莫是其出如綸句麼莫是舉起軒轅鏡蚩尤失卻威句麼莫是金將火試句麼<span class='corr'>已</span>上論量如斯等類與麼忉怛諸仁者若於個裏緇素得出便見臨濟大師亦見天下老和尚如緇素不出你將毫釐意識領略解會但不識古人玄要料揀一喝分賓主照用一時行處而亦自己一個本來面目黑漫漫底縱使勉強於他玄要料揀一喝分賓主照用一時行說得依稀用得彷彿驀然遇些善惡喜樂憂愁逆順不如意境界頓在面前不免意涉愛憎情存取捨一時區處不下便向他古人言語窠臼上著到未免被三玄三要四料揀一喝分賓主照用一時行礙不喚作玄要四料揀一喝分賓主照用一時行亦未免此等言句礙既為此礙則山河大地明暗色空水鳥樹林情與無情涉事涉理處處染著頭頭繫絆無覺無知塞耳偷鈴至於微細塵毫未有不能為礙者所以須彌高廣可使消殞只者句中作意一種礙你若不真個在者裏推脫得去管取礙殺墮生死中輪回無間老僧要你去卻洞上五位君臣王子拈卻濟下三玄三要四料揀一喝分賓主照用一時行向未有語言安名立字<span class='corr'>已</span>前與你把手共行只如未有語言安名立字<span class='corr'>已</span>前且作麼棲泊今日不辭與諸人道破遂擲拄杖云黃龍爭敢壓良為賤。</p>
<p>示眾學道須具五種正信第一要自己心中正念現前覿體與歷代祖師不欠一毫髮第二要信一個話頭結在八識田中念念提撕淨盡屏絕第三要信古人一言之下心地開通如倚天長劍孰敢當鋒第四要十二時中刻刻本參不忘舉處精專決有透脫時節第五要信無常生死亦非小事若不奮大勇猛立決定志以期獨脫其未能忘情謂於能同所同之表欲見百丈山門垣牆不翅三千丈八尺高而且遠之遠也慎之慎之。</p>
<p>示眾道在日用日用不知饑來喫飯寒來著衣到者裏知底不知底從上老凍濃與天下衲子通是築餿飯袋蹋破艸鞋要覓一個透得者關捩子底血性漢不能得汝諸人既透不過向行住坐臥折旋俯仰不與諸塵作隊東西不辨南北不分十二時中四威儀內無絲毫間斷單單看個話頭如靠一座須彌山相似直下忽然卒地折爆地斷便親見自家面目敢保大事了畢。</p>
<p>示眾凡學道人二六時中念念常要寂靜無事于寂靜中不可作無事想舉起本參截斷異緣心不放逸身不搖動久久純熟自然身心一如身外無餘前後際斷到此方是全鋼打就生鐵鑄成底故能千了百當便跳出生死窠臼當知此說亦是窠臼你若向此躲根以為大事了畢未知其可也必竟如何黃龍到此只得結舌有分諸方大有明眼尊宿不妨持此語一一以扣之與你重打葛藤。</p>
<p>眾請警策師云無上菩提不離自性大千靈智總屬心王易混者光陰稀聞者正法欲逃生死須耐辛艱不愁玅果難圓善為種子最喜疑關可破信即根芽晝拄烏藤步步入金剛正定夜伸鐵脊森森省黑暗深愆欲竇乍開亟借紅油灌頂無明忽動便思百刃攢胸經律論師離言詮而導師豈二空假中觀掃跡象而宗觀為先果能鐵壁銀山無堅弗透自爾金繩寶筏何岸不登倘擲今生于罔覺將出苦劫以何期終日眼昏昏瞌睡魔結為眷屬長年黑漆漆閻老子打算飯錢四大分張手忙腳亂三塗輪轉石爛海枯無救噬臍休嫌饒舌偈曰幻身泡作影曦馭箭離弦若待老來學驢年更驢<span class='corr'>年</span>汝曹鐵餡子齒下須勤咬佛法非鮮魚何曾爛得了無事只閒混忙時問去程盲人騎瞎馬夜半臨深坑我此普門心尚嫌自了漢況將選佛場呼作孤貧院世尊華在手迦葉便微笑此是若能參無宗亦無教。</p>
</div>
<div class='div-other'><a id='mulu16' />
<p class='h1'>頌古</p>
<div class='div-orig'><p style="margin-left:2em">世尊拈華。</p>
</div>
<div class='div-commentary'><p>冤對既相見命絲即兩斷何用笑中刀堆成不了案。</p>
</div>
<div class='div-orig'><p style="margin-left:2em">世尊臨入涅槃時以手摩胸告眾云汝等善觀吾紫磨金色之身瞻仰取足無令後悔時人天百萬悉皆悟道。</p>
</div>
<div class='div-commentary'><p>臨行體露金身猶是眼中法塵留與兒孫榜樣不受方為智人。</p>
</div>
<div class='div-orig'><p style="margin-left:2em">疏山造塔因緣。</p>
</div>
<div class='div-commentary'><p>記取毛端寶剎超過海裏須彌巧奪天工戊斧不酬半個錢兒。</p>
</div>
<div class='div-orig'><p style="margin-left:2em">趙州勘破婆子因緣。</p>
</div>
<div class='div-commentary'><p>驀直臺山路何曾隔渺漫欲知婆子意北斗面南看。</p>
</div>
<div class='div-orig'><p style="margin-left:2em">趙州因僧問皓月當空時如何州云猶是階下漢僧云請師接上階州云月落後相見。</p>
</div>
<div class='div-commentary'><p>舉頭如見月上下階隔越落後許誰知眉間納敗闕。</p>
</div>
<div class='div-orig'><p style="margin-left:2em">南泉示眾云法身還具四大否有人道得與他一腰褌道吾云性地非空空非性地此是地大三大亦然泉不違前語與他一褌。</p>
</div>
<div class='div-commentary'><p>憐兒不覺向人言地水火風盡揭翻賊眼分明瞞不過佯狂輸卻一腰褌。</p>
</div>
<div class='div-orig'><p style="margin-left:2em">五祖因僧問一大藏教是箇切腳未審切個甚麼字祖云缽羅孃。</p>
</div>
<div class='div-commentary'><p>帶水拖泥老古錐專門切字欲何為通人聞說呵呵笑無限高僧沒在泥。</p>
</div>
<div class='div-orig'><p style="margin-left:2em">大慧舉竹篦問僧云喚作竹篦則觸不喚作竹篦則背不得有語不得無語速道速道僧云甕裏怕走卻鱉那慧下禪床搊住云此是誰語速道僧云實不敢謾是竹菴和尚教學人恁麼道慧連打數棒云分明舉似諸方。</p>
</div>
<div class='div-commentary'><p>觸不得兮背不得明明大慧為渠說羚羊挂角跡堪尋休道甕中走卻鱉。</p>
</div>
<div class='div-orig'><p style="margin-left:2em">襄州雲蓋雙池院歸本禪師京兆人初謁雲峰禮拜次峰下禪床跨背而坐師於此有省住後僧問如何是雙池師云可惜一雙眉僧云學人不會師云不曾煩禹力湍流事不知僧云如何是西來的的意師乃搊住其僧變色師云我者裏無者個師手指纖長特異於人號手相大師。</p>
</div>
<div class='div-commentary'><p>乳水涓涓寺得名只今惟見兩眉橫但憑一具纖長指掘地鋤山萬古榮。</p>
</div>
<div class='div-orig'><p style="margin-left:2em">風穴在郢州衙內陞座云祖師心印狀似鐵牛之機去即印住住即印破只如不去不住印即是不印即是還有人道得麼時有盧陂長老出問學人有鐵牛之機請師不搭印穴云慣釣鯨鱗沉巨浸卻嗟蛙步[馬*展]泥沙陂惘然穴喝云長老何不進語陂擬議穴打一拂子云還記得話頭麼陂擬開口穴又打一拂子時有牧主曰信知佛法元來與王法一般穴曰見甚麼道理主曰當斷不斷反招其亂穴便下座。</p>
</div>
<div class='div-commentary'><p>郢州衙內金剛窟祖令全提皆泯服不搭印鐵牛蹴盧陂個漢鋒相鏃鋒相鏃機關漏洩與司牧。</p>
</div>
<div class='div-orig'><p style="margin-left:2em">夾山參船子子問垂絲千尺意在深潭離鉤三寸子何不道山擬開口被子打落水中山纔出子又曰道道山擬語子又打山豁然大悟乃點頭三下子曰竿頭絲線從君弄不犯清波意自殊山遂問拋綸擲釣師意如何子曰絲懸綠水浮定有無之意山曰語帶玄而無路舌頭談而不談子曰釣盡江波金鱗始遇山乃掩耳子曰如是如是。</p>
</div>
<div class='div-commentary'><p>風清月白浪花開有意登臨向釣臺釣得鯨兒且歸去何人笑我海邊來。</p>
</div>
<div class='div-orig'><p style="margin-left:2em">楊岐見石霜化主至問曰征行戰將假道經過劄寨既圜何不與楊岐艸戰主云昔時謬向途中覓今日親逢老作家岐云楊岐且輸小捷去也主便喝岐云亂喝作麼主以坐具劃一劃岐云齋後鐘主噓岐云秖者個別更有在主無語岐云敗將不斬且坐喫茶。</p>
</div>
<div class='div-commentary'><p>獨戰楊岐遇石霜馬壯人強孰敢當休誇小捷先輸去殿後何人奪勝場。</p>
</div>
<div class='div-orig'><p style="margin-left:2em">女子出定因緣。</p>
</div>
<div class='div-commentary'><p>小定十六劫佛也出不得女子與瞿曇眼中著金屑。</p>
</div>
<div class='div-orig'><p style="margin-left:2em">大通智勝佛十劫坐道場佛法不現前不得成佛道。</p>
</div>
<div class='div-commentary'><p>久坐道場十劫不覺風光漏洩世間多少癡人掉棒擬打天月。</p>
</div>
<div class='div-orig'><p style="margin-left:2em">三世諸佛不知有。</p>
</div>
<div class='div-commentary'><p>三世諸佛不知有一一面南看北斗更加註腳放癡獃大海波心翻觔斗。</p>
</div></div>
<div class='div-other'><a id='mulu17' />
<p class='h1'>真讚</p>
<div class='div-other'><a id='mulu18' />
<p class='h2'>彌勒</p><p>者個胖胖長老終日嘻嘻笑倒手拖一條布袋不知盛底甚的到處納些敗闕今朝被吾看破且看破箇甚麼秖說是彌勒且得沒交涉莫謂黃龍饒舌是什麼乾屎橛。</p>
</div>
<div class='div-other'><a id='mulu19' />
<p class='h2'>龍地幻祖</p><p>縱法王威猛灼然振古風蹋穿龍池窟坐斷獅子峰棒頭敲日月橐籥欲墜宗森羅悉起舞萬象咸雍容剎剎塵塵說都歸不語中。</p>
</div>
<div class='div-other'><a id='mulu20' />
<p class='h2'>自像<span class='note-inline'>(明賢禪人請)</span></p><p>者漢從來無禪句一味斷衲僧意路笑渠身外生身一片紫金光聚。</p>
</div>
<div class='div-other'><a id='mulu21' />
<p class='h2'>方居士<span class='note-inline'>(諱叔莊)</span></p><p>者個居士眼界孤孤迥迥胸中快快暢暢住止南漳縣前遊戲普陀岸上作嵊縣令尹士庶都來俯仰好似龐公一家恰與維摩一樣仁義禮信一致豁然貫通三藏呵呵莫怪雙池為君通佛祖機關也堪同。</p>
</div>
<div class='div-other'><a id='mulu22' />
<p class='h2'>嚴居士<span class='note-inline'>(諱純光)</span></p><p>者個居士堂堂夫子形數莖鬚髮森詞鋒瓶瀉水筆陣勢烏藤烏紗不願登黃閣挂卻衣冠徹本心問唱誰家曲先師是雪嶠樾蔭大千界杖挑廬阜雲樓上棣花輝玉蕊階前綵繡無芸蓀不施半句偈只彈沒絃琴咄。</p>
</div></div>
<div class='div-other'><a id='mulu23' />
<p class='h1'>機緣</p><p>治臺張仙羽居士問一來親覲和尚二來為黃龍古剎三來化和尚布施師云看居士初臨未施工在士一笑問如何是應無所住而生其心師云莫不是親見六祖來士復笑又問如何是明心見性師敲鑪云心從何明性從何見見色心先現聞聲道已彰本來無障礙處處現青黃士又問風動旛動是甚麼意師云不是風動旛動仁者自心動耳師問居士平日在甚處留心士云看竹篦子話頭師云喚作竹篦則觸不喚作竹篦則背不觸不背居士喚作甚麼士擬議師云會麼從今向後回光返看仔細推窮畢竟是個甚麼道理日日挨拶將去從源薦得活水豁爾七通八達了無先後分別矣更聽一偈山河大地一般春空相休添眼內塵赤肉團中心性現更於何處覓當人急進步莫逡巡此身不向今生度更向何時度此身。</p>
<p>于鎮臺問破山和尚為人天善知識普利群生如何又喫酒肉師云身棲海底意在天上師遂問居士會麼士一笑師云莫錯會。</p>
<p>屯田冀居士至齋堂指齋單上問云鐵丸子煉出古佛肚皮有幾箇師豎拳士云此身是真是假師云非真非假士云求和尚開示師云開示了也。</p>
<p>嚴居士參問弟子無可著力處乞師指示師云因甚如此士云銀山鐵壁事如何師良久云會麼士云請師著語師撫一掌士云除卻者箇師掌云者個如何除得士云畢竟作麼生師蹺足示之時師出語錄士持卷云不落語言請師道一句師云已和盤托出了士云又落語言了師云承言者喪士云祖禰不了弗勞殃及師又掌之士便喝師復掌之士云恁麼下地獄如箭射不恁麼下地獄如箭射作麼生救師喝云地獄在甚麼處。</p>
<p>問除卻棒喝不問有語無語如何是功夫師云你者一問山僧只得口啞進云不要瞞頇今日與學人道破若不道與和尚不了師云了即不了道即不道進云因甚不道師云不道不道。</p>
<p>長沙道郭居士參問三世諸佛入般若波羅密門得阿耨多羅三藐三菩提以何為般若師云生鐵秤錘當面擲士云還領和尚大教師云居士二六時中以何為主士云明心見性師云心作麼生明性作麼生見士云請師代一語師云轉語<span class='corr'>已</span>竟士又問百尺竿頭須進步十方世界現全身師云長沙到者裏有多少長士無語師云未見十方世界在士云打成一片如何下手師云居士費力不少士云諸佛未出世功夫怎麼做師云照山僧者樣做士云如何是末後句師便喝士禮拜師云莫錯會好。</p>
<p>問登臨寶座據獅子威如何是佛師云無處不稱尊進云如何是法師云車不橫推理無曲斷進云如何是僧師便喝進云三寶已蒙師指示如何是末後一著師便掌。</p>
<p>問南泉斬貓罪過不少師云殺進云是甚麼人救得師云問取趙州去。</p>
<p>問十方同聚會會個甚麼師云好堂大眾進云個個學無為為箇甚麼師云頂上用鉗錘進云此是選佛場選個甚麼師云念休第一座進云心空及第歸歸個甚麼師云人人具足。</p>
<p>問學人不會念楞嚴咒只要學打磬不知如何下手師便掌僧作磬聲師云弄泥團漢。</p>
<p>問有一人一生喫飯不曾嚼著一粒米一生穿衣不曾挂著一縷絲不知穿衣喫飯是何人師云我不曉得有一個知佛法底你去問他進云知佛法底在甚麼處師將數珠示之。</p>
<p>問學人有疑和尚處請個話頭師云你前面在方丈裏盜我衣去了進云不曾師打云贓物現在連掌打出。</p>
<p>說戒僧問一番提起一番新請師傳與某甲乘師拈衣示之進云混沌未分時還有戒也無師云有進云是何人傳授師云禮拜著進云戒且置如何是向上一著師便掌僧拜云蒙師指示信受奉行師云且信一半。</p>
<p>問昔日世尊拈花迦葉微笑未審即今還笑麼師云眼橫鼻直。</p>
<p>問昔日歸本今日和尚和尚底佛法即不問如何是歸本底佛法師云從來不惜兩莖眉進云歸本佛法與和尚佛法是同是別師云一個鼻頭兩個孔僧禮拜師云是同是別。</p>
<p>問冷冷清清事如何師良久進云南山寒蛩叫甚麼師云隨聲逐色漢。</p>
<p>居士問如何是空手把鉏頭師云放下著進云如何是步行騎水牛師云者畜生進云如何是人從橋上過師云水也無問甚橋。</p>
<p>問黃龍堂上一向不立佛法今日復振宗風全提正令者誰師云巍巍獨坐百丈峰進云如何是得大體師良久進云如何闡大用師便打進云如何是體用雙彰師和聲打出。</p>
<p>問干戈撩亂事如何師云我國無憂。</p>
<p>僧裝果子師取一枚僧到窗外歎聲不<span class='corr'>已</span>師問是甚麼意思僧打破窗云快還我來師云是甚麼進云果子師云你不會老僧意在乃問窗內一個獼猴窗外一個獼猴汝作麼生相會僧進方丈禮拜師云弄精魂漢。</p>
<p>問中元節夏去秋來無休歇是何意旨師便打僧便喝師作倚杖勢進云休夏且置薦拔一句作麼生道師云洪波浩渺白浪滔天進云恁麼則人人獨超物外去也師云看腳下。</p>
<p>問森羅萬象合為一體師云穿卻你髑髏進云成住壞空體歸何處師云無山不帶雲。</p>
<p>師持如意僧問者個將來作甚麼師舉起云急急如律令僧擬議師劈頭一卓。</p>
<p>問馬祖一喝百丈三日耳聾是不聽得麼師云梆響喫飯去。</p>
<p>問生滅滅已如何是參師云風吹柳絮毛毬走進云寂滅為樂如何是禪師云雨打梨花蛺蝶飛進云參禪拈向一邊又作麼生師直打出。</p>
<p>問晝夜不明何日得了師云放下著進云赤身露體事如何師以杖擉出。</p>
<p>問懷州牛喫禾益州馬腹脹是甚麼意旨師云你問我答。</p>
<p>問進不得退不得是個甚麼師云立地死漢進云畢竟是個甚麼師云死漢立地。</p>
<p>問不向舉起處承當如何是功夫師云北斗面南看進云恁麼則實際理地不受一塵師云狸奴白牯任往還進云徹體本空了然無礙時如何師云東山水上行進云不登黃龍頂焉知世界寬師云看腳下。</p>
<p>問一念不生萬法平沉功夫在甚麼處師云鑿池不帶月進云恁麼則見月休觀指歸家罷問程師云非汝境界。</p>
<p>問如何是直上黃龍一句師云有驢騎驢無驢步走僧撫掌自嘆師云醜。</p>
<p>僧參師問那裏來進云北京師云北京風景如何進云平和師云既平和到此作麼僧無語師即打趁出問大通智勝佛十劫坐道場佛法不現前不得成佛道是何意旨師云為他是大通智勝佛進云因甚佛法不現前師豎拳進云如何是道場師云現住黃龍巴東縣黃令尹參問清淨本然云何忽生山河大地師云有意氣時添意氣不風光處也風光公云在宗門又作麼生師云合取口公無語師云只可自怡悅問佛未生時那個與眾生說法師云老僧進云請師說看師云信受奉行。</p>
<p>問前有殺人戰場後有黑暗地獄如何救得師云好與三十棒。</p>
<p>問除卻揚眉瞬目功夫作麼生做師云漆桶不快進云看到杲日當空時如何師云不快漆桶。</p>
<p>余小泉居士問抬頭一見滿天星時如何師云切莫眼花士云百千萬境一時露作麼生抵當師云動容揚古路士云無夢無想還有心也無師云寐語不少四月八日師落堂僧問今日世尊降誕後還有事也無師云爭似閻浮未誕時進云末後又如何師云天生伎倆能奇怪僧喝師打數棒云撩空一擊天鼓響滿堂雲水盡著驚。</p>
<p>問佛法如水中月是否師云清波無透路。</p>
<p>秀埜至師陞堂撾鼓集眾云百丈山前親行此令本來無說除人之病卓杖云一擊塗毒鼓玄沙遇猛虎橫吞海底月吸盡賓與主握拂與之秀接云大眾證明便禮拜。</p>
<p>問昔日世尊拈花敗闕不少今日和尚付囑秀大師是何意旨師云敕點飛龍馬進云末後如何師云跛鱉出頭來。</p>
</div>
<div class='div-other'><a id='mulu24' />
<p class='h1'>聯芳</p>
<div class='div-other'><a id='mulu25' />
<p class='h2'>念休亮上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>梅子今<span class='corr'>已</span>熟看看他自落分付與何人念休第一座</div>
</p></div>
<div class='div-other'><a id='mulu26' />
<p class='h2'>雲海鑑上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>汝今不識禪常伴白雲閒蹋翻海底月抹過上頭關</div>
</p></div>
<div class='div-other'><a id='mulu27' />
<p class='h2'>寒灰靜上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>雙池者隻角虎形體東觸西觸哮吼塞破虛空聞者似塗毒鼓</div>
</p></div>
<div class='div-other'><a id='mulu28' />
<p class='h2'>蘭源鎧上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>兀兀獨坐今<span class='corr'>已</span>曉眾木靈芽汝得早任他十方頭陀客常將白棒當頭埽</div>
</p></div>
<div class='div-other'><a id='mulu29' />
<p class='h2'>見如鼎上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>只說滿面一天星誰知通古又通今任他四海英靈客都來盡喪爪牙身</div>
</p></div>
<div class='div-other'><a id='mulu30' />
<p class='h2'>秀野林上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>大唐國裏無人奇然可知之也兩手拿盡虛空分付秀埜禪者</div>
</p></div>
<div class='div-other'><a id='mulu31' />
<p class='h2'>清源湛上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>見得清來徹底圓明珠獨湛水中天雲堂兩手親分付五葉菩提色更鮮</div>
</p></div>
<div class='div-other'><a id='mulu32' />
<p class='h2'>靈源璽上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>黃龍隱隱隔塵沙心正無非妙法華一縷金襴今付汝嚴輪先轉白牛車</div>
</p></div>
<div class='div-other'><a id='mulu33' />
<p class='h2'>悟一朗上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>只言滿面一天星誰解空珠獨朗明黃龍留下撐天手度盡塵寰穎異人</div>
</p></div>
<div class='div-other'><a id='mulu34' />
<p class='h2'>文源燦上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>一語當機萬法空擒龍捉虎逞英雄堂堂頂具金剛眼豁豁胸藏栗棘蓬</div>
</p></div>
<div class='div-other'><a id='mulu35' />
<p class='h2'>法嚴楞上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>源頭活水好相尋付法由來秖付心明月滿懷收不住散將光彩照千林</div>
</p></div>
<div class='div-other'><a id='mulu36' />
<p class='h2'>持白戒上人<span class='note-inline'>(江西)</span></p><p style="text-indent:0em" class="lg-abnormal"><div class='lg-row'>燈燈續燄祖祖相傳歷代宗旨分付水禪</div>
</p></div>
<div class='div-other'><a id='mulu37' />
<p class='h2'>首昕心上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>黃龍一隻鐵鷂渾身盡是心竅任他凡聖齊彰都剖蓮房祕奧</div>
</p></div>
<div class='div-other'><a id='mulu38' />
<p class='h2'>還源聯上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>玅明心本無礙何似成精捏怪與他一粒刀圭任他輕安自在</div>
</p></div>
<div class='div-other'><a id='mulu39' />
<p class='h2'>一源賢上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>百城煙水漫行行束起身傍折腳鐺歸鳥白雲深處宿寒空孤月為誰明</div>
</p></div>
<div class='div-other'><a id='mulu40' />
<p class='h2'>見源慈上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>心王本自依靈智說法翻嫌添眼翳碓頭不遇嶺南僧幾個當機抉棗謎</div>
</p></div>
<div class='div-other'><a id='mulu41' />
<p class='h2'>崑山海上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>碧眼西來文字空常將衣法示玄同黃龍與汝機關別也在雲閒水淡中</div>
</p></div>
<div class='div-other'><a id='mulu42' />
<p class='h2'>量徹秀上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>麝巖香沁六根龍井水淘細念只今鐵樹花開者個一枝獨占</div>
</p></div>
<div class='div-other'><a id='mulu43' />
<p class='h2'>芑田方居士<span class='note-inline'>(襄陽)</span></p><p style="text-indent:0em" class="lg-abnormal"><div class='lg-row'>說無生滅法生滅何處起蹋穿龍象群嚼透虛空髓</div>
</p></div>
<div class='div-other'><a id='mulu44' />
<p class='h2'>光源定上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>豎掃橫批那可憑得君牙慧自高凝六宗破去渾閒事半偈收來無盡燈</div>
</p></div>
<div class='div-other'><a id='mulu45' />
<p class='h2'>豁然通上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>一派寒泉井井通隔山十里度疏鐘怪來卻後還彤繪誰覆金盂制毒龍</div>
</p></div>
<div class='div-other'><a id='mulu46' />
<p class='h2'>醒源鐸上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>楊岐監院廿餘<span class='corr'>年</span>那討工夫去參禪忽遇慈明親點破一條白棒橫三千</div>
</p></div>
<div class='div-other'><a id='mulu47' />
<p class='h2'>道備洪上人<span class='note-inline'>(<span class='corr'>陝</span>西)</span></p><p style="text-indent:0em" class="lg-abnormal"><div class='lg-row'>遠辭越絕此開壇步出竿頭意未闌樓閣不從心外見水雲多在定中觀</div>
</p></div>
<div class='div-other'><a id='mulu48' />
<p class='h2'>宜南滿上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>力種龍山除饉田去來畢竟結良緣好須迅步行將去直上崑崙頂上顛</div>
</p></div>
<div class='div-other'><a id='mulu49' />
<p class='h2'>卓吾余居士<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>一莖藤杖住山川明月清風在手邊莫遣葛陂龍化去剝盡沙界野狐涎</div>
</p></div>
<div class='div-other'><a id='mulu50' />
<p class='h2'>余道婆明善<span class='note-inline'>(襄陽)</span></p><p style="text-indent:0em" class="lg-abnormal"><div class='lg-row'>貧兒腳本透天涯今日言歸得故家省識孃生真面目眉橫鼻直總無差</div>
</p></div>
<div class='div-other'><a id='mulu51' />
<p class='h2'>大慧廣上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>問法法無可說付衣衣將誰付猛然獅子搖頭驚醒天龍八部</div>
</p></div>
<div class='div-other'><a id='mulu52' />
<p class='h2'>大意禪上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>一語當機截聖流為君為臣有何休寒山拾得秖麼笑橫身放出得自由</div>
</p></div>
<div class='div-other'><a id='mulu53' />
<p class='h2'>碧源江上人<span class='note-inline'>(<span class='corr'>陝</span>西)</span></p><p style="text-indent:0em" class="lg-abnormal"><div class='lg-row'>襄州道眼那稱尊除是黃龍嫡派孫超越諸方真淨主鴨頭綠水遶崑崙</div>
</p></div>
<div class='div-other'><a id='mulu54' />
<p class='h2'>寶峰德上人<span class='note-inline'>(四川)</span></p><p style="text-indent:0em" class="lg-abnormal"><div class='lg-row'>念爾奔忙問佛乘就中剝換一層層即今溫養無多計鏟盡諸方舊葛藤</div>
</p></div>
<div class='div-other'><a id='mulu55' />
<p class='h2'>體忍慈上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>直透金剛圈橫吞栗棘蓬黃龍親分付振起臨濟宗</div>
</p></div>
<div class='div-other'><a id='mulu56' />
<p class='h2'>和安心上人<span class='note-inline'>(<span class='corr'>陝</span>西)</span></p><p style="text-indent:0em" class="lg-abnormal"><div class='lg-row'>一花五葉破天荒鼻孔穿來一線長華種迄今無斷滅英靈漢子直承當</div>
</p></div>
<div class='div-other'><a id='mulu57' />
<p class='h2'>大智會上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>黃花翠竹體非殊風樹鐘聲聽不孤眉際真人常自見佛陀得與並肩無</div>
</p></div>
<div class='div-other'><a id='mulu58' />
<p class='h2'>頂相題上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>休嫌平地起波濤獅子林中喜叫嗥為笑老禪疑底事曹溪一派似天高</div>
</p></div>
<div class='div-other'><a id='mulu59' />
<p class='h2'>映昧喜上人<span class='note-inline'>(<span class='corr'>陝</span>西)</span></p><p style="text-indent:0em" class="lg-abnormal"><div class='lg-row'>十方調御涅槃門三際同時可共論識得剎塵皆祖佛密公一派好兒孫</div>
</p></div>
<div class='div-other'><a id='mulu60' />
<p class='h2'>了凡賜上人<span class='note-inline'>(湖廣)</span></p><p style="text-indent:0em" class="lg-abnormal"><div class='lg-row'>無私付囑已全彰鼻孔何須半面量一指彈時消觸背都教言下自承當</div>
</p></div>
<div class='div-other'><a id='mulu61' />
<p class='h2'>德心印上人<span class='note-inline'>(山東)</span></p><p style="text-indent:0em" class="lg-abnormal"><div class='lg-row'>駐錫經行島與洲機鋒相對幾裴休緣深正好探梅子路滑何須扣石頭</div>
</p></div>
<div class='div-other'><a id='mulu62' />
<p class='h2'>丁道婆明普<span class='note-inline'>(北京)</span></p><p style="text-indent:0em" class="lg-abnormal"><div class='lg-row'>玅行圓滿事莫窮人天正眼<span class='corr'>已</span>通風打開攃在他方外行到水窮不見蹤</div>
</p></div></div>
<div class='div-other'><a id='mulu63' />
<p class='h1'>佛事</p>
<div class='div-other'><a id='mulu64' />
<p class='h2'>挂鐘板</p><p>權衡佛祖號令人天全賴二上座指板云諸人還見麼擊板云還聞麼即此見聞非見聞無餘聲色可呈君若將耳聽終難會眼裏聞聲方始親。</p>
</div>
<div class='div-other'><a id='mulu65' />
<p class='h2'>為會禪人</p>
<div class='div-other'><a id='mulu66' />
<p class='h3'>起龕</p><p>昨夜蟾蜍遍界飛今朝紅日破重圍一天星斗空施設最是虛靈無觸違且道會天禪人即今還有觸背也無以杖擊龕云十目所視十手所指仰勞大眾念佛便起。</p>
</div>
<div class='div-other'><a id='mulu67' />
<p class='h3'>下火</p><p>論生本無生說死本無死斷卻裏頭繩傀儡不堪使分付丙丁童叮嚀甲乙己直下各承當收拾皮袋子下火炬云大眾還知會天落處麼寒來雪積家家白暖至花開處處紅。</p>
</div></div>
<div class='div-other'><a id='mulu68' />
<p class='h2'>為石門住持</p>
<div class='div-other'><a id='mulu69' />
<p class='h3'>起龕</p><p>金烏玉兔兩輪彰溪水潺潺夏日長畢竟水還歸海納到頭雲自入山藏老僧為說無生法扁鵲休誇益壽方惟有虛空最平等世尊猶臥涅槃床事也不理家也不當汝今恁麼貶向蓮鄉。</p>
</div>
<div class='div-other'><a id='mulu70' />
<p class='h3'>下火</p><p>石門住持為眾心勤因汝本分至公出群耳裏常見眼中常聞具何手眼感眾難分擲下火炬云燒了皮袋不立功勳。</p>
</div></div>
<div class='div-other'><a id='mulu71' />
<p class='h2'>為慧禪人</p>
<div class='div-other'><a id='mulu72' />
<p class='h3'>起龕</p><p>不孝兒孫撩起便行須彌倒卓送爾登程。</p>
</div>
<div class='div-other'><a id='mulu73' />
<p class='h3'>下火</p><p>拈火炬云且聽火光為汝說法無邊殊勝大家看風颯颯月團團指揮如意天華落一點靈光照耀寬。</p>
</div></div>
<div class='div-other'><a id='mulu74' />
<p class='h2'>為道禪者</p>
<div class='div-other'><a id='mulu75' />
<p class='h3'>起龕</p><p>咄咄咄休摸索誰家深掩黃昏閣子規夜半急相催風雨林中花已落顧視左右云還知道者落處麼倒拈七尺烏藤直指伊歸極樂。</p>
</div>
<div class='div-other'><a id='mulu76' />
<p class='h3'>下火</p><p>最初一句好肉剜瘡末後一句脫體全彰正恁麼時眾中還知道方禪者安身處麼遂攛火炬云只為鷓鴣啼徹處火裏蓮花別樣香。</p>
</div></div>
<div class='div-other'><a id='mulu77' />
<p class='h2'>為眾入塔</p><p>塔價三錢不復償寂光圓照普煇煌打開多寶牟尼藏雲半房兮月半房。</p>
</div></div>
<div class='div-other'><a id='mulu78' />
<p class='h1'>行繇</p><p>師住襄州雙池一日緇素懷香入室請師示行繇師云山僧數十年東塗西抹一具醜面孔何堪刻畫眾堅請師不得已云予乃四川成都崇慶州人也俗姓胡母何氏生於萬曆庚戌年正月十七日九歲祝髮於灌縣中峰寺服勤十年二十歲朝峨眉禮自省和尚受具足戒戊寅行腳始參祝家庵印心和尚蒙警策示偈曰學道先須學細心細中之細細難明箇中尋到無尋處始是凡心即佛心予方知有己躬下事一日遇單複師與印和尚相見機緣予中心霿亂禮辭決志出蜀路逢一僧自南方來敘及天童密老和尚乃臨濟正宗聞之喜躍第恨未親聆謦欬爾於是南詢遍參諸方尊宿<span class='corr'>己</span>卯冬趨天童禮悟老和尚問如何是一念未生前童和聲便打予云再請和尚曲垂開示童又打予云學人不會童曰鈍漢喫飯了來向汝道予禮出挂搭禪堂隨眾做工夫一日同參悟心兄問公在此多時工夫若何予云莫說工夫若何逐日發不起疑情悟云伊何不學古人做工夫行也似銀山鐵壁坐也似銀山鐵壁跳上蒲團三百六十骨節節節相撐八萬四千毛孔孔孔相通打開兩眼看畢竟是個甚麼自後依他做去工夫果如銀山鐵壁如是三年一日上方丈問無眼耳鼻舌身意意旨如何童曰父母未生前道得一句即答予抽身出方丈童隨後打一棒曰汝還知棒頭落處麼予云知音不必頻頻舉禮退童再住通玄予追隨不意圜寂是年壬午七夕予回蜀參破山和尚至方丈纔禮拜被劈頭一棒滿面是血乃曰會麼予向來寶惜一時冰釋汗流夾背破曰爾可見象崖予到墊江南山相見象便問將你天童參來底看予云未入門呈似了也象曰即今因甚不拈出予作禮象曰南泉有云不是心不是佛不是物是個甚麼予曰遍界明明不覆藏次日同雲馥兄入室象問臺山婆子公案作麼生會予云學人即今親覲和尚象曰汝在那裏會趙州予一喝象曰好與一頓痛棒予云和尚棒教誰喫象口甚麼所在亂統予云某甲罪過象乃書偈贈曰天童金粟笑歸來打散腰包更不猜物物全彰向上事草鞋腳下即天臺辭別己丑往紅崖雲臺住靜自計云須得穎脫然不至古人休歇田地不止朝夕益加奮勵脅不沾席三年忽上蒲團脊梁狀如鐵壁鼻息全無出入坐之甚久孤迥迥地無意無思只見面前一開猶如黑地送在白日一般身汗如水一夜目不交睫忽聽門響一聲㘞地如利斧得長柄能斷合抱之木時夜雨達旦口占一偈簷水滴滴分明歷歷卻凡聖心泯真妄跡我今說偈言龜毛長數尺亟見鹿門宕本師求印可宕喜溢顏面囑曰偶來風雨鹿門寺今日相承賴有人分付龜毛編就拂撝揚四海化玄賓仍曰西來祖意汝今已得善自護持予禮辭拽杖渡江意在把茅蓋頭了此餘生忽過南漳寓定慧不意鄉紳芑田方居士領闔邑紳衿檀越齎書疏信儀懇請住雙池祖剎予卻之不已應命因茲歷遷住持然而或出或處得失窮通咸信乎天緣非強為也眾兄弟百里千里來相依共住今日緇素懷香請問余雖一期事不獲<span class='corr'>已</span>稱實方便而說猶增我法之罪不許諸公作實法會這便是山僧半生敗闕醜態盡底掀翻眾兄弟各各有本地風光莫從外覓者關捩子其實不難若是唧溜漢一撥便轉那似山僧波波吒吒喫許多辛苦甚麼這般說話愧揚家醜明眼人前一場笑具時候嚴寒久立珍重大眾踴躍作禮而退。</p>
</div>
<p class='juan'>奇然智禪師語錄卷下<span class='note-inline'>(終)</span></p>
<div class='div-w'><a id='mulu79' />
<p class='h1'>奇然智禪師塔銘</p><p class="byline">嗣法髮弟子珂雪居士方叔壯</p><p class="byline">明洹頓首百拜撰文</p><p class="byline">安陸西來嗣法門人明林較梓</p><p>禪師諱超智號奇然香嚴宕山遠和尚嫡嗣西蜀成都崇慶州其父姓胡母何氏夢一梵僧投宿手中然蓮炬甚奇覺而異之萬曆庚戌年正月十有七日寅時生師賦性爽朗孩提時即喜盤膝坐見衲子到門依戀不<span class='corr'>已</span>九歲薙髮於灌縣中峰寺年二十詣峨眉受具足戒戊寅而束包出蜀南見諸善知識時天童密雲悟老和尚大弘臨濟之道己卯冬趨覲咨叩問答勘驗多端參依久之童壬午再住通玄師出山時破山和尚倡道梁山雙桂堂亟往謁焉師纔作禮破當頂一棒血流滿面乃曰會麼師向來礙膺之物一時冰釋汗流夾背破曰爾可往見象崖師即擔簦啟行既至備陳求法心切象便問將你天童參來底看師云未入門呈似了也象曰即今拈出看師因作禮象曰南泉有云不是心不是佛不是物是個甚麼師云遍界明明不覆藏象乃書偈贈曰天童金粟笑歸來打散腰包更不猜物物全彰向上事草鞋腳下即天臺師辭至楚雲臺孤峰頂上會積雪沒徑虎跡四周寒暑那伽不少動也然師根器遠大不肯得少為足師年四旬矣乃歎云年日以增而學日以退豈非聞見未充無以啟發乎遂諸緣盡捨類氣絕之人行坐寢食不徇覺知唯一念如在太虛之中如此久之一夕坐至夜分聆門響聲豁然如釋重負喜躍不自勝且云佛法元在耳目之間秖為太近故人自遠耳時夜雨徹旦即衝口而說偈曰簷水滴滴分明歷歷卻凡聖心空真妄跡我今說偈言龜毛長數尺乃走見襄州鹿門宕老和尚即白悟由宕乃與師針芥相投即囑曰偶來風雨鹿門寺今日相承賴有人分付龜毛編就拂撝揚四海化玄賓仍曰正法眼藏善自護持他日說法度人續佛慧命禮辭遂拽杖過南漳<span class='note-inline'>(叔壯)</span>一見大喜願日聞道盡禮力致之適雙池虛席延師居之嗣嚴自非居士請主白水陶都弁昆季請住寶山習見明張行一居士請主黃龍即此山也四踞叢林二十餘載椎拂之下千指圍繞聲光日振道大顯著遍剎土而煥然改觀一時臺察諸君子莫不傾心敬仰尤鑑之於治臺仙羽張大居士每接譚竟日探微見髓手敘要略若干卷附指月錄公諸宇內矣師仁心為質慧性為照大機大用為輔會爾遇參請當前必和盤托出不至鏟盡疑根不止及入室內則又握三尺竹篦摻縱殺活矩範嚴峻勉厲徒眾不許放逸每於應事必身先之師臨濟正宗三十三代孫也法嗣數十人戒子二千餘眾問法請益者不可數計語錄上下卷盛傳於世矣師康熙甲寅正月二十七日示微疾二月初三日昧爽師起沐浴服衣索筆書偈怡然而逝閱世壽六十有五僧臘四十有四<span class='note-inline'>(叔壯)</span>謂道德之重不待家諭戶曉而知言通玄即知為林野奇言香嚴即知為宕山遠言黃龍即知為師也真能壽天童光明盛大之傳而永濟宗於無窮者矣弗銘奚詒其後乃銘之曰。</p>
<p style="text-indent:0em" class="lg-abnormal"><div class='lg-row'>濟上一宗支分派布大於天童盛於通玄美善俱並厥惟香嚴若子若孫益振門庭師固後降氣雄諸方法音常震萬耳咸驚言言智覺璨璨珠璣機辨峻絕四踞大剎縱無畏說示無緣慈獨坐黃龍雲動雷奔末法狂瀾師其砥柱返乎本然同斯大達百丈峰前獅子崖下有窣堵波中藏全身如如妙相人天哀慕刻是詩銘以笵來世</div>
</p></div>
<div class='div-w'><p class="pre">奇然智禪師語錄卷上</p>
<p class="pre"><span class='note-inline'>(戒眾弟子　如滿　三乘　淨普<br/>　　海珠　汝慧　覺靈　性演　尚能　了嚴<br/>　　道喜　照暗　覺清　興發　尚榮　了心<br/>　　性泰　汝聖　興榮　海智　際學　了義<br/>　　祖宣　宗遠　智廣　覺清　尚景　了悟<br/>　　寂福　性超　明常　實光　際鑑　了法<br/>　　海蓮　定錦　照林　實觀　際昇　了道<br/>　　如杲　永成　性德　實真　尚溥<br/>　　覺融　行止　實斌　實行　際會　德洪<br/>　　如鏡　海光　寂慈　實會　際純　際常<br/>　　義爵　明性　心印　實照　際怕　際印<br/>法徒明仙　傳聖　明廣<br/>　　傳明　明申　明豁　明經<br/>皈依弟子林亨泰　蔡明學　陳傳昔　梁明嚴<br/>　　　　彭汝智　孫思述　　女弟子孟明福<br/>安陸府比丘通一)</span></p>
<p class="pre">奇然智禪師語錄卷下<br/><span class='note-inline'>(門入明秀　法孫　法孫<br/>　　明戒　　實馨　最正<br/>　　明賢　　實念　最清<br/>　　明禪　　實月　性洪<br/>　　明會　　實廣　實信<br/>　　萬慈　　實裕　最悅<br/>　　明滿　　實常　實性<br/>　　明題　　實平　實照<br/>　　明賜　　實玄　實悟<br/>　　明林　　實覺　最見<br/>　　余明德　實周　德會<br/>　　丁明普　實三　如心<br/>　　　　　　實詢　德極<br/>　　　　　　汝靈　實靈<br/>　　　　　　實純　實忍<br/>　　　　　　實啟尼弟子<br/>　　　　　　　　　實相<br/>　　　　　　　　　實真)</span></p>
<p class="pre">同發心各捐資刻<br/>奇然智禪師語錄一部上下卷用廣流通伏願人人</p>
<p class="pre">　悟明自性各各洞徹根源廓正法眼輝佛祖燈謹<br/>　識　　　　　　　　　　　門人明林較對</p>
<p class="pre">康熙甲子歲八月　日吉旦禾郡楞嚴寺藏板</p>
<p class="pre">　　　　　　　　　　　檇李吳知先敬書</p>
<p class="pre">　　　　　　　　　　　禾郡<span class='note-inline'>(楊茂周　曹文雄)</span>仝繡梓</p>
</div>
</div><!-- end of div[@id='body'] -->
</body></html>