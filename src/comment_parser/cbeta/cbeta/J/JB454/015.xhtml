<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>頻吉祥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu120' />
<p class='juan'>頻吉祥禪師語錄卷第十五<span class='note-inline'>(頌古)</span></p><p class="byline">嗣法門人德南等編</p>
<div class='div-other'><a id='mulu121' />
<div class='div-orig'><p>玄沙師備禪師問鏡清教中道不見一法為大過患。</p>
</div>
<div class='div-commentary'><p style="margin-left:1em">攜手長堤意更饒就陰折柳贈心交愛渠一段傷心處細聽聲聲語似嘲。</p>
</div>
<div class='div-orig'><p>玄沙因僧問如何是學人自己沙曰用自<span class='corr'>己</span>作麼。</p>
</div>
<div class='div-commentary'><p style="margin-left:1em">生本居山不見山於雲於月總相關若教買得溪山好仍是青蒼綠翠顏。</p>
</div>
<div class='div-orig'><p>玄沙上堂眾集遂將拄杖一時趁下。</p>
</div>
<div class='div-commentary'><p style="margin-left:1em">謝老生平弄險機此回幾誤墮泥犁雖然救得人身在暗裏猶輸舊面皮。</p>
</div>
<div class='div-orig'><p>玄沙因鏡清問學人乍入叢林乞師指箇入路沙曰還聞偃溪水聲否清曰聞沙曰從者裏入。</p>
</div>
<div class='div-commentary'><p style="margin-left:1em">路自天涯海角分喜今聞得偃溪聲臨流洗淨當初耳肯向溪西道姓名。</p>
</div>
<div class='div-orig'><p>玄沙見鼓山來作一圓相示之山曰人人出者箇不得沙曰情知你向驢胎馬腹裏作活計。</p>
</div>
<div class='div-commentary'><p style="margin-left:1em">鳳旋龍鬥鬱金香作合研磨有異方若把紅紗籠玉蕊便將花石點雄黃。</p>
</div>
<div class='div-orig'><p>鏡清道怤禪師僧問學人未達其源請師方便清曰是什麼源曰其源清曰若是其源爭受方便。</p>
</div>
<div class='div-commentary'><p style="margin-left:1em">千尺樓高煙鎖重幾人遙對望空濛一聲銕笛窗間出吹盡江南五月風。</p>
</div>
<div class='div-orig'><p>雲門文偃禪師示眾世界與麼闊為什麼向鐘聲披七條僧無語門曰七里灘頭多蛤子。</p>
</div>
<div class='div-commentary'><p style="margin-left:1em">畫出冥中大小神展來的實好驚人中間最怕黧牛子一一刀痕血滿身。</p>
</div>
<div class='div-orig'><p>雲門因僧問如何是塵塵三昧門曰缽裏飯桶裏水。</p>
</div>
<div class='div-commentary'><p style="margin-left:1em">缽裏飯桶裏水還丹一粒輕拈起點銕為金事不難剜心劈腹誰知<span class='corr'>己</span>。</p>
</div>
<div class='div-orig'><p>大悲和尚僧問除上去下請師別道悲曰開口即錯曰真是學人師也悲曰今日向弟子手裏死。</p>
</div>
<div class='div-commentary'><p style="margin-left:1em">淺水休言浪不生清幽幽底卻難行循流石骨蒼苔滑冷浸難禁夜雨聲。</p>
</div>
<div class='div-orig'><p>澄心旻德禪師到興化遇上堂曰若是作家戰將便請單刀直入更莫如何若何心出禮拜起便喝。</p>
</div>
<div class='div-commentary'><p style="margin-left:1em">蘆花葉上窺秋色明月溪頭聽晚鐘一段化機藏不得芙蓉深過海棠紅。</p>
</div>
<div class='div-orig'><p>同安志禪師先同安丕臨終上堂。</p>
</div>
<div class='div-commentary'><p style="margin-left:1em">縷縷愁腸酌一卮不從聲色裏傳持兒郎幸是多伶俐領到風消月落時。</p>
</div>
<div class='div-orig'><p>廣德周禪師僧問魚向深潭難避網龍居淺水卻難尋時如何德曰遍體崑崙黑通身一點霜。</p>
</div>
<div class='div-commentary'><p style="margin-left:1em">白雲坐斷體無依靈鶴翻騰直上飛煙鎖蘆花明月裏仙人無目暗中歸。</p>
</div>
<div class='div-orig'><p>香林澄遠禪師僧問美味醍醐為什麼變為毒藥林曰導江紙貴。</p>
</div>
<div class='div-commentary'><p style="margin-left:1em">錦江西近煙水綠新雨山頭荔芰熟萬里橋邊多酒家遊人愛向誰家宿。</p>
</div>
<div class='div-orig'><p>香林因僧問如何是衲衣下事林曰臘月火燒山。</p>
</div>
<div class='div-commentary'><p style="margin-left:1em">衲衣下事有千斤報道山因埜火焚口裏卻無仙子氣偶然得句便超群。</p>
</div>
<div class='div-orig'><p>德山緣密禪師上堂及盡去也直得三世諸佛口挂壁上猶有一人呵呵大笑若識此人參學事畢。</p>
</div>
<div class='div-commentary'><p style="margin-left:1em">黑漆牧童不展手威音王佛不求參銀河此際無人渡斗轉星輝正夜闌。</p>
</div>
<div class='div-orig'><p>巴陵顥鑒禪師僧問如何是道陵曰明眼人落井。</p>
</div>
<div class='div-commentary'><p style="margin-left:1em">日照平湖夜清光不盡幽漁人窺落月孤棹碧潭流。</p>
</div>
<div class='div-orig'><p>巴陵因僧問如何是吹毛劍陵曰珊瑚枝枝撐著月。</p>
</div>
<div class='div-commentary'><p style="margin-left:1em">雲開山露頂月出水光生珊瑚枝底下不見夜行人。</p>
</div>
<div class='div-orig'><p>洞山守初禪師初參雲門門問近離甚處山曰查度。</p>
</div>
<div class='div-commentary'><p style="margin-left:1em">話盡衷腸不再三<span class='corr'>已</span>知身久在長安潼關道上重來往玉殿光生萬象攢。</p>
</div>
<div class='div-orig'><p>洞山因僧問如何是佛山曰麻三斤。</p>
</div>
<div class='div-commentary'><p style="margin-left:1em">繡出麒麟角似杵裝成獅子眼如金銀橋踏斷翻身倒笑殺靈山個老僧。</p>
</div>
<div class='div-orig'><p>風穴延沼禪師上堂若立一塵家國興盛埜老顰蹙。</p>
</div>
<div class='div-commentary'><p style="margin-left:1em">立塵興盛滅塵亡家破無勞埜老慌拼得一條窮性命隨風隨雨盪瀟湘。</p>
</div>
<div class='div-orig'><p>風穴因僧問如何是佛穴曰杖林山下竹筋鞭。</p>
</div>
<div class='div-commentary'><p style="margin-left:1em">杖林山下竹筋鞭五馬嘶風踏曉煙回首落霞西上望白雲開盡鷓鴣天。</p>
</div>
<div class='div-orig'><p>資福貞邃禪師上堂隔江見資福剎竿便回去腳跟下好與三十棒況過江來。</p>
</div>
<div class='div-commentary'><p style="margin-left:1em">雲中走馬花千樹水底魚行路一旬眨上眉毛飛過了且看百丈玉光騰。</p>
</div>
<div class='div-orig'><p>芭蕉圓禪師上堂三千大千世界夜來被老僧都合成一塊輥向須彌頂上帝釋大怒拈得撲成粉碎。</p>
</div>
<div class='div-commentary'><p style="margin-left:1em">秋深處處醉芙蓉幾處西垂幾處東不必更教風雨妒高原滿徑落花紅。</p>
</div>
<div class='div-orig'><p>梁山緣觀禪師上堂垂絲千尺意在深潭一句橫空白雲自異孤舟獨棹不犯清波海上橫行罕逢明鑒。</p>
</div>
<div class='div-commentary'><p style="margin-left:1em">秋月照來光十倍朔風吹去重如山一從阿閣香消已瑪瑙階前信步還。</p>
</div>
<div class='div-orig'><p>梁山上堂僧問家賊難防時如何山曰識得不為冤。</p>
</div>
<div class='div-commentary'><p style="margin-left:1em">一滴水萬丈波雲龍風虎競頭過聖人作而物睹妙舞出而群歌節拍相孚餘準則屈秦終讓老風魔。</p>
</div>
<div class='div-orig'><p>黃龍繼達禪師僧問黃龍出世金翅鳥滿空飛時如何龍曰問汝金翅鳥還得飽也無。</p>
</div>
<div class='div-commentary'><p style="margin-left:1em">好手從來不避人輕輕拈起銕崑崙饒伊八臂那吒力有甚機輪解轉身。</p>
</div>
<div class='div-orig'><p>清溪洪進山主一日問修山主明知生是不生之理為什麼為生死之所流。</p>
</div>
<div class='div-commentary'><p style="margin-left:1em">笑語歌聲起畫樓阿誰不自洗心愁推窗遙望秋江裏對對沙鷗逐水流。</p>
</div>
<div class='div-orig'><p>智門光祚禪師上堂一法若有毘盧墮在凡夫萬法若無普賢失具境界。</p>
</div>
<div class='div-commentary'><p style="margin-left:1em">千頃良田自主張十年九度作滄桑而今出手招人買盡底根源付當行。</p>
</div>
<div class='div-orig'><p>五祖師戒禪師上方岳到參乃問上人名什麼曰齊岳祖曰何似泰山岳無語祖即打趁。</p>
</div>
<div class='div-commentary'><p style="margin-left:1em">五祖門風熱似霜銕牛機活眼蒼蒼饒存走石飛沙伎不動威聲直下降。</p>
</div>
<div class='div-orig'><p>法眼文益禪師僧問如何是佛眼曰汝是慧超超便有省。</p>
</div>
<div class='div-commentary'><p style="margin-left:1em">花暖江城照日陰鶯啼繡戶曉雲深春風不道珠簾隔傳得歌聲與客心。</p>
</div>
<div class='div-orig'><p>首山省念禪師僧問如何是佛法大意山曰楚王城畔汝水東流。</p>
</div>
<div class='div-commentary'><p style="margin-left:1em">楚王城畔水東流玉浪平分鸚鵡洲只剩霸陵橋底月至今炯炯在波頭。</p>
</div>
<div class='div-orig'><p>廣慧真禪師風穴問會昌沙汰時護法善神向什麼處去慧曰常在闤闠中要且無人見穴曰汝徹也。</p>
</div>
<div class='div-commentary'><p style="margin-left:1em">東街東巷風流子南陌南溪抱甕郎日出同來花底坐一般眉目有精光。</p>
</div>
<div class='div-orig'><p>靈泉和尚僧問先師道金沙灘頭馬郎婦意旨如何泉曰上東門外人無數曰便恁麼會時如何泉曰天津橋上往來多。</p>
</div>
<div class='div-commentary'><p style="margin-left:1em">胡笳曲子樓頭唱白雪琵琶月下彈音律幾多人共聽靜看花影在闌干。</p>
</div>
<div class='div-orig'><p>興陽詞鐸禪師僧問佛界與眾生界相去多少陽曰道不得曰真箇那陽曰有些子。</p>
</div>
<div class='div-commentary'><p style="margin-left:1em">見說黃河徹底渾豈知藏盡百川源毒龍且得潛頭角猶送春波到海門。</p>
</div>
<div class='div-orig'><p>修山主因僧問劫火洞然大千俱壞未審者箇壞不壞主曰不壞曰為什麼不壞主曰為同大千。</p>
</div>
<div class='div-commentary'><p style="margin-left:1em">脫略形骸不拘途轍逢五拋三遇水撈月嵇康好<span class='corr'>鍛</span>不避炎熱有客有風煙飛火疊。</p>
</div>
<div class='div-orig'><p>太陽警玄禪師僧問如何是和尚家風陽曰滿缾傾不出大地沒饑人。</p>
</div>
<div class='div-commentary'><p style="margin-left:1em">玉碗銀缸只此陳斷橋幾處遠吹笙南湖又見芙蕖好菱荇分絲鎖不成。</p>
</div>
<div class='div-orig'><p>太陽因僧問如何是透法身句陽曰大洋海底紅塵起須彌頂上水橫流。</p>
</div>
<div class='div-commentary'><p style="margin-left:1em">藜杖燒燈菖蒲合藥雖有傳留卻無造作一寸龜毛重九斤南山銕額頭生角。</p>
</div>
<div class='div-orig'><p>雪竇重顯禪師僧問猿抱子歸青嶂裏鳥銜花落碧巖前古人意旨如何竇曰來山猶在。</p>
</div>
<div class='div-commentary'><p style="margin-left:1em">春至桃花亦滿溪靈雲見已失雙眉而今更向溪頭望無奈春風盡夜吹。</p>
</div>
<div class='div-orig'><p>雪竇因僧問山花開似錦澗水湛如藍學人分上為什麼不會竇曰枯木裏瞠眼。</p>
</div>
<div class='div-commentary'><p style="margin-left:1em">狐涎吐出得人憎漠漠黃沙鬼夜登壇上喜懸青藻鑒九灣七曲有光騰。</p>
</div>
<div class='div-orig'><p>雪竇上堂十方無壁落四面亦無門古人向什麼處見客若道得接手句許汝天上天下。</p>
</div>
<div class='div-commentary'><p style="margin-left:1em">壁落渾無任往來樓閣門開接善財射虎不真徒沒羽一年兩度木樨開。</p>
</div>
<div class='div-orig'><p>雪竇上堂田地穩密的佛祖不敢近為什麼抬腳不起神通遊戲的鬼神不能測為什麼下腳不得直饒十字縱橫朝打三千暮打八百。</p>
</div>
<div class='div-commentary'><p style="margin-left:1em">抬腳不起下不得分明兩口無一舌毘耶離城臥病人寥寥泣盡千行血。</p>
</div>
<div class='div-orig'><p>洞山曉聰禪師常自負柴上山路逢一僧問山上有柴何故將去山放柴於地曰會麼曰不會山曰我要燒。</p>
</div>
<div class='div-commentary'><p style="margin-left:1em">杳杳逕庭路不饒相期途客恨迢遙從來刀斧難藏處負得柴歸我要燒。</p>
</div>
<div class='div-orig'><p>汾陽善昭禪師僧問如何是學人著力處陽曰嘉州打大象。</p>
</div>
<div class='div-commentary'><p style="margin-left:1em">銕牛踏翻東海大象拽倒天台帝釋宮中火起玄要無處安排咄。</p>
</div>
<div class='div-orig'><p>汾陽十智同真。</p>
</div>
<div class='div-commentary'><p style="margin-left:1em">十智既同真亦妄三玄雖立有還無汾陽滿口冰花碎面目何曾別得渠。</p>
</div>
<div class='div-orig'><p>汾陽因僧問如何是祖師西來意陽曰青絹扇子足風涼。</p>
</div>
<div class='div-commentary'><p style="margin-left:1em">青絹扇子足風涼用時拈起沒商量惟憐暑退涼生後半箇樺皮笠不當。</p>
</div>
<div class='div-orig'><p>承天智嵩禪師鄭工部問百尺竿頭獨打毬萬丈懸巖絲繫腰時如何天曰幽州著腳廣南廝撲鄭無語天曰勘破者漢鄭曰二十年江南界裏者回卻見禪師天曰瞎老婆吹火。</p>
</div>
<div class='div-commentary'><p style="margin-left:1em">申酉戌亥起於子廣南廝撲誰來此幽州人自不思量弄潮必定潮中死。</p>
</div>
<div class='div-orig'><p>谷隱慈照禪師上堂五白貓兒爪距獰養來堂上絕蟲行分明上樹安身法切忌遺言許外生作麼生是許外生的句莫錯舉。</p>
</div>
<div class='div-commentary'><p style="margin-left:1em">古屏風上畫秋山紫綠紅黃點翠顏遠水殘霞多少趣孤舟橫在小溪間。</p>
</div>
<div class='div-orig'><p>投子義青禪師因僧問師唱誰家曲宗風嗣阿誰子曰威音前一箭射透兩重山。</p>
</div>
<div class='div-commentary'><p style="margin-left:1em">命受親傳玉葉枝金鞭響徹御街時德分化育金輪旨遍拂威靈起帝畿。</p>
</div>
<div class='div-orig'><p>投子因僧問和尚適來拈香祝延聖壽且道當今皇帝壽年多少子曰月籠丹桂遠星拱北辰高。</p>
</div>
<div class='div-commentary'><p style="margin-left:1em">拱默寥寥事太平萬機不理樂欣欣鳳朝金闕歸雲表至治何須論主盟。</p>
</div>
<div class='div-orig'><p>投子上堂若論此事如鸞鳳翀霄不留其跡。</p>
</div>
<div class='div-commentary'><p style="margin-left:1em">斫盡青山樵古洞白雲籠處水重重夜深明月來相照千里寒光一鑑通。</p>
</div>
<div class='div-orig'><p>興陽清剖禪師因僧問娑羯出海乾坤震覿面相呈事若何陽曰金翅鳥王當宇宙箇中誰是出頭人。</p>
</div>
<div class='div-commentary'><p style="margin-left:1em">展托乾坤妙有方威聲獵獵震朝堂萬邦拱手俱承化蠻觸之君敢不降。</p>
</div>
<div class='div-orig'><p>白馬歸喜禪師因僧問如何是佛法大意喜曰善犬帶牌。</p>
</div>
<div class='div-commentary'><p style="margin-left:1em">天上麒麟牙爪秀隴西鸚鵡嘴通紅人家若有真雞犬養到年深定化龍。</p>
</div>
<div class='div-orig'><p>天平契愚禪師因僧問如何是祖師西來意平曰鎮州蘿蔔石含茶。</p>
</div>
<div class='div-commentary'><p style="margin-left:1em">華陽宮裏春無限門掩清虛月正斜無限春情消不得滿斟淺酌石含茶。</p>
</div>
<div class='div-orig'><p>佛日契嵩禪師熙寧四年六月四日晨興寫偈曰後夜月初明吾今獨自行不學大梅老貪隨鼯鼠聲至中夜而化。</p>
</div>
<div class='div-commentary'><p style="margin-left:1em">綠暗紅稀淺水明暮雲籠罩古今情行人莫聽溪中水流盡年光是此聲。</p>
</div>
<div class='div-orig'><p>育王懷璉禪師開堂日僧問諸佛出世利濟群生猊座高陞將何拯濟璉曰山高水闊。</p>
</div>
<div class='div-commentary'><p style="margin-left:1em">打破秦臺鏡掀翻海底天月明初夜靜萬里一孤圓。</p>
</div>
<div class='div-orig'><p>育王上堂白日束上白日西落。</p>
</div>
<div class='div-commentary'><p style="margin-left:1em">羅衣挂處秋煙淡蓽戶初開埜水清得意且垂三尺釣湘簾高捲一峰青。</p>
</div>
<div class='div-orig'><p>玉泉承皓禪師示眾一夜雨滂烹打倒葡萄棚。</p>
</div>
<div class='div-commentary'><p style="margin-left:1em">山南客路灣灣曲山北溪流淅淅聲中有兩間茅艸舍籬頭倒挂繡腰裙。</p>
</div>
<div class='div-orig'><p>天衣義懷禪師上堂須彌頂上不扣金鐘。</p>
</div>
<div class='div-commentary'><p style="margin-left:1em">花簇簇兮錦簇簇無人解把春風浴迢迢古路直如弦每見行人自拘束。</p>
</div>
<div class='div-orig'><p>慧日延壽禪師因僧問如何是永明妙旨日曰更添香著。</p>
</div>
<div class='div-commentary'><p style="margin-left:1em">湖水風澄萬頃碧六橋花涌空狼藉楊花飛雪落江干晴樹流煙陰滴滴。</p>
</div>
<div class='div-orig'><p>慧日因僧問學人久在永明為什麼不會永明家風日曰不會處會取。</p>
</div>
<div class='div-commentary'><p style="margin-left:1em">永明無別底家風杖子挑來兩片空昨夜特牛生象子朝來海底火通紅。</p>
</div>
<div class='div-orig'><p>天童新禪師因僧問如何是天童境童曰雲無人種生何極水有誰教去不回。</p>
</div>
<div class='div-commentary'><p style="margin-left:1em">雪曲應知和者難枯桐誰得夜深彈吳王去後琴臺冷餘得薰風皓月閑。</p>
</div>
<div class='div-orig'><p>石霜楚圓禪師參汾陽經年未許入室。</p>
</div>
<div class='div-commentary'><p style="margin-left:1em">尋常飲我濁醪樽未飲先輸氣不勝驀地打翻缸甕了自知醉裏好乾坤。</p>
</div>
<div class='div-orig'><p>石霜挂榜。</p>
</div>
<div class='div-commentary'><p style="margin-left:1em">呼蛇遣虎皆帝諱去魅除妖是鬼名口授靈章真秘密先天一副好精神。</p>
</div>
<div class='div-orig'><p>石霜問翠巖真如何是佛法大意真曰無雲生嶺上有月落波心。</p>
</div>
<div class='div-commentary'><p style="margin-left:1em">故國山河跡儼然華宮舊院總含煙承恩賜發今朝馬無限新機鼓角邊。</p>
</div>
<div class='div-orig'><p>大愚守芝禪師因僧問如何是佛愚曰鋸[金*解]秤錘。</p>
</div>
<div class='div-commentary'><p style="margin-left:1em">春山一帶悉花叢岸上花飛楊柳風舊說長安風月好幾人能解惜花容。</p>
</div>
<div class='div-orig'><p>芭蕉谷泉禪師參石霜霜問白雲橫谷口遊人何處來蕉左右顧視曰夜來何處火燒出古人墳。</p>
</div>
<div class='div-commentary'><p style="margin-left:1em">兩虎相期牙爪俱利明暗互呈主賓共濟中原無鹿休相逐好趁春風月下歸。</p>
</div>
<div class='div-orig'><p>芭蕉因僧問人言菴主親見汾陽來是否蕉解衣抖擻曰你道我見汾陽有多少奇特。</p>
</div>
<div class='div-commentary'><p style="margin-left:1em">自見汾陽來破衣裏窮骨通身抖擻看何曾有奇特山前山後亂如麻那見龍門有宿客。</p>
</div>
<div class='div-orig'><p>芙蓉道楷禪師初謁投子便問佛祖言教如家常茶飯離此之外別有為人處也無。</p>
</div>
<div class='div-commentary'><p style="margin-left:1em">孤光瀉照出嬋娟倒轉壺中那一天騎得玉龍天外去不同羽化作飛仙。</p>
</div>
<div class='div-orig'><p>芙蓉上堂喚作一句已是埋沒宗風。</p>
</div>
<div class='div-commentary'><p style="margin-left:1em">盡卻今時不借功空王古殿艸茸茸回途復妙論終始優缽花敷烈燄中。</p>
</div>
<div class='div-orig'><p>大洪報恩禪師上堂五五二十五案山雷主山雨明眼衲僧莫教錯舉。</p>
</div>
<div class='div-commentary'><p style="margin-left:1em">五五元來二十五添得黃連并石監立時地轉又天旋好憶藍田射石虎。</p>
</div>
<div class='div-orig'><p>大洪上堂拈拄杖曰大地雪漫漫春來特地寒。</p>
</div>
<div class='div-commentary'><p style="margin-left:1em">當陽舉處絕行蹤那畔今時迥不同少室靈峰休擬議銕牛深夜吼清風。</p>
</div>
<div class='div-orig'><p>洞山雲禪師上堂秋風卷地夜雨翻空。</p>
</div>
<div class='div-commentary'><p style="margin-left:1em">不居偏正異難同任運歸家信不通萬里秋空天際迥青山父老白雲中。</p>
</div>
<div class='div-orig'><p>福昌信禪師上堂召大眾眾舉頭昌曰南山風色緊便下座僧問如何是佛昌曰東家兒郎西家織女曰學人不會昌曰擲筆拋梭。</p>
</div>
<div class='div-commentary'><p style="margin-left:1em">一聲喚起夢中人雙眼雖開夢未醒擲筆拋梭心事險暗中各自有深情。</p>
</div>
<div class='div-orig'><p>楊岐方會禪師因慈明忌日燒香。</p>
</div>
<div class='div-commentary'><p style="margin-left:1em">洞簫聲落楚王城又<span class='corr'>雜</span>漁歌兩岸生靜待月明人寂後有堪聽有不堪聽。</p>
</div>
<div class='div-orig'><p>黃龍慧南禪師室中垂問三關。</p>
</div>
<div class='div-commentary'><p style="margin-left:1em">漢室山川秦國土英雄都向此中消中原鹿逐沙場冷收得歸來落下梢。</p>
</div>
<div class='div-orig'><p>蔣山贊元禪師僧問如何是大善知識山曰屠牛剝羊曰為甚如此山曰業在其中。</p>
</div>
<div class='div-commentary'><p style="margin-left:1em">大剝微塵小剝牛起家唯用喪家酬不知有底傷心事血漬刀頭恨未休。</p>
</div>
<div class='div-orig'><p>道吾悟真禪師因僧問凝然便會時如何吾曰老鼠尾上帶研槌。</p>
</div>
<div class='div-commentary'><p style="margin-left:1em">榴花開處紅如火綠翠堆來重似雲最好梨園風味別輕煙細過海棠文。</p>
</div>
<div class='div-orig'><p>道吾因僧問如何是真如體吾曰夜叉屈膝眼睛黑曰如何是真如用吾曰金剛杵打銕山摧。</p>
</div>
<div class='div-commentary'><p style="margin-left:1em">雄哉漲復東流水猛矣踏翻海底天極實不勞些子力幾如虎戰洞庭煙。</p>
</div>
<div class='div-orig'><p>師子淨端禪師因僧問羚羊未挂角時如何端曰怕曰既是善知識因何卻怕端曰山僧不曾見恁麼差異畜生。</p>
</div>
<div class='div-commentary'><p style="margin-left:1em">臨水臨山興自饒且隨玉浪泛輕舠洗空心眼渾無事細撿飛花慰寂寥。</p>
</div>
<div class='div-orig'><p>淨因自覺禪師上堂祖師西來特唱此事自是諸人不肯委悉向外馳求。</p>
</div>
<div class='div-commentary'><p style="margin-left:1em">三冬蓮馥綠荷池雪點梅花六月時古鏡含輝光不夜萬年松老不萌枝。</p>
</div>
<div class='div-orig'><p>淨因示眾牛角不用有有也不妨兔角不用無無也不得何故天下事但得其情可恕何妨其理難容卓拄杖喝一喝。</p>
</div>
<div class='div-commentary'><p style="margin-left:1em">輕身緩步下階行撩拂春風也動情折轉閒身歸洞府月明金殿冷沉沉。</p>
</div>
<div class='div-orig'><p>淨因示眾盡大地是當人一卷經。</p>
</div>
<div class='div-commentary'><p style="margin-left:1em">金雞唱罷玉龍吟萬億山河悉指呈隻眼看來經幾劫銀河斗柄不曾橫。</p>
</div>
<div class='div-orig'><p>丹霞子淳禪師上堂寶月流輝澄潭布影。</p>
</div>
<div class='div-commentary'><p style="margin-left:1em">廉纖脫盡體無依尊貴纔耽被悟迷不守寒潭清夜影賺成頭角落塵泥。</p>
</div>
<div class='div-orig'><p>淨因法成禪師上堂燈籠忽爾笑咍咍如何露柱亦懷胎天明生得白頭子至今遊蕩不歸來者冤家好歸來黃花與翠竹早晚為誰開。</p>
</div>
<div class='div-commentary'><p style="margin-left:1em">菱花獨弄劫前機戶初彰化外儀簾幙煙籠秋錦織蟾蜍待曉上丹墀。</p>
</div>
<div class='div-orig'><p>寶峰惟照禪師僧問承師有言雲黯黯處獨秀峰挺出月朦朦裏泐潭水先生豈不是寶峰境峰曰若是寶峰境憑君仔細看。</p>
</div>
<div class='div-commentary'><p style="margin-left:1em">太陽溢目風光好古渡舟橫埜水清出脫是非人境外靈松帶雨綠陰陰。</p>
</div>
<div class='div-orig'><p>寶峰上堂太陽門下妙唱彌高明月堂前知音益寡。</p>
</div>
<div class='div-commentary'><p style="margin-left:1em">金雞唱曉雲如練玉兔含煙月似花正值秋風來入戶數聲砧杵在誰家。</p>
</div>
<div class='div-orig'><p>石門元易禪師上堂皓月當空沉潭無影紫微轉處夕陽輝彩鳳歸時天欲曉。</p>
</div>
<div class='div-commentary'><p style="margin-left:1em">孤頂雲籠月色寒芳叢斂豔洞門攢夜深寂寂清光迥玉露飄殘琥珀盤。</p>
</div>
<div class='div-orig'><p>梅山已禪師僧問如何是法身邊事山曰枯木糝花不犯春曰如何是法身向上事山曰石女不粧眉。</p>
</div>
<div class='div-commentary'><p style="margin-left:1em">飄殘上院瓊枝蕊洗出秋山葉底金石女不來施粉黛斯心能得幾知音。</p>
</div>
<div class='div-orig'><p>鹿門法燈禪師僧問虛玄不犯寶鑑光寒時如何門曰掘地深埋。</p>
</div>
<div class='div-commentary'><p style="margin-left:1em">百尺梧桐畫閣齊簫聲落處鞏雲低平原不借黃金將細雨花驄踏作泥。</p>
</div>
<div class='div-orig'><p>本覺法真禪師上堂折半列三人人道得去一拈七亦要商量正當今日雲門道底不要別作麼生露得箇消息良久曰日月易流。</p>
</div>
<div class='div-commentary'><p style="margin-left:1em">分斤析兩少準多錯毀斗折衡人情可托有變化無摸索夜雨滴花心朝來看葉落。</p>
</div>
<div class='div-orig'><p>靈隱慧明禪師上堂與上座一線道且作麼生持論佛法若也水洩不通便教上座無安身立命處。</p>
</div>
<div class='div-commentary'><p style="margin-left:1em">古皇風韻特然清入鳥參行不亂群少有絲頭機械在便為貪醉濁醪人。</p>
</div>
<div class='div-orig'><p>曰雲守端禪師僧問智不到處切忌道著道著時如何雲曰風吹日炙。</p>
</div>
<div class='div-commentary'><p style="margin-left:1em">天台普請南嶽栽松風吹日炙孤影重重智不到處如相憶踏碎空花研碎風。</p>
</div>
<div class='div-orig'><p>黃龍祖心禪師上堂擊禪床曰一塵纔起大地全收。</p>
</div>
<div class='div-commentary'><p style="margin-left:1em">菱花弄影眉添瘦寶劍揮空腕更柔受用天然成現事幾人跨鶴上揚州。</p>
</div>
<div class='div-orig'><p>黃龍室中常舉拳問僧曰喚作拳頭則觸不喚作拳頭則背喚作什麼。</p>
</div>
<div class='div-commentary'><p style="margin-left:1em">冬寒料悄凍殺年少破蓆遮風蘆花打帽鞠多室內已盈籌任是黃金也不要。</p>
</div>
<div class='div-orig'><p>泐潭洪英禪師上堂顧眾曰青山重疊疊綠水響潺潺遂拈杖曰未到懸崖處抬頭子細看卓一下。</p>
</div>
<div class='div-commentary'><p style="margin-left:1em">清溪有路人難到古徑無苔艸更深望斷孤崖千頃碧此中誰解放歌行。</p>
</div>
<div class='div-orig'><p>保寧仁勇禪師上堂有手腳無背面明眼人看不見天左旋地右轉拍膝曰西風一陣來落葉兩三片。</p>
</div>
<div class='div-commentary'><p style="margin-left:1em">兔角弓梢挂綠弢龜毛箭射九天皋乾坤捏就如丸彈何處相看有鳳毛。</p>
</div>
<div class='div-orig'><p>福嚴慈威禪師上堂古佛心只如今若不會苦沉吟。</p>
</div>
<div class='div-commentary'><p style="margin-left:1em">現成公案孰為打算細雨瀝殘花秋雲籠遠澗乍此乍彼兮去住無心或往或來兮沙汀柳岸。</p>
</div>
<div class='div-orig'><p>雲蓋守智禪師上堂緊峭離水靴踏破湖湘月手把鐵蒺藜打破龍虎穴翻身倒上樹始見無生滅卻笑老瞿曇彈指超彌勒。</p>
</div>
<div class='div-commentary'><p style="margin-left:1em">背上生龍鱗人前伸驢腳手把銕蒺藜眉毛都失卻噁大似街頭王老十夯上的七零八落。</p>
</div>
<div class='div-orig'><p>普照希辨禪師室中垂問有口讚不盡無言心自明是則裂破虛空不是則鬼家活計上人端的處道將一句來。</p>
</div>
<div class='div-commentary'><p style="margin-left:1em">滿腔情事畏人貧恨不將身賃與人荻幕幾翻開又閉自言自語要經綸。</p>
</div>
<div class='div-orig'><p>普照示眾聲前薦得落在今時句後承當迷頭認影作麼生是空劫<span class='corr'>已</span>前自己。</p>
</div>
<div class='div-commentary'><p style="margin-left:1em">粉碎山河不是塵頭頭誰得與相親萬年玉戶無關掩六月霜花冷侵人。</p>
</div>
<div class='div-orig'><p>普照垂問二邊不立中道不安且道甚處相見得箇端的。</p>
</div>
<div class='div-commentary'><p style="margin-left:1em">君山日出曉煙收一鑒空明上下秋蘆蓼乍飛雲乍起幾般晴色在滄洲。</p>
</div>
<div class='div-orig'><p>長蘆清了禪師上堂苔封古徑不墮虛凝。</p>
</div>
<div class='div-commentary'><p style="margin-left:1em">玉練輕飛一鑑清寒流深淺月光明昆明池下笙歌動舉眼全身在帝京。</p>
</div>
<div class='div-orig'><p>天童正覺禪師上堂黃閣簾垂誰傳家信。</p>
</div>
<div class='div-commentary'><p style="margin-left:1em">孤光炯炯夜沉沉玉露風攢禁殿深洗墨池中金鳳舞不萌枝上瑞花生。</p>
</div>
<div class='div-orig'><p>天童上堂僧問如何是向去的人童曰白雲投壑盡青嶂倚空寒。</p>
</div>
<div class='div-commentary'><p style="margin-left:1em">境從象外空猶跡人在光中尚著迷石磬幾敲清夜永啼鳥驚起鷺鷥飛。</p>
</div>
<div class='div-orig'><p>天童上堂諸禪德吞盡三世佛的人為甚開口不得。</p>
</div>
<div class='div-commentary'><p style="margin-left:1em">脫體風流道不難橫身虎穴面門斑活擒玉象恣游戲倒跨青牛夜渡關。</p>
</div>
<div class='div-orig'><p>大洪慧照禪師上堂進一步踐他國王水艸。</p>
</div>
<div class='div-commentary'><p style="margin-left:1em">路遶清溪古寺深松篁幽籟響絲琴誰知古木寒崖底雨漬蒼苔綠不禁。</p>
</div>
<div class='div-orig'><p>天封子歸禪師上堂卓拄杖一下召眾曰八萬四千法門八字打開了也見得麼金鳳夜棲無影樹峰巒纔露海雲遮。</p>
</div>
<div class='div-commentary'><p style="margin-left:1em">八字打開乘機可入擺手出長安青雲路好去蝸牛角上海風高蚊子眉開群鹿聚。</p>
</div>
<div class='div-orig'><p>吉祥法宣禪師僧問如何是祖師西來意宣曰久旱無甘雨田中稻穗枯曰意旨如何宣曰今年米價貴容易莫嫌粗。</p>
</div>
<div class='div-commentary'><p style="margin-left:1em">得意人情徹底傾即鹽即米可陳情須知待月雲山下倚遍闌干話不成。</p>
</div>
<div class='div-orig'><p>智通景深禪師僧問如何是向上事通曰捉得烏龜喚作鱉。</p>
</div>
<div class='div-commentary'><p style="margin-left:1em">桃源洞裏幽情好雞犬人家樹色間最愛柴門流水碧落花紅爛綠溪灣。</p>
</div>
<div class='div-orig'><p>長蘆祖照禪師僧問不許夜行投明須到時如何蘆曰羊頭車子推明月曰便恁麼去時如何蘆曰銕門路險。</p>
</div>
<div class='div-commentary'><p style="margin-left:1em">斷岸蘆花月影微蕭疏疊亂冷漁磯釣絲空蕩秋江水古渡無人趁曉歸。</p>
</div>
<div class='div-orig'><p>雪峰思慧禪師僧問古殿無燈時如何峰曰東壁打西壁曰恁麼撞著露柱也峰曰未敢相許。</p>
</div>
<div class='div-commentary'><p style="margin-left:1em">寒不過火熱不過雪古殿無燈收回明月笑倚闌干醉未醒幾曾滴落相思血。</p>
</div>
<div class='div-orig'><p>資福寶月禪師上堂資福別無所補五日一參擊鼓何曾說妙談玄只是麤言直語甘艸自來甜黃連依舊苦忽若鼻孔撩天逢人切忌錯舉。</p>
</div>
<div class='div-commentary'><p style="margin-left:1em">愛閒不自騎黃鶴隨意來看入暮山坐待月明清夜裏不知何處有人間。</p>
</div>
<div class='div-orig'><p>雲峰志璿禪師上堂休去歇去一念萬年去寒灰枯木去古廟香爐去一條白練去大眾古人見處如日暉空不著二邊豈墮陰界。</p>
</div>
<div class='div-commentary'><p style="margin-left:1em">捏碎秤錘俱是水倒栽熨斗悉生花明朝上苑來香輦急使春風盡解葩。</p>
</div>
<div class='div-orig'><p>香嚴智月禪師上堂僧問法雷已震選佛場開不昧宗乘請師直指嚴曰三月三日時千花萬花折。</p>
</div>
<div class='div-commentary'><p style="margin-left:1em">平鋪十里青松色短掉千行綠柳絲只此陽春誰解委隔林徒有鷓鴣辭。</p>
</div>
<div class='div-orig'><p>慧林懷深禪師因僧問如何是佛林曰面黃不是真金貼曰如何是佛向上事林曰一箭一蓮花僧作禮林彈指三下。</p>
</div>
<div class='div-commentary'><p style="margin-left:1em">朦朧月下離金闕手把琵琶任意彈曲盡夜闌何所有詩腸不及酒腸寬。</p>
</div>
<div class='div-orig'><p>開先宗禪師上堂一不做二不休捩轉鼻孔捺下雲頭禾山解打鹽官鼓僧繇不寫戴嵩牛廬陵米投子油雪峰依舊輥雙毬夜來風送衡陽信寒雁一聲霜月幽。</p>
</div>
<div class='div-commentary'><p style="margin-left:1em">捏住春風無花無柳放開造化有雪有香舌頭路已通玄徑無影林還著早霜且看伊胸中錦繡禮樂文章。</p>
</div>
<div class='div-orig'><p>五祖法演禪師垂語譬如水牯牛過窗櫺。</p>
</div>
<div class='div-commentary'><p style="margin-left:1em">脫盡連纖後掀翻不夜天瞎驢趁大隊良馬不經鞭阿呵呵牛兒累得四蹄穿終竟尾巴過不得笑到驢年。</p>
</div>
<div class='div-orig'><p>黃龍惟清禪師上堂三世諸佛不知有恩無重報黧奴白牯卻知有功不浪施明大用曉全機絕蹤跡不思議歸去好無人知衝開碧落松千尺截斷紅塵水一溪。</p>
</div>
<div class='div-commentary'><p style="margin-left:1em">坦坦蕩蕩錦簇花攢胸藏萬頃步驟雲端寄語隴頭蠶路客莫教秋露溼衣冠。</p>
</div>
<div class='div-orig'><p>法雲照杲禪師示眾老僧熙寧八年文帳在鳳翔府供申當年崩了華山四十里壓倒八十村人家汝輩後生茄子瓠子幾時知得。</p>
</div>
<div class='div-commentary'><p style="margin-left:1em">剖出清風骨收藏明月光萬般花上色不及舞衣裳華裾織翠青且赤金環壓轡響琅琅問伊的是誰家子綠袖翩翩舞夜廊。</p>
</div>
<div class='div-orig'><p>大明寶禪師上堂輪主寶藏如赤窮底人。</p>
</div>
<div class='div-commentary'><p style="margin-left:1em">虎嘯孤巖青嶂含龍吟枯木洞雲深菱花影落無蹤蹟夜半秋光冷似冰。</p>
</div>
<div class='div-orig'><p>大明上堂雪峰輥毬雲門道普。</p>
</div>
<div class='div-commentary'><p style="margin-left:1em">日正午兮天已暮御爐香侵輕煙度冰壺倒影冷光浮夏至霜花滿林樹報君知急看取歸家莫踏來時路。</p>
</div>
<div class='div-orig'><p>天童寒玨禪師上堂劫前運步世外橫身。</p>
</div>
<div class='div-commentary'><p style="margin-left:1em">鐘聲敲落秋空月夜氣衝開玉漏寒萬籟聲消誰解聽紫羅帳合碧天寬。</p>
</div>
<div class='div-orig'><p>長蘆慧悟禪師僧問雁過長空影沉寒水雁無遺蹤之意水無沉影之心還端的也無悟曰蘆花兩岸雪江水一天秋。</p>
</div>
<div class='div-commentary'><p style="margin-left:1em">萬里長空月正孤澄江清碧已平鋪休將水月較顏色冷淡光華似有無。</p>
</div>
<div class='div-orig'><p>北山法通禪師僧問斷言語絕思惟處乞師指示通曰滴水不入石。</p>
</div>
<div class='div-commentary'><p style="margin-left:1em">來去嶺頭雲路滑嶔嵌落日水聲高當軒笛弄秋山裏獨對雄峰坐寂寥。</p>
</div>
<div class='div-orig'><p>雪竇嗣宗禪師僧問蓮花未出水時如何竇曰沒卻你鼻孔曰出水後如何竇曰穿卻你眼睛如何是正法眼竇曰烏豆。</p>
</div>
<div class='div-commentary'><p style="margin-left:1em">銕牛機活弄生蛇頭倒拈綠水青山外高空月正圓須審實要周旋落霞孤鶩滿長川。</p>
</div>
<div class='div-orig'><p>雪竇因僧問如何是轉功就位竇曰撒手無依全體現扁舟漁父宿蘆花。</p>
</div>
<div class='div-commentary'><p style="margin-left:1em">靈花枝上鳳凰鳴鳳啄花香特有情花落鳥啼何處去白雲深覆五花城。</p>
</div>
<div class='div-orig'><p>善權法智禪師上堂三界無法何處求心驚蛇入艸飛鳥出林雨過山堂秋夜靜市聲終不到孤岑。</p>
</div>
<div class='div-commentary'><p style="margin-left:1em">水向石邊流雲從天際起羊角上行風青空明白裏看南陌春暉聽西原角徵好風來送暮鴉歸庭前幾樹花狼藉。</p>
</div>
<div class='div-orig'><p>昭覺克勤禪師僧問古人道楖栗橫肩不顧人直入千峰萬峰去未審那裏是他住處覺曰騰蛇纏足路布繞身。</p>
</div>
<div class='div-commentary'><p style="margin-left:1em">前村路直通車馬後院風清足晚涼幾樹碧桃花盡放一年一度作思量。</p>
</div>
<div class='div-orig'><p>太平慧懃禪師僧問承聞和尚親見五祖是否平曰銕牛囓碎黃金艸。</p>
</div>
<div class='div-commentary'><p style="margin-left:1em">紅粉易成端正女多錢作能好兒郎銕牛囓碎黃金艸一度思量一斷腸。</p>
</div>
<div class='div-orig'><p>太平室中以木骰子六隻面面皆書么字僧纔入懃擲曰會麼僧擬不擬平即打出。</p>
</div>
<div class='div-commentary'><p style="margin-left:1em">年老風流弄得行花花朵朵點猩猩搬來嫩綠堰塘裏孰不遭他喚一聲。</p>
</div>
<div class='div-orig'><p>龍門清遠禪師僧問道遠乎哉觸事而真如何是道門曰頂上八尺五曰此理如何門曰方圓七八寸。</p>
</div>
<div class='div-commentary'><p style="margin-left:1em">送過長亭又短亭綠楊深淺覆江蘋閑言剩語皆離思無限殷勤總為君。</p>
</div>
<div class='div-orig'><p>南堂元靜禪師僧問藏天下於天下即不問乃舉拳曰只如者箇如何藏堂曰有什麼難曰且作麼生藏堂曰衫袖裏。</p>
</div>
<div class='div-commentary'><p style="margin-left:1em">盡力推將來輕風遣得去彼固是無心我因有錢度村南村北好歌聲短褐龐眉閑鼓腹。</p>
</div>
<div class='div-orig'><p>長靈守卓禪師上堂三千劍客獨許莊周為什麼不出良醫之門多病人因甚病不消一劄<span class='corr'>已</span>透闕者更請辨看。</p>
</div>
<div class='div-commentary'><p style="margin-left:1em">語笑能嬴四百洲賺渠英傑白蒼頭誰人能解丁香結奪去當陽六不收。</p>
</div>
<div class='div-orig'><p>王山體禪師示眾既有尊貴之位須明尊貴的人須知尊貴的人不處尊貴之位方明尊貴不落階級。</p>
</div>
<div class='div-commentary'><p style="margin-left:1em">慣從空劫呈頭角不向輪王頂上行更入笙歌叢裏宿卻來日午打三更。</p>
</div>
<div class='div-orig'><p>王山上堂還有衝流度刃者麼僧從東過西從西過東山曰未得一場榮先刖兩脛足。</p>
</div>
<div class='div-commentary'><p style="margin-left:1em">師子教見只弄險萬仞崖頭看展轉弄得行超方便佇足星流過閃電。</p>
</div>
<div class='div-orig'><p>雪竇智鑑禪師上堂世尊有密語迦葉不覆藏一夜落花雨滿城流水香。</p>
</div>
<div class='div-commentary'><p style="margin-left:1em">輕拈細弄花如雪暗往明來水似天一徑深春榴火亂隔墻翻覆紫薇錢。</p>
</div>
<div class='div-orig'><p>虎丘紹隆禪師上堂摩竭陀國親行此令拈拄杖卓一卓曰大盡三十日小盡二十九。</p>
</div>
<div class='div-commentary'><p style="margin-left:1em">行雲行雨迷三峽風月還伊弄幾遭雨歇雲收山更靜楚王臺殿冷蕭蕭。</p>
</div>
<div class='div-orig'><p>虎丘因僧問萬機休罷千聖不攜時如何丘曰未足觀光。</p>
</div>
<div class='div-commentary'><p style="margin-left:1em">天高月得徙秋光萬籟俱清悉渺茫縱有靈花飛不到此時誰復論炎涼。</p>
</div>
<div class='div-orig'><p>徑山宗杲禪師僧問明頭來時如何山曰頭大尾顛纖曰暗頭來時如何山曰野馬嘶風蹄撥剌曰明日大悲院裏有齋又作麼生山曰雪峰道的。</p>
</div>
<div class='div-commentary'><p style="margin-left:1em">山回路轉水聲高聽去山音似海潮看到暮雲投壑盡此中無地寄牢騷。</p>
</div>
<div class='div-orig'><p>育王端裕禪師上堂易填巨壑難滿漏卮若有操持了無難易拈卻大地寬綽有餘放出纖塵礙塞無路勿若不拈不放向什麼處履踐同誠共休戚飲水須知肥。</p>
</div>
<div class='div-commentary'><p style="margin-left:1em">得處孤危用處寬渾身琢就紫金團欞蜂想到明年窟莫向飛塵舊處鑽。</p>
</div>
<div class='div-orig'><p>此菴景元禪師僧問三聖道我逢人即出出則不為人意旨如何菴曰八十翁翁嚼生銕曰興化道我逢人則不出出即便為人又作麼生菴曰須彌頂上浪翻空。</p>
</div>
<div class='div-commentary'><p style="margin-left:1em">形蹲骨硬情無對口念靈章驅鬼祟天空地闊兩茫茫有法教儂何處會。</p>
</div>
<div class='div-orig'><p>此菴上堂威音王已前者隊漢七錯八錯威音王<span class='corr'>已</span>後者隊溪落二落三。</p>
</div>
<div class='div-commentary'><p style="margin-left:1em">小原叢竹綠陰陰溪溜清湍響似琴偶到斷橋明月裏凄清夜半老猿情。</p>
</div>
<div class='div-orig'><p>[仁-二+幻]堂中仁禪師上堂九十春光已半過。</p>
</div>
<div class='div-commentary'><p style="margin-left:1em">紅顏欲較三春富還掩青氈不見人佯取金釵飛鬢隔簾影出畫堂身。</p>
</div>
<div class='div-orig'><p>文殊心道禪師上堂師子嚬呻象王哮吼雲門北斗藏身白雲因何喚作手。</p>
</div>
<div class='div-commentary'><p style="margin-left:1em">一窟三蛇九虺毒殺茫茫傀儡波斯所讀梵書竟驢駝不起輸與河陽新婦兒似醒似醉花貓觜。</p>
</div>
<div class='div-orig'><p>佛燈守珣禪師僧問如何是向上事燈曰大海若知足百川應倒流僧禮拜燈曰珣上座三十年學得的。</p>
</div>
<div class='div-commentary'><p style="margin-left:1em">不曾肯綮事鋒鋩滿散形蹤省佩裝短褐[毯-炎+監]毿箕踞坐當風領盡綺囊香。</p>
</div>
<div class='div-orig'><p>竹菴士珪禪師上堂僧問如何祖師西來意菴曰東家點燈西家暗坐。</p>
</div>
<div class='div-commentary'><p style="margin-left:1em">舌吐秋香眼瞠明月西風一夜涼狼藉青山色人間雖有故園心幾個乘機歸去得歸不得徒教巴歌操白雪。</p>
</div>
<div class='div-orig'><p>高菴善悟禪師上堂諸方浩浩談玄每日打鐘打鼓西禪無法可說勘破燈籠露柱。</p>
</div>
<div class='div-commentary'><p style="margin-left:1em">淡粧濃點疏還密樹底雲頭去復還一幅素縑俱是墨行人切莫問邯鄲。</p>
</div>
<div class='div-orig'><p>雪堂道行禪師上堂佛說三乘十二頓漸偏圓癡人面前不得說夢。</p>
</div>
<div class='div-commentary'><p style="margin-left:1em">點出飛龍睛成就功德舖滿載春風還為人間少助向伊桑梓兮飲盡朝歡教人特達兮情彰大度陽春白雪和難齊狼藉春山花幾樹。</p>
</div>
<div class='div-orig'><p>雪巖滿禪師上堂舉洞山解夏并石霜太陽語畢乃曰三箇老漢雖然異口同音未免撞頭磕額。</p>
</div>
<div class='div-commentary'><p style="margin-left:1em">繡紅枕上重添錦搕[打-丁+(天/韭)]堆頭又撒沙攝盡微塵何處是萬年松老翠煙遮。</p>
</div>
<div class='div-orig'><p>雪巖初參普照寶寶曰兄弟年少正宜參扣。</p>
</div>
<div class='div-commentary'><p style="margin-left:1em">一等弄蛇無背面忽焉淺艸有靈蛇不因籃子空無底定向溪頭洗落牙。</p>
</div>
<div class='div-orig'><p>光孝深禪師上堂龍生龍鳳生鳳老鼠生兒沿屋棟達磨大師不會禪歷魏遊梁乾打鬨。</p>
</div>
<div class='div-commentary'><p style="margin-left:1em">天然尊貴事非常端拱垂衣在畫堂若使龍蛇成變化翻為特地弄刀鎗。</p>
</div>
<div class='div-orig'><p>光孝上堂一九二九相逢不出手三九二十七籬頭吹觱栗翻憶小釋迦雙手抱屈膝知不知實不實摩訶般若波羅密。</p>
</div>
<div class='div-commentary'><p style="margin-left:1em">口裏波濤生萬丈胸中春氣涌千尋乾坤爛嚼俱無剩吐盡肝腸話更深。</p>
</div>
<div class='div-orig'><p>天童曇華禪師僧問只者是埋沒自<span class='corr'>己</span>只者不是孤負先聖去此二途和泥合水處請師道童曰玉箸撐虎口曰一言金石談來重萬事鴻毛脫去輕童曰莫謾老僧好。</p>
</div>
<div class='div-commentary'><p style="margin-left:1em">玉箸撐虎口簸箕作熨斗買賣當行家無錢舒一手舒一手始信奇軍俱有後。</p>
</div>
<div class='div-orig'><p>天童上堂九年面壁壞卻東土兒孫隻履西歸鈍微黃面老子以杖畫一畫曰石牛攔古路一馬生三寅。</p>
</div>
<div class='div-commentary'><p style="margin-left:1em">盡情盡力有綱有紀攝盡天山黃河陡底石牛攔古路是事從何起看到孤山月正秋天上人間能幾幾。</p>
</div>
<div class='div-orig'><p>簡堂行機禪師住圓通上堂圓通不開生藥舖單單秖賣死貓頭不知那箇無思算喫著通身冷汗流。</p>
</div>
<div class='div-commentary'><p style="margin-left:1em">淮陽臥理有清風臘月榴花帶雪紅閉閣寂寥常對此江湖心在數枝中。</p>
</div>
<div class='div-orig'><p>報恩行秀禪師僧問撒手那邊的人為什麼不居正位秀曰大功不宰曰回頭者畔的人為什麼不墮偏方秀曰至化無為。</p>
</div>
<div class='div-commentary'><p style="margin-left:1em">萬國歸懷了沒功綸巾羽扇儘從容一從棄綬歸來後高枕黃雲樂不窮。</p>
</div>
<div class='div-orig'><p>報恩上堂踢翻滄海大地塵飛。</p>
</div>
<div class='div-commentary'><p style="margin-left:1em">險崖機峻孰能攀盡令提將只等閑識取運籌帷幄裏居然端拱在人間。</p>
</div>
<div class='div-orig'><p>密菴咸傑禪師應菴住明果時一日問傑如何是正法眼傑曰破沙盆菴頷之。</p>
</div>
<div class='div-commentary'><p style="margin-left:1em">金針銚出鳳凰髓玉線綸成師子筋得意春風堪走馬少年人自果超群。</p>
</div>
<div class='div-orig'><p>雪庭福裕禪師僧問如何是向上尊貴一路師曰漁歌驚起沙汀鷺飛入蘆花不見蹤。</p>
</div>
<div class='div-commentary'><p style="margin-left:1em">十洲春到花香老柳色青青入池沼五陵公子倒騎驢踏碎飛花千萬朵。</p>
</div>
<div class='div-orig'><p>破菴祖先禪師上堂十五日<span class='corr'>已</span>前明似鏡十五日<span class='corr'>已</span>後黑似漆正當十五日又且如何鶯遷喬木頻頻語蝶戀芳叢對對飛。</p>
</div>
<div class='div-commentary'><p style="margin-left:1em">明暗都來落一籌銕山燄裏覓浮漚欲親海上明公秀漁父膏燈白蓼洲。</p>
</div>
<div class='div-orig'><p>靈隱文泰禪師僧參擬禮拜隱曰天網恢恢疏而不漏。</p>
</div>
<div class='div-commentary'><p style="margin-left:1em">來風一似有端倪事至臨期又著迷秪有漢王家法妙隨情制度有施為。</p>
</div>
<div class='div-orig'><p>靈隱上堂塵劫來事只在於今。</p>
</div>
<div class='div-commentary'><p style="margin-left:1em">漁歌唱處海潮分盡底光鋩射日曛一段青山成現事語人舌似一千斤。</p>
</div>
<div class='div-orig'><p>寶應福遇禪師僧問如何是祖師西來意遇曰風送泉聲來枕畔月移花影到窗前。</p>
</div>
<div class='div-commentary'><p style="margin-left:1em">指石有真玉君當剖面出雕琢恐喪文全璧應斯遇楚王意不在蓮城自此歸璋果有趣。</p>
</div>
<div class='div-orig'><p>寶應永遇禪師上堂舉鹿門老人道盡大地是當人一卷經盡乾坤是當人一隻眼。</p>
</div>
<div class='div-commentary'><p style="margin-left:1em">者卷經幾多錯認定盤星者隻眼千箇萬箇俱擔板曲江院裏有題名一十九人俱瀟散看讀了休尋討仙人掌上玉芙蓉金門遠達長安道。</p>
</div>
<div class='div-orig'><p>雪巖祖欽禪師上堂呼六為五破二作三眼觀西北意在東南仰山門下卻不用者般茶飯何故佛法不怕爛。</p>
</div>
<div class='div-commentary'><p style="margin-left:1em">寂寂花時開院門美人相並立瓊軒含情欲吐宮中事鸚鵡前頭不敢言。</p>
</div>
<div class='div-orig'><p>淳拙文才禪師上堂洞山麻三斤雲門乾矢橛大則塞破虛空小則不成毫末可怪當年船子翁長竿釣破清江月今宵月落潭空切莫喚龜作鱉大眾古人道月落後相見且道相見箇什麼倒拖拄杖歸方丈。</p>
</div>
<div class='div-commentary'><p style="margin-left:1em">長安豪富惜春殘爭賞新開紫牡丹別有玉盤承露冷無人起就月中看。</p>
</div>
<div class='div-orig'><p>天界道成禪師上堂白雲萬頃卷舒露劫外真機紅葉千峰燦爛顯箇中妙旨。</p>
</div>
<div class='div-commentary'><p style="margin-left:1em">天河垂手柄白練鎖長江玉兔爭頭角堯天盡底荒好看龍韜兼豹略尊嚴法度有商量。</p>
</div>
<div class='div-orig'><p>高峰原妙禪師上堂萬法歸一一歸何處乃顧視左右便下座。</p>
</div>
<div class='div-commentary'><p style="margin-left:1em">艷如初放瓊花色巧似新穿九穴珠一段風流遮不得寫君直入美人圖。</p>
</div>
<div class='div-orig'><p>松庭子嚴禪師上堂我不學諸方浩浩地魔魅人家男女僧問達麼面壁事如何庭曰者便是浩浩底禍胎也曰如何得勦絕去庭曰倒搓芒繩<span class='corr'>縛</span>鬼子須是其人。</p>
</div>
<div class='div-commentary'><p style="margin-left:1em">瑟瑟秋聲起夜涼我來於此破天荒教他清白傳家子莫作當街白面郎。</p>
</div>
<div class='div-orig'><p>凝然了改禪師上堂莫向言中取則直須句外明宗若能如是會徹古徹今自由自在還知麼擲拄杖便下座。</p>
</div>
<div class='div-commentary'><p style="margin-left:1em">小峰枝上畫胡啼溪水溪山似不齊轉眼尋思真好笑纔經就枕到遼西。</p>
</div>
<div class='div-orig'><p>少林契斌禪師上堂不思善不思惡雲開日出有路當陽驢覷井井覷驢月落潭枯無門可入。</p>
</div>
<div class='div-commentary'><p style="margin-left:1em">舌上寒霜眼上雲南柵星轉讀殷勤瓊花晏後聲名<span class='corr'>迴</span>海甸何人不載君。</p>
</div>
<div class='div-orig'><p>無方可從禪師上堂倒握吹毛掠陣前霜鋒凜凜電璣旋要知八面威光事盡在將軍赤膽懸。</p>
</div>
<div class='div-commentary'><p style="margin-left:1em">兜鍪閃爍虎風高戰倒黃錘壓倒曹十二燈樓花鼓夜玉人調鼎盡羊糕。</p>
</div>
<div class='div-orig'><p>月舟文載禪師上堂寸絲不挂赤體尚存萬里無雲青天猶在不用張弓架箭何須奪鼓攙旗放得下坐致太平萬里歌謠隨處樂弄得活滿天風月通身瀟洒不須錢。</p>
</div>
<div class='div-commentary'><p style="margin-left:1em">算子打完九九了分釐毫忽總難瞞和盤托出人前看馬載驢駝上海船。</p>
</div>
<div class='div-orig'><p>宗鏡宗書禪師上堂山僧今日爐頭添炭鬢後增貂使大地白汗淋漓通身慶快還知麼凍雲開嶺岫梅蕊噴清香。</p>
</div>
<div class='div-commentary'><p style="margin-left:1em">一從砍卻月中桂水冷山空夜有餘不奈磨盤無處著臨江拈起逼風珠。</p>
</div>
<div class='div-orig'><p>幻休常潤禪師曰若要識此人有箇真消息無像滿虛空有形絕蹤蹟曾為諸佛師常作乾坤則龜毛拂子清風生兔角杖頭明月出。</p>
</div>
<div class='div-commentary'><p style="margin-left:1em">秋江清淺人難到到者從教肺腑清萬里無雲天一色月光流水聽無聲。</p>
</div>
<div class='div-orig'><p>慈舟方念禪師參你老人於少林一日遊初祖面壁處忽然契悟乃曰五乳峰前好箇消息大小石頭塊塊著地。</p>
</div>
<div class='div-commentary'><p style="margin-left:1em">驪龍驀地鼓風雷衝教三山五岳開大小石頭俱[跳-兆+孛]跳白雲移下妙高來。</p>
</div>
<div class='div-orig'><p>雲門圓澄禪師上堂前山頭鴉鳴後山頭鵲噪秪這是○○沉思即不妙啞子喫黃連有口不解道。</p>
</div>
<div class='div-commentary'><p style="margin-left:1em">玉龍岡上鳳凰飛啄碎珊瑚月下歸啼得一聲天亦動重重海國夜傳衣。</p>
</div>
<div class='div-orig'><p>弁山明雪禪師晚居崆峒時以禪板東敲西唱凡有僧請益亦敲禪板示之。</p>
</div>
<div class='div-commentary'><p style="margin-left:1em">一聲鐘徹曉天星拜別丹墀不奉君自此寒光空大野優曇悉向火中生。</p>
</div>
<div class='div-orig'><p>雲巖淨瑩禪師上堂夜半烏雞騰碧漢天明玉兔泛靈槎分明只是目前事又被分明兩眼遮還委悉麼朔風不解揚家醜裂破龜文大地看。</p>
</div>
<div class='div-commentary'><p style="margin-left:1em">玉縷金彫劍氣寒斗牛光潑倚雲端迴身舞落蟾蜍膽轉使金烏出處寬。</p>
</div></div>
<div class='div-w'><p class="pre">　弟子德人　德然　德在　德今　德端<br/>　　　德聞　德劍　德泓　德能　德繼<br/>　　　德奇　德超　德南　德悟　德修<br/>　　　德福　德亮　德唯　德明　德惠<br/>　　　德空　德玉　德利　　　等捐資敬刻<br/>本師頻者和尚全錄流通<br/>　吏部候選法弟萬遇伯法名智惠<br/>　弟子王勝乾法名德和　曾王章法名德省<br/>　　　熊元表法名德觀　項允錫法名德參<br/>　信士謝啟元　信女謝從高　孫大楫法名行慈<br/>　　　　　　　各捐資助刻</p>
</div>
</div><!-- end of div[@id='body'] -->
</body></html>