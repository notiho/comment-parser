<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>頻吉祥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>頻吉祥禪師語錄目錄</p>
<ul class="">
<li>卷第一
<ul class="">
<li>住衡陽雲峰佛國禪寺語錄</li>
</ul></li>

<li>卷第二
<ul class="">
<li>住衡陽雲峰佛國禪寺語錄</li>
</ul></li>

<li>卷第三
<ul class="">
<li>住寧州雲巖無住禪寺語錄</li>
</ul></li>

<li>卷第四
<ul class="">
<li>住寧州雲巖無住禪寺語錄</li>
</ul></li>

<li>卷第五
<ul class="">
<li>住湖州弁山龍華禪寺語錄</li>
</ul></li>

<li>卷第六
<ul class="">
<li>住湖州弁山龍華禪寺語錄</li>
</ul></li>

<li>卷第七
<ul class="">
<li>小參</li>

<li>晚參</li>
</ul></li>

<li>卷第八
<ul class="">
<li>示眾</li>

<li>普說</li>
</ul></li>

<li>卷第九
<ul class="">
<li>佛事</li>
</ul></li>

<li>卷第十
<ul class="">
<li>牧麟堂集</li>
</ul></li>

<li>卷第十一
<ul class="">
<li>機緣</li>

<li>垂問</li>
</ul></li>

<li>卷第十二
<ul class="">
<li>像贊</li>

<li>示語</li>
</ul></li>

<li>卷第十三
<ul class="">
<li>拈古</li>
</ul></li>

<li>卷第十四
<ul class="">
<li>頌古</li>
</ul></li>

<li>卷第十五
<ul class="">
<li>頌古</li>
</ul></li>
</ul><p>頻吉祥禪師語錄目錄<span class='note-inline'>(終)</span></p>
</div>
<p class='juan'><a id='mulu2' />頻吉祥禪師語錄卷第一</p><p class="byline">嗣法門人德能等編</p>
<div class='div-other'><a id='mulu3' />
<p class='h1'>住衡陽雲峰佛國禪寺語錄</p><p class="head2">上堂</p>
<p>康熙庚戌夏六月十日雲巖老和尚令達源大師齎源流衣拂手札至山命師開堂本境檀護同門昆季兩序耆舊於十五日恭請上堂師至座前舉衣曰者是釋迦老子二千年前親囑飲光教合分付彌勒的因甚落在雲峰手裏要知來處麼蘇州有常州有指法座曰三賢四果人總不奈箇燈王老子何看新長老直蹋頂[寧*頁]去也便陞拈香曰此一瓣香罩古籠今該天括地散之徹沙界無邊聚之出毛端有剩炳向爐中熏破釋迦鼻孔裂開諸祖眼睛以此祝一人有道慶萬國雍熙報不報親恩助無為聖化復懷中出香曰此香種植得地灌溉有源正芬芳於獅子峰頭被一陣風吹落兩浙三吳星霜歷盡末後移到弁嶽山中頓使氣消葉盡今朝忽遭人於千里外撥動寒灰放出遼天惡氣就此熏他現住江西雲巖堂上傳洞山正宗第二十九世睦堂瑩老和尚不是報德酬恩且要明冤理屈遂斂衣就座達源大師白椎竟師卓拄杖曰好箇第一義諦卻被拄杖子吞卻了也拄杖子橫山河大地一時橫拄杖子豎山河大地一時豎即今略展神通要與諸人相見有麼僧問理彰時至箇事如何師曰大蟲戴紙帽曰如是之法佛祖密付今日向人天眾前一時顯露還有密意也無師曰薰風匝地杲日輝天曰向上一路千聖不傳雲巖與麼持來且道是傳耶非傳耶師曰特煞逼壓人作麼曰與麼則雲巖一枝見於今日也師曰人天眾前何必如是乃曰雲峰峭削萬仞崔嵬水洩不通孤鴻莫度山僧一向於此攫霧拏雲直得七十二峰俱倒卓金鞭倒握夜街行冷看大唐國裏狼煙匝地縱有五位三玄金圈栗棘總是尸祝樽俎設有舉著者一路子便教朝三千暮八百何故只為不識我居山活計舉拂子曰者是山僧高臥白雲難通鳥道的去處不惟夏月冰生更喜龍吟枯木祇如今朝金襴遠錫高客臨門如何是祝聖開堂一句擲拂子曰大開折腳炊松火細煮新豐月一團。</p>
<p>當晚小參睦州擔板漢血心為著廝兒楊岐孝順子至誠補弼慈明雖則雲龍風虎要知總為著箇正法眼如何是正法眼栲栳無底。</p>
<p>謝兩序上堂臨濟入門便喝不是好心德山入門便棒不是好心雲巖千里致書不是好心新長老特地陞堂是好心不是好心殷勤無可答聊贈一枝花。</p>
<p>結制上堂豎拂子曰祇者些子名不得狀不得波斯折斷珊瑚枝驪龍攪碎滄溟窟逢貴即賤比毫未猶輕遇賤則貴盡人天無敵山僧曾於歡喜亭邊借路還家<span class='corr'>己</span>自放開者些骨董今朝不奈業事臨門只得向棚子頭擊鼓吹螺抽三換五昨日已告香結制了也設有箇漢出來呵呵大笑道杜撰長老好不識羞饒你扮得花攢錦簇於衲僧分上了沒交涉山僧不禁撫掌曰海神知貴不知價留與人間光照夜。</p>
<p>上堂僧問清淨本然云何忽生山河大地師曰豈有與麼事曰教有明言師曰莫信莫信曰某甲有疑乞為開示師曰待疑破來再行撿點僧禮拜師良久曰清淨本然拈拄杖曰忽生山河大地了也會得的信知教有明言不會者擲拄杖曰少間再行撿點便下座。</p>
<p>冬至上堂達磨不會禪夫子不識字兩箇訝郎當家私都狼藉竟不管君子道亨小人道息陰盡陽生書雲彩筆阿呵呵甜者甜苦者苦冬到清明一百五。</p>
<p>臘八上堂流雲石壓倒珍珠峰了夢巖吞卻宋家嘴嚴風厲雪火爐頭纔說箇不要妄想執著忽然雲罅裏吐出箇明星刺到眼中噁奇哉一切眾生俱有智慧德相揮拂子曰可惜許僧問既降皇宮名悉達未生名字請師名師曰雨後梅花香更遠煙籠晴樹曉方疏曰謝師答話師曰幾多人錯會。</p>
<p>師誕日上堂以手輪曰甲<span class='corr'>己</span>之年丙作首遂高聲曰還有屬牛的人問命麼一僧出禮拜起師便打僧一喝師曰山僧三十六歲限行到坎五鬼臨身僧曰葵展丹心向日荷飄嫩綠垂波還是西來的意還是為祝華誕師曰父無子而不獨子有父而返孤僧又喝師打曰用神不可損傷日主最宜健旺僧禮拜師便下座。</p>
<p>上堂無上醫王善開我心是則是病不投方雲峰診得汝等本元耗散如今要應方驗疾佛病祖病攢簇不得的四百四種膏肓病彈指曰百雜碎了也若向含元殿裏彈鵲繫定驢橛子弄髑髏殼我即針汝炙汝好好上來修事著瘥病不假驢馱藥也不錯千年故紙好合錯。</p>
<p>上堂雨久菜園籬盡破年深灶爛火多煙芒鞋紙帳都零落脫腳繩床沒半邊四句中一句旋嵐偃嶽而常靜一句江河競注而不流一句野馬飄鼓而不動一句日月歷天而不周若簡辨得出別炊香飯供養除夕上堂今夜舊隨殘雨去明朝新逐曉風來三十六句消算了到頭無事可安排格外句是破艸鞋向上機是爛麻索那管驢事馬事笊篱木杓我者裏別有三般奇特廚房內柴乾水足僧堂中有香有燭更有一般聻明早出行放喜爆時你來聽。</p>
<p>元旦上堂堯天普被舜日高懸衲僧家正好向光天化日之下別轉機輪千差坐斷祇奉一人天地貴更無餘事樂耘鋤如何是普利均霑一句且喜今年麻麥熟羅睺羅兒與一文。</p>
<p>上堂舉杜順和尚曰懷州牛喫禾益州馬腹脹天下覓醫人灸豬左膊上乃曰者般說話煞有淆訛近日風聞七顛八倒老鼠對月生土蛇鑽入艸好好也不必深究其情纔有是非紛然失心。</p>
<p>解制上堂雪覆萬山孤峰不白好箇消息無人會得堂司燒香啟請只得應箇時節今朝長期告滿須要與汝從頭漏洩山前花鼓頻催獅子弄盡奇特如何是解制的事長安市上多風月。</p>
<p>清明上堂清明時節雨紛紛路上行人欲斷魂借問酒家何處有牧童遙指杏花村遂高聲曰主人在麼良久曰賺我來賺我來便下座。</p>
<p>佛誕日上堂僧問如何是第一義師曰落花三月節曰今朝四月八皇宮生悉達未審即今在甚麼處師曰殘夢五更天曰祇如拈花微笑意旨如何師曰江村四月閒人少老少安排學種瓜曰謝師答話師曰且放你一棒乃曰九十七種大人相拈拄杖曰不異落花三月節復卓曰莊嚴微妙淨色身還如殘夢五更天打○相曰示現降神出母胎即今在甚麼處江村四月閒人少復呈拄杖曰為眾生故作佛事莫是拈花意旨麼老少安排學種瓜且道是慶祝耶酬唱耶擲下拄杖曰且放者一棒。</p>
<p>上堂還有問話者麼顧視曰道泰不傳天子令時清休唱太平歌山僧豈肯好肉剜瘡卓拄杖下座。</p>
<p>盂蘭會上堂太陽門下日日三秋明月堂前時時九夏目犍連饋飯青提面然王端受供養十世古今不離當念無邊剎海靡隔毫端一味高低普應何故衡陽城裏好養民米賤柴多足四鄰。</p>
<p>上堂祖禰不了殃及兒孫銜鐵負鞍鞭撻方行我也識得你良弓之子善為箕良冶之子善為裘。</p>
<p>結制上堂庭前翠竹砌下黃花明明百艸頭明明古佛面者裏薦得猶是依稀越國彷彿楊州更須別著隻眼始好向毘盧頂上豎五橫三跨燈籠來佛殿裏趁須彌於海水上說甚麼法住法位實相常住三藏十二部總是祭鬼神茶飯饒他文殊彌勒勢至普賢且教下位安排若是目連鶖子滿慈空生縱能廣運神力也只到得珍珠嶺畔要見雲峰猶隔山在你道雲峰有何勝處曾經大海難為水除卻須彌不是山誕日上堂僧問如何是慶祝華壽的事師曰下載清風付與誰曰僧問仰山法身還解說法也無山曰我說不得別有人說得為甚仰山說不得師曰你也須出一身白汗始得曰說得的人今在何處師舉拂子僧曰千江有水千江月萬里無雲萬里天師曰天傾東南地虧西北問壽逾塵劫請師指示師曰隴上臘梅剛吐玉曰與麼則大地均霑去也師曰睦州只擔板南泉慣賣身曰天地同根真有道師曰三十年後此話大行乃曰祖宗門下事須是你出得一身白汗始知下載清風雖則仰山道說不得只顧天傾東南未瞻地虧西北縱有說得的亦不許與陳睦州王老師同參在要知壽逾塵劫意直待三十年後自有人舉去。</p>
<p>解制上堂與麼與麼易分雪裏粉不與麼不與麼難辨墨中煤與麼中不與麼千峰勢到嶽邊止不與麼中卻與麼萬派聲歸海上消者般說話一似渠塘夜月深秋底幾箇漁郎覓得歸東家杓柄長西家杓柄短金剛手裏八楞棒總拈過一邊九十日飯錢作麼生料理呵呵從來欠債的還錢怪山僧又怎得。</p>
<p>薦亡上堂拈拄杖曰動步喫交揚眉錯過不見新豐老子道峰巒秀異鶴不停機靈木迢然鳳無依倚者裏還有通死生一貫視身相如雲的麼有則淡影不須描摸如無試看伊迥脫羅籠去也遂擲下拄杖。</p>
<p>出隊歸上堂常在途中不離家舍擔頭處處挑明月離了家舍不在途中艸鞋步步蹋清風山僧在洞庭湖北值一雁南來曾寄一函可曾到麼教你好好撐拄門戶籬破應須撿點慎防鼠竊狗偷更有深深機密句打鐘深夜漫登樓。</p>
<p>宗印施供僧田上堂舉拂子曰者一片田地分付來多少時也祇緣一切人曠大劫來賃佃不真致使叢生荊棘今日契<span class='corr'>券</span><span class='corr'>已</span>在雲峰手裏有能如法耕植者麼不歸歸便得煙景有誰爭。</p>
<p>結制上堂十五日前錐不用十五日後鉤不施正當十五日中點水滴凍捏霧成團燄發冰河花開碓觜且道是甚境界原是住居西。</p>
<p>臘八上堂今日是瞿曇翁二千年前正覺山中打失鼻孔的一場敗缺凡受伊處分者都要潑些子穢露彼羞顏雲峰忝為腳下六十七代遠孫腕終不外曲且與據款結案一上遂喝一喝。</p>
<p>雲巖老人訃至上堂舉訃曰者是兩浙三吳一箇葛藤椿子五十年東葛西葛絆倒天下英靈山僧也曾喫一交來昨從顯聖堂中折倒了也快活快活免得來鈍置我雖然撫胸曰一回舉處一回傷血染秋霜紅似火。</p>
<p>瞿白禪人報母請上堂拄杖子化為龍吞卻乾坤了也聞說山下人家昨夜三更失卻牛天明起來失卻火東討西尋不見蹤原來賊是家親做驀指曰你是何人噁噁萬里青天祇一鶚。</p>
<p>解制兼為雲巖老人禮懺上堂拈拄杖曰雲巖先師來也即今入普現色身三昧出廣長舌謂今朝長期告滿不得有辜行腳高流老僧特為法施卓拄杖曰解開布袋頭放出百千頭蹋遍南丘又北丘老僧終自樂優游設有問雲峰佛法何似一條白棒空今古迥地遮天那一籌師起立合掌曰南無三滿哆沒馱喃伏惟尚饗。</p>
<p>端午上堂五月五山深不見龍舟鼓門前不用釘桃符驅邪自有雲門普喝一喝。</p>
<p>結制檀越懺藏經請上堂僧問結制安禪即不問者一大藏從何處得來師曰法會因由分第一曰如何是第一義師曰崑崙騎大象乃曰今日檀越啟請舉揚般若要道法隨法行法幢隨處建立是接龜毛於鐵牛尾上若說功超異域福利人天是安缽柄於鈯斧腰邊恁麼不恁麼總不得畢竟如何是兩處成龍的句安禪不必<span class='corr'>佳</span>山水消得閒情水亦香復舉趙州禪師因婆子令人送錢請轉藏州受施已下禪床繞一匝曰轉藏已竟婆聞曰比來請轉全藏為甚只轉半藏大慧曰若論那半藏縱饒趙州繞百千萬億匝也只得半藏乃至盡恆沙國土若艸若木各出廣長舌相說到盡未來際也只得半藏師曰要識那半藏麼遂下座便歸方丈。</p>
<p>師誕曰謝化主上堂舉五祖演禪師曰釋迦已滅彌勒未生森羅萬象推過一邊作麼生是諸人常住法身復曰有功無功莫使腹空師曰五祖雖則道貴連城卻猶倜儻不及惜乎在生滅有無中著倒雲峰也不管釋迦生彌勒出日曬窗櫺青山滿目化主歸來也不問伊常住法身但道那一人因甚不到他道不曾動著事因叮囑起展轉見淆訛且道與古人相去多少一僧出曰和尚多口作麼師曰山僧祇得打退鼓曰適來拈香慶祝未審悉達在什麼處師曰牡丹樹下花貓子。</p>
<p>結夏上堂喝一喝曰雞足峰前無憂林裏若說一義二義即是以藕絲風繫崑崙足立教石筍抽條冰生六月還有知時識候者麼巢知風穴知雨不是狐便是鼠。</p>
<p>鑄法鐘上堂萬煆爐中鐵疾藜等閒拈起要人知平生自得施奇策妙密鉗錘在此時卓拄杖曰乾三連坤六段水流溼火就燥驢兒只揀溼處尿看錮鏴著生鐵終不是望空啟告曾經敏手者自然玉振金聲若是躍冶之金依舊白雲萬里。</p>
<p>結制上堂法昌力士撾鼓雲峰九眾開爐非圖熱鬧門庭祗貴祖網不墜閒神野鬼守古塚寒巖本色袖僧應四稜著地法身二種病二種光須是一一透過始好歸家穩坐若是窮途異客勸君更盡三杯酒西出陽關無故人。</p>
<p>上堂嘉州大象瞎七瞎八<span class='corr'>陝</span>府鐵牛脫蹄脫角青州做箇七斤衫傀儡偷來屋裏著好羞慚好快活門門一切境回互不回互莫守寒巖異艸青坐卻白雲宗不妙。</p>
<p>臘八普光薙髮請上堂僧問如何是有身無事句師曰齊一變至於魯曰如何是有事無身句師曰藍田虎須是李將軍射曰如何是身事齊捐句師曰今朝正臘八曰如來成道普光落髮意旨如何師曰花根本豔虎體原斑乃拈拂子曰會麼與麼會去便知花根本豔虎體原斑說甚麼身事齊捐正好騰蹋向千聖頂[寧*頁]頭闊步高行不然未免畫蛇添足豎拂子曰普光如來離三垢諸吉祥中最無上彼佛曾來入此殿是故此中最吉祥釋迦老子忍俊不禁將閨閤中陳年骨董徹底掀翻捏目生花去也且道以何為驗遂擲下拂子。</p>
<p>上堂揚聲止響聲是響根棄妄求真真為妄本南贍部洲經行北鬱單越打坐有佛處也錯無佛處也錯你和南我稽首有什麼錯水長船高泥多佛大。</p>
<p>解制上堂僧問如何是結師曰烏龜無背面曰如何是解師曰鼻孔漫撩天曰向上一路又作麼生師曰盧同月蝕詩最難讀乃曰揮戈佛日掃蹤滅跡截水停輪不容出氣上無攀仰下絕己躬正是時人公幹今日一任你赤腳去衡陽也得袈裟裏艸鞋也得有伴即來也得到處不合伴也得何故國清才子貴家富小兒嬌。</p>
<p>上堂薰風南至殿閣正涼一味袓腹高眠那管東山水上行胡僧赤腳走盡大地是一隻眼盡虛空是一箇身總恒沙為壽量蟪蛄豈識春秋秕糠十聖塵垢三賢猶是雲峰安居餘緒畢竟如何噓一噓下座。</p>
<p>邵陵威德寺請說戒上堂拈香畢衣忽垂下侍者整衣師曰侍者拾起袈裟山僧欲重說破海壇馬子大如驢潘閬倒騎顛折角驀顧侍者曰山僧與麼說話也是將錯就錯。</p>
<p>棲賢和尚至上堂舉洞山寒暑因緣師曰老祖箇妙協宗通法門若不是廣南蠻焉知鎮海明珠白月即現黑月即隱的道理中菴法兄是渠直下嫡骨兒孫你要知尊貴位中遍行三昧須懷香禮請。</p>
<p>元旦上堂僧問雲門乾矢橛意旨如何師曰山僧今年更無他說曰祗如祝聖一句又作麼生師曰風以時雨以時曰恭惟和尚起居多福師曰漁父歌樵人舞乃曰爐裏栴檀香乍爇衲僧來問乾矢橛山僧答話甚依稀只道今年無別說要知祝延聖壽樂享平安但願風以時雨以時漁父歌樵人舞是誰恩力上大人丘乙<span class='corr'>己</span>。</p>
<p>上堂舉巖頭雪峰欽山同到德山欽山問天皇也恁麼道龍潭也恁麼道未審德山作麼生道德山曰你試舉天皇龍潭道的看欽山擬議德山便打欽山被打歸延壽堂曰是即是打我特煞巖頭曰你恁麼他後不得道見德山來雪竇拈曰諸禪德欽山致箇問端甚是奇特怎柰龍頭蛇尾你試舉天皇龍潭道的看以坐具便摵大丈夫漢捋虎鬚也是本分他既不能德山令行一半令若盡行雪峰巖頭總是涅槃堂裏漢師曰雪竇只得登東山而小魯又豈知令若盡行不啻填溝塞壑還知麼石頭路滑人難到到者方知不易登。</p>
<p>建新禪堂上堂一莖艸上現玉殿瓊樓陋巷不騎金色馬玉殿瓊樓被一莖艸蓋覆猶然身拄本來衣天地玄黃宇宙洪荒磉子念咒露柱放光向上一路別有商量卓拄杖曰錦鱗不得風雷送爭透龍門萬丈高。</p>
<p>法堂落成謝兩序上堂欲知佛性義當觀時節因緣雲峰不屑與麼道者一向來行德山棒用臨濟喝唱雲門普插仰山鍬驅大溈水牯磨南嶽鏡磚鞭頑石上峰教枯木解痛到今朝總與你各各回向破笊篱收拾了爛生薑曬眼了雲堂裏煎點已畢菩薩子喫飯來。</p>
<p>上堂悶守化城故是癡漢坐證實所猶為鈍機是人先世罪業應墮惡道待彼身上生毛肢生牙爪駝著一切人蹄蹋蹄觜對觜泥水通身為人輕賤先世罪業即為消滅若謂雲峰說人過惡遂擎拳曰莫怪偶然一時之說。</p>
<p>開爐上堂僧問三玄要旨請師開示師曰我不是他群隊曰如何是第一玄師曰波斯嚼月法堂前曰如何是第二玄師曰泥牛角上起蒼煙曰如何是第三玄師曰爐頭截角小方磚曰如何是第一要師曰破艸鞋[跳-兆+孛]跳曰如何是第二要師曰燈籠沒孔竅曰如何是第三要師曰輪椎打得叫曰玄要蒙師指開爐事若何師以拂子摵曰惜取眉毛乃曰曠劫無明生死結根灰飛煙滅無處存身喝一喝便下座。</p>
<p>師四旬誕日上堂僧問圓同太虛無欠無餘因甚教列三乘師曰昨日風今朝雪曰彼此俱是達磨兒孫何得禪分五派師曰雞上樹鴨下水曰有一人不列三乘不分五派和尚如何接待師便打乃曰好笑雲峰孟八郎雪朝應請特陞堂年雖不惑猶懞懂每向人前道大荒今朝凍得口似匾擔有一段如月上孤峰秋臨萬壑的光景都說不出遂撥開胸曰幸是者幾莖蓋膽毛不曾零落便下座。</p>
<p>誕日上堂僧問如何是意到句不到師曰剎竿頭上風車子曰如何是句到意不到師曰日出東方又落西曰如何是意句俱到師曰拶曰如何是意句俱不到師曰露乃曰今日有一件不平的事意欲對眾舉揚山僧若不是母難必要兜底說出他道睹星證得箇智慧德相正是逐鹿者不見其山豈知坐在淨白地上要問明星落後如何是身裏出門的意擬議不來和座掀倒教知二千年後寥寥日幹蠱而今亦有人。</p>
<p>供法物上堂好一段真風被他化母漏洩殆盡山僧雖則露箇面目也是蝦因子屈自小養一頭水牯涬是可憐生如今被人曳到曲彔床上祇得要撒放一遍卓拄杖喝一喝下座。</p>
<p>上堂靈源明皎潔枝派暗流注拆東籬補西壁未免作死馬醫設有箇漢掀倒禪床喝散大眾不唯剿絕葛藤免見雲峰話墮。</p>
<p>為母金蓮老人七旬上堂僧問如何是為親祝壽句師舉拂子曰能扶衰老益氣長年曰祇如無量壽又如何慶曰紫金丹能瘳眾病曰祝與不祝又作麼生師曰有箇類聖散方子與你僧禮拜師曰可惜不善服用乃曰那吒析骨肉瞿曇轉法輪總是囊中滯貨雲峰打開布袋你看紫金丹能瘳眾病類聖散諸毒消除更有扶衰仙鳳酒補中益氣又長年有善於服用的麼雲峰今日開舖更無一人下顧可惜三尺龍鬚喚作尋常破布不如收拾與蒲菴老人異日莊嚴淨土阿呵呵羅羅招羅羅搖莫怪空疏。</p>
<p>端午上堂今朝日面佛下界慶雲彌布定無蠱毒端公掃開柱下精靈土地分付江神討卜曼殊師利獅子筋疼善財童子遍處藥向我珍珠峰拈得箇茯苓根作杜仲子被山僧一唾只得掩面而歸。</p>
<p>上堂黃檗捧缽坐南泉座穿靴水上行不曾打溼腳王老師眼光爍破四天下兒孫猶在威音那邊行腳且道虛席過第二位有淆訛無淆訛畢竟瞞雲峰不過。</p>
<p>獅峰和尚周年上堂僧問三世佛俱<span class='corr'>已</span>禮過如何是先師面目師曰雨洗淡紅桃萼嫩曰未審即今在甚麼處師曰風搖淺碧柳絲輕曰原來原來師曰更要知春色惱人眠不得乃曰雨洗淡紅桃萼嫩好看三世諸佛萬德莊嚴風搖淺碧柳絲輕須知先獅峰面目現在臣退位朝君子轉身就父也難當春色惱人眠不得即今獅峰老漢於星宿劫中紹位<span class='corr'>已</span>竟落得我業就功忘恩怨斷竟成不孝闡提人。</p>
<p>佛修剃落請上堂舉疏山仁禪師常握木蛇有僧問和尚手中是甚麼疏山曰曹家女師拈拄杖曰設有問雲峰手中是甚麼向他道德成端的曹家女洗出如來舊法身。</p>
<p>古帆五旬請上堂舉拂子曰新豐一曲和者難賡雪曲陽春知音罕搆還有和得的麼擊拂子唱曰烏隆隆古公機有意在高山流水白雲黯黯處笑花生碓觜誦遍了雜華鋪著破蒲團曰裏睡管什麼地老天荒人不識大眾若是陶淵明纔聞便歸去。</p>
<p>雲巖老人于周上堂大事三朝小事一七十年來者些子肝腸尚如黐桼怨不入骨恨不深恩不切髓情不極若使外人聞知畢竟兒孫不濟特以此片栴檀上復阿家老爹年年此恨難消七月二十四日。</p>
<p>贊伯居士六旬上堂一僧纔出師曰你向山僧未出方丈道取看曰須是和尚自道師曰情知你道不得曰白日烘筵增瑞色一庭松竹倚清風師曰早知你有此一問曰松鳴朱頂千年鶴山長蒼條萬歲藤師曰猶落春秋乃曰者一則因緣自崇禎<span class='corr'>己</span>巳冬月初二為先君少嵩先慈金蓮與伊狼藉殆盡如今更要山僧重為漏洩其實家醜不可外揚祇好借席呈情舉趙州因僧問和尚年多少州舉數珠曰數珠一百八師曰美則美矣未超數量今日設有問為居士慶誕未審壽量多少乃舉拂子曰有什麼數量。</p>
<p>上堂舉風穴沼禪師曰若立一塵家國興盛野老顰蹙不立一塵家國喪亡野老安甜識得此意便好消兵器為農器放馬歸牛若有些子汗臭氣脫下衲衣向山門頭領取帚柄。</p>
<p>解制上堂僧問如何是的指單傳句師曰牡丹花下睡貓兒曰南泉斬卻了也師曰還取頭來僧展手曰多少分明師曰趙州意作麼生僧擬議師打曰伎死禪和乃曰結向然燈前拶斷湘江水一簾解向然燈後艸色花顏俱漏逗正然燈急須薦上元定是正月半火樹銀花爛熳紅自己家園都蹋遍蹋遍後如何咄看腳下。</p>
<p>是心玅生剃度請上堂僧問不二門開新氣象華頂峰前月正圓如何是峰前境師曰鶴歸天表煙浸寒林曰如何是境中人師曰破碎伽黎撩亂搭曰只如人境不立時如何是轉凡成聖的事師曰今日有人出家曰與麼則歷歷相承去也師曰黃河三千年一度清乃曰一句了然頓超十地男子身中入正定女子身中從定起好笑他覺城東際見文殊禮慈氏終是箇鼻孔出氣如何是轉凡成聖的句一雙鴻雁孤飛兩隻鴛鴦獨立。</p>
</div>
<p class='juan'>頻吉祥禪師語錄卷第一終</p>
</div><!-- end of div[@id='body'] -->
</body></html>