<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>頻吉祥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>頻吉祥禪師語錄卷第二</p><p class="byline">嗣法門人德能等編</p>
<div class='div-other'><a id='mulu5' /><p>懺藏經請上堂僧問露地白牛即不問五位王子事如何師曰且識露地白牛著曰如何是誕生王子師曰九重宮裏親依父曰如何是朝生王子師曰骨氣生來的似君曰如何是未生王子師曰志節<span class='corr'>已</span>登龍鳳闕曰如何是化生王子師曰威權迥震萬邦名曰如何是內生王子師曰紫羅帳合無人識玉殿深宮不見蹤曰未審諸王的父是甚麼面目師曰明日向不借床頭相見乃曰摩訶衍法離四句絕百非說甚麼真性光般若光自家寶藏不守向人家口邊舐唾如何是藏乾矢橛。</p>
<p>上堂冷地裏思量一件事真箇好笑如今也要大家知釋迦老子無端拈一枝花作什麼竟不知省錢易飽喫了還饑。</p>
<p>上堂杜子美極愛作詩李太白情耽著酒山僧酷好說禪只是臨機掣肘因甚如此究竟他說的都是驢前馬後。</p>
<p>天寄病起請上堂舉五祖演禪師病起上堂曰病來病去皮黏骨抖擻起來無一物行不成步語聲低鼻孔依然高突兀健則健矣且不能忘病天寄維那病已病了健又健了如何是活鱍鱍地句遂舉拂子曰花發雞冠覓早秋誰人能染紫絲頭有時風動頻相倚似向街前鬥不休喝一喝下座。</p>
<p>誕日上堂山僧未出母胎有則因緣今因漚度人徒請為欲利益世間故說卓拂子曰貓有歃血之威虎有起屍之德張公喫酒李公著跌纔有梅花便不同分明一種窗前月。</p>
<p>結制上堂諸方十五開爐雲峰廿四結制雖則事無一向也要諸緣畢備料掉秤鎚飛上天拆去東籬補西壁嗄忘卻了還有數百箇冬瓜不曾收拾遂搖手曰且莫忙明日廿五後日廿六小盡廿九大盡三十日待我從頭一一打起。</p>
<p>臘八解制上堂米盡油乾那事如何消算天寒地凍衲僧鼻孔殊長一向封疆把斷水洩不通如今放開些子一任暖律回春你好將智慧德相妄想執著一囊收貯便好一缽千家供隨緣與麼遊本來無箇事不必按牛頭。</p>
<p>上堂天正秋事已畢杖挑煙水心何極秋雲秋色雨濛濛葉子飛來寒[颱-台+析][颱-台+析]只如樹凋葉落不得道體露金風作麼生別得一語忽打噴嚏曰好好且得出些子氣。</p>
<p>師至常德棲賢中菴和尚請上堂適來法兄和尚道有箇千聖不攜萬靈罔測的句子要山僧與你們說破雲峰抖擻尿腸竟說者一句子不出何故本是山中人愛說山中話六月賣松風人間恐無價。</p>
<p>上堂舉徑山洪諲禪師因僧問奄息如灰時如何山曰猶是時人公幹曰幹後如何山曰耕人田不種曰畢竟如何山曰禾熟不臨場師曰問的如翫月生紋答的似入幽涉海惜乎者僧不善轉變當時更進一語立地向矮子國裏為王去也且道更進甚麼語遂起身曰豐干道的。</p>
<p>棲賢兩序請上堂僧問世尊不動寂場而遊鹿苑和尚離卻雲峰特入棲賢未審還同鼻孔出氣麼師曰你欠伶俐曰驪龍攪破滄溟月波斯擎得夜明珠師便打曰竹篦子[跳-兆+孛]跳觸著東海龍王惡發盡四天下張旗布鼓還識其中奪標者麼師曰門前朗水依然綠院後梁山只麼青曰與麼則蝸牛角上三千界雲月溪山共一家師打曰又恁麼去也問多寶如來分半座棲賢老漢請登堂未審古今之意是同是別師曰謝十三郎著象棋曰現前大眾久嚮雷音畢竟以何接待師曰半邊街上有曰謝師答話師曰恁麼郝問鍵錘<span class='corr'>已</span>整舊話方新證得的復是阿誰師曰金沙灘頭馬郎婦曰坐斷化機的人來如何安置師曰倒退三千里復有僧出師以拄杖約住曰衲僧家有借不借機同不同句若只抱箇不哭的孩兒按圖索馬有甚交涉豈不見適纔問話的有一箇照用同而權實不會有一箇玄要具而賓主不分有一箇雖則照用權實俱備只是鏟地不會你更要來問又豈知青蘿夤緣直上寒松之頂白雲淡泞出沒太虛之中所以趙州道有佛處不得住無佛處急走過若果是坐斷化機的人說驪龍攪破滄溟月也得竹篦子[跳-兆+孛]跳上天也得不動寂場而遊鹿苑的消息也得分半座與釋迦說法的意思也得雖然更須知有三千里外摘楊花的一著如或不然逢人切忌錯舉。</p>
<p>出隊歸上堂離山七月日客夢一百五趁起三腳驢踏殺玄沙虎鬢邊生白眼生花說話由來多莽鹵今日歸來舊院清帶得和風兼細雨設有問向上宗乘如何舉似昨過瀟湘南岸忽見驢子飲江濱上下相看嘴對嘴。</p>
<p>方丈上梁上堂卓拂子曰深一丈拂一拂曰闊一丈包括虛空無背向忽然走出空王老子教馬鳴王喝彩山僧便問他還知向上尊貴一路麼你看他揚聲大叫曰阿轆轆起。</p>
<p>方丈廚庫落成謝兩序上堂僧問如何是向上一機師曰烏龜稽首空王足乃曰秋老寒巖霜流野水不萌枝上都教果熟香飄無影林中總見風清月皎相頭買帽土曠人稀作灶漆泥通煙合火如何是業就功忘句冬不寒臘後看。</p>
<p>上堂一念萬年寒灰枯木俱是靜沉死水電捲雷轟精光透露不異捏目生花作麼生是活潑潑地句家住海門東扶桑最先出。</p>
<p>臘八上堂千峰萬峰咸積雪早起明星俱沒得而今幸喜日頭光更有一樁窮快活是甚麼事斑白貓兒爪距獰養來堂上絕蟲行分明上樹安身法切忌遺言許外甥喝一喝曰低聲低聲。</p>
<p>上堂舉楚石琦禪師曰一毫吞卻山河大地則易山河大地吞卻一毫則難也不難也不易鋪著破蓆日裏睡料想上方兜率宮也無如此日<span class='corr'>炙</span>背美則美矣只知有<span class='corr'>己</span>不知有人雲峰則不然攜取詩書歸舊隱野花啼鳥一般春。</p>
<p>解制上堂豎拂子曰一向恁麼地鳥道不逢人玄途絕消耗只有一元和二佛陀三達磨其餘是甚麼碗躂丘擲拂子曰五九盡日又逢春上元定是正月半金色馬陋巷不騎破襤衫回途肯著左搓龜毛搏玉象也應隨例看花燈。</p>
<p>春盡上堂九十春光日<span class='corr'>已</span>經過去了人生渾似夢勞勞苦不曉子規啼得血淋淋聲聲報道春去了好向虛空闢道途送春來日歸海島途中若遇觀世音與你餬餅切不可換取饅頭何故明年仍有春來到依舊桃花滿院開。</p>
<p>東林眉浪和尚至引座建法幢立宗旨明明佛敕曹溪是與麼說話大拘執生山僧昔年赤雙腳踏遍虎穴龍宮突遇眉法兄掀眉一笑便知他法幢建而宗旨立從是分袂廿餘年雖則兄南弟北其實看花的看花走馬的走馬昨來被箇戴冠碧兔牽來忽到者裏山僧一時措情不及只記得無邊身菩薩以竹杖量如來頂量至梵天竟莫能得乃合掌說偈曰虛空不可量佛功德亦然若有能量者窮劫不可盡汝等端略處肅好看東林和尚放出頂相來也。</p>
<p>奯舟和尚送獅峰老人衣缽入雲峰塔請上堂多子塔前活埋迦葉於雞足山中大庾嶺上死制道明於黃梅室內總祇是者些子無端被人向龍華寺裏收得竟不管平推五嶽三山勢傾出雲山幾萬重今日既落在雲峰手裏不管是佛的祖的指塔曰一齊收向者裏從教他層落落影團團千古萬古與人看。</p>
<p>浴佛上堂年年四月八惡水當頭潑究竟不得乾淨返添許多邋遢小子今朝不敢造次大展坐具至誠作禮無量壽勝王菩薩。</p>
<p>上堂一僧纔出師便打僧即喝師又打僧又喝師曰再喝喝看僧禮拜歸位又僧問一二三四五五四三二一翻覆有千般如何是第一義師打曰者一棒定要喫的曰道無方所明之在人法離見聞證之在智從上源流所傳何事師曰狤獠拄杖三千丈問新霽山川野色妍經寒梅蕊綠新蘚曉嶂晴嵐機不論五家宗旨請師宣師曰你也要棒喫曰上下和平針來線去如何是曹洞宗師打曰綿密不通風曰驅耕奪食玄要齊施如何是臨濟宗師又打曰拄杖活如龍曰關山崎嶮劍刃相當如何是雲門宗師復打曰腦後見晴空曰暗合機施不留朕跡如何是溈仰宗師亦打曰痛處與人同曰山色溪聲全體獨露如何是法眼宗師以杖拄口曰口裏出清風曰五家宗旨蒙師指象外歸家有幾人師擲拄杖曰且放你一棒便下座。</p>
<p>重陽上堂寒漸威葉亦落籬菊經霜香流夢破一句該萬象九日見花新老汾陽錯下註腳風流客由他落帽郎當兒灸燈暗坐達磨老子的五葉一花其實坐成類墮你們登高時可見祝融那邊的花色麼阿耶阿耶笑破虛空口。</p>
<p>白巖位老和尚訃至上堂師拈香入爐中曰千鈞之弩<span class='corr'>已</span>有人發了看箭良久曰過也舉訃曰擲得箇果子一切人觀瞻有分見麼者是我洞祖門下一位有力功臣不惟舉鼎拔山且得使佛祖光明亙百世而常存豈不見大統祖燈摘珠玉而纇貫無窮彙集無限人鼻孔眼睛直得花鋪錦上即今天下孰不欽聞山僧縱以須彌聚筆海水量墨欲書法叔和尚生平所證之道所懷之德所建之功所有之名於百萬阿僧祇中不得少分不如向者片栴檀中與伊燒卻何故不見道至人無<span class='corr'>己</span>神人無功曾來夜宿花枝上直至而今赤手歸。</p>
<p>結制上堂僧問如何是第一句師曰今<span class='corr'>日</span>離章義曰如何是第二句師曰胡僧夜渡關曰如何是第三句師曰合水和泥乃曰承言須會宗毋自立規矩惟此一真宗不易為君舉恁麼也不得新羅一似占波國不恁麼也不得波斯踏碎黃金窟若欲總不恁麼怎奈黑漆燈籠鬼夜爭今與諸人約定第一出入行來不得踏著常住地第二喫粥喫飯不得嚼著檀信米更有一莊要緊十二時中不得向鼻孔裏出氣若能依我教言向上句祖師機都將掉在後架頭從他閣起。</p>
<p>冬至上堂一陽初復萬類咸甦不惟大地春回且得日長一線正恁麼時苔封古路葉覆寒巖輕霜漬淡月流輝古井浸長天一色要得敲開金鎖玄關普請大家著力。</p>
<p>上堂融百千剎海作箇禪床是雲峰本分煉三百骨節作箇話頭是諸人緊要正當融煉之際如何是急急如律令句卓拄杖曰眨上眉毛早<span class='corr'>已</span>白雲萬里。</p>
<p>久雨上堂近來四十天雨幸喜不曾濕腳只見水長船高處處泥深路闊東海龍王儘喜歡破浪金鱗俱活潑以拂子指日天色似有晴意好把冬瓜瓠子黃瓜茄子一一從頭檢點若有漏溼山僧不管俆有過無過。</p>
<p>元旦上堂山僧自受先雲巖密印已來迄今二十一年竟未曾向人舉著即今癸亥春王第一日敬為拈出用祝當今皇帝遂拈香曰[口*部][口*臨]嚙[口*臨]嗶唎迦娑婆訶。</p>
<p>解制上堂冬不用解春不用結公案現成不須重說不重說君須決昨宵虎咬大蟲驚起南山鼻鱉遂攛下拄杖。</p>
<p>浴佛上堂僧問瞿曇老子年年降誕未審壽量多少師曰風吹煙柳條條綠曰未離兜率已降皇宮及至下來未審是出耶不出耶師曰雨洗桃花片片紅曰指天指地逞功逞能一棒打殺廢古忘今雲門老漢還具通天正眼也無師曰東海鯉魚打一棒雨似盆傾曰假若和尚當時又且如何決斷師曰山僧沒伎倆曰即今四眾臨筵是慶讚如來耶是道合雲門耶師曰舊文章不必再讀曰與麼則雲山解說法凡聖共知音師曰好箇話端乃曰雲山解說法凡聖共知音好箇同條句無人解得聽五更頭傾甘露不止九龍俱吐出年年生箇小瞿曇<span class='corr'>已</span>為諸人總沐浴雨洗桃花紅風吹煙柳綠向下舊文章不必重新讀便下座。</p>
<p>獅峰和尚十周忌日上堂與師十載成長別零落家私不可說抖落蓬塵滿簸箕盞子碟子俱狼藉遂拈香曰得人一牛還人一馬當初塗抹我大煞今朝供養你不假。</p>
<p>解夏法因居士懺藏經請上堂舉昔有老宿一夏不說話一僧曰今夏已來不道佛法欲聞著正因兩字也難得宿曰若是正因一字也無又一老宿聞曰好一鍋羹卻被一顆鼠糞污卻雲峰今夏只為著法因兩字晝說夜說熾然無間又豈止將蚖蛇蝮蠍砒霜鴆毒撒向者鍋羹裏教一切情無情物一時毒殺然後開卻眼來好看擔頭黃葉秋容瘦林下溪聲徹底寒。</p>
<p>為蒲菴師太三周上堂三年正月今朝雨添得愁思海漾深不是偶然求合得天教寒色洗空林前年十九泥深沒處走去年十九對著南辰禮北斗且道即今有何意致藕絲孔裏玉龍吟烏雞啄落天邊月。</p>
<p>臘八上堂僧問今朝臘八<span class='corr'>佳</span>節昨晚瞿曇解結明星<span class='corr'>刺</span>破眼中塵狼藉家私天不夜如何是粉碎虛空句師曰夜半好消息曰麒麟掣斷黃金鎖如何是不設牢關句師曰古路如弦直曰木馬嘶開古洞春如何是登堂入奧句師曰晴空只悄然曰夜半金烏騰海底如何是透頂透底句師曰木人穿玉戶曰曉來猶是舊時人如何是覿面無私句師曰石女扣金鐘又僧出師曰不涉廉纖試道一句僧便喝師曰正是廉纖曰透出威音外風光遍界新因甚當陽一著佛祖猶迷師曰廉纖不盡曰人情盡處難留跡家破從教四壁空師拈拄杖曰你豈不是見彈而求鶚灸便下座。</p>
<p>甲子元日上堂此一炷香無聲無嗅非木非煙統恒沙眾聖之靈起無盡含生之敬就此拈來遙向。</p>
<p>北闕以伸供養伏願龍樓鳳閣端居九五之尊四海八肱共樂羲軒之化遂斂衣就座乃曰即今一元再復甲子重登教二萬一千六百箇日月箇箇光輝使一統兩京十三省蒼生人人樂業只如重巖之下爾我道人有何祥瑞拈拂子曰山門跨玉象佛殿駕金鰲迦葉纔方起舞山河大地鳴琴直使諸人箇箇眉毛卓豎始見得元正啟祚萬物咸新。</p>
<p>上堂拈拄杖曰山僧此時前不讓釋迦後不管彌勒直使靈通海嶽氣運陰陽任他隨墮類墮尊貴墮一一據款結案遂卓拄杖喝一喝曰驗在臨時。</p>
<p>中秋上堂拈拂子曰此夜一輪人盡望不知秋色落誰家呵呵大笑曰南嶽七十二峰巒衡陽數十萬人家那裏沒有若有私於<span class='corr'>己</span>者即所以私於人也遂擲下拂子。</p>
<p>解夏上堂九十日前默時說九十日後說時默九十日中不默不說那畔今時非心非佛秋空漠漠白雲飛萬頃長空天一色。</p>
<p>蔣秀卿居士懺藏經請就指南菴上堂法不孤起仗境方生雨洗疏林白雲自異青青黯黯處密不通風光明燦爛時囊藏不住真性光般若光頭頭透露但將一隻摩天眼看盡三山五嶽春還有因齋慶讚者麼僧問香煙靉靆燈燭輝煌般若真宗請師舉示師曰藕絲繫住金烏足曰一切諸佛及諸佛法皆從此經出敢問如何是此經師舉拂子曰題是佛說曰未審三千諸佛畢竟居何國土師曰吾常於此切。</p>
<p>上堂舉雲巖老人住弁山日上堂未就座乃曰提持此事二千年前釋迦老子先我一著無端被文殊一椎不勝狼藉及後藥山依樣畫貓又被院主一拶轉見不堪弁山今日更不雪上加霜何故字經三寫烏焉成馬便歸方丈師曰先師與麼<span class='corr'>已</span>涉繁詞雲峰今日因事出山且不閒與你們說得拽拄杖竟出。</p>
<p>譚門眾山主請上堂轉山河大地為自己則易收捲殘霞蕩虛碧轉自<span class='corr'>己</span>為山河大地則難趁卻泥牛出海南者般說話不免在難易上起見山僧未出山時只見白雲淡蕩綠水漂搖山河大地與自己本來無問及至出山之後但見村歌社舞朱紫駢闐處處彌勒下生頭頭釋迦出現如是山河大地又何須轉今日眾居士以無作妙力轉山河大地為自己了覓一毫難易之相俱不可得作麼生是響順聲和一句揮拂子曰但把一枝無孔笛主賓顛倒兩頭吹。</p>
<p>結制上堂九旬禁足魚游網三月安居鳥入籠生殺盡時蠶作繭如何透得者三重雲峰則不然九旬禁足風吹網三月安居水出籠生殺盡時雲過樹有何難透此三重雖然瞞諸人即得若是那方人但將冷眼瞧著看你如何開口不見道鑊湯無冷處擊拂子下座。</p>
<p>冬至上堂喝一喝曰一陽復也又喝曰群機動也還有向群機未動已前道得一句的麼顧左右曰既善知時節吾今不再三便下座。</p>
<p>上堂舉拂子曰風不鳴條雨不破塊是羲皇時世我者裏事不如此疾雷破山䫻風震海乃壞劫將臨我者裏事不如此且不貴宜僚弄丸乘鵠黏鳩但能唱拍相隨便見風清月皎遂擲下拂子。</p>
<p>上堂夜船撥轉已見雲籠海岱眉毛眨上依然鷂過新羅直饒寸絲不挂脫體無依正是寒蟬抱枯木泣盡不回頭要得琉璃殿上光生八而你諸人正好著力。</p>
<p>解制上堂箭穿紅日影水赴百川潮好生去無毛鐵鷂飛天戴角泥牛入海好生去三腳驢子弄蹄行崑崙跨鶴汀洲下好生去新婦騎驢徐六擔板一任你東去西去只是那一行騎牛的不許動著若動著即打折你驢腰。</p>
<p>上堂廿四五年終朝打睡惟有今年益奇益瑞泥牛產得玉麒麟木人唱絕商山偈春風不到處絕滲絕漏鳥不銜花時難狀難名到者裏只好隨例投餐雲峰有一十八拍如今要與諸人唱出遂以拄杖三卓曰曲終人不見檻外數峰青。</p>
<p>臘八上堂師拈拄杖曰有麼僧出禮拜起師便打僧即喝師又打僧曰早知有此機要師曰放汝口通汝氣曰輕煙滿地寒侵骨萬里長空一倍晴如何是他一隻眼師曰騎虎頭收虎尾曰明星落後又作麼生師又打曰紫雲峰頂別有一句請師垂示師曰崑崙奴著鐵褲打一棒行一步曰謝師指示師曰最苦是新羅問閒言剩語即不問寶鏡三昧事如何師曰一似破沙盆曰如何是重離六爻師曰解弄死蛇也應活曰如何是疊而為三師曰將汝頭作汝尾曰如何是變盡成五師曰陀羅尼章句曰因甚有許多差別師曰山僧不曾有差別到你曰等閒奪轉空王令千聖還他立下風師曰也是鱉背猢猻乃曰重離六爻偏正回互疊而為三變盡成五者是今日一箇蘚活瞿曇你若道本不生今亦不滅是弄蛇頭的家具若道心生法生心滅法滅是搬猢猻子的活計畢竟如何是偏正回互的意饒你道子夜星河霧氣濃依舊青山不露頂此猶是雪山坐的要知蘚活瞿曇麼撫禪几曰過橋村酒美隔岸野花香。</p>
<p>解制上堂九十日前結羊頭車子推明月九十日後解無底船兒甚瀟灑正當今日如何是不解不結的人顧左右曰明朝更獻楚王看。</p>
<p>德清優婆夷懺藏經請上堂舉趙州因婆子請轉藏公案乃曰婆子可謂去國一身輕似葉趙州嘉名千古重如山雲峰今日與德清轉藏又作麼生以拂子卓禪床曰青山只解磨今古流水何曾洗是非。</p>
<p>上堂鐘樓上念贊骨董挑來不滿擔床腳下種菜葫蘆貯滿三千界昨日栽茄子霸陵橋上英風起今日種冬瓜黧奴曉夜撲菱花雲峰者四轉語可以仰答先師其實有兩負門若簡別得出許與雲峰相見若使不然萬古碧潭空界月再三撈摝始應知。</p>
<p>結制上堂去年結今年結暑往寒來好時節去年桃李也開花今歲梅花將噴雪秪有李將軍射中石虎用在機先韓大伯放箇蒼鷹有些妙訣山僧近來說禪不是潦艸實不耐得寒灰枯木死蛇頭爛賤生薑總不要阿呵呵真好笑藍采和沒孔竅。</p>
<p>冬至請西堂書記上堂僧問古德曰逢人即出出則不為人未審和尚還有為人處也無師即拈香入爐中僧曰逢人即不出出則便為人又且如何師曰腳跟下勘較三十乃舉疏山仁禪師因僧問如何是冬來意山曰京師出大黃師曰若識得者一句子如飲滄公上池之水洞見肝腑倘或辯驗不真問取他東來南來的行戶。</p>
<p>上堂韓信斬關不免傷鋒犯手張良燒棧還如曳尾靈龜怎似他金臺寶網從不繫著箇閒家具從他爛卻便見蓆捲三吳塵氛斂盡如何是啐啄不相應的句六月雪凍殺鱉。</p>
<p>立春值雪上堂盡大地是雲峰箇眼盡乾坤是雲峰箇身一切人坐臥經行著衣喫飯屙屎放尿總任雲峰眼裏身裏如何不成礙去只為雲峰是箇空的春風吹起時雲峰便水綠山青暖氣遍臨時雲峰便錦簇花攢秋聲蕭索處雲峰飛來無限零星葉寒雲凍鎖時雲峰冷浸重巖撥不開若使雲峰是箇實的又豈肯受渠四序遷流即今大地春回且雲峰又作何面目拈拂子曰早朝雪子落紛紛一箇烏盆變白盆中間忽然日頭出白盆依舊是烏盆還會麼遂擲下拂子。</p>
<p>結制上堂全機敵勝落二落三電掣飛雲墮七墮八生銕鑄彈子要伊打破疑團靈鶴得翀霄莫教白雲縛殺牛過窗櫺尾巴何曾過得佛既作了不須捏目生花現成句不用拈提真實處的宜道取。</p>
<p>上堂舉龍潭信參天皇悟禪師曰崇信自到來不蒙指示心要皇曰自汝到來吾未嘗不指汝心要信曰何處是指示崇信心要處皇曰汝擎茶來吾為汝接汝行食來吾為汝受汝和南時吾便低頭何處不是指示汝心要處信低頭良久皇曰見則便見擬思即錯信即有省師曰我怪一班黃口兒祇推上奇言怪語以為險巖句陷虎機聞著者般說話便不經心屬眼殊不知天皇答的正是碎璧析檀你擬著何塵非寶那片非香總是絕妙絕奇的骨子若是膠柱鼓瑟流且站過一邊。</p>
<p>長至日上堂寒流野水看清波漁人不渡疏林雲漬覓古路樵者忘蹤暖室裏莫錯商量貼肉衫當爐脫卻只如冬至一陽生因甚點水滴凍若道得分明吾道大亨設使必要逢庚數九侍者與我掇退果桌何故不見道一九二九相逢不出手。</p>
<p>臘八上堂僧以左手舉坐具曰者是妄想執著將甚麼喚作智慧德相師曰韓幹馬嘶芳艸渡僧以坐具度右手曰者是智慧德相又將甚麼喚作妄想執著師曰戴嵩牛臥綠楊陰曰離此二途請師直指師曰掩耳偷鈴漢曰頭頭顯露法法全彰因甚必要睹星方悟師曰兩面三頭不好看乃曰鴝鵲巢頂筍蛇貫膝肯綮修證一團滯氣雖則不依妄想也因難免固執指天指地已稱尊何事寒巖坐冷地今日實向你說頂禮無上醫王暫借鼻孔出氣。</p>
<p>解制上堂僧問閉門打睡接上上機顧鑑嚬呻屈為中下即今撾鼓陞堂所為何事師曰掃徑清風迎白日曰纔有言詮即落是非不涉語言終難妙證正此之時把住好放行好師曰不把住不放行曰未審是正中出偏偏中立正師曰舌頭已在梵天曰此所謂但能不觸當今諱也勝前朝斷舌才師曰的的不假言詮乃曰但能不觸諱即勝斷舌才說什麼不涉語言終難妙證語著結也三十棒語著解也三十棒又何況立正立偏分三道五一向只見山門合掌佛殿燒香那管兔走烏飛青天頭上如今春色蕭然天台去也得南嶽去也得笑看閉門打睡絕慮忘緣好一似竹篾三條驀肚纏遂喝一喝曰途中善為。</p>
<p>請霽峰首座上堂峰問天寒人寒總在裏許拄杖子寒時如何師曰抓著山僧癢處曰金牛昨夜遭塗炭直至如今不見蹤師曰已是七穿八穴曰藏身處沒蹤跡沒蹤跡處莫藏身為甚道箇普天匝地師曰何處可囊藏曰任從三尺雪難壓歲寒心師曰莫把琵琶強遮面遂舉靈樹和尚數不安首座人有問乃曰我首座生也有頃曰我首座牧牛也又曰我首座出家也我首座行腳也一日擊鼓集眾曰山門頭迎取首座適雲門至便請充第一座雲峰二十年虛此一位不是無人只是首座未到而今月霽峰晴寒光可掬而況山僧年牙衰朽那更有閒巴鼻洗象調龍自此之後你諸人饒過山僧凡有捏不碎的咬不破的去尋他東樓頭箇漢。</p>
<p><span class='corr'>己</span>巳臘月十日退院上堂拈拄杖曰從上諸聖親行此令山僧得自雲巖三十年用他不盡即今移南斗入北只得借功明位去也遂卓拄杖曰拄杖今年五十五生平孟浪忘機觸而今轉位借功勛威震寰中看步武山僧落得千自在百無為寒則向火熱則乘軒得閒寒興上峰巔且如何是忘功罷業一句擲拄杖下座。</p>
</div>
<p class='juan'>頻吉祥禪師語錄卷第二終</p>
</div><!-- end of div[@id='body'] -->
</body></html>