<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>頻吉祥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>頻吉祥禪師語錄卷第九</p><p class="byline">嗣法門人德能等編</p>
<div class='div-other'><a id='mulu20' />
<p class='h1'>佛事</p><p>掃石頭遷祖塔孤峰絕巘尊貴渾忘滿日青山誰來砍額石頭路嵌嵌險險若非腳下兒孫畢竟無能至此小孫今日且不敢動問尋思本末即今萬里長空在目千江派別朝宗還當得不肖殷勤一爵也未遂上香曰滿盤傾不出大塊<span class='corr'>已</span>先呈。</p>
<p>南嶽讓祖塔七載不違顏似物則不中一磨磚鏡後大地悉光生即今寶塔孤撐左為丹霞室右即羅漢洞中間一句子不敢向祖師前別通消息遂上香。</p>
<p>藥山儼祖塔峰屯水遶隔斷鰲山千里長亭澧陽在即雖有枯榮山色小孫不敢蹈著現成鼓笛不敢擊著自來石上栽花手長嘯一聲天地秋祥孫到者裏措手不及但借梁山千頃碧朝朝供獻法王前。</p>
<p>雲巖晟祖塔藥嘺秀發遍界花敷洞水逆流鳳山聳削白雲罅裏捏就黃金句子併卻咽喉奮發獅子全威懸寶鏡於當陽棄法身於腦後者猶是老祖半箇鼻孔今日遠孫智祥來登此席薰開天下有鼻孔的衲子箇箇向者邊吐氣。</p>
<p>洞山价祖塔蒼松滴翠綠竹含煙五位橋頭金風悄悄玉簾垂消耗誰通有伴來何妨借路雖於寶鏡中度影傳形猶向碧波裏忘功轉位更冀吾祖於不萌枝上撒些子花使小孫從不借借處來相見。</p>
<p>信祖塔盡空法界是吾祖真身誰能動得打圓相曰者箇餬餅是吾祖本據如何換得天皇巷裏有行蹤四葉青原千古秀拈香曰智祥遠自南嶽帶得些子土儀雖不堪獻少盡虔誠。</p>
<p>深山觀祖塔循流直透洞泉深逝水滄滄古木陰逆浪滔天何處起袈裟溼卻老僧心智祥遠來別無呈獻撥開蘚石重鋪錦洗過山花再點金。</p>
<p>德山鑑祖塔棄卻疏擔深入龍潭紙燭滅而大地光寒正眼開而佛魔屏跡不許念聰明咒不教坐明月床一條銕棒只要打折虛空脊骨那許他尿床鬼子拉扯群哄妄留湊合雲峰智祥今將梁山皓月朗水清波聊呈菲獻不惟少展孝思貴要宗源有據。</p>
<p>慈舟念祖塔五乳峰頭得的消息持到止風塗畔不意冤家路窄幸然大小石頭塊塊著地致使塵蹤鳳跡印破苔紋但有路行處無不錦繡花攢小孫智祥曾於南嶽峰頭踏倒石頭古路到者裏但借耶溪波底月公孫的的好相逢。</p>
<p>雲門湛祖塔青林煙漬古路苔封鳥道虛玄誰能插足小孫智祥從來不浪聞名今日豈求相見法幢遍布寰中兒孫蔭滿天下若論老祖神通也三昧也福德也智慧也皆非小孫所敢窺覷但聞道輕打我輕打我者裏畢竟尊他一著所以有此一片香志誠燒出。</p>
<p>爾密老和尚塔金針繡出囊無底玉線穿成錦有花兩手持來無處著不成儉也不成奢因甚如此本是自家人何須重特地雖然如是禮不可缺且作麼生是不缺之禮遂上香曰禮也玉帛云乎哉樂也鐘鼓云乎哉。</p>
<p>具足老和尚塔爐峰氣集終朝火玉傘雲蒸不盡飧添得耶溪溪水綠長年供獻有諸巒小姪孫赤手空拳到者裏只好借花獻佛。</p>
<p>三宜老和尚塔三十年曾到愚菴也被老漢愚污一上今日雖不敢平分五嶽也要出者一口氣若論老和尚辭舌海口錦繡胸懷縱令以四天下碎為微塵各出廣長舌相贊之不盡遂展拜曰玉笥峰頂千秋月也照當初妙德人。</p>
<p>弁山瑞祖塔佛手纔伸捏碎閻浮窠窟靈機方展掀翻去日西來扭脫金粟峰鼻孔挽著玉笥山眉毛嬴他彌勒先一著攪亂支那不記年末後向花梢上拈來明月頓使普天匝地人正眼齊開不肖孫智祥今日登師翁堂據師翁座惟以雪點銀花於煙籠晴樹裏聊呈遠意。</p>
<p>古洞山睦堂瑩老和尚塔玉花金果猿鳥無蹤白石清泉苔痕有路縱饒將得來未免成狼藉不肖今日登師堂據師位仍借先師食不盡的自肉以呈薄供遂燒香曰新豐舊譜重新唱願展慈光百億身。</p>
<p>久默和尚塔春三月鷓鴣天遠來猶子無可為言團圞金闕裏消耗誰通無影碧林中家聲久著小姪蓄得者些子不敢不向老法伯前一一拈出。</p>
<p>伴我和尚塔曩者從來不合伴今朝我亦伴於師惟祈不負山前約賞鑑殷勤只在茲小姪貧無供養林花爛熳斯時。</p>
<p>龍山素朴和尚塔金果未呈玉花未獻千里特來虛明一片究竟濟不得甚麼事到不若松花遍發香無限綠水溪添不盡聲。</p>
<p>洞山孤崖和尚塔無縫塔前香燒柏子金牛峰下鳥道誰通論德音久遍寰宇以道誼情同骨肉我來狼藉秋山裏只得重傾醉後杯伏冀高踞泥牛俯臨香席。</p>
<p>義山且拙和尚塔劈開大義走殺象龍龜毛一寸千斤重者是楚南角頭的餘韻辯謬原宗捉來酋首劫石千層四兩輕者是三吳兩浙的話柄俱非老法叔親受用句小姪昨從迴雁峰前帶得那一半法身持到弁山圓成者一句子還有識得者一句的麼打麵還他洲土麥唱歌須是帝鄉人。</p>
<p>金仙蕃光和尚塔霅溪北高齋深隱黃金骨的是金仙老大伯傳得洞上二十九代真衣缽機慣見兔放鷹洗象調龍是其所學收回姑蘇臺畔明月光繼起華林園裏新豐曲者一炷香畢竟如是為老法伯燒出。</p>
<p>獨園玄素和尚塔大方獨步嘉聲久震寰區鞭撻泥牛毒手從來最辣繼華林之妙唱春風拂翠至今舌相天然劈獨園之劫艸春水添藍畢竟法身儼在此中有箇不落古今生滅句小姪拈來聊呈供養插香曰夾山漾裏千層碧綠樹光中一澗清。</p>
<p>佛川離言和尚塔雨裏䑣舟覓到水源深處入門見主軒昂古洞家聲到者裏抖擻衷肝覓一些子虔誠不出玉碗醍醐終非可口銀盆蘸雪木不堪餐縱饒捏取虛空骨到老法伯前還成一唾只好將華林舊席鋪舒一上遂拈香曰麤席雖呈終不免邯鄲學步攖寧和尚塔同根共本氣質相孚三十年前曾見在人天座上放百寶光舒撩空舌不唯三峰倒卓還教二水吞聲小弟今日要向不借借中借些子以為供養未審老法兄還能舒光散彩麼燒香曰已成曲折廬山雲中寺敬堂和尚塔雲堆無縫塔煙洗不萌枝此中面目是誰親見卓拄杖曰者是開山敬翁和尚自見大千潤祖已後拈一條窮楖栗摟遍諸方末後向匡廬最高頂上雲中作寺教盡天下象走龍奔復於群麟中首度無學和尚將他箇破蒲團輪到南嶽荊紫峰頭便見優曇花盡放鳥道寄書回幸得獅峰浮木老人流分三楚道播寰中即今若子若孫半周天下智祥到者裏擬欲細酌松花滿堆蒼翠卻又是老漢平生啜啖的用獻何為遂拈香曰固是昔年狼藉天花瓣三代傳來尚有餘伏冀慈光允斯薄獻。</p>
<p>高峰吉菴和尚塔翠竹珊珊寒煙裊裊面目儼然全身靠倒一炷栴檀只是燒兒孫但謂今朝好。</p>
<p>一水受業師塔蔓艸荒煙積幾藂塔幢空教紫雲封箇中無限難思句積到殷勤九拜中惟吾師之靈也盡古今而無際遍法界而不遷深藏一具黃金骨塔影依然在那邊你諸人如何相見以坐具打圓相曰高著眼覷。</p>
<p>雲巖瑩老人周年上供去年今日雖恁麼去可煞熱今歲今朝方與麼來特煞久而今老人垂慈降重無可傾忱惟清泉白菊而已雖則父嚴子敬其實者些子也少不得遂上香曰青州梨鄭州棗大扺無如出處好。</p>
<p>荊紫無學和尚忌曰舉老人最後偈曰五十三年獨養機誌公不是閒和尚與人同宿不相知顯諸仁藏諸用者回獨自出山去來時無口鳥道音書寄得歸相隨來也你們還有識他寄得的音書麼遂插香曰鳥篆蟲文看不盡寄聲伸意裏頭人。</p>
<p>至妙高峰上吉菴和尚并受業師供金風體露葉落歸根古殿苔封白雲自異三十年前何曾恁麼去三十年後何須與麼來木童兒巴歌唱盡青山父好月深藏今朝既到者裏說什麼登泰山而小天下但向尊前少呈微奠伏冀慈光真誠允鑒。</p>
<p>重陽日為岐山嬾放和尚燒香黑白琉璃月下看一雙孤影迸人寒夜深古殿無人立掩面羞渠出畫欄嬾法兄今日有件因緣要與論量汾陽因甚道重陽九日菊花新良久曰岐山和尚道青山青綠水綠栲栳控來何止十斛插香曰恭惟老兄千自在萬自足但祈不捨真慈如空如谷。</p>
<p>獅峰和尚龕前燒香片片栴檀無盡爇推爺直向裏頭行那邊不坐空王殿豈肯耘苗向日輪恭惟寶龕之內示寂得戒浮木和尚內紹荊峰舌頭縱處天花墮親承百丈藕絲牽得巨鰲歸三十年大座當軒壓倒諸方曲彔床頭槌柄昨來慈舟別棹蓮沼緣生不肖退步歸來只見簾垂黃閣今日無可傾誠只得獻未生芽黑豆供<span class='corr'>已</span>結子金花卻不比牧羊海畔女貞紅拒馬河邊石榴子惟冀真慈來歆來格。</p>
<p>為睦堂老和尚燒香著破無縫襖抖亂麻三觔洞山怨渠徹骨徹髓雲門喜伊最妙最奇惟有陳睦州半肯半不肯生平冤事猶多鈍滯山僧太過燒香證驗一回的的商量不錯如此敗露他不怕招殃禍。</p>
<p>雲巖上睦堂老人供黃花任發當初笑修水猶聞舊日聲積怨堆山消不盡人間天上若為情良久曰香煙羃羃燈燭青青說不了的是者一片胸襟。</p>
<p>為金峰竺關和尚上供一從蹋倒溪聲後坐斷雄峰不計年捏碎鄰虛無剩句五花毬子有人傳山僧昨來趁一帆風於九萬里鵬程擬向蟭螟眼裏入百億香水海坐大寶輪同聲唱箇新豐曲子不知兄入隱身三昧雲巖只得放開線道遣化人呈供養顧左右曰且道化人呈的是什麼供泥牛肝膽黃金髓玉鳳眉毛兔角湯。</p>
<p>為棲賢中菴和尚設供大巧若拙做得恰好大音希聲做得特像只有大仁不仁老兄做得特煞今時人孰不以拈槌豎拂為得意孰不以多繼宗嗣為得人孰不以廣刻文言為得名唯兄道任從天下樂欣欣我只無有者些子行徑瞞他人即得雲巖今日從頭露布且不管無功無已只要諸方檢點而今薄設粟飯野菜黃虀已是刻畫無鹽遂拈香曰子期不是無知<span class='corr'>己</span>流水高山總是琴。</p>
<p>睦堂老人忌辰苕帚糞箕掇過了眾生總不奈些何翻思二十三年事破泣為歌恨轉多因甚如此怎奈今朝七月二十四。</p>
<p>上太華成範和尚供維摩病病得極奇太華崩崩得特早比來官路沒人行只得全身入荒艸教我毘尼道高物表數十年掉一片舌覆遍潭北湘南昨來向無影林中就路還家雲巖具一杯茗一枚棗少屈蓮馭聊陳便道。</p>
<p>為天台夢帆和尚設供白雲籠碧岫去住無蹤相識滿天下知心無幾天台普請南嶽陞堂箭穿紅日影零落夕陽春我夢兄受先師命一住天台二十餘載高調新豐曲子走殺四海英靈不意將箇無尾大蟲趁向殑伽沙等諸世界外普令人人覓跡無由致使法源枯而法幢折末世宗風由斯一冷雲巖雖有妙幢相三昧寶印三昧怎奈孤掌難鳴拈香曰聊作八行用伸芹意惟冀法兄知心少鑒。</p>
<p>為紫霞山古條和尚上供梅雨喜初晴榴花紅似火袁州城裏人碎剪春風破吾門今日正寥寥惟斯古木堪擔荷豈期忽折倒靈根致使秋風滿林壑聊只一盞清茶略款行神少坐同門肝膽若為論月挂松梢清影墮。</p>
<p>重陽日為湖騰牧石和尚設供重陽雨時偏熱相思淚染群花結那邊人去杳無蹤徒使丹楓瀝殘血遂拈缾中花曰山僧如此供養還當得也無檀香毬孔雀舌聊當栴檀一炷爇法門落寞不堪論總付秋風撩亂說。</p>
<p>南昌生生和尚潭州宗直和尚訃至設供不便細截輕雲豈堪滿斟蠡水藉趙老家私屈同人一席江西潭北道路不同曲展新豐從來匪異寶鏡堂中位列班班百艸頭邊霜風[颱-台+折][颱-台+折]鄱湖波撼洞庭秋一段傷心言不及。</p>
<p>為古輝和尚燒香恭惟洞山阿耨堂上古法兄禪師半生行腳一人處半人處無不蹋到十年深隱明頭來暗頭來俱教把斷昨日將祖翁田地西舍東村三玄五位盡皆著付與人便自箝口結舌潛輝度影向無佛處稱尊今以道誼情深爇此栴檀一片遂燒香曰可憐寶鏡堂前月孤影何從復得雙。</p>
<p>弁山為定修和尚上供昔日聞名今朝覿面賓主相看各各不見既相看為什麼不見黃雲鎖斷群巒銕馬追風如電銀籠鶴起苕霅吞聲玉殿光寒人天失怙向承推座雲巖只為轉身太速颺下者箇骨董擔子令人提手難攜小弟今朝捏聚須彌掬窮滄海於老法兄前略表殷勤。</p>
<p>為樂平老和尚及一句和尚上供蒼陰古木勝率陀天無著師竹篦有驗鬧籃垂手一句天然樂平翁<span class='corr'>烏</span>藤獨卓三代禮樂今在茲奕葉相承猶有待拈香曰者一片香燒即是不燒即是遂放下曰留與隱法姪重新繼起。</p>
<p>為道目和尚設供瓊花果排不出金蓮華簪不就縱饒以趙州家款玻璃缾醬總用不著何故只緣我法兄本來尊貴素厭珍奇自家寶藏尚且受用不盡那堪者些子狼狼藉藉今日弁山有一段虔敬又如何呈獻幸有栴檀香再爇紫羅帳合也相應。</p>
<p>為資福喝山和尚上供昔時喝得千山退今日千峰落落歸既使銕蛇還海底教人特地整寒衣弁山向菊花叢裏拈得一枝聊為呈敬遂燒香曰三玄五位俱拋卻資福江邊兩岸秋。</p>
<p>為金華密印寺牧菴和尚設供金花果結密印心傳窺殘明月蘆花名遍神州赤縣以至老兄臨行道青山常舉足白日不移輪都是功勛邊事且如何是忘功罷業一句遂作聽勢曰侍者更上一甌茶。</p>
<p>為大覺蘭如和尚上供萬牛難挽法門秋幾處霜花折玉樓無限傷心言不得白雲空蕩水空流推我蘭翁和尚慈舟久棹慧炬恒輝正中流砥柱誠大夜明燈不期罷釣寒江頓使西山月落龍華向月落後特餞一程聊伸薄獻你諸人要識我法兄危然立化的行徑麼遂燒香曰楖栗橫肩不顧人直入千峰萬峰去。</p>
<p>麗章覺性二禪德送霞山古條和尚位入雲巖祖堂古幹直如弦霞峰光似日喜君調出沒弦琴幸有知音心似銕曲終人不見冷浸秋空月沉潭影落鴻跡何存返照家山寒光赫奕即今橋梓同堂壎箎疊奏大家團圞頭共說無生話且無生話畢竟作麼生說遂安位曰二月春風翦殘雪。</p>
<p>古岸法姪木主入龍華宗堂好隻聖箭子射入蓮華漏舉位曰若謂垛生招箭他家自有行路權借一席以為影艸無位次中明位次夜深和月宿蒹葭。</p>
<p>為白巖惟直和尚上供先白巖一條千斤擔子委命吾兄則老人去無憾矣老兄擔未卸肩便乃倒跨泥牛潛蹤鳥道比來法門冷浸落落晨星水潦鶴之屬揚揚閭里豈不傷心弟久叨道愛心跡俱通只好將一片香如此燒卻衷腸不盡誰堪繼苕霅蒼蒼與麼流。</p>
<p>為潤千禪師封龕昔年一笻煙水揮碎虎穴龍宮今朝高蹈雲峰顯示身相如幻遂拈封條曰同條生不同條死要識末後句只者是起龕雨際滂亨蹋倒趙州前略杓不萌花謝凋殘無影林春風所以奇特時自有奇特受用何以見得撒手懸巖不顧人直向千峰萬峰去舉火蔣山拾得的句大梅置得的禪與今剩得的三百六十莖骨子捏成一聚拋向烈燄堆中轉盡根本法輪去也且如何是最初一句四溟東海流</p>
<p>為雲林上座入龕七十五年前花飛雪上藏身有處七十五年後月浸寒潭沒處藏身且作麼生是全身奉重一句以杖擊龕曰者裏甚是穩便封龕入滅盡定處處山花含寶月現諸威儀重重煙浪鎖寒林藏身得地的消息須是山僧舉出拈封條曰銕牛吼月到三更起龕自來腳跟穩實住則不去便能轉荊棘為梵室昨夜撒手歸家去則不住頓教微雨妒殘花只如臨行句子憑誰分付卓拄杖曰出頭天外望移步跨飛龍。</p>
<p>為權宜火山僧向來為你說的總是方便權宜今日教你乘此寶乘直至道場遂下火曰春日晴山色媚火光生白蓮出。</p>
<p>靈卓禪士火落葉蕭蕭金風體露萬里一條銕光明赤洞洞擲火炬曰看看亂雲橫谷秋水含煙。</p>
<p>純密上座封龕昔日面目儼然今朝儼然面目猶有者箇在遂掩龕曰從前夢<span class='corr'>已</span>圓坐斷青山路起龕門裏出身易身裏出門難朔風寒徹骨消息滿長安純上座時寒途中善為舉火目前無闍黎此間無老僧還知火燄與三世諸佛說法三世諸佛立地聽麼擲炬曰雨乍飛而澹煙起。</p>
<p>悟空老宿火打圓相曰還識者箇消息麼六十八年曾不異今朝撒手絕攀緣擲炬曰臘月火生蓮。</p>
<p>自修尼起龕一步闊一步家家門首長安路而今春暖又花香古路迢迢驀直去舉火花似錦水如藍無生國儘安閒即今葉落歸根如何是體露金風句遂下火曰掣斷黃金鎖推倒須彌山。</p>
<p>蒲菴師太封龕二十五年喫佛飯穿佛衣念他拜他不是好事而今不穿他衣不喫他飯就是佛來亦不採他到還有些氣概即今安奉全身依舊寶龕妙密遂作禮曰正月春風雨後晴借孃衫子拜孃靈。</p>
<p>德修尼起龕夢既消懸已解更須知出身有路且畢竟向什麼處去喝一喝曰葉綴花聯春事水山無不逍遙下壙雨蛻長空風梳碧岫昨夜因緣憑空漏逗放下後如何九蓮花裏任遨遊。</p>
<p>珪珍禪人火幼志披緇解人說話髫年撥艸參禪未罷你也罷不如將參的學的佛病祖病拋向東洋海底只有箇珪珍與你一火燒卻擲炬曰咄看取千尋腦後光。</p>
<p>心宗禪者火活以死為憂死以活為愛憂愛盡消忘剩得一皮袋既以心為宗何處不自在下火曰要得樂業安家再入火光三昧。</p>
<p>美彰上座封龕前日我來你睡今日我來你起雖然起睡不同爾我相逢者是且道是箇什麼掩龕曰你且聊坐片時少間為你說破起龕適來有箇道未盡的句子率性與你道出家山好家山好秋空漠漠寒雲杳前村更有好商量看取後園驢喫艸舉火以炬橫空曰古佛家風識也麼三身四智總淆訛吾今報道歸根旨雲泛長空水泛波。</p>
<p>爾蒼禪師封龕以手掩龕曰荊峰學得的句義山參得的句尋常置得的句俱已說過了作聽勢顧眾曰還聞爾公末後句麼良久曰蒼天蒼天起龕文殊托上梵天罔明作一彈指雲峰今日決不作死馬醫仰煩行者舁來一火燒卻舉火有一人長年喫飯不飽爾師終日不喫不饑若論人天路上可謂灑脫逍遙今日遇著雲峰驅耕夫牛奪饑人食作麼生迴避驀攛炬曰一回飲水一回噎到此方知別有因<span class='note-inline'>(患膈)</span>。</p>
<p>晏河上座起龕未入雲峰時不是晏河既入雲峰後亦不是晏河適纔洪波浩渺白浪滔天正是闍黎轉身的消息欲得禹門三汲浪更須平地一聲雷遂喝一喝舉火脫體無依時渾然忘朕兆古路直如弦翻身<span class='corr'>賡</span>別調然雖恁麼欲透末後牢關須是山僧為汝著力始得遂下火曰此去漢陽八百里萬年松在祝融峰。</p>
<p>洞源上座火一靈皮袋皮袋一靈皮袋已丟在者裏且道一靈向什麼處去攛炬曰寒添松竹白雲深。</p>
<p>照源沙彌火<span class='note-inline'>(患啞復溺水)</span>竹密不妨水山高豈礙雲雖則語言斷依然月下歸不畏夜塘秋水深肯向紅蓮華裏度從此愚癡夢已圓在處人間皆可住。</p>
<p>不則上座起龕白雲堆裏有箇去處古路如弦直出門通大路忠上座好去好去舉火大半生閻浮好夢四十年水月空花而今落得晚煙斜趁時節早歸家無影林那邊好開畬。</p>
<p>博識老宿起龕春正濃君已去東方起定西方入桃花落盡李花飛家家門首長安路舉火有佛處不得住無佛處急走過三千里外摘楊花我已為君都說破且道說箇什麼費廉岑薛雷賀倪湯。</p>
<p>正修上座起龕古路銕蛇已為汝攝去翀霄丹鳳已為汝安排要透那畔威音以拄杖作[○@(、/(、*、))]曰且從者裏著腳舉火炬六十八年前不曾恁麼六十八年後卻也恁麼菱花照膽正恁麼泥牛鑽入箇恁麼且看恁麼恁麼。</p>
<p>德珍起龕人以三界為家是大桎梏切不可住好去好去舉火昨日已前塵勞浪潑天今日已後風光自悄然而今要識歸家好看足底蓮華遂擲炬火。</p>
<p>良璞禪德起龕天下名山踏到了辛苦年深病亦惡而今收拾了歸家我送君行滴水可酌<span class='note-inline'>(時下微雨)</span>舉火昨朝我正生晚間你便死不是太無情有我沒有你迢迢古路好生行火裏蝍蟟吞兔子。</p>
<p>照空老宿起龕靈光透出千年室春雨凋殘舊院花八十六年心事了請君直上白牛車下火東勝神洲莫去南贍部洲莫來一條大路如天闊勝熱門中有善財遂下火。</p>
<p>麗嚴知客起龕去去去早歸來閻浮路上風光好只莫因循著腳開舉火移身換影拳踢相當撥轉上頭關透出青霄路者是吾子十八歲時的行徑昨來粉碎形山放出翻空銕鷂故爾日前索筆書偈去已復歸尚留一七昨於風火交攻之際老僧問你那箇是你本來人你便喝又問即今者一喝落在什麼處你道歷歷分明者便是你生平所參所學的本據老僧不貴你生前有義只貴你死去翛然養成二十七年身孤我衷肝千萬段而今送汝出長安著早明晨開舊店遂下火。</p>
<p>無修老宿火<span class='note-inline'>(僧為水溺)</span>昔有性空菴主說偈曰坐脫立亡不如水葬一省柴燒二省開壙撒手便行何等快暢誰是知音船子和尚高風難繼百千年一曲漁歌少人唱性空與麼去就美則美矣且未盡善雲峰今日要無修從水大中入正定火大起定心不亂舉火炬曰火光照徹三千莫向寒潭守寂。</p>
<p>高原出機和尚起龕閻浮提示六十春秋形跡昨宵風雨催春去無影林現百億毛頭獅子明朝依舊露全身即今別有一句請兄向白雲頭細細商量入塔塔幢高據碧雲霄萬水千山俱到目藕絲牽山玉麒麟五月霜花滿林麓者是老兄全身放下的去處只如端坐涅槃城如何通信問遂掩塔曰風生大壑月上孤峰。</p>
<p>潭州嶽麓彌嵩和尚起龕瀟湘罷棹窺殘兩岸蘆花古渡回舟下載清風明月獨跨威音外慵下妙高臺艸鞋價足三十載道播江南拄杖光寒千萬里嘉聲獨露所以位老人曰撞破煙樓在汝一足即今轉身折影不居正寢好請老法姪乘時高蹈。</p>
<p>入塔捧骨曰藏身處原無蹤跡無蹤跡處本莫藏身黃鶴樓崔顥題過老長沙煞有淆訛世界如此闊古鏡如此闊象骨師分明露布黃金世界不住涅槃後路不行且如何是高踞白雲寂然不動的句安骨曰萬年鶴宿高枝上秋水長天一倍清。</p>
<p>為爾寧侍祖起龕春王後第八日風和日暖堪游戲匆匆行色不能留惟君直蹋蓮華地舉火日侍祖師身未透祖師意雖則生緣楚水莫覓來時蹤跡昔者放去太危今日收來特密撇下髑髏前許多骨董山僧為汝據款結案噓一噓遂下人曰紅蓮生白雲起入塔善財參不到莫向那邊討者裏好安單為君放下了放下後如何石女謳歌木人起舞。</p>
<p>聚雲大師起龕黑豆已生芽全身吐露了春信上梅梢歸家猶太早如何是臨行的時節卓拄杖曰五九日便逢春舉火新年頭一句子一切人總道不出唯有聚雲公於八萬四千毛頭上一一顯露且道是什麼句遂下火曰西山日落後轉眼白雲收。</p>
<p>明遠禪德起龕六月炎蒸火雲洞徹盡十方空何空不熱惟有勝熱門清涼最可入舉火汝既明遠應須知近百日身心是病非病而今足底寶光生汝且看阿閦國眾香國極樂國隨君取證。</p>
<p>引衢監院起龕空花結果陽燄成胎八萬四千病從空放下來只有者箇殼漏子老僧為汝親行檢較舉火紫羅帳合君臣隔明月堂前祖父違四十五年恩育盡閻浮提上又言歸昨日問汝即今事作麼生汝道只要死得便休我道好好修事著汝即顧視老僧便此長往只如漠漠水田飛白鷺陰陰夏木囀黃鸝引衢又在什麼處遂喝一喝下火曰看火。</p>
<p>潤弘上座入塔那邊沒者邊起是向來的人須知靈苗異艸野父慵鋤盡大地撮來如粟米粒不是巽山乾亦非辛山乙此是潤弘老宿久遠劫前置得的此回八十年謹始慎終大半生金堅玉立預知報謝撒手回途實有衲僧巴鼻即今微雨灑殘花澹煙籠翠竹如何奉重卓拄杖曰上霄峰獨卓極樂復何求。</p>
<p>韜光禪德火昨日今朝死生兩別要知一貫兩箇五百從今莫戀舊時形我送君歸安樂國。</p>
<p>能言老宿起龕四大本來空五蘊元非有即此幻形骸若箇為承受七十年今夢醒來翛然直入蓮華漏舉火性火真空性空真火五蘊山頭紅蓮萬朵從來蟻子不食銕二月春花滿林壑照徹本來人一似破灶墮。</p>
<p>龍華為自持大師入塔春山綠春水闊湘江曾寄湘翁棹蘆花兩岸已成秋曾聞你道萬里天邊飛一鶚真自在真快活切不可聽人教你說碧賓班畢剝。</p>
<p>達源禪師入塔衲僧家掃蕩處定有建立建立時必須掃蕩你只管插一莖艸建立梵宮那管他土星來犯牛斗即今能事告終歸根有地來到弁嶽峰頭正好和身放倒放倒後如何居然別有好風光。</p>
<p>道安聞目二老宿入塔雲收碧嶂煙落寒巖宗通妙協不在安排人從烏鎮來帶得空王信且信中道箇什麼父是道安師是尊證龍華院裏請彌勒送渠佛國取證遂指塔曰二上座者裏儘清涼全身宜放下慧光尼入塔盡大地是慧光一道如何收拾得起遂舉骨曰汝但返照回光就此安家樂業。</p>
<p>德盛尼入塔德既盛歸來到免教全身入荒艸塔幢矗矗影團圞坐鎮其中真箇好。</p>
<p>啟宗尼入塔開不二門鳴指曰示真實相復展兩手曰只此樣無他樣萬年床子好安身要啟吾宗重開寶帳。</p>
<p>在宥老宿火在宥於天下而天下自治翛然既脫無塵累勝熱門開有善財數百里風帆仰托弁山今朝有箇最清涼最解脫的去處惟公善入遂下火曰燒入塔生死結根聞聲見色安樂妙常亦非他物火洗從前幻泡身猶然剩得孃生骨老僧與汝放開落得一場快活。</p>
<p>本慈老宿入塔百骸潰散後一物鎮常存萬里長空杳千江秋水深那邊雖有空王殿特煞徑庭不及者裏穩當遂入骨。</p>
<p>公敏老宿封龕盡大地是汝全身盡十方是箇龕子八面玲瓏總無向背又封箇什麼遂喚曰公敏者一罅我為汝封卻起龕出門通大道雙足已撩空明月蘆花裏珍重且從容舉火秋山碧秋水清秋風細細送君行頭頭俱是無生旨死去生來莫認真要識今日所歸的家麼遂下火曰從來只說毛長短燒了方知地不平。</p>
<p>瑞生李居士點主青山常舉足白日不移輪一點圓明無向背收來玉線與金鍼。</p>
<p>顯如上座入塔卓拄杖曰十方薄伽梵一路涅槃門且道其中作何境界顯上座且向其中入不必遍遊法界全身總是毘盧。</p>
<p>悅可禪人入塔汝既悅可眾心正好相隨來到襲襲寒風無聲便是來時好道。</p>
<p>智慧禪德火山西子智慧僧向南參生死因如今放出關中主直透千層與萬層如何是腳下無私一句下火曰火裏白蓮生入塔三十四年只有者箇吾今喜汝當處解脫入骨曰此中最吉祥萬般俱利樂。</p>
<p>心載禪德起龕以一重去一重門前處處好春風去去去雨裏青山路路通舉火前日向老僧討火的本是心載今日老僧燒卻的亦是心載火滅煙消後心載在什麼處下火曰上元卻是正月半。</p>
<p>法生老宿入塔一向弁山住今自平湖來且喜從前骨董俱已撒過一邊舉骨曰剩得者些子是法生不是法生遂入骨曰法生今喜証無生。</p>
<p>為真修菴主入塔盡十方是解脫門盡乾坤是安樂國只緣四大未空所以入他不得如今四大既然空剩得真修同皎月遂指骨曰入。</p>
<p>為寶明菴主舉火五蘊之身本留不住好趁著烏芻瑟摩成隊去既到其中不須停佇只如煙滅灰飛後作麼生是寶明面目遂下火曰桃花雖落紅猶在溪水添聲冷亦流入塔如吠琉璃內含寶月那畔今時全超不借欲得萬古斯存須是者箇時節入骨云且道是什麼時節文殊畢竟出不得。</p>
<p>為即岸老宿封龕曾封不再封平生心事了無從以封去一封水晶宮室儘玲瓏雖然是箇蘧廬其實可以奉重起龕來在我先作哥七十年中意氣多去在我先為老白雲壓碎青山了去來路上儘逍遙何必羨他西方更好必欲要往西方請君乘時著早直上白牛車穩駕來時道舉火三十年肯綮修證洗盡凡心開寶鏡五千里山水迢迢好夢而今做過了雖幸得入龍華猶是化城欲得寶所及時登須是寶華生足下入塔生來撈得瀟湘月兔角龜毛滿擔挑至此一齊俱放下玉龍吟出海天高且道者是什麼境界細入無問大絕方所。</p>
<p>為慧霑禪師入塔倚天長劍子雖有一至東禪便掣肘臨鋒不解試吹毛辜負光陰三十九汝雖猶子即吾兒安置應須重厚入骨曰三世如來一道歸至此無榮無辱。</p>
<p>為曇燁明副寺封龕昨來聽事不真喚鐘作甕向老僧道縱有百年終歸造化是則是爭奈未得末後句在且消停再聽分付起龕四山合處原不是你零碎虛空證他怎的舟帆準備待君行好趁東風一一起撫龕曰去舉火世人都只戀形骸一似黃蜂守殘穴虛空粉碎沒形蹤火裏蝍蟟吞卻月者些狼狼藉藉老僧為你收拾遂下火。</p>
<p>為曇燁德嚴大光入塔濃霜打濕青松面朔氣吹寒落葉心一箇大千渾是骨白雲堆作涅槃城者四句偈三人各得一句者一句是阿誰當得入骨曰看。</p>
<p>為畫初都監封龕輔弼龍華僅三十載湖北湖南春風滿載而今事盡功忘始名真觀自在起龕一路涅槃門當初有一畫雲門折倒時致驂乘別駕而今一路坦然平更不必東纏西挂舉火汝去畫初存汝來畫初到彼彼不相知如風吹萬竅不因章子西丁言幾乎忘卻來時道入塔老僧前日與你說的是最初一畫舉骨曰尚餘者一點未曾閣置放下從空放下了萬年床勢本天然。</p>
<p>為宗蔚老宿封龕公幹龍華其事已就臨末梢頭別行一路且問你去向何所遂封曰少間有箇著處起龕往來四十年辛苦一雙足今日捎空去乘牛不跨鹿蔚闍黎途中好去舉火三世諸佛在火燄上說法已竟宗蔚闍黎諦聽諦聽遂下火曰決非因緣與自然性入塔盡十方界寒風颯颯總無你棲泊處指塔曰惟有者裏真果自在。</p>
<p>為隱文知客封龕十方無壁落八面亦無門朔風空大野何處著渾身我今示汝安樂常妙解脫法門起龕三界無安四大非有我送君行千花競秀舉火前歲奉命走江西相迎老僧踏斷艸鞋筋骨的本是隱文從前送往迎來的亦是隱文秋間忍苦呻吟的也是隱文四大分張後且道隱文在什麼處下火曰看他五熱炙身後證得金剛不壞身入塔向來所到之處總是山水行蹤今朝歸到者裏但見長空輪日月了無甲子話春秋。</p>
</div>
</div><!-- end of div[@id='body'] -->
</body></html>