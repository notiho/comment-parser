<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>頻吉祥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>頻吉祥禪師語錄卷第十一</p><p class="byline">嗣法門人德能等編</p>
<div class='div-other'><a id='mulu24' />
<p class='h1'>機緣</p><p>僧參。師曰。覿面相呈事若何。僧便作掌勢。師曰。此猶是第二機。僧禮拜。師與一掌。僧曰。此是第一第二。師便歸方丈。</p>
<p>問僧。無夢無想主人公在什麼處。僧曰。遍界不曾藏。師曰。你因甚向廚房裏偷飯喫。僧無話。師便打。</p>
<p>問僧。那裏來。僧曰。採藥來。師曰。盡大地都是藥。你向什處採。僧舉藥。師曰。殺人的活人的。僧無語。師曰。黃連苦不教苦。</p>
<p>芭蕉大師過訪。值師作務。蕉曰。客至為甚不接。師以斧作砍勢。蕉便引頸。師曰。降將不斬。蕉打一扇曰。遲了八刻。師遂揖曰。喏。</p>
<p>師坐次。一僧近前作禮。師曰。阿誰是你自己。僧曰。體露堂堂。師曰。父母未生前聻。僧曰。昨日好雨。師曰。昨日雨今朝晴意旨如何。僧曰。莫瞞學人好。師轉身向露柱低聲語。復顧僧曰。你且道說箇什麼。僧擬議。師直打出。</p>
<p>僧問。覿面相呈事若何。師曰。鐘聲咬破七條衣。</p>
<p>師山行次。拈一枝花謂侍僧曰。喚作花即瞎卻你眼。不喚作花即塞卻你喉。作麼生道得。僧無語。師曰。河裏失錢河裏漉。</p>
<p>竺雲菴主請齋。師語金居士曰。今日可與你赴齋去。士曰。我不去。師曰。古人道。一人所在也須到。半人所在也須到。者裏為什麼不去。士曰。若論者裏。千聖出頭亦不曾踏破。師曰。既是千聖不曾踏破。今日因甚卻請客。士曰。從他弄盡竿頭線。不犯清波意自殊。師曰。且與一頓。士曰。諾。</p>
<p>師送亡僧歸。麗嚴問。今日亡僧有龕子麼。師曰。盡大地是他箇龕子。嚴曰。虧了眾人扛。師曰。只少了你一箇著力的。嚴曰。和尚不記得那。師曰。你只是說夢。</p>
<p>師喫藕次。僧問。蓮花未出水時如何。師曰。藕。僧曰。出水後如何。師曰。且得喫茶。</p>
<p>雪日送亡僧歸。師問。亡僧遷化後畢竟向什麼處去。古帆曰。大地一片白。麗嚴曰。古路銕蛇橫。師曰。今日天寒。看你們一總縮手縮腳。</p>
<p>師在別天頂修山次。僧問。古鏡未磨時如何。師曰。江南酒美。曰。磨後如何。師曰。塞北風寒。曰。磨與未磨時如何。師以手指曰。那邊更與我修開些。僧作禮。師曰。險。</p>
<p>師在火爐頭問僧曰。前面一團猛火。後有無底深坑。左是銀山右是銕壁。作麼生出得。僧曰。他家自有通霄路。師曰。且喜沒交涉。僧曰。官不容針。私通車馬。師曰。轉見不堪。僧打破茶罐便行。師曰。更是好笑。僧舉前語問。師曰。我將謂你是箇伶俐衲僧。僧乃作禮。</p>
<p>僧參。師曰。火雲飄緲。你因甚拋家失業。僧曰。和尚那裏見得。師曰。許久不見。可惜沒了半邊鼻孔。僧曰。甚處得者消息來。師以手指曰。聻。</p>
<p>問僧那裏來。僧曰。岐山。師曰。岐山和尚因什騎著聖僧入泥犁地獄去。僧曰。和尚又來亂統。師顧知客曰。者僧遠來。且向客位安排。</p>
<p>僧問。盡大地是箇火坑。向什麼處迴避。師曰。向火坑裏迴避。僧曰。如何是無火坑處。師曰。盡大地是箇火坑。</p>
<p>師從僧堂前過。見僧曰。作麼。僧曰。作麼。師曰。走卻主人公也。僧敲禪板三下。師曰。認奴作郎。僧又敲禪板三下。師曰。兔子何曾離舊窠。僧乃歸堂。師撫掌大笑歸方丈。有僧問。和尚笑什麼。師曰。山僧適來法戰一上。僧曰。還得勝麼。師曰。不得勝。僧曰。此後更不可東語西話。師厲聲曰。我只望你相助。返來推折我。其僧面熱。師又撫掌大笑。</p>
<p>師問僧曰。你我燒作一堆灰。向什麼處相見。僧將燈籠安師前。師便踢卻。曰。畢竟作麼生相見。僧復安燈籠於舊處。師曰。與麼會。入地獄如箭。又僧禮拜了歸位。師曰。屋裏販楊州。師復顧一僧曰。卻許你道得一句。僧纔出。師便歸方丈。</p>
<p>師一日堂中坐。忽撫掌大笑曰。我悟也我悟也。一僧將師推倒曰。看者老漢悟箇什麼。師起身撫掌曰。雲峰今日失利。忽搊住一僧曰。我適被者僧打。你因甚不來相救。僧擬開口。師連掌打下。</p>
<p>師問霽峰。懷州牛喫禾。益州馬腹脹。你作麼生會。峰禮拜了。以師鞋拂兩拂。師曰。趙州無字意作麼生。峰以衣抖擻曰。衣袖長的長短的短。師曰。你會得炙豬左膊意那。峰即拂袖而出。師曰。放你三十棒。</p>
<p>一日有沙彌報曰。常住死了一頭牛。師問曰。山前一片田地。全仗者一頭牛。今日死了。且道者片田地壑誰耕鑿。眾下語不契。師代曰。家破從教四壁空。</p>
<p>雪日垂問。雪覆千山。為什麼孤峰不白。一僧曰。父少兒子老。師展兩手曰。舉世所不信。眾請代語。師曰。石女不登機。暗室無人掃。</p>
<p>師赴齋歸。問。今日途中遇一懷胎石女。且問你諸人。既是石女。因甚得懷胎。眾下語不契。有僧隨入方丈問。既是石女因甚得懷胎。師曰。我今日受筠坪請來。曰。高提祖印當機用。利物應知語帶悲。師曰。樵人迷古路。漁父鎖孤舟。僧喝一喝曰。生下了也。師曰。名甚麼。僧擬議。師直打出方丈。</p>
<p>僧參。師問。即今處處安禪結制。你因甚猶在途路上走。僧擬開口。師便喝。僧畫一圓相托呈。師噓兩噓。僧作禮。師直與一踏。</p>
<p>僧參。問春來處處垂楊柳。夏日炎炎火逆流。未審是同是別。師曰。山僧住持事繁。僧曰。透體寒風無處避。請師直接白牛車。師曰。向你道沒閑工。僧曰。果然不謬。師曰。烏龜陸地弄塵行。</p>
<p>師一日看弄獅子。僧問。既是金毛獅子。因甚不解咬人。師曰。道什麼。僧擬議。師曰。是什麼蝦蟆聲蚯蚓聲。一步雖活兩步即死。</p>
<p>一僧侍立次。師指案上觀音曰。者是什麼。僧不語。師曰。此是閻羅大王。你將來要向他手裏討銕棒喫。僧作色曰。善知識要願人如此。師笑曰。南無觀世音。山僧罪過。</p>
<p>師在廊下見一僧。拈起蘿蔔問曰。你道鎮州的是雲峰的是。僧曰。總不是。師遂與僧。僧接得。師曰。你喫也死不喫也死。僧即打一掌。師便低頭歸方丈。</p>
<p>師一日喫飯次。忽曰。你看伊喫一口飯做出幾般伎倆。遂問眾曰。且道是那一箇。一僧曰。更問阿誰。一僧云。賊不入慎家之門。一僧曰。家無小子不成。師曰。你者一隊依艸附木的精靈。一總未在。師代曰。七棒打十三。</p>
<p>師一日捏住虱子曰。釋迦老子即今在山僧手裏。教他求生不得求死不得。僧曰。某甲代他入涅槃堂去。師正色曰。苦殺你。師代曰。略較些子。</p>
<p>登廁逢一僧。師曰。廁坑頭蟲子具足三十二相。只有肉髻光中不具化佛。其僧無語。師代曰。屎臭氣。</p>
<p>廚下問一僧。寒山在麼。僧曰在。師曰。拾得在麼。僧曰在。師曰。他二人因甚不識文殊。僧曰。識得即禍生。師不肯。僧請代語。師曰。瞎復。徵曰。你且道是寒山瞎拾得瞎。僧曰。兩箇。師曰。三箇也有。</p>
<p>鋤土次。僧問。鋤頭下還具三德也無。師曰具。曰如何是法身德。師舉起钁頭。曰如何是般若德。師拈起钁頭便鋤。曰如何是解脫德。師擲下钁頭便歸方丈。少間復問僧曰。我適來與麼道。你還會麼。僧曰不會。師曰。會得也是無端。</p>
<p>師一日在方丈驟步經行。問侍者曰。你會麼。侍者不語。師以腳踏方磚曰。者是寶森佛國。者是阿閦佛國。者是蓮花勝幢世界。者是種種光明世界。者曰。方丈又在什麼處。師曰。在方丈裏。者曰。和尚即今在那箇世界裏。師曰。你時常隨著和尚。竟不曉得在那箇世界裏。者無語。</p>
<p>師至桃花函素問。舉眼俱是兒孫事。祖父從來不出門。和尚因什麼得到者裏。師曰。特與你一面。素曰。多蒙和尚屈尊就卑。師曰莫客氣。素遂作禮。師亦作禮。師室中晏坐。舒谷入。師曰。如何是正位。谷即禮拜側立。師曰。如何是正位中人。谷拂袖便出。師曰。饒你與麼地猶較山僧百步。</p>
<p>朝野再參。師曰。如何是歸家一句。野曰。已拜過了。師曰。只拾得半箇鼻孔。野曰。和尚瞞別人即得。師曰。西山長老向你道什麼。野曰。多致意和尚。師曰。你又來瞞我。野曰卻實的。師笑曰。抽衣去。</p>
<p>僧問。牛頭未見四祖。因甚百鳥銜花。師曰。天王著出寶華冠。曰。後杳無消息。師曰。艸鞋公子赤腳走。</p>
<p>僧問。文殊是七佛之師。因甚出女子定不得。師曰。雲在嶺頭閒不徹。僧曰。罔明是初地菩薩。為什麼卻出得。師曰。水流澗底大忙生。師曰。何不更進語。僧無對。師曰女子不得定卻許你得。</p>
<p>僧問如何是佛。師曰。山僧自小不曾讀書。</p>
<p>問僧。我昨日喚你你總不應。想是心裏有些煩惱。僧云。竟不曾聞和尚喚。師曰。你煩惱未醒在。</p>
<p>新到參。師曰。那裏來。僧曰。江西。師曰。過江時有舟麼。僧曰。遇舟過舟。遇水過水。師曰。過水莫不打濕腳。僧曰。和尚是什麼語話。師曰。真箇的。</p>
<p>問僧那裏來。僧曰西山來。師曰。西山東嶺青。意旨如何。僧曰某甲不會。師曰。又道西山來。僧曰。初參。師曰。不但初參亦是浪走。</p>
<p>問僧那裏來。曰九嶷來。師曰。彼中有箇不疑的山。你還到麼。僧曰不會。師曰。果是九疑僧。</p>
<p>師問僧那裏來。僧曰神鼎。師指香爐曰。何似者箇。僧曰。某甲實從神鼎來。師曰。驢前馬後漢出去。</p>
<p>師一日與古帆過渡曰。今日須是你作渡子。帆曰。請和尚坐。師曰。別道一轉語來。帆曰。兒孫得力室內不知。師曰。古帆未挂時如何。帆拈篙曰。竿頭絲線從他弄。師曰放汝一橈。帆曰莫犯清波好。師曰。咦。真箇那。</p>
<p>師問僧。你是何處人。僧曰閩中。師曰。你不打鄉談便好。僧曰。某甲並無鄉談。師曰。你只是誑老僧。</p>
<p>又問僧什麼處來。僧曰翠巖來。師曰。翠巖眉毛生也未。僧曰不會。師曰。大清國裏覓箇不會的也難得。</p>
<p>師舉洞山寒暑因緣。淡峰請代語。師曰。你今日輪牌炒栗。峰曰是。師曰火放小些。峰不領。師指爐曰。香都燒完了。峰便添香。師曰。欠伶俐在。</p>
<p>淡峰問。如何是雲巖境。師曰。修江清淺碧。鳳巘古松青。曰如何是境中人。師曰。不作煙霞色。仍有白雲心。乾菴參。師問何方發足。菴曰黃龍。師曰見龍麼。菴便喝。師曰。龍又不見叫喚作麼。菴曰親見和尚。師曰兩重公案。</p>
<p>三僧參。師曰。三人同行必有一智。誰是其人。一僧曰。不敢妄抵對和尚。師曰不是。問第二僧你是智者麼。僧便喝。師搖手曰亦不是。第三位便作禮。師曰。你卻妥當。教侍者點碗茶來。</p>
<p>師問僧甚處來。僧曰法昌。師曰。我聞你被渡子打落水裏。僧曰不曾。師曰。喪身失命也不知。</p>
<p>師一日室中宴坐。僧入室作禮。師不顧。僧侍立少頃。師亦不顧。僧復作禮。師又不顧。僧便出。師喚回曰。你來作什麼。僧曰看看和尚。師曰無你趨步處。僧曰得與麼幽深。師曰。跨鰲亭上萬萬千千。</p>
<p>僧問。學人只是不得穩當。師曰過者邊來。僧從東過西立。師曰多少穩當。僧大笑而出。師曰。二十年後更是好笑。</p>
<p>全雲問。無夢無想無見無聞。主人公在什麼處。師曰。今日天晴好晒谷。雲曰。下雨時如何。師打曰。只向黑地裏躲跟。</p>
<p>師一日舉大隨覆龜問淡峰。你作麼生會。峰曰。大隨到者裏也會不得。師曰。莫牽孃待爺好。峰曰。未審和尚尊意如何。師出舌曰。待舌上生毛即向你道。峰曰舌上生毛也。師曰道什麼。峰擬議。師便打。</p>
<p>師一日問友嵩曰。你好去牧牛。嵩曰。時清休唱太平歌。師曰。只為多了者一語。嵩曰。和尚也多了者一問。師曰。又來亂統。嵩曰。且喜不犯他苗稼。師作色曰。業障。水杓也不挂起。嵩擬議。師便打。嵩禮拜起大笑曰。得恁麼險。師曰噁。</p>
<p>師問僧那裏來。僧曰廬山。師曰。五老峰為你得徹困。僧曰不會。師曰。辜恩負德漢出去。</p>
<p>浴日再參。問。寶鏡重輝照破從前舊案。烏藤倒卓撥轉向上機輪。只如六爻未動已前。請師一接。師曰。昨夜三更月到窗。浴曰。瞬目揚眉已落時機。師便喝。浴曰。者猶是和尚平日作用。畢竟如何是雲巖新機。師曰。你看老僧眉毛還在麼。浴曰。幾不問過。師又喝。浴曰某甲罪過。師曰。遠來且喫一頓。</p>
<p>載昇行腳歸。參次。打○以手托呈曰。千里歸來呈舊面。師曰。猶有者箇在。昇放下手曰。別轉機輪又若何。師曰。勘破了也。昇曰。如何是寶鏡堂前風韻別。師曰。八角磨盤空裏走。昇曰。作麼生是月明簾外古嘉聲。師曰。修水風光舊日長。昇曰。恁麼則頂天履地去也。師便打。昇便喝。師曰。山僧退身有分。</p>
<p>別瀾再參。問。太陽門下日日三秋。明月堂前時時九夏。未審如何行履。師曰。蘆花兩岸白。江水一天秋。瀾曰。與麼則杖頭撥出人天眼。喝下掀翻佛祖機。師曰。未跨錢塘江一句。你試道看。瀾禮拜。師曰。太煞囊藏。</p>
<p>師問僧那裏來。僧曰普陀。師曰幾時離彼。僧曰春間。師曰。來時大士在什麼處。僧曰歷歷分明。師曰。你道什麼。僧曰早道了也。師曰。數千里費卻許多艸鞋。僧曰。和尚莫不承當。師曰。西天斬頭截臂者裏自領。出去。</p>
<p>僧問。向上宗乘即不問。三玄三要請師宣。師曰。陳年滯貨不相干。曰。如何是第一玄。師卓杖曰。拄杖風光直插天。曰。如何是第二玄。師左卓曰。通身手眼從君試。曰。如何是第三玄。師右卓曰。而今為汝通一線。曰。如何是第一要。師橫按拄杖曰。莫向者裏討。曰。如何是第二要。師拈起拄杖曰。知君不得妙。曰。如何是第三要。師擲下拄杖曰。全身入荒艸。僧作禮。師曰。領得去麼。僧曰。領不得。師曰。者一頓棒老僧自喫。不干闍黎事。</p>
<p>僧問。青山白雲父。白雲青山兒。白雲終日倚。青山總不知。未審此意如何。師搖手曰。他父子家事不必論量。僧曰。和尚且莫詐明頭。師曰。現成公案。放你三十棒。</p>
<p>僧問。三不是畢竟是箇什麼。師展開扇曰。黃庭經字真果好看。僧曰。我不看字。師打一扇曰。雲巖今日失利。</p>
<p>師與浴日遊抱子石曰。但有路可上。更高人也行。者裏為什麼到不得。浴曰。誰是不到者。師曰。幾不問過。友嵩問。善知識還入地獄也無。師曰入。嵩曰。善知識如何也入地獄。師曰。知恩者少。</p>
<p>師一日與躍峰載昇別瀾淡峰諸子。于法昌路次。聞鷓鴣聲問。鷓鴣啼在深花裏。于三句內且道是那一句。昇曰。看腳下。瀾曰。且莫亂道。峰曰。莫教外人知。峰曰。總是道聽途說。師曰。總來喫棒。</p>
<p>師問友嵩曰。我每日波波挈挈。為著阿誰。嵩曰。老不歇心。師曰。一總沒人情。嵩曰。若有人情轉見禍事。師曰。怎消得。怎消得。嵩作禮。師便打。</p>
<p>僧問。山花開似錦。梅雨落如絲。如何是龍華境。師曰。松濤十里吼如雷。曰。高踞獅王座。同歸不二門。如何是境中人。師曰。非聖非凡。曰。動容揚古路。不墮悄然機。如何是人中意。師曰。日出連山。月圓當戶。</p>
<p>東霽再參。師問。從先驗過的不必拈出。試與我道箇新鮮句。霽曰。今日親見弁山。師曰。無你著眼處。霽一喝。師曰。你南詢一轉。幾多知識有鼻孔。幾多知識無鼻孔。霽曰。天上天下。師曰。你的鼻孔因甚不見。霽曰。瞞和尚不得。師曰。猶是昔時人。霽又喝。師曰。果然。</p>
<p>僧問。佛法遍在一切處。因甚大通智勝佛法不現前。師曰。眼上不栽眉。曰。參禪學道。貴乎妙悟。因甚趙州又道。悟之一字直須吐卻。師曰。耳裏不著水。曰。獨羨追風駿不羈。迅然一吸空千里。師曰。晴空雖是無雲染。分付行人莫妄窺。</p>
<p>僧問。如何是無生第一義。師曰。崑崙騎大象。曰。向上一竅。千聖不明。世尊陞座。因甚文殊獨覺。師曰。葉落知秋。曰。正是時節。師便打。曰。錦上更添花。師曰。屈棒也有人喫。</p>
<p>僧問。大唐國裏行令。長安路上藏兵。即今天下太平。請師密示。師曰。新晴正喜鷓鴣啼。</p>
<p>僧問。長慶因僧問如何是合聖之言。慶曰山僧被者一問。直得口似匾擔。今日有人問如何指示。師曰。老僧口不在者裏。僧曰。恁麼則銕蛇橫古路。師曰。石虎吼當陽你又作麼生。僧無語。師便打。</p>
<p>僧問。如何是有佛處不得住。師曰。一度被蛇傷。怕見斷井索。曰。如何是無佛處急走過。師曰。不萌艸裏有蚖蛇。曰。只如有無俱不立。佛在什麼處。師曰。交秋來<span class='corr'>已</span>一月了。</p>
<p>僧問。如何是海底泥牛銜月走。師曰。秋空萬頃芙蓉國。曰。如何是巖前石虎抱兒眠。師曰。暮雨千家薜荔村。曰。如何是銕蛇鑽入金剛眼。師曰。古井夜深殘月曉。曰。如何是崑崙騎象鷺鷥牽。師曰。寒光直射斗牛前。曰。若不上來伸此問。焉知師有活人機。師曰。可惜許。</p>
<p>僧問。黃閣簾垂紫羅帳合。正恁麼時。觀聽有所不及。言詮有所不到。如何通得箇消息去。師曰。未問已前薦去。曰。夾山道目前無法意在目前。不是目前法。非耳目之所到。即今善法堂中。如何唱和。師曰。迢迢空劫無人到。</p>
<p>僧問。承師有言。欲跳萬丈龍門。須一聲霹靂。昨夜電掣雷奔。因甚又有金鱗燒卻尾。師曰。九九還成一。曰。猶是徒遭點額。師打曰。猶少棒在。曰。幾度醉歸明月夜。笙歌引出畫堂前。師曰。大熱鬧生。</p>
</div>
<div class='div-other'><a id='mulu25' />
<p class='h1'>垂問</p>
<div class='div-other'><a id='mulu26' />
<p class='h2'>雲峰垂問六則</p><p>雲峰路坦平。到者裏為甚不登頂。</p>
<p>既居佛國寺裏。皆是補處一生。如何又要結制打七。</p>
<p>珍珠峰與鎖翠巖。昨夜怎麼鑽入蟭螟眼裏。</p>
<p>六角亭邊垂蘿石下。且道還具向上事也無。</p>
<p>祝融峰上生雲。因甚東山江底水漲。</p>
<p>流雲石生煙。定知天將有雨。未審流雲石得何三昧。</p>
</div>
<div class='div-other'><a id='mulu27' />
<p class='h2'>南嶽垂問三則</p><p>七十二峰千巖萬壑。無一不為老衲棲真。作麼生祝融峰頂倒卻三間石殿。</p>
<p>石頭一路危磴千尋。登陟者孰不膽喪魂飛。及至到了。依舊風清月白塔幢高豎。還有不由斯道。得瞻遷祖面貌者麼。</p>
<p>會仙橋棋盤內有一著子。自古今來歷覽者皆奇名碩德。何故無一人動著。</p>
</div>
<div class='div-other'><a id='mulu28' />
<p class='h2'>廬山雲中寺垂問四則</p><p>日日寒風朝朝瀰雨則且置。只如今早。帝釋宮中大鬧。未審有什麼事不分曉。</p>
<p>禪師家動輒威音前空劫外。總是兔子喫牛奶。如今張眼吐舌試與我拈出一機看。</p>
<p>秋乃天之肅殺萬木委瘁。如何萊菔偏盛木樨偏香。</p>
<p>立冬後。天氣上升地氣下降。水始冰地始凍。既是陰陽各住自位。且道五老峰從何建立。</p>
</div>
<div class='div-other'><a id='mulu29' />
<p class='h2'>雲巖法堂垂問八則</p><p>石潤原含玉。礦異自生金。雲巖裏高懸寶鏡。且道其中事作麼生。</p>
<p>市廛中垂手鬧。籃裏藏身正好。朝三千暮八百。未審此人過在什麼處。</p>
<p>衙裏梆聲寺中板響。且道的的意在那一邊。</p>
<p>寶鏡池清光可掬。因甚有許多泥豬癩狗。</p>
<p>金龜塔據鳳凰峰。作麼生道箇無賓主句。</p>
<p>山門前屠豬。佛殿裏誦經。如何得不涉凡聖去。</p>
<p>衲僧家七縱八橫。津陽渡為什麼過不得。</p>
<p>龍吟霧起虎嘯風生。何故來鳳菴呼召不應。</p>
</div>
<div class='div-other'><a id='mulu30' />
<p class='h2'>方丈前垂問四則</p><p>參學人先須知有自己。只如擔囊負缽的還是自己麼。</p>
<p>威音王已前猶是兒孫。如何是父父的面目。</p>
<p>識得父父更須知出身有路。作麼生是出身一路。</p>
<p>既出身了。便須向萬紫千紅處跨步。只如荊棘林中如何著腳。</p>
</div>
<div class='div-other'><a id='mulu31' /><p>修彌勒殿。師垂問曰。彌勒布袋裏七珍八寶無不具足。因甚要用諸人資藉。眾下語畢。別岸曰。何妨錦上添花。師便歸方丈。</p>
</div>
<div class='div-other'><a id='mulu32' /><p>修晟祖塔畢。上供禮拜起。遂問眾曰。祖師即今在什麼處。浴日曰。不犯當今諱。郢雪禮拜了歸眾。弘徹曰。從來道不出。引衢曰。本欲抵對恐屬染污。乾菴曰。和尚瞞某甲不得。瞿門曰。知恩者少。淡峰曰。深宮引不出。禪隱曰。夜明簾外無私照。金殿重重顯至尊。全雲曰。鳳嶺白雲籠。崔嵬不露頂。師曰。總未見祖師在。拽拄杖便歸。</p>
</div>
<div class='div-other'><a id='mulu33' />
<p class='h2'>龍華垂問六則</p><p>正中亭放下的總是客作漢。如何是到家消息。</p>
<p>弁山門首有箇不跨石門句。作麼生道。</p>
<p>既入龍華會裏。即當授記居灌頂位。因甚麼尚紆疑悔。</p>
<p>太湖三萬六千頃。波浪滔天。是什麼人制得。</p>
<p>象王峰坐斷古今。為什麼花石溪中長流不息。</p>
<p>明月堂前。怎生是轉身就父句。</p>
</div></div>
<p class='juan'>頻吉祥禪師語錄卷第十一</p>
</div><!-- end of div[@id='body'] -->
</body></html>