<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>頻吉祥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>頻吉祥禪師語錄卷第十二</p><p class="byline">嗣法門人德能等編</p>
<div class='div-other'><a id='mulu35' />
<p class='h1'>讚</p>
<div class='div-other'><a id='mulu36' />
<p class='h2'>水月像</p><p style="text-indent:0em" class="lg-abnormal"><div class='lg-row'>坐水月光輪。演無聲妙義。謂是我師釋迦尊。龜毛穿卻虛空鼻。咦。君好記。有利無利聽行市。</div>
</p><p style="text-indent:0em" class="lg-abnormal"><div class='lg-row'>通身是水通身月。萬象森羅俱照徹。分明不是那邊人。漫謂當初有賢劫。</div>
</p></div>
<div class='div-other'><a id='mulu37' />
<p class='h2'>普賢洗象圖</p><p style="text-indent:0em" class="lg-abnormal"><div class='lg-row'>心存物表。跡寄空山。閑殺石頭流水。綠餘古木蒼煙。者一段山情。只好借窮苕帚洗洗皮頑。</div>
</p></div>
<div class='div-other'><a id='mulu38' />
<p class='h2'>大士像如居士形手提數珠飄然海岸之上</p><p style="text-indent:0em" class="lg-abnormal"><div class='lg-row'>臞鶴兮爾形。潛龍兮爾神。行行止止。寂寂惺惺。獨來往無古今。手中輪出金剛珠。腳頭踏斷水流聲。要相逢的是那一個人。</div>
</p></div>
<div class='div-other'><a id='mulu39' />
<p class='h2'>一夕經行月下清光如洗師興起炙燈書大士於竹林中足雙趺經一函</p><p style="text-indent:0em" class="lg-abnormal"><div class='lg-row'>一帙經。數竿竹。清風為樂。清籟為曲。記之有餘。擬之不足。爾為大[穴/疑]納千身。余曰太倉盈一粟。</div>
</p></div>
<div class='div-other'><a id='mulu40' />
<p class='h2'>有幅甚小師寫童男像高二寸許與數童子於河渚上聚沙為戲下有數船張帆於岸</p><p style="text-indent:0em" class="lg-abnormal"><div class='lg-row'>清嘯玄談。是同道客。不善華言。聚沙為舌。問操舟君。你何時轉棹蘆花北。為我寄言震旦。書生側執柯。伐柯是何軌則。</div>
</p></div>
<div class='div-other'><a id='mulu41' />
<p class='h2'>睡像</p><p style="text-indent:0em" class="lg-abnormal"><div class='lg-row'>我嘗聞菩薩。善住真三昧。曷為不自持。鎮日齁齁睡。呀。著甚來由。熟處忘秋。貧窮兮受樂。富貴兮耽憂。一任俺橫眠倒臥白雲頭。入岫的且去。倦飛的不留。又誰放又誰收。管甚清幽。</div>
</p></div>
<div class='div-other'><a id='mulu42' />
<p class='h2'>大士焚香坐誦經童子侍於右</p><p style="text-indent:0em" class="lg-abnormal"><div class='lg-row'>二聖獲矣。三用發矣。根塵脫而妙應周矣。胡為乎。喃喃然唇不息哉。噫嘻。小子進焉閉汝啄矣。越百世而大聖出焉。方為旦暮遇矣。</div>
</p></div>
<div class='div-other'><a id='mulu43' />
<p class='h2'>魚籃</p><p style="text-indent:0em" class="lg-abnormal"><div class='lg-row'>為此一鱗。途勞步步。賣盡長街。價酬不足一文。千百文燕金與卞璞蘆花叢。月色浸古渡。死貓頭不在生藥舖。何時撞著謝家郎。教余兩手親分付。</div>
</p></div>
<div class='div-other'><a id='mulu44' />
<p class='h2'>自在</p><p style="text-indent:0em" class="lg-abnormal"><div class='lg-row'>誰謂闃寂兮。千峰獨露。誰謂默然兮。萬籟俱譁。啼斷鷓鴣意不在畬。香郁寒梅嗅者空嗟曲。彎彎兮瓠子。直儱侗兮冬瓜。冷冷一天新月斜。白雲流水蓄生涯。卻憐伊古渡橫槎。</div>
</p><p style="text-indent:0em" class="lg-abnormal"><div class='lg-row'>檠光冷鑪篆隳。古路迢迢到者誰。勿忘柳綠蒼松裏。歲歲逢春叫子規。</div>
</p></div>
<div class='div-other'><a id='mulu45' />
<p class='h2'>立江頭</p><p style="text-indent:0em" class="lg-abnormal"><div class='lg-row'>青山潑黛綠水添藍。怪石粼粼擬來不堪。暑朝憐薊北。雪夜憶江南。到今朝。一陣晴嵐莫錯過。燕語喃喃在綠溪灣。</div>
</p></div>
<div class='div-other'><a id='mulu46' />
<p class='h2'>普光尼名弘壽者就生日覓像余諾之</p><p style="text-indent:0em" class="lg-abnormal"><div class='lg-row'>今日方生其形始搆。人謂是四大合成。我只用兩般成就。世間無限好男兒。幾能如法瞻。依似他弘壽。</div>
</p></div>
<div class='div-other'><a id='mulu47' />
<p class='h2'>號半逸者就問心齋求白衣像</p><p style="text-indent:0em" class="lg-abnormal"><div class='lg-row'>雅淡梳粧。衣片片白。骨玉肌冰。中天寥廓。或大開東閣。走東鄰坐西舍。家家伴客。或靜倚閒庭。香一爐水一盞。受些澹泊。儘著君幾度瞻。便不奈我一箇口默。</div>
</p></div>
<div class='div-other'><a id='mulu48' />
<p class='h2'>文學求嗣請送子像</p><p style="text-indent:0em" class="lg-abnormal"><div class='lg-row'>手中兒甚處得來。身上衣不立纖埃。有時沙汰拋向水中去。有時嗣續又向腹中懷。㘞地一聲萬象回。秋飄桂子。春弄寒梅。</div>
</p></div>
<div class='div-other'><a id='mulu49' />
<p class='h2'>乘獅子</p><p style="text-indent:0em" class="lg-abnormal"><div class='lg-row'>本遊諸國土。跏趺坐三昧。行坐兩俱融。誠然觀自在。手中物要與阿誰。師子威虛空粉碎。不說真觀清淨觀。只此亦教通人愛。</div>
</p></div>
<div class='div-other'><a id='mulu50' />
<p class='h2'>羅漢</p><p style="text-indent:0em" class="lg-abnormal"><div class='lg-row'>嗜寂耽空。論真論照。了本無生。千華競曜。都謂汝遊戲三昧神通。豈識君萬疊峰巒峻峭。說什麼生死牢關。說什麼塵勞窈窕。入水火風是我本有。制毒鬼神乃吾家教。叱破天關第一重。含元殿合君臣妙。檢點從頭笑不休。千年滯貨誰家要。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>法印久修無量劫。菩提早已證斯名。為捐塵際鄰虛影。故學聲聞示小乘。入水入泥天上下。或凡或聖我曷憑。花間露下閒如戲。月皎風清誦若僧。寂滅致成三界幻。神通具與萬機騰。林穿海度原非想。火現風呈實不曾。百億須彌投足下。十千三昧任緣稱。既從感入千江影。一任橫描倒摸成。</div>
</p></div>
<div class='div-other'><a id='mulu51' />
<p class='h2'>雲門湛祖</p><p style="text-indent:0em" class="lg-abnormal"><div class='lg-row'>倒卓石傘峰。塞斷古今一路。放開若耶河。漲出青原萬派。不起定而遍遊諸國。不動聲而普聞天下。無端移影人問。致使小孫圖畫。謂是吾祖形儀。究竟與他不備。</div>
</p></div>
<div class='div-other'><a id='mulu52' />
<p class='h2'>弁山瑞師翁</p><p style="text-indent:0em" class="lg-abnormal"><div class='lg-row'>虛空大箇身比量不成。廣長相的舌盡說難全。既不欣弁峰奴呼十地。又豈羨百丈婢使三賢。愛只愛末上花梢月更圓。寒光遍耀滿人天。萬年鶴宿高枝已。剩水殘山夕照邊。</div>
</p></div>
<div class='div-other'><a id='mulu53' />
<p class='h2'>荊峰無學和尚</p><p style="text-indent:0em" class="lg-abnormal"><div class='lg-row'>法幢建處棋布星分。衣缽傳來蜂屯蟻聚。兩浙三吳仰不盡荊紫之風。此界他方學不了無學之妙。五十三年獨養機。箇是師翁真秘要。為其不捨願調生。復寄音書來鳥道。</div>
</p></div>
<div class='div-other'><a id='mulu54' />
<p class='h2'>雲巖睦堂老人</p><p style="text-indent:0em" class="lg-abnormal"><div class='lg-row'>欲語師德。古今無並。脅不至席。神鬼欽敬。欲語師行。寰宇俱稱。名藍九徙。金碧交騰。殺活權衡祖佛機。象走龍奔皆餘伎。要知南不相耳北不相鼻。俱惟瞻師容。有口只挂壁。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>起阿逸多之先。出老瞿曇之後。逆洞流二十九儘無文寶印。<span class='corr'>刺</span>金針百萬億人四生乞命。運機輪而有準。豁群迷於不盡。皆非不肖所屈膝。而服膺獨愛渠。若仍芳兮夏仍黃。隆隆鼻孔亦昂藏。胸涵萬斛滄浪水。流得支那處處香。</div>
</p></div>
<div class='div-other'><a id='mulu55' />
<p class='h2'>獅峰浮木和尚</p><p style="text-indent:0em" class="lg-abnormal"><div class='lg-row'>盡虛空為形。總滄海為量。雙眉卓絕妙高王。片舌撩雲空蕩蕩。愛放烏雞啄雪。慣使巴蛇吞象。一生獨鎮獅峰。直使百川倒障。而今展示於人。咦。即此更無他樣。</div>
</p></div>
<div class='div-other'><a id='mulu56' />
<p class='h2'>湘翁和尚</p><p style="text-indent:0em" class="lg-abnormal"><div class='lg-row'>麟角方生觸殺萬仞峰頭。壁觀叟爪牙纔露欣逢夜。合山前蒲艸仙。生銕舌頭撩空古今話柄。純金舖子收窮瑣碎諸方。屠龍伎取伊肝腦。放雀手慣絡飛鳶。清祖憲條章理櫟園瓜瓞。豎法幢於三吳兩浙。賑狂子於秋艸垂年。唯其坐鎮龍華萬指爭妍。且聽伊震旦聲傳。榜樣百世人天。</div>
</p></div>
<div class='div-other'><a id='mulu57' />
<p class='h2'>蒲菴金蓮師太</p><p style="text-indent:0em" class="lg-abnormal"><div class='lg-row'>真不掩偽認空裏。漚花著想曲非藏。直求水中雲影尋商。一機突露兮金蓮已現。十分肯肖兮情謂全彰。吾豈敢云戒珠晃朗德業芬芳。而今落得眼蒼蒼。珠輪百八歲朝忘。若非阿母生來面。定是東山水上行。</div>
</p></div>
<div class='div-other'><a id='mulu58' />
<p class='h2'>奯舟和尚</p><p style="text-indent:0em" class="lg-abnormal"><div class='lg-row'>身瘦如藤眼活如電。瞿曇嫌伊惡潑。彌勒喜渠剛德。垂手時寸刃不施。平實處別有方便。回生起死下頂門針。馬隊驢群添諸生面。閑來坐看魯山雲。塞斷東流倒捲。</div>
</p></div>
<div class='div-other'><a id='mulu59' />
<p class='h2'>自像<span class='note-inline'>(雲峰常住)</span></p><p style="text-indent:0em" class="lg-abnormal"><div class='lg-row'>咄。主人公何不應。賊身<span class='corr'>已</span>露不必逃遁。我看你四十七年中。做處卻有許多毛病。雲峰二十載[竺-二+欺]土揚塵刮。虛空背上龜毛支那。大半世造精作怪。竊無影樹頭雲。聽借青天以作別天。即佛令而行祖令養。親於留雲石下蒲葉。披離放憨於了夢。巖頭癡苔尚潤你。今朝者般模樣。也要受人禮敬。我但逢人為舉揚。且不管你是凡是聖。</div>
</p></div>
<div class='div-other'><a id='mulu60' />
<p class='h2'>乘獅子<span class='note-inline'>(雲峰方丈)</span></p><p style="text-indent:0em" class="lg-abnormal"><div class='lg-row'>獅子與渠分明兩箇。添得奇松碧賓斑剝。水墨渾身儘可留。幸然莫把風吹破。</div>
</p><p class="head3">又<span class='note-inline'>(漚度人請)</span></p>
<p style="text-indent:0em" class="lg-abnormal"><div class='lg-row'>是甚麼魔王教你出家。是何等野鬼教你行腳。憑空撞入闡提門。盡底傾來俱是錯。不唯教壞自家人。帶累一夥沒頭腦的。不走江西走南嶽。</div>
</p><p class="head3">又<span class='note-inline'>(天寄倪請)</span></p>
<p style="text-indent:0em" class="lg-abnormal"><div class='lg-row'>生緣楚澤黃州子。幼小何曾學讀書。蓄得烏藤長七尺。祝倪天寄上匡廬。</div>
</p><p class="head3">又<span class='note-inline'>(霽峰然請)</span></p>
<p style="text-indent:0em" class="lg-abnormal"><div class='lg-row'>春標嫩蕊花如玉。秋老蒼梧葉似金。幾點淡煙籠翠竹。一天明月到峰青。相識者雖滿天下。知心的能有幾人。</div>
</p><p class="head3">又<span class='note-inline'>(載昇遐請)</span></p>
<p style="text-indent:0em" class="lg-abnormal"><div class='lg-row'>虛空落落。秋水澄澄。只此即是破落村僧。無端遺下影子。妄謂別有奇能。而不知擲卻了芭蕉拄杖。捏碎著五位三乘。如今被人把住。要教起死回生。咦。待異日遐昇。看宇宙內載有伊人。</div>
</p><p class="head3">又<span class='note-inline'>(引衢歸請)</span></p>
<p style="text-indent:0em" class="lg-abnormal"><div class='lg-row'>引汝上衢來。老僧有秘要。生平腸肚無城府。萬疊峰巒都踏到。不騎三腳驢。懶唱招魂調。十世古今趁不上彼風流。一任腳下兒孫圖形寫照。</div>
</p><p class="head3">又<span class='note-inline'>(浴日能請)</span></p>
<p style="text-indent:0em" class="lg-abnormal"><div class='lg-row'>德能浴日還吾子。學不超方是老儂。一等青從藍裏出。讓余此際髮髼鬆。咄。不啞不聾。做不得你阿家翁。</div>
</p><p class="head3">又<span class='note-inline'>(別淵泓請)</span></p>
<p style="text-indent:0em" class="lg-abnormal"><div class='lg-row'>面上無血。眼裏有珠。不學魯祖。一嘿不肯。洞山逢渠。脫空謾語誑他人。必定墮類馬驢。幸一泓湘水波瀾別出。落得老頭陀。以全牛餌向其中出沒卷舒。</div>
</p><p class="head3">又<span class='note-inline'>(友嵩繼請)</span></p>
<p style="text-indent:0em" class="lg-abnormal"><div class='lg-row'>老漢無恩於你。何須寫照傳形。雲峰打脫你齒。天坪換卻你心。雲巖要你吸盡西江。弁山使你倒翻東海。十餘年不令作佛作祖。四五處只管為翰為屏。汝之所鍾。謂山僧瀟灑問放。可憑可仗。友松友月友清風。想伊不在秋江上。</div>
</p><p class="head3">又<span class='note-inline'>(淡峰奇請)</span></p>
<p style="text-indent:0em" class="lg-abnormal"><div class='lg-row'>氣溶溶清風可尚。心寂寂白雲出嶂。九節腸搜來有嗔有喜。五腑內疊開無嫉無謗。奇子十年彷彿，其丰範百折挫，而浩然肯放已矣哉。即此於寶鏡堂前可珍可望。</div>
</p><p class="head3">又<span class='note-inline'>(別岸超請)</span></p>
<p style="text-indent:0em" class="lg-abnormal"><div class='lg-row'>我生來性多散誕。似虛舟隨流別岸。既無窠窟與人尋。豈受法執羈絆。若謂大事因緣。不必從他打算。</div>
</p><p class="head3">又<span class='note-inline'>(全濟南請)</span></p>
<p style="text-indent:0em" class="lg-abnormal"><div class='lg-row'>箇漢生平沒伎倆。有口只解將空噇。一條拄杖任縱橫。多少英靈難透網。試問全雲徒。可想不可想。若道是洞上三十世吉祥。僧此處無銀三十兩。</div>
</p><p class="head3">又<span class='note-inline'>(乾菴悟請)</span></p>
<p style="text-indent:0em" class="lg-abnormal"><div class='lg-row'>若是雲巖。以我為誰。若非雲巖。用此何為。除卻是非形影外。乾菴於此最心知。</div>
</p><p class="head3">又<span class='note-inline'>(履雲福請)</span></p>
<p style="text-indent:0em" class="lg-abnormal"><div class='lg-row'>雲從龍風從虎。三場九載他不如汝。頂門頭一句子。匙挑不上。實行深修處。甜瓜不苦。喫了多少辣棒麤拳。曲成著法堂前步武。咄。你要將者漢展示於人。燒香時好生看取。</div>
</p><p class="head3">又<span class='note-inline'>(與菴修請)</span></p>
<p style="text-indent:0em" class="lg-abnormal"><div class='lg-row'>好笑修禪。自無巴鼻。浪聞人語。尋余吐氣。直上匡廬最上峰。參得老僧第一義。待入雲巖。幾喫老僧麤拳大棒。而今吸盡西江一肚皮冷氣。難讓把老僧來高懸壁上。我也只得隨其處分。聽其收放。</div>
</p><p class="head3">又<span class='note-inline'>(碧崖光請)</span></p>
<p style="text-indent:0em" class="lg-abnormal"><div class='lg-row'>學我者拙。似我者非。大火聚中。寧容蚊蚋雲無心出。岫鳥倦矣知歸。到不若向碧崖前。半掩其扉。</div>
</p><p class="head3">又<span class='note-inline'>(魯山寤請)</span></p>
<p style="text-indent:0em" class="lg-abnormal"><div class='lg-row'>魯山峻且高。寄室雲巖裏。雲巖深且窮落落。曷為擬事不如稷。契巧乏孫吳。比煉五色石。不為補天截蝸牛角。情因藏嵒。噁。突然影落閑房。究竟渠還是己。</div>
</p><p class="head3">又<span class='note-inline'>(郢雪亮請)</span></p>
<p style="text-indent:0em" class="lg-abnormal"><div class='lg-row'>郢中雪露出一班曉嶂。聽孤風又豈翅流聲。萬丈碧粼粼霜花滿障。忽添箇老山翁。髭鬚浩放。人謂是亮座主。盤石孤撐。竟不想伊是聽雲和尚。</div>
</p><p class="head3">又<span class='note-inline'>(弘徹唯請)</span></p>
<p style="text-indent:0em" class="lg-abnormal"><div class='lg-row'>怪生一隻白拈手。正晝攫金不顧人。黑漆竹篦揮似劍。斷伊性命弗生嗔。唯渠大徹證爾全真。使愚者智迷者醒。積怨人間三十載。到今朝剩此閑身。</div>
</p><p class="head3">又<span class='note-inline'>(躍麟度請)</span></p>
<p style="text-indent:0em" class="lg-abnormal"><div class='lg-row'>面上無光因老至。腳頭有路被名牽。唯輸補綴虛空手。每著人誣罵白拈。噁。你也贓污。伊把淡影斯傳。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>法門冤孽洞宗游滑。魔魅幾多人。恨不曾打殺。無端有箇阿師。謂其得授衣法。每把栴檀細細燒。但思恩怨如何答。</div>
</p><p class="head3">又<span class='note-inline'>(慈光禈請)</span></p>
<p style="text-indent:0em" class="lg-abnormal"><div class='lg-row'>有水還存月。無空不露天。十年磨一劍。不為剿狐禪。鼻泥無師肯斲。郢手覓且難全。唯有老雲巖。多少業債牽纏。</div>
</p><p class="head3">又<span class='note-inline'>(惺野到請)</span></p>
<p style="text-indent:0em" class="lg-abnormal"><div class='lg-row'>者漢生來無孔竅。逢人未語先呈笑。而今遺影落人間。此曲風吹不成調。惺也既識此形。不禮於他更妙。</div>
</p><p class="head3">又<span class='note-inline'>(御賓惠請)</span></p>
<p style="text-indent:0em" class="lg-abnormal"><div class='lg-row'>心直如絃口快似箭。殺活權衡別有方便。聽南嶽七十二峰之雲。了洞山二十九世之卷。報君知空花艷。萬紫千紅總是春。好生識取東風面。</div>
</p><p class="head3">又<span class='note-inline'>(禪隱慧請)</span></p>
<p style="text-indent:0em" class="lg-abnormal"><div class='lg-row'>者漢生來倔強。不以文彫德喪。赤窮要豢真龍。礪磨愚頑鈍障。畫師多愛寫皮毛。千歲枯枝骨不象。只有克肖老僧孫。清香幾度開屏帳。</div>
</p></div>
<div class='div-other'><a id='mulu61' />
<p class='h2'>題行樂圖<span class='note-inline'>(允恭順請)</span></p><p style="text-indent:0em" class="lg-abnormal"><div class='lg-row'>形山堆裏窺明月。五蘊空中撿落花。活計只從閒裏得。無聊坐石數飛鴉。奉新花三佩五佩。妙看群葩。</div>
</p><p class="head3">又<span class='note-inline'>(宗林利詣)</span></p>
<p style="text-indent:0em" class="lg-abnormal"><div class='lg-row'>春風吹起生來面。皓月輪成曠劫心。眉底一雙青白眼。逢人只是笑相迎。且道伊笑箇甚麼。千斤擔子有人挑。大事因緣交閣了。</div>
</p><p class="head3">又<span class='note-inline'>(魯墦玉請)</span></p>
<p style="text-indent:0em" class="lg-abnormal"><div class='lg-row'>月裡藏頭。墨中露骨。放鶴出銀籠。翩翩和雪曲。渠雖是我。我不是渠。有問伊儂端的面。說向他如井覷驢。</div>
</p><p class="head3">又<span class='note-inline'>(琇琳[改-己+石]請)</span></p>
<p style="text-indent:0em" class="lg-abnormal"><div class='lg-row'>江南江北。桃溪柳陌。雲上孤峰。月流深壑。老頭陀面目斯彰。聽雲翁全身出沒。若向華林園裡。覓伊丰骨幀子上。論渠形跡。猶是繫癩馬於枯樁。捉水中之明月。要知本身盧舍那。老僧有口沒得說。</div>
</p><p class="head3">又<span class='note-inline'>(三密印請)</span></p>
<p style="text-indent:0em" class="lg-abnormal"><div class='lg-row'>水含月透出千波。俱是借山戴雲。層層湧出本來身。若必欲以眉眼相看。的是釘樁搖櫓。畢竟如何。三要印開朱點窄。未容擬議主賓分。</div>
</p><p class="head3">又<span class='note-inline'>(聖峰真請)</span></p>
<p style="text-indent:0em" class="lg-abnormal"><div class='lg-row'>若論說法口縫未開。欲求指示拈掇不來。大舒一雙白眼。緊把十丈龜毛。竟不管終年冷浸坐寥寥。如此無情謂的影子。卻亦有人燒香禮拜。吾不審何緣而至是也。</div>
</p><p class="head3">又<span class='note-inline'>(象涵明請)</span></p>
<p style="text-indent:0em" class="lg-abnormal"><div class='lg-row'>贊你不可舌頭依舊。還如火毀又不得圓明。雙眼高於額。開山本有誕生王。與你分明無間隔。無間隔。萬象森羅海映涵。透底清光只一月。</div>
</p><p class="head3">又<span class='note-inline'>(豁一徹請)</span></p>
<p style="text-indent:0em" class="lg-abnormal"><div class='lg-row'>先師元老人。維陽降靈跡。老僧得受伊。洞山真秘密。法印宣傳遍世間<span class='corr'>已</span>。與眾生成利益。轉相受授到今朝。任付邗江徹豁一。</div>
</p><p class="head3">又<span class='note-inline'>(湛微法請)</span></p>
<p style="text-indent:0em" class="lg-abnormal"><div class='lg-row'>有口無舌何曾言說。機用臨時搜空巢穴。究竟於人看孔<span class='note-inline'>(著辟)</span>。大清國裏。覓者等無舌人。其實沒得。</div>
</p><p class="head3">又<span class='note-inline'>(時老僧坐西湖淑菴旨請贊索筆書與)</span></p>
<p style="text-indent:0em" class="lg-abnormal"><div class='lg-row'>湖光瀲灩東西影。秋水澄渟上下天。驀地漾成秋月好。又添晴樹萬家煙。且道老僧面目。畢竟在什麼處。擲筆云高著眼。</div>
</p></div></div>
<div class='div-other'><a id='mulu62' />
<p class='h1'>示語</p>
<div class='div-other'><a id='mulu63' />
<p class='h2'>示孤朗輝侍者</p><p>學道人時中。若依一切有是生死根。依一切空是涅槃鎖。總無依倚。即墮二乘無為深坑。是焦敗種。終不能致滿足菩提。既空有不依。二乘莫墮。畢竟如何致力始契得他。且看盤山道。心月孤圓光吞萬象。光非照境境亦非存。光境俱忘復是何物。待你吐得氣來。山僧方與你除<span class='corr'>卻</span>舌頭上十字交紋。腳跟下遊絲紅線。好來喫棒。</p>
</div>
<div class='div-other'><a id='mulu64' />
<p class='h2'>示天寄倪維那</p><p>做者般手腳。不似世間學富貴功名的樣子。教你五經十七史如何若何。你但將者一著子。穩穩貼貼安心致力。逐日如此做去。溫釀日深自然恰好。不必此外作奇作怪求巧求知。豈不見溈山云。時中但淨除現業流識即是修也。非是此外別有法門教渠修證。者便是第一等入道捷徑也。</p>
</div>
<div class='div-other'><a id='mulu65' />
<p class='h2'>示如楫㳷闍黎</p><p>生死根植非一劫。蓋從無量生來漸培漸長。深不啻金剛水際也。如今要和根拔倒。第一不得以識心作解。必要立足穩根本實入門。正卓志高如陶器鑄金者尚選良模。況學出世道耶。更以喻明生死。若輪識心如水。水竭而輪停。聲響俱寂。明此則斯道自進。</p>
</div>
<div class='div-other'><a id='mulu66' />
<p class='h2'>示彥倫先侍者</p><p>向上有路不許踏著。若踏著以後必喪我兒孫。說千聖不傳的且喫三十棒。說千聖不然的且喫三十棒。只如說熱碗鳴聲的。當喫棒不當喫棒。你若檢點得分明。倒跨泥牛鞭石虎。捏成金彈打飛鳶。</p>
</div>
<div class='div-other'><a id='mulu67' />
<p class='h2'>示印可涓維那</p><p>涅槃心易曉。差別智難明。曉得涅槃心而差別自了。況此事如一條潑天大路。自古迄今來來往往。曷嘗改易。惟不曾行過的人自未明了。不免倒四顛三。以南為北。只管翻來復去纏繞紆屈。與路何咎。其實心性無二。難易從人。明不明曉不曉且拈過一邊。只如僧問雲門。如何是一切智智清淨。門曰。掃地潑水相公來。且道者一句說心耶性耶。又將涅槃心差別智拈過一邊。只如懷州牛喫禾益州馬腹脹。天下覓醫人炙豬左膊上。且道是說心耶說性耶。山僧若要與你葛藤終無了日。不妨借向開門別拈一機與你道破。良久曰。還是說箇什麼法與你即得。遂唾一唾。隨顧侍者曰。將茶來喫。</p>
</div>
<div class='div-other'><a id='mulu68' />
<p class='h2'>示麗嚴瑞侍者</p><p>山僧適纔向他說的法你還領得麼。瑞曰。茶已奉和尚喫了只是不聞說箇什麼法。山僧曰。你果不聞那。瑞即禮拜。山僧不禁大笑曰。若是今時那一班做師家的。便道你領得了有回互機。竟不識你是箇赤上塗牛奶的兒子。你將謂懷州牛喫禾益州馬腹脹的意。便是者般做處。答卻了那又將謂山僧唾一唾向你索茶喫。與天下覓醫人炙豬左膊上的意拈來無二。便是你者般做處。一狀領過去那且緩緩著。殊不知我用的是顆金丹。點石點銕。何曾那一些子不是金。他若將箇鉛汞彈子也學我如是點將去。不惟自無靈驗。纔入爐時連箇本彈子一時銷爍。豈不惜哉。故古人分皮分髓。非是妄較淺深。而是中大有旨存。不可與弄精魂者同日語也。此後如不真實體取言句。敢作敢為囫圇吞去。大棒打折你脊骨。</p>
</div>
<div class='div-other'><a id='mulu69' />
<p class='h2'>示旋輪晟知藏</p><p>人乃萬物中最靈之物。故所以能上下能好醜。能智愚能凡聖。汝輩雖稟形托質不昧正因。而緣了二因未備。所以秪素法身缺莊嚴耳。自古聖賢修福修慧。惟恐其一事不週一法不備。豈肯顧惜幻形安其愚昧。束手求閒荒唐歲月。而負天地造化之大成。長養嫗姁之力耶。及至功成德備滿二嚴開六度廣七珍財。而塵剎遍運。興十智力而萬類咸資。故九界眾生俱稱為福智海無量。是故應頂禮也。既為佛子當行佛事。若使翫習愚癡長無利益。匪獨四恩罔報三有難資。惟恐自家亦無措足地也。汝宜勉之。</p>
</div>
<div class='div-other'><a id='mulu70' />
<p class='h2'>示穆菴然知藏</p><p>今時人出得一家又入一家。脫得一杻又添一杻。不惟紅塵羈銕漢。即古路上亦躂倒無限英才。吾徒既篤志操求是道。須是洗刮磨勵箇胸懷。直下如寒霜夜月。冷清清地光皎皎地。或時被宿習鼓揚識海。或貪嗔風作。或愛欲火起。便好掉轉船來。正要向那黑風猛燄中刺頭一拶。不知不覺風消火息。依舊又只是箇冷清清光皎皎的胸懷。以如是操守如是坐證。自然水到渠成。到得者裏又不可認定作死馬醫。須是洪波浪裏出沒的人。抖擻通身無涓滴水。只可喚作了事不名尊貴。倘不以如此胸懷操守任持。向袈裟下失其身者無限。或謂古人佛不喜聞悟不喜證。莫便是如此胸懷耶。山僧向道。昨日從半邊街過。見他無限奇男子。箇箇精光被眼遮。</p>
</div>
<div class='div-other'><a id='mulu71' />
<p class='h2'>示隻峰麟書記</p><p>鑑覺靈知中纔動一念。便與自家隔一線道。又何況生情著想。擾擾昏昏如渴鹿趨陽燄。豈止千里萬里耶。古云。差落顧佇動成窠臼。又云。悟須千聖頭邊。用向三途底下行。此所以教人自珍自肯也。若果是箇超群逸格的。如香象直縻羈鎖。踏倒空劫前村路。觸開彌勒後重門。恁麼不恁麼總拈過一邊。放出胸懷揭開腦蓋。然後向八百里洞庭中。作箇撈蝦摝蜆的漁獵戶。桃花浪裏透入清波。忽然下一箇霹靂。伸出頭來曰。㘞。呵呵元在者裏。</p>
</div>
<div class='div-other'><a id='mulu72' />
<p class='h2'>示漚度人闍黎</p><p>山僧自受雲巖先師箇寶鏡三昧。懷佩三十年。不敢斯須怠慢。忍疲苦力行箇事。未嘗苟且自安。此吾徒深知吾處己之不怠也。參徒往來力提者一著子。與之眉毛撕結。終未容親疏其間。此吾徒深知吾處人之不欺也。既為吾子當倣行風範。不惜身命為後學所依賴。處己處人亦宜然也。若在此廣大造化間。不卓立孤撐。只圖軟暖飽食安眠。匪獨生無益死無聞。即造化棄你。人天笑你。直教雲峰老漢無著色處。汝當知吾心合吾望。據此真實之言。急早著鞭。</p>
</div>
<div class='div-other'><a id='mulu73' />
<p class='h2'>示斯矣在知客</p><p>三界二十五有眾生。山僧都能一一從頭處分。惟不奈你一人何。不獨山僧不奈何。連你自家亦不奈何。於不可奈何處。磨磨搓搓。忽然一下子奈得何了。你只管將老漢送入泥犁獄裏。交付阿旁使者。朝三千夜八百。我終不怪你得恁麼無情。</p>
</div>
<div class='div-other'><a id='mulu74' />
<p class='h2'>示舒谷暢維那</p><p>負英氣者患失照。質愚鈍者患忘情。是二者得不同而失無兩也。古人云玉貴潔潤。丹紫莫能渝其質。斯所以尚標致。抑亦冀以自強耳。卓率風高。千花競秀而零落時殆不堪睹。佩緯佩絃惟自省也。至於養英氣全雄才。其中最忌一箇滯字。縱見到十成行過萬仞。若不空不靈。終為頑物。於吾門曷益。</p>
</div>
<div class='div-other'><a id='mulu75' />
<p class='h2'>示朝野聞監寺</p><p>以有下劣寶几珍玉。以有驚異狸奴白牯。祖師將箇舌頭閣置太虛空裏。總不顧日炙風吹。無端被王維竊去畫作清溪一道。穿桃李演漾綠蒲涵白芷。谿上人家凡幾家。落花半落東流水。你且將祖師說的王維畫的。移來放自家頭上。看相稱不相稱。又將你自家頭上的。移去到王維畫裏祖師句裏。看相等不相等。然後將你的王維的祖師的。穿作一串。拋向四十二恒河沙西瞿耶尼之外。轉身且與我檢點。山門廚庫驢欄馬圈。東寮頭破箍籬。西廊下爛木杓。別人不用的料掉的都來一一收下。何故。恐一時有人索取。</p>
</div>
<div class='div-other'><a id='mulu76' />
<p class='h2'>示古帆今參頭</p><p>學不到無學處誓不可休。見不到無見處誓不可歇。但安定箇不休歇心做將去。自有到頭時節。惟此不休歇。乃為得力鎧胃。若不放捨。愚可以勝智。弱可以勝強。鈍可以勝利。下可以勝高。更有一句急切相為語替你說。佛亦以此不休歇而成。</p>
</div>
<div class='div-other'><a id='mulu77' />
<p class='h2'>示躍峰端知藏</p><p>見得一法為一法礙。不見一法為一法迷。破得一法迷始見得一法礙。脫得一法礙始證得一法空者。是山僧點豁盲迷的靈藥。只是要人解用。若使審症不親。以虛為實。轉見攪腸悶腹返增癥結。須知此一法。活潑潑轉轆轆。通天徹地榮衛相隨。豈不見難經曰。合天文通宿度。如環無端轉相灌溉。只是無可把捉。又謂學我者死。效我者愚。若要以金針撥人瞇膜。須是好手。不然死不旋踵。</p>
</div>
<div class='div-other'><a id='mulu78' />
<p class='h2'>示舌鋒劍侍者</p><p>虎生三日有食牛氣。只是孟浪不禁。無意間一網打下。只管吟吟咉咉。殊不知還要你脫下皮毛來爛槌幾頓。</p>
</div>
<div class='div-other'><a id='mulu79' />
<p class='h2'>示載昇遐書記</p><p>吾宗有不借機。胸中若無一段如深秋雁影磨盪凌虛的清心至理。畢竟用不得也。瞿曇老子道。一人發真歸源。十方虛空悉皆銷殞。只如虛空銷殞後。不借之機如何拈用。好將七十二峰頭煙光潑亂。收拾他些子零碎蒼苔。安向灶壁角頭。教老鼠好來打睡。免致伊唧唧囃囃。又要穴乎靈丘之下。</p>
</div>
<div class='div-other'><a id='mulu80' />
<p class='h2'>示引衢歸監院</p><p>慶喜見阿閦佛國。夢裏惺惺。不如汝昨到了夢巖中光景。已見是中有一段鐘鼓。報新晴之妙。汝其委之。</p>
</div>
<div class='div-other'><a id='mulu81' />
<p class='h2'>示浴日能後堂</p><p>汝所得不尋常。吾示汝力相當。啐之啄之同一味。得者示者各超方。報君知須努力。鵬摶九萬天方佩。放開隻眼大千間。摘去雙丸轉六極。又須知履佛地。腳下無私有消息。芳叢斂豔白雲深。神通迅發堪游戲。群機被活如龍。妙在機先活處通。韶陽一字真方便。皎皎春山斷岸紅。老僧一語君當記取。神仙訣今與汝。自茲而後。逞驢唇露馬觜。老僧一一相許。</p>
</div>
<div class='div-other'><a id='mulu82' />
<p class='h2'>示別瀾泓維那</p><p>得吾所得終是不得。得吾所不得始可吐箇廣長舌。嘲風罵月。若使老漢聞得。畢竟大棒打趁。何故。當作起家麟。莫作喪家狗。</p>
</div>
<div class='div-other'><a id='mulu83' />
<p class='h2'>示別岸超知藏行腳</p><p>佛不作祖不為。已落寒巖第二機。象龍蹴踏電光莫及。萬綠叢中宜韜晦。別岸離離看落霞。與吾交看嶺梅花。梅花白春艸芳。住者往者各清涼。我憶當年有一叟。與我居山最長久。而今別去不相聞。為吾寄意還會否。遠峰頭喚得應。他年異處好生聽。只要不遭人檢點。何妨高臥白雲岑。</p>
</div>
<div class='div-other'><a id='mulu84' />
<p class='h2'>示友嵩繼副寺</p><p>爾曠發一機抽。與我相牽意不休。欲使長鯨吞巨海。還教著雪染烏牛。智慚鑄印旋銷印。技妙添籌又減籌。豁達胸貯千頃碧。藏山以澤眾機投。學思鑿壁囊螢苦。道愛身燈布髮修。潛符密運如春暖。巧放靈收若浪投。無別句與君酬。山有重巖兮深之所致。月映萬江兮光之所流。爾於今後置心處。志如虛舟保汝無羞。</p>
</div>
<div class='div-other'><a id='mulu85' />
<p class='h2'>示淡峰奇維那</p><p>林頭萬頃秋聲惡。冷浸風閒難止作。喪家亂撒滄海珠。門前倒竿聲俱墮。老僧一臂肯摩天。教子真誠啟寥廓。子不見瑞巖每喚主人公。箇段孤靈子當和。又不見洞山土地覓無蹤。影子為人俱打破。痛斯門已蕭索。舌掉秋波冷雲壑。趙州辣手最高強板。齒生毛秪一箇。更一言汝斟酌。暗裏居心休膽大。冥冥清迥逼蒼穹。水本無筋旋轉磨。</p>
</div>
<div class='div-other'><a id='mulu86' />
<p class='h2'>示與菴修侍者</p><p>真如自在。正是一箇繫驢橛子。拔得倒許爾慶快。生平若是醉聲聞。酒滯緣覺城。縱饒履水如地。身遍虛空。也只是箇守古塚的精靈。於衲僧分上。又則望巖州於萬里也。若要操兔角弓。射落非非想天不動如來的鼻孔。須是參透雲巖禪。始有說話分。</p>
</div>
<div class='div-other'><a id='mulu87' />
<p class='h2'>示郢雪亮侍者</p><p>近時所爭尚者。只要競悄鋒利作奇作怪。不肯著實履踐。總是末世時風吹息日久。不知古人真實受用。白醭流於口邊。青艸生於舌上。是何等行徑。不唯今時道流。即如十地菩薩住首楞嚴定。得諸佛秘密法藏。得一切神通妙用。至一切處普現色身。演無量法度無量眾生。尚喚作所知愚。極微細所知愚。古云。得坐披衣向後自看。且置斯言於座右。</p>
</div>
<div class='div-other'><a id='mulu88' />
<p class='h2'>示弘徹唯侍者</p><p>學道蘄乎見性。見性須是明露秋光皎潔。無絲毫膜翳乃為得體。若守空閒耽沉冥。斯謂出水入火轉見病深。導師曰。法本不相礙。三際亦復然。無為無事人。猶是金鎖難。必要脫體無依。始名丈夫行徑。若到者般時節。可謂到頭霜夜月。任運落前溪也。珍重。</p>
</div>
<div class='div-other'><a id='mulu89' />
<p class='h2'>示全雲淀參頭</p><p>新雨濺花枝。我愛消殘熱。穴石撿蒼苔。殷勤投座側。拾花引汝笑顏開。漏逗威音前一訣。論斯人別不別。靈峰始此無他說。只因聽事不真。以至證龜成鱉。引來無限好男兒。失業拋家俱落節。老僧涉盡水泥。只不許伊踏白。他時若識老僧心。一任以伊蘭薰渠鼻孔。其實也得。</p>
</div>
<div class='div-other'><a id='mulu90' />
<p class='h2'>示魯山寤書記</p><p>春山潑亂青。春水翻空綠。艸鞋踏破千里雲。孤笻幾撥蒼龍窟。喜來吾室怒而飛。吾啄汝殼空靈橐。聲出群林異眾聲。三年不展群機破。大丈夫當努力。學盡還源爭力氣。鄰家有子久摩天。抖亂諸星俱失位。藍田之玉。合浦之珠。若不逢人竟爾何如。望吾子而獨立。鎔盡聖凡睥睨天地。挾日月旁宇宙。乘六息而高飛。運一心而必濟。</p>
</div>
<div class='div-other'><a id='mulu91' />
<p class='h2'>示碧崖光知藏</p><p>道人活計無多子。捏聚塵沙坐寶王。世出世間俱變後。缽盂大展碧雲鄉。爾且看老神光。翰海波濤泛渺茫。欲學安心甘斷臂。深埋雪骨冷雲房。三藏學爾雖持。人知良遂總皆知。良遂知處無人委。滿目青山道者誰。而今後更何施。裂轉千差無向背。古今旦暮亦忘歸。</p>
</div>
<div class='div-other'><a id='mulu92' />
<p class='h2'>示御賓惠維那</p><p>善學者日益。善守者日成。如陽春之有腳。一花一木一艸一葉。無不透頂透底。設一葉一花不歷陽春即敗敝矣。所以學般若人。須辦一片銕石心肝。久而勿退。若遇羅紋結角時。更出一身白汗始得。</p>
</div>
<div class='div-other'><a id='mulu93' />
<p class='h2'>示惺野到書記</p><p>學佛道者。有佛可求有理可證。俱為繫<span class='corr'>縛</span>根本。若要心解脫。一切處解脫。須是盡脫福智知解垢淨情忘。亦不守此忘情境界。天堂不欣地獄不畏。一味饑飧渴飲。然後方說箇一塵入正受。諸塵三昧起。呼驢喚馬。不妨受得一分艸料。否則總是癡狂外邊走。</p>
</div>
<div class='div-other'><a id='mulu94' />
<p class='h2'>示允中傑監院</p><p>說箇西來意。是虛空釘橛。說箇第一義。是好肉剜瘡。若果是箇氣宇如王的。向未出胞胎前一坐坐斷。那有許多臭氣熏人。但提一柄金剛寶劍。直下殺到金剛水際。看他古今者夥凍膿。向甚處著倒。殺到無可殺處。將提劍人一刀兩段了。始好道箇盡十方空蕩蕩赤灑灑沒可把。扭轉鼻頭來好問傑監院。近日蘇州米作麼生價。</p>
</div>
<div class='div-other'><a id='mulu95' />
<p class='h2'>示曇燁明副寺</p><p>高天賦汝性。而亦示爾形。生人於世欲何成。磨礪班班見古人。君不見雪山翁。忍寒苦也煉真空。夢眼豁開星月底。但言性德與他同。又不見少林老。九載雄心壁觀了。等箇人來斷臂求。何曾別有新奇道。自此往若干人。孰不因迷入上乘。盡力窮追知箇事。銕牛嚼月吼三更。無價寶莫自棄。好把光陰珍細細。些毫失念落千巖。不是因循等兒戲。而今後力須爭。直使心光一一生。花明柳綠沉秋水。月皎波空雁影沉。頓覺了此心源。得來終是舊山川。及至機忘情盡<span class='corr'>已</span>。居然一亙鷓鴣天。</p>
</div>
<div class='div-other'><a id='mulu96' />
<p class='h2'>示魯璠玉侍者</p><p>腳尖頭踢出微塵數佛。已自腳跟點地。眉毛上穿透從來。鼻孔早知。眼睛打開。開了眼立定腳。好問西天此土一班弄生蛇漢。將箇無底籃子拖來拽去。即今挂向什麼處去。稍有遲疑。只顧還他三千八百不為分外。轉過身來。你更須是飲水知源。得牛還馬。始是衲僧襟懷。不然老僧亦未肯放你在。</p>
</div>
<div class='div-other'><a id='mulu97' />
<p class='h2'>示象涵明知客</p><p>拱默參束手學。寬袍大袖淨几明窗。處身非不清高。其奈與佛訓背矣。經云。未見一法從懶惰懈怠中生。未有一法從憍慢自恣中得。如是好生珍重。</p>
</div>
<div class='div-other'><a id='mulu98' />
<p class='h2'>示玉楷珪侍者</p><p>每聞古得道者。有親操井臼躬負樵薪。耕雲月於窮峰之塢。衝寒暑於古寺之墟。忍饑渴傲霜雪。吾又不審何故。欲作此落末卑賤不自尊居之行也。</p>
</div>
<div class='div-other'><a id='mulu99' />
<p class='h2'>示琇琳玟知藏</p><p>射退潮頭的弩。逐去太行的箕。原無別術。在志力不退轉耳。眾生塵勞雖八萬四千。若志力猛銳。不消一唾攝盡無餘。塵勞攝盡。若又要安箇般羅蜜於胸中。則其累勝塵勞復倍倍矣。</p>
</div>
<div class='div-other'><a id='mulu100' />
<p class='h2'>示月天鑑知藏</p><p>諸佛未出世。人人鼻孔撩天。出世後杳無消息。我且問你。佛既出了如何箇撩天鼻孔返又不見。要知有箇佛出來。便是峭稜稜的禍胎。以故文殊普賢纔起佛法見。被世尊攝向二銕圍山下。你而今要覓箇撩天鼻孔。須向佛未出世時究取。若待到佛出世了。依舊沒消息。</p>
</div>
<div class='div-other'><a id='mulu101' />
<p class='h2'>示指禪空書記</p><p>芭蕉聞雷即長。葵花見日方開。試看。果有情耶果無情耶。若謂無情能開能長的是箇什麼。若謂有情能聞能見的在什麼處。者裏不得作道理。不可作機鋒。不得硬自差排。不得囫圇扯過。如何得兩存不背。</p>
</div>
<div class='div-other'><a id='mulu102' />
<p class='h2'>示如旻謙侍者</p><p>作世間淺近的事。必殫精竭思。學到極精極妙的所在尚不肯休歇。其故何也。由根於名基於利也。且名利乃世間最淺近事。故可得而學而精。至於第一義諦。所謂口欲言而辭喪。心欲緣而慮忘。既無名貌無依倚。無方所無程限。故致學者茫無所措。若非宿有靈根。纔到者裏便自望崖而退。</p>
</div>
<div class='div-other'><a id='mulu103' />
<p class='h2'>示琡菴玉知藏</p><p>者一件事。雖不可以語言造。而亦不可以寂默通。除非具有咬豬狗的手腳。便得他七花八烈。你若以心意識領攬。時中觸境逢緣故無自由。不見僧問報慈。嶼情生智隔想變體殊情未生時如何。慈曰。隔試看是什麼道理。</p>
</div>
<div class='div-other'><a id='mulu104' />
<p class='h2'>示慧霖智知浴</p><p>古人拈出箇膠盆子最是黏手黏腳。若不是伶利漢。十箇五雙上他機境頂門。眼正的衲僧。拈他膠盆黏他手腳。始好向十字街頭開得藥舖。雖然先須要根本正眼目清。不然何以濟人。</p>
</div>
<div class='div-other'><a id='mulu105' />
<p class='h2'>示慈潤善侍者</p><p>悟心須得空心旨。道證心空境即空。折腳鐺煨瓔珞粥。此中清味許誰同。更好看綠陰叢。千花競秀林無影。萬木霜凝六月風。</p>
</div>
<div class='div-other'><a id='mulu106' />
<p class='h2'>示靜主</p><p>住山最先便要得箇住山的方子。全身入到青山裏。又莫教青山遮殺眼睛。礙殺胸口。須是在青山肚裏七縱八橫。而足下不沾他一點土。不帶他一點泥。其實又要翻青山面樵青山眉。鎮日裏行也是青山。坐也是青山。喫青山飯。飲青山水。穿青山衣。睡青山床。乃至拈的用的。茶是青山茶。筍是青山筍。日久月深。不覺不知連一箇住山的人。總化作青山了。我與青山渾然不間。然後始好閒坐山中。聽幽鳥喃喃。韻落花於不夜時。登峰頂看白雲。杳杳空靈魄以曷窮。月上蕉窗殘經已畢。爐開宿火泉響方聲。正恁麼時。好將人境雙收。莫教狼藉我道人家計。</p>
</div>
<div class='div-other'><a id='mulu107' />
<p class='h2'>示景霽李居士</p><p>承以華嚴法界義。詢愚所解。雲峰住持事繁。居士不妨自詢自解。看他理與事如何便得無礙。據實而論。事有萬差理無二致。若言理也。盡十方法界光皎皎地無些毫過患。無些毫少剩。無分限無紀記。焉得與一切差別大小長短好惡的事。相融無礙。但時中如此著隻眼。向頭頭法法上恁麼看去。倘一時觸著一事與理相融了。然後不須問人。你自知相即門相入門相遍門。乃至因陀羅網門。罔不涉入。若要更問事事無礙。且待山僧檢點山中。一切繁雜的石頭土塊竹絲木屑了。緩緩來與汝商量。</p>
</div>
<div class='div-other'><a id='mulu108' />
<p class='h2'>示[卄/毓]俊劉居士</p><p>一大部圓覺經。如清涼池四面可入。不必著實說定是菩薩所修法門與<span class='corr'>己</span>無涉。試看居一切時不起妄心。於諸妄心亦不息滅。住妄想境不加了知。於無了知不辯真實。要知一切時不妄決非守靜。於妄不息豈是動搖。正住妄境時不加箇了知。看是何等作略。於無了知中又不辯箇真實。你又看是何等胸懷。若於經意有領解。然後又看大慧和尚頌曰。荷葉團團團似鏡。菱角尖尖尖若錐。風吹柳絮毛毬走。雨打梨花蛺蝶飛。將經義頌意融會了。始親到雲峰領棒。</p>
</div>
<div class='div-other'><a id='mulu109' />
<p class='h2'>示無諍張居士</p><p>參禪最忌伶俐。又須是第一等極伶俐的。方堪領得著會得到參得行悟得妙。設使一枚癡頑骨董。即世間有名件有物色的事。尚且差排不去。何況此最幽深最玄妙的無上閫域耶。惟居士不用伶俐學而只許伶俐會也。時中亦熟思之。</p>
</div>
<div class='div-other'><a id='mulu110' />
<p class='h2'>示晴嵐熏參頭</p><p>人有先後道無古今。古人體式今人法。糲飯荷衣香潑潑。潦倒江頭船子翁。蘆花影裡話從容。江月照人還舊樣。清波不犯許誰同。蓮花峰下好菴主。直入千峰萬峰去。玄關不留金鎖何拘。君不見紙衣道者知權變。一裘挂體慮皆亡。要行便行健不健。豈不識石霜首座有閑伎。香煙起處解抽身。多少盲龜趁不及。我教君知君且信。法身莫教增閑病。金鎚影動自玲瓏。寶劍光寒天地靜。佛祖於中尚且迷。說甚麼事存函蓋理應箭鋒。你只管看靜空孤鶴遠。又聽他高柳一蟬鳴。</p>
</div>
<div class='div-other'><a id='mulu111' />
<p class='h2'>示位焉淨知藏</p><p>人生尚志節。所守當歸一。守至湛然時。夫何事不畢。守一又當空。一空妙難匹。守一不能忘。靈源胡可及。一忘守亦忘。忘到無心地。大用豁群機。頭頭俱妙義。惟子善斟酌。語子真秘密。履踐汝師言。可以光門第。君不見大鵬一展蓋十洲。萬里孤風添意氣。</p>
</div>
<div class='div-other'><a id='mulu112' />
<p class='h2'>示文郁秀知藏</p><p>靈嶽降靈的是假。因依四七便成真。分披五葉花枝上。臾嶺何期太險生。盡謂拋來提不起。孰識風生六極裡。六極由茲巇險深。門門有口潤乾坤。荊棘遍野行蹤杳。大地山河總不成。報君知海南有客來遲遲。神駒驟影清風起。五色祥麟天岸至。用險巖頭機上機。是聖是凡俱不惜。有時倒卓須彌盧。有時傾乾香海汁。而今高臥最高峰。六月冰花足底紅。笑指大鵬摶海隅。伊乘六息歸何處。且遨翔碧雲路。透出青山天外天。且看出頭誰與俱。</p>
</div>
<div class='div-other'><a id='mulu113' />
<p class='h2'>示三密印知客</p><p>春風浴我寒。春雨瀝我熱。剛眠枕畔冷風生。好夢無由消不得。寥寥永夜對殘燈。伴我惟勞好風月。促織呼名有幾人。自古自今立深雪。看他斷臂要心安。等閑不是輪途劫。老胡也教濕雙眉。為渠幾下蒼龍窟。報君知須猛烈。男兒膽志天然別。曹溪路上好生機。自有波瀾天地闊。觸星斗兮探明月。目璣珠兩齊堅白。隔身換影鵝湖側。或倚孤輪或阡陌。霜花點出鷺鷥風。吹教乾坤似火紅。綿包特石輕如紙。勢敵鯨吞海浪同。好相逢個山翁。萬傾河山通變了。歸來猶在月明中。</p>
</div>
<div class='div-other'><a id='mulu114' />
<p class='h2'>示聖峰真侍者</p><p>天其極廣地其極闊。兩合之間唯我人獨知覺。我人間出有奇英。二千年外瞿曇大奇奇獨指我人頭。慧兮福兮俱零落。從茲杓卜聽虛聲。指向東來成冤禍。古也今也多慷慨。立機立境俱絕待。南山燒火北山紅。無限清光難比配。楚山南角岳雲頭。海運風騰十二洲。多少魚龍頭角露。雷轟電掣儘風流。海水騰波濤闊。穩駕孤舟莫停棹。待到風清月皎時。蘆花深處好消停。且屈肱一覺到天明。管甚麼地闊天空樂不禁。</p>
</div>
<div class='div-other'><a id='mulu115' />
<p class='h2'>示翼駒順侍者</p><p>道本無方無有色。行者莫至而莫睹。色兮丹臒著無由方也。剎塵無及所。唯茲罔忒又崆峒。千聖睥睨俱難措。須知醯雞糞壤頭。搕[打-丁+(天/韭)]堆中千萬斛。由其得者不輕微。往古來先俱有數。四七二三本現成。南嶽青原皆吐露。燈燈火火勢因依。要且智人俱自度。珍重行者莫依稀。看取班前諸古錐。古錐若是等閑流。安得名標在上頭。好來架子上豎五橫三。莫向淨曰中穿衣著褲。咄咄咄。五四三二數不足。</p>
</div></div>
</div><!-- end of div[@id='body'] -->
</body></html>