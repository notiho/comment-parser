<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu7' />
<p class='juan'>天界覺浪盛禪師語錄卷四</p><p class="byline">門人　大成　大奇　等編</p><p>甲午住信州博山上堂。問：「黃閣簾垂，真音弗露；紫羅帳合，密信罔通。如何得臣奉於君、子歸就父？」師曰：「揭出妙高峰頂日，爍開東土與西天。」曰：「金鍼暗度，到即不點；玉線曉穿，點即不到。如何得敲唱俱行、正偏兼帶？」師曰：「少林巖上花含笑，誰見風光特地新？」曰：「當機微笑，窺見一斑；依位無言，猶虧全體。如何得心髓相符，門庭克紹？」師以手握拳曰：「還有窺此中機密者麼？」曰：「向上蒙師親指示，格外明宗一句作麼生道？」師曰：「放收別有家風在。」曰：「恁麼則虎出渡河皆此日，珠還合浦喜今朝。」師曰：「還須透過鐵壁銀山始得。」乃卓拄杖曰：「看看！先老和尚騎了青金山王額虎，雄視耽耽，也還有衝風激電拼命直前，不犯耳邊之缺，能追足後之塵者麼？試出來探我此藏身沒蹤跡之消息，待我痛與一棒，教你皮毛脫落血濺梵天，此何等暢快？惜乎一等沒眼腦漢，將謂此老人最初把斷太危、末後收來太急。殊弗知不遇傾湫倒嶽之作，那有掀天揭地之奇？以故將此華亭釣竿子分付我雪關師兄，聽他自弄，當此時正是絲懸綠水，浮定有無之意。若有箇不貪香餌、浪激三千一怒而飛搏風九萬者，正好展開金翅，劈破滄溟直取龍吞，游戲自在去也，何肯類盲龜跛鱉，陷於昧昧自誇一隅，以取笑於大方哉？秪如全提正令一句作麼生道？」復卓杖曰：「臨風拈出吹毛利，天下癡頑莫躲根。」</p>
<p>上堂：五更睡起手牽衣，纔下床時腳踏地；抬起頭來不見天，幾多打失娘生鼻。有箇不打失底，卻又笑他君子時中小人無忌，何待伐鼓考鐘引出這沒搨[打-丁+(天/韭)]老儂，上此曲彔木指東畫西不勝魔魅，迫得露柱奔忙、燈籠[跳-兆+孛]跳，惱亂無位真人向黃瓜茄子上挖肉作瘡苦無出氣？何似懷州牛喫禾，益州馬腹脹；遍界覓醫人，炙豬左膊上？咄！莫錯會好。不見龐公老潑皮，偏能不畏石頭路滑，吸盡西江眼赫赤地咬殺了多少泥豬癩狗。有如此活脫，設使到我博山門下，教他衣穿骨露無地藏身在。何故？不到洪爐親煆過，爭得吹毛殺活人。</p>
<p>遠門柱公禪師訃音至，上堂：石耳峰寒撾毒鼓，龍門浪暖躍春雷；昂藏頭角擎霄漢，洞上風生天地開。天地開！鳥飛兔走笑奇哉！如何龍峰倒卓，湖水飛埃？黃梅石女夜生子，仗劍橫行甚可猜。諸仁者！還知我姪遠門禪師底出處麼？惜乎天機密用太煞神馳，法道夜長方喜燈幢高樹，祖庭秋晚俄驚喬木下摧，血淚濺天，痛遠山之花落；悲風刮地；傷法脈之心灰。既爾斯人云亡，豈非吾宗不幸？雖然我姪自從吾廬山石耳發蹤，而後得龍門雨兄之法，出世於兩浙，如祥麟威鳳文彩風流，其座下之英才自濟濟，其能振起祖燈如日月麗天，此又豈邪雲逆蝕之所能掩滅乎？此摘欺之話既<span class='corr'>已</span>大行，則千古之下無論智愚之人，自不能昧此本心之良也。吾初聞訃<span class='corr'>已</span>哭不成聲，特地舉揚又喜而無憾。且道博山今日表彰底意旨作麼生？滿棚弄鬼慚無地，敢望丹霄一羽毛。</p>
<p>佛誕上堂。乃卓拄杖曰：「會麼？鐘未鳴，鼓未響！博山未出方丈，有箇衲僧撩起便行，好與三十棒，為他無事生端；鐘已鳴，鼓已響！博山已出方丈，有箇衲僧便掀倒法座，好與三十棒，為他劍去刻舟。正當恁麼時，利害在那一處？博山拄杖子呵呵大笑，且道笑箇甚麼？笑他悉達太子纔出<span class='corr'>母</span>胎，便不守本分稱我獨尊，及至四十九年，如螃蟹落鍋相似，獨尊在甚麼處？更笑他跛腳雲門，被睦州拶斷<span class='corr'>秦</span>時[車*度]轢鑽無出氣處，要將一棒打他二千年前悉達太子與狗子喫，自陷陷人，恩怨誰雪？博山恁麼舉，還有與佛祖作主者麼？出來喫博山痛棒，若無，少他一頓不得。」卓拄杖，下座。</p>
<p>佛音禪人請上堂。舉：「南陽忠國師於肅宗內殿見侍臣，有善奕稱國手者。帝問國師：『和尚亦善奕否？』國師曰：『老僧亦知奕，但異於此。』帝問：『何謂？』國師曰：『世人只知以黑白相爭勝負，老僧能用兩奩黑子奕，還有能同老僧對手者麼？』侍臣大驚，帝亦大笑。」杖人曰：「大小國師，大似白拈賊，既<span class='corr'>已</span>明中打劫，又且暗裏翻盤，不免欺他大唐國裏無能敵手。博山今日不著便，特地拈破國師這一著黑子，還有知落處者麼？若有知得，好與他三十棒；若是不知，緩緩自領出去。」</p>
<p>端午上堂：「五月五日天中節，毒鼓擊兮甘露滅；風從虎也雲從龍，笑看紅爐飛白雪。到此幾括最微，也須分明剖決。六陽既升龍<span class='corr'>已</span>亢，此龍無首孰能降？六陰欲兆虎將姤，此虎無尾孰能揉？有能降此龍、揉此虎，則玄黃交戰之機、原始返終之故，皆在此斡旋中。所以風同聲而相應，雲同氣而相求，火就燥而上炎，水流濕而下潤。然非聖人之能慎獨以致中和，何能使天地之氣化自位、萬物之性命自育？雖然，此猶是治世邊事，秪如格外全提又作麼生？」以杖敲空曰：「毒鼓擊也，還有絕後重甦者麼？」復卓一下曰：「甘露滅也，還有覺道頓成者麼？若有，出來與汝證明；其或未然，就中殺活無人見，爭怪當機六不收。」</p>
<p>上堂：「惜花春起早，愛月夜眠遲；此段風流事，幾人可與知？咄！直饒恁麼去，更須有西山擒白額、東海捉蒼鱗底手眼始得。不見甘贄行者到南泉設供，請和尚念誦，南泉白椎曰：『大眾！為黧奴白牯念摩訶般若。』便歸方丈。甘贄乃拂袖而行。南泉見贄去，乃於廚下打破鍋子。看他這作略，須鐵眼銅睛亦覷他不破，獨我壽昌老祖拈曰：『拂袖便行鉤有餌，鍋兒打破玉無瑕。』千古又誰能如此喝彩哉？且道我博山門下還有恁麼人也無？」拈拄杖曰：「劈開華嶽參天色，放出黃河動地聲。」</p>
<p>乙未歸夢筆上堂，舉：「僧問先夢筆和尚：『如何是佛？』師曰：『不誑汝。』僧曰：『莫便是否？』師曰：『汝誑他。』」杖人曰：「金剛圈、栗棘蓬。」「閩王請齋次，問師：『還帶得筆來也未？』師曰：『不是稽山繡管，原非月裏兔毫；大王既垂啟問，山僧敢不通呈？』」杖人曰：「通呈箇甚麼？打鼓普請看。」「又問：『如何是法王？』師曰：『不是夢筆家風。』」杖人曰：「太孤峻生。諸仁者！還知此老法胍麼？秪此便是雪峰老鱉鼻底毒氣。彼曾三到投子、九上洞山，漆桶不快、翻轉米盆，卻於德山棒下打折驢腰，猶不能點胸自肯，及被巖頭驀地鏟削，始得大叫：『鰲山成道。』便能迸出胸襟遮天蓋地。門下傑出千五百人，如雲門[車*度]轢鑽、玄沙老凍膿輩，要出此夢筆家風，一頭地也未易在。雖然如是，千百年來又誰知彼落處？杖人自壬子於此誓死掩關，打破諸祖窠臼業，方外四十餘年，今日親歸，得以全提向上綱宗，揭示佛祖正眼，使此慧命如火傳薪。諸仁者！各須知自<span class='corr'>己</span>性命落處，始有出身活路。且如何是出身活路聻？」拈拄杖，下座。</p>
<p>立觀濤首座上堂。問荅竟，乃舉拂子震聲曰：「看看！昔日青原老祖親行此令，直得曹溪簾捲、鈯斧風生；藥嶠吼出鐵牛威，天皇拈起胡餅毒，洞山睹影而寶鏡光寒，雪嶺翻盆而木毬踏活。於是三宗競秀，獨新<span class='corr'>豐</span>之曲調深長；大好中興，在夢筆之家風遠振。立僧立法必須首出為人；選佛選官所貴心空及第。秪如今日立僧結制意旨作麼生道？」復揮拂子曰：「當陽揭露空王印，放出吾宗千古機。」</p>
<p>師誕辰上堂。卓拄杖曰：「看看！六十四年阿箇癡，一條拄杖路千岐；狂言狂事人難搆，惱亂古今甚可疑。能痛疑，自有時！習氣那堪搔著痒，聞琴不禁舞斑衣。」乃舉衣曰：「喜此衣，雙見披！打鼓鼕鼕看是誰？夢花石上寒梅發，大好山中笑展眉。」</p>
<p>丙申元旦付衣拂與奇首座上堂。問：「吾師<span class='corr'>已</span>擲煙波釣，幾個金鱗上鉤來？」師曰：「高著眼。」曰：「忽遇擎頭帶角底來時，作麼生？」師曰：「自有雲雷相送在。」曰：「恁麼則擲釣拋竿去也？」師曰：「更有英奇[卄/(隻*爪)]浪來。」以拂子打圓相曰：「元正啟祚拂端新，多子峰前花<span class='corr'>朵</span>春；最喜金襴光奪日，剎竿旛動笑偏親。笑何親？法王令旨誰能委？夢筆家風已有人。是甚人？即此奇乎曾密囑，今特當陽更印真。」乃召奇首座曰：「即此衣拂用付與汝，以表吾宗傳續有在，汝尚慎哉！」座禮拜曰：「和尚慈悲太過，實是恩大難酬。」師復曰：「九苞瑞鳳來天際，十影神駒度海涯。」</p>
<p>崔公濤山明府率闔邑紳士，為夢筆山主建選聖場請上堂。卓拄杖曰：「會麼？拄杖立處法界成，感應道交佛祖現；準上載而運化工，傳多子而分慧燄。若於此薦得，則知指天指地唯我獨尊，法位法幢隨方表豎。家家門前火把，別是格外風光；人人腳下兒孫，各自寰中驟步；機緣有在，啐啄同時。今當覺場啟選聖之初，正是東魯築杏壇之日。喜神童於空中磨轉，奇真秀於天上星旋；夢協江令之筆花，文占章元之翰撰。全提向上，統攝普門；雙選宗風，一賽兩彩。秪如杖人特地興建以祈祝護一句作麼生道？」復卓拄杖曰：「指出好山宗子秀，騎來玉象趁麒麟。」</p>
<p>上堂：夜半金烏帶雪飛，家家門前有把火；照破瞿曇黃面皮，叫箇奇哉成箭垛。此箭垛，誰廓爾？張三解使又無錢；李四有錢不解使。人平不語，水平不流。崔顥題詩在上頭，一拳拳倒黃鶴樓；莫嫌伎倆不如彼，得優游處且優游。</p>
<p>上堂。擊如意曰：「嚼碎鐵崑崙，滿口達磨髓；哺彼石女兒，全賴此法乳。賴法乳，知幾許？攤十石油麻於樹上，百草弄影，太煞分明；指驀直路頭於臺山，就中勘破，儼然有在。此有在，誰痛快？春風浪暖桃花飛，一棹蘭江歌下載。」</p>
<p>上堂。問：「如何是心相體信？」師曰：「三尺杖子攪黃河。」曰：「如何是出入無難？」師曰：「夢中摸著摩訶石。」曰：「如是則祖父家私全歸掌握？」師曰：「何不問取拄杖子？」問：「三藏十二部千七百則公案皆是葛藤，如何是不葛藤？」師便打。曰：「恁麼就不是葛藤那？」師又打。僧便喝，師又打。僧曰：「猶是葛藤。」師連打，僧便翻觔斗出。師乃卓拄杖曰：「百草頭邊識取老僧，覿面如何話會？鬧市叢裏撞著拄杖，當機作麼支當？到者裏有能衝流度刃、八面旋機，正好垂鉤於不疑之地，撒網於無漏之天；月裏煮油鐺，風前吹玉笛。又何妨千峰頂上獨足立，腰纏十萬上揚州？」復卓拄杖，下座。</p>
<p>烏龍深谷禪師請上堂：杖頭撥剔千山曉，笑看天風醉花鳥；峰巒峭異不停機，相逢相慰知多少？堪笑睦州老，拶出秦時[車*度]轢鑽；重新韶國師，滿目青山灼然，是曹源一滴不斷。知不知？好向玉泉澈底深深處，乘此風雷變化飛。</p>
<p>靈明禪人請上堂：金牛呼喫飯，大地沒饑人；鳥窠吹布毛，天下無佛法。月裏塔高十二層，天上星躔八百杪。山之南，江之北！者些茄子瓠兒，水土節氣力尚未充卻，有多少人眼吧吧地望著你在。</p>
<p>丁酉住杭州皋亭崇先寺上堂。拈香白椎竟，喝一喝，拈起拄杖曰：「看看新長老拄杖子全提正令也，三世諸佛祖齊立下風，各各鼻孔被拄杖穿卻，直得出身也由我、吐氣也由我。佛祖三昧，杖子盡知；杖子三昧，佛祖不知。正以此無自欺三昧，能使日月自麗乎天、山海自列乎地，春自開花、秋自落葉，鳥自飛空、魚自躍水，凡自忘情、聖自離解，佛祖由斯而生，邪魔由是而正。更須撥轉向上關捩，透出教外別傳，始知剎竿倒而千聖迷蹤，骨髓空而二株永秀；風旛不動而心開，歸根無口而體露。廬陵米價，震旦驚聲；鈯斧風規，神機莫測。乃至新豐一派法乳橫流崛起皋亭，開宗歇祖初喫一掌血濺梵天，歷世面門痛痕猶在；迄我壽昌先祖突出好山。東苑先師奇生武曲。及今杖人主此祖庭重標宗旨。還有承此無欺三昧者麼？」卓拄杖曰：「指來皋嶽千峰秀，放出曹源萬派清。」</p>
<p>中秋上堂：千峰秋色遠撩人，玉笛橫吹別調新；桂子庭前花正發，月明簾外笑誰親？今值中秋月明，諸人各剔眉毛猛著精彩，還見我丹霞淳祖示眾麼？日照孤峰翠，月臨溪水寒；祖師言外旨，莫向寸心安。彼時獨我歇祖聞之大叫曰：「此回瞞了上座不得也。」汝諸人直須到恁麼痛快始得。咦！當央得月須忘指，黃鶴風高有大機。</p>
<p>愚菴和尚至，引座上堂。卓拄杖曰：「看看！一棹湖中發，千峰引領來；火燒衣帶急，不禁笑奇哉！大眾各須剔起眉毛猛著精彩，好聽杖人大驚小怪，與汝說一奇特。何則？杖人四十年來，以一霜藤橫行海嶽，於刀兵慘殺天翻地覆中，求個真傷心人不可得、真快心人不可得，而心伏口伏之人又豈易得哉？自我千百年上祖宗服毒不死者，別遺下一種丹頭，作千古補偏救弊之毒藥。使於此宗得皮者毒殺他皮、得肉者毒殺他肉、得骨者毒殺他骨、得髓者毒殺他髓、得心者毒殺他心。正要他自有超脫活計，以故留難於今。獨有生死同條老弟兄相與，感傷不徹痛快不徹，如冤家廝結，斧斫不開；入佛入魔，縱橫三墮。若非毒毒相激，安能與我傲睨於古今上下哉？適此特來皋亭，於一掌開宗快活不徹底歇祖無縫塔前，燒此一瓣香，用酬毒乳之恩，老祖<span class='corr'>已</span>自破顏一笑：『汝等何幸落此沒量大人局內？即我亦攀躋不及，寧論汝等拼得命拼不得命、搆得上搆不得上，直須盡行拶入。』這愚菴老漢，大毒海中翻騰一上，翻騰得去，許汝是個哮吼獅兒，使祖父俱盡；翻騰不去，<span class='corr'>已</span>在他金剛圈裏終有透露。汝等但隨我禮請陞堂，自有一痛快打發汝也。」復卓拄，杖下座。</p>
<p>開罏上堂：當陽拋出，抬眸鷂過新羅；直下承當，正好驢腰打折。佛祖無湊泊處，就中誰得安排？特地奮起英奇，不免全身拶入。所以峰巒峭異，鶴不停機；靈木迢然，鳳無依倚。於此薦得新豐老子，玄中別唱密用全提，也須向崇先拄杖頭，有個轉身吐氣始得。還會麼？鐵額銅頭須著力，大家踏轉上頭關。</p>
<p>嚴三求居士請上堂：「文殊眉稜挂劍，慣於落草橫身；淨名舌本藏雷，善向晴空著橛。坐斷金鎖，劈破玄關；月映蘆花飛鷺，春潛枯木龍吟。十五年前靈谷杖痕<span class='corr'>刺</span>骨，十五年後皋亭錐影驚心。當道青松，空手把鋤曷種？碑文白字，寒蟲禦木爭刊？秪這些子淆訛，便是嚴三求昔年喫棒尿床底勾當，今偕胞弟於崇先，增廬陵米價、出甘贄藥金，杖人一一按過，也要他親自拳倒黃鶴樓、踢翻鸚鵡洲，方許他北斗藏身於此入作。」喝一喝，卓拄杖，下座。</p>
<p>訪愚菴和尚於古報恩寺請上堂：櫂引桐溪獵曉霜，山光痕我影低昂；仰山久不見臨濟，瘦卻法身三寸長。正當恁麼時，還有能見杖人與我愚菴法兄底眉毛廝結處麼？雖則同條共命各自步趨，及彼超軼絕塵，仍自瞠乎其後。即其宗兼眾妙奇出異常，一棒撩空八面受敵，直使他西天東土者一隊沒巴鼻漢，當機也進不得前、退不得後，況其餘乎？饒彼五祖演欲形容五宗之密，如逆耳聞雷，紅旗閃爍、斷碑橫古路語，亦不過彷彿其一斑，我又何能刻畫無鹽唐突西子也哉？雖然，今日客聽主裁，如何得不方命去？莫怪馳書不到家，竊恐巡人還犯夜。</p>
<p>上堂：一句最淆訛，當機殺活多；剎竿曾倒卻，千聖盡投戈。忽逢無鼻漢，把臂入煙蘿；山海坦然平，敲冰來煮茶。或長嘯、或高歌，就裏風流誰得似？未嫌伎倆不如他。</p>
<p>上堂：巢知風，穴知雨！天機幻出誰為主？嶺梅綻玉占先春，午馬凌空看子鼠；百尺竿頭五兩輕，四升斗裏呼相杵。卻有彰禪客偕友來於此，助揚禪悅以乞法乳，杖人點汝頭點汝尾，者風流須自許，切忌向明眼人前錯亂舉。</p>
<div>武林諸縉紳請上堂。舉如意曰：「看！八字不須撇，十字未添畫；驀劄兩相交，天機成造化。」復以如意畫<img src='../images/J25p0704_01.gif' alt='J25p0704_01.gif' />曰：「秪如這個是甚麼？老聃執大象而天下往，芻狗是民；仲尼各於黨而斯知仁，居易觀過；瞿曇拈出勾引傍嗤，倒卻剎竿撩天索價；鳥窠布毛逐空中，鴆影橫飛；大隨草鞋驚巖下，靈龜爆卦。真天子不假堯舜敕文；大英雄肯賣陳年滯貨。曹山按劍八面風生，龐老吸江萬機俱墮；大藏切腳缽羅娘，五宗不傳精骨挫。逗到今日物換星移江流愈下，卻幸武林諸公具擇法眼，能鑒千古神奸，重開雙選宗社。且道斬新條令一句又作麼生？不見道：驀劄兩相交，天機成造化。」</div>
<p>永覺和尚訃音至上堂：「山蒼蒼，水茫茫；藤林荒，滯肌尪。上不見天，下不見地；捏斷咽喉，何處出氣？咄咄咄！鼓山法叔永和尚，踏翻盤子也，還有見秋清月轉霜輪，河淡斗垂夜柄，默默全提正令者麼？此老叔初於壽昌師翁處得旨，後於博山大師納戒，深得門庭堂與之密。及歸隱荷山著書自娛，偶受知於瓶窯，聞大師付以雲棲戒法，遂推揚於溫陵出世，繼而主真寂法席，大振宗風光搖海嶽。及山僧主鼓山，聞師退居金華，特與護法延歸山中，不動聲光坐成寶所，摩天峭異鶴不停機，年登八十如太陽玄之高致，且喜頂相皮鞋不更求人。今者訃音初至，使我換手搥胸哀泣不<span class='corr'>已</span>，正以壽昌一枝法燄光爍八方，忽而撲滅，直得天昏地暗魔魅橫行，及讀《歸真記》始知正法眼<span class='corr'>已</span>付囑霈首座，乃翻然大喜。一枝聖箭，射透重關；一棒霖盆，發生大地，使異苗靈根而深密也。山僧忝在法乳相關，特以表揚，復綴一偈：『霜飛葉落金風冷，屴崱峰頭慧日頹；莫道法幢今<span class='corr'>已</span>滅，好看鐵樹正花開。』」</p>
<p>觀星日圓戒上堂：白雲向寒崖而斷，明月隨夜船而歸；曉起一聲漁唱，蘆花宿鷺驚飛。無位真人向汝等面門出入，無蹤跡可得，纔眨上眉毛<span class='corr'>已</span>打失眼睛也，那堪于雪山冷冰冰處半夜大叫觀星悟道，賺殺了多少？演若多迷頭認影，至今無能為無位真人雪屈者？杖人不惜饒舌直與道破，汝等一日不作一日不食，既<span class='corr'>已</span>披披搭搭，缽盂口朝天、草鞋鼻著地，下雨在家彈指穆力陵；天晴托缽底托缽，搬柴底搬柴，切莫辜負好。</p>
<p>上堂：懷牛喫禾益馬脹，杜順法身沒伎倆；卻笑潑皮皓布褌，葡萄棚倒誇向上。這向上，甚無狀！大似杖人住皋亭，臥月眠雲卻難禁。古殿子欲隨風頹墮，不免煩知事行人撐撐拄拄，欲還舊觀分疏，那法身更向上。雖然功不虛施，作麼生慰藉他好？摧殘枯木方新秀，且喜寒梅春正歸。</p>
<p>師誕日上堂：「真歇老祖去我五百年，望我於無陰陽地上建大光幢；壽昌先祖去我四十年，望我於無影樹頭開花結果；東苑先師去我廿八年，望我於六毒峰前掀翻五乳。爭奈這孟八郎子孫，以一條血滴滴拄杖子，火馳水突冒命忘危，坐不溫席行不辭疲，踏殘芳草斷送落花。黃鶴樓前倩秀才，次不成崔顥底一韻；曹山井畔騎驢子，覷不見法身莖眉凜。」良久，「邈真溯無言得髓，誰堪振向上深微？自應續主中尊貴，逗到於今<span class='corr'>已</span>六十六，白接得幾枚沒勾挂底嗣子，東穿西汲南搯北撈，大似錢貫井索、木杓笊籬，何足塞祖宗之厚望、慰慧命之傳持？甚愧馬齒徒長，雞肋無力；醍醐毒藥，快意傷心。滯貨與此，遺艱都盧，皆屬分內，是何初度，受此祝辭？新豐之曲調既高，藥嶠之鼓笛猶渺；朝無猿摘之金果，晚乏鳳啣之玉花。如此荒疏實難酬酢，然隨時應節也須吐露一句。且道吐露底又作麼生？法界不容吾自委，敢推樓至與威音。」</p>
<p>立春上堂：「昨日年正今立春，雙分錦縫露天真；夜明簾外無私照，金殿光含化育新。秪這東皇秉令，元首尊親；三陽交泰，天下歸仁。木馬嘶開空劫夢，泥牛踏山故園春。正好門前扶起風旛，吹動海嶽；堂上唱來米價，喜徹高深。阿誰不承尊貴之力？何地不樂太平之音？惟諸仁者，各自珍重。」</p>
<p>燈節解制上堂：制曾何結今何解？可有點胸自肯無；卻好連宵風雨息，佇看銀浪湧芙蕖。卻訝蒼天助興，還教燈月交輝；半夜摸著枕頭，突出通身手眼。五更吹來鼓角，驚生漆桶爪牙；明不越戶，暗不棲巢。赤腳上刀山，超生活計；橫身遊毒海，出死神機。寰中敕旨，密在九重；塞外威風，權歸三尺。更須知闡提行狀、異類淆訛，始許你入作。不見道：「金鏃慣調能敵勝，鐵鞭多力孰能欺？」</p>
<p>諸薦紳請上堂：驀劄心交格外微，剎竿扶起飲光機；油鐺月裏親煎煮，北斗南辰驚罕希。秪這皋亭春暖，梅萼香霏；丹霄鳳舞，碧海龍飛。是誰撥轉關捩，疾使草偃風威？主明者全身拶入，作倡者把手同歸。不必指庭前花夢，何待訊壁上僧儀？但得髻珠迥露，自能錦縫光披。骰子擲下滿盤紅，香煙迸破一爐灰；到者裏大開笑口底，你道孤負阿誰？</p>
<p>普門大士誕辰，張方伯、范兵憲、李榷關、劉給諫暨諸薦紳護法請於報國院上堂：五更欲覺忽聞鐘，夢裏風光一擊空；醒起六根齊感應，普門何處不圓通？諸大士！還見過去正法明如來，於現前出生為大悲觀世音菩薩者麼？看看天際，日上月下，檻前柳綠桃紅；水流濕而火就燥，風從虎而雲隨龍。正以聖作而物睹、寂感而道通。聖人具足凡夫法，聖人不知，春風吹起百花枝；凡夫具足聖人法，凡夫不會，荊山璞玉自藏粹。感之時義大矣哉！且作麼生慶讚聻？千聖不傳真慧命，薪薪麗火作燈宗。</p>
<p>上堂：丹霞燒木佛，累他院主墮眉鬚；翠微供應真，惹彼懷牛脹肚腹。到者裏，須知有驅耕奪食，格外全提。拈山門於佛殿裏；拈佛殿於燈籠上。呵呵呵！何如我皋亭，春光明媚桃李錦披；靈雲與劍客相逢，驀劄渾成一笑？且道笑個甚麼？漁郎漫把竿絲弄，縱浪金鱗別有機。</p>
<p>上堂：「以能分人<span class='corr'>已</span>愈有，火之傳燈；以能出生<span class='corr'>已</span>愈多，種之佈穀。」乃於左邊拍曰：「向者裏與諸人分燈也。」於右邊拍曰：「向者裏與諸人出穀也。若於此中薦得，則能與普賢乘大願王，出入藏身三昧，撒漫天絲網、設遍地鉤錐，使人人就路還家、處處轉身歸父。其或未然，夾路桃花風雨後，馬蹄何處避殘紅？」</p>
<p>中元上堂：春生夏長，是化母底勤勞；秋收冬藏，是化母底儉約。好於此，知原始返終變生化死之故。目連尊者之<span class='corr'>母</span>既能生聖子，如何自<span class='corr'>己</span>無出身路，卻向鬼窟裏作活計？尊者於靈山會上稱神通第一，如何卻假十方僧伽作蘭盆會始能度親？莫是示異方便，從井救人麼？汝等諸人赤肉團上有無始化母，向六根門頭放光動地，開秘密門示忠孝行，如何不知本始顛倒行事，以自淪墜？若於此薦得，便能穿卻瞿曇與十方鼻孔；不則，汝等鼻孔被我拄杖子穿卻，向天蒼蒼地茫茫去也。會麼？鴛鴦繡出自金針。</p>
<p>來雲現公禪師掃歇祖塔請上堂：雙輪合壁，泥牛入海如神；五曜經天，石馬迴途自妙。微雲淡河漢，秋露滴梧桐；路逢達道人，不將語默對。若有箇漢向這裏發得一笑，許他親見歇祖。八字打開，別施手眼；衣被萬物，乳育群英，使箇箇遮天蓋地去。還會麼？夜排月戶清光遠，山拭秋稜秀色多。</p>
<p>立僧上堂。乃喝曰：「看！沉毛江上波湧，鐵船忽爾浮來；沒底藍裏風動，玉花驀地笑開。瞿曇漏失消息，達磨脫落皮鞋。是誰於此扶豎佛祖綱宗，表正人天眼目；振大機而展大用，擢群秀而拔群才？神珠影吞海嶽，寶劍飛拂塵埃；不勞敲骨出髓，自能地轉天迴。且道今日皋亭立僧底節文在甚麼處？欲親拶入遮那藏，好見文殊腦後腮。」</p>
<p>結制上堂：十字街頭結制，唯有石橛子自敢承當；急水灘上白椎，秪許竹篙兒全機活脫。杖人恁麼舉，忽有箇出來捲卻席子，也好與三十棒。且道是賞伊罰伊？簡點得出，黃頭碧眼剜肉成瘡；簡點不出，白牯黧奴開眼作夢。秪如今日與眾造箇款端又作麼生？巨靈抬手無多子，擘破華山千萬重。</p>
<p>青原專使送衲衣至上堂：曹溪得髓，超超豎拂；青原廬米，吹毛凜凜全提。震旦師承各稟，誰破天荒？敲唱同時，獨標宗眼在。昔行倒竿之令方，今逗微笑之機，怪習氣以舞琴聲，奇金襴而佇雞足。秪如天上無彌勒，地下無彌勒，直得雲巖禪床震動、洞山遍體汗流時又作麼生？閒拈拄杖風前立，看鶴飛鳴上九皋。</p>
<p>壽昌南嶽兩專使至上堂：先聖曰：「寄諸空言，不如行諸實事。」與其舉古，何似驗今？秪如壽昌兩長老之交代，亦可法也。還知竺菴成公之行履麼？獨龍擺尾風雷迅；雙鳳啣珠氣象新。扶起祖竿，不恃成功汗馬；呼來弟喏，能催躍浪神鱗。到處好山春色秀，隨方相見倍相親；橫拈鈯斧歸衡嶽，誰識石頭滑殺人？如此<span class='corr'>已</span>是一擲骰子滿盤紅，何待遙觀添喝彩？況此原是渠之出身處也。須有俊快衲僧，竿木隨身者去探他一噓兩噓。或如豹披霧而毛文；象聞雷而牙燦，不使古祖宗，猷益遠大乎？雖然，更須知光雪存公之出處。石耳凌空，鏟佛殿前之夙草；鼓峰放箭，騎聖僧上之危肩。此子天然踏翻釣艇，直得通身頑爛，於濃滴滴處遍著艾焦，始悟天界杖下骨疼，掘起向大好山、無縫影裏叫屈，撞著同門冤對特地鈍置，恨更難消，飛符皋鶴亭前，惹杖人一笑。且道笑箇甚麼？疾風知勁卉，傲雪見新條。</p>
<p>汪本和比部施材倡造大殿請上堂。拈拄杖曰：「向上不傳，腳底踏通諸聖路；獨尊在我，杖頭點發大千機。所以從門入者不是家珍，直須向自<span class='corr'>己</span>胸中迸出，始能遮天蓋地，到此也須知者箇消息始得。碧眼胡留嵩山半片影石，震旦敷五葉之花；陳亞仙創曹溪一座祖庭，萬世傳二株之命。以故青原垂足、南嶽追風、洞水逆流、霞峰喫掌，宋高宗御龍而聽法，真歇祖奉詔以開山。寶殿瓊樓玅麗，參於睹史；祥麟瑞鳳聲光，協自中孚。五百年隱見有時，千古下心燈不夜，今當恢復，首倡遇人。拈莖草而梵剎重新；添九籌而洪鈞盡轉。碑文刊白字，主明更有亞仙；當道種青松，鳴皋自來靈鶴，秪這便是天都。汪比部剔起鬚眉大舒手眼自堪取足，何待三千里外賣布單，索我一笑而後能搆去？杖人只合率奇越諸子，於佛殿裏燒香，念：『曩謨　三滿多。』任彼船來、陸來、風動、旛動，向山門前合掌讚曰：『異哉，希有！』豈非我顯孝中興一大奇特公案哉？」復卓杖，下座。</p>
<p>馮崑石居士倡社請上堂：不與萬法為侶，一口吸盡西江，且喜龍師、火帝、鳥官、人皇，乃能化被草木賴及萬方。鼻孔生來雄面目，移他腦後不昂藏；青州衫子俄穿破，逗出錦繡銀香囊；互換風流非易識，引商刻羽謾歌揚。驀然撞著麻衣道者，於塵埃中偏能物色，這箇訝郎當卻大叫非常！正是尋龍得真胍，於彼草蛇灰線；又如相馬取神駿，而略牝牡驪黃。請放眼光試擇今之馮，何似古之龐？</p>
<p>上堂：空中著點，文彩<span class='corr'>已</span>彰；句裏藏鋒，殺活不測。南陽忠國師無端向天津橋上弄猢孫，卻被大耳三藏迫得點魚上竹竿，未免勘破落處。何如艮山門曹大郎一味本色，入荒田不揀，信手拈來草？到此社伙與可禪隨嚫下䭔子，掀髯笑嘻嘻！他家自有通人愛，應時納祐無不宜。</p>
<p>茂安領眾尼請上堂：料峭鋒芒，五臺會上雲蒸飯；軒渠絕倒，水牯欄邊雪散花。老溈山擊來石火之機，劉鐵磨閃出電光之眼，不是天然玅協，安能啐啄同時？莫怪者裏斷岸把竿水寒魚少，或到春風浪暖，振鬣而起者應不減在。試為拈出：相見不揚眉，君東我自西；紅霞穿碧海，白日繞須彌。</p>
<p>玅詮言法孫請上堂：疏山手握木蛇，自命是曹家女；吞吐八面鋒機，肯諾不得全許。似者等聱頭禪，若非推倒有句無句的枯樁子徹見他笑裏有刀，安能向猛虎口中奪雀兒、饑鷹爪下爭兔子？我這裏潦倒隨時，跛跛挈挈，無暇縛鬼，左搓芒繩。且喜一掌峰前，尚有尋宗問祖者，來此酌水獻花，亦可慰在。</p>
<p>臘八曹華國居士請上堂：寒則普天寒；熱則匝地熱。<span class='corr'>刺</span>眼不但是星；透骨非止是雪。胡為乎！悉達太子獨於此夜大叫悟徹，況此世人逆之則嗔，順之則悅；饑則思餐，渴則思啜。按之一例皆然，何有迷悟之別？秪如曹華公得甚消息特來飯僧，問多子社如何能結？杖人只令首座引到大雄殿上選佛堂中巡視一回，乃大喜點首曰：「且莫洩，且莫洩！我<span class='corr'>已</span>得不言之秘訣。」夫如是，則古今又各自有親切。</p>
</div>
<p class='juan'>天界覺浪盛禪師語錄卷四</p>
</div><!-- end of div[@id='body'] -->
</body></html>