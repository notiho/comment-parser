<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>天界覺浪盛禪師語錄卷三</p><p class="byline">門人　大成　大奇　等編</p><p>丙戌冬住金陵天界寺上堂。拈香白椎畢，師良久，卓拄杖云：「會麼？過去諸佛吞盡鐵丸，心<span class='corr'>已</span>爛退步一邊；未來諸佛欲上刀山，腳未登齊立下風；現在諸佛鑊湯滾處，正翻身聽令有分。秪如今日新杖人又作麼生？不行諸佛行，不受諸佛報；聊借此戲游，以闡解脫道。三世諸佛性命在杖人手裏，杖人性命諸佛摸索不著，所以放行也繇我，把住也繇我，不放不把也繇我。須知放行也，大地山河心眼露，白牯黧奴笑不休；把住也，鐵壁銀山風不通，黃頭碧眼吞聲氣；不把不放也，橫拈拄杖當軒坐，殺活古今人不知。雖然如是，也須有異方便，助發第一義。昔裴相國，一日捧一尊像跪於黃檗前曰：『請和尚安名？』檗呼云：『裴休。』公應：『喏。』檗云：『為汝安名竟。』」杖人曰：「這兩箇美泥團漢，互相鈍置不少。若是杖人見他請安名，但震聲一喝，使他兩手放下，翻騰而去也；若作裴公，見他云：『為汝安名竟。』便好將像驀面一擲，使黃檗通身手眼無所施設。杖人如此也不是埋沒他，何如我天界諸公，人人鼻孔撩天，箇箇腳跟點地，又何待依草附木而弄精魂，以自昧其本分乎？會麼？五色彩霞籠玉像，超然一句報昇平。」</p>
<p>蔡司馬、顧農部、沈侍御請上堂：當央直指，未免淆訛；出格全提，卻成鈍置。何似春日融融，消落銀山之雪；春風拂拂，吹開鐵樹之花。木人得趣以高歌；石女知音而密和。此段天機太煞超絕，正當恁麼時，釋迦熱肝膽、達磨冷眼睛，與山僧閒拄杖，又如何分付？噫！到這裏也須是箇羅籠不肯住、呼喚不回頭底漢子，轉得身來，入林不動草、入水不動波，拈一莖草作丈六金身、拈丈六金身作一莖草，方可與他通此消息。從來海嶽歸真化，未有乾坤陷吉人。</p>
<p>風雋薦蒼森禪人請上堂：盞子撲落地，碟子成八片；斬釘截鐵人，不肯通一線。昔奯上座住山，這漢太孤絕生。一日賊來索寶，撞著對頭也。奯云：「僧家之寶非君能用。」猶弄死蛇在。賊云：「你但將來，管我能用不能用？」迨得鯰魚上竹竿。奯震聲一喝。果然果然。賊大驚，揮刀便砍。痛快痛快！可惜這賊一場懡㦬去也。蒼森禪人嘗參天童諸老，每於棒喝下不能頓斷命根；去年偶遭奇禍，直得一刀兩段。今日其弟與諸道友特請薦拔他。若要我薦拔，更須與一刀。何則？懸崖撒手自承當，絕後重甦欺不得。</p>
<p>諸薦紳請上堂：一不成，八不就；任穿鑿，不漏逗。勘得破，呵呵笑！且道笑箇甚麼？笑他跛腳老雲門云：「乾坤之內，宇宙之間；中有一寶，秘在形山。將山門來佛殿裏；拈佛殿向燈籠上。」這漢移星換斗即不無，若是此寶，三生六十劫也未夢見在。或有問山僧：「如何是此寶？」向他道：「天晴日頭出，落雨地下濕；啞子喫黃連，誰知甜如密？」</p>
<p>圓通社萬緣社西方殿請上堂：佛殿裏燒香，山門前禮拜，鐘樓上念讚，床腳下栽菜。若也會得，如龍得水似虎靠山，賞你一箇沒孔鐵鎚；若也不會，八稜著地一竅通天，賜你一掛寬皮腰帶。常啼菩薩賣心肝，無厭足王好捏怪；觀音騎得三腳驢，撞倒街頭憨布袋。憨布袋，笑呵呵！一毫不了萬般差；薦得西方日出卯，便能火裏種蓮華。</p>
<p>無為州懶子請上堂：十方同聚會，箇箇學無為；此是選佛場，心空及第歸。秪如無為作麼生學？心作麼生空？心空之後又作麼生？一人曰：「夜來有一大變事，十字街頭一口井，不知被誰偷去了？」一人曰：「怪道我早起開大門，只見街頭上濕。」一人曰：「不必忙，我遣虛空去追捕他，怕他走向草裏去不成？」一人曰：「莫道虛空去捕他，直饒遣萬象森羅去，敢保你尋他落處不著。」一人曰：「你這一隊大妄語漢，一箇箇好與痛棒三十。」一人曰：「你這不通漢的痛棒叫阿誰喫？」六人爭兢不下，乃共告訴於沒蓋藏大王。大王呵呵大笑曰：「聽訟，我猶人也，安得必也使無訟乎？我今為汝判斷，汝等當自悟之。」斷曰：「脫殼靈龜上酒樓，從來醉不解真愁；忽聞妓女一聲曲，你若無心我也休。我若休！與你腰纏十萬貫，大家跨鶴上揚州。」</p>
<p>解制上堂：刻期取證，何如畫水成文？解制忘機，孰能懸崖撒手？到這裏須知門裏出身易，身裏出門難。不見古人此處經冬彼處度夏，飯袋子，江西、湖南便恁麼去？好與三十棒。直饒一箇箇卸卻炙脂帽子，脫卻鶻臭布衫，做箇洒洒落落衲僧，也須透過向上關捩子始得。如何是向上關捩子？倒得門前剎竿去，不風流處也風流。</p>
<p>丁亥住金陵大報恩寺，受陳侍御、蔡司馬諸護法請上堂。拈香白椎竟，師召云：「還知你各各自<span class='corr'>己</span>徹底無私最尊最親的正法眼藏麼？雖然，爭奈黃面老人於百萬人天眾中付囑迦葉一人，皆好與三十棒，何得以常住公法私相授受？山僧不敢蹈他故轍。」乃打圓相云：「這個便是最親切的正法眼藏。且道又作麼生相付？金輪迥出中天照，大地同成玅法親。」</p>
<p>上堂：有時相逢不相見，有時相見不相逢；東山起雲西山雨，南山燒炭北山紅。無位真人，面門出入；沒縫塔子，透徹玲瓏。現成公案，好與痛棒三十；禮拜了退，一任齊立下風。吽吽！太平日月無人識，大坐當軒笑浪公。</p>
<p>上堂：「杖者笑呵呵！諸人還會麼？眉毛纔剔起，鷂子過新羅。既<span class='corr'>已</span>過，莫吟哦！且喫雲門餅，再飲趙州茶；打起關南鼓，唱出德山歌。阿呵呵！會也麼？墻角一株梅，生得兩個叉；未結黃金子，先開白玉花。」卓杖下座。</p>
<p>上堂：「一年三百六十日，日日日頭東畔出；炤見十方諸如來，個個眼前黑似漆。因甚個個眼前黑似漆？秪為覿面相逢不相識。尋珠不必翻海，求玉何勞鑿石？知亦不可知，得亦不可得；木馬嘶開碧落天，泥牛踏破澄潭月。汝等畢竟如何？切忌眼橫鼻直。」遂拈拄杖，下座。</p>
<p>師誕日解制，陳侍御金沙諸大宰官請上堂：杖人今年五十六，自愧生平如轉轂；欲求天下知心人，使我此宗無斷續。痴人面前不待說夢，有智人前亦須慎獨，不輕以楔出楔，豈易以毒攻毒？此番解制如何？就中有飛有伏。罔象自獲神珠；卞和無勞泣玉。且喜牛在山中，水足草足；牛出山中，東觸西觸。驀然觸著須彌燈王！呵呵大笑一聲，直得輝天炤地，遍界是曇花馥郁。諸公以此祝予，予亦以此自祝，願我大眾精勤，各自乘時納祐。</p>
<p>掃浮山遠祖塔上堂。卓拄杖云：「會麼？過去諸佛祖沒奈這個何，既<span class='corr'>已</span>藏身退步；未來諸佛祖沒奈這個何，不敢冒命出頭；現在諸佛祖沒奈這個何，直得浮逼逼地。且道這個是甚麼，得恁麼威力？」復卓一下云：「你知這個能出生三世諸佛祖，是三世諸佛祖沒有奈得他何者麼？設使有個不惜性命底出來，便好喫杖八痛棒。何故？重賞之下，必有勇夫。」</p>
<p>戊子住蕪湖吉祥寺上堂：趙州云「有佛處不得住」，這沒膽量漢，若是杖人偏要此中安住，如有古佛如來，卻教他與杖人提瓶挈履，指示他解脫法門。州又云「無佛處急走過」，這沒機用漢，若是杖人偏要此中從容，如有邪魔外道，卻教他與杖人酌水獻花，指示他秘密法門。何則？不見道：「舉頭天外望，誰是我般人？」也須知是法平等無有高下始得，不然繫驢橛漢又與麼去也。何處有？恁麼事？</p>
<p>奉新嚴省齋請上堂。卓杖云：「橫拈拄杖笑呵呵，徹底風流奈若何？慚愧古人無伎倆，大家撞入葛藤窠。古人為甚麼撞入葛藤窠？秪為他妄與人通消息。何則？若棒能與人通消息，則盡大地當連架打去；若喝能與人通消息，則盡大地當雷轟霹靂去；若言語機鋒能與人通消息，則盡大地之乎者也夢想顛倒去。秪如西江嚴省齋居士到此，還與他通消息麼？好看旭日臨青嶂，喜對山河炤眼新。」卓拄杖，下座。</p>
<p>比丘尼請上堂：踏著秤錘渾是鐵，啞子得夢向誰說？驀地醒來眼忽開，珊瑚枝枝撐著月。昔歸宗和尚座下有僧大叫云：「悟也！悟也！」宗上堂召僧云：「你悟箇甚麼？」僧云：「師姑原是婦人做。」宗呵呵大笑，歸方丈。這老漢通身手眼，若不見此僧真個透切，如何肯放過伊？今比丘尼偕祝夫人，請山僧指示教他轉女成男立地成佛，<span class='corr'>已</span>是不著便也，更指示個甚麼？此僧自悟則<span class='corr'>已</span>，如何說師姑是婦人？會麼？腳頭各有通霄路，肯向他人行處行。</p>
<p>上堂，師舉手云：「會麼？拈得虛空撒向人，撒向人前人不識；臨濟德山觸著之，直得東壁打西壁。打得來，避不及！有言時如寶劍拂揮；無言時如轟雷霹靂。沒蹤跡處莫藏身；藏身處卻沒蹤跡。所以古之今之無能通此消息，既無能通此消息，為甚麼無位真人在汝等面門出入？你若擬議，是甚乾屎橛？」下座。</p>
<p>住太平無相寺上堂：會麼？須彌山舞紫金襴，四大部洲齊合掌；笑殺靈山百萬人，迦葉儼然無伎倆。空王佛不惜眉毛，出來白椎曰：「法王之法，更無有上。」於是大千世界有情無情，及萬象森羅蜎飛蝡動，皆作獅子吼放大光明。汝諸人還得此消息麼？得則直下而去；不則庭前露柱笑呵呵，徒把機關說與他。</p>
<p>大音惲道生、大劍唐祖命，二中翰皈依請上堂：蔡五岳云：「三界是大戲場，究竟傀儡係何人提美？」杖人云：十方為空棋局，始終著子，繇自<span class='corr'>己</span>主張。有能於此問荅透去，不妨縱橫自在，更須知有向上關捩在。不見陸亙大夫問南泉弟子：「少時養一鵝於瓶中，漸見長大，如何得不毀瓶而令鵝出？」南泉召大夫，陸應：「諾。」泉云：「出也。」這老漢只知欲使人出瓶，不知自<span class='corr'>己</span>被語胍轉卻。若是杖人待彼應諾，但云：「瓶在那裏？」豈不令他超然神解。一任逢場作戲當局能提，又如古調發音、太阿出匣，則其全機大用無有不妙協也。一呼震醒威音夢，古劍揮來凡聖驚。</p>
<p>惲道生內翰薦嚴請上堂：夜半正明，天曉不露；牡丹花下睡貓兒，向上之機須自悟。諸仁者！父母生子，於未生前父母不知；子生於父母，未生前子亦不知。父子不知故，以恩愛而成能生所生之因緣。父母既生子後，養育之恩大於天地；子既生父母後，親愛之至性與天成。有其身者，不敢遺其親；有其親者，不敢虧其身。不遺其親、不虧其身，而能全其生身之本，此真世間之奇男子也。惲道生孝友慷慨人所共推，嘗參三峰大師，於此必須知其源本。今是先嚴參軍生忌，特請杖人舉揚宗旨，此中生意貫通世出世法之妙。何則？乾為父兮坤為母，乾坤交而生六子；六子交而萬物生，萬物化生生不<span class='corr'>已</span>；生不<span class='corr'>已</span>，原始反終只此子！世尊心悟證無生，孔子朝聞夕可死；死而不死生不生，聖凡界外任縱橫。惲公能悟此生意，百尺竿頭進步行；一口吸盡西江水，聽取日午打三更。</p>
<p>陶自淑奉拄杖請上堂。師舉杖示云：「我有，能無法界之有；我無，能有法界之無；我放，能收法界之放；我收，能放法界之收。使迷不能迷、使悟不能悟，在聲色而超聲色，在異類而超異類，在尊貴而超尊貴。雖然，別有一條根抵，也須向這裏斷卻始得。」</p>
<p>上堂：古佛空王傳正令，插草交蘆齊選聖；十字街頭石敢當，儼然入會求盟證。文殊問獲何圓通？昂首仰天渾不應；頓使枯木與寒灰，發燄生花明自性。明自性！如今四海清如鏡；一句靈然定太平，個個超凡還入聖。汝等諸人到這裏，也須辦個鐵石心腸，莫被他石敢當瞞定。</p>
<p><span class='corr'>王</span>季優請上堂：有事切於心，寤寐亦耿耿；就裏未分明，終須求大惺。忽然惺！卻笑罔明、文殊徒向空中掘井。君不見，王季優夫婦同驚生死事，求予指示誓同修。明明祖師意，明明百草頭；火裏蓮花能結子，別有風光世不儔。</p>
<p>上堂：豁開戶牖，當軒者誰？青霄散彩，白日揚輝。丹霞燒木佛，卻向寒爐添炭；翠薇供羅漢，何似鬧市鼓吹？馬大師云：「自從胡亂後，三十年不曾少鹽醬。」正是如蟲禦木，偶爾成文。薛異凡祈嗣，特向靈山飯十方賢聖，端有感應。會麼？為兒不識承渠力，養子方知父母恩。</p>
<p>庚寅住棲霞寺上堂。卓拄杖云：「三十年前在此，金陵撥著達磨腳跟；三十年後在此，攝山<span class='corr'>刺</span>著法度鼻孔。直得千佛嶺拶破面門，舍利塔裂開眉睫。智者九旬談妙，不覺咬斷舌根；素菴半個秤錘，俄然迸出心血。今日杖人到來，與你諸人喝開向上一竅，振動十方剎塵，各各眼光爍破古今，聽我全提正令。」遂喝一喝，下座。</p>
<p>觀音殿上堂：「五臺山上雲蒸飯，佛殿階前狗尿天；剎竿頭上煎䭔子，三腳猢孫夜[竺-二+欺]錢。洞山老祖劈腹刳心，與天下人道破。開口了，合不得；合口了，開不得。獨有三寸舌，錐殺三世祖師無出氣處。今日不肖兒孫為他別通一線，貴圖門風遠振，法乳長流。且道如何通一線去？」卓拄杖云：「震旦雖闊無別路，要假英奇杖下行。」</p>
<p>結制上堂：「拄杖子與三世諸佛作個同參，至於向上句、末後句，未免匿怨而友其人，攝山與他作個明證，以全此結契。直得大唐打鼓，新羅作舞；南山起雲，北山下雨。無孔鐵鎚走向鑊湯爐炭裏藏身，將謂眾苦不能到。那知禾莖粟幹上，頭長三尺頸短二寸底漢，橫按莫邪，不令與聖凡躲跟，要他向荊棘林中轉身，夜明簾外移步，打破靈床底酒顛漢尚不放過。何故？今日王令稍嚴，不許攙行奪市。」卓拄杖，下座。</p>
<p>上堂：歸宗斬活蛇，圓通賣死貓，徑山躍鯉魚，淨慈捉飛彪。各有全機大用，何妨隨處風流？自古祖庭多創於義學，即彼仙苑嘗插佛標，此山開闢<span class='corr'>已</span>來，幾經教觀法席，時節機緣有待，金地仍以手招。秪如今日建立我洞上宗旨又作麼生？睹影便能微笑去，拈花不落箭鋒機。</p>
<p>解制上堂：「鐵生銹自食其鐵；珠生光還自照珠。同是天地所住，何一物自生自滅、一物自生自全？有能辯得，許他具一隻眼。」僧纔出，師便打曰：「自生自滅漢。」僧云：「某甲未開口，如何便打？」師云：「你還知這一棒麼？」僧云：「謝和尚點省。」師又打曰：「賺殺一船人。」僧云：「過在何處？」師云：「不關汝事，且退三千里外。」師復顧眾云：「攝山今日失利。」乃擲拄杖云：「且救取這一半。」</p>
<p>壬辰再住金陵天界寺結制上堂。拈拄杖示云：「當機覿面提，覿面當機疾；驚起鐵崑崙，高聲叫奇絕。何奇絕？乾峰拄杖，畫斷十方路頭；雲門扇子，打翻法界門戶。直得南山起雲，北山下雨，三十三天洪波浩渺，大鵬展翅直取龍吞。若向者裏奪得此拄杖子，則一任他明頭來明頭打、暗頭來暗頭打、四面八方來旋風打、虛空來連架打，總不恁麼來時正好和盤翻卻。且道汝諸人向何處安身立命？」復喝一喝云：「莫怪儂家多意氣，要君踏轉上頭關。」卓拄杖，下座。</p>
<p>師居毘盧閣方丈，張綠雪、陳旻昭請上堂。以如意畫圓相云：「會麼？毘盧遮那如來，於此中不動真際與十方諸佛作一處，而塵塵剎剎天人群生所立，無不即此一真清淨圓滿莊嚴，無二無二分、無別無斷故。所以法界莫大於此中，十方無處覓虛空；聖凡莫尊於此主，法王有師佛有父；古今莫間於此時，感應全憑有大機。不見我洞山价祖於雲巖老祖處，悟得渠我一如，權開五位妙協全提；曹山寂祖於寶鏡三昧，悟得無變異去，去亦不變異，妙唱嘉猷，拔諸邪見；雲居膺祖於秪這是中，悟得門裏出身，身裏出門，乃知向上一路，尊貴各別。於是敲唱迥出當時，而立門庭堂奧，有正偏、君臣、父子、主賓、功位、王種臣種、內紹外紹、三綱宗、三滲漏、三墮、四禁、十玄門以辨魔揀異，全提千聖不傳之秘，玅協世出世間之宗。直至山僧久默斯要，嘗集佛祖宗教大成，會通法界聖凡，而歸於毘盧之性海也。今日機緣時至，將見六種成就，還有會得主中主麼？」擊如意云：「大千種滿菩提樹，處處春開五葉花。」</p>
<p>師誕日棲霞笑峰然首座請上堂。乃擊如意云：「花開千樹覺，夢斷兩眉清；試問威音事，怡然笑自盈。不見僧問雲門：『如何是諸佛出身處？』門云：『東山水上行。』又僧問雪竇，竇云：『千峰寒色，雨滴巖花。』又僧問圓悟，悟云：『薰風自南來，殿閣生微涼。』秪如此三老古荅話，還有同別也無？設使問著德山、臨濟，不知作麼生秪對？他莫是當頭一棒麼？莫是驀面一喝麼？莫是用祖師巴鼻，宗門牙爪、敲唱雙行麼？噫！也須有個出身活路始得。設使問著我杖人：『如何是諸佛出身處？』秪云：『逢人不得錯舉。』或更問：『如何是天界出身處？』秪云：『逢人但恁麼舉。』或更云：『便恁麼去時如何？』秪云：『三千里外摘楊花。』呵呵呵！會也麼？孔子不識丘乙<span class='corr'>己</span>，所以溫故而知新；上大人以能可知禮，則亦可以為師矣！」復擊如意，下座。</p>
<p>佛成道日上堂：「知有者其神乎？知幾者其神乎？知時者其神乎？」震聲喝一喝云：「突出毘盧印，放收諸佛機；正中誰玅協？今古有同時。孰同時？靈山尊者正狐疑，夜來忽睹明星現，賺卻眼中這點兒。噫！」</p>
<p>上元解制上堂。拈如意云：「如意子向這裏成最正覺，卻於十方法界一切處解結。汝等還會麼？這個如意子無門無毒，無門為選佛之門、無毒是心空之毒。不見文殊仗劍，能解五百比丘之結心；彌勒騰疑，善啟十六王子之紹位，更須知日月燈明佛本光瑞。如此獨有露柱石臺，不動聲色游遍百城煙水；黧奴白牯，不露爪牙捉敗五十三人。還有知此向上一竅者麼？慇勤為解丁香結，放出枝頭自在春。」</p>
<p>癸巳住杭州虎跑大慈寺上堂。乃震聲喝云：「頂門好一椎，還見六種震動麼？達磨不來東土，二祖不去西天；未曾分皮分髓，骨肉本自完全。熊耳峰前，一花常開五葉；嵩山壁上，面目誰敢鑽研？一自求心斷臂，便有密結恩冤，若非者個恩冤，如何見得教外別傳？有從這裏薦得，則能擒虎頭、收虎尾，第一句下明宗旨。秪這一句子，有時如斷碑橫古路，使他失後亡前；有時如忤逆聞雷，使他偷心立死；有時如馳書不到家，使他叫屈無分；有時如紅旗閃爍，使他驀地迷魂；有時如巡人犯夜，使他自投法網。且道這句子得恁麼利害？若不是恁麼利害，又何處見此大闡提漢子，於五無間中以毒攻毒，救正此佛祖心眼，續不傳慧命？還有知此落處者麼？識得個中親切句，虎跑泉湧少林泉。」</p>
<p>師誕日，天愚、石照、石公諸大師偕徐王諸居士請上堂：古怪老趙州，一百零八歲；當門一個齒，下下都咬著。不知咬著個甚麼？杖人今年六十二，當門亦一個齒，下下都咬破，且道咬破個甚麼？雖則年牙不同，卻也切齒不異。所以千古風流駒過隙，一身歷事如蝟集；卻憶西來碧眼胡，特地要討此毒喫。此毒喫！六遭不死還吐出，那知還著於本人，誰能出手為收拾？要收拾！直須是鐵石心肝、智可及其愚不可及底，乃能同杖人挈挈波波、東擊西擊，使我少林九鼎浪花新，千聖宗燈照奕奕。</p>
<p>師至顯聖，愚菴和尚請上堂：「九年別去甚相思，今喜重逢別是奇；不特同宗深法乳，秪緣一笑未曾施。諸昆仲！千古關切獨有笑悲，正以三千年前黃面老人未能發得一笑，至是杖人乃忍俊不禁，特從三吳兩浙訪我愚菴法兄及諸護法，證據我金針雙鎖、挾路全該之宗旨，以昔日靈山會上有魔王指佛曰：『瞿曇！我今沒奈何你，待你滅度後，於你法中為你弟子，披你之衣破你之法，你又奈我何哉？』世尊不覺痛為悲泣。杖人曰：大小世尊尚欠悟在。我若見此大發一笑，教這魔王伎倆俱盡無所逃遁。雖然，秪如世尊這一哭，還有負墮處也無？杖人這一笑，還有利害處也無？若於此簡點得出，則知我與法兄諸公明暗交互、敲唱雙行之密；如簡點不出，儘他魔佛同恩怨，愈見曹山三墮神。」喝一喝，下座。</p>
<p>能仁百愚禪師請上堂：若人識得心，大地無塵點。當年許玄度於此捨宅為寺，可謂攪長河為酥酪、變大地作黃金。近代祁德公於此復古鼎新，可謂拈莖草而建梵剎、從火宅以現優曇。至於諸尊宿與今堂頭百愚斯公，於此全提正令大振洪規，開人天之眼目、揭佛祖之綱宗，又何待更推杖人敷揚家醜、取笑傍觀？正以法乳相關，見此魔氛蜂起，且喜芒索未搓，鬼子<span class='corr'>已</span>先受縛；劍鋒不舉，賊身中自難藏。既如此，則我輩正好特地觀光，何用運籌決勝？正當恁麼時又作麼生？相將知<span class='corr'>己</span>閒談笑，看此山高與水長。</p>
<p>雲門惟岑禪師請上堂：諸佛出身處，石上好栽花；打鼓普請看，大地舞婆娑。若能於此薦得，則知我西江東越重興洞上宗風，萬派逆流從斯奔出。故我與愚菴法兄來此雲門老和尚標宗濬源之地，門堂玅密法度森嚴，正值堂頭岑公親承祖父之印符，紹述尊貴之宗旨，自當有重見疊出之機用，又何必增黃金之色、琢白玉之文哉？</p>
<p>汪本和比部薦先嚴宮保大司農請上堂。問：「世出世法以孝為先，老雲門以一棒酬恩，汪居士藉大法報本。二公手眼，請師定當。」師云：「金雞啄破琉璃殼，海門別有一輪紅。」進云：「恁麼則恩酬罔極，法利冥升也？」師云：「天上玉樓春正好，人間秪見彩雲飛。」進云：「曹山孝滿，巴陵供高，不妨一賽兩彩。」師云：「又被拄杖子吞卻了也。」僧以坐具打圓相云：「大眾還有向這裏透得去麼？」師云：「也須解翻筋斗始得。」進云：「且喜大慈山上雲蒸飯；虎跑井底火燒天。」師云：「看汝著得手麼？」僧禮拜。乃喝一喝云：「擎乾蓋而無私。」卓拄杖云：「持坤輿而有力。這根源須端的。賢哉汪老大司農，玅有嗣君獨超軼；濟美既<span class='corr'>已</span>振家風，克孝又能達唯識。遍謁諸方逞見知，不辭血戰渠營壁；曾來天界扣吾門，三擊犀牛眼赫赤。復到虎跑探虎穴，空中寫出飛禽跡；生身不敢昧恩親，山藤與決真消息。古鏡臺前，毒鼓誰撾？石頭路滑，看你返躑。」喝一喝，下座。</p>
<p>上堂：偶然垂足，曾非坐久成勞；驀地白椎，切忌喚鐘作甕。鈯斧子誰能拈去住山？鞭影兒未可掠來試馬。直下針鍼相似，何如大地火發？雖然！還知天界門下出身底消息麼？棒頭別有通霄路，看取男兒腳下行。薦師請上堂：望僊橋上僊何在？白日紅塵看負戴；誰把虛空烹去渣？澆渠熱血還清快。阿呵呵，且喫茶！趙老風流知幾多？欲識上禪真歸處，一鉤煙月在松蘿。慕如禪人請上堂：鬧市滾花毬，擊著玅高頂；笑殺常不輕，箭穿紅日影。我不敢輕於汝等，東頭買貴西頭賣賤；汝等皆當作佛，本店交易分文不賒。棒下放收消息密，恩怨深處起龍蛇。</p>
<p>聞心、德彰二禪人請上堂：有情之本，依智海以為源；含識之流，即凡心而作佛。好個消息，太煞漏逗了也。大小老黃龍卻於百尺竿頭弄佛手驢腳，輥出一個花毬子，直得南斗七、北斗八，使各自生緣至今無著落處。權借金針，用通玉線；撒手到家人不識，笑看花鳥滿庭前。</p>
<p>趙居士請上堂：盡大地撮來如粟米大，打鼓普請看，漆桶不會。秪這些子，便是擒虎頭收虎尾，覿面機鋒如同電拂，如何又向平地上打喫交，使造物反常、人民陷溺，性命不知所歸、生死無從出息？到此須有個不被心境惑亂底手眼始得。從來有道歸明聖，獨有精誠感地天。</p>
<p>上堂：「南高峰，北高峰，與汝諸人眉毛廝結了也，為甚麼相逢不相識聻？西子湖，蘇公堤，與汝諸人心眼照徹了也，為甚麼相見不相知聻？更到大慈山中，還見寰中老漢苕帚柄東拋西擲麼？汝若不見，天界為汝點出。」乃卓杖云：「這裏透出虎驟龍驤。」</p>
<p>上堂：「天開日迥，照徹阿誰？透網金鱗激浪，追風良馬驚鞭。還別有為人處也無？」復舉：「大慈上堂云：『老僧不解荅話，只解識病。』有僧纔出，便歸方丈。」師云：「杖人只解荅話，不能識病。有僧纔出，劈脊便打。且道與古人相去多少？相逢不必盡教知，別有風光動天地。」</p>
<p>上堂：古佛留心不得妙，拄杖拈來忽大笑；彌勒稽首問威音，擊鼓陞堂徵朕兆。撐向頂[寧*頁]上不前，拄向腳跟下不後；突然創出此宗，卓爾敲來別調。直指全提，傍穿曲逗；玉轉珠迴，龍驤虎驟。千聖不能傳，萬靈曾莫料；古今承此恩威，始終何以報效？噫！嘻嘻！我自與你同條共命，只覺快活不徹、頭頭巧湊，從此橫拈倒用，任法界交參，更勿輕易與人通此一竅。</p>
<p>癸巳秋到嘉禾梵受請上堂：「古帆飛影到鴛湖，坐我同人笑傲圖；何似雲門枷卸漢，東山水上倒騎驢。若向者末後句子薦得，則知諸佛出身處別有生機一路。所以德山云：『有言時，踞虎頭，收虎尾，第一句下明宗旨。』秪如這箇句子，若非我同人，如何得通者消息？不知我龍門、顯聖二法兄，從何處放了這毒氣，創發此保社？於屍阤林內掀翻活埋死人；頑石堆頭火葬無依漢子。拈一莖草建立梵王宮殿，入此門限使他頓斷偷心；斲枯木樁示現丈六金身，瞻此影光令彼全機脫穎。不論船來陸來底、不涉程途底，各與三頓了去；佛到、祖到，無可安排中，也要為他處分。」打圓相曰：「向者裏出得身者，始能消我同人毒氣，使我此宗遮天蓋地去也。九萬里鵬從海出，三千年鶴遠空歸。」偕靈巖儲和尚應朱葵石郡侯於真如寺建塔，請上堂。喝一喝曰：「向者裏會得，則許他是箇頂天立地漢子，腳跟下有眼、頂門透尖，迸出胸襟掀翻法界。古佛今佛分座，儼然賓主交參，正偏玅協；十方分影，敲唱同時，似拂吹毛、如擊毒鼓，斷他凡聖命根，開我佛祖正眼。且道這一著子落在阿誰分上？黃檗呼來風凜凜，裴休應處日團團；長水於佛頂上生波，彩雲向拄杖頭弄影。於全主即滅處湧出大光明幢，所以三峰和尚於此提《智證傳》，使覺範老人七花八裂文彩縱橫，許多人向這裏要死不得死、要活不得活，正是羅紋結角處乃有追古遺風如龐裴者。朱居士父子一門，紹述祖先，皆是從佛口生、從法化生，發此重興真如願力，振起創造機緣，故有印白上人之造端、文節法師始終成。此更有三箇漢，如常不輕現三頭六臂，敲磕無限頂門，親見法華一會，諸佛同時驀劄相逢機輪互換，使現前人人眉光炤破今古去也。還有明證者麼？杖人適於舟中有一偈子，對眾拈出以似諸公：『載得鐘聲震水雲，筆尖不點<span class='corr'>已</span>成文；裴公風度今猶在，孤鶩殘霞落一群。』」</p>
<p>方荊溪請上堂：「天花處處鳥啣飛，浩蕩春光卻自微；尼父曾言吾與點，風流千古幾知歸？天不言而時行物生，將謂藏舟於壑以為固，有力者負之而趨。正在昧昧，又安知藏天下於天下，有不可得而遯之者乎？到此須是通身手眼、<span class='corr'>已</span>曾再三撈摝始得。於指尖頭彈去迷魂蝴蝶，眉睫上掀落啼血杜鵑；移步荊棘林中，轉身月明簾外。於有佛住處竿木隨身，無師表時垢衣垂手；出廛入廛，縱橫異類。還有向這裏能撩起便行者麼？」乃喝一喝曰：「看腳下。」</p>
<p>五龍坊眾居士請上堂：「有物先天地，呼客灼龜；無形本寂寥，隔靴搔癢。能為萬象主，垛生招箭；不逐四時凋，平地喫交。有箇漢於此能抽腦後釘、去眼中屑，許他與傅大士空手把鋤頭，步行騎水牛。切忌龍淵門下過，直教打折老驢腰。何故？相逢若不親錐拶，千古啀喍恨不消。」</p>
<p>息波上座偕王文學、張觀察、項別駕諸紳衿請上堂。乃振杖曰：「會麼？孔子不夢周公，萬古人昏弗醒；莊生能化蝴蝶，大千物幻成迷。文殊莫出女子禪，德山不會巖頭意；大悲菩薩甕裏坐，道士酩酊捧漏卮。原始返終，天地可測；橫施逆用，鬼神亦疑。看我杖頭指點，便能突出神奇。是何奇？龍生金鳳子，象趁玉麟兒；太平曲調從斯唱，振起新豐向上機。」</p>
<p>佛誕日上堂：佛真應身，如井覷驢；黃鶴樓詩，崔顥漫題。一棒撩空，打出甕中之鱉；誰能垂手？無底籃兒自提。正當恁麼時，還有撞著至親更問是甚麼人者麼？於百萬人天中見一箇跳出指天指地，有箇傍觀不肯，欲處分他者麼？若有，好與一棒；若無，好與一棒。何故？平分風月曾無異，痛癢還他各自知。如不知，年年空將惡水澆頭皮。</p>
<p>真如鑄塔頂，文節大師偕朱葵石、曹秋岳諸公請上堂：清淨本然，云何忽生山河大地？重言不當喫，瑯琊拽轉長水鼻；吹散九霄雲，天花仍亂墜。插莖草而建梵王宮，拈一花而傳西祖意；薦取目前機，莫作等閒戲。《法華》以童子聚沙為塔，漸漸積功德，皆<span class='corr'>已</span>成佛道。既云皆<span class='corr'>已</span>成佛，則漸漸所積即圓頓玅道也。如文與可，胸中不有成竹，何能疾筆一揮，而枝枝葉葉皆成竹之清風高節哉？只今現前諸公儼然一會，心中如不有佛，何能敬禮？如不有塔，何能瞻仰？如不知有向上事，何能親向上事？不見文大師、朱居士與眾耆宿，纔創造此七級之機，則咳唾掉臂，無非多寶玲瓏十方影現；又況有生鐵鑄成底三箇漢子東敲西擊，使六種震動舍利飛光，凡有見聞誰不平分此風彩？今日特為開鑄合尖一句作麼生？杖頭點出千花影，箇箇遮那頂上行。</p>
<p>天寧修千佛閤，靜聞監院暨諸薦紳為張觀察祈嗣請上堂。問：「莖草重拈，畢竟是誰能出手？」師曰：「天開瑞象光河嶽，八表飛騰五彩霞。」曰：「若然，則樓閣重重見至尊。」師曰：「彈指一聲超劫外，剎塵於此各抽身。」曰：「大千覺海洪波靜，三世閒名不待安。」師曰：「箭穿紅日影，珠湧海濤深。」曰：「秪如不立峻峭、不居正偏，還有轉機也無？」師曰：「自<span class='corr'>己</span>腳跟知落處，自然光彩照人天。」曰：「輕將一句詩題出，致使清風匝地來。」師曰：「頭頭別有好生機。」曰：「昔日長沙，今朝和尚。」師微笑，乃擊如意曰：「會麼？正令全提，驀地憑空霹靂；桃花浪暖，燒尾跳過龍門。正當恁麼時，難逢此快便。昔長沙岑因秀才問：『弟子嘗見《千佛名經》，不知此佛居何國土？亦化物也無？』沙曰：『秀才曾見黃鶴樓崔顥題詩後，還有人題也無？』才曰：『未有。』沙曰：『得閒題取一篇好。』」杖人曰：「這箇岑大蟲太煞奇怪，且留一句子與諸佛作出身路好。秪如今日天寧重修毘盧寶閣，必欲使天下同見法身、同聞妙法、同得悟入，又何妨別開一路乎？」驀振杖曰：「看看！雲從龍，風從虎，聖人作而萬物睹；麟現瑞，鳳呈祥，太平盛事有輝光。所謂諸法性無常，佛種從緣起；一花開而萬國春，一佛生而千聖喜；金盆捧出活孩兒，寶閤重重添紫氣。夜明簾外臣，進位以朝君；晝錦堂前子，轉身而就父。秪此感應道交、天機玅合，豈不使千佛慧命常續？此主中主還會麼？靈山今日親分囑，花萼聯輝萬世芳。」</p>

<p class='juan'>天界覺浪盛禪師語錄卷三</p></div>
</div><!-- end of div[@id='body'] -->
</body></html>