<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>天界覺浪盛禪師語錄卷十</p><p class="byline">門人　大成　大奇　等編</p>
<div class='div-other'><a id='mulu38' />
<p class='h1'>頌古</p>
<div class='div-other'><a id='mulu39' />
<p class='h2'>洞山邈師真</p><p style="text-indent:0em" class="lg-abnormal"><div class='lg-row'>洋銅熱鐵家常食，今特拈來供十方；莫怪知恩人少有，秪今渠我滾如湯。</div>
</p></div>
<div class='div-other'><a id='mulu40' />
<p class='h2'>德山不荅話</p><p style="text-indent:0em" class="lg-abnormal"><div class='lg-row'>死人平地<span class='corr'>已</span>無數，把火齊驅作夜行；險絕還教吹滅去，新羅日午打三更。</div>
</p></div>
<div class='div-other'><a id='mulu41' />
<p class='h2'>臨濟思蒿枝</p><p style="text-indent:0em" class="lg-abnormal"><div class='lg-row'>生平別有一深心，撫景觀時自不禁；慷慨悲歌如識得，何勞琴劍寄知音？</div>
</p></div>
<div class='div-other'><a id='mulu42' />
<p class='h2'>興化擯維那</p><p style="text-indent:0em" class="lg-abnormal"><div class='lg-row'>誰云虎不食其子？爭奈恩冤業在中；椿打爛泥誇好手，忍心雌伏見飛雄。</div>
</p></div>
<div class='div-other'><a id='mulu43' />
<p class='h2'>三聖透網鱗</p><p style="text-indent:0em" class="lg-abnormal"><div class='lg-row'>瞎驢園後喫荒草，鱉鼻山前吞活人；雙眼突來空日月，其如一對總無筋。</div>
</p></div>
<div class='div-other'><a id='mulu44' />
<p class='h2'>洞山初喫棒</p><p style="text-indent:0em" class="lg-abnormal"><div class='lg-row'>再三問處涉鉤錐，棒下驚來石火遲；飯袋忽然開口笑，幾多平地受人欺。</div>
</p></div>
<div class='div-other'><a id='mulu45' />
<p class='h2'>僧問巴陵：「如何是道？」陵曰：「明眼人落井。」</p><p style="text-indent:0em" class="lg-abnormal"><div class='lg-row'>爭雄弓馬最危微，背手能拈囓鏃機；自笑老來忘意氣，看他雲鳥自閒飛。</div>
</p></div>
<div class='div-other'><a id='mulu46' />
<p class='h2'>僧問巴陵：「如何是吹毛劍？」陵曰：「珊瑚枝枝撐著月。」</p><p style="text-indent:0em" class="lg-abnormal"><div class='lg-row'>驀劄相逢各展眉，此心千古孰能欺？可憐一句全生殺，劍挂徐君墓上枝。</div>
</p></div>
<div class='div-other'><a id='mulu47' />
<p class='h2'>僧問巴陵：「如何是提婆宗？」陵曰：「銀碗裏盛雪。」</p><p style="text-indent:0em" class="lg-abnormal"><div class='lg-row'>吾宗無語若為人，東土西天負墮深；明月蘆花閒索索，臨風何處覓秋砧？</div>
</p></div>
<div class='div-other'><a id='mulu48' />
<p class='h2'>僧問香林：「如何是室內一盞燈？」林曰：「三人證龜成鱉。」</p><p style="text-indent:0em" class="lg-abnormal"><div class='lg-row'>百城煙水幾間關，誰敢當機更熱瞞？桂子飄香秋色遠，大家看月賺同參。</div>
</p></div>
<div class='div-other'><a id='mulu49' />
<p class='h2'>臨濟喫棒</p><p style="text-indent:0em" class="lg-abnormal"><div class='lg-row'>打狗迫墻，門路斷絕；翻轉頭來，咬教你徹。</div>
</p></div>
<div class='div-other'><a id='mulu50' />
<p class='h2'>首山荅僧問佛話</p><p style="text-indent:0em" class="lg-abnormal"><div class='lg-row'>新婦騎驢阿家牽，賣盡風流不值錢；多少五陵貴公子，看渠失卻手中鞭。</div>
</p></div>
<div class='div-other'><a id='mulu51' />
<p class='h2'>問南泉路</p><p style="text-indent:0em" class="lg-abnormal"><div class='lg-row'>拈起鐮兒路太玄，當機何處見南泉？不移半步便歸得，作麼酬他三十錢？</div>
</p></div>
<div class='div-other'><a id='mulu52' />
<p class='h2'>經首</p><p style="text-indent:0em" class="lg-abnormal"><div class='lg-row'>以字不成八不是，春風拂檻花猶睡；王孫何去未歸來？芳草凄凄愁滿地。</div>
</p></div>
<div class='div-other'><a id='mulu53' />
<p class='h2'>報恩明和尚問座主：「經云：『一人發真歸元，十方虛空悉皆消殞。』從上有多少大悟者，天台山嶷然，如何不消殞？」主無對。師代曰：「和尚更須買草鞋行腳。」</p><p style="text-indent:0em" class="lg-abnormal"><div class='lg-row'>曾伴浮雲歸晚色，猶陪落日泛秋聲；世間無限丹青手，一段傷心畫不成。</div>
</p></div>
<div class='div-other'><a id='mulu54' />
<p class='h2'>良遂參麻谷</p><p style="text-indent:0em" class="lg-abnormal"><div class='lg-row'>特地扣人門，呼之忽自悟；歸來舉似人，月上花梢露。</div>
</p></div>
<div class='div-other'><a id='mulu55' />
<p class='h2'>僧問：「那吒太子析骨析肉還父母，然後現本身為父母說法，如何是那吒本身？」師撫掌三下。又曰：「天花吹不盡，處處鳥啣飛。」</p><p style="text-indent:0em" class="lg-abnormal"><div class='lg-row'>不假胞胎未是親，曹山一笑起風塵；夜來玉笛從何發？惱亂深閨夢裏人。</div>
</p></div>
<div class='div-other'><a id='mulu56' />
<p class='h2'>僧問臨濟和尚道：「有一人淪劫在途中不離家舍；有一人離家舍不在途中。那個合受人天供養？」師曰：「者小廝兒更要乞蒿枝在，且放過一著。」</p><p style="text-indent:0em" class="lg-abnormal"><div class='lg-row'>無端亦學寫焉鳥，誰要人天供養乎？幸是風顛人不在，飯床推倒笑狂驢。</div>
</p></div>
<div class='div-other'><a id='mulu57' />
<p class='h2'>僧問南泉：「師歸丈室將何指示？」泉曰：「昨夜三更失卻牛，天明起來失卻火。」</p><p style="text-indent:0em" class="lg-abnormal"><div class='lg-row'>野老忘機事事閒，柴門雖設未嘗關；偶然拾得無鬚鎖，依舊拋他途路間。</div>
</p></div>
<div class='div-other'><a id='mulu58' />
<p class='h2'>太陽托浮山接投子公案</p><p style="text-indent:0em" class="lg-abnormal"><div class='lg-row'>虎口翻身也是奇，青鷹夢裏<span class='corr'>已</span>驚飛；太陽頂履今猶在，謾向胡僧問故衣。</div>
</p></div>
<div class='div-other'><a id='mulu59' />
<p class='h2'>南院示：「啐啄同時至，僧再來舉似。」風穴曰：「者漢會也。」</p><p style="text-indent:0em" class="lg-abnormal"><div class='lg-row'>啐啄同時用卻奇，移星換斗許誰知？騎牛海上穿衫子，十字街頭放鷂兒。</div>
</p></div>
<div class='div-other'><a id='mulu60' />
<p class='h2'>興化到大覺，至言下薦得臨濟於黃檗喫棒的道理</p><p style="text-indent:0em" class="lg-abnormal"><div class='lg-row'>豪傑無王亦自興，難兄難弟作宗盟；當時法眼誰能滅？磨出吹毛決不平。</div>
</p></div>
<div class='div-other'><a id='mulu61' />
<p class='h2'>西院因天平漪下四錯，至漪住後自曰：「發足行腳時，早是錯了。」</p><p style="text-indent:0em" class="lg-abnormal"><div class='lg-row'>天下干戈共戰爭，朝秦暮楚盡求名；不知真命將何屬？那識真人有主盟。</div>
</p></div>
<div class='div-other'><a id='mulu62' />
<p class='h2'>長沙因秀才問《千佛名經》</p><p style="text-indent:0em" class="lg-abnormal"><div class='lg-row'>飽腹文章半字無，儼然殿試便傳臚；春風得意馬蹄疾，一日看花滿帝都。</div>
</p></div>
<div class='div-other'><a id='mulu63' />
<p class='h2'>明招到坦長老處，坦曰：「夫參學！一人所在亦須到，半人所在亦須到。」招便問：「一人所在即不問，如何是半人所在？」坦無對。後令小師問招，招曰：「你欲識半人所在麼？也秪是個弄泥團漢。」</p><p style="text-indent:0em" class="lg-abnormal"><div class='lg-row'>陷虎須還有險機，放收誰敢透重圍？憑空弄得泥團活，瞎漢便生惹是非。</div>
</p></div>
<div class='div-other'><a id='mulu64' />
<p class='h2'>洞山五位</p><p style="text-indent:0em" class="lg-abnormal"><div class='lg-row'>正中偏！良久誰教馬覷鞭？曾悟無情閒說法，沉吟肯掘井求天。</div>
</p><p style="text-indent:0em" class="lg-abnormal"><div class='lg-row'>偏中正！眼光擊破雲巖鏡；我今獨往笑逢渠，背上莖毛傳正令。</div>
</p><p style="text-indent:0em" class="lg-abnormal"><div class='lg-row'>正中來！一位纔彰五位該；夜明簾捲無私照，枯木岩前花自開。</div>
</p><p style="text-indent:0em" class="lg-abnormal"><div class='lg-row'>偏中至！三墮縱橫無變異；類不齊兮混自知，天然的有真尊貴。</div>
</p><p style="text-indent:0em" class="lg-abnormal"><div class='lg-row'>兼中到！主中主也何深奧？拈花微笑喪家風，向上不傳誰敢道？</div>
</p></div>
<div class='div-other'><a id='mulu65' />
<p class='h2'>世尊</p><p style="text-indent:0em" class="lg-abnormal"><div class='lg-row'>指地指天成賣小，觀星說悟更無慚；平生伎倆至窮處，冷把花枝對眾看。</div>
</p></div>
<div class='div-other'><a id='mulu66' />
<p class='h2'>達磨</p><p style="text-indent:0em" class="lg-abnormal"><div class='lg-row'>冒命西來<span class='corr'>已</span>負機，那堪梁殿失便宜？此時不肯空歸去，雪裏拗他半臂兒。</div>
</p></div>
<div class='div-other'><a id='mulu67' />
<p class='h2'>六祖</p><p style="text-indent:0em" class="lg-abnormal"><div class='lg-row'>應無所住而生心，去去黃梅受苦辛；畢竟一塵無著處，卻將衣法付何人？</div>
</p></div>
<div class='div-other'><a id='mulu68' />
<p class='h2'>馬祖</p><p style="text-indent:0em" class="lg-abnormal"><div class='lg-row'>牛不打兮徒坐佛，磨磚成鏡果神明；照開心地無門路，的的從他腳下行。</div>
</p></div>
<div class='div-other'><a id='mulu69' />
<p class='h2'>石頭</p><p style="text-indent:0em" class="lg-abnormal"><div class='lg-row'>南岳高登書不達，天生強項不堪親；翻然更作參同契，別置青原鈯斧行。</div>
</p></div>
<div class='div-other'><a id='mulu70' />
<p class='h2'>溈山</p><p style="text-indent:0em" class="lg-abnormal"><div class='lg-row'>大雄言下偷心死，踢倒瓶兒嬴了山；驀地忽成頭角去，故園風月更間關。</div>
</p></div>
<div class='div-other'><a id='mulu71' />
<p class='h2'>臨濟</p><p style="text-indent:0em" class="lg-abnormal"><div class='lg-row'>三頓蒿枝赤肉招，老婆徹困不相饒；惜乎舌上通些子，脅下還拳恨怎消。</div>
</p></div>
<div class='div-other'><a id='mulu72' />
<p class='h2'>洞山</p><p style="text-indent:0em" class="lg-abnormal"><div class='lg-row'>臨行乞得巖良久，睹影方知不是渠；卻自無中能唱出，一門偏正孰分疏。</div>
</p></div>
<div class='div-other'><a id='mulu73' />
<p class='h2'>雲門</p><p style="text-indent:0em" class="lg-abnormal"><div class='lg-row'>拼命挨傷睦老鋒，如王氣宇絕中通；再來象骨呈機變，北斗藏身趣更濃。</div>
</p></div>
<div class='div-other'><a id='mulu74' />
<p class='h2'>法眼</p><p style="text-indent:0em" class="lg-abnormal"><div class='lg-row'>地藏門前百雜碎，大千沙界太森森；唯心唯識天機泄，誰解鴛鴦見密鍼？</div>
</p></div></div>
<div class='div-other'><a id='mulu75' />
<p class='h1'>偈</p>
<div class='div-other'><a id='mulu76' />
<p class='h2'>壽昌師翁七旬猶自躬耕呈之</p><p style="text-indent:0em" class="lg-abnormal"><div class='lg-row'>山頭老子年七十，猶似西施未嫁吳；絕世風流人不見，浣紗溪上獨容與。</div>
</p></div>
<div class='div-other'><a id='mulu77' />
<p class='h2'>僊亭上東苑和尚</p><p style="text-indent:0em" class="lg-abnormal"><div class='lg-row'>袖中些子防閒藥，留待他年毒達磨；試問當年傳底聻？吳江隔岸越山多。</div>
</p></div>
<div class='div-other'><a id='mulu78' />
<p class='h2'>董巖上博山和尚</p><p style="text-indent:0em" class="lg-abnormal"><div class='lg-row'>相逢休去不妨奇，豎拂輸他第一機；不見門前楊柳樹，無人問法自依依。</div>
</p></div>
<div class='div-other'><a id='mulu79' />
<p class='h2'>侍東苑和尚觀梅</p><p style="text-indent:0em" class="lg-abnormal"><div class='lg-row'>百花盡放媚春風，獨有梅含幽谷中；不是時來香不吐，精神雪裏倍喬松。</div>
</p></div>
<div class='div-other'><a id='mulu80' />
<p class='h2'>酬和李太宰<span class='note-inline'>(三)</span></p><p style="text-indent:0em" class="lg-abnormal"><div class='lg-row'>一滴曹源是處生，誰教枯木裏龍鳴？玉鞭敲惺維摩默，梁八原來親弟兄。</div>
</p><p style="text-indent:0em" class="lg-abnormal"><div class='lg-row'>誰培大樹影森森？睦老當年知此音；一掌虎鬚曾捋得，令人千載憶婆心。</div>
</p><p style="text-indent:0em" class="lg-abnormal"><div class='lg-row'>正眼開來心不傳，雞巢棲鳳雪連天；西陵老子輕拈出，賺卻他家漿水錢。</div>
</p></div>
<div class='div-other'><a id='mulu81' />
<p class='h2'>示石象雲憲副</p><p style="text-indent:0em" class="lg-abnormal"><div class='lg-row'>黃梅石女夜生兒，秪應栽松道者知；驀地相逢惟一笑，者些消息卻堪疑。</div>
</p></div>
<div class='div-other'><a id='mulu82' />
<p class='h2'>寄懷廬山觀一老宿</p><p style="text-indent:0em" class="lg-abnormal"><div class='lg-row'>五老峰頭一老翁，眉毛如雪貌如童；近來有種難醫病，寤寐相思是浪公。</div>
</p></div>
<div class='div-other'><a id='mulu83' />
<p class='h2'>送達虛上座歸圓通</p><p style="text-indent:0em" class="lg-abnormal"><div class='lg-row'>圓通笤帚曾安柄，今子重為灑掃之；待到天寒飛雪下，看他風裏舞楊岐。</div>
</p></div>
<div class='div-other'><a id='mulu84' />
<p class='h2'>送惟心上座主清涼事</p><p style="text-indent:0em" class="lg-abnormal"><div class='lg-row'>清涼久踞金陵勝，曾以顓師一主之；更喜君能承父業，解鈴須是繫鈴兒。</div>
</p></div>
<div class='div-other'><a id='mulu85' />
<p class='h2'>倚杖羹湖精舍示元蒼上座</p><p style="text-indent:0em" class="lg-abnormal"><div class='lg-row'>絕秀湖山敵畫開，卻奇千里賺吾來；春光媚極憐將莫，不勝吾其與點哉！</div>
</p></div>
<div class='div-other'><a id='mulu86' />
<p class='h2'>示王以介太史</p><p style="text-indent:0em" class="lg-abnormal"><div class='lg-row'>歐公曾試浮山遠，棋局拈來別有禪；今日儼然相晤對，當機一著請君先。</div>
</p></div>
<div class='div-other'><a id='mulu87' />
<p class='h2'>榷部蘭陽陶菴陳公過訪</p><p style="text-indent:0em" class="lg-abnormal"><div class='lg-row'>孟子善言乎慎獨，去存二字最幾希；分明指出兩條路，千古令人不自欺。</div>
</p></div>
<div class='div-other'><a id='mulu88' />
<p class='h2'>登金山示韓居士</p><p style="text-indent:0em" class="lg-abnormal"><div class='lg-row'>拄杖到來無不有，千峰如畫列眉間；為君指點雲中鳥，幾度飛鳴去復還。</div>
</p></div>
<div class='div-other'><a id='mulu89' />
<p class='h2'>挽寬居禪人</p><p style="text-indent:0em" class="lg-abnormal"><div class='lg-row'>平生不肯真求死，今日死來何所逃？試問死生誰是主？須知火後一莖茅。</div>
</p></div>
<div class='div-other'><a id='mulu90' />
<p class='h2'>寄蕭伯玉居士</p><p style="text-indent:0em" class="lg-abnormal"><div class='lg-row'>新秋乍洗青山骨，一片孤光冷照人；物外是誰能拂袖？寥寥千古想丰神。</div>
</p></div>
<div class='div-other'><a id='mulu91' />
<p class='h2'>示朱葵石居士</p><p style="text-indent:0em" class="lg-abnormal"><div class='lg-row'>沒分曉句迥常流，放鶴洲前笑自繇；七佛秪應無覓處，卻能空手把鋤頭。</div>
</p></div>
<div class='div-other'><a id='mulu92' />
<p class='h2'>荅埽菴諸公過訪<span class='note-inline'>(二)</span></p><p style="text-indent:0em" class="lg-abnormal"><div class='lg-row'>春色招搖煙水中，喜君一棹快如風；龍淵六過何奇特？不怪參同善脫空。</div>
</p><p style="text-indent:0em" class="lg-abnormal"><div class='lg-row'>斫盡絲竿還自尋，於焉笑傲入高林；陸公不是閒敲唱，呼出瓶鵝別有音。</div>
</p></div>
<div class='div-other'><a id='mulu93' />
<p class='h2'>偕余繼泉諸友觀雪</p><p style="text-indent:0em" class="lg-abnormal"><div class='lg-row'>輕白飄飄一夜寒，千巖盡鎖玉珊珊；誰知妙極天工巧？莫那微陽炤後看。</div>
</p></div>
<div class='div-other'><a id='mulu94' />
<p class='h2'>榕城有懷</p><p style="text-indent:0em" class="lg-abnormal"><div class='lg-row'>雪嶺遺風八百年，木毬無恙尚欣然；謝郎不在漁船上，柳線垂垂曲水邊。</div>
</p></div>
<div class='div-other'><a id='mulu95' />
<p class='h2'>初住玄沙</p><p style="text-indent:0em" class="lg-abnormal"><div class='lg-row'>玄沙自是再來儂，象骨先師眼裏瞳；一塵清風寄明月，秋山朵朵許誰同？</div>
</p></div>
<div class='div-other'><a id='mulu96' />
<p class='h2'>寄榕城曹能始觀察</p><p style="text-indent:0em" class="lg-abnormal"><div class='lg-row'>幾年不見曹居士，手裏數珠奪得無；痛切聲聲親救我，羅山石上夢誰呼？</div>
</p></div>
<div class='div-other'><a id='mulu97' />
<p class='h2'>答浦城曾心蕊大史</p><p style="text-indent:0em" class="lg-abnormal"><div class='lg-row'>兜率夢搏張運使，象王鼻孔果撩天；無端一拶真贓露，捉敗香嚴太煞玄。</div>
</p></div>
<div class='div-other'><a id='mulu98' />
<p class='h2'>丙寅小華山除夜</p><p style="text-indent:0em" class="lg-abnormal"><div class='lg-row'>逆旅渾忘是歲除，燒燈細讀古人書；笑他周孔多才思，強擬乾坤作馬輿。</div>
</p></div>
<div class='div-other'><a id='mulu99' />
<p class='h2'>題李白青山墓</p><p style="text-indent:0em" class="lg-abnormal"><div class='lg-row'>李白奇骨撐青天，此墓秪應埋不得；借斯留待千古人，看誰喝起清狂色？</div>
</p></div>
<div class='div-other'><a id='mulu100' />
<p class='h2'>寄祖心上座</p><p style="text-indent:0em" class="lg-abnormal"><div class='lg-row'>儼然不食空王俸，一任人看背上毛；賸有風光透金石，何煩飛鴈唳聲高？</div>
</p></div>
<div class='div-other'><a id='mulu101' />
<p class='h2'>寄古雪哲侍者</p><p style="text-indent:0em" class="lg-abnormal"><div class='lg-row'>新新草薦路亭芳，此日機緣不可忘；珍重少林親切，古人深雪有行藏。</div>
</p></div>
<div class='div-other'><a id='mulu102' />
<p class='h2'>示曹雲上座</p><p style="text-indent:0em" class="lg-abnormal"><div class='lg-row'>兩磚相炤密重重，魔佛無因得號通；黃鶴樓前窺古鏡，何妨疑殺洞山聰？</div>
</p></div>
<div class='div-other'><a id='mulu103' />
<p class='h2'>示嶸石禪人</p><p style="text-indent:0em" class="lg-abnormal"><div class='lg-row'>無事胸中藏塊石，石中有玉無人識；玄沙踢破指頭尖，卻笑桃花未端的。</div>
</p></div>
<div class='div-other'><a id='mulu104' />
<p class='h2'>示大印羅繡銘居士</p><p style="text-indent:0em" class="lg-abnormal"><div class='lg-row'>祖師心印鐵牛機，提起能令絕百非；笑殺子韶聞物格，無端換卻兩莖眉。</div>
</p></div>
<div class='div-other'><a id='mulu105' />
<p class='h2'>示余周生參戎</p><p style="text-indent:0em" class="lg-abnormal"><div class='lg-row'>護生須殺始安居，善用吹毛真闡提；就裏不容他佛祖，超超獨掃悟中迷。</div>
</p></div>
<div class='div-other'><a id='mulu106' />
<p class='h2'>示夢持禪人</p><p style="text-indent:0em" class="lg-abnormal"><div class='lg-row'>夢裏持來覺乃無，儼然親對又何如？不須打破鏡相見，拄杖頭頭識得渠。</div>
</p></div>
<div class='div-other'><a id='mulu107' />
<p class='h2'>示曙之禪人</p><p style="text-indent:0em" class="lg-abnormal"><div class='lg-row'>前身你豈是僧繇？造物擒來任放收；面得壁龍天外去，普門猶在一毫頭。</div>
</p></div>
<div class='div-other'><a id='mulu108' />
<p class='h2'>示彬雅沖禪人</p><p style="text-indent:0em" class="lg-abnormal"><div class='lg-row'>子能見我便焚疏，更不尋他舌頭路；甘受一棒一條痕，拼此性命求自悟。忽自悟！笑殺德山破落戶。</div>
</p></div>
<div class='div-other'><a id='mulu109' />
<p class='h2'>示張坤含居士</p><p style="text-indent:0em" class="lg-abnormal"><div class='lg-row'>厚能載物體含弘，牝馬之貞以類從；有美足章王化事，勉哉無負履霜功。</div>
</p></div>
<div class='div-other'><a id='mulu110' />
<p class='h2'>示方睿作居士</p><p style="text-indent:0em" class="lg-abnormal"><div class='lg-row'>蚌含明月兔懷胎，豈許他人妄擬猜？密用潛行神忽悟，不禁喝<span class='corr'>采</span>叫奇哉！</div>
</p></div>
<div class='div-other'><a id='mulu111' />
<p class='h2'>示潘中懿居士</p><p style="text-indent:0em" class="lg-abnormal"><div class='lg-row'>欲知格外旋機事，好識薰風殿角生；特地巖花齊結子，暗香吹向玉樓清。</div>
</p></div>
<div class='div-other'><a id='mulu112' />
<p class='h2'>示法音禪人</p><p style="text-indent:0em" class="lg-abnormal"><div class='lg-row'>與人說破還成謗，何似令人自起疑？不見香嚴燒畫餅，一朝擊竹豁雙眉。</div>
</p></div>
<div class='div-other'><a id='mulu113' />
<p class='h2'>登廩山禮蘊空祖塔</p><p style="text-indent:0em" class="lg-abnormal"><div class='lg-row'>憶我祖翁王老師，賣身<span class='corr'>贏</span>得一窮兒；靈光舍利歸何處？玉兔金烏漫著追。</div>
</p></div>
<div class='div-other'><a id='mulu114' />
<p class='h2'>登峨峰</p><p style="text-indent:0em" class="lg-abnormal"><div class='lg-row'>天下於今仰此峰，峨峨曾出法中龍；化生頭角知多少，反顧都應拜下風。</div>
</p></div>
<div class='div-other'><a id='mulu115' />
<p class='h2'>鎮衣潭</p><p style="text-indent:0em" class="lg-abnormal"><div class='lg-row'>峨峰師翁初入山，見龍湫騰激，因解裏衣包石<span class='note-inline'>(鎮之)</span>。貼肉衣衣怪石頭，重巖之下定傾湫；勝他谷老驅龍手，因倒慈明冷汗流。</div>
</p></div>
<div class='div-other'><a id='mulu116' />
<p class='h2'>示辛卿居士</p><p style="text-indent:0em" class="lg-abnormal"><div class='lg-row'>你問鄉音我不知，我荅正字你不會；且喜傍無通事人，兩眼青青獨相對。</div>
</p></div>
<div class='div-other'><a id='mulu117' />
<p class='h2'>示梅惠連居士</p><p style="text-indent:0em" class="lg-abnormal"><div class='lg-row'>古人門裏出身易，身裏出門始是難；試問自憐身命者，如何透出不顢頇？</div>
</p></div>
<div class='div-other'><a id='mulu118' />
<p class='h2'>示瑞巒鷲禪人</p><p style="text-indent:0em" class="lg-abnormal"><div class='lg-row'>獅子捉兔如搏象，全力精神不汝欺；能自置身爐冶內，折旋語默盡鉗鎚。</div>
</p></div>
<div class='div-other'><a id='mulu119' />
<p class='h2'>示朱遂初大行</p><p style="text-indent:0em" class="lg-abnormal"><div class='lg-row'>密旨傳來直至今，要須善操沒絃琴；分明一曲超空劫，引發威音那畔心。</div>
</p></div>
<div class='div-other'><a id='mulu120' />
<p class='h2'>示朱南美宗侯</p><p style="text-indent:0em" class="lg-abnormal"><div class='lg-row'>隨分生涯花藥欄，大圓鏡裏絕躋攀；金毛獅子翻身去，凜凜風生匝地寒。</div>
</p></div>
<div class='div-other'><a id='mulu121' />
<p class='h2'>示鄧信之居士</p><p style="text-indent:0em" class="lg-abnormal"><div class='lg-row'>紅爐猛燄烹何物？佛祖生緣業在中；凡聖力窮煙火盡，迴途石馬出紗籠。</div>
</p></div>
<div class='div-other'><a id='mulu122' />
<p class='h2'>示王玄發居士</p><p style="text-indent:0em" class="lg-abnormal"><div class='lg-row'>敲空作響木無聲，害殺相思解不清；昨夜三更江月上，半窺松影到窗前。</div>
</p></div>
<div class='div-other'><a id='mulu123' />
<p class='h2'>示王子展居士</p><p style="text-indent:0em" class="lg-abnormal"><div class='lg-row'>逢人展手問如何？覿面親呈意孰多？欲得魚龍頻變化，不妨折筋攪黃河。</div>
</p></div>
<div class='div-other'><a id='mulu124' />
<p class='h2'>寄衡陽漚和法師</p><p style="text-indent:0em" class="lg-abnormal"><div class='lg-row'>博山叢裏瞥雙眉，晤對風前意<span class='corr'>已</span>奇；十九年來何所似？一聲秋鴈報相知。</div>
</p></div>
<div class='div-other'><a id='mulu125' />
<p class='h2'>示白花菴夢衡禪人</p><p style="text-indent:0em" class="lg-abnormal"><div class='lg-row'>百城煙水各呈機，指點翻成耳目癡；不識善財何處去？白花巖上望多時。</div>
</p></div>
<div class='div-other'><a id='mulu126' />
<p class='h2'>示劉受斯明府</p><p style="text-indent:0em" class="lg-abnormal"><div class='lg-row'>楚陵曾作我金湯，賊殺叢中建法幢；且喜各歸全勝地，鐵船共泛此西江。</div>
</p></div>
<div class='div-other'><a id='mulu127' />
<p class='h2'>示聞生</p><p style="text-indent:0em" class="lg-abnormal"><div class='lg-row'>香嚴畫餅不充饑，一擊俄然忘所知；大展溈山深感拜，令人咬斷樹頭枝。</div>
</p></div>
<div class='div-other'><a id='mulu128' />
<p class='h2'>示胡蘭石</p><p style="text-indent:0em" class="lg-abnormal"><div class='lg-row'>大悲菩薩通身口，八萬毛端獅子吼；子能一念通咒心，夜半日輪天地曉。</div>
</p></div>
<div class='div-other'><a id='mulu129' />
<p class='h2'>示宋山眉居士</p><p style="text-indent:0em" class="lg-abnormal"><div class='lg-row'>青山具眼能觀世，千古煙霞孰展眉？卻憶風流蘇伯子，令人特地想其奇。</div>
</p></div>
<div class='div-other'><a id='mulu130' />
<p class='h2'>寄出泥尹洞庭</p><p style="text-indent:0em" class="lg-abnormal"><div class='lg-row'>天闕山中騎小驢，翻身踏破古西湖；俄於泥裏出頭看，擦背金剛首肯無。</div>
</p></div>
<div class='div-other'><a id='mulu131' />
<p class='h2'>寄石溪上座</p><p style="text-indent:0em" class="lg-abnormal"><div class='lg-row'>年老心孤博得閒，無人知處即深山；無端倚杖看風色，千里雲生喜破顏。</div>
</p></div>
<div class='div-other'><a id='mulu132' />
<p class='h2'>送奚籟禪人歸西江</p><p style="text-indent:0em" class="lg-abnormal"><div class='lg-row'>受汝先師遺命來，是何風力卻吹回？如能歸去燒他尾，快趁龍門變化雷。</div>
</p></div>
<div class='div-other'><a id='mulu133' />
<p class='h2'>送薛更翁往吳門</p><p style="text-indent:0em" class="lg-abnormal"><div class='lg-row'>商皓曾遭漢誘來，何如薛老解差排？將他芻狗輕敲醒，吠得閻浮夢眼開。</div>
</p></div>
<div class='div-other'><a id='mulu134' />
<p class='h2'>薛更生居士頌予《莊子．天下篇》喜而和之<span class='note-inline'>(二)</span></p><p style="text-indent:0em" class="lg-abnormal"><div class='lg-row'>蝶更藏身化惠施，托孤天下弄支離；春風暗結無端恨，逗出南華最毒枝。</div>
</p><p style="text-indent:0em" class="lg-abnormal"><div class='lg-row'>莊易古今成聚訟，是誰老吏斷曾來？爭如久害相思病，自嫁親於強用媒。</div>
</p></div>
<div class='div-other'><a id='mulu135' />
<p class='h2'>過中都臨水寺觀聖跡</p><p style="text-indent:0em" class="lg-abnormal"><div class='lg-row'>中都自是潛龍地，大士曾茲示現來；應以帝王身說法，手提日月向天開。</div>
</p></div>
<div class='div-other'><a id='mulu136' />
<p class='h2'>中秋看月<span class='note-inline'>(二)</span></p><p style="text-indent:0em" class="lg-abnormal"><div class='lg-row'>橋上橫眠無事僧，神前盞子醉何曾？可憐紅爛難扶客，掘地深埋<span class='corr'>已</span>不能。</div>
</p><p style="text-indent:0em" class="lg-abnormal"><div class='lg-row'>月生雲際事如何？笑殺郎當好大哥；切忌夜行休踏白，水光如石賺人多。</div>
</p></div>
<div class='div-other'><a id='mulu137' />
<p class='h2'>示滴投曾青藜</p><p style="text-indent:0em" class="lg-abnormal"><div class='lg-row'>不曾做到傷心處，平地喫交徒自嚼；憤極忽逢真毒手，生平怨恨一時消。</div>
</p></div>
<div class='div-other'><a id='mulu138' />
<p class='h2'>和愚菴和尚游蘭亭</p><p style="text-indent:0em" class="lg-abnormal"><div class='lg-row'>招得奇峰趁棹行，入林飛鳥杖頭鳴；古人神理難磨處，亭樹俱頹偏有名。</div>
</p></div>
<div class='div-other'><a id='mulu139' />
<p class='h2'>贈西遯祁居士</p><p style="text-indent:0em" class="lg-abnormal"><div class='lg-row'>東海曾聞有一人，能描良久古精神；正當倒瀉逆流水，洗我嵩山壁外塵。</div>
</p></div>
<div class='div-other'><a id='mulu140' />
<p class='h2'>贈魯青海居士</p><p style="text-indent:0em" class="lg-abnormal"><div class='lg-row'>背觸拳頭驀面釘，可曾透過此關扃；死心灰裏俄相見，推倒龍峰兩眼青。</div>
</p></div>
<div class='div-other'><a id='mulu141' />
<p class='h2'>壽湛持如公</p><p style="text-indent:0em" class="lg-abnormal"><div class='lg-row'>牛山早有一枝橫，花落花開見幾更？撥轉上頭關捩子，笑他黃檗點龍睛。</div>
</p></div>
<div class='div-other'><a id='mulu142' />
<p class='h2'>慰張興公悼內</p><p style="text-indent:0em" class="lg-abnormal"><div class='lg-row'>人生難媾是知<span class='corr'>己</span>，且喜君能得造端；究到兩心無憾處，何當天地有遺歡？</div>
</p></div>
<div class='div-other'><a id='mulu143' />
<p class='h2'>常山早發</p><p style="text-indent:0em" class="lg-abnormal"><div class='lg-row'>曉山夢雪日初浮，姑射乘風影未修；慚愧問津無吏隱，荒煙斷岸看西流。</div>
</p></div>
<div class='div-other'><a id='mulu144' />
<p class='h2'>吊桂轂大師</p><p style="text-indent:0em" class="lg-abnormal"><div class='lg-row'>簫曲風吹妙法林，眉毛廝結老知音；夜來鴈叫霜天冷，誰見冰輪度遠岑？</div>
</p></div>
<div class='div-other'><a id='mulu145' />
<p class='h2'>答三宜和尚</p><p style="text-indent:0em" class="lg-abnormal"><div class='lg-row'>善人與世偏能恕，君子存誠獨慎機；果有春秋之筆在，何妨萬古見危微？</div>
</p></div>
<div class='div-other'><a id='mulu146' />
<p class='h2'>和譚梁生居士<span class='note-inline'>(二)</span></p><p style="text-indent:0em" class="lg-abnormal"><div class='lg-row'>令行吳越幾多年，誰識皋亭別有天？一棹鴛湖風月好，故人到處繫吾船。</div>
</p><p style="text-indent:0em" class="lg-abnormal"><div class='lg-row'>相忘道術不知年，潛見繇來御此天；訂我宗盟能妙協，何方不是杖頭禪？</div>
</p></div>
<div class='div-other'><a id='mulu147' />
<p class='h2'>挽慧持上座</p><p style="text-indent:0em" class="lg-abnormal"><div class='lg-row'>幾度看花笑潦倒，俄隨雲去追飛鳥；夜來明月照亭前，寂寂松陰誰卻掃？</div>
</p></div>
<div class='div-other'><a id='mulu148' />
<p class='h2'>寄金陵焦太史</p><p style="text-indent:0em" class="lg-abnormal"><div class='lg-row'>一鑑孤光萬里同，慇懃遙寄雪眉翁；床頭麈尾應無恙，為我常揮逸格風。</div>
</p></div>
<div class='div-other'><a id='mulu149' />
<p class='h2'>與梅長公中丞<span class='note-inline'>(二)</span></p><p style="text-indent:0em" class="lg-abnormal"><div class='lg-row'>曾聞三尺定邊夷，此地長城復倚誰？君父於今忘寢食，比來臣子欲何為？</div>
</p><p style="text-indent:0em" class="lg-abnormal"><div class='lg-row'>環中造化正中奇，神道陰符殺活機；仲父桓公齊見鬼，驀教振起霸之威。</div>
</p></div>
<div class='div-other'><a id='mulu150' />
<p class='h2'>與客譚《易》漫成<span class='note-inline'>(二)</span></p><p style="text-indent:0em" class="lg-abnormal"><div class='lg-row'>朝能潛則夕能亢，原始反終道最微；參透群龍無首處，許君一貫死生機。</div>
</p><p style="text-indent:0em" class="lg-abnormal"><div class='lg-row'>環中之妙絕乘除，天運無端易自虛；獨有神堯能允執，大哉蕩蕩孰能窺？</div>
</p></div>
<div class='div-other'><a id='mulu151' />
<p class='h2'>題留侯詩示吳大煥冠軍</p><p style="text-indent:0em" class="lg-abnormal"><div class='lg-row'>老父何心獨見知？圯橋遺履試英奇；果然孺子堪承教，半帙書為王者師。</div>
</p></div>
<div class='div-other'><a id='mulu152' />
<p class='h2'>贈豫章熊銓部</p><p style="text-indent:0em" class="lg-abnormal"><div class='lg-row'>天下方嗟行路難，豈公亦欲弄清寒；如今有道誰能易？松柏青青雪後看。</div>
</p></div>
<div class='div-other'><a id='mulu153' />
<p class='h2'>九江黃闇齊兵憲過訪</p><p style="text-indent:0em" class="lg-abnormal"><div class='lg-row'>功輔曾親訪白雲，枕邊頌子太尖新；等閒勘破小兒戲，笑倒風前上大人。</div>
</p></div>
<div class='div-other'><a id='mulu154' />
<p class='h2'>寄薛更生居士</p><p style="text-indent:0em" class="lg-abnormal"><div class='lg-row'>鬧藍偶爾抽身去，卻被狂風吹轉來；笑殺曹山顛酒漢，靈床打破舞塵埃。</div>
</p></div>
<div class='div-other'><a id='mulu155' />
<p class='h2'>示郭天門居士</p><p style="text-indent:0em" class="lg-abnormal"><div class='lg-row'>提起廬山太儼然，別峰晤對妙難傳；殷勤白紙親相寄，千里何妨駕鐵船？</div>
</p></div>
<div class='div-other'><a id='mulu156' />
<p class='h2'>鄱湖秋夜放舟，偶追憶心鏡、雪生二子，恨不得與同觀此景<span class='note-inline'>(二)</span></p><p style="text-indent:0em" class="lg-abnormal"><div class='lg-row'>匡秪是山湖是水，高深之意若為詩；昔年以此酬吾子，今日親看欲語誰？</div>
</p><p style="text-indent:0em" class="lg-abnormal"><div class='lg-row'>人生難得是相知，既得相知苦別離；幸有此心能密邇，相思深處更神奇。</div>
</p></div>
<div class='div-other'><a id='mulu157' />
<p class='h2'>示陳彬吾居士</p><p style="text-indent:0em" class="lg-abnormal"><div class='lg-row'>離婁有意偏難見，罔象無心卻易逢；悅道當年曾撞彩，一聲霹靂頂門通。</div>
</p></div>
<div class='div-other'><a id='mulu158' />
<p class='h2'>送研窮上座歸徑山</p><p style="text-indent:0em" class="lg-abnormal"><div class='lg-row'>雙徑風高古木森，孤笻來往意何深？大人峰下鉗鎚處，好識當年百煉心。</div>
</p></div>
<div class='div-other'><a id='mulu159' />
<p class='h2'>靜虛老僧從無為州三步一拜至太平覲杖人因示之</p><p style="text-indent:0em" class="lg-abnormal"><div class='lg-row'>步步踏著誰腳跟？拜拜叩著誰頂門？大地法身當震動，俯仰繇來無別尊。</div>
</p></div>
<div class='div-other'><a id='mulu160' />
<p class='h2'>讀黃元公決命辭之作</p><p style="text-indent:0em" class="lg-abnormal"><div class='lg-row'>學道於今始識渠，從容慷慨兩何如？江南不有公能死，天下幾無人讀書。</div>
</p></div>
<div class='div-other'><a id='mulu161' />
<p class='h2'>示大輔徐居士能孝以淨業</p><p style="text-indent:0em" class="lg-abnormal"><div class='lg-row'>法界最親惟母子，念頭切處死生穿；好知一句光明佛，即是金池上品蓮。</div>
</p></div>
<div class='div-other'><a id='mulu162' />
<p class='h2'>示左子忠居士</p><p style="text-indent:0em" class="lg-abnormal"><div class='lg-row'>伏羲當年不識字，雙眸炯炯窺天地；無端畫出一橛頭，棒喝縱橫無諱忌。</div>
</p></div>
<div class='div-other'><a id='mulu163' />
<p class='h2'>示左子厚居士</p><p style="text-indent:0em" class="lg-abnormal"><div class='lg-row'>斯文無患乎其喪，但得存吾之所天；鳳鳥不來圖不至，何妨自把孔丘傳？</div>
</p></div>
<div class='div-other'><a id='mulu164' />
<p class='h2'>示密印禪人</p><p style="text-indent:0em" class="lg-abnormal"><div class='lg-row'>古搆凝雲雙樹間，四時花鳥伴幽閒；就中能盡今時事，何必逃塵向遠山？</div>
</p></div>
<div class='div-other'><a id='mulu165' />
<p class='h2'>示梵文禪人</p><p style="text-indent:0em" class="lg-abnormal"><div class='lg-row'>鬼使來催告寬限，七日再來尋不見；霍光曾賣假銀城，不識當時誰作券？</div>
</p></div>
<div class='div-other'><a id='mulu166' />
<p class='h2'>示天然禪人</p><p style="text-indent:0em" class="lg-abnormal"><div class='lg-row'>何故風吹到此中？石頭路滑善能從；等閒拈得無痕斧，不負曾親見浪公。</div>
</p></div>
<div class='div-other'><a id='mulu167' />
<p class='h2'>臨濟喫棒頌示雙炯瞳子</p><p style="text-indent:0em" class="lg-abnormal"><div class='lg-row'>三年含恨不勝愁，狹路冤家卻撞頭；拼去者條窮性命，生平恩怨一時酬。</div>
</p></div>
<div class='div-other'><a id='mulu168' />
<p class='h2'>辛卯冬祭黃元公居士靈柩<span class='note-inline'>(二)</span></p><p style="text-indent:0em" class="lg-abnormal"><div class='lg-row'>為法奇君認得真，自甘劍刃上翻身；剛剛撞著好題目，一死獨成千古人。</div>
</p><p style="text-indent:0em" class="lg-abnormal"><div class='lg-row'>喫官酒醉臥官街，笑斬春風不用埋；爭奈強[骨*巴]弗肯臭，未曾觸嘔我同儕。</div>
</p></div>
<div class='div-other'><a id='mulu169' />
<p class='h2'>示思予聞子</p><p style="text-indent:0em" class="lg-abnormal"><div class='lg-row'>接人橋又斷人路，此故英奇未易知；試問三年親近意，拈來利害莫相欺。</div>
</p></div>
<div class='div-other'><a id='mulu170' />
<p class='h2'>與奇侍者看雨舉古示之</p><p style="text-indent:0em" class="lg-abnormal"><div class='lg-row'>杖人與奇偶看雨，捉敗藥山須自許；打鼓吹笛太誵誰？賞翫之家休錯舉。</div>
</p></div>
<div class='div-other'><a id='mulu171' />
<p class='h2'>示密傳健禪人</p><p style="text-indent:0em" class="lg-abnormal"><div class='lg-row'>一念精誠子得母，儼然四大性自復；可中旋轉天地心，浩蕩春歸花簇簇。</div>
</p></div>
<div class='div-other'><a id='mulu172' />
<p class='h2'>示蓮勺璸公歸武林</p><p style="text-indent:0em" class="lg-abnormal"><div class='lg-row'>英雄不作欺人事，真是英雄肯自欺；大死活來投晚到，吹毛千古用方知。</div>
</p></div>
<div class='div-other'><a id='mulu173' />
<p class='h2'>示奇侍者栽石</p><p style="text-indent:0em" class="lg-abnormal"><div class='lg-row'>當央拋出鐵牛機，東土西天脫骨皮；蚊舌馬蹄無著處，石中栽得毒花枝。</div>
</p></div>
<div class='div-other'><a id='mulu174' />
<p class='h2'>示王子京兵憲</p><p style="text-indent:0em" class="lg-abnormal"><div class='lg-row'>當陽拋出駭雞犀，手眼通身幾不迷；捉敗老胡無覓處，一聲嶺外夜猿啼。</div>
</p></div>
<div class='div-other'><a id='mulu175' />
<p class='h2'>示我文禪人</p><p style="text-indent:0em" class="lg-abnormal"><div class='lg-row'>克賓倔強徒法戰，不入保社甘出院；博山嚴令疾風馳，翻轉面皮如掣電。</div>
</p></div>
<div class='div-other'><a id='mulu176' />
<p class='h2'>示興珠子參</p><p style="text-indent:0em" class="lg-abnormal"><div class='lg-row'>奪得觸背竹篦子，不特放過他妙喜；筆山別有箭鋒機，一笑千江龍躍起。</div>
</p></div>
<div class='div-other'><a id='mulu177' />
<p class='h2'>因僧問：「二六時中如何參究？」曰：「鑿壁偷光。」僧曰：「不會。」曰：「傷心題柱。」乃以偈示之<span class='note-inline'>(二)</span></p><p style="text-indent:0em" class="lg-abnormal"><div class='lg-row'>鑿壁偷光有好鄰，男兒迫極自通神；可憐南浦傷心處，題柱何能得此人？</div>
</p><p style="text-indent:0em" class="lg-abnormal"><div class='lg-row'>無書不更思魚鴈，天下之風<span class='corr'>已</span>可知；試問故人何所在？一痕月宿乳峰眉。</div>
</p></div>
<div class='div-other'><a id='mulu178' />
<p class='h2'>示石谿</p><p style="text-indent:0em" class="lg-abnormal"><div class='lg-row'>尋思便豎青原拂，直使西天亦奪之；索斧機先曾不讓，石頭路滑孰能欺？</div>
</p></div>
<div class='div-other'><a id='mulu179' />
<p class='h2'>送麗中法姪歸省嵩乳和尚</p><p style="text-indent:0em" class="lg-abnormal"><div class='lg-row'>諸方鎚拂喜能前，深入蒼龍窟幾旋；吳越春風生兩袖，海東笑看樹頭鮮。</div>
</p></div>
<div class='div-other'><a id='mulu180' />
<p class='h2'>送千丈英子還閩省親</p><p style="text-indent:0em" class="lg-abnormal"><div class='lg-row'>僊霞是我出身路，子以椿高亦入探；分付謝郎休把釣，雪峰今<span class='corr'>已</span>在江南。</div>
</p></div>
<div class='div-other'><a id='mulu181' />
<p class='h2'>壽石照禪師</p><p style="text-indent:0em" class="lg-abnormal"><div class='lg-row'>東山鏡裏擊寒煙，展手雲飛鳥道玄；桂轂香光磨錦縫，洞巖高捲夜明簾。</div>
</p></div>
<div class='div-other'><a id='mulu182' />
<p class='h2'>壽好木禪師</p><p style="text-indent:0em" class="lg-abnormal"><div class='lg-row'>九日全提意自閒，菊花枝上露珊珊；分明漏逗西江事，獨許千峰月破顏。</div>
</p></div>
<div class='div-other'><a id='mulu183' />
<p class='h2'>壽南山天愚禪師</p><p style="text-indent:0em" class="lg-abnormal"><div class='lg-row'>立處孤危行處深，白雲為蓋水為琴；南山有句誰收拾？振古風流只在今。</div>
</p></div>
<div class='div-other'><a id='mulu184' />
<p class='h2'>示禪人<span class='note-inline'>(二)</span></p><p style="text-indent:0em" class="lg-abnormal"><div class='lg-row'>仲尼笑見溫伯雪，目擊道存驢著橛；莊周物化弄不齊，引得夢來作蝴蝶。</div>
</p><p style="text-indent:0em" class="lg-abnormal"><div class='lg-row'>木塔老婆勤掃地，河陽新婦嬾梳頭；是聖是凡誰具眼？不妨各自逞風流。</div>
</p></div>
<div class='div-other'><a id='mulu185' />
<p class='h2'>付松山補子</p><p style="text-indent:0em" class="lg-abnormal"><div class='lg-row'>臨風勘破迷兒法，堪笑明招更莫逃；迸出獅王真滴乳，頓教群子盡能哮。</div>
</p></div>
<div class='div-other'><a id='mulu186' />
<p class='h2'>付梅逢忍子</p><p style="text-indent:0em" class="lg-abnormal"><div class='lg-row'>廿年忍俊省皋東，仍似黃梅路上逢；未挂古帆看草料，桃花浪煖趁雷風。</div>
</p></div>
<div class='div-other'><a id='mulu187' />
<p class='h2'>示松山孝禪人</p><p style="text-indent:0em" class="lg-abnormal"><div class='lg-row'>誰解青山不別求？蕭騷風景有來由；種田博飯渾閒事，何故琛公豎指頭？</div>
</p></div>
<div class='div-other'><a id='mulu188' />
<p class='h2'>示廉謹可師</p><p style="text-indent:0em" class="lg-abnormal"><div class='lg-row'>管氏掘金渾不顧，華歆拈起視還拋；二人身分既如此，何故管寧欲絕交？</div>
</p></div>
<div class='div-other'><a id='mulu189' />
<p class='h2'>原人</p><p style="text-indent:0em" class="lg-abnormal"><div class='lg-row'>一點精交成具體，胎完誰教你翻身？出頭便解尋娘乳，養得堅強無不神。</div>
</p></div>
<div class='div-other'><a id='mulu190' />
<p class='h2'>原才</p><p style="text-indent:0em" class="lg-abnormal"><div class='lg-row'>人生最苦害相思，最苦是無相思病；古今妙絕獨才情，天地藉斯行正令。</div>
</p></div>
<div class='div-other'><a id='mulu191' />
<p class='h2'>示侍者</p><p style="text-indent:0em" class="lg-abnormal"><div class='lg-row'>白玉駒兒透骨明，黃金索絡四蹄輕；瞥能掣斷追風去，天下驊驪盡吃驚。</div>
</p></div>
<div class='div-other'><a id='mulu192' />
<p class='h2'>示靜者</p><p style="text-indent:0em" class="lg-abnormal"><div class='lg-row'>淨拭瑤琴擬自彈，焚香更待月來看；幽思一曲難成調，費盡描摹在指端。</div>
</p></div>
<div class='div-other'><a id='mulu193' />
<p class='h2'>示續宗法師</p><p style="text-indent:0em" class="lg-abnormal"><div class='lg-row'>拈得虛空信手栽，大千種性一時培；可中有點真消息，賺殺華嚴小善財。</div>
</p></div>
<div class='div-other'><a id='mulu194' />
<p class='h2'>壽春方孩未侍御招，住真歇了禪師道場次韻</p><p style="text-indent:0em" class="lg-abnormal"><div class='lg-row'>環轍不從他歇處，可中誰復破天荒？八公山下遺蹤在，拱手爭看額有光。</div>
</p></div></div>
<p class='juan'>卷十終</p>
</div><!-- end of div[@id='body'] -->
</body></html>