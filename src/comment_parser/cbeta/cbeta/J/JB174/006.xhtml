<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu10' />
<p class='juan'>天界覺浪盛禪師語錄卷六</p><p class="byline">門人　大成　大奇　等編</p><p>小參，舉：「雪庭裕和尚因僧參，庭問：『甚處人？』曰：『青州。』庭曰：『識得趙州布衫否？』曰：『趙州布衫近被人裂破了也。』庭曰：『因甚裂破？』曰：『風流不在著衣多。』庭便打。曰：『因甚打某甲？』庭曰：『咄！風流在甚麼處？』」杖人云：「者僧雖是青州人，不知地頭事，卻被雪庭老古董捉敗，發配在趙州去，渠乃將錯就錯，恰得個快活處。」</p>
<p>小參，舉：「裕和尚示眾云：『北斗似杓，南斗似瓢；任伊斟酌，暖日涼飆。冬至寒食一百五；須知節候不相饒。到此莫有解吞吐者麼？』」杖人云：「不見青源白家酒，三盃猶道不沾唇。若有點頭知尾者，應笑大悲菩薩甕裏坐，道士酩酊捧漏卮。」</p>
<p>小參，舉：「松庭子嚴和尚因僧問：『巖頭參洞山，不肯洞山；嗣德山，不肯德山。巖頭有甚長處？』庭曰：『若肯二師，則孤負二師去也。』曰：『他道洞山古佛，只是無光，是若何？』庭曰：『渠卻有光，不是古佛。』」杖人云：「者老漢舌頭墮地也。住山沒柴燒、近河無水喫，作甚麼家計？若是問我：『巖頭參洞山，不肯洞山；嗣德山，不肯德山。巖頭有甚長處？』但荅云：『巖頭向鋒刃上念供養咒。』曰：『他道洞山古佛，只是無光，是若何？』但荅云：『你者般嘴巴骨，驢年去在。』秪如杖人恁麼道，擬向何處撒屎尿？」</p>
<p>小參，舉：「熊耳子定和尚示眾云：『洞山金針玉線，大似花前弄影；臨濟三玄三要，無非醉後添杯。諸人還勘得破麼？』良久云：『夜靜水寒魚不餌，滿船空載月明歸。』」杖人云：「熊耳老漢滿口含冰，還於洞山、臨濟二宗旨中有出身路也無？若能勘破，不妨一賽兩彩與千古人抽釘拔楔；其或未然，且試勘取『千尺絲綸直下垂』句子，保你徹去在。」</p>
<p>小參，舉：「凝然了改和尚示眾云：『昔日祖師初來，販得久遠滯貨，無人承當，只得九年面壁；後來二祖卻似癡猿捉月問安心，者老漢也是憐兒不覺醜，向他道：「將心來，與汝安！」二祖便爾承虛接響喚作得髓，看來也好與三十棒。何故？纔涉唇吻，便隔千山。諸人還會麼？咄！山僧今日恁麼道，也好與三十棒。』」杖人云：「要與佛祖為師，開鑿人天眼目，直須有抽筋不動皮、攙骨不見髓底手眼始得。凝然老子不妨快絕，只顧步步登高，不知正在古人腳底，要與上下平分風月，尚欠一著在。杖人也有三十棒，不輕分付，看那個能承當者領去。」</p>
<p>小參，舉：「僧問俱空和尚：『如何是空劫<span class='corr'>已</span>前事？』空云：『烏龜向火。』」杖人頌云：「天下人情多不疑，更詢空劫欲何為？烏龜向火分明事，舉似僊陀應皺眉。」</p>
<p>小參，舉：「南陽忠國師因南泉來參，問：『甚麼處來？』泉云：『江西。』陽云：『還將得馬師真來麼？』泉云：『秪者是。』陽云：『背後底聻？』泉便休。長慶云：『大似不知。』保福云：『幾不到和尚此間。』雲居錫云：『此二尊宿盡扶背後，只如南泉休去，為當扶面前扶背後？』」杖人云：「南泉井架高樓，國師漆桶裏斫額；此外兩兩三三，扶面前扶背後。正是揚州拾馬糞，卻去蘇州賣合香。」</p>
<p>崇先小參：春山青，秋水綠，明月清風四時自足，常不輕菩薩來也，向皋亭作賀曰：「恭喜新長老，多嗣多壽多福，而我生平廣行禮拜，往往受人毀辱。你是何神通法力，不招人，自皈依；不言心，自信服，弗吝垂慈為我指此幽獨？」杖人蹴然而起曰：「善哉大士！我何人，斯敢當此高祝？秪緣我昔曾供養，以故今還來報復。」大士禮謝曰：「善哉長老！我從今更不敢改此題目。」</p>
<p>薦亡小參：月澄香閣冷，花謝玉樓空；雲外秋聲切，孤鴻唳遠風。向者裏薦得，一靈原不昧、生死未曾迷，則知靈照女奪龐父之機，於百草頭邊透祖師意；龍王女獻海藏之珠，於無垢世界成等正覺。秪如薦拔底受用作麼生？超超桂轂無私鑒，獨運靈光透劫前。</p>
<p>小參：百草頭邊見老僧，千峰黃葉弄崚嶒；鬧市叢中識天子，家家門前火把子。何如日出而作，日入而息；鑿井而飲，耕田而食；農夫陌上歸，機婦家中織？此段風流說與誰？個中未許明端的，杖人拈出太平景，致汝等好自委悉。鳶飛魚躍見天機，社舞村歌忘帝力。</p>
<p>小參：一二三四五六七，萬仞峰頭獨足立；翻身撞倒老空王，捉敗真贓還叫屈。誰見此真贓？誰雪此冤屈？欲識真金火裏看，杖頭有眼明如日。</p>
<p>小參：昨夜三更失卻牛；天明起來失卻火。王老師賣身無人酬價，未遇甘贄行者到，留得灶上個破鍋。不見山門前御龍橋畔草離離，金家堰每有賣糖人打鑼子向者裏過。此中有一僧聞此鑼聲，卻於糖上著到，將一文大光錢托道友買一塊來壓饞，此友過手擲地曰：「若作一文錢會，入地獄如箭射。」此僧猛省曰：「捉敗我偷心也。」杖人聞之乃呼此友來問曰：「是你恁麼點發他麼？」曰：「是。」被杖人一頓打趁出去。「汝等還有知此消息者麼？」</p>
<p>小參：三七日前釋迦掩室於摩竭；三七日內海底波斯嚼生鐵；三七日後大家笑龜不成鱉。無論是七後七前，只要你自奮自烈，不有傷心人，爭解死冤結。說甚麼為人須為徹；殺人須見血？若作一場鬼戲，徒自掉棒打月。</p>
<p>小參：異方穿心國，有一好事自以出人頭地者，忽被大鵬金翅鳥擒向虛空拋擲，尋落下我震旦國中。彼陡見此中人，箇箇胸次嚴密渾無縫隙，乃詫曰：「原來者夥人皆是一竅不通者。」中有個眼光爍破四天下漢，迎風與一痛掌，直使血流披面，疾奔杖人處叫屈。杖人曰：「你道者一掌打著阿誰？」彼人目瞪口呿。杖人曰：「徒自仰寒空，那討金翅影？」</p>
<p>除夕小參：百丈老漢不識好惡，卻於臘月三十日夜始問人作麼生折合？大似老鼠尾上擊研鎚。若是趁狗迫墻，掉過頭來性命卻在他口裏。雲門道：「日日是好日，時時是好時。」也是錦井陷人。壽昌云：「是者等過日子，不是者等過時光。」未免金鎞刮目。北禪欲烹露地白牛與人分歲，正是窮人多詐。者隊老古錐，多處添些子；少處減些兒，自謂有殺活手眼，消不得杖人一笑。薦得此笑，許他做個本色衲僧脫脫灑灑去；若也不薦，明年更有新條在，引得春風笑不休。</p>
<p>小參，舉：「秀才問長沙：『弟子只見《千佛名經》，不知居何國土，亦化物也無？』沙云：『秀才曾到黃鶴樓否？』曰：『曾到。』沙曰：『崔顥題詩後，還有人題否？』曰：『無。』沙曰：『得閒題取一篇好。』」師云：「岑大蟲灑食大地，皮毛有滴血，落處可成甘蔗種族。若是我，但呼秀才，待應諾，便向道：『你好個彩頭，一試便中狀元。』頌云：『飽腹文章半字無，儼然殿試便傳臚；春風得意馬蹄疾，一日觀花滿帝都。』」</p>
<p>小參：「巖頭、雪峰、欽山同到德山，三人並行，尖的先露。欽山便問：『天皇也與麼道？龍潭也與麼道？未審和尚作麼生道？』德山權衡在手乃云：『汝試舉天皇、龍潭底看？』欽山措手不及擬開口，被德山便打得一個痛快。欽山歸寮，卻又劄彼同伴曰：『是則是，打得我太煞。』人卻道欽山落節，殊不知他藏鋒有在。巖頭果然曰：『你與麼，他後不得道見德山諸昆仲。』既彼三個同上人門戶，如何巖頭便靠倒德山？還見者利害處麼？於此見得，不妨於千載萬載洞徹古人；又不妨於千里萬里喫杖人痛棒。不則徒自冷地叫蒼天，盡是墮身死漢，有甚救處？咄！」</p>
<p>小參：「鳥作巢于大樹梢上，謂先取得定風柴一枝在裏許，雖八風吹亦不傾覆，此鳥具何眼便認得此枝？此枝不知從何樹上<span class='corr'>采</span>得來底？鳥能如此，亦可謂不如人乎？更有奇者，蟭螟飛在十字街頭，巢于蚊睫上，乃大叫云：『土曠人稀，相逢者少。』不知此亦有定風枝否？汝等須抖擻精神看，或有一枝落下來。」一喝云：「看取眉毛好。」</p>
<p>小參，舉：「瑯琊覺和尚：『拈起拄杖作靠山猛虎；放下拄杖如入水蛟龍。靠山猛虎作麼生商量？入水蛟龍作麼生話會？若也不知者一竅，拄杖子笑汝去也。』卓拄杖一下。」師云：「大小瑯琊孤負者拄杖也。杖人則不然，拈起拄杖，不許猛虎靠山；放下拄杖，不許蛟龍入水。若纔擬議者一竅，打折你驢腰。且道瑯琊還有出身路也無？放過即不可。」遂打地一下。</p>
<p>小參：「若有與從上佛祖言教如生冤家相似底，不消我一拳；若有與十方凡邪魔外如生冤家相似底，不消我一掌。還有與自<span class='corr'>己</span>舉心動念如生冤家相似底麼？」良久云：「我不怕你走向草裏去。」</p>
<p>小參，舉：「長慶示眾云：『淨潔打疊了，近前就我索，驀脊與你一棒。有者一棒到你，你須具大慚愧；若無者一棒到你，你向甚麼處會？』」師云：「天界則不然，不消先打疊了，來到者裏便驀脊與你一棒。有者一棒到你，你作麼生會？若無者一棒到你，你也須具大慚愧。還有知長慶與天界落處者麼？石壓筍斜出，巖懸花倒生。」</p>
<p>小參：物見主，眼卓豎！新羅渡海僧，撞倒庭前柱，三滲漏誰敢傍通？四禁墮何勞過許？卯出日，戌點燈！多少癡人以蛇為藤，驀地遭他一口，待你叫得阿爺，日午<span class='corr'>已</span>打三更。</p>
<p>小參：「今朝八月朔是日月合璧，且道金烏玉兔商量甚麼？」良久云：「兩個沒孔鎚，相對不相識。」</p>
<p>小參：生意要逢時，出處不如聚處奇，我笑當年湖南箇箇飯在布袋，江西米在[竺-二+欺]箕，沒鼻孔衲子無不飽齁齁地，佛祖亦有所不為，而肯為名聞利養之所羈縻，至於今日不是狐狸之在枕席，便是鬼魅之在薄帷。噫！嘻嘻，爭怪伊。</p>
<p>小參：有利無利但看行市，我欲叫汝等一聲，汝等若解應，秪恐三十二應、十四無畏一時都通達去了；若叫汝等一聲，汝等若不解應，又恐十方無壁、四面無門一時都逼塞去了。仔細思量，不如密此三寸好。何故？開口叫人多誤事，令人自肯始相親。</p>
<p>小參：「民之溺如<span class='corr'>己</span>溺，民之饑如<span class='corr'>己</span>饑，此禹、稷之心誰能識？彼之迷即我迷，彼之墮即我墮，此佛祖之心自不欺。纔作如此說，無厭足王來大喝曰：『你者小廝兒，何敢發此阿耨多羅大貪、大嗔、大痴之心？』我見他勢頭來得不好，乃合掌云：『不審你也太殺無厭足生，欲來使我皈依你麼？你若收了我者個門弟子，教你此身沒骨、沒皮去在。』彼呵呵大笑忽然不見。」乃顧視大眾云：「你道他與我是甚麼心行？」眾無對，乃云：「盤陀石上栽松柏，別有風流人不知。」</p>
<p>小參，舉：「僧問：『好大哥！月生雲際時如何？』『三個孩兒打花鼓，莫來攔我毬門路。』」杖人云：「者漢快活卻快活，也只是沙裏輥骨碌。乃頌云：『月生雲際是如何？出格風光消幾多；換卻虛空真面目，木人拍手唱巴歌。』阿呵呵！會也麼？會則明眼落井，不會則啞子喫瓜。」</p>
<p>祈晴小參：「前纔求雨，火燒海藏龍王；今又祈晴，水浸日宮天子。水火互相凌奪，誰能感格救民？沒孔鐵鎚忍俊不禁，走向臨濟求晴，臨濟曰：『不消我一喝，教他迷霧頓開。』及喝得口啞，愈見淋滴不絕。又走向德山求晴，德山曰：『不消我一棒，教他太陽迸出。』及棒著東海鯉魚，轉見盆傾不止。更走向洞上求晴，洞山曰：『不消我一劄，教他大地如火發相似。』及劄得上天如米篩，愈見滲漏不徹。惱得沒孔鐵鎚直得爆地破，方乃到杖人處求晴。杖人以雙手扯自<span class='corr'>己</span>兩耳大笑曰：『阿呵呵，好大哥！我知你者一夥潑皮沒柰何，卻來累我，長耳定光喫餈巴。』」復喝曰：「天晴了！去。」</p>
<p>小參，舉：「熊耳慈和尚云：『般若無知，應緣而照。山僧今日撒屎撒尿，那邊放、者邊屙，東山西嶺笑呵呵！幸然一片清涼地，剛被熊耳染污他。』」師云：「者漢大似抱贓叫屈，有甚出脫處？杖人要駁他一上。般若無知，不緣而照，誰解屎，誰解尿？杖子乘夢到中原，東山西嶺真堪笑；老胡好坐熊耳峰，無個衲僧聞屁臭。者也是無贓抱屈徒自悶氣。作麼？平生怪底害相思，草動風生禁不得。」</p>
<p>小參，舉：「巖頭與雪峰辭，德山云：『子他後作麼生？』頭云：『不忘。』山云：『子何所據？』頭云：『不聞智過於師，方堪傳授；智與師齊，減師半德？』德山曰：『如是如是！當善護持。』」師云：「汝者隊黃瓜茄子，聞德山、巖頭迅雷不及掩耳，那知他末梢如臭蜣螂弄糞毬子相似。當時若能於問：『子何所據？』便推倒禪床，縱者老漢有追風捉電之機亦無及處，豈不使後世子孫赫奕光明，不致如今之灰冷哉？噫！前途更有險危在，吹滅火光作麼行？珍重。」</p>
<p>小參，舉：「白馬喜被太陽玄叫一聲便得一個入處，或問：『佛法大意？』卻云：『善犬帶牌。』問：『如龜藏六時如何？』卻云：『布袋裏弓箭。』」杖人云：「者漢卻也明修棧道、暗度陳倉，又誰知有高著眼底在？雖然，更須知他有個出處在。」</p>
<p>小參，舉：「巖頭與羅山卜塔基，羅山中路忽云：『和尚。』巖回顧曰：『作麼？』山舉首指曰：『者裏好片地。』巖咄曰：『瓜州賣瓜漢。』又行數里歇次，山禮拜問云：『和尚豈不是三十年前在洞山，而不肯洞山？』巖曰：『是。』又云：『和尚豈不是嗣德山，而不肯德山？』巖曰：『是。』山云：『不肯德山即不問，秪如<span class='corr'>洞</span>山有甚虧闕？』巖良久云：『洞山好佛，秪是無光。』山便禮拜。」杖人笑曰：「者兩父子雖則恩深義重，卻又互相活埋。好個在洞山不肯洞山、嗣德山不肯德山，末上被羅山一拶，卻乃死去十分曰：『洞山好佛，秪是無光。』轉見郎當不少。若是杖人便反轉鎗頭道：『是則是，汝於何處見我不肯？』待羅山擬對，劈脊與一痛棒，教那賣瓜漢撲地碎，不死在句下，不亦別得個通霄路乎？雖然，殺人須有活人刀，活人須有殺人劍。」擊如意一下。</p>
<p>小參：「風不鳴條，雨不破塊；雞不亂啼，犬不亂吠。此是甚麼境界？」眾無對。「秪如僧問曹山和尚：『國內按劍者誰？』荅云：『曹山。』」杖人云：「險！且道是者僧險，是曹山險？」眾又無對。師云：「汝等既是為生死，為甚向者裏不敢道一句？」冶公云：「險。」師云：「喪身失命也。」公云：「太平原是將軍致，不許將軍見太平。」師云：「也是鬼門關上賣骷髏。」</p>
<p>小參。師顧眾云：「選舉以三場為憑據，秪如選佛以何為憑據？」眾無對。師云：「不露風骨句，未語先分付。且道如何是不露風骨句？」良久云：「我昔在玅法寺曾有一語，還有記得者麼？」眾又無對。師云：「何不道天界堂上亦不少？」一僧云：「知音不在頻頻舉，達者須知暗裏驚。」師云：「餓狗嚼枯骨。」僧咄一咄！師大喝曰：「還知者一喝落處麼？」僧禮拜。師云：「可惜許！者未語先分付底句子無人道得，不免皆是立地死漢。」</p>
<p>小參，舉：「大慈寰中和尚因僧辭，問：『甚麼處去？』曰：『江西去。』慈云：『還將老僧去得麼？』曰：『非但和尚，更有過於和尚者亦將不去。』慈休去。」師云：「大慈與者僧將欲把臂並行，爭柰前不爬村後不迭店。汾陽代云：『知你力微。』大似作死馬醫。法眼別云：『和尚若去，某甲提笠子。』也是看風使帆。若是天界見他恁麼道，劈脊便打。若云：『和尚為甚打某甲？』與他道：『到鄱陽湖裏見五老峰時，切不得忘卻者一棒。』還有知天界落處者麼？」眾無對。師咄云：「禮拜了，退。」</p>
<p>薦亡小參。師擊如意云：「夜半放金烏，通身黑似雪；北斗裏藏身，拔出眼中屑。且道誰能拔出眼中屑？者裏薦得，玉線金針逗出風彩。是甚風彩？」復擊如意云：「十洲春盡花凋殘，珊瑚枝上月皎皎。」</p>
</div>
<div class='div-other'><a id='mulu11' /><p>壽昌晚參：「大眾！其中有腳跟不踏著祖父田地者麼？」良久云：「秪如山僧二十年前在此壽昌親見師翁，翁問山僧曰：『子日後當作麼生？』山僧云：『不敢孤負和尚。』翁曰：『如何是不孤負事？』山僧云：『待和尚涅槃後向和尚道。』秪今<span class='corr'>已</span>二十年矣！且道師翁會涅槃也未？山僧曾與師翁道也未？現前諸公個個皆和尚子孫，畢竟如何是不孤負事？若向者裏透徹道得者，請出舉揚，山僧相為證盟。」僧出問：「先祖郎今在甚麼處安身立命？」師云：「禮拜著。」進云：「恁麼則覿面無回互，相逢不展眉？」師云：「你見天上鷂子麼？」進云：「見。」師云：「過新羅也。」僧禮拜。師乃云：「日日日東上，日日日西沒；寒則普天寒，熱則匝地熱；惟有大好山，應時還及節。且道只今是甚麼時節聻？噫！一語喚回鸚鵡夢，九霄奪得鳳凰歸。」寶方晚參，師舉：「雲門大師云：『乾坤之內，宇宙之間；中有一寶，秘在形山。』雪竇云：『挂在壁上，達磨大師覷不見，覷著即瞎卻眼。』」師云：「者二老漢撥亂乾坤即不無，若是安邦定國尚未夢見在。秪如山僧今承寶方老祖之力，應得寶方受用，且道寶方受用又作麼生？」復云：「乾坤之內，宇宙之間；中有一寶，一體同觀；龍蛇混雜，凡聖交參。噫！無限珍奇無用處，前三三與後三三。」</p>
<p>晚參：「儼然朱紫同一會，眼橫鼻直各相對；設茶為我慶生辰，若個生辰肯自昧；愧我四十有五年，生計何曾值半錢？」乃伸手云：「展手示人人不會。」復豎拳云：「那堪更豎者空拳？鳳山老卻，天然一盃，先為密相傳。但願年年此夜月，與燈相照未生前。」</p>
<p>晚參，舉：「長沙岑禪師有一秀才問曰：『弟子見《千佛名經》，秪見其名，不知居何國土亦化度否？』沙云：『秀才曾到黃鶴樓否？』才云：『到。』沙云：『崔顥題詩後，亦有人繼作也無？』才云：『無。』沙云：『秀才閒時題取一篇好。』」師召大眾云：「會者秀才問麼？青蛇口裏燄；會者長沙荅麼？黃蜂尾上針。雖然如是，若有人問我，但荅他云：『今日山中大眾禮千佛辛勤。楚中廣上人聞予身外無餘之說，估自<span class='corr'>己</span>長衣設茶供眾山僧不著，便待無人時來與你將那一隊黧奴白牯一一按過。』且道壽昌與長沙之荅有同別也無？若也會得，僊人有待乘黃鶴；若也不會，海客無心戀白鷗。」</p>
<p>除夕晚參：「大眾！會末後句麼？開頭句是；會開頭句麼？末後句是；會成佛作祖句麼？發諸真實心是；會生死輪迴句麼？用諸妄想心是；會臘月三十夜折合底麼？初一早造端底是。會得正月初一早造端底，則一年三百六十日與百年三萬日，乃至百千萬億劫底都折合了也。你今夜折合得明白，則明朝造端更明白也。一年底事豈待今夜始知？迷昧之人雖於今夜始知，未必能知始終之故。如人或放帳、或欠債，或勤儉、或惰侈，或得力不得力、或決絕不決絕，至于今夜公案方定，業局<span class='corr'>已</span>成，急處先牽，重邊先墜，故人一生之事都于臨終時見，蓋閻羅之業鏡臺元在自<span class='corr'>己</span>方寸中也。其中有能作主宰、有自繇分、有出身路者，雖于今夜見效，而實操持在平昔也。大眾！如人到了懸崖萬仞，始能撒手歸家，不然日暮途窮冤敵相遇，爭免喪身失命之患哉！噫！手把金剛鎚有無俱擊碎時，你又作麼生？」遂歸方丈。</p>
<p>晚參：世出世間事，秪要有個承當底心，無有一事不成辨也。秪如帝王纔一承當此大寶位，則萬國民物、禮樂征伐、善惡損益皆入方寸中，如明鏡對像也。故曰：「道遠乎哉！體之即神。」又云：「未之思耳！夫何遠之有？」又如一僧閒居叢林數十年，更不察常住中事。一日住持以家事托付管理，此僧纔一承當，不一日間將千百年開創本末及山場、田地、房屋、器用與人境順逆都明白了交往之；善者知密邇之、不善者知回互之；急事則先之、緩事則後之。其中主賓照用、與奪權衡，儼然于心目之間、凜然于感應之外。此非一念之承當在<span class='corr'>己</span>，安能直疾洞察之若是哉？故凡事必先認得題目，明白其中行文自不難耳！所以古今佛聖帝王乃至百工技藝，纔有一念承當，皆能善其用心，占其地步、取其捷徑、討其精微也。我等參學之人，不先承當此性命大事，安能認取本命元辰之下，落生死顛倒之根原哉？故千年秘藏一旦打開，萬劫靈心一念透露，其亦在直下承當而<span class='corr'>已</span>矣。珍重。</p>
<p>邵武眉壽庵請晚參。師召云：「大眾！汝等要壽昌說晚參麼？壽昌先要與你斷過，你若肯掩卻耳即向汝道。」眾無語。復云：「恁麼則待壽昌無口時向汝等道。」遂歸方丈。次日庵主進方丈更求開示，師曰：「待我有口時向你道。」</p>
<p>晚參。師召云：「大眾見麼？同門出入，夙世冤家，所謂冤有頭債有主，只今海岸居士特請山僧開示，畢竟為個甚麼事，大家在者裏相攢簇聻？大眾試道看？」眾無語，師乃拍案一下云：「燈連鳳翅當空炤，月映蛾眉䫌面看。」黃居士問：「冤家聚會時如何？」師云：「千刀同一割。」士云：「頭落時如何？」師云：「[跳-兆+孛]跳上三十三天，打破彌盧腦頂。」士云：「還是和尚安身立命處麼？」師云：「居士慣隨人腳跟轉。」士禮拜歸位。云：「還有問話者麼？」問：「波湧斷橋人喚渡，柳陰撐出獨舟來時如何？」師云：「淚出痛腸阿誰知得？」進云：「竿頭絲線從師美，不犯清波意自殊。」師云：「且待我打三橈著。」遂歸方丈。</p>
<p>晚參。闃公大師在眾，師顧曰：「先和尚云：『忽然踏著死貓頭，從前所有皆分付。』如今亦有踏著者麼？」闃公曰：「踏得著，不惟所有即所無亦分付也。」師曰：「大師太漏逗生。」闃公曰：「先和尚末後有偈遺博山大師，曰：『吾道五十年大闡，不合元來亂統之；分付諸方為痛責，相逢復以重加錐。』近見諸方往往謬為議論，蹉過先師深旨，和尚當一舉揚，<span class='corr'>毋</span>使後學失眼目也。」師笑曰：「者又爭怪得他，此我先祖末後全提之大爐鎚，亦未免為憐兒不覺醜耳！如大富長者謂人曰：『我有如意寶珠，被不肖子偷去，你為我捉敗，奪轉贓物來。』相似；此正與南陽忠國師對肅宗皇帝曰：『檀越不會，山僧有傳法弟子耽源者卻諳此事，可詔問之。』其旨同也。若諸方謬議是他無眼，豈特不知先壽昌落處？即彼臨濟末後所謂：『不知正法眼藏，向者瞎驢邊滅卻。』并雲巖：『相次欲絕。』之語皆不知也，又安能滅胡種族自作斬新條令之人也？」闃公曰：「和尚今夜將者一隊老賊底死貓頭一齊捉敗也。」師曰：「莫太累我。」</p>
<p>新城縉紳諸公請晚參。邑宰廖公因譚青原山有挂角寺，靈跡甚奇。師乃云：「善于名山挂角者，莫若蘇東坡輩也。如匡山東坡亭、雙徑東坡池、西湖東坡堤之類，何處非彼挂角哉？至於佛印住金山寺，昔人論蘇公與佛印法戰不勝，輸玉帶鎮佛印山門，蘇公亦自為詩云：『鈍根猶墮箭鋒機。』殊不知蘇公慣用陷虎之計，以一腰玉帶占了佛印千古金山？者則公案孰能辨其勝負所以，吾宗獨貴有轉身活路耳！」廖公云：「請大師剖判？」師顧司理黃公及諸孝廉云：「諸公各下一語看。」黃公云：「弟子前日作〈金山語錄序〉有佛印以衲衣授記東坡，東坡以玉帶授記佛印。甚矣！東坡之善作賊，也正協大師微旨。」師云：「者兩個白拈賊，須是山僧捉敗始得，雖然官不容針，且從私通車馬處道取一句來。」諸公愕然異之！師云：「天地造物，機權古今，功名事業皆天下公物，從上佛祖出世為人宗旨，及世間聖賢英傑，或明取其名、或暗取其實，以為自<span class='corr'>己</span>本分受用，此非大白拈賊而何？」黃公云：「今日者裏著賊底也不少也。」師云：「且道無位真人是甚麼乾屎橛？」群公相顧。師云：「靈羊又挂角去也。」眾大笑。</p>
<p>諸孝廉公請晚參。司理黃公問云：「滿筵英傑各具機鋒，大師如何接待？」師云：「鐵關夜鎖千家月，金烏常照不當門。」進云：「銀碗盛白雪意旨如何？」師云：「數點漁燈溪上發，夜乘明月出蘆花。」進云：「棒頭有眼明如日，要識真金火裏看。今日大眾當機事又作麼生？」師云：「夜靜水寒魚不餌。」公云：「此是古人底。」師云：「依舊尋流更入流。」公云：「恁麼則隨波逐浪去也？」師云：「海岸阿誰把釣竿？」公云：「幸遇大師垂手。」師顧云：「離鉤三寸何不速道？」眾無語，師復問諸公：「六龍起舞時如何？」眾愕然！師云：「雙陸盤中齊喝<span class='corr'>采</span>，其中那個是么頭？」黃公云：「大師著眼始得。」師云：「我在公眼裏。」公云：「雙眼瞎卻時如何？」師云：「恁麼則山僧兩手劈開新日月去也。」黃公拱手云：「作家宗師，天然有在。」</p>
<p>廣照晚參。師舉南山鱉鼻蛇話。黃公問：「玄沙還是官話，還是土音？」師云：「西天東土。」進云：「恁麼則又用南山去也？」師云：「嚗嚗論實事。」進云：「鱉鼻蛇出來？」師云：「藏頭露影。」進云：「忽遇雲門攛殺時，又作麼生？」師云：「又向杖頭突出。」進云：「今日堂中大有人喪身失命也？」師云：「未必有此靈利漢。」進云：「大師不要顢頇。」師云：「弄蛇須是弄蛇人。」進云：「雪峰道底？」師云：「玄沙再來。」公拱手而退。</p>
<p>放生社諸居士請晚參。司理黃公問：「十方是佛，為甚麼專主西方？」師云：「沒底藍兒盛皓月。」公云：「如何是殿裏佛？」師云：「井裏蝦蟆跳上天。」公云：「如何是路上佛？」師云：「赤腳波斯無鼻孔。」公云：「如何是山裏佛？」師云：「寒岩枯木發奇花。」公云：「古佛與露柱相交時如何？」師云：「山門前合掌。」</p>
<p>圓通晚參：「藏舟於壑，藏山於澤，夜半有力者負之而趨，其昧昧者渾不知也，又安知藏天下於天下，且能握其機乎？其機是甚麼人能握？」良久云：「崑崙騎象藕絲御，就裏抽牽意自殊。」</p>
<p>晚參。師顧視大眾云：「與人實法，喫土難消。」又云：「與人實法，將金不換。如何是金不換底實法？莫是頭長三尺、頸短二寸麼？莫是麻三斤、乾屎橛麼？莫是庭前柏樹子、青州布衫重七斤麼？莫是即心即佛，不是心、不是佛、不是物麼？莫是舉一不得舉二麼？莫是扇子[跳-兆+孛]跳上三十三天麼？如何便喫土難消？又如何便將金不換？只此淆訛，在甚麼處？有一人終日把刀，殺虛空、殺露柱、殺燈籠；又有一人每逢人不論是凡是聖，即抉了他的眼，刳了他的心；又有一人殺佛殺祖，黨魔黨外作大闡提，甘墮無間。且道者三個人如何？只今還有此三人也無？若有，又如何判斷他？若無，何故我老和尚又恁麼舉？且道者是實法、不是實法？莫是老和尚捏怪欺誑汝諸子麼？莫即此是喫土難消麼？即此是將金不換麼？」良久，乃呵呵大笑曰：「此恨難消。」</p>
<p>晚參：道得也一斧；道不得也一斧。巖頭勘僧兩不願，握地討天徒自苦。洞山門下，不道全無；德山門下，未夢見在；能斬不平之人，作家別有痛快。且道巖頭還有出身路也無？聲前古毳爛，咄！救取那一半。</p>
<p>晚參：夜來雷震虛空，如何門窗動、禪床動？若能知此落處，見曹溪則易，見天界則難。何故？風動旛動，放過一著；仁者心動，好三十棒。還有與六祖出氣者麼？若不藍田射石虎，幾乎誤殺李將軍。</p>
<p>晚參：「五百尊者渡海，各顯神力降彼毒龍，忽有異方尊者來，輕輕彈指便自平伏。或有以此與文殊出不得女子定，唯罔明能出其定意旨無異。」杖人云：「雖則刁刀相似，爭柰魚魯參差。若如此，則一板腔曲子誰不解唱？或問：『畢竟此二公案淆訛處作麼生剖決？』會麼？水不洗水，金解博金。每見恩多成怨去，誰於恨極感翻深？」</p>
</div>
<p class='juan'>天界覺浪盛禪師語錄卷六</p>
</div><!-- end of div[@id='body'] -->
</body></html>