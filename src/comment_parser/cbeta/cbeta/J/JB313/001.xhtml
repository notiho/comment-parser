<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>青原愚者智禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>青原愚者智禪師語錄目次</p>
<ul class="">
<li>卷首
<ul class="">
<li>序</li>
</ul></li>

<li>卷一
<ul class="">
<li>上堂</li>
</ul></li>

<li>卷二
<ul class="">
<li>小參</li>

<li>示眾</li>
</ul></li>

<li>卷三
<ul class="">
<li>法語</li>

<li>偈讚</li>
</ul></li>

<li>卷四
<ul class="">
<li>佛事</li>

<li>跋</li>
</ul></li>
</ul></div>
<div class='div-xu'><a id='mulu2' />
<p class='h1'>序</p><p>以鏡為有像珠為有色非知鏡與珠者也謂像呈而鏡不受色至而珠不隨亦非知鏡與珠者也謂鏡受像為塵珠隨色為纇必離像以求鏡屏色以求珠尤非知鏡與珠者也予於智大師蓋三遇而失之而今始憮然如有當也潛夫先生嘗撫楚軍忤要人得禍矢為不佞詩成秩歲壬午得解謂予楚產所見略同屬為之序時大師周旋左右溫柔敦厚粹然容止間竊謂是聞詩不愚者猶之以像為鏡色為珠也而不知其世深于易潔靜精微也壬辰避人臣之極位以比丘身訪予匡廬肩大布衲遊行即以為臥具別無鞋袋缽囊亦復不求伴侶日類十百里無畏無疲至使予覿面不相識審視乃寤為故人則又驚歎曰大丈夫現大人相若此豈將相所能為猶之謂世有不受像之鏡不隨色之珠也而不知其一無有乃能容眾有百不緣乃能涉眾緣初非遺棄世務徒取聲聞人涅槃為樂也是後山川間阻彼此問遺率浮沉不達祗聞其于莊易之書深入無際將以了杖人所未了傳家世所不傳至韋編絕不休也則又拊几曰衲僧手腳提一寸鐵直下斷人命根拈一莖草立地起人痼疾何取于鋒攢刃簇馬載驢馱得無其熟難忘乎猶之謂像為鏡塵色為珠纇必屏棄色像而後鏡與珠覿露也而不知一無有之法不可見正于其容萬有見之百不緣之玅無可徵正于其涉眾緣徵之欲離相像以求鏡而<span class='corr'>己</span>之像<span class='corr'>已</span>先在鏡中欲屏色以珠而身所有色<span class='corr'>已</span>先在珠中更有何術能舍之別求耶越二十年庚戌其門人至黃山出大師語錄見示併得其所為鼎薪一編而讀之而後知言默不載之道言非默亦非言默不載之人默得言亦得也不然世尊說法五十年而于人天罔措中獨有取乎破顏笑祖師航海千萬里而于群然呈解時獨有取乎依位立豈非第一等傳持而為之子孫者顧有君臣父子玄要主賓種種別異獨不虞道火而口燒乎蓋天然節奏天然錯綜初不以思議起亦不容思議沒一一住其法位而後破顏依位之旨可得而明也亦猶萬像雜陳不但無損于鏡之明而鏡之明乃益顯五色互見不但無染于珠之淨而珠之淨乃益彰若祗取澄潭月影怖見波瀾或徒以莽蕩儱侗蓋其孤陋求免于大師癡狂之誚不亦難乎然世尊三昧迦葉不知迦葉三昧阿難不知狸奴白牯三昧諸佛不知吾于大師雖幾幸屢失而得之過此以往仍未之或知也<span class='corr'>已</span>苟讀是錄而輒以為大師盡于是猶為大師謾過未可謂大師知<span class='corr'>己</span>也。</p>
<p>寓黃山雲谷法弟正志題</p>
</div>
<p class='juan'><a id='mulu3' />青原愚者智禪師語錄卷一</p><p class="byline">侍子興㲈同門人興斧編</p>
<div class='div-other'><a id='mulu4' /><p>甲辰冬吉州諸護法請住青原七祖道場。</p>
<p>師至祖關云聖域祖關舊時穿過此番直到裏頭為苦心者點破。</p>
<p>三門八字打開何云把手拽不入劃出白雲呈谷口只因身在此山中。</p>
<p>彌勒殿盡道將來下生且看今朝新到你也好笑我也好笑。</p>
<p>韋馱殿多少人疑著只護三洲不知正用著北風律律末法謾心獅子蟲煩金剛杵從內打出。</p>
<p>伽藍祠一自祗園布金四天下莖艸盡是功德林今日水草現成但待知音始終親囑付只要求人不負心。</p>
<p>祖堂四七二三虛空釘橛惹得婆娑鼻孔左扭右捏今日到這裏正則總正卓拄杖云只許拄杖子喝不許人喝。</p>
<p>佛殿昆侖迸出三點血眉毛冷覷諸方說土果然生金天從地下掘不免大展三拜蓋覆著省得旁觀者罔測。</p>
<p>方丈徹一切藩籬沒處躲跟總在黃土紅爐中八角磨碎截三世佛祖不容開口只許青山白日下兩腳承當。</p>
<p>據室據此室行此令無迴避處莫道大尊貴生一路泥水不少若是過量出格相逢自在北窗背後握手不見道別搆一天風斯在下。</p>
<p>是日合郡當道同九邑紳士請上堂師至法堂云微塵未剖卍字森然六種成時白雲有主多生慧種<span class='corr'>已</span>露毫端千古風流當機微笑且因舊例別展家風付維那宣啟訖師指法座云挫針治繲太支離按捺雲頭下翠微今日捨身衣敝垢長拖兩袖拂須彌遂陞座拈香云佛在靈山傳正法眼藏囑付國王大臣居士沙門等各各承此恩力為內外護只以一念無私三昧頓入普光明殿同時供養今日特為拈出一祝天壽平格一酬本師法乳一為檀護福德同圓伏願聖人御宇萬物咸熙正喜大眾讚摩訶迸入香煙塞天地遂<span class='corr'>斂</span>衣就座斯懷維那白椎云法筵龍象眾當觀第一義師曰此是第二義如何是一一又作麼生觀即心即佛黃葉啼丹嶂椎碎了也非心非佛露柱笑燈籠椎碎了也不是心不是佛不是物急水拋毬子椎碎了也更教說箇甚麼若能於說箇甚麼處直下碎了亦可耳聾舌吐不負椎聲如或蹉過不免將我杖人集大成底葛藤上下四維打一周由也只如中土第一箇聖人以馬毛龜甲為桃花竹子忽然迸出一箇大方圜圖卦卦交參爻爻互變總是箇對待法門且問如何是一末後來尼山夫子臨老下箇註腳與天地合其德一連四句仔細看來四箇與字四箇合字大費分疏釘釘得麼膠粘得麼佛以五乘十界五教十二分空有周遮四十九年費盡伎倆只到末後稍頭拈花塞白反不如初生略較些子只為此中難於開眼半吞半吐口大舌乾逗得箇崧山石髓帶累骨堆五葉分宗空花亂墜拄杖一畫扇子打動鯉魚點壞空中喚作永字八法洞山秪這是立出五位君臣臨濟無位真人擺出玄要賓主雲門一字關又添三句法眼一滴水又提六相溈仰兩口一舌又畫出九十六箇圓圈一隊囉囉娑娑你道說得出麼枉費鏤塵吹影究竟描邈不來未過絕甦徒勞側耳新青原則不暇及此現前凝翠屏壁立參天待月橋橫身濟物石勳巖下瀑布成潭象鼻嶺頭擎拳作舞此中還有第一義第二義麼如或見道忘山見山忘道仁者智者棒喝交馳直饒不作境話會豈堪嚼破廬陵米耶又不如從他分域無封入關出關聽道路上遒人木鐸去也青原七祖後齊信如立歷歷晨星繼起者修復莊嚴捋荼相接直至我嘯峰法兄以杖人一條拄杖子弔箇無孔銕鎚推前拶後復還七祖舊顏豎起毘盧閣頂守家有子玉殿苔生忽然諸檀護把藥地病夫再三逼到此席上差排事不獲<span class='corr'>已</span>將何應此時節只得呼杖人所托的木行者出來與大眾相見僧問缽盂吞七曜錫杖振乾坤如何是今日境師云雪裏開花進云西江吐出四海拱迎那箇所在是和尚親切處師打云杖頭有眼進云禹力不到處河聲流向西師云爭奈逆風把舵僧一喝師打云斬新王令森嚴進云果然賞罰分明師云空傷老力僧禮拜歸位師復舉法燈禪師云山僧本欲幽棲巖竇隱遯過時只為先師有箇未了公案出來為他了卻今日木行者跛挈一場了箇故事且道先師未了底公案將何為他了卻耶依舊是法燈前八字了也畢竟如何道得箇收拾句鼓腹壤中三頓擊傳心堂背一團青維那結椎云諦觀法王法法王法如是下座。</p>
<p>元旦上堂維那白椎竟師云一元午會萬法全彰我杖人兼中玅協之符曉告枕頭今日香爐惟願神明代出時集大成乃使正法久住于世以荅天地君親師普供人天賢聖佛軒轅鏡裏洋溢光雲翹肖倫中同熏化乳僧問君臣道合即不問五位王子事如何師云冬雷急雨洗晴梅進云如何是誕生王子師云不從今日始進云如何是朝生王子師云北面拱金微進云如何是末生王子師云孤行不相背進云如何是化生王子師云大用轉紅輪進云如何是內生王子師云看看五雲尊貴墮進云王子未登殿時如何師云無瞻仰處進云<span class='corr'>已</span>登殿時如何師云垂拱不容窺進云登殿後如何師云風行艸偃進云今有不受鉗鎚享現成福者還許他撞來麼師一喝僧一喝師便打云還知痛癢麼僧禮拜歸位乃云向上不傳綱宗歷歷舉以獻歲聊當書雲師互示左右拳掌又合手又散開乃袖手曰會麼古今磨盤古今旁午頭頭第一日日新鮮常在其中內秘外現指畫質俟毫髮無欺覿面圈來信得及否若非花劈詎免芒芒纔形齒牙翻愁特地會既不會信亦周遮只是恁麼流傳又能免冒昧耶鏡清說有明教說無二老拳掌要且元旦失利今日畢竟道箇甚麼句得與萬世不失利去良久拂袖曰堂裏香知鐘磬眼山中花笑古今天結椎下座。</p>
<p>解制上堂僧問結也與麼解也與麼如何不結不解好師揮拂曰怎奈年年惱亂此春風進云不結也與麼不解也與麼因甚帝網交蘆鉤錐四布師曰怎奈進退塵中離不得進云截斷者兩頭以何為解脫師劈頭打一拂進云恁麼則覿體分明去也師旋拂云坐住反成勞乃曰我有一聲長嘯付與誰直告既不信嘵嘵徒爾為罷罷罷各自去去者去艸鞋有刺妨爛泥住者住過堂不誤雲版椎且讓一箇人逍遙無所事提燈蒼翠裏吟詩然且一向叮寧所為何事擊拂子曰知非豎拂子曰無解無結底又是甚麼放拂子曰我不知。</p>
<p>師誕日侍子中通請上堂中通問檜樹即荊條死路走成生路祖關穿聖域鐘聲敲出鐸聲河圖五十五點恰應地戶天門如何是參天立地處師云揮空一斧幾人知恩進云半生先天半生後天未免打作兩橛師云直下火爐是奉是背進云尼山鷲嶺<span class='corr'>已</span>同時誰能不辜負去師云絕壁奔雷莫耳聾麼進云冬煉三時傳舊火天留一磬擊新聲師云室內不知兒孫努力禮拜退乃云鼎炮洞上君臣藥斧透曹山父子恩驀地奮身天外看香爐峰讓曉雲吞今日是山僧母難之辰恰有窮子就父將碗白米供養雲堂請來此坐舉揚一上你道曝背衝寒的老病夫方且撫躬自悼又來舉揚箇甚麼恰有汋林主送此木如意舉起左右敲擊復卓一下云機上造機角上生角奇則也奇到此沒交涉鷹爪奪毛虎口攫肉快則甚快到此沒交涉若更說箇不生不死的爛貫索來祝無量壽不知此老還受也無木如意子搖頭不肯了也到不如我這裏堂內堂外箇箇都似木雞事事還他魚貫未經桶底卻自忘機現前松風石澗擺脫厲色淫聲碓觜茶鐺陶盡凡情聖解莫道美食不中飽人且道木如意子作麼生消繳耶正襟垂袖參天地擁腫何心八面揮下座。</p>
<p>結制日孫魯山居士請上堂僧問火燄為三世諸佛說法三世諸佛立地聽是何意旨師云燒卻汝眉毛進云識得本來真面目方知腳下有來源師震杖云識得麼進云觸著當門露柱子方明自<span class='corr'>己</span>立地處師云瞎撞木頭僧作舞師云亂跳作麼僧禮拜歸位乃云盡宇宙是箇禪堂以元會為呼吸而結制十界情塵跳跟不出可惜不自知針上亦是一座禪堂以剎那收天地而結制十身器界當下虀粉可惜不自知直木子笑道大鵬背脊郎當太甚焦螟睫上土曠人稀大無邊處受用不著細無間處又鑽不入二俱不涉汩沒何依不如且在長連單上面面相對壁立萬仞去直木子保汝的時節因緣決定不欺恰好孫魯山居士從曹溪來訪青原隨喜藥樹新堂顧瞻枯荊再發靈壽當前面面光明人人壁立因問結制事如何老僧云過冬士云四季木犀香難禁春消息老僧云幸賴過量人來證明士一笑因分玉粒飽灑雲堂磨片石頭因緣斯許福城多生相遇且置只如同歸一笑直下幾能豁破也無良久舉大慧杲禪師因不動居士至上堂云眼空宇宙渾無物大坐當軒孰敢窺選佛選官俱<span class='corr'>已</span>了同途把手不同歸敢問大眾既同途又把手為甚不同歸壁立萬仞的還曾夢見麼昔陸亙大夫問南泉曰肇法師甚奇怪解道天地與我同根萬物與我一體南泉遂指庭前花曰時人見此一株花與夢相似徑山今日判斷若向理上看非但南泉謾陸大夫一點不得亦未摸著他腳下一莖毛在若向事上看非但陸大夫謾南泉一點不得亦未夢見他汗臭氣在或出來道大小徑山說理說事即向他道但向理事上會取諸仁者大慧尋常血濺梵天為甚又在平地上喫交且如同途把手不同歸與今日的同歸一笑可能向理事上會取否耶如會取不得自有時節禪堂前問取靈壽木去下座。</p>
<p>重陽晦山和尚到山引座上堂雙桂重陽待客開撒花水底看天裁橋梁界破雲霄路紫氣從南過嶺來可笑病龍鍾一向三不管就有箇驪龍頷下探珠猛虎口中奪骨的漢子來卻也湊泊不上反覺得水碓中一粒米鈍置殺人忽然一陣風吹得晦山和尚到此自江北四祖打南華回吐西江頂上之波掃七祖無縫之塔多生故人啼笑不了同堂鐘鼓異響旋宮億萬毫毛一齊豎立好箇節拍豈容錯過諸仁者猶[仁-二+(太*皿)][仁-二+(天/韭)]耶或者興化躲雨不妨盤礡演祖若是咬嚼玄要正好叩擊汾陽掀天浴日但去摩捋虎鬚騰擲一上母論搆得搆不得決有一段痛快不負汝等過重陽也惟憑氈拍板知得九韶音。</p>
<p>竺菴和尚訃至上堂萬里澥山碧化雪波斯擲卻連環訣黃龍角攪滄溟竭紙灰騰空天破裂痛絕痛絕竺菴和尚和盤倒卻去也兩點眼珠一場滴凍有分痛者觸著便可瓦解水消若猶一膜依稀莫嫌今日叨怛念我杖人一碗磠沙被竺法兄打頭吸盡所以徑山拼命見賊攢刃生蓮省侍太平獄中親磨干將自此接圓通之鼓搥興壽昌于瓦礫金殿嵯峨功成不處翛然南岳毘洞再開奔天界之訃音造棲霞之無縫重泝西江頂上廩山之塔巋然拜掃東苑武夷不跨石門雷鼓竭澥掀天突然脫去自題火把粉碎須彌大吼一聲八絃震動平生自協雲龍不輕許可且喜異苗雙茂付托有人雖然正幢乍折愁殺邪氛蓋信好山鋤頭凌霄蹴岳大眾且問雲居一棒刀斫不開出沒洪濤原無涓滴你道承誰恩力要歸何處聻若舉電激風馳鬼神罔測宜乎搆湊不來但論事竟堅固嚗嚗石頭難道有徵不信何況末後一擊又且硬塞牢關秪如分付紅爐徹底煎還有于此瓦解水消者麼良久云如其無也不須噥噥且隨我上供去下座。</p>
<p>上堂師陞座白椎竟有僧出問師曰今日天寒不煩久立便下座。</p>
<p>劉平田居士浴佛日請上堂僧問迦文降誕劉公皈依和尚陞座將何指示師云一頓齋有分進云如何是萬象之中獨露身師云曾到雪山頂上麼僧便喝師便打進云這一棒早<span class='corr'>已</span>喫過也師云可惜許進云真心有在師云敗將莫談兵乃云必真解脫始是擔當削鐵斬釘乃大夫事秪如初生自言獨尊何故雪山六載乃叫奇耶莫是入胎習氣難忘耶莫是瞥地乃爾冷笑耶將謂兩指四顧在六合中桑弧蓬矢是誰出像耶將謂白日射人眼花暗室光纔自見一經雪地剝落始能享其四時耶謾落商量閒疑且置只要是箇削鐵斬釘漢子定然拔俗不肯因循即今發願初心原在拄天拄地無我備我本來尊貴不用雲門訝為希奇多生一笑自盡今時早<span class='corr'>已</span>攪長河為酥酪今日平田居士全身拶入青原作箇白髮嬰兒供養索訶世界換骨脫胎忍俊真奇三界忘言<span class='corr'>已</span>周七步盡古今是一大浴盆誰不手舞足蹈又何待即心即佛非心非佛作指頭餳又何待嚼乾矢橛綑麻三斤為麻胡嚇哉且喜大眾各沾一杓共飽一頓又道箇甚麼句子酬他慶快聻九萬里鵬從海出一千年鶴遠天歸下座。</p>
<p>戊申元旦洪浪淵請上堂師云向上一句釋迦未曾投胎末後一句彌勒只堪捧腹中間一句空累文殊普賢兩眼兩腳爭差尚且惹人擯出青原今日即不然三世諸佛百千祖師一齊按過滿口道不得底峰頭海眼噴雪盡力舉不起底閒居閣裏拏雲只為矜茫錯過太無事生所以盤錯相逢又從頭起拂拂云此話且置秪如洪崖浪起跳出西山二十夏剩此眉毛三千里不忘磬眼故鄉本色笑出上風特地臘底逆流恰值百年中半以此元旦作第一齋淨居雲版生大歡喜又道箇甚的好聻但願春風齊著力一時吹入我門中下座。</p>
<p>庚戌十一月初一日讓淨居院辭眾上堂師舉白雲端云他人住處我不住他人行處我不行不是與人難共住大都緇素要分明大慧杲云他人住處我亦住他人行處我亦行瞥喜瞥嗔誰理會新羅夜半日頭明只二老一箇大煞偏拗一箇自無主張藥地愚者即不然拄杖子如蟲禦木一毫端上與時行。</p>
<p>廩山瑞如監院請上堂維那白椎竟僧問如來為一大事因緣出現于世和尚陞座是同是別師曰王宮雪嶺一乘雲進云靈山會上秪借一花今日堂中以何為據師豎拂子進云即今覿面相呈和尚又如何指示師揮拂曰只看遮一下僧禮拜曰將此身心奉塵剎是則名為報佛恩師曰日磨長劍倚天寒乃曰長年占斷白雲封一枝迸出笑春風諸仁者看廩山老祖磨劍出處麼古人真疑迸出只是了<span class='corr'>卻</span>自<span class='corr'>己</span>一段蓋天蓋地光明尋常煮月烹雲便是掀天浴日隨分一莖艸上儼然玉殿層臺原非驩門掛彩鬧鼓販椎可冒濫也昔壽昌談金剛義廩山祖曰宗眼未了非為究竟壽昌問如何是金剛眼廩山拂衣而起且道是何等神鋒壽昌從此鋤破大好山且道從何處迸出于此了得盡兩間白雲一封盡古今春風一笑正可信步來往蹴蹋乾坤若此一封一笑猶涉遲徊直饒占斷長年乃是寒崖焦種耳此山衝霄壁立元公題為不是人間藥地來飲水知源遂爾因巖依樹十年倏忽曳耙青原竺兄和尚重來壽昌塔頂再紅圓此公案瑞如監院率諸緇素請一舉揚你道舉揚箇什麼依舊柱予上北斗光中磨礪石西江頂上灑淵泉拂衣而起結椎下座。</p>
<p>壽昌楚雲大師率兩序請上堂師指法座云是法平等何故特地湧出須彌王座聻西江頂上占定青雲智上座來唱太平不妨信步遂陞座拈香云靈山付囑內外善護不分請看壽昌二字當空便祝香煙萬年無盡此地乃壽昌老祖開西竺之山一時龍騰虎嘯鼓震炎午之運二世和尚克家厚載請我師杖人特主此席大闡無私嗣後竺兄和上瓦礫再造雙其二老善奏塤箎兄唱弟酬金聲玉振今日一總燒卻與他炙地熏天去也楚大師白椎竟師舉拂云藥地彌縫孤不孤一椎今古下紅爐山川風雨穿心過環轍堤眉只兩噓左右拂云還有激揚此兩噓者麼問風行艸偃電閃雷轟萬壑奔流千峰競秀橫說豎說即且置五位君臣請師宣師曰千年曆本費唇皮進云如何是正中偏師曰梅吐三更月進云如何是偏中正師曰溪回一徑風進云如何是正中來師曰青山凝古翠進云如何是偏中至師曰白日舞殘紅進云如何是兼中到師以拂子旋拂曰無汝撈摸處進云偏正<span class='corr'>已</span>蒙師指示秪如諸祖寶塔崔嵬和上又作麼生下帚子師便棒進云可謂打麵還他州土麥唱歌須是帝鄉人師曰遮莫承當如何證據進云爭奈有眼者見有耳者聞師曰不必賴他人僧禮拜云與麼則專為流通去也師又棒曰流漫假承當僧歸位云和尚不得壓良為賤師曰李豐石璽終自愕然問泗州見大聖意旨如何師曰汝見拂子麼進云今日和尚坐法空座拈起一莖艸作麼生普利四州師曰育龜自不見進云如何北斗掛須彌師曰切莫望空啟告進云黃龍頂上浪滔天師曰浸殺你進云恁麼則海底泥牛啣且走師曰湊不上乃曰向上不傳向下文長何必爭如不必通身詎若遍身但作話會徒辱家風只如老祖云醍醐上味出乎乳滴水攙中便不成還曾親過此煆煉關麼三十棒頭開正眼何曾傳得祖師心還曾歷過此㘞地侯麼冒雨衝風分明指示還信此跳出後之受用麼世無真願畫少掠虛絕甦不親折攝猶惑不用則死水一用便莽蕩麻三斤乾矢橛都攙作情識窠臼直饒掀倒禪床喝散大眾也襲成逐塊隨邪又不如瞎驢趁大隊去也疑此自問即是真參雖然恁麼不必氣急現前斧口磬眼節拍歷然大樹繞庭靈苗自茂且道箇甚麼收科好幸是內生王子統功功姑射山前五榖熟珍重結椎下座。</p>
<p>東苑山主熊魯子咸初眾居士請上堂此來掃出石屏心擊櫂聲中無古今偶向讀書坊下過破塵一句待知音此是東苑老祖磨劍之地早從石屏巖下虀粉乾坤撞著大好山頭飛鳶踢破一逢夢筆觸落巖花虎嘯龍吟普天震動大隨不壞逝者如斯山阿一堂舊基重搆皆諸檀護不忘屢世法乳共出隻手莖艸莊嚴適山僧從武夷掃塔而來諸公堅請于此據坐一舉且道老祖眉毛即今何在良久擊案一下曰東苑老祖咳唾了也猶記當初與余繼泉居士三問第一句如何無始以來一念不生的第二句如何是二六時中正受用的第三句如何是生死牢關打破的卻怪何故分作三句莫是怕人顢頇麼即今有破口捏碎者麼确一下曰若于此處透得可信絕甦過關顧佇徒然反勞側耳且道今日幸會前緣又將何者來應箇時節聻岱嶂開雲鋪座下鯉池躍浪在峰頭下座。</p>
<p>冬至日岱嶂居士余雨辰游子六等請師一枝山上堂僧問莫看仙人扇別峰藏玅高寶秘形山從何作眼師曰橋板仙船多眯目扣舷誰向擢歌看進云三教峰前創開虎嘯一枝東苑卻在書坊請問薪火相傳誰是主中之主師曰閣造大虛收萬象爐中寶劍動星文進云九重春色鳳樓開十字毬門獅子滾師曰那裏見得是獅子僧一喝師曰輞川容夜吠僧禮拜師以杖<span class='corr'>槊</span>曰瞎撞習家池乃曰六六峰前<span class='corr'>已</span>展眉扣舷曾和隱屏詩聽泉閣上重敲唱賺殺浮山一局棋此是東苑老祖句眉<span class='corr'>已</span>展了詩<span class='corr'>已</span>和了浮山一局何故賺殺且問今日誰知先著若未透脫怎說過關猶記當年枝山冬至上堂舉及紅爐煖閣以至邊地寒冰設身處地更莫謾現今套在金剛圈子裏儘力跳不出能免六道輪迴耶有現在圈子裏不為寒暑苦樂所干者麼有現在圈子裏而能遍諸國土作佛事者麼若非大死甦來盡被冷煖迷倒七日來復都成套話然則所謂關內句關外句非內非外句內外兼收句翻身跳出句俱不得<span class='corr'>已</span>造化開閉耶壽昌博山東苑杖人以及巨兄皆于一枝山過化當時余猶龍繼泉熊仰宗諸居士都以法喜盤桓屢世所熏種子自熟浮山一局鼓唱同時今諸公兒孫發心設齋請登此座重新舉揚何妨先王閉關頓作華嚴樓閣且道結齋後道箇甚麼好聻冬日背上識取陽春下座。</p>
<p>蘆中余太師一家同鄭牧仲林祖夏黃任者方雲師眾居士暨諸山法侶迎師黃石通天寺上堂師揮拂曰遊山竿木駕雲龍偶畫葫蘆卻不同黃石當機堪一笑點睛專待老壼公僧問應以宰官得度即現宰官身而為說法應以比丘得度即現比丘身而為說法今歲蓮花現瑞通天顏面重光玅協雙超如何指示師曰穀城雲裏白毫光進云兩點水墨一處成龍師曰黃石眼睛闍黎拈得出麼進云男兒自有通天路不向如來行處行師曰未許冒昧承當僧一喝師曰枉費氣力乃曰浮山遠公上堂云第一句水泄不通緇素難辨第二句十方通暢大地全光第三句高低一顧大地齊瞻若是衲僧陌路相逢須具通天正眼始得既以摩醯迸出卻又抹去別拈若是總不相干何故一場虛設將謂非天非人能天能人是箇三不收麼將謂瞎者打開開者打瞎兩折三番定勞之遶麼蚊子銕牛豬炙左膊料踔無涉何以應時千里奇緣不可漫過是花是草揀擇何辜猶憶古人曰理家膠柱紗縠未掀教家牛毛數寶何益宗門毒藥翻成靠著依然不是然則目空雲漢只叫蒼天也乎不則混沌無記盲龜浮木而<span class='corr'>已</span>通天正眼如何即是我杖人集大成玅協之宗難道舉揚不及耶今日就地參天偶有三問第一問曰圯橋墮履何以識得是弄椎兒留侯願棄人間何更寶祠黃石遮兩隻眼在甚麼處第二問曰壼公使季咸逃走鈍置列子還有出身處也無第三問曰九鯉化龍未審金翅還來結款否出格通天者試下一語看良久曰直饒杜湊將來崖州萬里轉見支離了也此事非情識唇齒所能差排顧佇即非不如且罷各人隨分現在玄同如此寺為吾師一家建立香火祠堂供養龍象兼盡玅協即此通天比年劫火蕩灰原自巋然不動衲僧廝守鐘鼓鏗鏘今朝一筆開顏觸著蓮花起舞且道承誰恩力享此通天聻超出乾坤惟一掌山中星月自呼潮揮拂下座。</p>
<p>汋林浴佛日蕭孟昉小翮兩居士為太常伯玉老居士冥誕請上堂師至座前云從徹底掀翻何故臨出門時一上只為撞著生死知音通一信不妨蹋潑九龍湯遂登座良久云今日絕妙因緣還有出來掀翻者麼僧問神龍無首獅子迷蹤至人無欲大道無言按下雲頭相借一問得麼師云雷龍花劈普天聾進云當年此日釋迦生居士今朝薦太常請師陞座且道慶生即是薦亡即是師云兩行水墨一齊飛進云恁麼則居士不忘親付囑靈山一會儼然存師云讚則不無歎則退後乃云嬰兒白髮可憐生一步周遭破古今日日人人初下地圓通一信報知音我杖人在圓通時曾寄蕭伯玉老居士一張白紙此話未圓今朝孟昉居士恰以世尊降生之日月永為長者追薦之道場生死一團骨肉好箇當機到來苔殿花飛不如自問且道問箇甚麼別峰一往挂處無痕狹路相逢難禁失笑且道笑箇甚麼曹溪逆流過嶺此間截住青原春浮手造山川古寺重興般若金粟太常不食粒米蕭齊一榻坐斷浮雲初生本寂空不待歸起信相傳指頭猶在所以世人盡說如來生日愚者說原不曾生世人盡說是老居士忌辰愚者說原不曾死諸仁者者是一部起信論切腳信得及否今朝浴佛無不信者試浴浴看生也一杓死也一杓生中死也一杓死中生也一杓直饒說得箇不生不死更須一杓你道古今一箇大浴盆還浴得快活否你道嬰兒白髮還知痛癢否若不知伯玉老居士來處如何透得黃面老子落處若不槊著兩指四顧的痛癢如何能槊著春浮起信的痛癢有者道月胎水骨多生慧種有者道宿世輞川天然頹放搔則任搔痛癢未在萬丈光芒不經煙火三徑撒手燒卻龍坪煎銷金礦直刳兜率之胎打瞎悟門豈與諸方荅話到者裏須索喚起狗子吐吞雲門煮滾鑊湯薑椒大慧始與獨尊出氣回來遊戲人天自有得力兒孫受享普光明殿諸仁者看看春浮老居士[跳-兆+孛]跳來也一場親荅杖人書。</p>
</div>
</div><!-- end of div[@id='body'] -->
</body></html>