<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>壇溪梓舟船禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>梓舟船禪師語錄序</p><p>余癸卯之四月督運鄖襄以備秦豫之師舟次鹿門灘遙望山間隱隱有紫氣知其中有至人月夜杖履往覓焉屢跨懸澗迷道而歸季夏旋舟於酷暑炎日之下再一往覓雖揮汗成雨足力既窮而勇往不懈以胸中懷至人若赤肉團上一無位真人來來往往故艱涉而心怡也馮虛御風何足云喻披荊蓁拔藤蘿羊腸鳥道數息而至其境未見禪師已入彌勒樓閣矣既見禪師將謂別峰見德雲矣促膝晤對方丈一語入維摩不二法門矣把手相將巖頂共遊踏佛頂[寧*頁]行矣厥後或在署簿書倉忙或入峽貔貅震驚或渡險風濤湍漩千危萬艱際無不印合水乳時時與禪師若覿面也蓋邇來獅吼遍地法幢如林即余之遍踏名山歷參知識亦眾矣未見梓舟大禪師南宗北宗合一也一葉五花匯源也未承曹洞之脈而兼擅其綿密無連纖之偏現接臨濟之傳而獨得其直捷無魯莽之失龍象中又出類拔萃者佛稱聖中聖天中天禪師乃悟中悟禪上禪也何可易得而易遇哉丙午孟夏乘寶筏過鄂渚訪余於署余謁於靈山蘭若酬答瞬焉耳然對無心道人彈指共座開我心花即三千大千七寶以用布施所獲福利恒沙難量況示眾普說機緣頌偈成帙成錄大彰正令顯發無上將大地眾生齊攜般若船中一渡永渡則禪師人天眼目也法王宗子也何可無一言以讚之且承法乳者二隱大和尚也余壬午登蓮華峰參二隱於蓮心精舍話心達旦誠世代法親也又何可無一言以贈之柰公務猥集無搦管時而禪師已登舟矣乘風破浪之間故不及宣揚道妙而略述一再晤言一段因緣爾余曰禪師之語錄可以序可以讚則是妄量虛空乘芥舟觀香水海也蠓蠛之聲安能助空谷之音一拳之石安能益須彌之高哉唯曰觀梓舟禪師語錄勝持金剛四句偈也止止不須說師法妙難思因擲筆焉是為贈序。</p>
<p style="margin-left:4em">髮衲武張聯法名通陞沐手拜題</p>
</div>
<div class='div-other'><a id='mulu2' />
<p class='h1'>古檀溪寺梓舟船禪師語錄目</p>
<ul class="">
<li>第一卷
<ul class="">
<li>上堂</li>

<li>陞座</li>

<li>小參</li>

<li>示眾</li>

<li>機緣</li>

<li>垂問</li>

<li>像讚</li>
</ul></li>

<li>第二卷
<ul class="">
<li>拈頌</li>
</ul></li>

<li>第三卷
<ul class="">
<li>行實</li>

<li>聯芳</li>

<li>法語</li>

<li>雜著</li>

<li>佛事</li>
</ul></li>
</ul></div>
<p class='juan'><a id='mulu3' />梓舟船禪師襄陽檀溪語錄卷之一</p><p class="byline">明法等編</p>
<div class='div-other'><a id='mulu4' />
<p class='h1'>上堂</p><p>為湖州郡侯彭公鹿門法兄山主柯公監院常德修完大雄寶殿圓滿眾請上堂拈香祝聖師云此一瓣香萬卉叢中端為祝延今上皇帝聖躬萬歲萬萬歲伏願皇風永扇慧日常明次拈香云此瓣香奉為滿朝文武天下宰官本郡各衙勛貴及護法鄉紳文學檀越居士耆舊等福同東海壽湧南山心懷般若金剛種智又拈香云此瓣香蜀地生來二十年前參見十餘眾尊宿皮穿骨髓末後船子一棒淹殺屺山方出把茅度歲又十餘載恩毒難忘今對人天眾前奉為荊溪保安堂上傳臨濟正宗第三十二代先師二隱大和尚用酬法乳之恩斂衣就座谷隱無大師白椎云法筵龍象眾當觀第一義師云銅頭鐵額不思善惡者請出相見維那問二三眉未展今日喜重重新殿即不問請問和尚如何是舊基底事師云上頂天下立地僧禮拜師云上座作麼生進云和尚道過師便打云是賞是罰進云賞罰分明師云未是唧溜漢監院問生死涅盤即不問請問昔日世尊在靈山說法通天徹地和尚今日遮天蓋地事如何師云頭上安頭僧禮退師便打僧問古林重現師子吼且道今日法王事如何師便打僧禮退僧問如何是父母未生底事師左卓拄杖進云如何是生後底事師右卓拄杖進云如何是不生不滅底事師復卓拄杖僧作禮師便打乃云若道一椎節上生枝何故聻般若流通妙指微笑超群覓心了不可得始可安心染污不得肋下還拳這邊那邊不通凡聖乃能遊戲三昧所為片瓦為天金沙佈地碧懸慧日竿木剎竟空王殿中沒量大人坐微塵裏轉大法輪如是一念現王侯公子宰官輔相修種種殿堂樓閣粧嚴佛土無量功德殊勝妙好如是一念當道湖州郡侯彭公昔同靈山行不二法門興大佛事古今不墜常不輕菩薩出來恁麼道有念無念實際地中但行禮拜恭敬供養若有四眾罵詈毀辱杖木瓦石而打擲之猶高聲唱言不敢輕與汝等汝等皆當作佛既然如是且道現何祥瑞天上有星皆拱北萬民齊沽壯帝都便下座白椎云諦觀法王法法王法如是。</p>
<p>康熙壬寅菊月非指監院領眾居士并諸耆舊請進院。</p>
<p>師至山門云鹿門山勢最威雄瓦礫生輝見本宗面目雖然無不是百草頭上起雲龍。</p>
<p>佛殿云威音一別刻刻不昧步步相隨大展三拜。</p>
<p>據室云登此室行此令棒頭有眼明如鏡全提直下便翻身擬議衲僧喪本性。</p>
<p>眾請陞座偶據萬壽方丈出入毗盧頂上須要真參實悟向前入室乞棒是凡是聖齊來免受閻羅算帳父母生來非小未生一念全彰便下座。</p>
<p class="head2">鹿門掛雲板</p>
<p>這雲板擊動無邊每日三時凡聖同餐雖是金牛興供養大家滿缽盛如山鳴板三下云請。</p>
<p>眾請陞座師云鹿門祖地元來養道之處任從塵境相對本有自性自在復舉六祖云汝等諸人自心是佛更莫狐疑外無一法而能建立皆是本心生萬種法故經云心生種種法生心滅種種法滅若欲成就種智須達一相一行三昧師云六祖恁麼傾心山僧恁麼舉揚遂卓拄杖云會麼然雖如是吐露乾坤今日失利且道諸兄弟畢竟是何三昧良久云五雲影裏神仙現手把紅羅扇遮面急須著眼看仙人莫看仙人手中扇便下座。</p>
<p>甲辰秋護法席之柯元甫宋并眾居士諸山耆舊請師住襄陽府檀溪禪寺鏟棘語錄。</p>
<p>至山門師云荒郊路徑明珠在掌八面玲瓏無所不照。</p>
<p>佛殿云檀溪一片先天地白馬古今選佛場覿面全提親得入闢開荒地動雲香。</p>
</div>
<div class='div-other'><a id='mulu5' /><p>陞座師云襄陽寶地檀溪勝景不待釋迦遺教不顧祖師西來然雖今日秋至百味具足皆從性地發生此性地在儒放之則彌六合卷之則退藏於密在釋充滿於法界普現一切群生前在道清虛恬淡盡知無為仍有大文武宰官鄉紳文學諸上善人耆德同歸性地性地且置舉昔日世尊同諸上善人遊一荒村世尊指地曰若有賢愚長者此處宜建一梵剎隨有長者拈一莖草於指處插世尊曰建梵剎竟雖然世尊婆心太切船上座不然今日同諸上善人開荒鏟草何故聻喝開雲面失卻鼻孔卓拄杖擊香几三下便下座。</p>
<p>建祖師堂潘珍居士請陞座師云祖師法窟列聖風規初建祖堂預先一著檀溪久廢聚在當然且四眾興從無邊佛果給孤祗園皆因性地如何是性地聻豎起扇子云大家著力復喝一喝下座。</p>
<p>豎禪堂王曹二居士請陞座師云天晴罕遇今乃黃道之期創開檀溪舊制弘揚佛祖叢席人人豎起脊梁個個腳跟點地王曹二居士捐金領眾所建馬祖儀容選佛場中受記不負襄府眾檀護持是凡是聖同在者裏然雖如是今日豎梁一句作麼生道架木同巢鳥喜事鑿斧痕雖是劫灰後枯樹又龍吟。</p>
<p>懸鐘眾居士設齋請陞座師云者箇鐵漢威振乾坤高懸妙界報達四恩靈山感應大轉法輪音聲清雅明暗超生遠近檀那增益光輝增益光輝且置音聲一句又作麼生道便擊鐘三下。</p>
<p class="head2">檀溪掛雲板</p>
<p>師云曲曲彎彎俊俊板板鐵面無情音聲有感二時粥飯聞者充滿擊板三下。</p>
<p>建韋馱殿元甫宋國傑吳領眾請陞座地是舊基木是松柱韋馱聖殿佛法興隆仍有文學宋公吳居士等領眾捐資所建不朽今日山僧登座舉唱北斗恭惟眾檀越微星當照雖然如是萬卉叢中插高標大家扶起棟梁柱喝一喝下座。</p>
</div>
<div class='div-other'><a id='mulu6' /><p class="head2">打三小參</p>
<p>今夜打三落堂晚參父母未生面目眉橫鼻直無容擬議思量未生全現紅爐飛雪片通身自紅爛紅爛未生面業識自消散無生無死漢出眾便相見良久云若有紅爛漢請出相見僧問無天無有地請和尚道一句師云立在甚麼處僧便喝師便打云喝即不無僧禮拜師又打云一一問過方可不往打三。</p>
<p class="head2">解七小參</p>
<p>師云玄峰掛劍檀溪重開壁立千仞特地翻身若有特地翻身請出相見僧問擒縱殺活即不問如何是一堂風冷淡師云即有闍黎證盟進云證盟個甚麼師便打僧一喝師復打僧又喝師又打云落七落八僧禮拜退問如何是七中七師豎拄杖進云萬峰頻撒手師便打僧禮拜師云未是汝放身處問如何是檀溪師便打僧一喝師又打進云青龍皎皎遶檀溪正是獅子哮吼時師打云哮吼個甚麼進云曾記那時推半語看看落在臼窠裏師云如何是你臼窠裏僧擬議師復打問如何是檀溪賓中主主中賓師云截斷葛藤進云檀溪一曲安天下南北東西一口吞師打云你作麼生吞進云有人作得塵中主大家齊唱太平歌師又打云閒言語僧禮拜問和尚上堂有蹺蹊手拏一棒便問機各人若知生死路降龍伏虎誰個知師打云切莫亂道問和尚千山萬水到此何事師云為你不唧溜進云和尚途路辛苦師打云切莫亂跳僧禮拜問如何是最上一乘師云不少鹽醬僧禮拜師云是甚麼味僧擬議師打云好箇典座問如何是佛師便打進云如何是法師復打進云如何是僧師又打云是甚麼僧向前一推師打云未在問十年瞻仰千里追風且道這裏是甚麼人境界師云你在那裏藏身進云要會其中些子意㘞地嘶聲劫外春師云未是你藏身處乃云屺嶺峰頭橫出一枝蔭覆大千且道是何人境界是我法弟牧翁和尚踏遍祖師法窟忽至檀溪草舍說戒打七婆心片片如是綱領雪上加霜徹骨徹髓特為諸人打七皮膚脫落杲日麗天毫髮無私一點無曾無曾且止復舉古人云如何是祖師西來意明明百草頭明明祖師意祖師意覿面相承百草頭上展手摸不著及至摸不著又道意在何處絕後再甦再甦一句作麼生道身在海中休覓水日行嶺上莫尋山卓拄杖云參。</p>
<p>浙江嘉興府秀水縣王仲美請藏經回山上堂拈香云此一瓣香不從天降不從地湧這裏無礙爇向罏中供養龍藏法寶摩訶般若波羅密經并諸佛菩薩垂慈祐民之種復拈香云不忘信念焚向罏中供養居士合家眷等天恩賜福壽子孫永遠極樂指經云三藏經文出自西乾流傳震旦洪波浩渺白浪滔天恁麼普潤乾坤來也三世諸佛歷代祖師從此出從此入四生九有從此得從此證雖然如是萬古碧潭空界月再三撈摝始應知且道知箇甚麼止止不須說我法妙難思喝一喝下座。</p>
<p>上元日轉藏經樊城登選劉居士設齋請上堂維那問世尊昔日在鹿野苑與諸大弟子常言分別心性一不在內一不在外不在中間請問和尚即今在甚麼處師云腦後看取僧一喝師云這一喝從甚麼處來進云紅爐一點分清白拄杖頭上取分明師云非汝境界僧禮拜問向上一路即不問轉經以後作麼生師云你從那裏問來僧一喝師打云落在甚麼處進云棒頭點出金剛眼檀溪寺裏選佛場師云烈虛漢僧禮拜知眾問向上宗乘即不問牛頭未見四祖是如何師云片雪紛紛進云見後如何師云冰消瓦解。</p>
<p>宋蓂菴居士問未有身心世界以前如何是本來面目師云句句分明士云水窮山盡看師打云看的甚麼乃云本來全體離聲離色物外風光非僧非俗婁至曠劫智辯難測天地覆載之恩日月覆載之照臨五嶽八寶覆載崔嵬千溪萬渤覆載流注風雲覆載飄搖樹草覆載榮暢君王覆載萬邦庶民覆載耕樵聖賢覆載明星天下宗師覆載弘開爐韝四生九有承此恩力豎拂云若向這裏識得柳巷花街無非彌勒肉案酒樓盡是釋迦所謂劉居士眾居士等躬請無量諸佛祕蜜三藏摩訶般若尊經三大阿僧祇不離於當念如何是當念的密跡之君不可見猛燄爐中飛雪片喝一喝云鐵船未泛湘江上先輝寶月照[革*同]鞮舉昔日龐居士問馬祖不與萬法為侶者是甚麼人祖云待汝一口吸盡西江水即向汝道龐居士言下大悟馬祖別曲玄音龐居士葉落歸根今日若有人問檀溪不與萬法為侶者甚麼人向他道待汝推倒真武玄峰即向道野水連天現白浪送新春下座。</p>
<p>師誕辰靈照寺電樞法兄設齋請陞座白椎畢全機法姪問爐煙裊白燭影搖紅寶座高登人天爭祝世尊昔日初生便指天指地和尚今朝出世有何利物利人師卓拄杖云只者個進云未生前事是如何師云左南右北進云世尊未離兜率已降王宮未出母胎度生事畢和尚今朝是同是別師云亦任上座揲掇進云恁麼雲邊木馬<span class='corr'>嘶</span>風去海底泥牛吼月來師云吼甚麼僧便喝師打云放過即不可僧禮拜歸位問雲散天邊月春來樹上花善財參遍處黑豆未生芽如何未生芽的事師云珊瑚枝枝撐著月僧便喝師云喝個甚麼僧無語問和尚大開禪社萬色新龜毛縛住玉麒麟青州一領舊布衫而今提起又重新即不問父母未生已前事如何師云蓋覆不得乃云今乃母難之期若道不生今已生若道不死即今父母在甚麼處在我拂子頭上放大光明來也拂子道船上座你坐曲彔床亂做亂說我本在淨白地莫塗污好船上座向爾道是我電樞法兄從滇雲六千餘里到來特為你興揚般若恁麼轉見不堪自知塗污拂子道然雖如是惹得我入泥入水船上座云不因漁父引怎得見波濤復舉世尊未離兜率已降王宮未出母胎度人已畢世尊既未離兜率將甚麼出身未出母胎將甚麼說話然雖世尊說得乾乾淨淨船上座不然何故不動揚古路容得悄然機卓拄杖下座。</p>
<p>山主柯公與大眾等請師上堂為襄戎府彭公副戎府呂公上梁拈香師云此一瓣香根透威音劫外風光焚向爐中供養釋迦牟尼如來諸大菩薩皇圖永固地潔興寧復拈香云此一瓣香溝澗溪涸靈枝獨秀焚向爐中供養襄郡文武諸大護法宰官各衙勛貴高登祿位挺柱石於朝中復拈香云此一瓣香千莖草上萬卉叢中拾來爇向爐中供養本府鄉紳文學居士遠近列剎耆舊等岸上座白椎云法筵龍象眾當觀第一義監院問初年荒地難支持三載於今未展眉因緣至日纔相趁時來大雄占舊基上梁重新即不問如何是無陰陽基師云立在甚麼處僧無語師便打知客問向上宗乘即不問中興檀溪事若何師云溪澗水長流進云如何是檀溪境師云溝壑崎嶮進云如何是境中人師云地上得力進云有水皆含月無山不帶雲師便打僧一喝師云別道一句僧無語師云有頭無尾于居士問如何是檀溪白雲起師云高著眼進云溪水長流因甚不斷師云虧爾打濕腳跟進云雲淨水乾向何處安身立命師云向眉毛上看取進云且道如何安排師便打進云除卻這個又作麼生師復打進云和尚止有這一掌師云汝又如何進云請和尚別道一句師云雲散青天現春至百草香進云謝和尚慈悲<span class='note-inline'>(謝詞不錄)</span>乃云乾坤正氣闊樂太虛超聲越色露出<span class='corr'>佳</span>珍<span class='corr'>佳</span>珍且止今為諸大護法宰官襄戎府副戎府捐金又山主文學眾居士等現座共報佛祖深恩雖然如是上梁一句作麼生道飛拂云棒頭湧出瀟湘月四海清平及第歸白椎云諦觀法王法法王法如是下座向梁云金梁玉柱寶殿生輝眾姓檀越著力高昇。</p>
<p class="head2">屺山先和尚三週以并降生小參</p>
<p>維那問雪地選佛徹骨寒徹骨寒即不問如何是選佛場中事師打云向這裏看進云蒙師指示師云指箇甚麼進云丙丁童子來求火師復打僧便喝師云者箇孟八郎堂主問冬至一陽生大地透金鈴金鈴即不問如何階級上事師云如何階級下事進云不落階級師便打僧頓腳師復打悅眾問世尊於靈山會上云吾有清淨法眼涅槃妙心清淨法眼即不問如何是涅槃妙心師云汝還知否進云這個人人本有個個不無因何不悟師便打僧便喝師云又是第二個進云杖頭有眼明如日袈裟籠裏袖乾坤師云那裏學來的進云對面不識師云正是不識僧一喝師復打知客問昔日馬躍檀溪今朝和尚重建鐘鼓齊鳴龍象交參請問空王殿上誰人作主師云你在甚麼處進云龍飛海外虎沃庭前即今是甚麼人竟界師便打知殿問如何是萬法歸一一歸何處師便卓拄杖進云這一卓在何處師便喝僧隨喝師打云者個相隨漢直歲問今日小參爐煙方燦朦朧相伴皆空請問和尚向甚處住師云在汝頭上知浴問天上天下無如佛因甚麼有生有死師云十字街頭看余居士問佛在靈山會上說四十九年法因甚麼不曾道著一字師云太分明進云但有言說都無實意和尚今日又說個甚麼師云重下註腳進云有眼不觀華藏界有耳不聞舍利聲又在甚處作活計師云舉頭天外看進云降龍不出全體現師云切莫眼花乃云昔日高峰妙祖師云海底泥牛銜月走崖前石虎抱兒眠鐵蛇鑽入金剛眼崑崙騎象鷺鷥牽謂中有一句能殺能活能縱能奪若人檢點得出參學事畢雖然高峰老漢說得乾乾淨淨白浪滔天不免鼻孔落在船上座手裏何故聻氣息猶在船上座即不然亦有四句腳跟下放大光明眉毛上入泥入水南贍部洲打鼓北俱盧洲唱和謂中有一句能殺能活能縱能奪若人檢點得出參學事畢且道是那一句豎拂云珍重便下座。</p>
<p>師誕日林泉寺梅和尚同當家師請陞座明法問昨宵連夜雨今朝日放光年年遇此日母恩卻難忘今日現在即不問如何是父母未生前的事師打云這裏看取進云除卻這一棒是生是死師又打云者孟八郎漢僧禮拜知客問如何是第一玄師云拄杖頭上看進云如何是第二玄師云兩耳對兩肩進云如何是第三玄師云鼻孔不離口皮邊進云如何第一要師云眉毛眼上照進云如何第二要師云撩空飛木鷂進云如何第三要師云日輪當午照進云三玄三要蒙師指示師云若無指示作麼生道僧便喝師打云喝即不無速道速道乃云天地同根萬物一體古今佛祖不易靈明聲色無遺現前眾兄弟皆與不皆不得且置梅和尚居林泉當家師同諸大德詣荒山賤辰敦請無生之生是生一句作何行履梅和尚當家師赤足不惜拖泥帶水豈不為無生耶然須如是船上座也入泥入水若無意耶從何處得來言無展事語亦非機絕後承當不為我母難之期同諸兄弟母難亦能透脫透脫且止昨日風雨來相聚泥裏足踏野石青下座。</p>
<p class="head2">槐樹舖奇居士領眾設齋請小參</p>
<p>師云僻荒三載眾請結冬不避寒暑直下承當請出相見堂主問從上佛祖以來無一法與人今日眾居士設齋和尚將何法示與大眾師云一缾一箸進云香煙散處向甚麼去師云知落處麼僧一喝師云這一喝從甚麼處來僧又喝師云喝驢喝馬僧禮拜師便打悅眾問古人道舉心則錯動念則乖不舉心不動念又坐在無事甲裏且道作麼生得相應去師云錯進云如何是不錯處師便打僧一喝師云喝即不無師又打乃云父母未生前一著眼不見耳不聞鼻不臭舌不味身不知意不入赤條條光灼灼無人無我無外無內這裏轉身便是面目如是眼見如是耳聞如是鼻臭如是舌味如是身用如是意思絲毫無礙萬象森羅頭頭顯露法法全彰觸目皆真隨處作主剎剎塵塵盡在這裏還會麼雲聚天邊月水向長江流下座。</p>
<p class="head2">打七滿小參</p>
<p>佛基問紅爐點雪片雪壓又生芽師打云是雪片是生芽基一喝師又打乃云七日已滿亦當放憨若是惺的無處不是轉身若未惺的不離方寸中有一無位真人在汝等面目出入亦如虛空放箭似地擎山步步踏著孤峰頂上敲風弄雨日輪當照豈有遮蓋耶然雖如是機下無覓處未聞原在閃電間震威一喝卓拄杖歸方丈眾隨禮拜師又云打開布袋口放出一群牛眾又禮拜。</p>
<p class="head2">山主元夫宋公為先君請小參</p>
<p>師對靈揮拂指棺云這個是生耶是死耶若是生耶深固幽遠無人能到若是死耶華堂露柱笑嘻嘻若然如是生亦不生死亦不死作麼是生亦不生死亦不死底春風鼓舞乾坤闊指出山河大地青大地青且致舉世尊昔日示寂入金棺敕阿那律尊者升忉利天告摩耶夫人自天而下世尊已入滅矣摩耶遂到金棺撫掌三下世尊是吾之子子是吾之佛因甚麼不與我說一句佛法而入滅已世尊復于金棺趺坐為母曰生滅滅已寂滅為樂雖然世尊如此婆心太切不免死中得活何故日月輪轉微星當照便一喝下座。</p>
<p class="head2">居士何有功宋節芝為母請小參</p>
<p>師對靈云生死事大無常迅速若識一念能了迅速如是不識生死事大即今宋善人作福修因還有念無念拄杖子振威云說甚有念無念突出苦海無邊界風從花裏過來香振拄杖下座。</p>
<p class="head2">眾請結制小參</p>
<p>悅眾問古剎重興開爐結制龍象交參聚會眾師覿面請師指示師云棒頭有眼明如日進云請師畢竟如何指示師便打云是賞是罰進云賞罰俱濟蒙師指示師復打堂主問烈烈寒風鎖重重玉露封大冶添金炭紅爐紫氣生和尚今日煆煉甚麼師便打云為你不唧溜進云一棒開天眼山空迸日紅師復打知客問刮地包天因甚本無真儀師云問底甚麼進云輝古騰今不漏毫毛師云落七落八進云恁麼則心地不栽閑草木滿途荊棘繞蓮花師云落索不少便打乃云止靜開靜本來清淨覿面當軒如是明鏡打破鏡時月映千江宛然頭頭如是本來面目在天如天在地如地在山如山在沃如沃在生如生在高如高在底如底在聖如聖在凡如凡道這裏有甚麼憑據所以天堂如是地獄地獄如是天堂船上座與諸兄弟特此尋個長安樂底法門長安雖要本分清白本分清白萬象之中無處不是本來面目船上座開兩片皮打鳳羅龍透出生死關生死關如何透飛拂云舉頭天外看誰是個中人下座。</p>
<p class="head2">禮千佛懺會徐劉郭戎王養貴居士等請小參</p>
<p>師云妙法蓮華經者統諸佛降靈之本若有知本者請出重序良久徐居士出問三千七百則公案即不問如何是弟子行住坐臥無礙底消息師云來者是誰意士云石不離山師云還推得倒麼士云和尚道破了也師便打乃云題目現在至理言全無處不是妙典所以道釋迦老子出世四十九年說塵說剎說如是三藏十二分教總是說心說性若是大丈夫漢向佛未出祖未來不可以眼見耳聞意思處直下承當全機透脫更有轉身可以祝無疆聖壽可以報答四恩懺滅冤愆以此積福延齡所謂道心外無法法外無心一瞻一禮心地法門不假他力豎拂子云釋迦老子轉大法輪度生了也且道見麼即今在汝諸人鼻孔裏出氣。</p>
<p>復舉乾峰和尚僧問十方婆伽梵一路涅槃門未審路頭在甚麼處峰拈拄杖畫云在這裏僧又問云曰門拈扇子云扇子[跳-兆+孛]跳上三十三天觸著帝釋鼻孔東海鯉魚打一棒雨似盆傾師云乾峰畫處水底含月雲門道處滿口冰霜然雖如是船上座則不然何故聻百拶碎且道路頭在甚麼處拽拄杖下座。</p>
<p class="head2">解制九女堔張太和居士請小參</p>
<p>師云不受結解縛者請出相見嚮谷禪師問正月去二月來眨眼九盡百花開結制即不問今日解制事如何師云打開布袋口上座出頭來進云解後如何師云收拾布袋你又作麼進云弄花香滿衣師云舉頭天外看誰道出頭人問和尚說進說出說是說非眼光落地向何處去師云向客房裏安僧無語乃云去歲結非結今歲解非解新舊不同圖寒暑侵不壞大家團圞頭滿口嚼生鐵眾中若有飢虛者觀世音菩薩將錢買糊餅放下手來卻是饅頭須是觀世音菩薩百味具足船上座不然本無一文和盤托出放下手來充滿虛空既然如是大眾解在甚麼處喝一喝下座。</p>
<p class="head2">封板小參</p>
<p>師云久旬已解春風浩浩青光騰騰萬象森羅頭頭發生百草頭上佛祖全身本地分明步步踏著且道百草頭上話箇甚麼兔角撐雲露洪爐點片雪直下承當處生死不相關震威一喝下座。</p>
</div>
<div class='div-other'><a id='mulu7' />
<div class='div-other'><a id='mulu8' />
<p class='h2'>示眾法語</p><p>師云塵世國中鬧鬧烘烘惟我林下烘烘道道雖是清淡家常個個本有一燈久被塵牢關鎖眾中若有不被關鎖者麼良久云諸上座無不是燈燄燄騰騰下座。</p>
</div>
<div class='div-other'><a id='mulu9' />
<p class='h2'>貼單法語</p><p>眾執事乃叢林綱紀修行柱石所謂名號貼單弘揚佛祖慧命各自根本智量不息勤勞所謂智者智能天地智能法幢智能脫苦智能度生智能生福既是個個本有底智何須船上座開兩片皮也何故過河雖用渡到岸不須舟撫掌下座。</p>
</div></div>
<div class='div-other'><a id='mulu10' />
<p class='h1'>機緣</p><p>　武昌府護法闇齋武張聯過訪鹿門至方丈待齋師奉點心公曰者個是維摩缽師云請下口公良久師云黑麵點心公曰正好師云山僧罪過又同遊三高祠公問此間有何景師指云霸王獅子香爐靈溢泉四景公曰既是荊棘叢中我也插腳師云恁麼跳公便挽手而已師云慢過。</p>
<p>二府彭公訪至便揖笑師云曾在那裏會護法公曰靈山一會師云者裏不是靈山公曰諸佛所集師云亦非諸佛公便揖師云貧衲罪過。</p>
<p>侍者問明明百草頭明明祖師意如何看取師云百草頭上看取進云不會師云既不會我舉箇古人夜座問是誰時有三人答云某甲古云各下一語去一云彩鳳舞丹霄一云鐵蛇橫古路一云看腳下上座看三語那一語是進云落後一語是師便一掌進云謝和尚慈悲師云慈悲甚麼進云只是道不出師云出也者向前禮拜師云拜甚麼進云明明百草頭明明祖師意師便打云錯。</p>
<p class="head2">師住嘉禾古心菴掩關機緣</p>
<p>雲峰雪廠兄有家像一軸師云請出看廠便開軸師云像在者裏真在甚麼處廠云又要多說師云若不說怎得見廠良久師云圓滿好像。</p>
<p>月溪參禮云弟子淡泊無有一點供養和尚師云者一見真供養進云若某甲不見是有是無師云好與三十棒進云某甲罪過師云好生懺悔僧便禮拜師云果然。</p>
<p>俞公相訪送至橋頭公曰這個妙用誰人知師云相公公便應諾師云者個聻公曰這一點過不得師云請過橋公便過橋師云相公公便回顧師云過不得去。</p>
<p>李公至佛前曰先拜和尚先拜佛師云一任顛倒公曰問過好拜師云好與三十棒。</p>
<p>居士參師曰居士何處士云特來禮拜和尚師云拜個甚麼士云長齋看楞嚴法華經師云諸法常無性信心甚麼士云實樂及樂想師云莫妄想。</p>
<p>趙長源居士問和尚出身何不快活師云知音者少士云大家在者裏師云者裏甚麼士云說箇知是不知底師云莫打作兩橛士便禮拜。</p>
</div>
<div class='div-other'><a id='mulu11' />
<div class='div-other'><a id='mulu12' />
<p class='h2'>有僧呈十三問請師就答</p><p>有時明歷歷有時黑漆漆明歷歷即不問黑漆漆事如何師云不許夜行投明須到。</p>
<p>大通智勝佛十劫坐道場因甚佛法不現前不得成佛道師云阿誰謾他。</p>
<p>金剛經云一切賢聖皆以無為法因甚卻有差別師云家醜不可外揚。</p>
<p>大徹底人本脫生死為甚命根不斷既未斷叫做大徹底師云樹大招風。</p>
<p>盡大地是個火坑得何三昧因甚不被燒卻師云一雨普潤。</p>
<p>胡來現胡漢來現漢道是鏡體是鏡甲師云無水不朝天。</p>
<p>摩尼寶珠久埋沒塵土中如何急切覓得師云照破老面皮。</p>
<p>日用尋常且道作麼生受用師云明月引清風。</p>
<p>盡大地一隻水牯牛且道他向甚麼處收師云換卻繩索。</p>
<p>天地與我同根萬物與我一體因甚卻有分別師云千江有水千江月。</p>
<p>盡大地死人無數且道如何救得師云善哉善哉。</p>
<p>人人本有個個不無為甚不薦取師云和盤托出。</p>
<p>六隻骰子滿盤紅道如何一賽師云缽盂口向天。</p>
</div>
<div class='div-other'><a id='mulu13' />
<p class='h2'>師垂五問請客師下語</p><p>臨濟是忤逆之子聞者盡皆愕然因甚道入正法眼藏答云賞罰分明。</p>
<p>雲門出口便答一字理事俱全且道文彩未張時是有是無答云入水不動波。</p>
<p>溈仰父慈子孝既是父慈子孝因甚作水牯牛去答云知恩有分。</p>
<p>曹洞能金針玉線且道盡大地人有多少摸著鼻孔答云鬍張三黑李四。</p>
<p>法眼道三界惟心萬法惟識離卻心意識道將一句來答云雪土加霜。</p>
</div></div>
<div class='div-other'><a id='mulu14' />
<div class='div-other'><a id='mulu15' />
<p class='h2'>世尊像讚</p><p style="text-indent:0em" class="lg-abnormal"><div class='lg-row'>明星大覺仙聲震遍三千不思善惡法前三與後三</div>
</p></div>
<div class='div-other'><a id='mulu16' />
<p class='h2'>達摩像讚</p><p style="text-indent:0em" class="lg-abnormal"><div class='lg-row'>鐵壁銀山誰謂者漢者漢真常無罣無礙須無面目隻履便見</div>
</p></div></div>
</div><!-- end of div[@id='body'] -->
</body></html>