<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>壇溪梓舟船禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>梓舟船禪師襄陽檀溪語錄卷之二</p><p class="byline">侍者明輝錄</p>
<div class='div-other'><a id='mulu18' />
<p class='h1'>拈頌</p>
<div class='div-other'><a id='mulu19' />
<div class='div-orig'><p>龍牙問德山學人仗莫邪劍擬取師頭時如何山引頸近前曰㘞牙曰頭落也山呵呵大笑。</p>
</div>
<div class='div-commentary'><p style="margin-left:1em">拈云德山雖則口吞佛祖眼蓋乾坤若不是龍牙怎得名振今古還識口吞佛祖麼。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>持來寶劍最威雄引頸能摧萬刃鋒㘞地一聲宇宙轉誰能到此覓形蹤</div>
</p></div>
<div class='div-orig'><p>僧問德山如何是菩提山打曰出去莫向這裏屙。</p>
</div>
<div class='div-commentary'><p style="margin-left:1em">拈云德山婆心片片怎柰這僧眼內無觔然雖如是黃金自有黃金價終不和沙賣與人。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>正令全提萬古傳將軍塞外絕妖氛太平本是將軍定不許將軍見太平</div>
</p></div>
<div class='div-orig'><p>僧問泉州玄訥禪師如何是觸目菩提泉曰闍黎失卻半年糧曰為甚麼如此泉曰秖為圖他一斗米。</p>
</div>
<div class='div-commentary'><p style="margin-left:1em">拈云泉州只解孤峰獨步不解入水求人若論船上座要且不然何故聻不見道口頭只為貪些味腳底芒鞋踏老長。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>觸目分明何用參幾人到此落二三頭頭不是拿龍手敢教身光照百川</div>
</p></div></div>
<div class='div-other'><a id='mulu20' />
<p class='h2'>六祖源流</p>
<div class='div-orig'><p>第一世南嶽讓禪師詣曹溪參六祖祖問甚處來師曰嵩山來祖曰什麼物恁麼來師無語遂經八載忽然有省白祖曰某甲有個會處祖曰作麼生會師曰說似一物即不中祖曰還假修證也無師曰修證即不無污染即不得祖曰即此不污染諸佛之所護念汝既如是我亦如是。</p>
</div>
<div class='div-commentary'><p style="margin-left:1em">拈云讓老漢到曹溪被六祖一拶遂經八載道個染污不得祖曰如是如是不免染污了。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>七八年來苦用工閒樵到此樂無窮泥牛踏破澄潭月萬象森羅露古風</div>
</p></div>
<div class='div-orig'><p>第二世馬祖一禪師衡嶽山中習坐禪讓師知是法器到山問曰坐禪圖作甚麼師曰圖作佛讓乃取一磚於石上磨師曰磨作甚麼讓曰磨作鏡師曰磨磚豈得成鏡讓曰磨磚既不成鏡坐禪豈得成佛師曰如何即是讓曰如牛駕車車若不行打車即是打牛即是師無對讓示偈曰心地含諸種遇澤悉皆萌三<span class='corr'>昧</span>華無相何壞復何成師蒙開示心意豁然。</p>
</div>
<div class='div-commentary'><p style="margin-left:1em">拈云磨磚作鏡瓦礫生輝坐禪成佛不撥自轉打牛打車莫作兩橛含種遇澤頭角崢嶸然須如是南嶽失利馬祖失利何故具眼者斷。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>衡山冷坐幾經秋踏碎磚頭白汗流鞭影橫行含諸像輕輕撥動百草頭</div>
</p></div>
<div class='div-orig'><p>第三世百丈海禪師參馬祖侍祖行次見一群野鴨飛過祖曰是什麼師曰野鴨子祖曰甚處去師曰飛過去也祖遂搊師鼻負痛失聲祖曰又道飛過去也師於言下有省次日祖陞堂眾纔集師出捲卻席祖便下座師隨至方丈祖曰我適來未曾說話汝為甚便捲卻席師曰昨日被和尚搊得鼻頭痛祖曰汝昨日向甚處留心師曰鼻頭今日又不痛也祖曰汝深明昨日事。</p>
</div>
<div class='div-commentary'><p style="margin-left:1em">拈云馬祖搊鼻老婆心切百丈捲席符道奉行曰甚處留心無風起浪丈曰今日不痛也鼻孔向天曰深明昨日事各與三十棒何故賞罰分明。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>撩天鼻孔卻翻威劈面無容捲席歸不是如今閑家具無毛鐵鷂上天飛</div>
</p></div>
<div class='div-orig'><p>第四世黃檗運禪師參馬祖值祖遷化百丈廬於墓側師請問平日得力句丈舉再參因緣言老僧被馬祖一喝直得三日耳聾師聞舉不覺吐舌丈云子已後莫承嗣馬祖去麼師曰不然今日因師舉得見馬祖大機大用然且不識馬祖若嗣馬祖已後喪我兒孫丈云如是如是見與師齊減師半得見過於師方堪傳授子甚有超師之見。</p>
</div>
<div class='div-commentary'><p style="margin-left:1em">拈云百丈一舉黃蘗吐舌雖然如是還我舌根來。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>心廓聞雷著一驚耳聾三日舌頭鳴雄峰虎口尋常事倒卷黃河徹底清</div>
</p></div>
<div class='div-orig'><p>第五世臨濟玄禪師在黃蘗會下時睦州為首座勉令問佛法的的大意蘗便打如是三問三度被打遂辭蘗蘗令參大愚愚問甚處來師曰黃蘗來愚曰黃蘗有何言句師舉前話云不知某甲有過無過愚曰黃蘗恁麼老婆心為汝徹困猶覓過在師於言下大悟云元來黃蘗佛法無多子愚搊住云這尿床鬼子適來道有過無過如今又道佛法無多子見個甚麼道理速道速道師便向大愚肋下築三拳愚拓開曰汝師黃蘗非干我事師回黃蘗蘗曰來來去去有甚了期師曰只為老婆心切蘗曰大愚饒舌待來痛與一頓師曰說甚待來即今便打隨後便掌蘗日這風顛漢參堂云。</p>
</div>
<div class='div-commentary'><p style="margin-left:1em">拈云三頓痛棒臨濟抱贓叫屈大愚一點轉見不堪若不恁麼痛恨難酬。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>三頓橫開令自行還因漁父指前程風顛直到忤逆後聞者俄然心膽驚</div>
</p></div>
<div class='div-orig'><p>第六世興化獎禪師初為臨濟侍者後在三聖會中為首座常云我在南方行腳一遭拄杖頭不曾撥著一個會佛法的人三聖聞得問曰汝具甚麼眼便恁麼道師便喝聖曰須是汝始得又到大覺為院主一日覺曰聞汝道南方行腳一遭拄杖頭不曾撥著一個會佛法的人汝憑個甚麼道理與麼道師便喝覺便打師又喝覺又打來日從法堂過召院主我直下疑汝昨日兩喝師復喝覺復打師又喝覺又打師曰某於三聖師兄處學得個賓主句總被師兄折倒也願與某個安樂法門覺曰這瞎漢來者裡納敗闕脫下衲衣痛與一頓師於言下薦得臨濟先師於黃蘗處喫棒底道理。</p>
</div>
<div class='div-commentary'><p style="margin-left:1em">拈云興化學得一喝便為奇特若不是大覺怎得到興化大眾利害在甚麼處。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>理事掀翻棒下穿祖翁面目如然珍羞百味都傾盡石筍抽條分外鮮</div>
</p></div>
<div class='div-orig'><p>第七世南院顒禪師上堂云赤肉團上壁立千仞時有僧問赤肉團上壁立千仞豈不是和尚語師曰是僧便掀倒禪床師曰看這瞎驢亂做僧擬議師便打趁出。</p>
</div>
<div class='div-commentary'><p style="margin-left:1em">拈云南院舉壁立千仞者僧掀倒禪床也是白雲弄孤峰。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>千峰頂上任開口掀倒禪床坐北斗獅子露牙誰敢驅岩前石虎抱兒吼</div>
</p></div>
<div class='div-orig'><p>第八世風穴沼禪師參南院院問南方一棒作麼商量師云作奇特商量師卻問此間一棒作麼商量院拈拄杖云棒下無生忍當機不見師於言下大徹玄旨。</p>
</div>
<div class='div-commentary'><p style="margin-left:1em">拈云風穴問一棒驚群動眾院曰棒下無生忍風穴自取喪身何故冤有頭債有主。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>自南自北往敲磕棒下無生迸出血萬里一條生鐵柱聲名不見勝奇絕</div>
</p></div>
<div class='div-orig'><p>第九世首山念禪師居風穴勉令師擔荷大法師曰願聞其要穴遂上堂舉世尊以青蓮目顧視大眾曰正當與麼時且道說個甚麼師拂袖下去穴擲拄杖歸方丈侍僧問念法華因甚不抵對和尚穴云念法華會也次日念與真園頭同來問訊穴問如何是世尊不說說真云鵓鳩樹頭鳴意在麻畬裏穴云汝作許多癡福作麼何不體究言句乃問師師云動容揚古路不墮悄然機穴顧真云何不看念法華下語。</p>
</div>
<div class='div-commentary'><p style="margin-left:1em">拈云首山晚居風穴一言以動萬波隨首山若無後句幾乎天地縣隔。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>體究開言莫妄穿無言無說是真傳從來不見未生面古路無容豈動然</div>
</p></div>
<div class='div-orig'><p>第十世汾陽昭禪師參七十一員善知識最後到首山問百丈捲席意旨如何山曰龍袖拂開全體現師曰師意如何山曰象王行處絕狐蹤師於言下大悟云萬古碧潭空界月再三撈摝始應知首座問曰是何道理便爾自肯師曰正是我放身命處。</p>
</div>
<div class='div-commentary'><p style="margin-left:1em">拈云汾陽參七十一員知識末後始透且道透個甚麼雖是海底泥牛啣月走老不知羞。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>捲席聞雷徹底清孤蹤異目有何憑梅魂須放三分雪月映千江絕點塵</div>
</p></div>
<div class='div-orig'><p>第十一世石霜圓禪師謁汾陽經二十年未許入室每見必詬罵一日訴曰自至法席不蒙指示念歲月飄忽<span class='corr'>己</span>事未明有失出家之利語未卒汾叱曰是惡知識敢睥犯我怒舉杖逐之師擬申救汾掩其口乃大悟曰是知臨濟道出常情。</p>
</div>
<div class='div-commentary'><p style="margin-left:1em">拈云石霜慈明老漢須在汾陽二十載若不口稱爭得雪上加霜。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>二十年來不假真燈籠露柱轉法輪擬申掩口無窮盡百草頭邊古佛心</div>
</p></div>
<div class='div-orig'><p>第十二世楊岐會禪師久依慈明總院事每恣參明曰庫司事繁且去他日又問曰監院異日兒孫遍天下何用忙為師然去一日明出師值之小徑搊住曰老漢今日須與我說不說打汝去明曰知恁般事便休語未卒師大悟一日明上堂師問幽鳥語喃喃辭雲入亂峰時如何明云我行荒草裡汝又落深村師曰官不容針更借乙問明便喝師曰好喝明又喝師亦喝明連喝兩喝師禮拜明曰此事是個人方能擔荷師拂袖便行。</p>
</div>
<div class='div-commentary'><p style="margin-left:1em">拈云楊岐好不丈夫慈明不成君子若不如是獅子兒失威。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>事繁仍舊未曾休不是冤家不聚頭拂袖至今無可據變驢變馬自悠悠</div>
</p></div>
<div class='div-orig'><p>第十三世白雲端禪師參楊岐岐問受業師是誰師曰茶陵郁和尚岐曰聞渠過橋遭癲有省作偈甚奇能記否師即念曰我有明珠一顆久被塵勞關鎖今朝塵盡光生照見山河萬垛岐笑而趨起師愕然通宵不寐黎明咨決岐曰見昨日打敺儺者麼師曰見岐曰渠愛人笑汝怕人笑師大悟。</p>
</div>
<div class='div-commentary'><p style="margin-left:1em">拈云白雲作偈被楊岐一笑水脈不通如何是不通底無處不是白雲。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>見人便問意何然塵盡光生四海傳謾把繩頭穿鼻孔白雲微動笑青天</div>
</p></div>
<div class='div-orig'><p>第十四世五祖演禪師參白雲問南泉摩尼珠話雲叱之師領悟獻投機偈曰山前一片閒田地叉手可嚀問祖翁幾度賣來還自買為憐松竹引清風雲為許可令掌磨事未幾語雲曰有數禪客從廬山來皆有悟入處教伊說亦說得舉因緣問伊亦明得教伊下語亦下得只是未在師疑自計曰既悟了說亦說得明亦明得如何未在參累日忽省悟從來寶惜一時放下見雲雲便手舞足蹈師一笑後示眾曰吾因此出一身白汗明得下載清風。</p>
</div>
<div class='div-commentary'><p style="margin-left:1em">拈云演祖偈曰山前一片閑田地摩尼珠卻雖放光縱然識得也未在。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>賊人識賊自稱名一片閑田萬像生朝夕不離家活計口吞佛祖不容情</div>
</p></div>
<div class='div-orig'><p>第十五世圓悟勤禪師為五祖侍者一日部使詣祖問道祖云提刑少時曾讀小艷詩否有兩句頗相似頻呼小玉元無事只要檀郎認得聲師云只要檀郎認得聲既認得聲為甚卻不是祖曰如何是祖師西來意庭前柏樹子聻師忽有省遂出見雞飛上欄干鼓翅而鳴乃曰此豈不是聲遂呈偈曰寶鴨香消錦繡闈笙歌叢裡醉扶歸少年一段風流事秖許佳人獨自知祖謂耆宿曰吾侍者參得禪也。</p>
</div>
<div class='div-commentary'><p style="margin-left:1em">拈云悟老漢須有陷虎之機五祖有拿龍手段船上座不然與你打箇鄉談綿州附子漢州薑。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>誰人不愛賣風流若不知音曾肯休豈可尋聲逐色染龜毛數尺長雲頭</div>
</p></div>
<div class='div-orig'><p>第十六世虎丘隆禪師謁圓悟悟問見見之時見非是見見猶離見見不能及舉拳云還見麼師云見悟曰頭上安頭師聞脫然契證悟叱曰見個什麼道理師曰竹密不妨流水過悟肯之有問祖曰隆藏主柔易若此何能為悟曰瞌睡虎耳。</p>
</div>
<div class='div-commentary'><p style="margin-left:1em">拈云虎丘若不眼花怎得頭上安頭然雖瞌睡不覺常安。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>舉個拳頭探睡虎脫然[跳-兆+孛]跳在北斗水流竹密少人知出入獰龍大張口</div>
</p></div>
<div class='div-orig'><p>第十七世應菴華禪師依虎丘半載頓明大事隆忌日師拈香云平生沒興撞著這沒意知老和尚做盡伎倆湊泊不得從此卸卻干戈隨分著衣喫飯二十年來坐曲彔床懸羊頭賣狗肉知他有甚憑據雖然一年一度燒香著呂千古令人恨轉深。</p>
</div>
<div class='div-commentary'><p style="margin-left:1em">拈云應菴頓明大事具他明個甚麼事鼻孔臭些氣味至今不絕。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>卸卻干戈起息煙清風明月照靈筵羊頭狗肉親身喫氣味熏熏鼻撩天</div>
</p></div>
<div class='div-orig'><p>第十八世蜜菴傑禪師參應菴一日菴問曰如何是正法眼師曰破沙盆菴領之。</p>
</div>
<div class='div-commentary'><p style="margin-left:1em">拈云蜜菴老漢問答雖然體用雙全不免向破沙盆裏藏身。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>通商作者海門州豈容討價弄虛頭買得沙盆傾刻盡歸來便作水牯牛</div>
</p></div>
<div class='div-orig'><p>第十九世破菴先禪師參蜜菴時蜜住靈隱師分座有道者請益曰猢猻子捉不住願垂開示師曰用捉作麼如風吹水自然成紋。</p>
</div>
<div class='div-commentary'><p style="margin-left:1em">拈云春至花開破菴答話風從花裏過然雖如是無風起浪。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>問捉猢猻不住雲返身個裏自成文是人便踵無中路免見琴音指示君</div>
</p></div>
<div class='div-orig'><p>第二十世無準範禪師初謁育王佛照照問何處人師曰劍州照曰帶得劍來麼師隨便喝照笑曰這烏頭子也亂做後至靈隱破菴為首座同遊石筍菴有道者請益猢猻子話師於侍傍大悟。</p>
</div>
<div class='div-commentary'><p style="margin-left:1em">拈云佛照破菴二老宿有殺人刀活人劍無準有出身之路何以見得東家人死西家助哀。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>聞者豈容喪身髑髏[跳-兆+孛]跳煙塵識有猢猻穿鼻坐斷萬機波旬</div>
</p></div>
<div class='div-orig'><p>第二十一世雪巖欽禪師在無準會下每遇入室舉主人公便可[跳-兆+孛]跳與衲僧巴鼻佛祖爪牙更無下口處此病礙在胸中十年後過浙東天童育王兩山佛殿前閒行抬眸見一株古柏觸著向來所得境界和底一時颺下礙膺之物撲然而散始見徑山老人立地處正好三十棒。</p>
</div>
<div class='div-commentary'><p style="margin-left:1em">拈云雪老漢礙在胸中底始見底立地底不免壁上掛風車。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>無礙容留十有年風流古柏殿前栽抬頭一見徑山老明月清風送將來</div>
</p></div>
<div class='div-orig'><p>第二十二世高峰妙禪師參雪巖纔問便打出一日入室巖便問誰與你拖這死屍來聲未絕便打出一日偶睹五祖演真讚云百年三萬六千日翻覆元來是這漢忽省後巖問日間浩浩時作得主麼師曰作得主又問睡夢中作得主麼師云作得主又問正睡著時無夢無想無見無聞主在甚麼處師無對奮志入龍鬚山五載因同宿友推枕墮地作聲廓然大徹如在網羅中跳出元來秖是舊時人不改舊時行履自此安邦定國天下太平一念無為十方坐斷。</p>
</div>
<div class='div-commentary'><p style="margin-left:1em">拈云高峰祖向未問已前十方坐斷天下太平免勞心力。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>孤峰能有幾人眠雲撞枕頭撲落穿無夢無聞齊落地泥牛吼動氣吞天</div>
</p></div>
<div class='div-orig'><p>第二十三世中峰本禪師因觀流泉有省詣高峰求正峰打趁出既而民間訛傳官選童男女師問忽有人來問和尚討童男女如何峰曰我但度竹篦子與他師於言下洞然徹法源底峰付法偈曰我相不思議佛祖不能視獨許不肖兒見得半邊鼻。</p>
</div>
<div class='div-commentary'><p style="margin-left:1em">拈云中峰老入水須是長人不免竹篦在手何故腳跟下點地。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>拈起竹篦百事全鼻頭尖上水連天展開無用真消息卻動阿師起半邊</div>
</p></div>
<div class='div-orig'><p>第二十四世千巖元長禪師參中峰峰問日用事如何師云念佛峰云佛今何在師擬議峰厲聲叱之懇求法要峰舉狗子佛性話師參三年聞雀聲有省峰復斥之師憤然夜半忽鼠翻貓器墮地作聲恍然開悟覺身躍起數丈如蟬脫汙泥之中浮游玄間天地一時清朗復性質峰問趙州何故云無師曰鼠偷貓飯峰曰未在師曰飯器破矣峰曰破後如何師曰築碎方甓峰乃微笑囑曰善自護持時節若至其理<span class='note-inline'>(自彰)</span>。</p>
</div>
<div class='div-commentary'><p style="margin-left:1em">拈云鼠偷貓飯本是尋常築碎方甓氣味不息咄老不識羞。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>破後打開沒意志唯恐築碎娘生鼻阿誰鼠豹露爪牙透出棺材氣味息</div>
</p></div>
<div class='div-orig'><p>第二十五世萬峰蔚禪師謁千巖巖問將什麼與老僧相見師豎拳云這裏與和尚相見巖問死了燒了在何處安身立命師云漚生漚滅水還在風息波平月映潭巖問不是心不是佛不是物是個什麼師以坐具打圓相叉手而立又斫松次師拈圓石作獻珠勢云請師酬價巖曰不值半文錢師云瞎巖云你也瞎我也瞎師云瞎瞎巖命師為首座而付囑。</p>
</div>
<div class='div-commentary'><p style="margin-left:1em">拈云者老漢義手而立拈石作珠若不無中生有難以分座。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>瞎瞎同條坐斷機何勞分座弄精魂張三李四問王老笑殺傍觀不二門</div>
</p></div>
<div class='div-orig'><p>第二十六世寶藏持禪師久參萬峰付法偈曰大愚肋下痛還拳三要三玄絕正偏臨濟窟中獅子子燈燈續燄古今傳。</p>
</div>
<div class='div-commentary'><p style="margin-left:1em">拈云不會教不會禪所以寶藏老漢續燄流芳何故賊不打貧兒家。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>久侍無為露端的窟中牙爪雷轟靂南山雲起北山雨旭日風光照破壁</div>
</p></div>
<div class='div-orig'><p>第二十七世東明旵禪師親寶藏藏問心不是佛智不是道汝云何會師向前問訊叉手而立藏曰汝在此許多時還作這個是解師乃憤然第二日徹法源底呈偈曰一拳打破太虛空百億須彌不露蹤借問個中誰是主扶桑湧出一輪紅。</p>
</div>
<div class='div-commentary'><p style="margin-left:1em">拈云東明老若不義手怎得打破太虛然雖如是狼藉不少。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>如是憤然第二日個中舒展露消息原來漏逗遍坤維桃花滿地多狼藉</div>
</p></div>
<div class='div-orig'><p>第二十八世海舟慈禪師初參萬峰舉楞嚴經但有言說都無實義話再拜求峰劈頭兩棒攔背一踏以腳趯云只這是實義師覺會隱居洞庭山二十九年一日僧到師問何處來僧曰安溪師云安溪有人麼僧曰有虛白和尚說法不異高峰師云是誰弟子僧曰寶藏師云有何言句僧舉室中驗人云心不是佛智不是道三藏不是法是什麼下語皆不契僧問師曾參寶藏否師曰吾與寶藏同參萬峰僧曰當日何所見遂隱於此師曰吾問但有言說都無實義峰便打從此有得更不別參僧曰請言得之所以師云但要人知痛癢的是實義妙心言說盡是皮毛僧笑曰據此見解生死尚未了何得言悟未在不見道心亦不是佛智不是道耶師遂有疑棄菴詣東明遇人設齋師問明今日齋是什麼味明乃打滅燈云識得燈光何處著味方即到口師無語黎明明遣侍者請師師至明曰見何人來師笑云見只見一人說來恐驚駭明云假使釋迦牟尼佛依然是個俗漢但說何妨師云萬峰明云萬峰即今在什麼處師罔然面赤明云若如此不見萬峰師歸客寮三晝夜寢食俱廢忽香燈繩斷墮地頓然大悟明云老闍黎承嗣萬峰去師云公為我打徹豈得承嗣萬峰明即陞座云瞿曇有意向誰傳迦葉無端開笑顏到此豈容七佛長文殊面赤也徒然今朝好笑東明事千古令人費唾涎幸得海公忘我我濟宗一脈續綿綿千斤擔子方全付玄要而今拄杖談以拂子擊三擊下座師即禮謝東明。</p>
</div>
<div class='div-commentary'><p style="margin-left:1em">拈云海老若不遇東明幾乎渴殺反赤面來救得一半。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>念九年來枉用工燈繩斷落振虛空縱橫自在無餘事赤面文殊作正宗</div>
</p></div>
<div class='div-orig'><p>第二十九世寶峰瑄禪師俗為木匠與海舟造塔斧傷足痛索酒喫舟往謂曰適來範作頭傷足猶自可若斫去了頭縱有千石酒汝能喫否師因止酒求為僧充火頭一日負柴舟見云將棘刺作麼師云是柴舟呵呵大笑云是柴拿去燒卻師起疑云和尚如此問我畢竟是什麼道理刻意參究因火燄燎眉毛面如刀割以鏡照之豁然大悟呈偈曰負柴和尚喚作棘火燄燒眉面皮急祖師妙旨鏡中明一鑑令人玄要得舟見便打師奪拄杖云這條六尺竿多年不用又要重拈舟乃笑師又偈曰棒頭著處血痕斑笑裏藏刀仔細看不是英靈真漢子死人喫棒舞喃喃舟曰此偈可紹吾宗。</p>
</div>
<div class='div-commentary'><p style="margin-left:1em">拈云寶峰被火燒眉以鏡照之大悟未照時見個甚麼。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>火頭面目皮皺奪得棒頭賣弄鏡照全然無痕為人勤始勤終</div>
</p></div>
<div class='div-orig'><p>第三十世天奇瑞禪師參寶峰峰問甚麼處來師曰北京峰曰只在北京別有去處師云隨方瀟灑峰曰曾到四川麼師曰到峰曰四川境界與此間如何師曰江山雖異風月一般峰豎拳云還有這個麼師云無峰曰因甚卻無師云非我境界曰如何是你境界師云諸佛不能識誰敢強安名峰曰汝豈不是落空師云終不向鬼窟裏作活計曰西天九十六種外道汝第一師拂袖便行峰付法曰濟山棒喝如輕觸殺活從教手眼親聖解凡情俱坐斷曇花猶放一枝新。</p>
</div>
<div class='div-commentary'><p style="margin-left:1em">拈云天奇老八面玲瓏草偃風行船上座向他道猶欠一著在。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>不存鬼窟活如龍草偃風行恁西東九十六種齊坐斷青山卻在白雲中</div>
</p></div>
<div class='div-orig'><p>第三十一世無文聰禪師參天奇奇問苦樂皆心因向外取師曰秖為不了曰是非皆事因何妄承師曰錯認定盤星曰迷悟皆人因何不性師云早知燈是火豈向外方求奇付法偈曰道者心同慈嫗心爭教赤子困群陰甫成架海金樑子佛缺方知補浩任師居龍泉寺僧問如是本來面目師曰石香亭僧曰恁麼去時如何師曰卻了也僧問今朝孟夏八日天下皆慶如來降誕之辰未審如來何處降生師於几上畫個圓圈。</p>
</div>
<div class='div-commentary'><p style="margin-left:1em">拈云達磨不往東神光不往西無文老漢不了個甚麼若了得錯認定盤星。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>早知燄燄是心光照破慈嫗佛海張示盡香亭空費力何勞几上畫圈彰</div>
</p></div>
<div class='div-orig'><p>第三十二世笑巖寶禪師參無聞問云十聖三賢已全聖知如何又道不明斯旨聞厲聲云十聖三賢爾已知如何是斯旨速道速道師下語不契一日水邊洗菜邊菜墮水圜轉捉不著忽有省攜籃歸見聞聞是什麼師云是菜曰何不別道一句師云請和尚別問來師一日與聞圍爐次聞曰人人有個本來父母子之父母今在何處師曰一火焚之曰恁麼則子無父母耶師云有則有佛眼覷不見曰子見否師云某亦不見曰為什麼不見師云若見即非真父母呈偈曰本來真父母歷劫不曾離起坐承他力寒溫亦共知相逢不相見相見不相識為問今何在分明舉似師聞曰只此偈堪紹吾宗。</p>
</div>
<div class='div-commentary'><p style="margin-left:1em">拈云笑巖老漢攜個無底籃有些承載若遇船上座一喝有火也難燒。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>攜籃問著不曾離覿面相呈放過伊父母火焚親薦得灰飛煙滅報親慈</div>
</p></div>
<div class='div-orig'><p>第三十三世幻有傳禪師聞燈花爆有省遊方參笑巖求正巖曰汝從前得力處一一說來師具實說語半巖驀趯出鞋云向這裏道一句遂把師話打斷因通夜不寐明晨立簷下巖見喚師師回顧巖翹一足作修羅障月勢師當下脫然巖入室曰我這拄杖要與人有要底麼首座曰某甲要巖曰要他做甚麼座曰要他剷斷天下人舌頭巖以杖駕肩曰楖栗橫肩不顧人直入千峰萬峰去師躍然下禪床曰若恁麼須付某甲往前迎揖巖笑曰汝當久久執持一番始可打草去也乃贈一笠曰以此覆之無露圭角。</p>
</div>
<div class='div-commentary'><p style="margin-left:1em">拈曰幻老人向燈光裏遊方若不是笑巖翹一足至今下禪床不得。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>燈花一爆下禪床頭角崢嶸意氣香一笠含雲蓋不得誰知今日更郎當</div>
</p></div>
<div class='div-orig'><p>第三十四世蜜雲悟禪師挑柴過山灣見一堆柴突露面前遂有省棄家入龍池依幻有和尚脫白請益幻曰汝若到這田地須放身倒臥嗣後惟加罵詈師慚悶交加一日城歸過銅棺山頂忽覺情與無情煥然等現正是天地平沉的境界時幻遷北京師乃往覲幻問汝有新會處麼師曰一人有慶兆民賴之幻曰汝作麼生師曰某得得來禮覲和尚曰念汝遠來放汝三十棒師抽身便出一日幻問忽有人問汝何秖對師豎拳幻曰老僧不曉得是甚麼意思師曰莫怪和尚不曉得三世諸佛也不曉得一日舉拂問師諸方還有這個麼師震威一喝幻曰好喝師連喝兩喝師歸位幻囑師扶師法師呈偈曰若據某甲扶佛法任他○○○○○都來總與三十棒莫道分明為賞罰。</p>
</div>
<div class='div-commentary'><p style="margin-left:1em">拈云蜜祖向荊溪銅棺山頂忽覺情與無情被幻老放倒扶起曉得不曉得也是滿口嚼冰霜。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>三十棒施便抽身仍知諸佛喪奇神縱橫殺活分明事獨許巍巍太白真</div>
</p></div>
<div class='div-orig'><p>第三十五世林野奇禪師掩關當湖常參蜜和尚偈曰一念未生前試看底模樣忽一日失足遭跌有省即成偈曰一念未生前六戶絕消息瞥耳揚雙眉大似眼無力即破關走姑蘇見蜜於清涼菴中便問學人絕跡而來特為親近和尚蜜曰莫妄想師曰未審還有堂頭也無蜜曰看腳下師曰不因漁父引怎得見波濤蜜曰莫錯會好師便禮拜後於育王補堂主值宜興鄭居士設茶蜜舉洞山泰首座因緣索眾下語眾默然師曰食到口邊被人奪卻蜜允擺茶是年天童解制上堂舉世尊初生話曰汝等諸人向老僧擬討甚碗拽拄杖下座一時打散師自此全身放下單提棒喝之旨。</p>
</div>
<div class='div-commentary'><p style="margin-left:1em">拈云林師公坐臥玄峰揭出海底泥牛然雖一棒不如全身放下玲瓏岩滴滴。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>全身放下牯牛身出入黃堂臥白雲食到口邊親下手拈來道處與君分</div>
</p></div>
<div class='div-orig'><p>第三十六世二隱謐禪師蜀人也初歷講肆次參禪宗首謁磬山天隱和尚次參雙徑語風老人及見天童蜜雲和尚躬執末務六載一日呈偈辭蜜偈曰確志相從歷數春幾呈醜拙幾咨詢慚非斷背機輪疾幸荷陶鎔豹變新拽杖且歸西北地懷人豈負東南人信知千里同風月敢別吾師出角鄞時蜜默而不答師作禮而出往天台蓮花峰一住又六載不意蜜和尚歸老通玄林師繼席隱師先決意一生作住山人不期壬午秋林師以偈招曰當年送汝住蓮花今日招來也不差腳下且無絲線絆他年吾道可承家師念林師初住相依止林師命書記癸未冬林師結制陞座師出問今日通玄結制正值嚴寒且道滴水滴凍還許融化也無林曰爐煙結篆師云恁麼則溪澗豈能留住終歸大海作波濤去林便打云你向甚處去師云且喜和尚證明林復打師禮至甲申冬林師將衣二頂佛二枚上堂人天眾前付師及自閒師師受囑後明年四月受台州黃巖縣北嵩岩法輪寺請。</p>
</div>
<div class='div-commentary'><p style="margin-left:1em">拈云隱老師五五通講三九識宗一句大海波濤去誰知海外露孤峰即今在甚麼處六六三十六。</p>
<p style="margin-left:1em">頌曰。</p>
<p style="text-indent:0em" class="lg-abnormal"><div class='lg-row'>通玄峰頂露霜花結果圓成更不差融化古杭明月照身藏北斗遍天涯</div>
</p></div>
<div class='div-orig'><p>第三十七世梓舟船禪師五歲死母十五去父二十一歲發心拜白蓮菴映春和尚出家以報父母求脫生死立定參究本分映曰如何是汝本心師云不實映曰我也不實見受庵和尚受指師見雪門和尚處受戒遊榮華山住茅禮拜法華經華嚴經共三載脅不至席明末遭寇饑饉死活幾番時念觀世音菩薩忽聞聲救故遊南海所見十大善知識末後華亭船子法忍寺見二隱和尚問聞得上座在三塔事如何師云與和尚不別隱曰如何是不別底師便展兩手隱云那容得你便打師一喝隱復打師禮拜隱在方丈因打知客師外進云和尚打他為何事隱覿面一棒師悶死於地隱云一向受棒這番氣息也無師忽然起身失笑隱曰這一死也難得活師云說甚麼死活隱一笑時四載每受痛棒故隱嘉興府古心庵閉關三年二隱師住荊溪保安寺招師出關至一句道來師云破時老人上堂對眾付拂并偈補都監執後隱楚襄陽檀溪寺住茅數年重建開荒語句存焉。</p>
</div></div></div>
<div class='div-xu'><a id='mulu21' />
<p class='h1'>梓舟禪師語錄序</p><p class="byline"><span class='note-inline'>(湖州知府彭文煒法名徹崖號鹿門沐手拜撰)</span></p><p>如何是梓舟載人覆人如何是梓舟語錄度驢度馬曹源一滴匝地清風滹水半河滔天白浪撐鐵篙而直入笑夾山空點三頭解陸地以行舟恐黃檗猶斫雙足法兄和尚慈航倒駕逆水生波坐斷老胡一葦未許大滿代度把住津要說甚香象定前忽悟水因勦絕泥牛入後然則橫騎金翅直取鯨鯢若是巨鰲舞翼仔細圈欒倘或蛙步蹍沙且休[跳-兆+孛]跳杖頭有眼古佛從來不渡人棒下無生檀溪而今乾暴暴。</p>
</div>
</div><!-- end of div[@id='body'] -->
</body></html>