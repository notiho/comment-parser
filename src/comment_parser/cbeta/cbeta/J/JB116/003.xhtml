<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu81' />
<p class='juan'>憨山老人夢遊全集卷之三</p><p class="byline">東海那羅延窟侍者福善日錄</p>
<div class='div-other'><a id='mulu82' />
<p class='h1'>法語</p>
<div class='div-other'><a id='mulu83' />
<p class='h2'>示歸宗堅音慈長老行乞莊嚴佛土</p><p>匡山金輪峰頂，有釋迦如來舍利，乃法身常住之地。從昔諸祖建大法幢於其中，先後三十七人，其間發明心地，超脫生死者，不知其幾。是知茲山之靈，誠震旦之祗桓，西江之鷲嶺也。第法運遷訛，與時升降，以致琳宮梵宇，委墮荒蓁，往紫柏大師遊履其地，志興復之，精誠冥感，枯樹迴榮，兆亦奇矣。於時有弟子法湛、果公，志存紹述，誓圖鼎新，而堅強不拔之願，如康會之求舍利於建初也。未幾，果感　今上賜御藏以鎮山門，時則舍利出現，大放光明，山川震吼，艸樹呈祥，誠末法希有之勝事。老人於丙辰秋自南嶽來禮如來舍利，瞻依奇絕，俯仰興懷，但見殿閣莊嚴，大有未備，若中道而餒，無異昔在荒荊也，豈龍神呵護之意乎？第以本發心檀越邢來，慈者願大而力弱，是在吾徒沙門釋子之責，故勸堅音慈公發廣大心，作難遭想，當布五體，捨四大以作莊嚴，況有十方昔在靈山受囑之宰官，居士願王在也，何不普請群集，以成就勝事，庶不負慈父之以家業託也。慈公聞說，大生勇猛，乞老人一語以為前茅，老人笑曰：無庸此也。法界海會，蓮華藏中，無邊佛剎，微妙莊嚴，盡在大心菩薩一念中現，圓滿具足，無欠無餘，全在一念感發之力耳。正如彌勒樓中含攝無量佛剎，所以善財至前而不見者，要假大士彈指之力耳。是則老人之言，如向閣前一輕彈指，其莊嚴佛土，但肯開門，一時頓現，又何假余力哉？公往矣，幸無怠！</p>
</div>
<div class='div-other'><a id='mulu84' />
<p class='h2'>示歸宗執事</p><p>歸宗為匡山首剎，乃歷代祖師之法窟。自耶舍尊者持釋迦法身舍利，從西域來，負鐵建塔於金輪峰頂。此悲願之力，何其深也？右軍捨宅以當布金心，何廣也？想前諸祖說法，何其盛也！世運遷訛，珠宮梵宇，墮於荒榛，何其慘也！叢林巨材，夭於斧斤，何其忍也？獨遺孤松，售以斗米，何其獨也？適有乞兒憐而贖之，何其仁也！樵夫剝啄，根株將折，何其苦也？爰有大師適來見之，咒石作膚，以冀重生，以卜興衰。何其猛也？寒暑未三，肌骨長完，何其應也？續有湛公用發大心，志在恢復，何其勇也？護法檀那，風聲感召，何其集也？剪荊拾礫，化為金碧，不日成功，何其速也？乃啟幽扃，法身重現，光明赫奕，四眾欣睹，何其幸也！山搖地動，六種吼聲，其應如響，何其捷也？睹此瑞事，觀其因緣，種種非一，何其勝也。居士護法，秉金剛心，捐捨四大，何其堅也！老人睹此無上福田，何其痛也！今住此地，飲此水，食此食而不發無上菩提護法心者，不唯非出家兒，實為地獄種子也。余實憐居士護法之心，愍道場未了之緣，特為讚揚，勸諸僧眾各發肯心，同心一力，輔弼道場，志在成就圓滿功德，故量材選職，以授其事。自今以後，諸人但思古人建立之艱難，當念重興之苦心，檀越護持之堅志，各宜增益勇猛。若於其中偷安養懶，攪眾亂群，壞法破僧者，是自取地獄之苦，但能捨身助揚者，即種成佛真因，不負出家之志矣。宜各勉旃！</p>
</div>
<div class='div-other'><a id='mulu85' />
<p class='h2'>示王自安居士捨子出家</p><p>新都王自安居士，有子應辰幼業，儒列諸生，間有文行，眾皆屬望。一日，思生死事大，發心出家，遂自剪髮，走匡廬，禮雲中敬堂和尚。時丙辰夏，余自南嶽來茲山，避暑於金竹，適遇居士訪若子而至，以天屬至情，有難割愛者，余因而示之曰：舉世父母所望於子者，欲其榮名顯親也，故以三牲五鼎之養為盡孝。殊不知養愈厚，苦益深，是累其親，非真孝也。故吾佛世尊，薄金輪而不為捨父母，棄王宮苦行於雪山，六年成道，為三界尊，人天之所宗仰。苟不捨至貴割大愛，何以博長劫不朽之業乎？況稱之曰：大孝釋迦尊，累劫報親恩，此非以了悟無生普度眾生為報地乎？故佛說大戒，首曰孝，名為戒。謂孝順父母、孝順師僧三寶，孝順至道，孝順一切眾生。故真學佛行者，將視一切眾生為<span class='corr'>己</span>，多生父母，豈一生之親而不報乎？第恐出家不知其本也。今若子以志悟無生為根地，吾信其心矣。但出家乃大丈夫事，非將相所能為。若果決其志，不唯報有餘，即養亦有餘也。何以見之？且世之所謂孝者，將以功名博牲鼎為養以娛親也。況功名見制於造物，牲鼎有待於所遇，無論得之而資苦，且舉世求之而未必盡得得之而未必能享，抑有功名而不祿者，亦有父母而不能待者，亦有待之而不樂者，物之不齊也。豈人情可必然哉？以其聽命而不由<span class='corr'>己</span>也。今有志於大道者，求之在我而享之亦在我。今若子操必得之策，懷至樂之養，使其親終身享之，而世世不盡者，此難與世俗比也。居士能捨其子，聽其志，自今<span class='corr'>已</span>往，若子，既潛形於山谷，以大道為懷，居士亦謝塵緣忘形，從子於山中以出世為心。既能割愛，又能超塵有所樂地，即艸衣木食，而錦繡甘旨不易也。其子日夜惟道是念，朝參慕叩，即斑衣戲彩無加也。水流風動，經聲佛號，非繁絃急管可厭也；明燈清香，昏曉不斷，非腥羶臭穢可比也。千丈寒巖，三間<span class='corr'>茅</span>屋，視高堂廣廈卑卑也。但願其子早悟無生，將以獻其父父，亦因子而印其心。是其父子相慶，共成無上之道，<span class='corr'>已</span>享不世之榮名，此必得之事也。其視一官之封，一言之褒而不必者，又如雲泥天壤矣。此居士所捨者小，而所博者大；若子所逆者薄，而所順者厚矣。豈不為世之大孝乎？回視世俗之情，不啻大海之一滴，大地之一塵耳。故孟子言：仁義於齊王，且曰：無如我敬王，況大道乎？居士欣然奉教，請詔名願，執為弟子。老人命之曰福至，言其福自今而至也。字曰大來，謂所捨者小，所來者大矣，故書此以為若子法門<span class='corr'>券</span>。</p>
</div>
<div class='div-other'><a id='mulu86' />
<p class='h2'>示靈源覺禪人</p><p>禪人住廬山，歸宗有年，謂自知根器下劣，不能一超直入。但發願：願此生盡命，誦妙法蓮華經萬部，請乞證盟。未審此行與參究功夫同異何如？願聞示誨。老人因示之曰：諸佛說法，譬如食蜜，中邊皆甜，本無取捨差別，但由學人欣厭不同，故有異耳。所以吾佛出世，持為開示眾生一大事因緣。祖師西來，直指單傳，亦祗令人了悟此一大事因緣，更無別法。所言一大事者，即指眾生本有之自心，名為佛性種子耳。是知經乃佛所開示之路，禪乃欲人循路而行，故持經而不悟心與參禪而不見性者，摠非真行。六祖云：心迷法華轉，心悟轉法華。由是觀之，持經與參禪豈有二耶？是在學人堅持久長不拔之志，持經即參究，參究即持經，所以經中佛意苦求末世持經之人，斯豈求循行數墨者耶？且云持此經者，舉手低頭皆<span class='corr'>已</span>成佛，與宗門咳唾掉臂是祖師意，有何異耶？摠之貴乎真實行持經妙在忘言參究，只在忘心，心言既絕，則佛祖鼻孔一串穿卻，所謂歸源無二路。古人參究，必拼三十年苦心；今經萬部，非三十年不足。禪人苟能持此一念，三十年住山，不異佛祖，定為摩頂安慰矣。但辦肯心，必不相賺，切不可作二法會也。禪人果能辦一片死心，從今日去向青山白雲之中，數椽茆屋，吊影單棲，痛將身心世界一齊拋卻，晝夜孤明，一念專持。此經當於紙墨、文字之外，洞見佛心，了知大事因緣，只在當人日用見聞覺知，食息起居，不離道場。所謂佛子住此地，即是佛受用，經行及坐臥，常在於其中。如此則靈山一會，儼然現存，不離當處而頓證無生，則是心悟轉法華也。</p>
</div>
<div class='div-other'><a id='mulu87' />
<p class='h2'>示蘄陽宗遠庵歸宗常公</p><p>常公有志向上事，專持法華經。聞老人至匡山，因匍匐而來，相見於東林，自陳誦法華經，於十方佛土中，唯有一乘法，除佛方便說，但以假名字引導於眾生，於此懷疑。不知如何是一乘。如何是方便假名？願垂開示。老人謂之曰：所云一乘者，乃一切眾生之本心，吾人日用現前知覺之自性也。以此心性是一切聖凡之大本，故說為乘。乘者是運載義。然此心即是吾人。日用六根門頭見聞不昧，了了常知，不被塵勞妄想之所遮障，光明普照，靈覺昭然。即此一心是佛境界，則運至於佛。若以此心廣行六度，攝化眾生，不見有生可度，亦不見有佛可成。如是一心即菩薩境界，則運至菩薩即以此心觀諸四諦，能斷愛染煩惱苦因，高超三界，證寂滅樂。如此便是二乘境界，則運至二乘。若以此心精修梵行，四禪八定則是四聖，四禪境界，則運至梵天，能修十善，斷上品惡，則感六欲諸天境界，則運至諸天。若迷此一心，恣殺盜[泳-永+(瑤-王)]，斷佛種性，則感三途劇報，則運至三惡道中。是故佛說三界唯心，除此一心，無片事可得。唯此一事，更無餘事，故說一乘，非此心外別有一法可說也。若心外有法，是為外道邪見，非正法也。若了此心，則知三賢十聖及一切眾生皆一心之影響。道是假名，則知佛所說三乘十二分教隨機施設，皆是假名，引導眾生元無實法與人也。種種方便，皆為開示，此心不是更有異法為眾生說也。不唯佛是方便，即末後拈華，迦葉微笑；及達麼西來單傳心印，亦是方便所言直指人心，見性成佛；若言直指，早是曲矣。蓋諸祖垂示機緣，皆為吾人不能頓了自心，不得<span class='corr'>已</span>而曲垂方便。若於佛法上起種種知見，及於諸祖公案上起種種分別，皆是邪見外道種性，非正見也。故末法學人不達自心，專向外求，到底絕無真實受用。及有志參，究向上事，不知本來無法，不了自心一味真實，更要別求玄妙。如此用心，不唯正眼不明，抑且墮落外道邪見。名雖學道，不知翻成地獄種子，豈不哀哉？老人嘗謂學人直貴真實用心自淨，煩惱習氣業識種子，破得一分業識，便露一分佛知見，達一分佛境界，斷得十分業識，便是十分佛境界，豈有心外別將巧法逗湊，將來可為佛境界乎？禪人更莫狐疑，但只了知自心即是一乘。若悟諸法但有假名，便是真實工夫，直須一切處不迷，如此著力做工夫，不必更作一種思量較計，子其勉旃！</p>
</div>
<div class='div-other'><a id='mulu88' />
<p class='h2'>示古愚拙禪人</p><p>古愚禪人，自浮梁來參金輪請益做工夫。老人因問：汝日用如何用心？答云：作唯心觀。又問：汝作觀時，還見有境否？答曰：到這裏摠不見有。老人曰：既不見有境，將什麼唯心？禪人曰：某甲只是不忘。能老人曰：汝說唯心，是以知見做工夫，其實未達唯心境界。古德云：未達境唯心，起種種分別。達境唯心<span class='corr'>已</span>，分別即不生。汝於現前境界，還生分別否？若作觀時，似乎忘境逢緣，依然分別，逐境生心。如此捺硬說唯心，終是不得實證，縱是忘得前境。若執著唯心，則是不能忘心，乃忘所未忘能故心境不得混融，是名智礙。況未得忘境，強說唯心以作實法者乎？古德云：絲毫未透，如隔千山。直饒做到心境兩忘，一法不立，猶是知見邊事。況以思惟心，作究竟想，豈不為自瞞者乎？禪人今去南嶽萬峰，深處諦觀，水流風動，鳥語山光，觸目盈耳，了無身心世界之相，打成一片。只這唯心二字，亦須拋向十方世界外，更有事在。若墮唯心<span class='corr'>窠</span>臼，依然無出頭分。</p>
</div>
<div class='div-other'><a id='mulu89' />
<p class='h2'>示袁公寥</p><p>佛言：蠢動含靈，皆有佛性。傳曰：人皆可以為堯舜。由是而知，靈覺之性，物之本也，人莫不具。竊觀古今生人，豪傑不少，而聖賢不概見者，何哉？蓋以習染之偏，隨情逐逐而不返也，所謂百姓日用而不知。苟能自求知，則聖不難矣。故曰自知者明以不自知，故迷日厚而心日昏。苟有豪傑之士，塞情而復性，則聖可期而事業當垂不朽矣。佛之十戒，孔之四母，禪之一心，皆復性之要也。有志之士，可不勉哉！袁子道生，今素亮者往通問予於曹溪知為上根利器。及余過匡山生遠候，余見其所賦，骨奇性敏，但習重而氣高，故但任習而不見性。苟能奮力遠情，復性則不驕，不背不逆，寡不雄成，則器廣而不隘，志堅而不移，心冷氣消，則可坐進此道矣。則聖賢可期，況事功乎？與其蕩情於無當，奚若祛情以養志，則所造可量哉？老人愛之，示究心之法，大似圯上之敝履耳。因字之曰公寥，冀其日淡於爽口也。</p>
</div>
<div class='div-other'><a id='mulu90' />
<p class='h2'>示參禪切要<span class='note-inline'>(徑山禪堂小參)</span></p><p>禪門一宗。為傳佛心印本非細事。始自達磨西來立單傳之旨。以楞伽四卷印心。是則禪雖教外別傳其實。以教印證。方見佛祖無二之道也。其參究工夫。亦從教出。楞伽經云。靜坐山林。上中下修。能見自心妄想流注。此實世尊的示做工夫之訣法也。又云。彼心意識自心所現自性境界虛妄之相。生死有海。業愛無知。如是等因。悉以超度。此是如來的示悟心之妙旨也。又云。從上諸聖。轉相傳受妄想無性。此又的示秘密心印也。此黃面老子教人參究之切要處。及達磨示二祖云。汝但外息諸緣。內心無喘。心如墻壁。可以入道。此達磨最初示人參究之要法也。傳至黃梅求法嗣時。六祖剛道得本來無一物。便得衣缽。此相傳心印之的旨也。及六祖南還道明等。追至庾嶺奪衣缽。祖棄石上。明提掇不起。明云。我為法來。祖云。汝為法來。但屏外緣。不起一念。當為汝說。明良久。祖云。不思善不思惡。正恁麼時。阿那箇是明上座本來面目。明即大悟。此是六祖第一示人參究之的訣也。是知從上佛祖只是教人了悟自心識得自<span class='corr'>己</span>而<span class='corr'>已</span>。向未有公案話頭之說。及南嶽青原而下。諸祖隨宜開示。多就疑處敲擊。令人回頭轉惱便休。即有不會者。雖下鉗錘。也只任他時節因緣。至黃蘗始教人看話頭。直到大慧禪師。方纔極力主張教學人參一則古人公案。以為巴鼻。謂之話頭。要人切切提撕。此何以故。只為學人八識田中。無量劫來惡習種子。念念內薰相續流注。妄想不斷。無可柰何。故將一則無義味話與你咬定。先將一切內外心境妄想一齊放下。因放不下。故教提此話頭。如斬亂絲。一斷齊斷更不相續。把斷意識再不放行。此正是達磨外息諸緣。內心無喘心。如墻壁的規則也不如此下手。決不見自<span class='corr'>己</span>本來面目。不是教你在公案語句上尋思。當作疑情。望他討分曉也。即如大慧專教看話頭下毒手。只是要你死偷心耳。如示眾云。參禪唯要虛卻心。把生死二字貼在額頭上。如欠人萬貫錢債相似。晝三夜三茶裏飯裏。行時住時坐時臥時。與朋友相酬酢時靜時鬧時。舉箇話頭。狗子還有佛性也無。州云無。只管向箇裏看來。看去沒滋味時。如撞墻壁相似。到結交頭。如老鼠入牛角。便見倒斷。也要汝辦一片長遠。身心與之撕。挨驀然心華發明。照十方剎。一悟便徹底去也。此一上是大慧老人尋常慣用的鉗錘。其意只是要你將話頭堵截意根下妄想流注不行就在不行處。看取本來面目。不是教你向公案上尋思。當疑情討分曉也。如云心華發明。豈從他得耶。如上佛祖一一指示。要你參究自<span class='corr'>己</span>。不是向他玄妙言句取覓今人。參禪做工夫。人人都說看話頭下疑情。不知向根底究。只管在話頭上求求來求去。忽然想出一段光景。就說悟了。便說偈呈頌。就當作奇貨便。以為得了正不知。全墮在妄想知見網中。如此參禪。豈不瞎卻天下後世人眼睛。今之少年蒲團未穩。就稱悟道。便逞口嘴弄精魂。當作機鋒迅捷。想著幾句沒下落。胡言亂語。稱作頌古。是你自<span class='corr'>己</span>妄想中來的。幾曾夢見古人在。若是如今人悟道。這等容易則古人操履。如長慶坐破七箇蒲團。趙州三十年不雜用心。似這般比來。那古人是最鈍根人。與你今人提艸鞋也沒用處。增上慢人未得謂得。可不懼哉。其參禪看話頭下疑情決不可少。所謂小疑小悟大疑大悟。不疑不悟。只是要善用疑情。若疑情破了。則佛祖鼻孔自然一串穿卻。只如看念佛的公案。但審實念佛的是誰。不是疑佛是誰。若是疑佛是誰。只消聽座主講阿彌陀佛名無量光。如此便當悟了。作無量光的偈子幾首來。如此喚作悟道。則悟心者如麻似粟矣。苦哉苦哉。古人說話頭如敲門瓦子。只是敲開門。要見屋裏人。不是在門外做活計。以此足見依話頭起疑。其疑不在話頭。要在根底也。只如夾山參船子問云。垂絲千尺。意在深潭。離鉤三寸。子何不道。山擬開口。師便一橈打落水中。山纔上船。師又云。道道。山擬開口。師又打山大悟。乃點頭三下。師曰。竿頭絲線從君弄。不犯清波意自殊。若是夾山在鉤線上做活計。船子如何捨命為得他。此便是古人快便善出身路也。在昔禪道盛時。處處有明眼知識。天下衲子參究者多。到處有開發。況云不是無禪。只是無師。今禪宗寂寥久矣。何幸一時發心。參究者多。雖有知識。或量機權進。隨情印證。學人心淺。便以為得。又不信如來聖教。不求真正路頭。只管懵董做。即便以冬瓜印子為的決。不但自誤。又且誤人。可不懼哉。且如古之宰官居士載傳燈者。有數人而<span class='corr'>已</span>。今之塵勞中人。粗戒不修濁亂妄想。仗<span class='corr'>己</span>聰明。看了幾則古德機緣個個都以上上根。自負見僧。便鬥機鋒。亦以自<span class='corr'>己</span>為悟道。此雖時弊。良由吾徒一盲引眾盲耳老人。今遵佛祖真正工夫。切要處大家<span class='corr'>商</span>量高明達士。自有以正之。</p>
</div>
<div class='div-other'><a id='mulu91' />
<p class='h2'>示董智光</p><p>董生斯張生長富貴之室，早發求出生死之心，蓋夙習般若勝緣內薰之力也。先參雲棲大師，授淨土法門，未即卒業，頃參老人於雙徑，願受優婆塞戒，且自發露罪業深重，願求出苦之要，用何修習，以滅罪愆？老人因示之曰：學人即知罪根深重，古德教人隨時消舊業，切莫造新殃。佛為業重眾生，開懺悔一門，最是出苦方便，偈曰：眾罪如霜露，慧日能消除。若欲懺悔者，端坐念實相。是為正行。此外皆助方便也。眾生自性與佛平等，本來無染，亦無生死去來之相，但以最初不覺迷本自性，故號無明。因無明故，起諸妄想，種種顛倒，造種種業，妄取三界生死之苦，是皆無明不了自心隨妄想轉。如人熟睡，作諸惡夢，種種境界，種種怖畏，眾苦難堪，及至醒來，求夢中事，了不可得。是故眾生墮在無明夢中，隨妄想顛倒，造種種業，自取諸苦，醒眼看來，諸顛倒狀，豈可得耶？即今現在無明夢中，如何能得消舊業耶？須是以智慧光照破無明的信自心本來清淨，不被妄想顛倒所使，則諸業無因，以妄想乃諸業之因也。此何以故？由無始來迷自本心，生生世世，以妄想心造種種業，業習內積八識田中，以無明水而灌溉之，令此惡種發現業芽，是為罪根，一切惡業從此而生。今欲舊業消除，先要發起大智慧光，照破無明，不許妄想萌芽，潛滋暗長。若能妄想起處，一念斬斷，則舊積業根當下消除。所謂不怕念起，只怕覺遲，覺照稍遲，則被他轉矣。若能於日用起心動念處，念念覺察，念念消滅，此所謂眾罪如霜露，慧日能消除，以無明黑暗，唯智慧能破，是謂智慧能消除也。若晝夜不捨，勤勤觀察，不可放行，但就妄想生處窮究，了無生起之相，看來看去，畢竟不可得。久久純熟，則自心清淨，無物無物之心，是為實相。若常觀此心，又何妄想可容積業可寄耶？如此用心，是名觀照三昧。若自心煩惱麤重，無明障處，不自覺知。如此，則古德有教學人參究，即將念佛審實公案，正當著力，提起一聲佛號，橫在胸中，即便審究這念佛的畢竟是誰。如是隨提隨審，並不放空，將此疑團橫在胸中，如<span class='corr'>己</span>命根，更不放捨，一切動靜閒忙，去來坐立，唯此一事，更無餘事。如此用心，纔見妄想起時，就將此話頭一拶，則當下粉碎，一切妄想，自然掃蹤滅跡矣。以此話頭如日輪當空，無幽不照，只恐心力懈怠，不肯著實提撕，故不能敵妄想耳。若敵得妄想消處，便是舊業消滅時也。捨此一著，更向心外別求，則諸佛出世亦無懺悔處，此在自力，非他力可代也。若惡習強勝，力不能敵者，在昔佛有明誨，若修行人習氣不除，應當一心誦我無為心佛所說心咒，此實格外方便也。以各人藏識潛流，習氣深厚，智力不到不到之地，必須仗佛心印，以密破之。譬如難破之賊，必請上方之劍，此須早晚二時，自取方便，唯以參究工夫為第一義耳。老人以此指示，大似與盲人拄杖子，其實行在<span class='corr'>己</span>躬，非師友可代也。以居士志歸法門，故名之曰福覺，要以覺照為行本也。字之曰智光非智慧光，又何以破癡暗耶？但須覺照不昧，智光現前，便是了業障出生死之時節也。</p>
</div>
<div class='div-other'><a id='mulu92' />
<p class='h2'>示聞汝東</p><p>維摩居士住毘耶離城家居，盡屏所有，獨寢一室，以示疾說法，即文殊等三十二大士，窮其舌辯，不能當杜口一默，此從古在俗第一善作佛事者也。老龐盡散，家資從馬，祖得西來，大意乃云：但願空諸所有，切勿實諸所無，此又善學維摩者也。汝東居士，其以二老作知識乎？</p>
</div>
<div class='div-other'><a id='mulu93' />
<p class='h2'>示徑山堂主幻有海禪人</p><p>佛祖一心教禪一致，宗門教外別傳，非離心外別有一法可傳，秪是要人離卻語言文字，單悟言外之旨耳。今參禪人動即呵教，不知教證一心，乃禪之本也。但佛說一心，就迷悟兩路，說透宗門，直指一心，不屬迷悟。要人悟透其實究竟無二。如來藏中求於去來，迷悟生死了不可得，此豈屬迷悟耶？二祖云：覓心了不可得。六祖云：本來無一物即般若，無五蘊根塵識界及出世三乘之法也。以無所得故，得菩提，與覓心了不可得，豈二法耶？是知教說一心所多者，凡情聖解耳，參禪頓破無明，是絕凡情也。悟亦吐卻，是絕聖解也。斯則禪呵知解，而教未嘗不呵也。今參禪人從教迴心者，不能忘知絕解提話頭，不能忘情絕跡皆在所呵，何其毀教謂不足取耶？今棄教參禪者，果能先解本無凡聖，不屬迷悟，是為見地。依此參究，當人一念若存絲毫情見及玄妙知解總是未透，皆生死邊事，豈可便以為得？即今無明眼知識印證，若不以教印心，終落邪魔外道。但不可把佛說的語言文字及祖師玄妙語句，當作自<span class='corr'>己</span>知見，必要參究。做到相應處，如經云：一切煩惱應念化成無上知覺。如此便是頓悟的樣子，不是將煩惱習氣夾雜知見，當作妙悟也。亦不是別有，只是消盡煩惱習氣，露出本來面目耳。故云悟了還同未悟時，依然只是舊時人，不是舊時行履處。豈不見夾山未見<span class='corr'>船</span>子時上堂，有僧問：如何是法身？山云：法身無相。又問：如何是法眼？山云：法眼無瑕。時道吾在座，不覺失笑。既見船子，後道吾遣僧往問：如何是法身山？仍曰：法身無相。又問：如何是法眼？山仍曰：法眼無瑕。僧回，舉似道吾，吾云：這漢此回方徹，此便是伶俐座主，棄教參禪的樣子也。海堂主久親教乘，今棄所習，單求向上一路，且看夾山前後兩轉語一般，道吾為甚肯後不肯前？試看不肯在甚處？肯在甚處？這裏定當得出，管取教意祖意，一齊吐卻，他日便可把一大藏教一口吸盡字字化成，光明藏也，葛藤不少。珍重！珍重！</p>
</div>
<div class='div-other'><a id='mulu94' />
<p class='h2'>示徑山西堂靈鑒智禪人</p><p>承教有言：一切法不生，我說剎那義。初生即有滅，不為愚者說。古德云：悟無生者，方見剎那。然既悟無生，又何有剎那之可見？若見有剎那，則非悟無生，今何云悟無生者方見剎那？是則無生剎那，一耶異耶？佛依不生說，剎那則非異矣。祖師云：悟無生者，方見剎那，則無生剎那，又非一矣。若離一異求之，則無生意亦繫驢橛矣。溈山云：今人一念頓了自心，名之為悟。即以所悟淨除現業流識，是名為修。然流識者，謂微細生滅，即剎那心也。言悟後而修，則是悟而後見也。且悟後方見剎那，則前悟者非真無生明矣。今參禪提話頭，雖云著力，而微細生滅，流注潛行，如石壓艸，黯然不見。若不斷生滅，如何得悟無生？若非無生，又何以敵生死？若悟而後見，則世尊依剎那而說無生，又為剩法矣。西堂飽餐教義，今棄所習，單提向上一路，於此試定當看，但不可作義理和會，亦不可向意解中求，能於一念剎那中頓見無生，則佛祖鼻孔一串穿卻。</p>
</div>
<div class='div-other'><a id='mulu95' />
<p class='h2'>示知希先山主</p><p>山主久棲講肆，從少林參諸祖機緣，今盡屏所習，單提向上一路，吊影雙徑。適老人來，因拈香請益老人示之曰：此事人人本無欠缺，圓滿具足，所以日用不知，不得受用者，直為無始惡習種子積劫薰染，根深<span class='corr'>已</span>是難拔。今又新薰言教、文字、祖師公案，種種知見，更增一重障礙，雖要求明自<span class='corr'>己</span>，轉求轉遠，此何以故？只為昧卻自<span class='corr'>己</span>向他取覓耳。以積生煩惱習氣，名煩惱障；玄妙知見，名所知障。若二障消除，本體自現。今參究向上事，先要將從前所學一切文字語言玄妙道理，名為雜毒。盡情吐卻單提本參話頭，重下疑情，斬斷妄想煩惱根源，使內不得出，外不得入，前後際斷，中間自孤，只有一箇疑團作自<span class='corr'>己</span>命根，疑到疑不去，用力不得處，一覷覷定，看他畢竟是箇什麼？看來看去，捱來捱去，自有倒斷時也，但存絲毫知見，於中便隔千里萬里矣。但看初祖云：心如墻壁，可以入道，便是歸家第一條路也。若心不肯死，疑不切當，則千生百劫，終在途路耳。山主但將精神收向此中，管取他日得處定不是之乎者也。可到萬萬勉之！</p>
</div>
<div class='div-other'><a id='mulu96' />
<p class='h2'>示嵩璞恩山主</p><p>古德教人參禪做工夫，先要內脫身心，外遺世界，一切放下，絲毫不存，單提一則公案話頭，如趙州狗子還有佛性也無？州云：無。或萬法歸一，一歸何處，或審實念佛的是誰，隨舉一則，橫在胸中，如金剛王寶劍，將一切思慮妄想一齊斬斷，如斬亂絲，內不容出，外不容入，把斷要津，築塞咽喉，不容吐氣。如此看力，一眼覷看，這提話頭的，畢竟是個甚麼？如此下疑，疑來疑去，疑到心如墻壁一般，再不容起第二念，纔有妄想潛流，一覷覷見，便又極力提起話頭，再下疑情。又審又疑將此疑團扼塞之心念不起妄想，不行時正是得力處。如此靠定，一切行住坐臥，動靜閒忙中，咬定牙關，決不放捨，乃至睡夢中亦不放捨，唯有一念話頭是當人命根，如有氣死人相似如此下毒手撕挨，方是真實參禪。用工之人，用力極處，不計日月忽然冷灰豆爆，便是大歡喜的時節。若悠悠任意，一暴十寒，恐終無得力時也。山主有志向上事，當以此自勉。</p>
</div>
<div class='div-other'><a id='mulu97' />
<p class='h2'>示乘密顯禪人</p><p>學人日用觀四大如影觀目前如夢事，觀心如急流，觀動作如機關木人，觀音聲如谷響，觀境界如空華。作是觀時，無我我所，無動我者，無作為者，去來坐立，無起無止，應念無生，是名入無諍三昧。</p>
</div>
<div class='div-other'><a id='mulu98' />
<p class='h2'>示覺一珪禪人</p><p>今之學人，多知有向上事，發心參究，將古人現成公案，隨舉一則作話頭，如萬法歸一，一歸何處？將此一則橫於胸中，如金剛王寶劍，一切妄想情慮，當下一齊斬斷，不留寸絲。如此二六時中，念念斬斷，不被妄想瞞昧，起處便見，一見便斬，更不隨他掉弄。如此斬截，雖是好手，須知猶被話頭障礙，無發悟之期。若能就於斷處更下疑情，要疑這妄想畢竟從何處起？滅向何處去？正當妄想不生時，一眼覷定，畢竟要見他下落。如此著力，只在一念不起處，鑽鑽來鑽去，久久不移，如老鼠咬棺材，自有透脫時也。若但有一念向佛祖言教公案玄妙道理上起疑，是錯用心，恁麼驢年，亦無出頭分也。禪人有志，當從此入。</p>
</div>
<div class='div-other'><a id='mulu99' />
<p class='h2'>示曇衍宗禪人</p><p>宗禪人少遊講肆習性相義，久之，忽以不見自性起疑，因慕禪宗諸祖向上機緣，遂盡屏舊習單提一念<span class='corr'>己</span>躬下事，參究有日，未有所入。適遇老人至雙徑，拈香請益，因示之曰：古人云：不貴子行履，只貴子見地。所言行履者，趣進工夫也。見地者，了達自心為行本也。行本不明，則趣操失旨，故參學之士，以見地為先。所言見地者，乃的信自心，本來清淨，了無一物，不獨凡情，聖亦不立。但因無始無明，自蔽妙明，故起種種顛倒，妄想分別，造種種業。譬如醒人無事，忽於睡中作種種夢，夢中苦樂等事，宛如現前。及至覺來，求之了不可得，是謂無中生，有豈實法耶？但痴人顛倒，執為實有，此乃見不徹也。及佛出世，說種種法，乃破夢之具耳，亦本無也。而學佛法者，又執為<span class='corr'>己</span>實有之法，此乃夢中增夢耳。今參禪之法，無別妙訣，直是打破夢想顛倒。若了知本無的信自心清淨無物，則達妄想非有；了妄不有，則知佛法。破妄想者，亦本非有，佛法是藥，妄想是病，若藥病不立，則本體安然。如此則知藥病皆病。今參究所提，古人無字公案，乃攻藥病之藥也，是謂以毒去毒。若知本無物，則參之一字又下一毒也，豈可將此作玄妙會耶？若不信自心縱參，亦是誤服毒藥，禪人能信之乎？當於一法不立處參。</p>
</div>
<div class='div-other'><a id='mulu100' />
<p class='h2'>示顧山子</p><p>余居雙徑之寂，照適居士顧子來參，扣其業曰：事形家次至化城，因指點山水談造化之精妙，超乎形氣，蓋得其精而遺其麤者，因詰之謂嘗見悟一篇，謂作者亦奇人也。是篇乃余門生、周子所述，余嘗序之。且曰：一乃萬物之本，造化之蘊也。故曰天得一以清，地得一以寧。聖人得一以為天下正，正，則不滑於邪而固其本也。然人與物，理與氣，心與形均一也。一得而眾理歸之，語云：識得一萬事畢。故吾徒參玄之士，必曰萬法歸一，一歸何處？斯則歸一可知，一之所歸，則不可知也。今夫人者，萬務交固，萬慮攻心，紛紛擾擾，竟莫之寧，乃不識一之過也。居士既能觀天地造化之歸一，而不識身心性命之歸一，是知二五而不知為十也。苟知性命之歸一，則萬化備在於我矣，可不務哉！</p>
</div>
<div class='div-other'><a id='mulu101' />
<p class='h2'>示譚梁生</p><p>譚生根器最利，蓋從夙習般若中來。然般若乃眾生佛性各各具足，而根有利鈍之不同者，良由五慾習氣有厚薄之不等耳。其利根者，因久習般若，淨除染污習氣，及至今生聰慧明利，而人不知，返將利根聰明，作染污惡習之資，是名顛倒也。以般若內薰故，時時有出塵之志。且曰：我至某時，待世事了畢，即去學道。此等見識，舉世皆然。以有將來之念故。目前種種應緣境界，由抱未來高尚之志，視為不足，為亦不屑。為以此虛想返增貢高我慢之心。謂他人無此心，皆傭品耳。而自<span class='corr'>己</span>將目前放過世出世間。二者俱失虛送光陰。及至將來，未必可如初志也。且又心不檢細，行情存鹵。莽以我見作高明。此尤誤之甚也。如此喚作有志氣返不若三家材裏田舍翁，他無別想歲歲生涯不缺，可不愧哉！聖人教人不躐等，故曰素位而行。老子曰。誇者不行。惟今既有此向道之志，就從今日切切仔細，就規矩上做將去，將一片真實心學道不染污的現前行將去。若目前時時刻刻不放過，則將來不脫空。若目前以虛想空頭，且待將來，是涉河求井而止渴也。豈不愚哉！譚生請直看目前不虛，放一著，便見平生下落。</p>
</div>
<div class='div-other'><a id='mulu102' />
<p class='h2'>示曹居士</p><p>凡民日用不離見聞覺知，而聖人亦然。其用既同，而有聖凡之別者，在知與不知之間耳，故曰百姓日用而不知。學人復聖工夫，只在日用不知處，求其固有之知。若見本有之知，則一切聲色貨利了然不被所惑。如是則遇境<span class='corr'>逢</span>緣，如鏡現像，無一物可動於中矣。此入道之要門也。</p>
</div>
<div class='div-other'><a id='mulu103' />
<p class='h2'>示馮延齡</p><p>學人向道第一要怕生死。次要知生死根生死根者，即日用現前種種憎愛、取、捨、我慢、貪、嗔、痴業。是既此是生死苦根，發心要斷，更無他術，只是起時，就照見定，不容他起，當不起處，則當處消滅，消滅時更不相續。如此用心念念不放過心，心不昧其知，自靈知若靈，則觸境境不牽心觀心，心不附境，心境不到，則生死無容寄矣。如此用心，不必別求玄妙。</p>
</div>
<div class='div-other'><a id='mulu104' />
<p class='h2'>示寒灰奇小師住山</p><p>奇先禮達大師求出世法師許可令參老人為之薙染，以學無常師也。依老人數載，以刻大藏因緣，復歸本師執勞此大役非一日矣。今以老病覓大休歇場意，卜之無當也。適老人以達師入塔因緣來雙徑，見奇氣雖弱，而心力更強，以向十餘年來，得單提向上一路少有巴鼻，但欠㘞地一聲耳。談及歸休地，老人示之曰：盡大地是寂滅場，唯在學人肯放下處，便是休歇地耳，又何從他覓哉？古德云：不離真而立處，立處即真。良由自心生滅，一向循情種種取捨故頭頭障礙。三祖大師云：至道無難，唯嫌揀擇。又云：良由取捨，所以不如。若不如，則窮盡十方，無可休之地矣。老人觀此雙徑，乃八十八祖說法地。大慧禪師乃古今禪門老將亦歸宿於此，即汝本師和尚腳跟遍海內立足無卓錐。畢竟以刻大藏因緣，故得埋骨與大慧同坑。此何等因緣哉？況汝隨本師願，輪刻經於寂照開山，皆汝用命之地，即汝放捨身命處也，又何捨其本而他求耶？老人知汝不能放捨者，乃我見未忘，非懶病也。以淨法界中，佛祖、眾生大家有分，獨我見者不能入。若見有我，則視佛祖皆是人相，人與我相對，如此則終無可避之人，亦無可休之地矣。汝自不休，則無地可休。汝若肯休，則當下便休，一切放下，方為大休。休則佛與眾生皆即避影，亦無地可容渠矣。汝求向上一路，雖云奇特，不若放下平貼耳。古人云：家邦平貼到人稀。若到平貼地，則佛亦不做，更何向上可求耶？</p>
</div>
<div class='div-other'><a id='mulu105' />
<p class='h2'>示石鏡一禪人</p><p>古人為生死大事不明走向山中吊影單棲，專為究明<span class='corr'>己</span>躬下事，故云大事未明，如喪考妣。不是養懶圖安閒任意度時也。必欲究此大事，只可運糞出，不可運糞入，直須將妄想惡習文字知見，一齊吐卻，放得胸中乾乾淨淨，了無一法當情，只是一個話頭作自<span class='corr'>己</span>命根，古人三十年不雜用心，正是此耳。若今住山任意悠悠，隨情放曠，妄想起來，又要逗湊幾句詩作兩首偈，當悟的道理消遣日子如此，只是一個養懶的痴漢，如何喚作住山道人耶？不唯唐喪光陰，抑且虛消信施，挨到臘月三十日，將什麼見閻老子耶？不是將一首詩一首偈，便可抵得他過也。禪人當思為甚住山，畢竟要討個下落，方不負百劫千生一遇之勝緣。古德云：三途地獄受苦者，未是苦也。向袈裟下失卻人身，誠為苦也。可不念哉？</p>
</div>
<div class='div-other'><a id='mulu106' />
<p class='h2'>示太素元禪人</p><p>凡學人先習教乘，迴心向上一路，雖是有志，無柰藏識，中有新薰文字、雜毒習氣舊薰、貪嗔痴愛、煩惱習氣，內外交攻，最難打疊，要放放不下，要斷斷不得，要止止不住，因此要提話頭如水上葫蘆，遏捺不下，只管與之打交滾，最是難下手，及下手不得，便打退鼓了也。如此乃是沒志氣，無力量人，說甚參禪。如今初心，只管將心內外一切道理知見及妄想思慮一齊放下，放了又放，放到無可放處，方纔提起一則公案。話頭如趙州無字，橫在胸中，因甚道無重下疑情？若疑情得力，則妄想不起；若纔見起時，切不可與之作對，將心要斷他亦不得，將心止他亦不可相續。他但只覷見，便撇過一撇便消，急急提起話頭，深深看覷，則彼妄想自然掃蹤滅跡矣。此是初心下手做工夫的訣。若話頭純熟，妄想自稀，不作障礙，久久疑情得力，妄想暫歇時，便得一念歡喜也。得些歡喜處，不可當奇特，但從此好用功耳。禪人棄教從禪，初心最難，故以此示之，切不可視作小事。</p>
</div>
<div class='div-other'><a id='mulu107' />
<p class='h2'>示恒河智禪人持法華經</p><p>禪人出家，浮渡久，執侍澹公得任持法門，居化城有年化城，乃刻大藏地為海內法窟禪人力任其常住，綱維百務，眾多歸之。老人適來雙徑禪人作禮，請益願持法華經。老人因示之曰：佛為一大事因緣故，出現於世，所謂開示一切眾生佛之知見，令其悟入。所言佛知見者，乃眾生本有之佛性也。今被無明封蔀而為妄想知見，故日用見聞知覺，隨情造業，以取生死之苦，不自覺知，故勞我釋迦大師特特出世一番，單為開示此事，使之悟其本有，不假外求。若悟此本有，則日用六根門頭應緣作用者，皆佛智現前，名佛知見，非眾生妄想知見也。若悟此知見，則頭頭法法皆真實用心，凡一切動用諸行，皆真實妙行，都為成佛真因矣。故經云：乃至舉一手，或復小低頭，乃至一香一華，以至供養佛，皆<span class='corr'>已</span>成佛道。故微因小善，皆成佛真因，況身任眾務，捨命為法，豈非成佛之真種乎？吾佛教人，持法華經者，入如來室，著如來衣，坐如來座。如來室者，大慈悲心是；如來衣者，柔和忍辱心是；如來座者，一切法空是禪人能奉如來三者之教，乃名真持經。人若不能入此三法門，則單持安樂行品，念念思惟，心心願入，晝夜不忘。如此則六萬餘言，字字光明，現於六根門頭矣。若不入此法門，縱能持百千萬部，但是與義作讎家，豈真持經者耶？若不信老人，更當請問文殊、彌勒。</p>
</div>
<div class='div-other'><a id='mulu108' />
<p class='h2'>示盛蓮生</p><p>參禪要死中發活善病，要看到死處，方從苦得樂。病所苦者，為愛此身，試將此身看到死了，燒了灑了，畢竟是誰為受苦者？</p>
</div>
<div class='div-other'><a id='mulu109' />
<p class='h2'>示王鹿年</p><p>王生鹿，年生長，淮西有力而敦義來禮徑山謁老人乞語，老人見其負義氣而有慈心，因謂之曰：子聞之古有大力之人乎？敵人者愚，敵<span class='corr'>己</span>者智，愚者常弱，智者常勝之道也。余嘗讀淮陰、留侯二傳，始信貧不聊生，母死營地，欲其傍，可置萬家志何大也？見受屈於二少年，何其弱也？良志為韓，乃用博浪之椎，何其勇也？及見圯上老人見挫於敝履，何其卑也！既而兩皆成大業，卒取封侯，始知少年之不足死，浪椎之不足用也。借使初無自敵之志，安有今日哉？是以聖人教人以不用為用，故曰柔勝剛弱勝強。易曰：剛而能柔，吉之道也。嘗謂項羽拔山舉鼎，力雄千古及敗別虞姬噓唏泣數行下，是能敵人而不能敵<span class='corr'>己</span>者也。故聖人直示顏子曰：克<span class='corr'>己</span>復禮為仁。古今學者皆知克<span class='corr'>己</span>之語，而不能作勝<span class='corr'>己</span>之業，豈智也哉？王生有力於此，當不墮凡夫數可耳。</p>
</div>
<div class='div-other'><a id='mulu110' />
<p class='h2'>示在顒侍者</p><p>顒侍者，生於西蜀，少沉賤役，幸般若之因，不昧小小，即知參妙峰大師發出世心，亦夙種內薰而使之然適遇澹居和尚入蜀時，顒執侍直指徐公，素喜其信心，遂命禮澹和尚，求出苦法，薙髮為沙彌老人來雙徑顒充侍者，日夜精勤無怠心。老人初憐其蠢蠢，時時激發，以時聞老人開示衲子，而顒亦眉問津津動色，是知眾生佛性種子待時而發也。因請益老人，乃開示以念佛審實誰字公案，教其參究，顒亦能領荷，第恐無決定，為生負心，不能拼命到底，又恐夙習惡知惡，見中道遮障，流入邪網。除此二病，則單提一念，晝夜六時，緊抱疑團，即二三十年，不悟不休。縱今生不悟，將作勝因，來世出頭，便知此事雖經多劫，亦終不失正因種子也。若立志不堅，用心不切，別起邪思，不但辜負此生，即千生萬劫，亦無出頭分也。</p>
</div>
<div class='div-other'><a id='mulu111' />
<p class='h2'>示在介行者</p><p>紫柏老人全身荷負大法，欲建法門中興之業，故刻方冊大藏經。此一段大事因緣，非小小也。任其事者，屢難其人。末後全付擔子，與澹公一肩荷之，此力量又非小小，經既刻而貯，不得其宜，則復化城之功，又非小小化城，復非一手一足之力，而奔走效力，衝寒冒雨，晝夜惶惶而不息者，此固多人所聞侍者在介事事賈勇先登，不避艱險，其功居多。此又眾中之尤難者，以其輸忠效力也。嘗謂世人未有無所為而樂用者，即古豪傑皆然，況其他乎？憶漢高帝，天下既定，功臣未封，忽見沙中偶語問子房子房曰：此從兵戈中冒矢石，經萬死一生者，皆欲得尺寸之封，今未見封，故偶語耳。於是即封之。此古昔用人之格也。今觀介侍者，初心無他圖，圖出家耳，今奔走七年，化城定矣。大法<span class='corr'>已</span>得所矣，其居功者寧無偶語乎？老人謂今當可以如來之賞而賞之也。介侍者，即以老人得如來之大賞，若不能奉如來法，持如來命，行如來事，萬一破戒壞法，如來亦有三尺在也。當勿以輕心易心，而以得之不難也。慎之哉！</p>
</div>
<div class='div-other'><a id='mulu112' />
<p class='h2'>示在淨沙彌</p><p>佛說二十難中云：得人身難生中國難得遇佛法難，親近善知識難生正信難。此五乃難之難者，淨沙彌<span class='corr'>已</span>具其四，所欠者，唯生正信耳。今幸出家，得遇大善知識為依歸，又渾身跳在佛法大海，此何修而得？何緣而至？若不奮發勇猛，生大正信，將此一片幻妄身心，洗得乾乾淨淨拼一條性命，志出生死，廣修萬行，以結成佛無上之大緣，豈不當面錯過耶？既到寶山，不可空回；若不發心竭力，是為空回，豈不可惜多生善根種子耶？古得云三途地獄受苦者，未是苦向，袈裟下失卻人身，誠為苦耳。佛言：心如絃直，可以入道。所言絃直者，謂無委曲相也。如何是委曲相？謂機械巧心、偷心、乖心、覆過心、無慚愧心、懶墮偷安心、見人過失心、貢高我慢心，自是非他心、不生孝順心、無慈愍心。總之，一切不善心皆是自心之委曲相也。今要發心，只須將前一切心盡行掃除，時時檢點，念念照管，不許放行，恐不能頓斷。但將古人一則公案橫在胸中，習氣發時，便提此話頭，與之撕捱。久久純熟，則心自條直，而道念日增，行門日進，心地日明，如此一生，始謂不虛度也。不然，待生死到，將何以抵對耶？沙彌當自思之，切不可作等閒輕意放過。</p>
</div>
<div class='div-other'><a id='mulu113' />
<p class='h2'>示性田徒海耕行者</p><p>歷觀古之豪傑，涉艱難，困苦操長遠不退之志者，概不多見其人若晉五臣從重耳亡，在外十九年無怠心者，蓋亦日夜望咫尺之封，且垂不<span class='corr'>朽</span>于竹帛耳。此乃名利牽心，故忘身從事，此古今世人之常情也。若田道人者，從達大師二十餘年，寢食俱廢，競競一念，未嘗少怠，小有過差，痛責重杖。居常兩腿如墨，竟不起一怨心，出一怨言，以至犯大難。願以死從事，在寂寞苦空門中，竟何所圖？乃能精進堅強，不拔如此哉！由是觀之，較古忠臣義士所絕少者，今於道人見之矣。王太史談之甚悉，余曾目擊其人與行事，不謂能徹底也。及死，得從葬大師於雙徑。余謂此一坯土，不但俗人即僧徒，亦不易得，是於法國土中<span class='corr'>已</span>得茅土之封也，非亡身血戰，何以有此？臨終以此卷付其徒。朱道人，今澹公為名曰海耕，亦法門功臣，世業之<span class='corr'>券</span>也，豈小緣哉？</p>
</div>
<div class='div-other'><a id='mulu114' />
<p class='h2'>示澹居鎧公</p><p>古之忠義之士，非有大力，不足以任大事，其力有心，力有氣力。語曰：志至焉，氣次焉。志為心，氣為形。又曰：持其志無暴其氣，言持與無暴，是欲各有其養也。以形太勞則枯精，太勞則竭，神，太勞則歇。莊周所言以有涯，隨無涯殆<span class='corr'>已</span>，<span class='corr'>已</span>而為智者殆而<span class='corr'>已</span>矣。此言過用而不知所養也。故老氏有言：治人事天，莫若嗇嗇者，有而不盡用也。養形謂治人養性，謂事天，吾佛所謂六根奔於六塵之境，久而遂勞，謂是故也。是知古人任大事者，未有不以有餘而從事於物也。如漢高帝取天下，是以力也，百戰百不勝及一勝即成大事，豈非善守有餘，以治不足者哉？今乃先大師以法門之大事付公一肩而荷之，不遺餘力，當百折之衝秋毫，皆窮神極力以應之，以其志有餘而不暇顧其形之易瘁也。今也大法方半，外患雖寧而內慮方殷，觀公形枯而精神耗疲，此關休戚者為隱憂也。苟不謝末以培其本，則日見其耗，況有形易化時往，難復當及時，休養以全其天和，所謂本立而道生也。以公生平所學，以明心為格，若心廣而形眇，則力全而任有餘，則未盡之業，猶千里之行以蹔息而至公必有以自處也何如？</p>
</div>
<div class='div-other'><a id='mulu115' />
<p class='h2'>示念佛切要<span class='note-inline'>(在雲棲為聞子將子與母氏說)</span></p><p>念佛求生淨土一門，元是要了生死大事，故云念佛了生死。今人發心，因要了生死，方纔肯念佛，只說佛可以了生死，若不知生死根株，畢竟向何處念？若念佛的心，斷不得生死根株，如何了得生死？如何是生死根株？古人云：業不重不生娑婆，愛不斷不生淨土。是知愛根乃生死之根株，以一切眾生受生死之苦皆愛慾之過也。推此愛根不是今生有的，也不是一、二、三、四生有的，乃自從無始最初有生死以來，生生世世捨身受身，皆是愛欲流轉，直至今日，翻思從前，何曾有一念暫離此愛根耶？如此愛根種子，積劫深厚，故生死無窮。今日方纔發心念佛，只望空求生西方，連愛是生死之根的名字，也不知何曾有一念斷著？既不知生死之根，則念佛一邊念生死根只聽長，如此念佛與生死兩不相關，這等任你如何念，念到臨命終時，只見生死愛根現前，那時方知佛念不得力，卻怨念佛無靈驗，悔之遲矣。故勸今念佛的人，先要知愛是生死根本，而今念佛，念念要斷這愛根，即日用現前在家念佛眼中見的兒女、子孫家緣財產，無一件不是愛的，則無一事，無一念，不是生死活計。如全身在火坑中一般，不知正念佛時，心中愛根未曾一念放得下，直如正念佛時，只說念不切，不知愛是主宰，念佛是皮面，如此佛只聽念，愛只聽長。且如兒女之情現前時，回光看看這一聲佛，果然敵得這愛麼？果然斷得這愛麼？若斷不得這愛，畢竟如何了得生死？以愛緣多生習熟，念佛纔發，心甚生踈，又不切實，因此不得力。若目前愛境主張不得，則臨命終時，畢竟主張不得，故勸念佛人第一，要知為生死心切，要斷生死心切，要在生死根株上念念斬斷，則念念是了生死之時也，何必待到臘月三十日，方纔了得晚之晚矣。所謂目前都是生死事，目前了得生死空，如此念念真切，刀刀見血。這般用心若不出生死，則諸佛墮妄語矣。故在家、出家但知生死心，便是出生死的時節也，豈更有別妙法哉？</p>
</div>
<div class='div-other'><a id='mulu116' />
<p class='h2'>示雲棲侍者</p><p>大師未入滅時，前十九年起居，食息侍者日夜周旋。凡一切密行無不睹，一切微言無不聞，一切應機無不達，一切心事無不知。是則大師之全身，色相音聲無不昭昭，於心目之間，即親近數千萬眾，皆不如侍者之真知實見者也。即今大眾人人見大師滅度，只侍者獨不作滅度想耳。末法修行淨土，都要說想彌陀妙相，以未得親見面目，即想亦不真，要聞彌陀說法，則思亦不真。我觀大師，則彌陀之化身侍者執侍<span class='corr'>已</span>久，豈可忘卻大師？又向他家求佛法開示，大似迷自<span class='corr'>己</span>而向外馳求也。是則侍者更不必作別想。只想大師如生前一一規模法範、音聲、語言作事威儀修行，觀念利生，慈悲細細，從頭至足，終日竟夜，一一通想一過。如此則念念想時，就是彌陀出現時也纔有一念忘卻，便是負恩德入生死之時。老人無法可說，但以大師全身安向汝心中不可吐卻，便是我老漢隱身三昧也。汝諦思之！</p>
</div>
<div class='div-other'><a id='mulu117' />
<p class='h2'>示等愚侍者</p><p>自心念佛、念佛、念心、心佛無二，念念不住，能念不立，所念性空，性空寂滅，能所兩忘，是名即心成自性佛，一念遺失，便墮魔業。</p>
</div>
<div class='div-other'><a id='mulu118' />
<p class='h2'>示玄津壑公</p><p>公受業淨慈，乃昔永明禪師唱道地宗，鏡堂在焉。永明塔墮荒榛，公初薙髮，即問其處，遂往禮之。自此常懷大振永明之道，苦心勁節，念念以護法為願，凡事遵永明之軌範，手自行錄，為師承志法。其行事雖未盡履踐，而心實稟之。公每受請說法，所得嚫施，盡公於道場。由是東南講主推公之行，故信重者眾。其移建永明禪師塔於宗鏡堂後，約費二千餘金，誓不募化，唯遵行法華懺儀，堅持其願而集者如雲功，竟成一時。當道若吳方伯本如王憲，長岵雲靡不折節壯其行事。既而修宗鏡堂吳方伯延復吳山寶成寺鼎新之。先是永明禪師以西湖為放生池，湖心有寺，三潭三塔皆廢。公大遵放生之行，乃築三潭，重興其寺，將經營建三塔，皆本願焉。其所為法門之大節，可以表率人天者，靡不心崇之。余適以達大師荼毘因緣，至雙徑公過山參禮，喜其狀貌循循，若無意於事者。及呈淨慈志，余閱之，乃驚嘆曰：有是哉！法門深心人也，心識之！及吊，雲棲大師將往淨慈公先料理宗鏡堂為駐錫所。余入門，見其規度泓闊，非拘拘於視聽之間者。及禮永明大師塔，觀其精妙細密經畫，如法纖悉毫末，無不中規合矩。是知公之才堪經世慈足利生行足服眾力，能護法，殊非碌碌形服者，非乘夙願未易臻此。余留旬日日繞千百眾，人人充足法喜，內外不遺諸凡井井頤指，適可如不經意。余以是見公不獨有深心，實具無方之妙行者，未易言其所蘊也。余既行公送別請益，余因示之曰：為佛弟子，人有真偽，行有理事，才有體用，心有廣狹，均名僧也，而就中不同如霄壤。故菩薩利生之門有多種，以門觀人有大小，故佛呵聲聞為名字羅漢，斥非真也。是知佛所最重者，唯末世中護慧命者為極難。其人以處剛強濁世，自救不暇，安能為法門乎？慮周身之不給，安肯愛護眾生乎？故諸大乘教中，皆稱能護法者，為真佛弟子，以能克荷其家業耳。佛憂滅度之後，求持經者為難。然經即佛之法身慧命，非紙墨文字也。且法身流轉五道而為眾生，是知能護眾生即護佛慧命。故般若教菩薩法，以度眾生為第一，以不住眾生相為妙行，所謂滅度無量無數眾生，實無一眾生可度，是了眾生相空也。然我即眾生之眾生也，眾生既空，我亦何有？是即我人皆空，而中間事業，誰作誰受？如斯則物我兩忘，中間自寂。三輪若空，則實相如如，平等一照，菩提涅槃皆如幻夢，又何有佛法之可說，禪道之可修，萬行之可作哉？所以法華會上讚持經者曰：舉手低頭，皆<span class='corr'>已</span>成佛。是乃以<span class='corr'>已</span>成之佛心，作現前之眾行，故一一行皆是佛行，行之妙者，無踰於此，而真護法蓋不出此如此，是名真佛弟子矣。豈名字者可同年語耶？佛言：慈悲所緣，緣苦眾生，若無眾生，則無菩提。所以菩薩如大地心，荷負眾生故，如橋梁心，濟度眾生故。毘盧以普賢為身，普賢以眾生為身，若以眾生為心，是為荷擔如來矣。公試觀余言，以印證其心。若見自心，果於法合，則法外無法，如空外無空，若有艸芥塵毛而不舉體，全歸法性者，則是心外有法，法外有心，人我樅然，是非未泯，捨此法門，更於何處求向上一路乎？佛元無法與人，祖師亦願自度，若存一法之見，即是自心未度，自不能度，求甚佛祖，作擔糞奴郎耶？公自此以往，更須高著眼睛，自檢點看，莫道老僧饒舌。</p>
</div>
<div class='div-other'><a id='mulu119' />
<p class='h2'>示了無深禪人</p><p>佛言：比丘！心如絃直，可以入道。淨名云：直心是道場。聖人亦云：人之生也。直是知佛心無別妙處，只是眾生中直心人耳，直則無委曲相。所言直者，乃一塵不立，方謂之直。譬如弓絃之直，能容何物哉？纔有一念不直，便是過錯；能念念直，則念念不容一物；物不立處，則本體自現。故六祖大師云：常自見<span class='corr'>己</span>過。即此一語，便是成佛作祖之要訣。所言過者，非作事之差，乃自心之妄耳。以此心本無一物，平平貼貼，纔有一念，則為過矣。一念為過，況種種惡習，念念發現，不自覺知，豈能免過？學人用心，不在一念，上著力，則終身參學，不能得真實受用，以用浮想，緣影為功，故錯到底耳。禪人初參老人於徑山，老人即字之曰：了無欲要著力於本來無一物耳。送別舟中，貽此勉之。</p>
</div>
<div class='div-other'><a id='mulu120' />
<p class='h2'>示雪嶺峻禪人</p><p>學道人第一要骨氣剛，次要識量大。次要生死心切，骨氣識量。乃夙習種性。苟為生死心現前立志。三事具足。是為向道。至若用心參究。古人教人最初下手。便要離心意識。參出凡聖路學此語學者皆知。及至用心纔舉一念。便落意識<span class='corr'>窠</span>臼。如何離得。以多生習氣一向在身心世界裏做活計墮在五蘊區宇。被他籠罩超脫不得。至做工夫。現出種種怪事。皆此過也。是須要識量廣大見處超卓。先將身心世界撇過。舉起本參話頭。如虛空中橛子相似。久久忽然虛空迸碎。便是大人眼界。定不是尋常默照邪禪可比也。此段力量。須是一塊剛骨。方纔立得腳跟穩當。若是軟暖柔懦粥飯氣習者。何敢傍其萬一也。至於看話頭。最怕落在玄妙知見窠臼。是為黑山鬼窟。纔有絲毫玄妙知見挂在胸中。或將古人言句蘊之不捨。便墮外道邪見。以此中纖塵著不得。著不得處。便是得力時。也只須徹底打破漆桶。方是真實。又不可將心待悟作欄頭板也。禪人只麼用力處。他日自信。老僧不欺。</p>
</div>
<div class='div-other'><a id='mulu121' />
<p class='h2'>示劉道人</p><p>汝為生死出家，獨坐孤峰頂上十年，於此何等真切聞被魔害數十次，其心不動。何等忍力聞眾皆勸往他處避之，畢竟不去，何等定見？此必於本分事上大有得力處。既能一念如此，當視四大如空華水，月視死生如夢幻，若果得解脫，便坐脫立亡去。如其不能，就當一念不動，任他刀割香塗，節節肢解，畢竟不動一念，方是正見正行。今聞欲絕粒而死，此是魔所攝持，即當看破此念，決不可如此認著，不唯可惜自<span class='corr'>己</span>為生死苦心，抑恐令他入邪見網也。幸即安心改圖，切不可如此亂作。</p>
</div>
<div class='div-other'><a id='mulu122' />
<p class='h2'>示非石玉禪人</p><p>末法學人多尚浮習，不詣真實，故於佛法教道但執名言，不達究竟之旨，故增益知見。生大我慢，是又以佛法結生死根。良由最初發心不從生死上著腳，亦不知生死為何物，將謂與<span class='corr'>己</span>無干然夜行，故不得正修行路。且佛教人言：言句句乃出生死法，豈意今人反墮耶？此非佛咎咎，在學人無正信、正見，向未親近真善知識，指點說破耳。學人方玉，昔參老人於嶺外真實樸素，既老人東遊吳越，因刻楞嚴、法華新疏，命玉校讎，至於參詳，斟酌得老人言外之旨，是知其所向往者老人今居匡廬休老，異日玉能相伴，於空閒寂寞之中，參究向上事，當不被宿習文字作所知障也。老人行矣，七賢峰頭有牛糞火，煨芋以待子，其念之。</p>
</div>
<div class='div-other'><a id='mulu123' />
<p class='h2'>示袁無涯鄭白生二居士</p><p>參禪向上一路，乃大丈夫事，非淺根薄信者，可敢妄擬。又非世俗知見及夙習濃厚者，可入第一要。正信正知正見為本，塵勞中人，在五慾淤泥，縱有超世之志，無柰世間種種牽纏惡習知見，內薰外誘，最難入手。今發心趣向此事，先要立一片決定出生死心，辦一片長遠不退之志，視妄想業習，奪我淨土，牽我生死，乃歷劫冤讎。今定復我本有。如越王志報吳讎二十餘年，臥薪嘗膽，一念不忘，方雪會稽之恥。況生死煩惱，戕害法身，斷佛種性，非直會稽之恥也。如此切齒拼命一番，最初要將從幼所習文字語言即上大人丘乙<span class='corr'>己</span>亦須吐卻，不得存一字在胸中，將從前一切妄想習氣一齊拋卻一切功名家緣兒女之情，一齊放下，只教胸中空蕩蕩的，了無一物，更將身心世界內外俱撇，單單提箇念佛的是誰話頭，重下疑情，如空中橛子，疑來疑去，直疑到推車拄壁，行不得處，不可打退鼓，從此更發精彩，只管勇猛做將去。如此用心，自然久久迸出，本來面目，得見好消息。若任軟暖習氣放不下，胸中惡物，又被妄想所使夾雜纏綿，枉費精神，世俗中不能作人眼目，翻為笑具，自誤誤人，何益之有？若真真做出一段光明，令無量眾生發菩提心，即此便是火裏生蓮華真奇特丈夫事也。二子見老人發此大心，故敢以真切語相厲其勉力圖之。</p>
</div>
<div class='div-other'><a id='mulu124' />
<p class='h2'>示吳江沈居士</p><p>一切眾生皆以我執而為生死。根本以有，我則有物；物與我對，則形敵生。以我招敵，則眾忤皆歸忤，則為其所惑矣。故眼為色惑，耳為聲惑，鼻為香惑，舌為味惑，身為觸惑，意為法惑。惑則擾，擾則亂，亂則失其正，既失其正，則被所傷者多矣。世之人皆為其惑，而不自知，為其所傷，而不知痛愚之甚矣。且將以為資我也，而又愛而執之，取之又，愚之愚者也。惟有智者知其不我益也，故遠而避之。苟避之，不若忘我，誠能忘我，則於眾敵，猶夫眾箭攢空，則無可寄矣。子志道者，試從此始。</p>
</div>
<div class='div-other'><a id='mulu125' />
<p class='h2'>示王子顒</p><p>若論此事，人人本自具足，不向外求，諸佛出世，無法可說，但只說破眾生自心妄想顛倒之夢耳。達麼西來為二祖安心，只道箇覓心了不可得。由是觀之，佛祖何曾有實法繫人耶？今之學道人，不向自<span class='corr'>己</span>本分上求，但只將佛祖言教，玄言妙語，蘊在胸中，當作實法，及至身心病苦，與目前逆順境界，定為所轉，作不得主宰如此不知過在何處，以一向直在幻妄身心境界上作活計，所以從生至死，未曾一念返覺自心本來面目，古人斥為虛生浪死者此耳。由不覺自心本來光明廣大，但認四大妄身六塵緣影之妄心以為我有，由其不覺，故不知其病根所在，以水火相違，四大交攻，是為身病。妄想攀緣，愛憎取捨，是為心病。然身病藥石可治，而心病則無藥可治。佛為世醫王及調治眾生心病，種種方便究竟，單以覺破妄想無性為回生妙藥，以一切病皆從妄想顛倒而生，是故覺妄乃治本之要藥也。良以吾人一向不覺，故隨妄想所轉，逐境漂流，起惑造業，甘受諸苦而不自知。至若有能知苦求出離者，而不知出苦之要，依然墮在妄想<span class='corr'>窠</span>中，此為以苦捨苦，何有超脫之時耶？為今學人要求安樂法門，先須識破身非我有，但看父母未生前，何曾有此血肉之軀及四大分離，即今此身更向何處安立？如此時時觀察，久則忽然一念覺破，即不為此身所苦，是為治身病之妙藥。一切病元皆從妄想心生，只須日用念念觀察，凡一切善惡念頭起處，即是病根發現，直須當念著力，就在起處觀察，看他畢竟從何處起，畢竟是何起滅，及至妄想滅時，定要追察畢竟滅向何處去？如此追究到起無起處，滅無滅處，是謂起滅無從，則心體安然得大自在。如此把斷要關，則前後不續，中間一念自孤，即此一念獨立處，久久純熟，則妄想病根自拔，一切心垢亦無地可寄矣，是為治心病之妙藥也。以吾人自心本來離念，若知離念一著，則日用應緣動作云為自然不被妄想，欺瞞本體，念念現前，縱有一切逆順境界，自然如湯銷冰，應念化成無上知覺矣。如此善覺自心便是出苦要法。情根既拔，又何病苦所攖心耶？此箇法門，不是向人求覓得的，只在學人真為生死，要拔生死病根，下一片鐵石心腸，是為自<span class='corr'>己</span>本分事殊，非世諦身外功名富貴之事可比也。世人秪知求身外功名，不知求自<span class='corr'>己</span>。聖人云：古之學者，為<span class='corr'>己</span>政謂此耳。子顒切志向上事，但差在言語文字中求，不知向自<span class='corr'>己</span>心地上求，以自心妄想<span class='corr'>已</span>是病根，又將他人言語把作實法，是謂重增一重障礙耳。從今但直覺破自心，妄想不被牽轉，但看妄想起處，決不可相續。佛言：狂心若歇歇，即菩提勝淨明心，本非外得。如此用心不退，即此現前自心，便是大安樂解脫法門矣。捨此，更於何處別求玄妙佛法耶？老人因請益詺其名曰福覺，以其覺乃第一無量之福也，其勉之哉！</p>
</div>
<div class='div-other'><a id='mulu126' />
<p class='h2'>示沈旅泊</p><p>一切眾生皆有佛性，人物同稟，而人獨靈於物者，以其能知能行故耳。是則人為萬物之靈，而不自知有，猶失物也；知有而不能行，亦物也，即行之不決；不決則不至不至，則與不知；不行者同，亦猶失物也。嘗聞魚聽法而生天，龍聽法而悟道，此乃一聞便悟，頓脫生死之苦，而人不能者，是又不若物之靈於人也。由是觀之，佛性平等，人物不二，無情尚乃同體，況有情獨靈者乎？苦於不聞道，又苦於既聞不自信，幸聞而不信不信，則與木石無情等也。昔有至人咒枯木而生花，石聽法而點頭，然人不信道，則又不若木石之易感也。何哉？其所患者，信不篤，志不猛耳。信不篤則不決，志不猛則不能行。是故人之既幸，聞道故信要篤，志要猛，行要力行，不力則非猛，志不篤則非信，斯則又以志為前茅也。古人云：學道先發，一片長遠，決定之志，滿拼盡命，一生乃至十生、百生、千生，以至長劫，直至成佛而後<span class='corr'>已</span>。豈可以軟暖因循，朝勤夕怠，一曝十寒，望其成就乎？旅泊居士沈豫，昌以夙種善根，生十善之家，居富貴之室，以菩薩人為父母，以善知識為眷屬，以同行同願為奴僕以慈力示現為兒女，而身處其中，如青蓮出水，挺挺淤泥而不自信。其清淨本有不染之性，且又蚤遇明師，示出離要道，此何等善根具如此難得之勝緣勝福，豈於一佛二佛所種善根可能耶？既發信心，修諸福德，事事如意，信手取足，不假他力，即以遶宅湖池，約數里許，所養之魚，稱湖沙數。若計利，則歲可千金，而一旦放之，不值一唾。此較尋常以錢市生而放者即百年，未可為比，是作福之大且易也。如此，且聞初請藏經，過蘆洲而滿蕩之，魚夜乘紅光而盡生天，此與囊泉濟涸者，信倍無量，是所度者多且易也。其於諸道場，在在檀度爭先，是所遇者勝且廣也，但以行道不力為愧，請益老人。老人因示之曰：是誠可愧者矣。何也？以外施為易，內施不足，是捨心不若捨物之易耳。雖然，亦丈夫所難也。良由歷劫生死情根深固難拔，非發大勇猛決烈之志，求其如法修行，實非易易，若老人正眼視之，固不難耳。居士諦信誠能以物觀身，則身易輕；以身觀心，則身易忘；以心觀情，則情易折；以情觀性，則性易明。以性觀念，則念不生；念不生，則道在我而不在物矣。如是則與池魚之望法影，而頓脫生死，何以異哉？如是我說人不如物，則又落第三第四義矣，居士能信之乎？苟能信不疑，則居家而亦非家，即世而能離世，則一切資財眷屬皆入如幻三昧矣。如是，又何道之難行，情根之難拔乎？居士欲入毘耶不二法門，當從此入。</p>
</div>
<div class='div-other'><a id='mulu127' />
<p class='h2'>示顏福堅</p><p>佛說世間無一法可堅固者，謂無常、苦、空、無我等法，如夢幻泡影，速起速滅無常生死敗壞之法皆如是也。唯有佛性種子，雖在生死之中，歷劫不壞，是真堅固。世人錯認無常為常，是以不堅為堅，名顛倒見。然顛倒之根，乃罪惡之性也，何福之有？今一念返醒於無常生死法中發心願求佛性種子，則能捨不堅之財易堅固之法財，捨不堅之身命，而求堅固之慧命，此乃出世之福福之大者。是故就汝歸依之信心，詺其名曰福堅。只欲發此堅固之心，所謂自求多福耳，豈虛名足尚哉？</p>
</div>
<div class='div-other'><a id='mulu128' />
<p class='h2'>示顧汝平</p><p>汝平侍紫柏老人，最久深領其心。昔余被難繫圜中，以書覆紫柏，時汝平侍側，即以書付之，囑曰：執此他日，必有見面之時，以此為左<span class='corr'>券</span>。越二十二年丙辰，長至月，余自南嶽來雙徑赴紫柏，入塔之期，適汝平迎余松陵至陋巷，顏生生宅，因禮請益出此卷，見紫柏手澤及余昔日書。嗟乎！法性海中，聖凡出沒，如大海之漚，起滅無從去來，無所即死生夢幻於湛寂中了不可得。且余昔之死也不死，故今之生也非生，不死不生，湛然一際，是知紫柏今之死也，豈真死哉？手澤宛然，法身常住。觀此則千古一時，長劫一瞬，又可以常情測之哉？故昔紫柏視今日如眉睫。余今見紫柏當日之寸心耿耿，孤光昭揭，如日月既生，不以形骸隔，又安可以幽明間哉？佛言：觀彼久遠，猶若今日。由是觀之，不但余與紫柏如巨海之漚，即一切聖凡若空中電影耳。如是又豈可以世之窮通得失逆順境緣，而求龜毛兔角哉？汝平久入紫柏之室，於此一際平等法門，必若入大海浴，使百川之水浸透遍身毛孔耳。紫柏老人或未拈及此，故余特為點破，令其自信此法，得大受用；其或未然，試向父母未生前著眼看覷久久。當知見余與未見時，無前後際也。</p>
</div>
<div class='div-other'><a id='mulu129' />
<p class='h2'>示顏仲先持準提咒</p><p>在家居士，五欲濃厚，煩惱根深，日逐現行，交錯於前，如沸湯滾滾，安能得一念清涼？縱發心修行，難下手做工夫，有聰明看教不過學些知見資談柄絕無實用念佛又把作尋常看，不肯下死心，縱肯亦不得力，以但在浮想上念其實藏識中習氣潛流，全不看見，故念佛從來不見一念下落，若念佛得力，豈可別求玄妙耶？今有一等好高慕異的，聞參禪頓悟，就以上根自負，不要修行，恐落漸次。在古德機緣上記，幾則合頭語稱口亂談，只圖快便為機鋒，此等最可憐愍者。看來若是真實發心，怕生死的，不若持咒入門，以先用一片肯切心，故易得力耳。顏生福持問在家修行之要，故示之以此觀者，切莫作沒道理會，以道理誤人太多，故此法門尤勝參柏樹子乾屎橛也。</p>
</div>
<div class='div-other'><a id='mulu130' />
<p class='h2'>示嘉禾楞嚴堂主</p><p>經云：佛種從緣起，所謂欲識佛性義，當觀時節因緣。是知法界以緣起為宗諦。觀世出世間，未有一法不從因緣而起者，惟楞嚴古剎創自唐朝嗣，因長水疏楞嚴於此，其來久矣。以當王城闤闠之中，向為力者所侵，僧以柔弱，故不能守，而恢復之功，固亦難矣。何幸？天生五臺，陸翁於此土翁受靈山付囑，生以護法為心，而有達觀禪師乘時而出，且與翁有大因緣，一見心相，印契即議，欲復之而荷擔者，難得其人。適有密藏開公乘青衿出家，依達師為入室弟子。公有幹濟才，聞有復楞嚴議則全身荷之，維時禪堂以延十方，乃議刻方冊大藏，以廣法運實，資始乎此。刻藏既行，復蒙　聖慈，頒賜大藏，以光其寺，而大殿未有成也。不幸開公隱去而未卒業，五臺翁<span class='corr'>已</span>下世何所望乎？豈意郡守蔡槐亭先生至，則一旦而興起，得包心絃居士為之領袖，毅然而鼎，建之一時，人心翕聚，如響不期年，紺殿巍峨，金像晃耀，何其偉哉！揆之重興之議，幾二十年而開。公<span class='corr'>已</span>去達師<span class='corr'>已</span>化，其機似乎息矣。何蔡公一至而頓新之，豈非時節因緣哉？事故有不思議者存焉。余與達師為法門心契，其所建立，凡為法門者，靡不休戚。相關所聞楞嚴既復，哲人<span class='corr'>已</span>往而守之者，實難其人。及余來雙徑，為作達師，茶毘佛事，回過楞嚴，觀其規模弘敞，真塵中淨土。其禪堂精潔，誠幻海梵宮，及見主者林公其人，端莊循雅，忍辱慈和，實可謂叢林之領袖也。嘗竊悲夫五濁惡世，佛親付囑菩薩，尚不敢涉此利生，而況博地凡夫乎？以林子之端雅故，見者無不敬；以子之慈忍，故歸者無不悅。以人皆敬皆悅之心，成未圓未就之事，如順風揚帆而行安流，其到彼岸也，復何難哉？其子所願建佛閣山門者，將見一彈指之力耳。余謂獅絃將絕響矣，而幸有子繼之，亦因緣所屬耳。唯在子堅忍不拔之願力以守難成不易之道場，將為無窮不朽之佛事，其大法流通，即子之心光所遍也。又何以不堅血肉之軀而為三寶所惜乎？</p>
</div>
<div class='div-other'><a id='mulu131' />
<p class='h2'>示東禪浪崖耀禪人<span class='note-inline'>(有引)</span></p><p style="margin-left:1em">金沙東禪寺為太史念西王公之所建也，以浪崖耀公主之。適聞老人有紫柏大師，未了因緣，將有東南之行，乃忻然喜曰：某生平嚮慕大師，今有歸矣。於是遍告檀越，宰官居士同心壹力，致書特專。嗣南容公來請公拮据，經營安居，竭心殫力，將為老人休歇地。九月既望，老人適至，入門見其精誠，無論叢林之嚴整，大眾之清肅，即觀所設清規，專以背誦，法華為業，期方七年，而成誦者三十餘人。此希有之事，蓋公願力所持也。且公潔身處眾，滴水不私，老人歡喜，讚莫能窮。居無幾何，即往徑山。茶毘，紫柏設吊，雲棲緣畢，將歸匡廬，營鳩巢長，揖人世矣。公懇求老人，意未能<span class='corr'>已</span>，臨別貽此，示之曰：</p>
<p>法界性中，安有去來之相耶？無邊剎境，自他不隔於毫端；十世古今，始終不離於當念。第智眼未開，情塵斯隔，故離合之見關心，聚散之緣繫念，非夫達三際不遷，十方靡間者，未易臻其無二之境也。且法華以實相為宗，過去之多寶現存，即今之釋迦不滅，常住一心，永劫不昧。大通王子之因，直至於今燈明授記之緣，法爾現證。由是觀之，安有纖毫遷訛之相耶？試觀白毫一光，洞照無礙，則一切聖凡始終因果，居然目前，即老人之去來，猶長江之皎月，東西各行，而本月湛然。苟一念純真，則心光交徹，其無以世諦恒情，以作生死常見也。願公以法華三昧究竟未來，即與老人眉毛廝結，同歸實際，長劫相依，久遠不離，又何區區於幻化空身、水月鏡像妄生彼此之念耶？老人行矣，公其勉之。</p>
</div>
<div class='div-other'><a id='mulu132' />
<p class='h2'>示金福信</p><p>孟軻有言：養其大者為大人。世人固陋而不大者，蓋不知其所養也。以吾人佛性種子，本來光明廣大，而為四大幻妄拘礙，是名我障，以執假我而障蔽真光也。真光既蔽，則我執愈堅。我執既堅，則將現前聲色貨利，虛幻境界，皆取之為我有嗜之為我所受用，愈取愈著，愈著愈迷。迷則罪增福謝，是不信自心之過也。古德云：禪定智慧之樂，非世間五慾之樂可比。所以信心而為福之大者，其於苦趣沉淪，貧窮無福者，皆不信自心所致也。金生福信，則信心為福，福無可比。所以世尊稱兩足尊者，以慧足則福足。以念念智慧，明見自心，照破煩惱，則罪消福至，故曰禍福無不自<span class='corr'>己</span>求之者，此則心外無法，金生用力，於此當是人中最勝樂事。若諦信自心，本來無物，則不被物慾情塵所誘，而清淨恬怡之樂，又非世樂可比也。可不勉旃！</p>
</div>
<div class='div-other'><a id='mulu133' />
<p class='h2'>示王聖沖元深二生</p><p>佛性之在人，如水在高原，有穿鑿者，無不得之。良以吾人煩惱根深，愛憎情固，不啻高原之土也。苟能力鑿深求，施工不<span class='corr'>已</span>，務在拔煩惱之根，裂愛憎之網，則法性淵泉，源源不竭，溉靈根而沃智慧之芽，不唯道果可期。且將濬潛流而潤焦枯，普益人天而歸法海涓滴而與渤澥同波者，此豈向外求之耶？特吾性分之固有耳。聖沖元深昆季久入紫柏之室，哲人往矣。恐性水清流，不無雍閼，老人適來而為疏之。今則開發源頭，從此永無枯竭矣。其無以煩惱乾土投而濁之也。</p>
</div>
<div class='div-other'><a id='mulu134' />
<p class='h2'>示孫詵白</p><p>無明生死根株只在現前一念，如人周行十方，盡生盡力而不<span class='corr'>已</span>者，將謂<span class='corr'>已</span>涉千萬途程，殊不知未離腳跟一步也。是知歷劫妄想遷流，生死輪轉，實未離當人一念耳。若能日用現前見聞覺知，念念生處，著力覷破生處不生，則歷劫生死情根當下頓斷，其實不假他力也。佛說狂心不歇，歇即菩提，豈虛語哉？今老人指示父母未生前一句著力參看，他日當有自信之時也。</p>
</div>
<div class='div-other'><a id='mulu135' />
<p class='h2'>示姜養晦</p><p>姜生少年英發，骨氣不凡，非靈根夙植般若種子深厚者，未易得此美質也。幼稚會見紫柏大師，即命之曰：信光，意謂性具般若之光也。適參老人請益殷勤，因字之曰養晦。蓋吾人日用見聞知覺，皆智光煥發，第被無明蒙蔽，變為情識，故暗而不彰。苟能自信本有真光，不昧於現前境界，愛惡關頭昏闇之中，而靈光獨耀，不被情根之所蒙蔽，是於晦而能養，則光體愈明，而真元可復矣。用其光無遺身，殃姜生體，此則廣大光明，當發現於動作，云為之間。至其功名建立，皆不朽之盛業矣。豈可自昧而不信耶？但在我慢幢摧，則光明自露耳。</p>
</div>
<div class='div-other'><a id='mulu136' />
<p class='h2'>示沈止止</p><p>學人苦於不聞道，聞而不行，是自棄也。語曰：子路有聞，未之能行，惟恐有聞。此力行之驗也。沈生止止少年，切志向道，且幸有聞，但行不力耳。其不行者，在無決定志，並無他故，請益老人。因示之曰：道不欲雜，雜則多，多則擾，擾則憂，憂則不入，與其不入，不若志歸一也。古云：學道志當歸一，久而不退，他日必知妙道所歸。然處世道之常，其事終難得一。吾所謂一者，一其志耳。唯今既知參究功夫，即將所參公案橫在胸中，不論閒忙動靜，迎賓待客，日用云為一切處提撕，不得放過，放過則被境擾，擾則生厭，厭則但有求閒之心，而無念道之心矣，豈不當面錯過是誰之咎耶？心志歸一，則百事可做，但辦肯心，必不相賺。若取捨情生，則動靜難一，而居家入道，終絕分矣。凡用心處，只在念頭起處，著力起即看破，看破即當下潛消，更不相續，被他掉弄，此是參究訣法，故曰圖難於易，為大於細。此正易處細處下手，便覺省力，若捨此更待閒時、靜時方做工夫，如此則盡此生無入道之時也。沈生但就一念上做，不必向外馳求，即禮佛持咒，也只在一念信力上做。總之，種種方便，皆是攝心之法耳。知此捷法，可以坐進此道沈生。試閉門獨坐時看透，即將靜中看的移向應緣處，久久自然動靜一如，閒忙不二也。</p>
</div></div>
<p class='juan'>憨山老人夢遊全集卷三終</p>
</div><!-- end of div[@id='body'] -->
</body></html>