<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu38' />
<p class='juan'>憨山老人夢遊全集卷之二</p><p class="byline">東海那羅延窟侍者福善日錄</p>
<div class='div-other'><a id='mulu39' />
<p class='h1'>法語</p>
<div class='div-other'><a id='mulu40' />
<p class='h2'>示慧侍者</p><p>佛以一大事因緣故，出現于世，欲令眾生開示悟入佛之知見。然佛之知見即眾生之知見，眾生知見即生死知見，故曰知見立知即無明本，知見無見斯即涅槃。斯則聖凡知見無二，而有迷悟不同者，過在立不立耳。以其知見本無凡聖，但有立即有我，有我則諸障頓起，無我則萬法平沉，是知我為生死之本也。豈特凡夫造貪痴嗔而為我障，即一切聖人？諸修行者，知見未忘，盡屬我障，尤為生死難拔之根，故二種障中，粗細不同，粗則易遣，細則難除，以其知見深，潛根於心者難拔。故經云：存我覺我，俱名障礙。此正知見立，知幽潛，如命不能自斷者，所以古人三二十年苦心參學，縱然悟得，自性具足，如寒潭皎月，靜夜鐘聲，隨扣擊以無虧，觸波瀾而不散，猶是生死岸頭事。此古人大不自欺處，倘欺<span class='corr'>己</span>欺人，是自壞壞他也。侍者福慧早從老人出家，初見老人時一蠢蠢物耳，別去十年，茲來更蠢蠢也，獨嘗喜其蠢蠢中有惺惺不蠢處。此侍者以此蠢不蠢為命根。今來又五年，其蠢日增，其不蠢蠢者，亦潛滋暗長也。由是人視侍者、蠢侍者，亦自視蠢更蠢，而人人不自知其為蠢也。今年夏，老人從西粵回山，侍者忽出蠢狀，老人大笑其蠢，無出頭時，私謂：此蠢人立蠢為<span class='corr'>己</span>過也。苟能以此蠢自為受用地亦頗自足，亦可了生死，亦不負出家行腳事。若以此更立其蠢，則病不止知見立知也。侍者！若能推倒此蠢，不患不與老人眉毛廝結。</p>
</div>
<div class='div-other'><a id='mulu41' />
<p class='h2'>示鄧司直<span class='note-inline'>(有引)</span></p><p style="margin-left:1em">余度嶺之八年，有中興曹溪之舉，以今癸卯夏擇日，首工適韶石鄧生司直齋心謁六祖大師，且從余問出世法，懷香執禮，心甚懇倒。余因思六祖得黃梅衣缽，初至曹溪，坐席未溫，復避難匿跡於獵人隊中一十七年。既而薙髮於菩提樹下，將歸寶林，先受韶州牧，與四眾千二百人，請據座為說般若之法，以開導之。從此光流八表，道被寰中得道者如林。迨今幾千年矣，無論諸方聲教，寥寥即茲山，山水無復，故吾而僧徒盡皆波旬佛土，翻為魔窟矣。今余感承佛祖冥囑，中興祖道，豈無宿因，然八年戈戟場中，不減獵隊，而說法之願<span class='corr'>已</span>，不待披緇，深揆道緣，不敢望于六祖大師而聽法者，有鄧司直毅，然先登是足，超於昔之千二百矣。老人歡喜不禁，故亦為說般若之法，以為前茅。如吾佛祖所云：若為一人，眾多亦然。鄧生持此自利利他，未必不為廣長舌也。因示之曰：</p>
<p>佛祖出世，說般若之法，教人修行，必以般若為本。然般若者，梵語華言智慧，以此智慧，乃吾人本有之佛性。又云自心，又云自性。然此性體本來無染，故曰清淨。本來不昧，故曰光明。本來廣大包容，故曰虛空。本來無二無妄，故曰一真；本來不動不變，故曰真如。又曰如如本來圓滿，無所不照，故曰圓覺。本來寂滅，故曰涅槃。此在諸佛圓證，故稱為大覺。又曰菩提諸佛用之，故為神通妙用。菩薩修之，名為妙行。二乘得之，名為解脫。凡夫迷之，則為妄想業識；發而用之，則為貪嗔、痴愛、驕諂欺詐；造之為業，則為[泳-永+(瑤-王)]為殺，為盜為妄。所取之果，則為刀為鋸，為鐵、為磨，乃至鑊湯爐炭種種苦具，皆從此心之所變現。正若醒人無事，種種樂境俱在目前，而少時昏睡沉著，忽然夢在地獄，種種苦事一時備受，辛酸楚毒，難堪難忍，正當求捄而不可得。時堂前坐客喧譁未息，隨即驚覺，呻吟而起，視其歡娛之境，居然在目，而酒尚溫，餚尚熱也。且枕蓆之地，未離苦樂之境，頓別要之，樂向外來，苦從中出。由是觀之，天堂、地獄之說宛然出現於自心，又豈為幻怪哉？是皆迷自心之所至耳。經云：自心取自心，非幻成幻法。又曰：三界上下法，惟是一心作。以此觀之，豈獨佛法說一心，而從上聖賢，乃至一切九流異術？極而言之，至於有情無情，無不從此一心之所建立，但有大小多寡、善惡邪正，明昧之不同，所用之各異耳。略而言之，若堯用之而為仁，舜用之而為智，三代用之而為勇，桀紂用而為暴，周公用之而為孝，孔用之而為權，孟用之而為辯，老用之而為嗇，莊用之而為肆，蘇、張用之而為詐啇，斯用之而為刻，乃至亂臣賊子用之而為篡，為弒，為姦，為盜，為術為數，為愚為智，百姓日用而為飲食，男女起居動靜，為善為惡，為夢為覺。大而觀之，聖人用之而不盡，賢人小知而不能用，其餘皆日用而不知也，豈有情之類人獨然耶？物亦有之，若鳥得之而飛，獸得之而走魚，得之而游蟯蜎，蠢蝡各得其所得，而自足其所足。此又大小多少之辯也，猶有情也。若夫天得之而覆地得之載，山水得之而流峙，艸木得之而繁植，故曰山河大地，全露法王身鱗甲羽毛普現色身三昧。此皆般若之真光，吾人自心之影事也。以此看來，吾人本有之心體，本來廣大，包容清淨光明之若此，而目前交錯，雜沓陳列於四圍者，種種境界色相，又皆吾心所現之若彼。吾人有此而不知，固可哀矣。且而誤取自心，以為貪愛之樂地，目悅之於美色耳，悅之於[泳-永+(瑤-王)]聲，鼻悅之香，舌悅之味，身悅之觸，心悅之法，又皆自心所出，又取之而為懽，為樂為貪嗔痴為[泳-永+(瑤-王)]殺盜妄而造作種種幻業，又招未來三途之劇苦，如人夢遊而不覺，可不大哀歟？以其此心與諸佛同體而無二。歷代祖師悟明而不異者，獨吾人具足而不知，如幼子逃逝而忘歸，父母思而援討之。所以釋迦出世達麼西來，老盧舂米於黃梅，張網於獵隊，皆為一事。乃至曹溪所說三十餘年，諸方流衍千七百則，皆指示於人者，盡此事也。豈獨老盧即老人，今日為司直所說者，亦此事也。而司直與諸現前共聞見者，亦此事也。是知此一事外皆成魔說，為戲論耳。是則諸佛全證，若不出世，則辜負眾生；諸祖悟之而不說法，則辜負諸佛。凡有聞者，而不信不解，不受不行，則辜負自<span class='corr'>己</span>。負眾生者，慢負諸佛者墮，負自<span class='corr'>己</span>者癡。斯則佛祖可負，而自<span class='corr'>己</span>不可負，以其本有而不求，具足而不善用。譬如持珠作丐，可不謂之大哀歟？司直今者身嬰塵海，心墮迷途，忽然猛省回頭，尋求此事，是猶持珠之子，恥與丐者為伍，心心向人，求自足之。方茲老人頓以此法直指向渠，儼若指示衣底神珠，原是司直，固有亦非老人把似以當人情世態也。然此如意寶珠，隨求而應，種種事業，受用境界，無不取足。至若求其隨應之方，又在司直自心善巧精勤克苦之力耳。若果能自肯極力自求，一旦豁然了悟，則將山河大地，鱗甲羽毛，與夫三世諸佛、歷代祖師及堯舜周孔事業，一口吸盡，不假他力。否則依然一夢想，顛倒眾生耳，又何以稱為大丈夫哉？司直司直寧可上負佛祖，下負老人，萬萬不可自負負君負親也。老人今日所說般若，皆從上佛祖心地法門，即與六祖大師最初所說不差一字，第最初唯聞者。爾一人既以一人，而當昔日千二百眾，且當時曹溪聞法，了悟自心者三十餘人。司直之生<span class='corr'>已</span>去，古人千載而染習濃厚，又過無量億倍。即今果欲矢志荷擔此事，誠非細事。當於日用現前宿習惡業，種種魔事，極力排遣，橫身力戰，於諸魔隊中，又當如一人與萬人敵少有退屈，則負墮不少。爾其念念回光，心心觀察，除卻目前<span class='corr'>已</span>作，未作種種妄想。如何是鄧司直本來面目？參參。</p>
</div>
<div class='div-other'><a id='mulu42' />
<p class='h2'>示曹溪侻無昂監寺</p><p>鄧林之木雖多，成材者寡；滄海之產雖眾，稱寶者希。孔子曰：才難不其然乎？即吾佛說法四十九年，但以十大弟子各稱第一，而得正法眼藏者，人天百萬，獨迦葉契心，古今傳道稱的骨兒孫者，亦不易也。至我六祖大師說法，曹溪坐下不少，千僧壇經載悟道者有四十三人，而見稱者唯五六人。大闡其道者，獨南嶽青原二大老而<span class='corr'>已</span>。嶽師侍祖精勤，日夜不離左右者，逾十九年，與青原共命終祖之世。故自有叢林以來，凡善知識，開堂說法，務在得人，單以二老之苦心為家範，此得人之難，而求其師表百世者，亦更難也。老人度嶺之初，過曹溪，謁六祖大師，視其山門破壞，幾至掃地，一眾惶惶，無所依怙。而所以願叢林興安大眾，以存祖師一脈如線之緒者，於千僧中得裕權識泰珊五人焉。其所願老人為依怙者，若嬰兒之望慈母，其所以存叢林之志，不減包胥之存楚，而乞於余者，不減秦庭之哭也。於是老人哀其誠而來力，任中興之責，剔蠹釐敝，百務具舉，選眾僧學禮誦法，擇其中堪為童蒙表率而稱教授師者，得三人焉。既處之歲月，察其心術之微，操履之端，言行相符，以成後學。繼前修念祖道，保護叢林者，唯昂監寺一人而<span class='corr'>已</span>。三人之中，誰不曰比肩，而趨操不一，志行不齊，如胝黑白，暸然也。要之，是非可否？平素出眾口之評，如衡石重輕之在人耳目者非一日。余目擊其操履，如孔子觀人之法察之，亦非一日。故諸監寺之乞。余言欣然即發，獨此三卷，藏之五年，余實未敢輕諾者，非吝法也。以其古人授受之際，不妄許可，倘一失言，不唯失人，抑且失法眼矣。故知人之難，聖哲所病，自非素與交遊，備詳本末，未易測識。所謂人心險於山川，而難知於天天，猶有四時之序，而人者深情厚貌，外威儀而中蛇虎者，不易知也。語云：疾風知勁艸板蕩識忠臣。若人人皆可稱忠孝，則世之忠臣孝子，蓋多多不足奇矣。以其希故，見其難以其難，故為忠臣孝子者不易也。余嘗謂宣盂稱得士，而冒死立孤者，獨程嬰、杵臼二人耳。楚國號多材而捐軀復楚者，獨一申包胥耳。嗟乎！吾徒之為沙門釋子者，骨肉肝腸，皆佛祖之所化也。生死升沉，亦佛祖之所賴以轉也。求其一心，如古豪傑之所為者，希以其自愛業身而造苦具，不惜橫身捨命而甘心焉。故求其一念知非能體祖師之家業者，難得其人矣。是知家無賊子家不破國無賊，臣國不忘人無惡行，身不殞士，無苦行，名不揚善，無橫逆道不高，心無堅忍，道不大。是知善惡雖殊，倘不負堅忍不拔之志，不能成其善惡之實；苟無善惡之實，而其報應不舛者，不足憑也。語曰：積善成名，積惡殺身，積水成海，積土成嶽。昂子知此，不必患彼惡者之自積，當患<span class='corr'>己</span>躬，下忠貞道業之不積耳。孔子曰：不患莫<span class='corr'>己</span>知，求為可知也。藉六祖知子有此心，亦只如老人之所告子者，勉之耳。更有何法則為墮增益語障。</p>
</div>
<div class='div-other'><a id='mulu43' />
<p class='h2'>示曹溪海月珊監寺</p><p>余蒙　恩度嶺，當丙申春二月，過曹溪，謁六祖大師，見其香燈寥寥，叢林凋蔽，零落殆盡，徘徊久之。適有僧具威儀，向前作禮，問訊甚恭。予見其精誠端愨，喜而謂曰：此本色山僧也。明年丁酉時，魔風競作，撓此道場，幾至破壞，而僧徒無依。時珊公與同儕數輩謁余於五羊，將請余為授戒法，余始知向作禮者為珊公也。至庚子冬，予應請入山時，見公率諸弟子侍祖師塔，察其供養之精誠，宛若祖師在生無異也。余因歎曰：祖庭千年不朽者，所賴兒孫一點孝敬心耳。故世尊曰：孝名為戒。即儒之孝，為仁本此道根也。及余住山中，最初安居，凡所經營，固出眾心而任勞任怨。珊公居多其憂勤<span class='corr'>惕</span>厲小心敬慎端，若孝子之於慈父，憂喜疾痛，靡不關之。余是知事祖之心不異事余，故余屬之常住，與眾等心一力，忘身祖道，即今日之叢林再整，法化重興，固祖靈之默啟，實珊等孝誠之所感格也。語曰：苟非其人，道不虛行。嘗念余非祖師攝受不能至曹溪，曹溪非余來不能有今日，即非公等之孝敬，無以繫余心，而叢林中興之功德，非純誠難以取究竟全始，終摠是一，大事因緣，實非偶然。且幸修建祖庭，工程苟完，余於丙午八月二十日，即夢恩詔許為僧。以此始末之徵足見余非無因而來，公等亦非無因而生，斯世遇斯事也。想昔日當祖道大盛之時，悟道弟子三十餘人，公等為灑掃執侍人耳。不然，何以有緣見我親近哉！昔世尊于大通智勝佛時，為諸弟子說法華經，畢竟至釋迦出世，同出一會，一一授記成佛以昔日之夙緣，今日之現證，則將來彌勒補處，龍華會中，豈少一人。即堅持此心，以光祖道為任護三寶為懷，即一艸一葉，滴水莖薪，凡有益於叢林，有補法道者，即為金剛種子成佛真因，使永劫瞻依，十方攸賴，即同祖法身常住，而與曹溪溪聲山色爭相秀媚也。視彼區區，自絕於法門者，實天淵矣。可不勉哉！</p>
</div>
<div class='div-other'><a id='mulu44' />
<p class='h2'>示妙光玄禪人</p><p>從上諸祖光明照耀，為天人眼目，作大法施者，未有不自辛苦切磋中來，故入道因緣，門頭各別，但隨夙習般若，種性淺深不一，有先頓棄文字，單提古德，機緣話頭而悟入者，有先從教中親習種種修行玅門，而後拋卻雜毒專依觀行而悟入者，如永嘉大師於天台止觀，頓見自心，如觀掌果，及見曹溪，如脫索獅子，老盧極盡神力，剛道得箇如是如是而<span class='corr'>已</span>，此即從上知識第一箇樣子也。玄禪人歷遍諸方，久依講肆，而於佛乘教眼<span class='corr'>已</span>窺一斑。若即其所窺，苟能鏟去，一切知見文字習氣，而於離文字外，佛祖向上一路單提力究日夜參求參到佛未出世，祖未西來，一著冷地，向自<span class='corr'>己</span>胸中忽然迸出，如冷灰豆爆。是時，方信一切諸法不出自心，轉一切山河大地、艸芥塵毛皆為自<span class='corr'>己</span>。如此任運隨宜，作法施因緣，是則名為開甘露門，向佛祖頂[寧*頁]上行也。若心志狹劣，將口頭殘茶剩飯，當作無上妙味，如此自捄不了，又安敢言佛法知見乎？</p>
</div>
<div class='div-other'><a id='mulu45' />
<p class='h2'>示寬雨行人</p><p>昔人為生死行腳，而不知生死，大似人皆飲食而不知味，可哀之甚也！所謂日用而不知者，此耳其過在不知本有。若人知有，便知自重，知自重，則不隨物轉而能轉物矣。詩有之曰：我心匪石，不可轉也。要知非金剛心地靡不為物所轉者，既為物轉，則隨他去也。可稱行腳衲子乎？寬雨自北而南來慰余數矣，不為艱難，道路饑寒，困苦所轉。老人先但知其腳跟勁，故稱為鐵腳。今見其心不移，故復以剛腸二字美之。然剛腸乃老人所知，其行腳事，定非爾所知。若稍知行腳，便不恁麼驀直去也。老人愍其愚，而恐其所不知，故復以此書發付，再行腳去。若此後摸索鼻孔不著，他時異日定難似今日相見也。</p>
</div>
<div class='div-other'><a id='mulu46' />
<p class='h2'>示如良禪人</p><p>佛言：剃除鬚髮而作沙彌，離欲寂靜，最為第一。是知欲乃生死路頭第一大事也。故切呵之！戒之離此，便得安隱快樂，而眾生所以沉淪苦海，不得速登彼岸者，獨欲為過患耳。佛言：諸苦所因，貪欲為本，若滅貪欲，無所依止。且三界為一切眾生所依止之宅，而以欲為基址，而塵勞聒聒皆此為喧鬧耳。今欲一離依止，便無所謂破三毒，出三界，破魔網。爾時如來一大歡喜，是知五欲不離，三界難破，而我如來悲愁可知，要求寂靜解脫難矣。如良少小出家多方行腳，今遇老人發菩提心，授沙彌戒，志修離欲。行此則願出生死第一妙行也。第恐志不堅，行不力耳。佛言：久受勤苦，乃可得成，當決定志，直至成佛而後<span class='corr'>已</span>。此乃真志離欲行也。但辯肯心，必不相賺。</p>
</div>
<div class='div-other'><a id='mulu47' />
<p class='h2'>示周暘孺</p><p>周子請益法相宗旨。老人因揭六祖識智。頌曰：大圓鏡智性清淨，平等性智心無病，妙觀察智見非功，成所作智同圓鏡。五八六七果因轉，但轉名言無實性。若於轉處不留情，繁興永處那伽定。此八句乃發盡佛祖之心髓，揭露性相之根源。往往數寶，筭沙之徒，貪多嚼不爛概，視此為閒家具。曾無以正眼覷之者，大可憫也。咸謂六祖不識字不通教。何以道此特自障耳。教中原有性相二宗說者，以禪為性宗，以教為相宗，非也。殊不知佛祖慧命只有八箇字，包括無餘。所謂三界唯心，萬法唯識。以唯心故，三界寂然。了無一物，以唯識故，萬法樅然。蓋萬法從唯識變現耳。求之自心，自性了不可得。所以佛祖教人但言心外無片事可得，即黃梅夜半露出本來無一物。即此一語，十方三世諸佛歷代祖師盡在裏許擘不破，故衣缽止之，即二派五宗都從此一語衍出何曾有性相之分耶？及觀識、智頌，略為注破。若約三界唯心，則無下口處。因迷此心，變而為識，則失真如之名，但名阿賴耶識，亦名藏識。此識乃全體真如所變者，斯正所謂生滅與不生滅和合而成，乃真妄迷悟之根，生死凡聖之本。楞伽云：藏識海常住，境界風所動，洪波鼓冥壑，無有斷絕時。既云藏識即阿賴耶，而又云常住則本不動也。然所動者，非藏識特境界風耳。偈云：前境若無，心亦無是則取境界者，非藏識乃生滅心耳。此生滅心，強名七識，其實是八識之動念，所謂生機。若此機一息，前境頓空，而六識縱能分別，亦無可寄矣。若前五識原無別體，但是藏識應緣之用，獨能照境，不能分別，故曰同圓鏡。其分別五塵者，非五識乃同時意識耳，故居有功。若不起分別，則見非功矣。由是觀之，藏識本真，故曰性清淨。其過在一念生心，是為心病，有生則有滅，惟此生滅，如水之流，非水外別有流也。但水不住之性，見有流相有流，則非湛淵之水明矣。故楞伽二種生住、滅，謂相生、住、滅、流注、生、住、滅。此二種生滅，總屬藏識。生滅不滅，則前七識生；生滅若滅，則唯一精真，其真如之性，自茲復矣。復則識不名識而名智，故曰心無病。六祖大師所頌，約轉八識而成四智，大圓鏡智，藏識所轉，平等性智，七識所轉，妙觀察智，六識所轉，成所作智，前五識轉，以妄屬藏識之用，故真亦同圓鏡。然六、七二識，因中先轉，五八一體，至果乃圓。如此觀之，識本非實，而妄有二用，故曰但轉名言而<span class='corr'>已</span>，換名不換體也。且此轉不在禪定修行，唯在日用，一切聖凡同時轉之，唯在留情不留情之間，故有聖凡迷悟之別。周子！有志于此諦向日用轉處著眼，試定當看。</p>
</div>
<div class='div-other'><a id='mulu48' />
<p class='h2'>示舒伯損</p><p>舒生伯損有志於道請益，因示之曰：老氏有言：為學日益，為道日損，損之又損，以至於無損。蓋為學者增長知見，以當進益。殊不知知見增則我見勝，我見勝則氣益驕，氣益驕則情愈蕩，情蕩則慾熾而性昏矣，性昏而道轉遠，是故為道者以損為益也。吾人性本清淨，了無一物，所謂纖塵不立，性之體也。由其習染濃厚，發而為貪為嗔，為痴為慢，故縱情物欲，物欲厚而性日昏，所謂有餘之害也。今之為道者，但損其有餘，以復性之所不足，性體若足，則道日光。由是發之，而為忠為孝，為仁為義，推而廣之，以治天下。國家則其利溥而德大，以致功名於不朽者，皆損之之益也，故在易卦，損上益下曰益，損下益，上曰損。斯言由損以及行義達道為益也。苟不自知所損，徒以增長知見為學，則損益倒置，又何能以盡性哉？是故志道者，損之為貴。</p>
</div>
<div class='div-other'><a id='mulu49' />
<p class='h2'>示文軫</p><p>仲尼有言曰：富而可求也，雖執鞭之士，吾亦為之。如不可求，從吾所好。又曰：不義而富且貴，於我如浮雲。且曰：富若可求，不羞執鞭。既曰可求，而又曰富貴如浮雲。果有求耶？果不求耶？蓋曰：不義之富如浮雲，而甚言必不可求也。此君子有固窮之訓，小人有斯濫之譏，此吾聖人教人以安命定志之本也。嗟嗟！世人不達大命之本，而岌岌窮達之場，未了性命之源，徒懷得失之念。夫得失驚心，則取捨異趣，而紛飛之念，交錯於胸中。欲求志定而理明，德新而業進，其可得乎？</p>
</div>
<div class='div-other'><a id='mulu50' />
<p class='h2'>示劉平子</p><p>向道不難，而難於發心；道不難學，而難於外。求道不難會，而難於揀擇；道不難入，而難於自足；道不難悟，而難於求玄。學道之士，於此一一勘破，不被人瞞，而心<span class='corr'>曠</span>神怡，翛然獨步，此之謂玄通之士也。○性相近習相遠此語直示千古修行捷徑。吾人苟知自性本近，唯因習而遠，頓能把斷要津，內習不容出外習，不容入兩頭，坐斷中間，自孤自孤處。正謂如有所立，卓爾若到，卓爾獨存之地，則性自復○。道在日用而不知，道在目前而不見，以知日用而不知道，見目前而不見道，非道遠人，人自遠耳。故曰道在目前，不是目前；法亦不離目前，非耳目之所到。苟能透過目前，逆順關頭，毀譽境上，而不被牽絆，橫身直過。如此用心，則聖人不在三代今古，不離一念矣。有志向道，初發心時，便從此入。</p>
</div>
<div class='div-other'><a id='mulu51' />
<p class='h2'>示歐嘉範</p><p>世以忠臣孝子為第一義，且曰：忠出於孝而始於事。親語曰：思事親不可以不知人，思知人不可以不知天。夫天即吾人本然之天性也。故人之于世，百凡可假，獨事親之念最真，以出乎天性故也。吾人既稟此性，而為人不知天性之本，然則不知人之所當貴也。誠能知人之可貴，則于一切虛浮雜染垢濁之事，自不敢留滯於胸中，以障本有之虛明，甘為凡庸，而墮日用不知之誚，是可惜乎？一復本明，則聖賢在我，故曰道不遠人，此之謂也。</p>
</div>
<div class='div-other'><a id='mulu52' />
<p class='h2'>示李子晉</p><p>人性本明，為物欲情塵之所昏蔽，故於日用而不自知，故曰性相近，習相遠也。吾人苟有志於復性，工夫不必向外馳求，但於日用見聞知覺習染物欲之偏重處，念念克去，克之既久，物撤塵銷，本明自露。譬如磨鏡，垢盡明現，然鏡體本明，非待磨而有也。故凡有志向道工夫，當以克磨惡習，為入門初地。</p>
</div>
<div class='div-other'><a id='mulu53' />
<p class='h2'>示李子融</p><p>昔人云：割髮宜及膚，剪<span class='corr'>爪</span>宜侵體。言其切也。故學道之士，先須辦長遠不退之志，下一分篤實，苦切工夫如登萬仞，高山不至極頂而不<span class='corr'>已</span>，步步努力，心心不退，不為毀譽之所傾動，不為是非之所搖奪，不為困橫之所抑措。如一人與萬人敵小有退怯，前功盡棄，又豈可以不堅固心而至不退安樂之境界耶？</p>
</div>
<div class='div-other'><a id='mulu54' />
<p class='h2'>示歐嘉可</p><p>語曰：人莫不飲食也，鮮能知味也。此言其道在日用至近而知之者希。故古人謂：除卻著衣喫飯，更無別事。是則古今兩間之內，而被穿衣喫飯，瞞昧者多矣。倘不為其所瞞者，則稱豪傑之士矣。故學道之士，不必向外別求玄玅，苟於日用一切境界，不被所瞞，從著衣喫飯處，一眼看破，便是真實。向上工夫有志於道者，當從日用中做。</p>
</div>
<div class='div-other'><a id='mulu55' />
<p class='h2'>示梁騰霄</p><p>士君子之處世也，當其未遇，靡不志願匡主庇民，建不朽之事業，至一登仕籍，但務立名為心，忘其所以為功，久則漸染時俗，心神渾濁，不覺流入富貴之途。甚則名亦無所顧忌，究其初心不可得矣。何也？以最初志願，不從根本實際中來，第為浮慕妄想而<span class='corr'>已</span>。原非堅固不拔之志，安能立不朽之業哉？孔子曰：隱居以求其志，行義以達其道。然當隱居之時，所求之志，即行義之道也，故曰志於道。所謂志於道德者，功名次之；志於功名者，富貴次之。志於富貴者，則無所不至矣。然所志之道，即率性之道也。德者，明德之謂。是知道德乃吾人真性，實際根本也。故曰君子務本本立而道生。歷觀古之聖賢，光明碩大，照耀千古，澤流而無窮者，靡不皆從性分，實際中來。發而為道德，煥而為文章，行而為事業，故功大名顯。昭然天地與日月爭光，富有天下而不以為多，鶉居鷇食而不以為少，功不期建而自立，名不待揚而自高，此豈浮慕虛想可得而至耶？是必當其隱居之時，所求之志，心心皆從實際中做，積累既深，而英華發現，故言則為經，行則為法，非是焦思時藝，逗湊章句、口耳記問可及也。梁生騰霄骨剛氣逸飄若凌雲，大非風塵中人每從予遊，聞一字一句，未嘗不驚心<span class='corr'>惕</span>慮。予固知其非凡材也，第未深究其志耳。間嘗請益予謂學者固當求志於道德，故凡志於道德者，必先究吾人根本實際也。要從真性流出，然此真性至廣至大位，天地育萬物，光明清淨，蕩絕纖塵，此吾性之體所謂仁也。此體之中，一塵不立，但有一念妄想，即屬有我之私有我，則與物對物我既分人我兩立，人我既立，則大同之體昏塞，不得為仁矣。本體昏塞，則諸妄交作於此，縱有功名之志，皆從妄想發揮。凡有作為，皆非真實，根本既妄，則腳跟不穩。由是一入世緣，頓染流俗，宜矣。梁生從今當做自性工夫，從實際參究自性一明，則宇宙在手，萬化生身，又豈區區功名，富貴可寄哉？傳曰：明德為本，新民為末。孔、孟之學，皆本於此。梁生倘於自性未能的究根本，但將六祖不思善，不思惡，正與麼時，如何是上座本來面目？話頭蘊在胸中，二六時中切切參究，參到一念不生處，忽然識得本來面目，方見老盧，不吾欺也。梁生勉之。</p>
</div>
<div class='div-other'><a id='mulu56' />
<p class='h2'>示游覺之</p><p>般若體性，人人具足，但以習氣厚薄，故障有輕重之分，則人有智愚之別。是知貪嗔癡愛現前，皆全體獨露之時，第為濁智流轉，不自覺察，所謂日用而不知也。嗟乎！聖人不異凡民，獨其日用現前境界，紛拏交錯之時，一眼覷透，不為所瞞昧欺奪耳。由是觀之，平等性智，念念現前，如大火聚，自一切境界洞然矣。</p>
</div>
<div class='div-other'><a id='mulu57' />
<p class='h2'>示優婆塞王伯選</p><p>古人多稱塵勞中人。有志向上求出生死。謂之火裏生蓮。以其真難得也。以一切眾生無量劫來耽湎五欲。而為煩惱火燒，日夜熾然。未曾一念迴光，暫得清涼。直至如今能於烈焰藂中猛地回頭，頓思出路。豈非蓮華生於火內也？伯選閩人來賈於粵。參禮老人。求出離法。老人憐之。為授五戒。開示念佛法門，專心淨土。然此淨土豈從外得耶。經云心淨則佛土淨。以吾人自心是佛。唯心是土。淨穢不二，心佛一如。如是觀察，作如是念，念念薰修，一心清淨，光明煥發。十方佛土皎然在前。又何勞十萬億外別求妙麗乎？古德云：生則決定生，去則實不去。若達此旨，則日用塵勞，頭頭淨土，念念彌陀，不出娑婆，頓生安養矣。</p>
</div>
<div class='div-other'><a id='mulu58' />
<p class='h2'>示寂覺禪人禮普陀</p><p>寂覺禪人將東禮普陀，乞一語為行腳，重老人示之曰：古人出家，特為生死大事，故操方行腳，參訪知識，決擇<span class='corr'>己</span>躬，下未明公案，故不辭艱辛，登山涉水，必至發明徹悟而後<span class='corr'>已</span>。今出家者，空負行腳之名，今年五臺峨嵋、明年普陀伏牛，但只口口為朝名山隨喜道場而<span class='corr'>已</span>，其實不知名山為何物，道場為何事？且不知何人為善知識，秪記山水之高深，叢林粥飯之麤而<span class='corr'>已</span>，豈知此外更有事哉？走遍天下，更無一語歸家山，可不悲哉！禪人今將禮普陀，是求大士之攝受也。且大士法身普遍十方，即不出門一步而求之，未嘗不應，何必待至普陀而後見？且南海無涯，乃生死苦海之波流也；普陀山色，乃大士法身常住也。海振潮音，乃大士普門說法也。禪人果能渡生死海，睹大士於崖前，聽法音於海岸，返聞自性，徹見自心，即是証圓通於耳根，據寂滅於足下。如此證驗，不惟不負行腳之艱難，亦可斷塵情于當下，頓超生死，迥出常流，是可名為真正出家丈夫漢。其或未然，徒悠悠道路，泛泛常情，虛往虛來，於<span class='corr'>己</span>無益，即大士現在頂門，亦不能為拔生死業根也。禪人自定當看，若大士有何言句歸來？當為舉似老人，慎勿虛費艸鞋錢也。</p>
</div>
<div class='div-other'><a id='mulu59' />
<p class='h2'>示梁仲遷</p><p>梁子四相字，仲遷從老人遊。有年老人愛其心，質直而氣慷慨，每見事之不平，無論可否，或義有可為者，即放捨身命以當之。老人每責其麤浮，以有道體而欠涵養操存之功，若駿馬而無啣轡以御，終不免其蹶。老人居常切戒，而勸進以道。梁子侍老人，若嬰兒之恃慈母，將有所保也。老人將行，梁子愕然自失相送韶陽舟中，乃請法語以書紳時風波中未暇及也，別後不能忘情。梁子復以書請，乃書此寄之。予謂梁子有道者心質，直而不曲，此道之本也。慷慨近勇猛赴緩急近，慈悲忘身以赴之，是不量力。不審權不探本，而事末皆麤浮血氣之所使，非由道力發也。古之聖人涉世有體用全彰，故應不失時。若明鏡之照妍醜，權衡之定重輕，殊，非漫任血氣者可比也。梁子自今<span class='corr'>已</span>往，當先洗除習氣，潛心向道，將六祖本來無一物話頭橫在胸中，時時刻刻照管念起處，無論善惡，即將話頭一拶，當下消亡，綿綿密密，將此本參話頭作本命元辰，久久純熟，自然心鏡虛閒，動靜云為。凡有所遇，則話頭現前，即是照用；分明不亂，即是定力所持，自不墮麤浮鹵莽界中，不隨他腳跟轉矣。即讀書做文字，亦不妨本參讀了，做了放下，就還他箇本來無一物，自然胸中平平貼貼。久之，一旦忽見本無心體，如在光明藏中通身毛孔，皆是利生事業，又何有身命可捨哉？如此用心，操存涵養，心精現前看書，即與聖人心心相照，作文皆從自性流出，此是真慷慨丈夫之能事。所謂樞得寰中，以應無窮，即建功立業，皆成不朽。梁子既有其本，又何憚而不為哉？</p>
</div>
<div class='div-other'><a id='mulu60' />
<p class='h2'>示劉仲安</p><p>予居五羊，一時從游者眾，睹其劉子骨剛氣渾，貌古神清。予謂夙具般若，緣種器，近於道，但隨眾親近而<span class='corr'>已</span>，未有異於人也。頃予將有南嶽之行，激發諸子，宜以道為任。劉子送於舟中，特請益曰：弟子志道之心甚切，但為宿習濃厚，妄想纏繞，不能直造向上望師指示。老人謂曰：子知妄想，則妄想自不能纏繞矣。既稱妄想，則本無實體。譬如空華，安能結空果耶？由子不達妄想本無，認作實法與作對待，念念與之打交滾，絕，無一念休歇之時。斯則但以妄想為主，而當人本體為之埋沒，所以見其造道之難耳。豈不見僧問古德云：妄想不停時如何？德云：妄想不惡。以吾人本來光光明明，了無一法，但由一念不覺，全體變為妄想。若能就妄想起處著力一照，當下化為光明藏矣，豈更容其纏繞耶？以不達本來無也。所以六祖於黃梅會下，剛只道得個本來無一物，遂得衣缽南來。子從今日用做工夫，只將本來無一句作話頭，二六時中切切參究，但看妄想起處，切莫隨他流轉，當下一拶，自然掃蹤滅跡矣。若悠悠怠惰，縱情自畫，此子之過，非道之難也。慎勿自棄，子其勉之。</p>
</div>
<div class='div-other'><a id='mulu61' />
<p class='h2'>示觀智雲禪人</p><p>學道人，第一、要看破世間一切境界，不隨妄緣所轉；第二、要辦一片為生死大事，決定鐵石心腸，不被妄想攀緣，以奪其志。第三、要將從前夙習惡覺知見，一切洗盡不存一毫；第四、要真真放捨身命，不為死生病患惡緣所障；第五、要發正信正見不可聽邪師謬誤；第六、要識得古人用心真切處，把作參究話頭；第七要日用一切處正念現前，不被幻化所惑，心心無間，動靜如一。第八要直念向前，不可將心待悟。第九、要久遠志不到古人田地，決不甘休，不可得少為足；第十做工夫中，念念要捨要休，捨之又捨，休之又休，捨到無可捨休，到無可休處，自然得見好消息。學人如此用心，庶與本分事少分相應，有志向上，當以此自勉。</p>
</div>
<div class='div-other'><a id='mulu62' />
<p class='h2'>示了心海禪人</p><p>古人出家，單為生死大事，操方行腳，參師訪友，只為決擇<span class='corr'>己</span>躬下向上一路不明不<span class='corr'>已</span>，故善知識單以此事示人，近來法門，寥落諸方，罕聞豎此風者，行腳到處，但鼓粥飯氣息而<span class='corr'>已</span>，良可悲也！老人寓靈湖蘭若適了心禪人從伏牛來參，似非尋常粥飯者，今將返伏牛拈香請益老人。因示之曰：方今海內禪林第一，賴有牛山苦行，非諸方可及。學道之士，苟能拼捨身命，一生定不空過，但日用工夫單提一念話頭最為綿密，所以不得超脫得大自在者，以一向死守話頭，念念不捨，不知參禪，最先要內脫身心，外遺世界，離念一著，所以繫念返為念縛，故不得超脫大自在地耳。禪人此番入山，幸仗規繩，大眾夾持，正好隨場下手著力，但於念念中看覷念未起處，用在離念一著，久久忽然念頭迸斷，心境兩忘，如脫索獅子，自在遊行。他時再見老人，決不似今日眉目動定也。</p>
</div>
<div class='div-other'><a id='mulu63' />
<p class='h2'>示湘潭諸優婆塞</p><p>惟佛住世，說法有常，隨四眾出家。二眾曰比丘、比丘尼，在家二眾曰優婆塞，此云近事男，優婆夷云近事女。以其在家能持五戒，可以近事三寶堪受法利故。及佛法東來，隨時受化，代不乏人，至有明心見性，入祖師之室者。近來法道久湮，師承無眼，妄禮三拜，例得一名，即自稱為弟子，其實腥腪未吐，素行未改，致生譏謗，全無利益，大為壞法之端，良可愍也。故老人生平，未敢輕許。今觀湘潭諸弟子，信心篤厚，非泛泛波流，故強允其請，但念汝等素未聞法，雖云善人，不知如何是善。今按唯識論說：心所五十一，而善法唯有十一，餘皆惡心所也。十一法者，謂信精進、慚愧、不貪、不嗔、不痴、輕安、不放逸、行捨、不害。此十一法全具為純善人，但少一法，即為缺德。汝等但能依教持此善法，各各究明，時時觀察提撕，於何法上有未純熟，更加切磋之功，務要全美而後<span class='corr'>已</span>。如此用心，是為真實善人。所言善心者，即清淨真心也。以一切眾生各各本具如來清淨真心，但為惡念染污，故隨情造業而不自知。今能觀察善心，則一切惡法自不現前，心自清淨矣。苟能有志，漸漸深觀，只參六祖大師開示慧明，不思善，不思惡，正與麼時，那箇是明上座本來面目公案時時參究，是謂向上一路。汝等腳跟下誰無一尺土，努力前行，必不相賺。若肯歸心淨土，即依此法一心念佛，則現生可斷生死，永絕沉淪，但恐偷心自欺，不能作真實行耳。老人強為汝等作如是說，為憐三歲子，不惜兩莖眉，切不可作世諦流布話會也。</p>
</div>
<div class='div-other'><a id='mulu64' />
<p class='h2'>寄示曹溪耆舊</p><p>老人住祖庭一番，特為發揚六祖出世一大事因緣，欲令大家修出世因，以種淨土之緣耳。不料中道緣差魔風，破壞獅蟲作祟，使我不遂初心，一旦違遠祖師，棄捨大眾。即今雖居寂寞之濱，未嘗一念忘其本願，其後學似有向上之志苦，無明師良友引進修行之路。其耆舊眾中，有知老人之心，及痛念生死大事者，又無老人依歸，不能聚集一處同作佛事，堪嗟日月如流衰老漸侵死期，將至黃泉路上，資糧不具，憑何法以脫三途地獄之苦報乎？言及至此，可悲！可痛！古人云：生死事大，無常迅速，火急修行，早是遲矣。老人因此熟思再三，無可為大眾決策者。適堂主來省，正愜老人之心，因叮嚀渠回山，將老人之心揭示眾耆舊，倘真實為生死者，須大家集會一處，結念佛會同修淨業，同出生死誓願，遞相度脫社中。若有一人先滅度者，同力資助往生，豈不為第一最上因緣？即此餘年<span class='corr'>已</span>勝百劫千生虛過也。會所最要清淨無擾，乃能成辦道業。禪堂但有後學諷誦事業，似屬煩雜，唯有老人所修無盡庵，最極寂靜，色色現成，不若就此為淨業堂成殊勝事，不獨不枉老人苦心一場，亦可以酬施主功德也。其修進之規，古人六時念佛，晝夜殷勤，雖是精進，恐老者不能。今折中當以四時為準，二時功課，二時跪諷行願品一卷，念佛千聲，發願回向，期不計限，人不計數，但要老成信心篤實者忘賓主，泯人我，絕是非戒戲論。一心念佛，不通賓客，專以寂靜為主，即是真阿練若，正修行處也。若大眾果能洞見老人之心，諦信老人之言，依法修持，便是出生死的時節，便是與老人生生世世不相捨離，常生佛前，同聽法音之時。其會集結社之人及安居之處，一聽堂主主之，便是奉行老人之教命也。其精進道業，又在大眾各自努力，古人云：把手他人行不得為人自肯乃方親。所謂但辦肯心，必不相賺。珍重！努力！</p>
</div>
<div class='div-other'><a id='mulu65' />
<p class='h2'>寄示曹溪禪堂諸弟子</p><p>老人初為祖師建立之時，大眾不知老人之心，今日老人行後，凡山門利害及禪堂設立，汝等皆樂入堂安居，是知老人之苦心也。若知老人之心，則當知佛祖之心矣。汝等今思得老人，似前教誨不可得也。然聚散之緣，雖佛祖不免在諸弟子能知恩報恩，依教修行，雖佛祖滅後，亦同在世，親近不異。故佛臨入滅時，諸大弟子請問：若佛滅後，眾等以何為師？佛言：當尊重波羅提木叉，是汝等大師。梵語波羅提木叉，此云戒也。故佛常言：汝等比丘能守吾戒，雖千里外，如在左右；若不奉我戒，縱對面猶千里也。此吾佛大師金口親囑之語，可不遵乎？況今末法去聖時遙。若佛弟子不秉佛戒，將何以為修行之地？賴何以出生死之苦海乎？老人臨行，特為汝等說梵網戒，不知汝等一一能堅持否？佛制比丘半月半月誦此戒經，如從佛親聞，作法竭麼，母令毀犯，令三業六根念念檢點觀察，不許闇生罪過，不得毀犯戒根，即此便是真實修行。坐進此道，不必遠訪明師徒增辛苦也。若汝等向來未能堅持，則當從今依法半月半月對佛宣誦梵網戒經十重四十八輕，一一戒條熟記分明，如犯一條，則於誦戒之日，請軌範師作證，眾中遞相檢舉，犯者對眾懺悔，再不許犯。如此則改過自新道業，可就其所犯之罪，除懺悔外眾等議定清規罰例，以便遵守，如老人向日所遺教條，可為常法也。眾等戒經習熟，則當背誦四十二章、佛遺教經、楞嚴、法華、楞伽諸經，以為佛種。其參禪一著，當遵六祖開示慧明不思善，不思惡，如何是當人本來面目公案，蘊在胸中，時時參究，久之，自有發明時節，如此方是續佛祖慧命之大事因緣也。汝等能遵此語，則如老人常住曹溪，汝等亦不必操方行腳矣。</p>
</div>
<div class='div-other'><a id='mulu66' />
<p class='h2'>示曹溪沙彌</p><p>庚子歲當道延余料理曹溪，余應之至，則百廢概不能舉，因思為治之道，以養材為本，遂選諸沙彌，設義學延賓師，以教習威儀誦讀內外經書，稍知信向，則披剃立禪堂，使就清規受戒法，晝夜禮誦。是時諸沙彌始知有出家業，皆厭耕鑿而慕清修矣。余苦心十年，差有可觀，遂棄去今老矣，隱居南嶽，其諸沙彌昔受化者，先未深知老人，今乃深思之，雖求一日之執，侍一言之教導，難矣。沙彌某比時在孩稚，今從眾中始知老人心求親近不可得，乃具冊遙乞開示，老人聞而悲且喜也。昔佛在時，恐久住世間，薄信眾生，多不敬信，遂上昇忉利，令眾慕而後來，則人人皆生難遭想矣。若老人久住曹溪，諸人安能戀慕如今日哉？以沙彌之心觀眾心，豈無佛性者耶？今示沙彌，若思老人，不若思念佛，思念六祖也。若思念佛，當來必有見佛之時；若得見佛，便是出生死時也。思念六祖當初一賣柴漢耳，如何得今日人天供養，再思今日供養，乃從拋卻母親恩愛走向黃梅會下負石舂米，辛苦中來，再思六祖，三更入黃梅方丈得受衣缽，憑何知見，向五百眾中獨自得之。且人人一箇臭皮袋死了，三五日便臭爛不堪，為何六祖，一具肉身？千年以來，如生一般？此是何等修行得如此堅固，不壞沙彌？如此細細，一一思想，思想不透，但將壇經熟讀細參，參之又參，全部不能，但只將本來無一物，何處惹塵埃，一句蘊在胸中，行住坐臥，喫茶喫飯，搬柴運水，迎賓待客，二六時中一切處頭頭提撕，直使現前定，要見本來無一物是個甚麼，如何是不惹塵埃的光景？若能如此用心，是名參禪。若參到自信不疑之地，則能真見六祖面目，方知老人鼻孔方是沙彌，真正出家，了生死的時節也。若不肯向<span class='corr'>己</span>心中苦求本分事，空思老人有何利益？一往諸沙彌，但知親受老人教導，唯習威儀、動靜、禮誦文字而<span class='corr'>已</span>。若從今日，始都與沙彌所請開示，如此一力做工夫，方是老人真實訓誨老人老矣。此乃最後開示也。若錯過今日，將來縱向十方世界參訪知識，摠是他家活計，慎勿以老人此言為空談也。</p>
</div>
<div class='div-other'><a id='mulu67' />
<p class='h2'>示法空選殿主</p><p>佛教末法弟子修四安樂行，謂正身、正語、正意、大慈悲心，依此而修，是為妙行。然此四行，而以行處近處，以為初心。蓋行處謂步步不離道場；近處，謂念念不離三寶。余觀末法比丘能踐此行者，唯知殿之役最為親切。以沙門釋子不知修行之要，縱浪身心，不能檢束三業，動成過惡，故罪業日深。生死難出，即能遠參知識，亦不必能步步相隨，心心親近，唯有侍奉三寶，晝夜香燈，是不忘佛也。晨昏鐘鼓，集眾禮誦，是不忘法也；大眾和合，六時周旋，是不忘僧也；坐臥經行，不離佛殿，是步步道場也。苟能自淨其心，則一香一花皆成佛真體，舉手低頭皆為妙行，是則不動腳跟而遍參知識，豈不為最勝因緣哉？安樂妙行，無尚此矣。行者勉力以盡形壽，何用別求佛法？</p>
</div>
<div class='div-other'><a id='mulu68' />
<p class='h2'>示方覺之</p><p>覺之方，子支離其形而天機妙，發參老人於南岳老人見其心光炯炯，是於般若有夙種者，時來入室，老人每以向上示之，方子心領，如飲冰焉。今將別老人恐負此會。良緣拈香請益，乃示之曰：方子無以天全其性，而殘其形以為闕也。予知其天不以形累子以真，厚其德耳。世之形全者眾，而以形傷生者多矣，孰能離形釋智以全其性耶？聖人所謂形為生累，故曰大患。為吾有身故，滅身以歸無，以其形銷而苦息矣。吾佛教化眾生，但以破我為第一義，故入禪之要，不依形骸，不依氣息，一切皆離，其心自寂，心寂而樂莫喻焉。圓覺經云：當觀此身，四大假合，堅硬歸地，潤濕歸水，煖氣歸火，動轉歸風，四大各離，今者妄身當在何處？方子從此二六時中，但當作如是觀觀至一念不生處，則外不見身，內不見心，身心寂然，了無一法。是時始知天奪子之假，實全子之真，則子之至樂，不待忘形而造乎極矣。是所謂超乎色相者，非耶？子但精進，作如是觀，一旦洞然，乃信老人，此語不妄。</p>
</div>
<div class='div-other'><a id='mulu69' />
<p class='h2'>示智海岸書記</p><p>老人至五羊說法。穹廬一時。法性弟子與緇素皈依者眾。翕然可觀。亦時節因緣也。未幾時故多事法會難集。老人入曹溪向在會者亦多退席。唯智海岸修六逸。若惺炯三人不離執侍。及投老南嶽。則岸逸二子相隨不捨。是感法乳情深義至高也。老人隱居湖東。不覺三載。居常極其憺薄。二子恬然。想陳蔡之從。不是過耳。頃岸以師老歸省。拈香請益。願乞一語。終身奉持。老人自念。老矣出世法緣會合。良難經云。如大海中一眼之龜值浮木孔。豈易易哉。嗟子行矣。應諦聽之。佛言。一切眾生皆證圓覺。是知佛性在人。各各具足不欠一毫。然諸眾生所以流浪生死長劫輪迴。備歷苦趣而不返者。直以背覺合塵。順生死流。隨逐魔網而不自知之過也。以不自知自覺故枉受沉淪。正似持珠乞丐。不知懷中本有如意之寶。棄之而甘受伶俜。以是之故。如來說為可憐愍者。老人居常。觀子天性率直忘機。近道但子習氣深厚。不能自持。往往苦被宿習所牽。一入魔罥。則渾身墮落。苦不自知及猛然想起。即恨不能跳出生死忙忙打疊修行。甚至道緣未集而熟境現前。習氣又發。不覺隨波逐浪。及至回頭照管<span class='corr'>已</span>經多時。如此起起倒倒。依傍老人二十年來。畢竟<span class='corr'>己</span>躬下生死大事。茫無歸宿。此何以故。蓋有入道之資而無堅忍。不拔決定之志。故腳跟下跕立。不住胸中。多生惡覺惡習。不肯痛下毒手洗刷一番耳。學道如此。任情不但今生不辦。即千生萬劫終無成辦之時也。佛言。佛法難聞。知識難遇。今幸遇知識聞正法。若當面錯過。再出頭來。知是幾時。求如今日未可得也。子今生幸遇老人。一向動定無恒。唯今相伴二年喜子能忍苦。可謂堅志。今又告別。恐離老人未必如今日也。嗟予老矣。求再侍老人。如今日亦未可得也。苟終身無成。豈不辜負此生一大事因緣耶。子今行矣。所叮嚀者。切勿再墮魔網。當堅持特操。不可久住王城。若以二載忍苦之心侍六祖。如侍老人信自心是佛一語。如信老人。將從前習氣忍而不發。心心揩磨。念念省察。單提一句話頭。咬定牙關。不可輕易。放過如此拼盡此生。決志不改。是則不但不離老人一步。即與佛祖周旋坐臥經行。不出道場之外也。不唯不負老人。抑且不負自<span class='corr'>己</span>。</p>
</div>
<div class='div-other'><a id='mulu70' />
<p class='h2'>示劉存赤</p><p>頃，余投老南嶽甲寅冬暮茶陵劉季子遠來參叩，雪夜圍爐，寒燈相照，因問：子一向如何用心。對曰。昔蒙和尚開示偈云。蓮華火裏生，世人謂希有。不是火生蓮，唯在心離垢。每看此話，於末句頗得受用。老人深喜。因示之曰：子於心離垢。一句得力。此語不虛，亦不易到。經云。凡夫賢聖人，平等無高下。唯在心垢滅，取證如反掌。由是觀之。眾生與佛本來無二。所謂心佛與眾生，是三無差別。但心淨即佛，心垢即眾生。生佛之辯不遠，只在心垢滅與不滅耳。以此心本來清淨。但以貪嗔、癡、慢五欲煩惱種種業幻垢濁障蔽，故名眾生。此垢若淨，即名為佛，豈假他力哉？無柰一切眾生無始業障深厚，煩惱堅固，難得清淨，必假磨煉之功，故有參禪念佛看話頭種種方便，皆治心之藥耳。譬如鏡光本明以垢故昏，必假磨煉之藥。然藥亦垢也，以取能去其垢，故鏡明而藥不存矣。又如真金在礦，沙石垢穢，必須烹煉之法，金精而無用其煉矣。眾生心垢難離，必須工夫精勤調治，垢去心明。故說眾生本來是佛，非一向在煩惱垢濁之中，妄自稱為佛也。參禪看話頭一路，最為明心切要，但近世下手者稀，一以根鈍又無古人死心，一以無真善知識決擇，多落邪見。是故獨於念佛參禪兼修之行，極為穩當法門。若以念佛話頭蘊在胸中，念念追求，審實起處落處，定要見箇的當下落，久久忽然垢淨明現，心地開通。此與看公案話頭無異，是須著力挨排始得。若以妄想浮沉，悠悠度日，把作不喫緊勾當，此到窮年亦不得受用。若以悠悠任妄想為受用，此則自誤；不但一生，即從今<span class='corr'>已</span>去，乃至窮劫，無有不誤之時也。子向於念佛法門有緣試著，實究審果在煩惱垢濁之中，一聲佛號，如水清珠，以此受用，但非徹底窮源耳。經云：如澄濁水，沙土自沉，清水現前，名為初伏。客塵煩惱，去泥純水，名為永斷根本無明。子只將此佛語默默自驗，萬無一失。若得到真離垢處。如經云：明相精純，不為客塵煩惱留礙。如此不唯彌陀接引，即十方諸佛亦皆同聲稱讚矣。幸與子窮年雪夜，此段冷淡家風，世所希有。苟不負此嘉會，但從此去，念念不離冷淡中，便是離垢一條徑路，步步著力，必有到家真解脫時也。</p>
</div>
<div class='div-other'><a id='mulu71' />
<p class='h2'>示鍾衡穎</p><p>茶陵鍾生明性詩，禮世家往，因患難走。粵參予於曹溪，老人曉之以善惡報應，因果之說，安其心以歸其難竟解聞所以解者，皆非憶想可到，機緣偶會，無心自至，似非人力可為者，鍾生由是故物無恙，以蹈安恬無事之境。既而每遇逆緣履危機皆無意而置坦途然鍾生，竟茫然不知其故，猶然以生平所未愜心快意事，將用心力以圖之，自以為易，若探囊拾芥也。甲寅除日，同存赤劉子遠來，相慰於寂寞之中，伴予度。歲一日坐間，偶以所志未了事請益，而將遠求其大欲。老人噫嚱而歎曰：子所志是知，將涉海渡河而求飲，甘泉泉，未必得而渴愈熾，且苦[跳-兆+爰]涉之勞也。向以因果報應之理喻，子豈忘之耶？夫善惡感應，捷如影響，聲和響順，形直影端。故聖人不言因果，但言為普；降之百祥，為不善降之百殃。是以安命定志為誡，故曰不知命，無以為君子，在名教為安命，在吾佛則為因果。故東坡云：要知前世因，今生受者是，要知未來果，今生作者是。然世之亦有作善而致惡報者，此乃前之惡業所感，其報善在於後矣。其有作惡而致善報者，乃前之善業所感，而惡報在於後矣。即古今聰明智巧，權謀機詐，自謂<span class='corr'>己</span>能可以力致功名富貴者，殊不知功名富貴，乃命之固有定非智巧機詐，可得而有，因而得之者，亦偶合耳。豈有人謀可越天定乎？是不知命者徒增其勞耳。惟聖人教人以安命俟時，佛教人以隨緣安命，則一毫不必強為隨緣，則一念不容妄想。故佛法教人策一以斷妄想為本，然妄想乃貪嗔痴種種惡業之本也。即菩薩修行以至成佛，報得天上人間最勝莊嚴，廣大福田，皆從斷妄想。始以妄想斷則惡業消，惡業消則百福集，此所謂自求多福也。故示之以偈曰：世事皆從妄想生，妄心消處業緣輕，不須更覓菩提路，只要當人退步行。退步者，乃休心斷妄之最上工夫也。以人心本來光明廣大為萬福之源，但由妄想惡業遮障故，禍日生而福日減。今苟妄消業斷，則一性圓明，受用無邊，得受用處，是為真福。是知福由<span class='corr'>己</span>作者，政非智巧機詐可致耳。且佛以斷妄心，則感人天之福鍾；生本有功名富貴之鎡基。若能直下休心，將前生平所作之業，從頭仔細，一一檢點，但有虧心傷理，一念不合大道處，盡是苦根一齊吐，卻從新別立根本，另作一番工夫，只在休心斷妄聽命，俟時一件把作標準，潛心自<span class='corr'>己</span>固有之事業，不必別求一念妄想之事，如此以補前行之失。一旦災消福至，則功名富貴，逼拶將來，亦無迴避處，又何用種種妄想攀緣而他求哉？鍾生果能諦信不疑，執而行之，則佛果可期，況世緣乎？何求而不得耶？勉之，勉之！</p>
</div>
<div class='div-other'><a id='mulu72' />
<p class='h2'>示袁大塗</p><p>世之士紳，有志向上，留心學佛者，往往深思高舉，遠棄世故，效枯木頭陀，以為妙行。殊不知佛<span class='corr'>已</span>痛呵此輩，謂之焦芽敗種。言其不能涉俗利生此政，先儒所指虛無寂滅者，吾佛早<span class='corr'>已</span>不容矣。佛教所貴者，在乎自利利他，乃名菩薩。梵語菩薩，此云大心。眾生以其能入眾生界，能斷煩惱，故得此名。故菩薩捨世間無可修之行，捨眾生無斷煩惱之具，所以菩薩資藉眾生以斷自性之煩惱，如他山之石可以攻玉耳。煩惱者，乃貪嗔、我、愛見、慢種種惡習，而為自性光明之障蔽，非世間眾生一切逆緣境界，不能磨礪以治斷之。如詩所云切磋琢磨者，此也。且佛制五戒，即儒之五常，不殺仁也，不盜義也；不邪婬，禮也；不飲酒，智也；不妄語，信也。但從佛口所說，言別而義同。今人每發心願持佛戒，乃自脫略其五常，是知二五而不知十也。又推禪定為上乘，以其能明心見性，而不知儒亦有之。顏淵問仁子曰：克<span class='corr'>己</span>復禮為仁<span class='corr'>己</span>者，我執也。豈非先破我執，為修禪之要，一日克<span class='corr'>己</span>，天下歸仁，豈非頓悟之妙耶？以天下皆物與<span class='corr'>己</span>作對待障礙，若我執一破，則萬物皆<span class='corr'>己</span>，豈非歸仁乃頓悟之效耶？及直指其目，乃曰：非禮勿視，聽言動以所視；聽言動者，皆物而非禮，則我障也。今言勿者，謂不被聲色所轉，即所謂戒也。於一切處不墮非禮，豈非入禪以戒為首耶？但佛多就出世說，至其所行，原不離於世間。今之好高慕異者，特不知修心之妙行耳。即菩薩住世所行亦不外此。由能忘我故自利，與物無競，彼此忘懷，故利他，自他俱利，故為妙行。然佛者，覺也，能覺此心，即名為佛，非離此淨心之外，別求一佛也。良由眾生惡習障重，心難清淨，故設念佛方便，求生淨土法門。且曰：心淨則佛土淨。是知念佛固淨心之妙行也。然念佛本為淨心，苟念佛而其心不淨，何取於念持戒而背五常，何取為戒？袁生有志向道、結友同修淨業。蓋夙習善根所發，參見老人，堅請授戒老人示之曰：戒本自性具足，若諦信老人之言，自淨其心，則戒<span class='corr'>已</span>受禪，<span class='corr'>已</span>修淨土，<span class='corr'>已</span>入菩薩妙行，世出世法，二利具足，概不出此，生其勉之。</p>
</div>
<div class='div-other'><a id='mulu73' />
<p class='h2'>示雙輪照禪人</p><p>雙輪照禪人來參，且云：將隱居山中單究向上事。乞老人住山之法。因示之曰。古人住山，乃大捨身命處。殊非細事專要善用其心。用心之法。單提向上一念。直須向佛祖不容處一著。立定腳跟次則要將胸中一切知見玄言妙語雜毒一齊吐卻。次則識得本體。了無一法。不可被妄想習氣影子發生種種境界惑亂正念。次則要看本參話頭。如六祖不思。善不思惡。如何是本來面目公案。極力提撕。但有一切惡習現前。即將本來無一語看破。切不可隨他相續流轉。咬定牙關。此處定要把得住。方不被他搖奪。如此用心。乃是惺惺時著力處。若用心著力太過。則懈怠心生。便起昏墮。此時只須快著精彩。不可落在昏沉<span class='corr'>窠</span>窟中。急須持咒。仗此咒力。足敵此魔。以藏識中多劫惡習。今被話頭逼出。變化無窮境界。一切魔境從妄想生。一切昏沉從散亂生。正恰用心之時。忽一念散亂。即落昏沉。是須善知永嘉寂寂惺惺。四料揀語。最為切要。古人用心。但只將一句本參話頭。靠定如鐵壁銀山相似。若到一念不生處。亦是得力處。不可作究竟會。直到功夫。任運不假思惟一念。豁然身心如脫空。方。是功夫入手處。亦未是究竟。但能至此自然輕安自在。便生歡喜。然此乃是本分事。未是奇特。若生奇特想。便墮歡喜。魔便起。無端狂知狂解。此關最險。此皆老人有所試者。古云。枯木巖前錯路多。行人到此盡蹉跎。非細事也。縱使有力打過種種境界。正好修行。正好保護。未是到家。若以此為足。便起世間種種五欲因緣之念。此關難過過者。百無一二。所以不到古人田地。正是得少為足之過患也。饒你學人苦心。一生得到此地。若被此等惡習所牽。仍是墮落生死坑中。前功盡棄。可不哀哉。如此說話。古人語中所載不少老人。略為禪人拈出。以末法中難得真正學道之人。蓋亦曾為浪子偏憐客耳。大段古人住山不是養懶圖快活。單為自<span class='corr'>己</span>生死大事。所以走向萬重寒巖作沒伎倆活計。若在此因循度日虛喪光陰。豈不更可悲哉。雖然用心差別。既<span class='corr'>已</span>知之。其山中目前變幻境緣。即水流風動。猿吟鳥噪。雲騰霧擁。樅然在前。更為喧雜。永嘉見道忘山之語。切須看破老人初住五臺龍門時。萬丈寒巖之下。水雪堆裏。如埋死人。徹骨嚴寒。五內俱透。唯有微微一息。視從永中出入。至此返觀覓自心一念起處了不可得。此境正是助道之緣。又大風時作萬竅怒號。日夜不休。及雪消澗流。嚮若奔雷。又如千軍萬馬奔騰之狀。如此雜亂境界。初最難當。因思。古人有言。聽水聲三十年。不轉意根。可許入道。老人遂即發憤于獨木橋上坐立終日聽水聲。始則[口*聒][口*聒]難消。久則果爾。忽然寂滅。自此一切境界皆寂滅矣。所謂萬境本閒。唯人自鬧。此又是道人住山第一著工夫也。禪人記取<span class='corr'>毋</span>忽。</p>
</div>
<div class='div-other'><a id='mulu74' />
<p class='h2'>示顓愚衡禪人</p><p>向上一路，乃出家人本分事，古人發足超方，只要究明此事。近代以來，概不知出家為何事，安可望為古人乎？顓愚，衡禪人初依五臺空印大師聽習經論，久之遂盡屏去單提一念切究本分事。萬里南詢過曹溪，謁老人請益老人謂此事若不放下身心苦切，根究到水窮山盡處，終無下落。縱到水窮山盡處，古人謂之靜沉死水，又謂之玄妙<span class='corr'>窠</span>窟，若不回頭轉腦，則面前如鐵壁銀山相似。祗是得力時，不是受用處。古人用心不是死，到底須是死中發活始得，要在回機轉位。所以道：百尺竿頭坐的人，雖然得入未為真，百尺竿頭重進步，大千世界現全身。學人到此只索轉身別行一路，方不被他作障礙，禪人唯唯作禮而別，乃就誅茅南嶽。未幾，老人亦曳杖而至，詢禪人則為病魔所撓，業往寶慶就醫老人聞之，歎曰：禪門下衰，真實為生死的學人最為難得。今斯人而有斯疾，豈龍天厭薄法門乎？丙辰春三月朔，風雨夜半，忽禪人冒雨衝泥而至，老人相見，大喜曰：此豈病夫所能耶？睹其眉宇津津爽氣，是知其疾<span class='corr'>已</span>瘳。八九因再拈香請益老人，特示之曰：子之病魔，乃子之大善知識為助道因緣，子知之乎？切以眾生之病，病在有我，以執我故，一切煩惱眾病；以之而生，病生，則苦必隨之。自古及今，無有一人不病于是者，唯知病病之人不為病耳。且四大假合，聚必有散，縱使不病，何嘗不病哉？若了病不病者，則病不能病之矣。子知今日之病，不知多生劫劫病病，至今日矣。子若不了，今日病則從此<span class='corr'>已</span>去，而不知病之底止也。子知生死之病，而不知要出生死之病，大有過於生死之病也。夫何故？古人以參禪不出陰界，墮於識情<span class='corr'>窠</span>臼，縱有妙悟，皆成我見，以執四大為我，病尚可醫。今離四大，復執有我此病，則醫王束手，最難調治。諸佛諸祖特特出世，單為治此一種膏肓之病，費盡多少心力，求肯服藥而瘥者，幾何人哉！禪人身病<span class='corr'>已</span>瘳，而切不可被禪病侵也。雲門謂：法身有兩般病，甚言透過法身。若法執不忘，<span class='corr'>己</span>見猶存，亦是病。極言認執之病也。禪人將前所蘊一切玄言妙語，及參禪執守功<span class='corr'>勛</span>一齊唾，卻只到一點惡覺惡習不留，定不被他養成病根，直使佛祖無立腳處，豈不見善財童子南詢百城，參五十三大善知識，各授一種法門，到頭只落箇與法界等，與虛空等，何曾有實法繫著耶？又不見毘盧遮那法身非身而托，普賢妙行為身，普賢無行，但以眾生之行為行，故曰菩提所緣，緣苦眾生；若無眾生，則無菩提。此從上佛祖出世之真榜樣。老人因謂禪人四大病身，非病魔不能治；禪病<span class='corr'>刺</span>心非眾生不能治。從今日去，只將身如大地等，則病魔潛蹤；心與眾生等，則我見不立；我見不立，則禪病自消。以心不自心，則本不生；不生則一法不立。苟一法不立，又有何法而作知見障礙哉？古人云：捨情易，捨法難。禪人捨身即捨情，捨見即捨法，情法兩忘，豈不為大無礙解脫之人哉？嗟余老矣，再晤為難，禪人勉之。</p>
</div>
<div class='div-other'><a id='mulu75' />
<p class='h2'>示李福淨</p><p>零陵李生應禎請益心性之旨，因示之曰：夫心性者何？乃一切聖凡生靈之大本也。以體同而用異，因有迷悟之差，故有真妄之別耳。佛言寂滅者，名為一心。其真如乃一心之異稱，以一法界心廣大寂滅，不滅不生，無去無來，凡聖不二，故名真如。真則無妄，如則不變，不妄不變，故稱妙性，此心性之本源也。祖師西來所傳心印者，此耳。然此一心真如本來不生不滅，本來無物，聖凡不立，何有染淨生死苦樂之相？良由不守自性，而有隨緣之用，故不生不滅之體而與生滅和合，變真如之體而為阿賴耶識。由此現起根身、器界、天地萬物之妄法，而為眾生幻妄之境界。如湛海之水風激而成波浪。波浪雖多，水性無二，故波浪如妄法水，性如真心。是則心性一體無二，但有真妄之分，故有聖凡之別，斯則眾生之生死苦樂皆妄法耳。若夫本有之心性一向不失，但迷而不覺。若貧子衣中之珠，向被垢衣所纏，不知受用，故持珠作丐。若知珠本有一旦頓得，又何須向外馳求哉？所謂三界唯心，萬法唯識，以迷一心而為識識，則純妄用事，逐境攀緣，不復知本有真心矣。若知真本有，達妄元無，則可返妄歸真，從眾生界，即可頓入佛界矣。達磨西來，單傳心印，頓悟法門，正是頓悟此心耳。此禪宗心性真妄之旨也。若夫吾儒所宗，堯、舜、禹、湯、文武、周公、孔子所傳之心性，則曰唯精唯一，以精一為宗極，而有人心、道心之別，此亦真妄之分也。但世教所原，不出乎此，其曰道心，則不迷不妄之性也。其曰人心，則迷性而為情。世人但知用情而不知用性，但知波而不知波原水也。故孔子曰：性相近也，習相遠也。性近則水元無波，習遠則逐波忘水。水尚不知，而況了達濕性無二乎？且如本一水也，而以鹹酸苦辣，和之則淡性亡矣，其濕性則本無二也。是知眾味乃妄之變也，其濕性不可變也。不可變者真，可變者妄。若達濕性無二，則眾味不可得而有也，所謂堯舜與人同耳。同者，性也，不同者妄也。又曰：人皆可以為堯舜，其可為者性也；不可為者，習也。人之所習，苟捨污下而就高明，則日遠所習而近於性，是可與為堯舜者，亦此習耳。習近於性，即禪家漸修之行也。以世儒之學，未離凡近，去聖尚遠，非漸趨無以致其極。故聖人立教，但曰習，曰致，曰克。其入道，功夫在漸，復不言頓悟。若夫禪門，則遠妻子之愛，去富貴之欲，諸累<span class='corr'>已</span>釋，切近於道，故復性功夫易為力，故曰頓悟。以所處地之不同故，造修有難易耳。其實心性之在人，本無頓漸之差，但論習染之厚薄，此入道要也。若究心性之精微，推其本源，禪之所本，在不生滅，儒之所本在生滅，故曰生生之謂易。此儒釋宗本之辯也。心性之說，蓋在於此。若宗門向上一著，則超乎言語之外，又不殢心性為實法也。</p>
</div>
<div class='div-other'><a id='mulu76' />
<p class='h2'>答段幻然給諫請益</p><p>諸佛出世無法可說。祖師西來亦無實法與人。但為眾生種種顛倒執著之情隨宜而擊破之。令捨執著，頓悟本有而<span class='corr'>已</span>。良由眾生自性。元是如來法身。只因迷此法身。結成五蘊幻妄身心根塵和合起惑造業。故有三界生死貪著五欲境界。沉淪苦趣。是執有之過也。故吾佛愍之。現身三界。特為說破本來不有。了無一法可取。其有劣解眾生依佛言說。遂厭有取空。雖出生死。又著偏空。故觀三界如牢獄。畏生死如桎梏。不起一念度生之心。故佛呵為蕉芽敗種。以墮執空之病耳。其有上根利智。既能自度。又能度他。故廣修六度下化眾生。上求佛果故。出空入有。以見定有眾生可度。定有佛果可求。此則空有二邊之見不忘。故佛又破之曰。非空非有。及有上上根人。能信法身不屬空有。離此二邊。即名為佛。如此則又執有菩提可取。有涅槃可證。此是佛法。知見未忘。雖捨有無二邊。未能忘其能捨之心。終未究竟平等法界。以執名言習氣未悟離言之旨耳。是以世尊末後拈花乃曰。吾四十九年。未談一字。人天百萬。獨有迦葉破顏微笑。世尊因曰。吾有正法眼藏。涅槃妙心。付囑與汝。遂為教外單傳之旨。遞代相承。目為禪宗。觀其最初。迦葉但只一笑而<span class='corr'>已</span>。豈有實法可傳哉。及至達磨西來少室九年面壁。及至二祖。神光立雪。乞師安心。祖曰。將心來與汝安。光良久曰。覓心了不可得。祖曰。與汝安心竟。遂付衣缽。觀此二祖。只是箇覓心了不可得。達磨剛道。得箇與汝安心。竟一語而<span class='corr'>已</span>。何曾有法付人耶。自此六傳。至新州。在黃梅會下。極力只道得箇本來無一物故在五百眾中。獨得衣缽開法。曹溪稱為六祖觀。黃梅夜半幾曾有一法分付耶。以新州初聞客誦金剛經。應無所住而生其心。早<span class='corr'>已</span>識得無住真心。及見黃梅。但與印證而<span class='corr'>已</span>。如水投水如空合空。本無實法。但遣執著之心耳。此從上佛祖授受傳心之樣子也。以眾生痴迷執著之心。堅固難破。加以歷劫無明煩惱業障根深。難得頓悟。故費吾佛四十九年無量方便。為設斷惑證真之法。則令其漸修漸悟。故從凡至聖。設有五十五位之階差。非是世尊好作恁般去就費婆心也。以眾生心病無量故。設對症之方亦無量耳。及至究竟實際。直到知見盡泯。一法不立。始是到家田地。若有纖毫知見不忘。猶在門休止宿艸庵。遣之又遣遣。至無可遣。縱然如是。猶是法身邊事。未是法身向上事。止是教家極則處。未是宗門極則處。由是觀之。修行一事豈是艸艸。便以一知半解為得哉。直如宗門自六祖<span class='corr'>已</span>前。不說參究功夫。只貴當下頓悟。自南嶽青原<span class='corr'>已</span>下。根機不一。多在參求保養。及至五家建立門庭。施設不同。就裏宗旨。元無差別。其於應機接物。如秦鏡當臺。照徹肝膽。至若與人解粘去縛。直指法身向上一路勦絕佛法知見不到窮源徹底斷斷不肯輕易放過。其在禪道大盛之時。天下明眼知識甚多。學道衲子處處參請印證。故悟道者不落邪見及宋。而元知識雖多。而學人邪見不少。不墮生滅。則落空見。有體無用。如二乘偏空。甚至撥無因果。墮落外道。豁達斷空。或悟心未徹。才見影響。便得少為足。自稱菩薩。口口談空。心心著有。竟造生死之業而不自覺。如是皆未得明眼知識。勘驗提撕。故致禪門凋弊。古德云。不是無禪只是無師謂是故耳。大段末法參禪得少。為足者多。縱有真正學人。肯下死手做工夫。十年五年。不變其志。亦有了悟自心。一切皆空。因無明師印證。遂落空見。或識神未破。墮在光影門頭。或習氣未淨。被工夫逼拶變現種種境界。將為神通妙用。或見諸佛菩薩現身說法。或使知他心宿習。能見未來之事。或起種種異見。此皆習氣變現。若認作奇特。便落魔道。可惜一往功夫。為害非細。此皆不遇明師。又不知佛教中修心方便。故誤墮耳。亦有真參實悟明見自心。了無一法不能開頂門正眼。便坐在淨裸裸赤灑灑純清絕點處。此名抱守竿頭靜沉死水。故云百尺竿頭坐的人。雖然得入未為真。百尺竿頭重進步。大千世界現全身。又云。有佛處不可住。無佛處急走過。正是教人不可坐在無事。甲裏便說無佛可成。無眾生可度。此正墮在斷見。不能離此空見耳。縱然到此亦是法身邊事。未是法身向上事。豈不聞雲門道得到法身邊。隱隱的似有箇物相似。亦是光不透脫。直饒透過放過。即不可。此語實是修心照膽鏡也。故古德云。悟之一字直須吐卻。應知佛祖說法一味。遣眾生執情耳。所謂但盡凡情別無聖解。若作聖解。即受群邪。楞嚴經中五十種陰魔非漫語也。今時修行既無明師指點。若不遵佛祖言教印證。將何以為憑據耶。始因眾生著有故佛破其有見。二乘外道著空故佛破其空見。菩薩著空有二邊。故佛說非空非有破二邊見。及至入佛法中。又遣其佛見法見。所以遣至無遣。正謂不見一法即如來。豈不見善財童子參五十三大善知識<span class='corr'>已</span>。入五十三位法門。入佛境界。不說成佛之事。但云與虛空等與法界等。與毘盧遮那等。及見普賢菩薩。乃為說十種行願。此便是修行學佛之大榜樣。不以悟後為無事也。今人修行縱能悟徹法界。若不學善財。修習普賢大行。終是不免墮落。空見外道。可不懼哉。此一上葛藤特為修行。無多聞慧。錯誤用心。不能入佛知見。故不免饒舌。若視為泛泛語言。不唯有負老僧。抑且自誤不少。</p>
</div>
<div class='div-other'><a id='mulu77' />
<p class='h2'>示玉覺禪人</p><p>蘄陽慧玉、慧覺二禪人，參老人於黃梅紫雲山自云：心中生滅，念念不停，猶如野馬。特求開示，云何降伏其心？老人示之曰：學人修行，為生死大事也。以心中念念不停故，生死不斷。欲實為了生死，必要把一切萬緣盡情放下，放得乾乾淨淨。然有無始習氣種子不得乾淨，必須參一話頭，紙上都有，但不知下手工夫，難易訣法，必須參善知識，開示方便，是他行過的，曉得易入處，如六祖昔聞，應無所住而生其心，當下開悟，世人不知當了玄妙，道理會元不是玄妙，因昔有住，今聞無住，故當時放下而得開悟，有何玄妙？如永明大師昔以念佛用心，不能造入，後因韋馱前拈鬮得念佛參禪，世人以禪當作道理講，殊不知禪乃是自心，經云不生不滅是也。欲明生死大事，知戒律尊崇，決不敢犯先，要信力肯心堅志，把玄言妙理世事人情都要放下，此參禪一著，元無有玄妙奇特。此事極拙，汝肯信否？若果肯信，但把從前妄想一齊放下，不容潛生緩緩，專提一聲阿彌陀佛著實靠定，要觀此念從何處起，如垂綸釣於深潭相似，若妄念又生，此因無始習氣太重，又要放下，切不要將心斷妄想，只把脊梁豎起，不可東想西想，直於妄念起處覷定，放下又放下緩緩又提起一聲佛，定觀這一聲佛畢竟從何處起？至五七聲，則妄念不起，又下疑情，審這念佛的畢竟是誰？世人把此當作一句說話，殊不知此下疑情方纔是得力處。如妄念又起，即咄一聲，只問是誰妄念，當下掃蹤滅跡矣。佛言：除睡常攝心，睡時不能攝心一醒，就提起話頭。如此不但坐如是，行住茶飯動靜亦如是。在稠人廣眾中，不見有人在諸動中不見有動，如此漸有入處，七識到此不行。如此日夜靠定，不計工夫，一旦八識忽然迸裂，露出本來面目，便是了生死的時節也。如此方不負出家之志，但參禪之時，不要求悟，任他佛來、祖來魔來，只是不動念念單提行將去，中間再無疑難。如是綿綿密密，心心無間，日用著力做去，自有下落。</p>
</div>
<div class='div-other'><a id='mulu78' />
<p class='h2'>示明益禪人</p><p>學人不知向上一路，但求增益知見，殊不知知見立知，即無明本此不知本有，而向外馳求，更欲增益其明耳。苟明其明，則明亦不立，何益之有？故曰為學日益。凡言學者，則向他家屋裏求安樂窩，縱然求得畢竟，非屬<span class='corr'>己</span>有。既非<span class='corr'>己</span>有，則樂非真樂，樂既非真，又何從而安之耶？向外求安，自古學人之通病，非特今也。明益禪人請益，且道將謂無益，而欲明之耶？有益而後明之耶？若言無益無益，則不必矣。若言有益，既有益矣，又何必明之耶？試看明從何明？益從何益？若求明其明，則失本明；若更求多益，則返成無益。凡求益者，如人食<span class='corr'>已</span>飽，而更貪其味，則傷食而病成矣。若能隨食而吐，可勿藥而愈；若護病忌醫，而終成痞滯。凡病此者，雖盧扁不能治。何也？以貪食不吐，一病也；養病諱疾，二病也；病成忌醫，三病也；或從而惡藥，四病也；或求速效，不信治本之方，即疑醫棄藥五病也。或更從庸醫誤服毒藥而至損生者，此不治之科也。學人自棄本明，而向外馳求，增益知見，大都若此，傷哉吾少！每讀醫師喻，未嘗不三復聖訓。竊見近世學者，初為沙彌，即能誦此老不知宗，竟致虛生浪死者無限，此不明之過也。亦有求明而誤以不明強自為明者，誠不達本之咎耳。佛言：息心達本源，故號為沙門。學人苟能息心達本，明不必外求益，不必多增。自性具足，曾何虧欠？明益禪人，果能知此頓將從前所求多處一齊吐卻。如傷食人中無宿滯，則元氣自復學人鏟卻知見，可稱無事道人矣。試子細檢點從前，滿腹餿酸，作何氣味？參參。</p>
</div>
<div class='div-other'><a id='mulu79' />
<p class='h2'>示慧楞禪人</p><p>禪人生長休邑少賈於江湖，因厭塵俗，至匡山禮。續芳和尚，薙髮老人。自南嶽來，休夏金竹秋，將有雙徑之行。禪人拈香請益，因示之曰：汝<span class='corr'>已</span>能捨世間恩愛身雖出家，而心未明出家之事。昔吾佛世尊，捨金輪，棄王宮，入雪山，六年苦行，睹明星悟道，成等正覺，為三界師，六道尊仰，人天供養，普度眾生，同出生死，此是最初第一箇出家之樣子也。如此看來，豈是偷安養懶貴圖現成受用，便為出家者乎？定有一段本分事也。從上諸祖，特為生死大事，出家至於操方行腳參訪知識，特為發明心地，將無量劫來生死根株，一拔頓盡，超脫三界，永離苦趣，方為自利。後聽龍天推出，建立三寶，是為利他，二利具足，始是出家本分事。禪人今日出家，曾知有此事否？曾知有生死大事否？如何是生死？即今現前五蘊身心集下無量劫來，種種貪、嗔、痴慢、憎愛、習氣種子，日用心心，起滅造業之心，元是如來佛性光明種子，今被無明煩惱蓋覆日用而不自知者是。以迷此佛性，便是生死，悟此佛性，頓斷煩惱，脫離生死，是真出家兒。如此看來出家，乃大丈夫了生死事，非享安逸貴圖自在而<span class='corr'>已</span>。也不肯修行，不求明心見性，是為虛消信施，返招來世酬償之苦，何出家之有？禪人自思何緣何幸，得遇明師，度脫安居，名山道場，法侶和合，又何幸遇善知識指引開導？若不深生慶幸，大生慚愧，決志修行，求出生死，是為自棄。如到寶山，空手而回，豈不哀哉！禪人若肯發志修行，最先要將從前一切煩惱憎愛習氣一齊頓斷，單單志求了生死一著，單將一句阿彌陀佛蘊在胸中，如<span class='corr'>己</span>命根，心心不斷，念到花開見佛，便是了生死真正出家之時節也。若不以老人之言，發起真實信心，是為避溺投火。此生錯過，豈有出頭時節？汝切自思，自勉<span class='corr'>毋</span>忽！</p>
</div>
<div class='div-other'><a id='mulu80' />
<p class='h2'>示半偈聞禪人<span class='note-inline'>(有引)</span></p><p style="margin-left:1em">禪人少習舉子業，有出世志四十棄妻子禮紫柏老人之弟子。果清湛公祝髮于歸宗、歸宗，乃昔諸尊宿建法幢之禪窟，有如來舍利在焉。是知禪人出家之緣勝，所居之地勝第未發勝心耳。歸宗久廢紫柏大師過其地，慘然悲酸，見枯松半折斤斧，大師愍而咒土擁之，冀其重榮，以卜道場之再建。不數年，其松皮骨皆完，於是湛公毅然重興，遐邇聞之，莫不仰異。景從喜得居士邢來，慈矢心唱導，極力贊揚。又數年，感　今上賜御藏，以光名山，由是殿閣遂成，而堅音長老募造毘盧大像，以奠安之。自此三寶<span class='corr'>已</span>具其二，獨僧寶未集，不足以揚法道耳。禪人出家之八年，適老人自南嶽來游目其地，禮舍利於金輪峰頂，睹其山川之秀拔，恂其恢復之艱難。其殿閣雖成，而禪居未就，猶然荒寂中也。來慈固苦心護法，其力行乃吾徒事老人思之。若僧徒不勇往，為之則負建立之意，恐紫柏寂光有靈定不瞑目也。因是致懇勸發大眾，而堅音與禪人為之綱領。苟不奮勇先登，何以克全佛祖之家業乎？禪人聞說，頓發勝心，普化大檀，莊嚴佛土，即荷<span class='corr'>錫</span>出山，濱行請益。老人欲堅其願力，乃歡喜而示之曰：</p>
<p>汝雖出家，然猶未聞出世之行耳。昔吾釋迦本師，捨金輪王位，匿影雪山，六年苦行，以成正覺，為人天師，其實久遠劫來，廣修福慧，故曰三千大千世界無有如芥子許不是菩薩捨身命，為眾生處，至若施頭目腦髓，如棄涕唾，如此非一劫二劫，乃至無量劫來世世生生。如此苦行，方纔博得相好身土微妙莊嚴。即今末法弟子一缽盂飯，皆是如來身命，骨血換來，留與兒孫受用。由是觀之，吾徒出家衣食現成安居受用，豈易消受哉？苟不思報佛恩體佛心行佛行者，則名雖出家，實資三途之苦具耳。為佛克家之子者，必須深遵佛戒，行佛行理佛家事，乃名佛子。所謂體佛心者，大慈悲心是；行佛行者，忍辱心是；佛家事者，廣行六度，成就二嚴，建立三寶，弘揚法化是。若不如此，非佛弟子，是為賊人，盜佛袈裟，自滋苦本，如此出家，有何利益？以是之故，勸禪人發無上心，廣行佛事，以報佛恩、國恩親恩及檀越供養之恩，以成出世之行耳。所言福慧二嚴者，以志悟般若種子，了達自心，妙契佛心，此名為慧。廣修檀度莊嚴，成就眾生，此名為福，故曰福慧兩足，稱二足尊。故今勸禪人第一，要志求般若，了悟自心，以出生死之苦海，次要廣行眾行，普化十方莊嚴佛土，以成淨土之淨業。除此二行，無可修者，不修二行，非出家兒，以教化眾生，即是莊嚴佛土。何也？以大地眾生沒溺貪欲之苦海，畢造生死之苦業，長劫沉淪，無由自出，故感三界三途之苦具，所賴三寶為福田，以種般若之種子，以為他世自受用之因緣。然須必假僧寶以開導，故吾徒佛子能化一人發勝心，破慳貪，則一人淨自心嚴一人之佛土；化多人，則嚴多人之佛土。苟能化大地，使人人發心，則圓成人人之佛土，是則轉穢土而成淨土，變苦具而為樂具，豈不為最上殊勝之妙行哉？如此則以有限之身心，成無邊之佛事，捨<span class='corr'>己</span>從人，化工歸<span class='corr'>己</span>，菩薩妙行，無踰於此，而出家之能，事又何外？於是此則所捨於<span class='corr'>己</span>者小，而利潤於人者大。由是而光三寶，建佛事，使見聞為種，普益未來，則道不朽而化利無窮。如此廣大熏修之業，圓滿最初起發一念歡喜心耳。禪人又何憚而不為乎！禪人行矣，執老人片言以往，便是豪傑之士，頓發廣大之心，如廣額屠兒，放下屠刀，便作佛事；亦如八歲龍女獻珠之頃，即證菩提。自有能破慳囊，如揮糞土，成汝願力者，禪人勉旃，萬無怠惰！</p>
</div></div>
<p class='juan'>憨山老人夢遊全集卷二終</p>
<div class='div-w'><p class="pre">　<span class='note-inline'>(江洲佛弟子左春魁同男左克勤發心刻<br/>憨大師法語第二卷計字貳萬參千八百零<br/>　拾壹兩錢整)</span></p>
</div>
</div><!-- end of div[@id='body'] -->
</body></html>