<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>不會禪師語錄卷第三</p><p class="byline">嗣法門人通耷慶法仝編</p>
<div class='div-other'><a id='mulu8' />
<p class='h1'>住蓬溪縣普庵寺語錄</p><p>建圓通會上堂僧問如何是先照後用師云玲瓏八面如何是先用後照師云八面玲瓏如何是照用同時師云通身手眼如何是照用不同時師便打乃云聞性不隨緣生滅縱聞種種忘分別有聲之時亦任聲無聲之時亦任歇無取無捨無斷常無明無暗時親切若將親切掛心頭本是驪龍化作鱉。</p>
<p>上堂僧問如何是普庵境師云門開峰頂絕岐路四山雲拱主山雲如何是境中人師云赤腳者多倚杖者少如何是向上事師云風應空谷和空響日轉西山山影長舉鎮府大王問趙州和尚年尊還有幾個牙齒州云只有一個王云怎喫得物師云雖然一個牙下下咬著師云者個老古錐誰是他群隊唼碎春風不在牙鎮府大王猶瞌睡莫道從前多意氣他家曾踏上頭關。</p>
<p>譚公子圓胤脫白請上堂師舉杖云寄入空門養翼成星輝雲散映長庚子今<span class='corr'>已</span>到無波處忠孝全時憶祖燈勿謂佛田非正覺飲光昔年曾打金杖頭獨擢超今古大道同源劫外春喝一喝云三尺龍泉光照膽桃花浪湧自聯登且道出林一句作麼生道鶴飛千丈雪龍起一團冰擲拄杖下座。</p>
<p>春日孝徒道忱道愷薦本師象埜請上堂師以杖擊靈案震威一喝云盡空空外是當人眼遍河沙國體全彰世出世間無住礙報恩誰不露堂堂應化迥如千江月非離非合透陰陽今古換衫無來去常寂光中不覆藏既不覆藏即今象埜禪人在拄杖頭上全身顯露無增減無明暗現前青黃赤白人人具足同一眼見了了明明天地同根萬物一體復一喝云等閒識得東風面萬紫千紅總是春是則是分明香在梅花上莫向梅花更覓香問和尚追薦本師甚處安身師云夾岸桃花風雨後馬蹄何處避殘紅。</p>
<p>孝徒照佑照受為師竟九春日請上堂師至座前一喝云遇水安橋逢場作戲三世諸佛無處迴避遂陞座拈香畢僧問未出碧山時以何法示人師云遍界不曾藏問到天台以何法示人師云個個眼橫鼻直士問有無俱不立時和尚作麼師云澄潭月現進云弟子處有無不立時如何師云天下太平進云雖然如是也要和尚對眾拈出師云了了明明更拈甚麼問如何是佛法僧師云兒不嫌母醜問彌勒面笑達磨面黑二老出身處乞和尚指示師云你還有黑白在進云和尚與二老差別幾許師云切莫自生分別進云佛子住此地則是佛受用師云道破則不堪問鑿池不待月師云池月<span class='corr'>已</span>現進云水清月現時如何師云池月俱泯照佑問釋迦既舍皇宮因甚稱為大孝師云騰龍獨躍普潤恆沙進云瞿曇已滅摩耶遶棺未審孝在何處師云湛然常露進云恁麼則一堂風泠誰人識師云用識作麼問釋子修齋為報嚴師未審得否師云本無得失進云色身已壞未審法身壞否師云原同太虛問云太地平沉虛空粉碎和尚在甚麼處安身立命師震威一喝看在甚處問四眾雲集師登寶座即今天雨禪人在甚麼處安身立命師云在子頂門上全承他力乃云天雨禪人曾入先師雙桂之門凝法兄和尚時時痛處深錐方識風雲雷雨不從天降佛祖玅道人人具足不從地湧木無得失取舍本無聖凡四生本無善惡福田染淨山河天眼世界法身青黃赤白見色見心親切家常萬象同根即今換衫轉步玅性圓明離諸名相到此天堂地獄不能拘繫青山綠木豈能久居世出世間無住礙轉步何須論時月一出一沒總真身所以處處直塵塵盡是本來人豎拂云天雨禪德在拂子頭上全身顯露諸人若見千紅萬紫從君看那把春風度與人若不見若見諸相非相即見如來忽爾翻身空劫外金烏依舊海門東復舉世尊一日舉五色摩尼珠問五方天王曰此珠作何色五方天王各說異色世尊藏珠入袖復舉手云此珠作何色五方天王曰世尊手中無珠去何有色世尊嘆曰何其迷倒之甚我將世珠示之便說有青黃赤白等色我將真珠示之即云無珠時五方天王聞言各各契悟碧山看來瞿曇老漢探竿在手辨念龍蛇當機契合千古作家世尊漏洩家風賣弄不少天王自賤家珍將謂別有後來契悟重重關鎖不得到大自在處從門入者不是家珍亦似貧兒暴富住善生心古宿云見未忘也真未泯也。</p>
<p>師誕日爾定伏老封君送子出家並供僧衣請上堂乃云四大本空佛依何住針劄不入水泄不通金剛寶劍無正無偏敲空有響擊木無聲覿面提持突出難辨恁麼說話南斗六北斗七亦任拈施前三三後三三打成一片歷歷明明森羅起舞萬象輝騰正是錦上添花重增光彩若向此薦得終日於聲色堆頭不被聲色染污終日於生死界中不被繫縳說個生死去來亦是止兒啼之說翳眼空花且道伏老封君送子出家並供僧衣有何福德舉杖云足下騰龍齊發桂真風普扇十洲春是則是猶是福德邊事未曾踏著向上關頭如何是向上關頭更示一偈本體無形似太虛忙閒動靜緊提持果能契合先天意施受兩忘與佛齊。</p>
<p>一文張居士請上堂僧問如何是有句無句師云雪盡千峰透進云如何是如藤倚樹師云春轉百花香進云樹倒藤枯句歸何處師一喝進云一喝遍滿三千界觸目無處不菩提師云你秪道得一半乃云一葉落天下秋一塵起大地收本體育含盡空界愚人每更覓蹤由高低普應法法頭頭種種聲音各具風流千紅萬紫誰分妍醜隨流得玅無喜無憂為萬象主孰證孰修形容萬般凡聖同裘動靜閒忙自不知羞我單舉揚向上撥轉鐵馬泥牛只得隨高就下有玷摘蘆比丘其或未會青山只解磨今古流水何曾洗是非下座。</p>
<p>佛誕月鑒輝禪人率眾建會請上堂僧問聖誕日敷設高座第一義且置如何是諸法寂滅相師云遠觀山有色近聽水無聲進云畢竟以何法為人師云山花灼灼鳥語紛紛進云大乘法要蒙師指教云不在內外中間在甚麼處請師別轉一語師作聽勢你看在甚處僧問摩泥珠無人識如來藏裡親收得如何是珠師云只可自怡悅不堪持贈君進云不收不放時如何師云果金色問時當四月八降誕號悉達重沐瞎驢身學人添一杓請師證盟師云也不消得進云恁麼則萬里雲消盡紅日挂當天頻將一滴水洗出舊山川師云那個池無月誰家樹不春乃云一念還元諸疫消家家垂照五雲高晴空慧日狼煙息福壽綿如春水潮分明不藉他人力善惡兩忘無茂稠本體春光猶不薦花香鳥語為誰飄是則是千紅萬紫從君看那把春風度與人既<span class='corr'>已</span>佛誕且道僧俗向甚處見佛若有見即見諸相非相若無見開眼也著合眼也著更若尋思填溝塞壑復示一偈云山花枝上鳥音濃喚醒長途醉客翁情與無情開正眼舉頭天外罵春風卓拄杖下座。</p>
<p>詣西克雨化堂掃圭峰和尚塔上堂大機大用電光石火契其機者恩大難比會其源者似流入海其或未然洪波浩渺白浪滔天明明一具黃金骨亙古今來體自然恁麼成現弗假安排即今仁義道中缺一不可遂恭展三拜偈曰宗教齊融兔角穿禪源字字示空前舌尖戳瞎摩醯眼三腳蝦蟆吞大千咦雖是一雙窮相手不曾輕揖等閒人。</p>
<p>孝子信官陸泰追薦父母請上堂上座象埜拍椎竟僧問孝子延僧建齋請師說法朱審得否師云本無得失腳根下七縱八橫進云太夫人火化後向甚麼處安身師云無生國裡任優游僧問如何是佛師云知事少時煩惱少進云如何是法師云話說三遍是閒言如何是僧師云長年在土不霑泥僧問法身與色身是一是二師云金烏朝朝東起玉兔夜夜西馳侍僧問秋末冬初萬物潛形就中有不隨伊去者麼師云塞北千人帳江南萬斛舟進云不屬遷化一句作麼生道師云普天匝地無向背分明遍界不曾藏進云恁麼古今明歷歷時人亦罕逢師云夜行人只貪明月不覺和衣渡水寒乃云烜赫家風無向背包納太虛破暗燈萬億乾坤難覆載非生非滅非無情忽起空花情見隔千差萬別混諸塵梵香喚醒多生夢花香鳥語吐家珍談玄說玅途中事真本爺娘在頂門滿眼滿耳非離合傾腸不必外沉吟不落諸緣貫今古善惡兩忘本現成鵰弓<span class='corr'>已</span>挂狼煙息萬國歌謠賀太平復舉昔有一僧問趙州如何是清淨法身州云金木水火土進云不問者箇身州云若無小人不顯君子碧山看來者僧問是明修棧道終日拈香擇火不知身是道場趙州答似暗度陳倉半明半暗惹人疑者僧問似兒嫌母醜犬怨家貧趙州答似點鐵成金客聞名不現身者僧問似除煩惱別覓菩提色身外另尋法身趙州答似水中鹽味色裡膠青決定是有不見其形趙州賣弄腥羶不少者僧偏枯太甚千古之下令人檢點今日有問陸孝子過去父母在甚麼處只向他道吃醋滿口酸風吹滿面寒。</p>
<p>志一禪人領眾姓善建醮祛瘟請上堂拈香畢苟丹培問大學言心不言性中庸言性不言心心與性是一是二師云一尚不立本無有二進云如何是色即是空空即是色師云天下太平僧問眾姓酬天謝地作麼生道師云雨過山添翠雲開日倍明請和尚遣瘟獲福師云天高群象正海闊百川潮乃云撥正龜毛龍虎伏喚回枯木正當陽正眼看來都是夢清平不必外思量釋迦老子云法華經藏深固幽遠無人能到碧山看來者老漢說話只知有<span class='corr'>己</span>旁若無人且道喚甚麼作經誰在半途即今與諸人通個消息法華經法華經澄不清兮攪不渾丈夫各有超群志祖父從來不出門若向此會得惟此一事實餘二則非真其或未會且向門外止宿草庵且道遣瘟獲福一句作麼生道家家轉瑞氣戶戶樂太平。</p>
<p>西邑紳衿同僧方潤建盂蘭會請上堂師拈香畢僧問十方聚會即不問如何是淫房酒肆尋彌勒師云莫眼花進云布袋統乾坤是何意旨師云道破即不堪進云布袋壞時向甚麼處安身師云白雲為蓋流泉作琴范老先生問如何是見透盞底銀花師云秋空月正明范云如何是月正明師云莫認著恐狼籍師乃一喝云者一喝在天而天在人而人在凡不減在聖不增八寒八熱無喜無嗔不知是甚麼能為萬物根殿殘雲不老林枯鳥不群舌頭長在口珊瑚月三更古今無蓋覆何故自沉吟轉步移星處眼翳說死生山河心上影佛祖眼中塵四恩如何報凡聖一毛吞所以圭峰云常以空寂為自體勿認色身以靈知為自性勿隨妄念妄念若起都莫隨之臨命終時自然虛而靈空而玅天上人間隨意寄托且道眾靈轉身何處當初只說茅長短燒了方知地不平大地山河無彼此分明獨露本來身。</p>
<p>上堂僧問如何有念謝天師云雲開日杲進云如何是無念酬地師云霧捲碧峰青問供養三寶和尚以何濟度師云大凍江心水不流乃云臘殘霜雪冷侵衣玉骨冰姿轉笑罧獨占春先香宇宙時人切莫外尋思鎮海明珠時時顯露靈鋒寶劍刻刻輝騰死貓頭無人問著誰能定價麻三斤儘力提持截斷眾流柏樹子撐天拄地不顧腳根這些爛葛藤只貴眼裏有筋那堪舌底喃喃久參上士不必弄影撈形未悟初機動靜舌頭在口世尊說一大藏教單洽狂子腳手不穩起滅不停自賤家珍臨涅槃時又道吾四十九年不曾道著一字若向不曾道著一字處會得本自現成了然獨耀所以南嶽云修證即不無染污即不得趙州云佛之一字吾不喜聞念佛一聲漱口三日六根清淨無遮隔一道長光晝夜明下座。</p>
<p>誕日上堂云混混沌沌樸樸憨憨壽無生滅在天地先壽無增減那同等閒壽無形住無正無偏只因一念綠水青山三緣和合穿臭汗衫干形萬面自不羞慚流蕩忘反自繫自關作善作惡背明投暗善惡俱忘本體自然心境俱空越聖超凡隨形應化泥水不霑隨緣不變不變隨緣禪道佛法了不思參誰不具足無後無先無聲無臭萬派還源下座。</p>
<p>天台照佑為本師凝和尚除禫請上堂報真無相薦凝無形既無形相何有死生無死生性圓明未有陰陽本具足恆河沙劫歷古今定光湛寂性海澄清一喝玅體不須重話會只在尋常奉順間下座。</p>
<p>說戒上堂旋持旋犯戒靈根大壞持而不犯不墮幽暗五戒若持人天路絕五戒不持人天路絕不持不犯大事了辦世出世間戒光普燦執持不化者持戒但<span class='corr'>束</span>身非身無可<span class='corr'>束</span>本體如虛空雲霞似戒衣破和尚云參禪持戒被參禪持戒礙縛不參不持亦被礙縛龐公云戒相如虛空迷人自作持病根不肯拔執是弄花枝但自無心於萬物何妨萬物常圍繞又有一等只懷個平常自然靈知無事是道若懷者幾種更不快活尤增執縛。</p>
<p>上堂多年山野作官街步步還鄉忘著鞋誰不兩眉橫額上一塵一剎一如來明窗處處書聲曉戶戶門開見善財見色聞聲無二道色空聲泯是心齋不是息心忘歲月迥超世外越安排。</p>
<p>師誕日蓬邑呂文學暨任順全送子寄名請師上堂僧問麒麟當軒象王不現麒麟當軒即不問如何是象王不現師云步步現前進云現時又何如師一喝云且道是現不現三書陳文學問作麼作麼師云恁麼恁麼進云學生多此一問遂拂袖直出師云自<span class='corr'>己</span>定當始得乃云應物成形身外身了無動靜了無生色裏膠青隨色現紅心心內耀紅心若將花甲輪增減只認衣衫不認人雲合雲消天本靜波生波滅水無痕木石況含無根火故把家常倒腹傾復一喝不知是個甚麼物能育三才萬化恨所謂佛身克滿於法界普現一切群生前隨緣赴感靡不周而恆處此菩提座既是隨緣赴感大家也要應個時節且道應時及節一句作麼生道金剛際下翻身轉信手拈搥擊梵鐘乃示偈云儒童箇箇侍寒溫削盡風塵對吉星總是空門育萬象同霑慧日永長庚再示偈云麒麟山裏覆麒麟普澤人間瓜瓞榮閒漢扶龍深歷險一腔血護眾生靈。</p>
<p>西邑文學高道章同緣李氏祈子請上堂拈香畢僧問世尊不拈花迦葉不微笑是甚麼意旨師云無名之始天地位焉世尊拈花迦葉微笑又是甚麼意旨有名之母萬物育焉祈嗣一事師又如何指示師云覓火和煙得擔泉帶月歸乃云求子求心心作福心和神聖賜恩育克家鳳子正當時栽竹門墻連胤續瑞氣喜逢佳運轉靈苗雙發故園春故園春三多堂裏應長庚傳國傳家忠孝人。</p>
<p>上堂信吏蘇霖同室任氏發心捐資刻錄一卷專為祈嗣師預命名為圓祖圓曾圓兆偈云修心修宅吉星來天賜三多產異才內外六門時蓋補光前裕後笑顏開。</p>
<p>觀音聖誕上堂僧問如何是第一玄師云撥轉虛空非手拳如何是第二玄師云入水不濕入火不燃如何是第三玄師云獨耀空前與目前士問如何是第一要師云應化萬般無形貌如何是第二要師云和光混俗不同調如何是第三要師云至尊無比至玄玅今朝二月十九耳聾眼瞎獻醜遍界鳥啼花笑青山綠水伸手觀音玅相全彰人人各自抖擻一段親切家常這樣誰家不有更問祖意西來天地壞時不朽應化萬般一貫仰高彌堅非首出沒充滿太虛彌雲普覆星斗碧山看來大似春眠不覺曉處處聞啼鳥夜來風雨聲花落知多少驀豎杖云觀音菩薩在拄杖頭上說法已竟諸人有眼皆見有耳共聞既見既聞天下無二道聖人無兩心所以或現帝王身說法或現宰官身說法或現將軍身說法或現比丘身隨類說法且道即今觀音畢竟在甚麼處復一喝一氣不言含有象萬靈何處謝無私拍禪床下座。</p>
<p>何其高為剃僧設齋請上堂僧問前無輕遮後無重難寸絲不挂還有戒受否師云一刀截斷兩頭空進云舉頭盡是目前意鼻直露出頂中圓師云星光獨耀無遮覆盡虛空界秪一人進云青山常不動旋繞玉麒麟如何是麒麟主師云突出難辨僧問許多家常不辦事相逢覿面目難開望和尚洞察其情師云漁歌驚起沙汀鷺飛出蘆花不見蹤進云曠劫盡成羅剎漢今朝鐵額又相逢未審是甚麼物師云漢地不收秦不管進云乞和尚瓦解冰消師一喝連打僧問臘月八我佛成道還有人成道否師云誰家灶裏無煙火進云禪和不開口諸佛難下手如何是下手處師高聲云是真下手進云舉一口無底缽如何受持師云大家在裏許進云一口氣不來缽在甚處師云普乃云多時不上堂滿肚無一字受新戒沙彌兩腳踏實地勿隨五欲染當頭直切去如自守孤城不容煙塵聚本體如虛空雲霞似戒衣不住持犯戒方堪出家兒復舉戒云戒戒戒這段家常非內外衣衣衣玉兔金烏難繫拘持持持兔角龜毛等不齊若向此薦得六祖云心地無非自性戒心地無亂自性定心地無癡自性慧眾生受此戒即入諸佛位重示一偈戒相如空強作持明明不薦弄花枝尋常契合虛玄玅遍界無非一坐具。</p>
<p>為見空監院對靈上堂師以拂子打○相云見空見色非眼見今朝與公通一線踏碎煙塵日轉西大似長空收過電明暗盡時一顆寒有見無見俱坐斷既是俱坐斷且道見空監院在甚處一喝處處林泉堪寄馬明明獨耀個郎當個郎當人歸算子水歸江智光迥迥射寒窗。</p>
<p>為常鼎懺罪請上堂僧問請師設法如何救濟師喝云我這裏無良方求甚麼救濟進云四大安樂向甚麼處求師云浮砂難塞金剛眼問如何是寄名大事師云本來無罪福進云寄名後如何師云智鏡長明暗自消乃云罪福如同玅性空只因背覺露浮蹤精勤頓脫塵沙劫寶鏡長明證<span class='corr'>己</span>躬種種醫方修證語太虛原不屬牢籠若能直下知端的覓罪了無罪自空。</p>
<p>生員陳弘開送子寄名請大悲閣上堂師卓杖云反聞聞自性應化化無窮一切險難處能施無礙功婆心時切切只因雙耳聾慧日破諸暗常送麒麟童且道觀音在甚處下坡不走共住難逢拍膝下座。</p>
<p>為圓慶圓續寄名上堂眾集師以杖敲座初飛鳳子寄叢林又指護法云老大梢公顯個能每護主賓如護目人能弘道道弘人只將忠孝傳家國拄杖敲開幾暗津無限清平堪自樂真風普扇十洲春。</p>
<p>上堂開示南斗六北斗七本分事無階級無住著一不立無分別無得失時時現休更覓煩惱興撞破壁是甚麼明歷歷面壁老血滴滴。</p>
<p>象埜上座臘八日上堂僧問落第二了也師云你滿口道破更要山僧說個甚麼進云大地無一點微塵乾坤無半毫鋒刃師云好個消息不解轉身僧問如何是迴龍境師云夾岸蘆花鋪玉錦群峰高拱護迴龍如何是境中人師云也有額闊眉遮眼也有衣穿露本形進云人境<span class='corr'>已</span>蒙師指示向上宗乘事如何師云萬緣罷盡龜藏六一性圓明鶴出籠僧問如何是即此用師云現在這裏進云如何是離此用師云充滿太虛塞壑填溝不即不離一句作麼生道師云月色和雲白霜風帶露寒僧問如何是父母未生與生後是同是別師以杖擲云且退後看僧問昨日安樂說戒今朝龍山說法法與戒是同是別師云今日好暗明進云新受戒子得戒否師云有受有持還執礙無持無犯古家風進云戒子興波作浪大翻天下和尚將何招安師云不見有煙塵進云招安後何如師云鵰弓<span class='corr'>已</span>挂乃云碧山長老不會禪九年賣弄中深冤腥羶遍界難藏覆克家子貴破家圓入入獨耀空前外正眼看來箇箇圓萬別千差元一氣只因岐路有多般倒復傾腸無別事丈夫豈肯住福田隨流不染家常飯空無一物實本錢雪山六載全機喪冤冤縳殺報根源且道釋迦老子在甚處滿眼非離合向火背猶寒簷聲不斷前旬雨電影還連後夜雷。</p>
<p>為象埜禪人上堂三月春光萬象新拖金垂柳弄啼鶯滿眼滿耳全身露聲色場中悟本真一喝云真體似空空應色色空空耀迥無痕闍黎能識色空旨應化隨方破暗燈一切塵中塵不染明明日午打三更超聲越色隨他去花笑鳥吟靜意身。</p>
<p>為凝真法兄請上堂性不屬拘不住定情忘獨耀含空鏡隨方化育露全真凝然不動超凡聖以杖畫此○相者是一切人天聖凡四生六道人非人等玄玅本體隨形應化有何凡聖復一喝云世出世間無染礙萬億乾坤眼裏塵下座。</p>
<p>師對靈上堂擺脫情關在此行超越天堂地獄輪生前贏得閒閒地乘此閒閒遍界騰不與人天為伴豈與六道為鄰丈夫各有超群志霜花映水碧層層分明一段虛玄玅不屬陰陽自在身以杖打○相云即今岳父母茂玄陳公文氏伯岳母楊氏顯考趙甫在甚處兩手撒開隨步樂大千界外不拘留偈云新亡岳父在何方望斷白雲擬故鄉大道本無形住礙分明遍界不曾藏外弔一偈半要偷閒為息忙臨行方契頂門光昔年勤護山僧座幾變桑田憶不忘。</p>
<p>上堂舉臨濟遠祖第一句薦得與佛祖為師第二句薦得與人天為師第三句薦得自救不了碧山看來遠祖慣愛撈摝水月翻洗虛空山僧則不然第一句薦得愁人莫向愁人說第二句薦得知事少時煩惱少第三句薦得黃金自有黃金價更為頌出薦得還同未薦時乾坤猶是故人衣可憐多少參玄客將謂土中別有泥不是與人難共住大家緇素要分明。</p>
</div>
</div><!-- end of div[@id='body'] -->
</body></html>