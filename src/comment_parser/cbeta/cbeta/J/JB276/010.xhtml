<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu181' />
<p class='juan'>不會禪師語錄卷第十</p><p class="byline">門人圓勳圓慧圓齡圓福編</p><p class="head1">雜偈</p>

<div class='div-other'><a id='mulu182' />
<p class='h2'>頌臨濟四喝示月春禪人</p><p style="text-indent:0em" class="lg-abnormal"><div class='lg-row'>一喝金剛王寶劍空華陽燄一齊斷山河世界碎微塵明眼衲僧見不見</div>
</p><p style="text-indent:0em" class="lg-abnormal"><div class='lg-row'>一喝金毛獅子威藏形無路喪魂飛通身白汗難迴避鐵樹花開第一枝</div>
</p><p style="text-indent:0em" class="lg-abnormal"><div class='lg-row'>一喝探竿是影艸方圓尺寸自分曉是金是玉須經火賓主相逢價不饒</div>
</p><p style="text-indent:0em" class="lg-abnormal"><div class='lg-row'>一喝不作一喝用一喝古今誰不共一喝秋風遍界涼一喝主賓全體用</div>
</p></div>
<div class='div-other'><a id='mulu183' />
<p class='h2'>過潼關示眾居士</p><p style="text-indent:0em" class="lg-abnormal"><div class='lg-row'>腳跟點破關頭西迥脫靈華杲日機展翅金鵬千萬里癡人猶聽籠中雞</div>
</p></div>
<div class='div-other'><a id='mulu184' />
<p class='h2'>和羅春元韻</p><p style="text-indent:0em" class="lg-abnormal"><div class='lg-row'>竹簾高捲共雲眠葉落花開孰記年獨看晴嵐經不變休將言說當三玄</div>
</p></div>
<div class='div-other'><a id='mulu185' />
<p class='h2'>登棲樂山示通圓禪者</p><p style="text-indent:0em" class="lg-abnormal"><div class='lg-row'>龍踞頂池仙硐峰群星高拱照文宗處身不落迷途裏留與山家日面東</div>
</p></div>
<div class='div-other'><a id='mulu186' />
<p class='h2'>登黃鶴樓示道法禪者</p><p style="text-indent:0em" class="lg-abnormal"><div class='lg-row'>鶴樓嶄立大江頭萬傾狂瀾送客舟幾變滄桑名不異氣吞霄漢孰同儔</div>
</p></div>
<div class='div-other'><a id='mulu187' />
<p class='h2'>過西橋示天輪禪者</p><p style="text-indent:0em" class="lg-abnormal"><div class='lg-row'>誰將石接上雲臺越過龍門去復來潑浪煙霞能把定令人長不染泥灰</div>
</p></div>
<div class='div-other'><a id='mulu188' />
<p class='h2'>下棋羅漢示隱修禪者</p><p style="text-indent:0em" class="lg-abnormal"><div class='lg-row'>棋逢敵手興難收格外玄機笑不休動則滿盤俱是錯世人看破也同流</div>
</p></div>
<div class='div-other'><a id='mulu189' />
<p class='h2'>寄友</p><p style="text-indent:0em" class="lg-abnormal"><div class='lg-row'>竇兄中毒已多時長困茅蘆何自施若展錦江翻大浪鳳凰原接鳳凰兒</div>
</p></div>
<div class='div-other'><a id='mulu190' />
<p class='h2'>入院</p><p style="text-indent:0em" class="lg-abnormal"><div class='lg-row'>河山蹋遍幾經秋清果幽玄一笑收吞吐渾忘輝宇宙拈來隨處任風流</div>
</p><p style="text-indent:0em" class="lg-abnormal"><div class='lg-row'>放下蒲團即便休且將竿線挂雲樓爪牙俱伏難藏志豈負金鱗逐浪游</div>
</p></div>
<div class='div-other'><a id='mulu191' />
<p class='h2'>登天童太白峰示自聞禪者</p><p style="text-indent:0em" class="lg-abnormal"><div class='lg-row'>海南岸湧古靈峰頂有池龍月在中收盡水雲仍放去流通八面若雷轟</div>
</p></div>
<div class='div-other'><a id='mulu192' />
<p class='h2'>示李門信女</p><p style="text-indent:0em" class="lg-abnormal"><div class='lg-row'>香飛兩度到囊中山舍疏慵不記功施受渾忘真供養長空無口笑春風</div>
</p></div>
<div class='div-other'><a id='mulu193' />
<p class='h2'>示得成沙彌</p><p style="text-indent:0em" class="lg-abnormal"><div class='lg-row'>氣骨可堪漸用功巾缾勤侍自兒童他時偷得金鼇去到處逢人罵祖翁</div>
</p></div>
<div class='div-other'><a id='mulu194' />
<p class='h2'>示通友行者</p><p style="text-indent:0em" class="lg-abnormal"><div class='lg-row'>看者兒童氣骨清境緣順逆要虛心黃梅一段真消息行者親提耀古今</div>
</p></div>
<div class='div-other'><a id='mulu195' />
<p class='h2'>登南京舍利寶塔示道性禪者</p><p style="text-indent:0em" class="lg-abnormal"><div class='lg-row'>日月旋腰傍碧虛煥然閃爍五雲依層層蕩漾開人眼舍利遙光壯福基</div>
</p></div>
<div class='div-other'><a id='mulu196' />
<p class='h2'>為靈耀首座</p><p style="text-indent:0em" class="lg-abnormal"><div class='lg-row'>既擔重任在林泉釣盡江波始放閒贓物驗來酬祖意開言動靜合先天</div>
</p></div>
<div class='div-other'><a id='mulu197' />
<p class='h2'>登金山第一泉示一幻侍者</p><p style="text-indent:0em" class="lg-abnormal"><div class='lg-row'>孤峰卓立大江心石湧香泉暢入神十八高賢曾徹此等閒酌滴也身輕</div>
</p></div>
<div class='div-other'><a id='mulu198' />
<p class='h2'>為象埜禪人</p><p style="text-indent:0em" class="lg-abnormal"><div class='lg-row'>鼻祖單拈向上機人天小果弄華枝一刀殺盡十方佛纔是闍黎歇手時</div>
</p></div>
<div class='div-other'><a id='mulu199' />
<p class='h2'>遊西湖示一默禪者</p><p style="text-indent:0em" class="lg-abnormal"><div class='lg-row'>名湖一望勢溶溶翠柳橫橋鎖梵宮艷曲歌謳爭喚賞幾人失卻眼中瞳</div>
</p></div>
<div class='div-other'><a id='mulu200' />
<p class='h2'>為徹參維那</p><p style="text-indent:0em" class="lg-abnormal"><div class='lg-row'>金剛寶劍從君弄殺活分明覿面提若不吹開遮眼翳臨機猶恐隔雲泥</div>
</p></div>
<div class='div-other'><a id='mulu201' />
<p class='h2'>為鼎足知客</p><p style="text-indent:0em" class="lg-abnormal"><div class='lg-row'>幾年個事挂心懷一遇知音眼放開贈汝竹冠遮宇宙逢場作戲報吾儕</div>
</p></div>
<div class='div-other'><a id='mulu202' />
<p class='h2'>為若石書記</p><p style="text-indent:0em" class="lg-abnormal"><div class='lg-row'>龜毛任與千觔擔從上親拈換骨方盡力掀翻西水浪放盈四海五湖忙</div>
</p></div>
<div class='div-other'><a id='mulu203' />
<p class='h2'>為自惺禪人</p><p style="text-indent:0em" class="lg-abnormal"><div class='lg-row'>春時寄與那枝果刻刻提撕緊護鎖不屬陰陽劫外香三災大壞要他躲</div>
</p></div>
<div class='div-other'><a id='mulu204' />
<p class='h2'>為映梅禪人</p><p style="text-indent:0em" class="lg-abnormal"><div class='lg-row'>法門糟粕莫偷閒嘗憶古人撐破船養得通身俱是力佛魔齊驗透三玄</div>
</p></div>
<div class='div-other'><a id='mulu205' />
<p class='h2'>為我心禪人</p><p style="text-indent:0em" class="lg-abnormal"><div class='lg-row'>參禪秖貴喪家貧又要時時見好人拚命直衝情境斷嶺南衣缽許誰爭</div>
</p></div>
<div class='div-other'><a id='mulu206' />
<p class='h2'>為月春侍者</p><p style="text-indent:0em" class="lg-abnormal"><div class='lg-row'>獅子窟中獅子兒莫隨異學外支離法門望爾如星月因甚莊憨閒過時</div>
</p></div>
<div class='div-other'><a id='mulu207' />
<p class='h2'>示果定禪者</p><p style="text-indent:0em" class="lg-abnormal"><div class='lg-row'>頭角玲瓏休外流世緣截斷且尋牛雖然只在根塵裏十二時中好放收</div>
</p></div>
<div class='div-other'><a id='mulu208' />
<p class='h2'>為雪嶺監院</p><p style="text-indent:0em" class="lg-abnormal"><div class='lg-row'>老來世事念都灰一任闍黎去剪裁不是偷安閒過日光陰有限放誰來</div>
</p></div>
<div class='div-other'><a id='mulu209' />
<p class='h2'>為雪映侍者</p><p style="text-indent:0em" class="lg-abnormal"><div class='lg-row'>入水入泥弄眼睛手提肝膽向人傾話頭活潑如絃直貴要時時達本真</div>
</p></div>
<div class='div-other'><a id='mulu210' />
<p class='h2'>示發登袁居士</p><p style="text-indent:0em" class="lg-abnormal"><div class='lg-row'>法幢久豎射江邊艸料頻添<span class='corr'>已</span>數年舉動令人開夢眼火中鼻孔自撩天</div>
</p></div>
<div class='div-other'><a id='mulu211' />
<p class='h2'>示發輪袁居士</p><p style="text-indent:0em" class="lg-abnormal"><div class='lg-row'>獨有吾宗最上乘靈苗不昧始超群千般巧設人天果入火方知是假銀</div>
</p></div>
<div class='div-other'><a id='mulu212' />
<p class='h2'>示孔昭陳居士</p><p style="text-indent:0em" class="lg-abnormal"><div class='lg-row'>瞎驢蹋破水中天翻轉面皮惺舊顏瞠起一雙青白眼張公喫酒李公顛</div>
</p></div>
<div class='div-other'><a id='mulu213' />
<p class='h2'>示發洪張善信</p><p style="text-indent:0em" class="lg-abnormal"><div class='lg-row'>在家學道莫遲疑念念如同救火時木盡煙消猶不放方纔是個克家兒</div>
</p></div>
<div class='div-other'><a id='mulu214' />
<p class='h2'>為法門老宿</p><p style="text-indent:0em" class="lg-abnormal"><div class='lg-row'>久住山窩未種緣今朝來掃葛藤篇棒風喝月家常事看破家常不值錢</div>
</p></div>
<div class='div-other'><a id='mulu215' />
<p class='h2'>值大劫有感</p><p style="text-indent:0em" class="lg-abnormal"><div class='lg-row'>飛馬槍旗不忍看同根半落鬼門關愁魂秖解懷家土獨有烏藤邁遠山</div>
</p><p style="text-indent:0em" class="lg-abnormal"><div class='lg-row'>亂鋒刃上翻筋斗烈火光中跳幾回不是山僧身眼疾寇王亦效罽賓才</div>
</p><p style="text-indent:0em" class="lg-abnormal"><div class='lg-row'>山河大壞幾能存默識空門別有尊曠劫恩波何以報單單扶起破沙盆</div>
</p><p style="text-indent:0em" class="lg-abnormal"><div class='lg-row'>大劫臨頭各有因同群喫肉殺同親乾坤合目君臣隱鐵石人聞也斷魂</div>
</p><p style="text-indent:0em" class="lg-abnormal"><div class='lg-row'>戎裝個個似天神我亦㲯毿不認真可惜千期猶未滿沙場添得一堆塵</div>
</p></div>
<div class='div-other'><a id='mulu216' />
<p class='h2'>為明我禪人</p><p style="text-indent:0em" class="lg-abnormal"><div class='lg-row'>天姿挺秀快超群自古燈傳絕世情不做一回腦後看難將祖脈繼兒孫</div>
</p></div>
<div class='div-other'><a id='mulu217' />
<p class='h2'>為問我禪人</p><p style="text-indent:0em" class="lg-abnormal"><div class='lg-row'>每把肝腸倒腹傾闍黎何故自沉吟龜毛截斷人天路直蹋毗盧頂上行</div>
</p></div>
<div class='div-other'><a id='mulu218' />
<p class='h2'>法派</p><p style="text-indent:0em" class="lg-abnormal"><div class='lg-row'>通圓行果覺海弘昌悟宗真了祖印聯芳智慧普照正脈常光</div>
</p></div>
<div class='div-other'><a id='mulu219' />
<p class='h2'>山居</p><p style="text-indent:0em" class="lg-abnormal"><div class='lg-row'>移松幾樹就春栽瀑布慇勤日夜回埜鶴高吟群鳥靜山童微笑百花開頻推竹戶隨雲去深築瑤池待月來秖恐時人作境會許多幽韻若安排</div>
</p><p style="text-indent:0em" class="lg-abnormal"><div class='lg-row'>白髮鬖鬖兩鬢生年來懶向別峰行倦眠竹榻忘賓主兀坐茅齋少送迎鶴唳長空驚幻夢心灰世外識虛名葛藤一任兒孫事不向街頭弄俗情</div>
</p><p style="text-indent:0em" class="lg-abnormal"><div class='lg-row'>茅舍無門竹數竿兩輪來往作燈看青山疊疊青山鎖綠水滔滔綠水關啼鳥日從花樹繞狂猿時向果藤攀眼前儘有通玄要愛網籠中幾復還</div>
</p><p style="text-indent:0em" class="lg-abnormal"><div class='lg-row'>參遍天涯樂隱山回頭覷破是非關任他滄海飛雲變無事於心月映潭</div>
</p><p style="text-indent:0em" class="lg-abnormal"><div class='lg-row'>麒麟高拱漢時龍普澤人間盡孝忠此處煙塵飛不到腰旋日月過西東</div>
</p><p style="text-indent:0em" class="lg-abnormal"><div class='lg-row'>自覺疏虞遠市廛行藏粗笨絕言詮無聲無臭超群象動靜何常不現前</div>
</p><p style="text-indent:0em" class="lg-abnormal"><div class='lg-row'>山居何幸兩相忘不住虛玄古道場取舍纔興魔黨縳長年混入五行忙</div>
</p><p style="text-indent:0em" class="lg-abnormal"><div class='lg-row'>大千沙界個茅廬極目寥寥四壁虛萬別千差元一氣只因情妄有多途</div>
</p><p style="text-indent:0em" class="lg-abnormal"><div class='lg-row'>清淨本然無點滴忽生一念有山河山河即是當人眼運化猶如月映波</div>
</p><p style="text-indent:0em" class="lg-abnormal"><div class='lg-row'>為愛青山執個我偏逢狹路來同夥歌亭舞罷各還源無住無還是甚麼</div>
</p><p style="text-indent:0em" class="lg-abnormal"><div class='lg-row'>誰識無形著幻衫陰陽難定那三三坐忘歲月知多少始信須彌一芥含</div>
</p><p style="text-indent:0em" class="lg-abnormal"><div class='lg-row'>參遍天涯三十春歸來中毒向誰傾葛藤幸有諸方打獨坐高峰對月明</div>
</p><p style="text-indent:0em" class="lg-abnormal"><div class='lg-row'>天堂地獄忘欣厭虎穴魔宮似住山淨穢不分塵自遠龜毛拂挂火風庵</div>
</p><p style="text-indent:0em" class="lg-abnormal"><div class='lg-row'>群機驗罷隱溪山蹤跡那容凡聖參可憾彩雲垂不散尋香逐臭問三三</div>
</p></div>
<div class='div-other'><a id='mulu220' />
<p class='h2'>巫山十二峰名曰望霞翠屏朝霞松巒集仙聚鶴淨壇起雲上昇飛鳳登龍聖泉總聯二偈</p><p style="text-indent:0em" class="lg-abnormal"><div class='lg-row'>屹立望霞壯蜀川翠屏杳杳勢虛玄朝霞光耀松巒頂暮集仙乘聚鶴天日照淨壇狐跡隱風吹巫峽起雲巔上昇飛鳳人難見亙古登龍對聖泉</div>
</p></div>
<div class='div-other'><a id='mulu221' />
<p class='h2'>絕句題十二峰</p><p style="text-indent:0em" class="lg-abnormal"><div class='lg-row'>各踞吞霄意氣雄分明不放水流東煙霞歷盡磨今古喚作人間十二峰</div>
</p></div>
<div class='div-other'><a id='mulu222' />
<p class='h2'>秋夜鴈度</p><p style="text-indent:0em" class="lg-abnormal"><div class='lg-row'>孤燈黯黯鴈聲過合眼難眠盡夜歌動怯金風催白髮閒同秋月映青波啟簾滴露談心少聽樹鳴蟬愁思多暮景桑榆堪自<span class='corr'>羨</span>誰憐四序易蹉跎</div>
</p></div>
<div class='div-other'><a id='mulu223' />
<p class='h2'>返照</p><p style="text-indent:0em" class="lg-abnormal"><div class='lg-row'>年來八八忘功用虎穴魔宮隨類安淨穢兩途俱蕩盡天池一滴不同潺</div>
</p></div>
<div class='div-other'><a id='mulu224' />
<p class='h2'>四季</p><p style="text-indent:0em" class="lg-abnormal"><div class='lg-row'>春風吹醒樹棲鴉舉目山河盡放花莫道野人無好供誰能先我喫新茶</div>
</p><p style="text-indent:0em" class="lg-abnormal"><div class='lg-row'>火雲影裏自清涼利鎖情關在下方山果每同猿鳥摘誰分物類有餘糧</div>
</p><p style="text-indent:0em" class="lg-abnormal"><div class='lg-row'>秋飄葉落雁飛忙漸漸寒風撲面涼遠望亂峰筋骨露石人於此也郎當</div>
</p><p style="text-indent:0em" class="lg-abnormal"><div class='lg-row'>層層飛玉鎖山房一個乾坤幾樣莊此際常年無熱惱地爐松火夜生光</div>
</p></div>
<div class='div-other'><a id='mulu225' />
<p class='h2'>船居</p><p style="text-indent:0em" class="lg-abnormal"><div class='lg-row'>一葉輕輕綠水飄煙霞影裏伴君搖幾經大浪挨身入獨釣金鱗信手招鴻雁徹驚飛夾岸青山疾過截江橈舟人好看前灘石且把牢繩繫柳橋</div>
</p><p style="text-indent:0em" class="lg-abnormal"><div class='lg-row'>四面推窗看遠山隨流不動樂餘閒放行自有風帆力把住何須櫓柁板泊岸幾親沙上雁落蓬每共柳堤鷳水天一色渾無意廓爾孤明孰用關</div>
</p></div>
<div class='div-other'><a id='mulu226' />
<p class='h2'>行夜船</p><p style="text-indent:0em" class="lg-abnormal"><div class='lg-row'>昨夜海潮逆送舟天明依舊向東流龍王別我三千里且繫蘆灣古渡頭</div>
</p></div>
<div class='div-other'><a id='mulu227' />
<p class='h2'>芸窗獨坐</p><p style="text-indent:0em" class="lg-abnormal"><div class='lg-row'>自覺形枯事幾朝也曾山水樂漁樵法堂有艸風雲聚拄杖無塵鬼魅遙百鳥啣花誰不喜一腔餿飯幾能消非關祖道門難入因守清貧賣死貓</div>
</p></div>
<div class='div-other'><a id='mulu228' />
<p class='h2'>為伯兄寂和尚方丈落成</p><p style="text-indent:0em" class="lg-abnormal"><div class='lg-row'>方丈初投意氣親明窗淨几暢余情千枝青桂垂書黛萬葉黃楊鎖殿陰訪舊盡成鮐背客迎新都是少年人吾兄何幸多矍鑠快我揚揚遶去旌</div>
</p></div>
<div class='div-other'><a id='mulu229' />
<p class='h2'>春遊</p><p style="text-indent:0em" class="lg-abnormal"><div class='lg-row'>煦日晴空語燕忙偕行三五度梅墻綠妍芳艸含新吐紅麗蒼枝<span class='corr'>已</span>奮揚有意黃鸝聲碎囀無心玉筍露莖槍古今多少翫華客獨許靈雲濫醉傷</div>
</p></div>
<div class='div-other'><a id='mulu230' />
<p class='h2'>自慰</p><p style="text-indent:0em" class="lg-abnormal"><div class='lg-row'>五十春秋彈指過目前惟見舊山河今時把杖通津少往古葛藤礙路多滿地黃花隨蝶舞一天紅日任雲梭無生曲子誰堪和獨放長竿釣盡波</div>
</p></div>
<div class='div-other'><a id='mulu231' />
<p class='h2'>哭本師</p><p style="text-indent:0em" class="lg-abnormal"><div class='lg-row'>深遭鈍置始難忘益我勞勞幾度傷雙桂鑪錘猶未冷一竿鉤線又移方風飄花落驚愁面淚滴谿流遶斷腸霧重埋光魔族喜抬眸日已上扶桑</div>
</p></div>
<div class='div-other'><a id='mulu232' />
<p class='h2'>哭壽山法兄</p><p style="text-indent:0em" class="lg-abnormal"><div class='lg-row'>初攀雙桂是難兄豈料星移法社空佛祖鉗錘今寂寞人天號令幾撐洪黃華帶雨含新淚綠艸披霜掩舊叢幸有玄公能善繼流芳千古振家風</div>
</p></div></div>
<div class='div-other'><a id='mulu233' />
<div class='div-other'><a id='mulu234' />
<p class='h2'>為自如靜主除靈封塔</p><p>來時無背面去亦無形蹤者樣古家風如何下手除達磨對不識迦葉雙拳護以杖打○相云清風明月暫為鄰鳥語花香全體露震威一喝云封。</p>
</div>
<div class='div-other'><a id='mulu235' />
<p class='h2'>為見空監院封塔</p><p>金剛體骨本如如萬億須彌是舊廬日月為門開又閣定中那管幾榮枯所以心同虛空界示等虛空法證得虛空時無是無非法。</p>
</div>
<div class='div-other'><a id='mulu236' />
<p class='h2'>為壽山法兄起龕</p><p>喝一喝云卜得一穴吉祥地新脩窣堵金霞聚紫微高照正當時四面埜狐俱遠避龍虎相交不算奇獨喜彩雲垂空繫適纔分付主山神密護法兄安穩侍入塔沒蹤蹤處莫藏身松風為友月為鄰是聖是凡覷不見明明日午打三更古殿雖殘雲不老撐天拄地意含春。</p>
</div>
<div class='div-other'><a id='mulu237' />
<p class='h2'>為玄樞法姪起龕</p><p>師云一向和泥合水忽爾收竿罷釣此方世緣已畢正好轉身移步以杖擊龕云盡行帶出各還本處。</p>
<p>舉火云來時無鼻口去亦無榮枯麤中顯細細中顯麤無中現有有復還無有無不立無染無汙擲下火炬云火光爍破太虛空在聖在凡無拘屬。</p>
<p>轉龕師一喝以杖擊龕云當陽請出那伽定帶露披風提正印睹史陀天任自由隨流把住無星秤展翼飛鵬勢力充是佛是魔俱蕩盡。</p>
</div>
<div class='div-other'><a id='mulu238' />
<p class='h2'>入塔</p><p>金霞垂蓋兮流泉作琴古柏參天兮棲鶴常吟四山迥秀兮各吐風雲不出不入兮日月為門得大自在兮處世超群安然不動兮拄杖一莖且道作麼生是大定家風以杖撥靈骨云正體從來覷不見無縫塔鎖萬年春封。</p>
</div>
<div class='div-other'><a id='mulu239' />
<p class='h2'>為雪嶺行者入塔</p><p>忽爾雲埋雪裏月誰知塵淨體無蹤不是雲埋不是月明明獨耀空還空。</p>
</div>
<div class='div-other'><a id='mulu240' />
<p class='h2'>為亡兄茂高起棺</p><p>溪山何處不容身偶爾吾兄帶月行今既特來還共聚蓮花先綻一枝春渡水穿雲腳不染履險蹈危任縱橫此去隨方真快樂本無出入本無痕。</p>
</div>
<div class='div-other'><a id='mulu241' />
<p class='h2'>為陸夫人起棺</p><p>師舉杖一喝云來不入門去不出戶丹鳳翀霄沒形蹤曠大劫來原無住以杖畫○相云清風明月暫為鄰戶戶門通長安路復舉棺云雨催樵子還家風送漁舟到岸。</p>
</div>
<div class='div-other'><a id='mulu242' />
<p class='h2'>為陸夫人舉火</p><p>師舉火炬云水火焰中浴無垢雲霞影裏透雲霞緊收紅爐一點雪大千沙界作生涯分明不是無情物春來處處看梅花且道有何憑據落霞與孤鶩齊飛秋水共長天一色。</p>
</div>
<div class='div-other'><a id='mulu243' />
<p class='h2'>為靜一起龕</p><p style="text-indent:0em" class="lg-abnormal"><div class='lg-row'>背後空山有吉地通身泥水盡擔去火光影裏各還源一切凶星急走避</div>
</p></div>
<div class='div-other'><a id='mulu244' />
<p class='h2'>為金色侍者舉龕</p><p style="text-indent:0em" class="lg-abnormal"><div class='lg-row'>來時無鼻口去時無面目打個翻筋斗亦似翀霄鶴者回道力全蹋斷紅線索</div>
</p></div>
<div class='div-other'><a id='mulu245' />
<p class='h2'>示涅槃堂病僧二偈</p><p style="text-indent:0em" class="lg-abnormal"><div class='lg-row'>四大將消未到時許多雲霧待為衣乾坤難定無家客原是虛玄空性兒</div>
</p><p style="text-indent:0em" class="lg-abnormal"><div class='lg-row'>八苦交煎莫放逸心王出入不停時吾身暫借為床坐一段清涼自護持</div>
</p></div>
<div class='div-other'><a id='mulu246' />
<p class='h2'>為燦微禪人安慰</p><p style="text-indent:0em" class="lg-abnormal"><div class='lg-row'>南北東西去復還燦公何似得普安任他色界競熙攘此際難舒掌與拳</div>
</p></div>
<div class='div-other'><a id='mulu247' />
<p class='h2'>豫留辭偈為伯兄寂光和尚</p><p style="text-indent:0em" class="lg-abnormal"><div class='lg-row'>天倫一氣將還源弟應兄呼格外玄不屬陰陽誰蓋載頭陀非默亦非言</div>
</p></div>
<div class='div-other'><a id='mulu248' />
<p class='h2'>為胞弟完白和尚</p><p style="text-indent:0em" class="lg-abnormal"><div class='lg-row'>不識何緣共二親同居仍復又同根盡虛空界當人體萬億乾坤一點塵</div>
</p></div>
<div class='div-other'><a id='mulu249' />
<p class='h2'>為含章堂弟</p><p style="text-indent:0em" class="lg-abnormal"><div class='lg-row'>同緣將別幻形儀怎奈陰陽有合離世出世間無住礙恒沙國土應群機</div>
</p></div>
<div class='div-other'><a id='mulu250' />
<p class='h2'>自題豫辭三偈</p><p style="text-indent:0em" class="lg-abnormal"><div class='lg-row'>說甚前三與後三脫衣誰不骨毛寒單提拄杖為知<span class='corr'>己</span>萬億須彌一笑翻</div>
</p><p style="text-indent:0em" class="lg-abnormal"><div class='lg-row'>翻身兔角化無蹤獨耀虛玄空外空歷劫能為萬象主金烏依舊海門東</div>
</p><p style="text-indent:0em" class="lg-abnormal"><div class='lg-row'>東西南北孰為鄰充滿太虛不見形這樣家常誰不具明明猶示染污人</div>
</p></div>
<div class='div-w'><p style="margin-left:1em"><span class='note-inline'>(嗣法門人法衍法玉對康熙三十年中秋月嗣法門人慶雲識)</span></p>
</div>
<p class='juan'>不會禪師語錄卷第十<span class='note-inline'>(終)</span><span class='note-inline'>(嘉興府楞嚴寺藏經坊存板)</span></p></div>
</div><!-- end of div[@id='body'] -->
</body></html>