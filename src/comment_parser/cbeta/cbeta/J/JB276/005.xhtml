<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu11' />
<p class='juan'>不會禪師語錄卷第五</p><p class="byline">門人通吉通悟仝編</p><p class="head1">小參</p>
<p>邑侯沈公同紳衿追親中元請小參僧問即今師說何法師云單單拈起無孔笛為君吹出太平歌進云一切宗親在甚麼處師云全身出宇宙何處不稱尊進云未審縣主得何祥瑞師云大江一片深秋月徹夜無雲照世燈乃云擺脫情關疾步行靈光不夜體常明無生國裏香風起劫外瓊枝劫外春擊靈案云嘉州石象簸紅日烈燄爐中彩鳳騰山僧亦要應個時節重拈一偈中元在處一輪圓信手掬來越相先白骨青燐今仗此人人祖禰得生天卓拄杖下座。</p>
<p>邑侯慧業楊護法薦親請對靈晚參僧問縣主設齋報恩時得何祥瑞師云春風日日到園林進云未審先靈在甚處安樂師云夜夜面南看北斗問邑侯追薦先靈今夜安位師將何法指示師云或在西南或東楚進云畢竟在甚處師云頂門誰不共青天問生死去來萬物推遷且置即今眾靈現在何處師云返觀故園古今月進云如是舉步踏倒黃金限回頭不著舊藍衫師云原來遍界不曾藏進云雖然無蓋覆那個是知音師云不必重註腳邑侯捧靈詣座前問云佛子清果金華和尚弟子欲求一枚清果度我宗親得登金華寶座共成佛子請師各下一語師云如月映空非內外優游終不混常流侯云佛子不須清果度金華原自放毫光師云不遇春風花不開花開全仗春風力侯作禮乃云月輪正當午存亡眼共睹冬瓜笑春風人心何不古覷破凡聖關蹋碎五色鼓虛空撲落地空谷喚石虎善財纔合掌龍女便起舞露柱上金華燈籠別水土顛拈斷貫索不涉陰陽路此道如何會月圓正十五是則是猶未踏著向上關頭向上無圓缺無明暗無生死休打算以拂子畫此○相云一切存亡向此轉身獨耀迥脫塵根與三世諸佛把臂共行不為分外佛說一大藏教泥水不少一似國家軍器不得<span class='corr'>已</span>而用之祖師棒喝縱是以藥消毒早落二三了也若言天堂地獄有智主人二俱不取若言生死去來頭上安頭夢中說夢若言煩惱菩提名異體同復一喝云者無面目漢秖堪撐門抵戶人之生也如片雲點太虛人之死也如萬派歸大海若言有生有死是凡夫妄見病眼空花若言無生無死是聲聞知解執而不化若言即死即生是菩薩子知猶挂脣齒若言非生非不生非不生非生是諸佛圓明祖師門下則不然生也不道死也不道突出凡聖頂[寧*頁]頭格外春光日杲杲舉張無盡居士參長沙和尚問弟子常看千佛名經未審千佛居何國土還來化物也無沙云黃鶴樓詩崔灝題後秀才還題也未士云不曾題沙云得閒時題取一篇好山僧看來問似陸地興波自把家珍叫他人定價答似矮子看戲不解覆藏二俱失利所以古德頌云黃鶴樓前法戰時百千諸佛豎降旗問渠國土居何處贏得多才一首詩山僧有一頌針去線來錐破封當機那定有西東欲知諸佛居何土黃鶴樓前水不窮今日設有人問邑侯宗親居在何處山僧只向他道劫外靈芝多秀茂陰陽不涉自長春畢竟直下如何相見師云動靜忙閒裏變化幾萬千頂門各具摩醯眼明暗抑揚互換高。</p>
<p>為陳明宇對靈小參云靈然不昧今古恒輝動則禍生山河大地妄歇情枯太平無事著衫脫褲妙體無跡天上人間一場儡戲自投寶舍顯箇身形經歷世務無中現有教子訓孫福田廣種更有不可說無窮變化一一皆從空性中流出反觀性空湛然應物何曾去來以杖擊靈案云天堂地獄卻被山僧一擊七花八裂了也復畫此○相若向此會得黃泉路上猶處天宮穢土蓮邦隨處快樂即今八字打開當陽顯示直切根源再示一偈空戴龜毛八十春而今覷破假冤親青山依舊隨雲走滿面慚惶樂本真。</p>
<p>信官陸泰薦母請對靈小參師以杖指靈龕一喝云碧山無別濟迷途直指皮囊獨耀珠撥轉機輪超佛祖無生國裏越榮枯南地不收北不管黃泉佛國豈能居既是黃泉佛國不能居住綠水青山安能久留一任逍遙物外物外逍遙非去非來非離非合非明非暗非遠非近所謂處處真塵塵盡是本來人只在忙閒動靜觀忙閒動靜誰自覺即今孝子陸泰與過去父母尋常向甚麼處相見遠望故園千古月無心回顧正當頭。</p>
<p>文學陳捷為父薦七請對靈小參空繫娑婆方七十星移全具龜毛力離形離患古風規充滿太虛不露跡復一喝朝朝不見常相見時時相逢不相識應緣化物著腥衫還源破戶身藏密存亡向此契根乘天堂地獄俱不立既是天堂地獄拘繫不住一切罪福如夢幻一切恩愛若風雲所謂虛空無內外心法亦如此若了虛空故是達真如理且道孝子陳捷過去先考即今在甚麼處震威一喝云萬億乾坤收不住在眼能見在耳聞。</p>
<p>除夕小參僧問棒頭吐出無私旨遍界咸霑法雨恩師云關你甚麼事僧一喝師云這一喝有何交涉進云張公喫酒李公醉師云誰是知音遂舉北禪賢大師除夕示眾年窮歲盡無可與諸人分歲老僧烹一頭露地白牛炊黍米飯煮野菜根燒榾柮火大家喫了唱村田樂何故免教倚他門戶傍他牆剛被時人喚作郎師云北禪雖則不隨人起倒不熱鬧門庭看來絡索不少山僧今夜與諸人分歲本是一味尋常遂舉起茶果云拈來放去無減無增露地白牛何拘何定學道人貴在年年月月好日日時時好刻刻打成一片生老病死也好四大分散回頭轉面也好臘盡春來也好更有一個好各人自薦取即今薦得春風面地久天長海更深來年更有新條在惱亂春風卒未休。</p>
<p>向北趙檀越為故室人楊氏請對靈小參師一喝以杖拍靈案云方纔四十暗抽身覷破情關越苦輪脫下汗衣光獨耀從今不看畫樓新佛祖大道廓同太虛當人本性無欠無餘大道本無男女相亦無苦樂諸生死大道本無天堂地獄本無四聖六凡若云有生死是腦門著楔若說有去來是平地喫交來無所從去無所至新故善人生前敬三寶種福田有此一念回光便同本得不歷僧祇便獲法身且道新故亡靈在甚麼處以杖畫○相云忽爾翻身空劫外九品蓮開遍界香孝子趙文光同薦慈母示二偈新亡趙母去何方望斷白雲如在堂萬象三才同一母非離非合頂門娘殘冬白雪冷侵衣苦瘦梅花動笑眉狼藉枝頭人共曉春光一線有誰知。</p>
<p>大劫後聖像污損不全請<span class='corr'>瘞</span>之僧問如何是和尚傳授人佛法師云山僧性情急進云如何是急師云石火電光難可比進云教後人如何擔荷師云只知君行早更有早行人乃云趙州云金佛不渡爐泥佛不渡水木佛不渡火真佛內裏坐趙州老漢總是齒不關風能可脹破肚不可引壞路何也知恩者少糊塗者多山僧一一舁來各還本處所以諸可還者自然非汝不汝還者非汝而誰咦天共白雲曉水和明月流卓拄杖下座。</p>
<p>孝子楊春溥薦母請對靈小參師以杖敲靈位云白棒點青天亡靈開笑眼當下越情塵超脫無明暗不入三途苦趣豈登極樂彼岸所以似地擎山不知山之孤峻如石含玉不知玉之無瑕新故善人夏氏即今契合虛玄妙遍界蓮華火裏開智慧光吞日月明圓照恒沙無二相更示一偈三十七年似電過千方巧計自思磨翻身了脫多生夢萬億乾坤難覆他擺脫情關任運騰優游劫外樂無生空花落影原無住不減須彌一點塵。</p>
<p>新故亡人苟門楊氏對靈小參師一喝以杖擊靈位云十八春光轉太忙只因越過女形粧青山今又隨雲走獨耀虛玄識短長所以有佛處不得住無佛處急走過若能於此徹根源獨許英靈空裏步且道亡靈在甚處石筍抽條空劫外鐵樹時開不老花。</p>
<p>門徒性靜請對靈小參師以杖敲靈位云來時無二去無三來去猶如換骨丹說箇去來仍是夢袈裟覆體好羞慚若識羞慚開正眼方纔了脫是非關充滿清寧無向背遍界蓮花燦普庵既是遍界蓮花即今示寂燦微禪人應化何方示偈云六十六年寄愛河翻身獨耀月離波龜毛兔角當人體聚散何殊電影過。</p>
<p>小參舉藥山與道吾雲嵒遊山次見兩株樹一枯一榮山問嵒云枯者是榮者是嵒云榮者是山曰與麼則灼然一切處光明燦爛去又問道吾枯者是榮者是吾曰枯者是山曰與麼則灼然一切處枯淡去少頃高沙彌至山又問高枯者是榮者是高云枯者隨他枯榮者隨他榮山回顧雲嵒道吾曰不是不是師云藥山老漢雖有後語也是隨人起倒縱識邊邦隘口卻無定國之機乃頌云強生節目問枯榮眼裡無筋一世貧不識藥山施巧玅隨他猶隔一重津動容揚古路不墮悄然機。</p>
<p>小參舉僧問趙州未有世界早有此性世界壞時此性不壞如何是不壞之性州云四大五蘊僧云此猶是壞的如何是不壞之性州云五蘊四大師云人千沙界闊無邊分明香在梅花上莫向梅花更覓香。</p>
<p>小參舉盤山云心月孤圓光吞萬象光非照境境亦非存光境俱忘復是何物洞山云光境未忘復是何物大慧云白鷺下田千點雪黃鵬上樹一枝花師云鳩是鳩鵓是鵓鹿不是馬馬不是鹿衣足食足可用分疏大抵還他肌骨好不搽紅粉也風流。</p>
<p>小參舉寒山偈云吾心似秋月碧潭清皎潔無物堪比倫教我如何說師云吾心似太空能含萬象中晝明夜復暗時在與君通金屑眼中解自抽丹霄獨步無拘繫。</p>
<p>小參云大圓鏡空含萬象佛祖傳心不傳語心無物兮強安名法法何曾有定止言遣言理遣理大圓古鏡恒如此所以首山云咄哉拙郎君機玅無人識打破鳳林關穿靴水上立師云海神知貴不知價留與人間光照夜。</p>
<p>小參舉先聖道江月照松風吹永夜青霄何所為佛性戒珠心地印霧露雲霞體上衣師云古人說話泥水不少江月照松風吹永夜青霄何所為啼得血流無用處此心能有幾人知卓拄杖云只許老胡知不許老胡會。</p>
<p>慧惺請為自如本師對靈小參師云人人自如本體個個本體自如纔生一念即有陰陽萬象生老病死苦所謂假借四大以為身且道自如禪人脫下臭泥汗衫還有因果罪福也無從今契得虛玄玅長年在土不霑泥偈云罪福本無玅性空性空不著泥水蹤眼前萬派千江水同合清流入海中。</p>
<p>小參示眾參禪無別旨單要偷心死殷勤空裏捕切莫有依倚如破萬重關不借他人力吸乾四海水肚內無涓滴凡聖總虛名處處煙塵息以杖指云一把柳絲收不得和煙搭在玉欄干。</p>
</div>
<div class='div-other'><a id='mulu12' />
<p class='h1'>為千葉禪人法語</p><p>學道之人不可因循放過光陰則無濟於己事必須打貼一片心地穩穩貼貼好惡長短毀譽是非及動靜忙閒著腳處具一隻眼自然開發遇境逄緣皆是佛祖出身處也然而佛祖之法無他只貴鼻孔端正心無異緣不可外求高遠奇玅惟在尋常日用間善用其心亦無其心是汝太平時矣古人云此是選佛場心空及第歸吾徒勉之。</p>
</div>
<div class='div-w'><p style="margin-left:1em"><span class='note-inline'>(施資信善任順吳氏　男盛李氏　陳長應任氏　男彩英羅氏　現英張氏　瑞英蒲氏　孫男生員章賈氏　曾孫圓福　任為靈王氏　任　登何氏　楊啟祚胡氏　媳陳氏　光曉　信女青門任氏　馮門蒲氏　杜門張氏　陸門張氏仝刊不會和尚語錄祈人人證果有分個個得悟上乘　嘉興府<span class='corr'>楞</span>嚴寺經坊藏板流通　倪爾繩等刊康熙三十年八月中秋日嗣法門人慶雲識)</span></p>
</div>
<p class='juan'>不會禪師語錄卷第五<span class='note-inline'>(終)</span></p>
</div><!-- end of div[@id='body'] -->
</body></html>