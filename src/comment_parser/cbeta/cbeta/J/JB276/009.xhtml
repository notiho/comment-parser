<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu139' />
<p class='juan'>不會禪師語錄卷第九</p><p class="byline">法孫海澄海映海定仝編</p><p class="head1">雜偈</p>

<div class='div-other'><a id='mulu140' />
<p class='h2'>坐禪偈</p><p style="text-indent:0em" class="lg-abnormal"><div class='lg-row'>坐禪越世最希奇誰放身心閒片時萬象居然因念有尋常莫教閻羅知</div>
</p><p style="text-indent:0em" class="lg-abnormal"><div class='lg-row'>坐禪切勿厭皮囊滿耳如來滿眼光曠大劫來為外護家無小使不成行</div>
</p><p style="text-indent:0em" class="lg-abnormal"><div class='lg-row'>坐禪豈是死枯樁大韛紅爐煆幾場佛祖位中收不住魔宮虎穴任鋒鋩</div>
</p><p style="text-indent:0em" class="lg-abnormal"><div class='lg-row'>坐禪惟忌論有無令色巧言何自辜問著扶桑多少路口銜匾檐眼生膜</div>
</p><p style="text-indent:0em" class="lg-abnormal"><div class='lg-row'>坐禪切忌習詩文雜毒難除轉不親生死若將學問了達磨一派是狐精</div>
</p><p style="text-indent:0em" class="lg-abnormal"><div class='lg-row'>坐禪切莫取心空若取心空更不空除色取空亦是病色空俱泯古家風</div>
</p><p style="text-indent:0em" class="lg-abnormal"><div class='lg-row'>坐禪守一絕多方萬行無非小歇場滾浪波中劈不散鬼神難覷佛難量</div>
</p><p style="text-indent:0em" class="lg-abnormal"><div class='lg-row'>坐禪只貴起疑情獨戰能衝百萬營定國空王莫妄動僧祗不歷自清平</div>
</p><p style="text-indent:0em" class="lg-abnormal"><div class='lg-row'>坐禪毫不隔途程求佛求仙喪本真擬議思量魔黨縛無心又恐黑雲侵</div>
</p><p style="text-indent:0em" class="lg-abnormal"><div class='lg-row'>坐禪求靜厭塵喧恰似狂獮入果園若識本然無取捨乾坤盡在一毛尖</div>
</p><p style="text-indent:0em" class="lg-abnormal"><div class='lg-row'>坐禪不立坐禪工那管情忘心境空凡聖兩途俱蕩盡千江萬派自朝東</div>
</p><p style="text-indent:0em" class="lg-abnormal"><div class='lg-row'>坐禪直坐盡窮底設若依稀隔萬里拿住驪龍照海珠丈夫豈被識神使</div>
</p><p style="text-indent:0em" class="lg-abnormal"><div class='lg-row'>坐禪本為了生死故紙莫尋還扣<span class='corr'>己</span>萬仞峰頭獨步行現前佛法腳跟底</div>
</p><p style="text-indent:0em" class="lg-abnormal"><div class='lg-row'>坐禪何定四威儀倒海翻天莫放逸動靜了然中不立鑊湯爐炭任施為</div>
</p><p style="text-indent:0em" class="lg-abnormal"><div class='lg-row'>坐禪莫染五味禪小果人天福報緣瞠起一雙清白眼可憐不薦待驢年</div>
</p></div>
<div class='div-other'><a id='mulu141' />
<p class='h2'>贈湛虛老宿</p><p style="text-indent:0em" class="lg-abnormal"><div class='lg-row'>楞伽讀罷喜高眠不效古人撐破船忽遇知音來接拍齊吹玉管樂餘閒</div>
</p></div>
<div class='div-other'><a id='mulu142' />
<p class='h2'>贈越中剞劂居士</p><p style="text-indent:0em" class="lg-abnormal"><div class='lg-row'>一片模糊仗汝莊毒流中夏換人腸從今笑破諸方口漏洩春光也著忙</div>
</p></div>
<div class='div-other'><a id='mulu143' />
<p class='h2'>瞰海示漢章禪者</p><p style="text-indent:0em" class="lg-abnormal"><div class='lg-row'>萬派歸源升上方幾回聚散透陰陽百千香海無邊闊盡在當人一竅藏</div>
</p></div>
<div class='div-other'><a id='mulu144' />
<p class='h2'>聖節拈香</p><p style="text-indent:0em" class="lg-abnormal"><div class='lg-row'>常應皇宮現帝身虛空為體物為鄰人人共祝堯天壽萬國來朝萬歲君</div>
</p></div>
<div class='div-other'><a id='mulu145' />
<p class='h2'>臘八拈香</p><p style="text-indent:0em" class="lg-abnormal"><div class='lg-row'>無端狼藉雪山頭驚起梅開笑不休若識明星射眼處家園破散步騎牛</div>
</p></div>
<div class='div-other'><a id='mulu146' />
<p class='h2'>為不二禪契</p><p style="text-indent:0em" class="lg-abnormal"><div class='lg-row'>古路迢迢自坦夷耕雲種玉好提撕猛然蹋著無生路不二門中看是誰</div>
</p></div>
<div class='div-other'><a id='mulu147' />
<p class='h2'>為淨念禪人行腳</p><p style="text-indent:0em" class="lg-abnormal"><div class='lg-row'>行腳虛草鞋錢不如隨處隱山巔想是個中無消息白雲窩裡對蒼天</div>
</p></div>
<div class='div-other'><a id='mulu148' />
<p class='h2'>辭本師</p><p style="text-indent:0em" class="lg-abnormal"><div class='lg-row'>多年養翼仗叢林自愧何堪直指心折桂去挑潭底月時燒柏子意深深</div>
</p></div>
<div class='div-other'><a id='mulu149' />
<p class='h2'>登赤城飛雲樓示葦航禪者</p><p style="text-indent:0em" class="lg-abnormal"><div class='lg-row'>巍峨飛閣碧雲擎獨壯人文在赤城寄語四來高上士上頭一步好行行</div>
</p></div>
<div class='div-other'><a id='mulu150' />
<p class='h2'>登飛雲樓示常松行者</p><p style="text-indent:0em" class="lg-abnormal"><div class='lg-row'>挂月凌空紫氣分巽峰垂秀襯青雲閣中書劍增光彩定見龍飛勢不群</div>
</p></div>
<div class='div-other'><a id='mulu151' />
<p class='h2'>為湛白監司</p><p style="text-indent:0em" class="lg-abnormal"><div class='lg-row'>白頭老衲貌熙然歷閱滄桑幾歲年不問春風明出入冰霜烈志得心堅</div>
</p></div>
<div class='div-other'><a id='mulu152' />
<p class='h2'>為見空監院</p><p style="text-indent:0em" class="lg-abnormal"><div class='lg-row'>自憾疏慵越世情大都投老欲身輕孩心古貌如公少擔荷叢林五百僧</div>
</p></div>
<div class='div-other'><a id='mulu153' />
<p class='h2'>贈君貺羅春元</p><p style="text-indent:0em" class="lg-abnormal"><div class='lg-row'>名士分燈格外才能含萬有在公培丹丘鳳翥文明日蘭桂芬芳自降來</div>
</p></div>
<div class='div-other'><a id='mulu154' />
<p class='h2'>圓宗寄名</p><p style="text-indent:0em" class="lg-abnormal"><div class='lg-row'>既作沙彌半是賓關頭<span class='corr'>已</span>過便抽身巾缾更有人來侍後作孔門柱一根</div>
</p></div>
<div class='div-other'><a id='mulu155' />
<p class='h2'>乘六何文學送子寄名</p><p style="text-indent:0em" class="lg-abnormal"><div class='lg-row'>關煞全消祟不侵杖頭撥散幾愁雲只將忠孝傳家業常憶叢林如憶親</div>
</p></div>
<div class='div-other'><a id='mulu156' />
<p class='h2'>送含章弟秋闈</p><p style="text-indent:0em" class="lg-abnormal"><div class='lg-row'>滿懷珠玉映星光此步青雲特異常筆走龍蛇驚海嶽高攀丹桂報秋香</div>
</p></div>
<div class='div-other'><a id='mulu157' />
<p class='h2'>壽澤寰劉文學</p><p style="text-indent:0em" class="lg-abnormal"><div class='lg-row'>樓臺風引碧桃香萬物獻來自有長價重乾坤那一粒請公細嚼始承當</div>
</p></div>
<div class='div-other'><a id='mulu158' />
<p class='h2'>秋日懷風竇兄</p><p style="text-indent:0em" class="lg-abnormal"><div class='lg-row'>昔時同作飄蓬客因接水雲各一方想是婆心都未歇羞慚<span class='corr'>已</span>帶鬢頭霜</div>
</p></div>
<div class='div-other'><a id='mulu159' />
<p class='h2'>秋日懷<span class='note-inline'>(智白無盡)</span>二禪兄</p><p style="text-indent:0em" class="lg-abnormal"><div class='lg-row'>秋深無處不蕭條每恨雲關客路遙黃葉盡隨流水去朝朝幾望四來橋</div>
</p></div>
<div class='div-other'><a id='mulu160' />
<p class='h2'>初度示清湛侍者</p><p style="text-indent:0em" class="lg-abnormal"><div class='lg-row'>天命之年似木兒形藏破碎<span class='corr'>已</span>多時龜毛豈屬人增減今古何嘗有合離</div>
</p></div>
<div class='div-other'><a id='mulu161' />
<p class='h2'>挂板</p><p style="text-indent:0em" class="lg-abnormal"><div class='lg-row'>人天耳目叢林號令震威一喝云萬別千差一搥打正</div>
</p></div>
<div class='div-other'><a id='mulu162' />
<p class='h2'>示眾新戒</p><p style="text-indent:0em" class="lg-abnormal"><div class='lg-row'>戒行精勤助道基絲毫傾動墮污池情忘物化何持犯做個敲枷打鎖兒</div>
</p></div>
<div class='div-other'><a id='mulu163' />
<p class='h2'>為普庵燦微大師</p><p style="text-indent:0em" class="lg-abnormal"><div class='lg-row'>林疏葉脫滿山窗適餽兼金益我囊無數秋光誰撿點孤清月下始難忘</div>
</p></div>
<div class='div-other'><a id='mulu164' />
<p class='h2'>為文孩何居士</p><p style="text-indent:0em" class="lg-abnormal"><div class='lg-row'>悠然不昧根基久德備溫恭全體彰數載優培多夙願靈山想是亦同光</div>
</p></div>
<div class='div-other'><a id='mulu165' />
<p class='h2'>為堂兄楊茂高持經</p><p style="text-indent:0em" class="lg-abnormal"><div class='lg-row'>手敲魚磬口呻吟動靜閒忙本現成若識滿腔流不盡生天生地一函經</div>
</p></div>
<div class='div-other'><a id='mulu166' />
<p class='h2'>為維純楊居士</p><p style="text-indent:0em" class="lg-abnormal"><div class='lg-row'>旅泊寰中悟此身重光世裔纍於塵不因時共山僧話誰見三生是一人</div>
</p></div>
<div class='div-other'><a id='mulu167' />
<p class='h2'>示歸一禪人</p><p style="text-indent:0em" class="lg-abnormal"><div class='lg-row'>佛祖門庭無別奇清虛恬淡養獅兒爪牙自有騰霄日兩兩三三罵我時</div>
</p></div>
<div class='div-other'><a id='mulu168' />
<p class='h2'>為憨石禪人</p><p style="text-indent:0em" class="lg-abnormal"><div class='lg-row'>三臺有石五雲封納盡山河勢不同何似共吹無孔笛顛拈兔角笑長空</div>
</p></div>
<div class='div-other'><a id='mulu169' />
<p class='h2'>因事偶占</p><p style="text-indent:0em" class="lg-abnormal"><div class='lg-row'>見頂見眉能幾知律陀不是瞎波斯誠然辯得煤中墨堪與人天作導師</div>
</p><p style="text-indent:0em" class="lg-abnormal"><div class='lg-row'>若將紙墨當宗風違背拈花一笑中凡所作為俱是病似磨五彩畫虛空</div>
</p></div>
<div class='div-other'><a id='mulu170' />
<p class='h2'>示莊嚴僧</p><p style="text-indent:0em" class="lg-abnormal"><div class='lg-row'>有成有壞假因緣難畫難描實本錢法法無中生巧玅有無頓盡是先天</div>
</p></div>
<div class='div-other'><a id='mulu171' />
<p class='h2'>斫神樹示瑞還王居士</p><p style="text-indent:0em" class="lg-abnormal"><div class='lg-row'>若神若鬼埜怪山精三寶叢林借你扶撐般若靈苗從此發大千何處不揮騰</div>
</p></div>
<div class='div-other'><a id='mulu172' />
<p class='h2'>為退齋楊文學</p><p style="text-indent:0em" class="lg-abnormal"><div class='lg-row'>讀書何用集秋螢孔孟心傳格外明筆底文章光射斗幽蘭香噴溢家庭</div>
</p></div>
<div class='div-other'><a id='mulu173' />
<p class='h2'>除夕挂真示光祐行者</p><p style="text-indent:0em" class="lg-abnormal"><div class='lg-row'>去年除夕對機緣今歲師歸別一天炮竹聲聲猶在耳空留雨露落人間</div>
</p></div>
<div class='div-other'><a id='mulu174' />
<p class='h2'>示雪曉禪人</p><p style="text-indent:0em" class="lg-abnormal"><div class='lg-row'>學道雖多性燥少多貪玄玅生憂惱前期昨日與今朝是誰起滅誰昏曉</div>
</p></div>
<div class='div-other'><a id='mulu175' />
<p class='h2'>示雪朗禪人</p><p style="text-indent:0em" class="lg-abnormal"><div class='lg-row'>中年學道盡力提事事相忘與佛齊勿謂故鄉空寂寞纖毫喪失鬼神知</div>
</p></div>
<div class='div-other'><a id='mulu176' />
<p class='h2'>示王居士</p><p style="text-indent:0em" class="lg-abnormal"><div class='lg-row'>幾經霜鬢為誰忙甘把家珍拋異鄉盡力掀翻陳夢影須臾莫負古今王</div>
</p></div>
<div class='div-other'><a id='mulu177' />
<p class='h2'>示射邑眾居士</p><p style="text-indent:0em" class="lg-abnormal"><div class='lg-row'>取個法名種個因若知祖意甚為僧黃金自有黃金價不厭時來打葛藤</div>
</p></div>
<div class='div-other'><a id='mulu178' />
<p class='h2'>示涅槃堂僧</p><p style="text-indent:0em" class="lg-abnormal"><div class='lg-row'>林枯鳥散別家風玅體全彰有甚蹤一切有為無著處還鄉直路任流通擺壞猶如離桎梏癡人愛惜反為凶</div>
</p></div>
<div class='div-other'><a id='mulu179' />
<p class='h2'>居山有感</p><p style="text-indent:0em" class="lg-abnormal"><div class='lg-row'>深山處處有蹄輪不信桃源可避秦只為住山鹽米少思量掉背入風塵</div>
</p></div>
<div class='div-other'><a id='mulu180' />
<p class='h2'>登招寶山示隱岫禪者</p><p style="text-indent:0em" class="lg-abnormal"><div class='lg-row'>半蹋海門半透霄潮音日夜吼山腰秪教個個耳根露大士從來玅用高</div>
</p></div>
<div class='div-w'><p style="margin-left:9em"><span class='note-inline'>(參學禪人慶登慶永仝理　嗣法門人法衍法玉對　嗣法門人慶雲識　倪爾繩等刊　嘉禾楞嚴寺經坊藏坊)</span></p>
</div>
<p class='juan'>不會禪師語錄卷第九<span class='note-inline'>(終)</span></p></div>
</div><!-- end of div[@id='body'] -->
</body></html>