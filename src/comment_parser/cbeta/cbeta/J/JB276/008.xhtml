<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu58' />
<p class='juan'>不會禪師語錄卷第八</p><p class="byline">參學門人馮述善陳搢楊章任之傑等編</p>
<div class='div-other'><a id='mulu59' />
<p class='h1'>指禪說</p><p>禪禪不屬天生地湧那堪東土西乾不屬師承學解那堪滿肚狐涎不屬染淨修證那堪理路鑽研不屬生滅取舍那堪迷減悟添不屬思量卜度那堪文字語言不屬觀心靜坐那堪默照邪禪不屬語默機境那堪著意忘緣不屬將心待悟那堪坐地上肩不屬無心自玅那堪慶快悠然不屬死眉閉目那堪良馬不鞭不屬大千沙界那堪內外中間不屬泥塑木雕那堪色象莊嚴不屬安排造作那堪簸弄金錢不屬五行拘繫那堪執坐方禪不屬頑皮鈍骨那堪棒喝指端不屬四相諸相那堪人法不蠲不屬得少為足那堪化城不前不屬靜極生妄那堪妄引妄連不屬妄似浮木那堪逐妄長年不屬毀譽榮辱那堪花現金蓮不屬是非辯論那堪機心還源不屬人天小果那堪奇異為禪不屬住心內澄那堪抱石沉淵不屬精進惺惺那堪急火油煎不屬十全稱意那堪五欲為便不屬隨人起倒那堪自失真全不屬欣厭進退那堪斷續成篇不屬喜怒哀樂那堪賣弄腥羶不屬不用證據那堪認瓦作磚不屬自言無分那堪自棄自遷不屬若存若亡那堪多費盤纏不屬凡聖階級那堪擬議天懸不屬殘羹餿飯那堪巧語新尖不屬名聞利養那堪有玷先賢不屬寂寂無記那堪古廟爐邊不屬草衣木食那堪吸露昇仙不屬曠劫修因那堪今日來年不屬死句活句那堪空劫<span class='corr'>已</span>前不屬私慾坐馳那堪養翼飛鑽不屬半夢半醒那堪古墓翻磚不屬心隨境轉那堪身坐蒲團不屬念念遷流那堪和不返旋不屬將心用心那堪藥載滿船不屬死木土灰那堪水滴石穿不屬棄有著空那堪掘地覓天不屬熱鬧門庭那堪堂前無草不屬剎那變滅那堪紅絲不斷不屬記相似語那堪認影認響不屬昏沉散亂那堪起念屏除不屬有知無知那堪有空無空不屬心外有法那堪內有可得不屬求佛求法那堪有漏有為不屬人天供養那堪神通異端不屬自懷自足那堪心住無生不屬不忘<span class='corr'>己</span>見那堪識情滲漏不屬逐境不化那堪隨夢顛倒不屬依語生解那堪隨照失宗不屬有佛可成那堪有眾生度不屬意識領解那堪家親作祟不屬一物當情那堪法法邪生不屬步步行有那堪口口談空不屬拖泥帶水那堪機緣說破不屬思量測度那堪方寸魔繞不屬著意紛飛那堪忘懷鬼窟不屬有形遮障那堪空墮悄然不屬入定凝神那堪劫滿不墮不屬一念疑佛那堪心生法生不屬智知不知那堪不息心源不屬把捉不放那堪湛湛深坑不屬有物可比那堪本同太虛不屬執淨解脫那堪執淨魔侵不屬廣談因果那堪黃葉為金不屬執迷待悟那堪妄盡覺圓不屬截斷此岸那堪別有西天不屬冤債罪福那堪罪福不蠲不屬水邊林下那堪間隔山川不屬心懷無著那堪起念搜旋不屬安閒愛樂那堪自在魔天不屬能所能了那堪能是魔根不屬普賢行門那堪紙褁麻纏不屬平常無事那堪死水龍眠不屬見聞覺知那堪豎拂拈拳不屬善惡因果那堪舍妄求玄不屬非難非易那堪直指單傳不屬凝心入定那堪冷灶無煙不屬將心無心那堪暗合金仙不屬神通玅用那堪狗尾續氈不屬舉處承當那堪影卸心田不屬解悟為悟那堪意識引牽不屬陰陽福壽那堪帝釋侍前不屬悟後懷悟那堪執悟悄然不屬不疑言句那堪自合管絃不屬有迷有悟那堪二種成顛不屬成住壞空那堪萬物同源不屬色空明暗那堪和會粘連不屬似空合空那堪空合了然不屬離合聚散那堪誰後誰先不屬藥病對治那堪執法萬千不屬守一為正那堪醉臥花氈不屬情識起念那堪短偈長篇不屬有為功用那堪接竹點天不屬鑿破混沌那堪禪上安禪道云玄之又玄儒云仰高彌堅須臾遍周沙界無物難比難宣禪禪不知是甚麼物<span class='corr'>卻</span>又隨類方圓禪禪世尊拈起金蓮飲光露齒破顏少林九年面壁神光一臂不全南嶽故爾磨鏡普化半風半顛斬貓正令太切百丈為人開田黃檗高聲喚轉寒山拍手笑天布袋街頭立等石鞏箭不離弦臨濟三玄三要曹洞君臣正偏龍潭吹滅紙燭華亭入水覆船禪看這一夥窮煎餓炒絕情漢子生擒活捉慣穿水月撈摝空花不容之乎也者只教個個零零落落無依無靠無佛無魔無去無住衣穿屋破躲避不及獨露頂門教云法身無為不墮諸數玅性圓明離諸名相所謂離心意識參出凡聖路學破山和尚偈云打的不是坐參的不是禪快活日子不過逐日思想成顛此偈亦似堯風舜日太平無事其毒害更深且道利害在甚麼處咦寒猿夜哭巫山月斷腸何必再三聲。</p>
</div>
<div class='div-other'><a id='mulu60' />
<p class='h1'>和牧牛頌</p>
<div class='div-other'><a id='mulu61' />
<p class='h2'>入山尋牛</p><p style="text-indent:0em" class="lg-abnormal"><div class='lg-row'>奇松怪石幾千層一向拋離今復尋峭壁懸崖真可長滿林荊棘虎狼聲</div>
</p></div>
<div class='div-other'><a id='mulu62' />
<p class='h2'>初未見跡</p><p style="text-indent:0em" class="lg-abnormal"><div class='lg-row'>頻頻舉步恁麼行拄杖頭邊通個津水綠山遙無別路相逢只在野花村</div>
</p></div>
<div class='div-other'><a id='mulu63' />
<p class='h2'>摩挲捉獲</p><p style="text-indent:0em" class="lg-abnormal"><div class='lg-row'>覿面分明是個牛輕輕呼喚不回頭慢把鞭繩驀地擲咆哮忿怒一時收</div>
</p></div>
<div class='div-other'><a id='mulu64' />
<p class='h2'>得牛調治</p><p style="text-indent:0em" class="lg-abnormal"><div class='lg-row'>牧童晝夜費心勤草料均調意更親密密綿綿無間斷鞭繩猶在手中停</div>
</p></div>
<div class='div-other'><a id='mulu65' />
<p class='h2'>牧牛馴伏</p><p style="text-indent:0em" class="lg-abnormal"><div class='lg-row'>山悠悠處水悠悠放去收來得自由林下牧童猶未歇牛兒不用鼻繩頭</div>
</p></div>
<div class='div-other'><a id='mulu66' />
<p class='h2'>騎牛歸家</p><p style="text-indent:0em" class="lg-abnormal"><div class='lg-row'>頻吹鐵笛梵音弘牛背牧童喜氣濃拍拍相隨能幾識歸家步步樂無窮</div>
</p></div>
<div class='div-other'><a id='mulu67' />
<p class='h2'>忘牛存人</p><p style="text-indent:0em" class="lg-abnormal"><div class='lg-row'>忘牛處處任流通人住空山體亦窮法法從來無法法了無一法自玲瓏</div>
</p></div>
<div class='div-other'><a id='mulu68' />
<p class='h2'>人牛俱忘</p><p style="text-indent:0em" class="lg-abnormal"><div class='lg-row'>物我俱忘空合空量周沙界盡和融清風一片無拘<span class='corr'>束</span>不記東西南北中</div>
</p></div>
<div class='div-other'><a id='mulu69' />
<p class='h2'>返本還源</p><p style="text-indent:0em" class="lg-abnormal"><div class='lg-row'>無形無跡體還圓湛湛凝然宇宙間萬億須彌長作伴一輪紅日照玄關</div>
</p></div>
<div class='div-other'><a id='mulu70' />
<p class='h2'>入廛垂手</p><p style="text-indent:0em" class="lg-abnormal"><div class='lg-row'>春光處處設祗園柳巷花街大覺仙總為婆心傾法乳顛拈倒弄到驢年</div>
</p></div>
<div class='div-other'><a id='mulu71' />
<p class='h2'>三毒頌</p><p style="text-indent:0em" class="lg-abnormal"><div class='lg-row'>無端放浪莫遮攔淹殺先天何日乾秖看貪從何處起沸湯爐炭化金蓮</div>
</p><p style="text-indent:0em" class="lg-abnormal"><div class='lg-row'>舍宅焚燒一念嗔昏昏黑暗昧天真修羅隊裡翻筋斗無價寶珠幾復明</div>
</p><p style="text-indent:0em" class="lg-abnormal"><div class='lg-row'>一上不立分三個長年癡醉自網羅衣中寶劍猛提取重重關鎖當時灰</div>
</p></div></div>
<div class='div-other'><a id='mulu72' />
<p class='h1'>雜偈</p>
<div class='div-other'><a id='mulu73' />
<p class='h2'>總戎聖業陳公呈法衣</p><p style="text-indent:0em" class="lg-abnormal"><div class='lg-row'>大將來呈補碎雲冤冤殺縛個兒孫莊嚴有相歸無相裕後光前破暗燈</div>
</p></div>
<div class='div-other'><a id='mulu74' />
<p class='h2'>辭射蓬兩郡紳衿檀越</p><p style="text-indent:0em" class="lg-abnormal"><div class='lg-row'>法幢久樹在郪江草料頻添不二場縱轉渡頭猶未歇檀那福慧自悠長</div>
</p></div>
<div class='div-other'><a id='mulu75' />
<p class='h2'>示戒子悟徹</p><p style="text-indent:0em" class="lg-abnormal"><div class='lg-row'>依師教訓莫因循百煉方堪神鬼欽眼耳若隨身色染八寒八熱是家親</div>
</p><p style="text-indent:0em" class="lg-abnormal"><div class='lg-row'>正眼圓明是戒根重重關鎖指迷津披持盡屬兒孫事祖父從來不離身</div>
</p><p style="text-indent:0em" class="lg-abnormal"><div class='lg-row'>愛網籠中飛出奇何緣慶幸得便宜想伊全仗東風力粉骨難酬大護持</div>
</p><p style="text-indent:0em" class="lg-abnormal"><div class='lg-row'>鐵石冰心志貴堅檀那九族仗生天有時識破無持犯萬億乾坤一串穿</div>
</p></div>
<div class='div-other'><a id='mulu76' />
<p class='h2'>示靜一戒徒</p><p style="text-indent:0em" class="lg-abnormal"><div class='lg-row'>戒行如孀定慧基無持無犯是真持恒持自徹虛玄玅久侍巾瓶自有時</div>
</p></div>
<div class='div-other'><a id='mulu77' />
<p class='h2'>示慧惺戒徒</p><p style="text-indent:0em" class="lg-abnormal"><div class='lg-row'>有持有犯戒珠虧無持無犯戒珠輝未到懸崖雙撒手干戈戰罷是誰非</div>
</p></div>
<div class='div-other'><a id='mulu78' />
<p class='h2'>示圓善戒徒</p><p style="text-indent:0em" class="lg-abnormal"><div class='lg-row'>袈裟不是等閒衣越聖超凡出網梯不信師言空剃髮三途都是悔修遲</div>
</p></div>
<div class='div-other'><a id='mulu79' />
<p class='h2'>示續祖戒徒</p><p style="text-indent:0em" class="lg-abnormal"><div class='lg-row'>家賊難防家賊勾七擒七縱沒蹤由返觀賊是家中寶戒性圓明豈屬修</div>
</p></div>
<div class='div-other'><a id='mulu80' />
<p class='h2'>春日示徒孫偈道忱道愷道恆</p><p style="text-indent:0em" class="lg-abnormal"><div class='lg-row'>春日晴和物物芳莫教虛度個時光杜鵑枝上聲聲語反聽情忘達本鄉</div>
</p></div>
<div class='div-other'><a id='mulu81' />
<p class='h2'>師七十自勉</p><p style="text-indent:0em" class="lg-abnormal"><div class='lg-row'>浮生七十寄山河自覺疏狂錯過多返看世間伶俐客自輕自賤更癡磨</div>
</p></div>
<div class='div-other'><a id='mulu82' />
<p class='h2'>任正宗祈嗣菊月生子寄名圓麒圓麟圓澤</p><p style="text-indent:0em" class="lg-abnormal"><div class='lg-row'>這個兒童也異常上元祈保菊來芳麒麟山送麒麟子道一生生覆育昌</div>
</p></div>
<div class='div-other'><a id='mulu83' />
<p class='h2'>蓬溪文學楊大來送子寄名圓祥</p><p style="text-indent:0em" class="lg-abnormal"><div class='lg-row'>赤城鳳子寄麒麟佛照三多化育增後不久留桃浪客聯登科甲報君親</div>
</p></div>
<div class='div-other'><a id='mulu84' />
<p class='h2'>示徒圓通證一</p><p style="text-indent:0em" class="lg-abnormal"><div class='lg-row'>辭親割愛越塵輪妄歇情忘本現成不做一回新斬斷又來行了又來行</div>
</p><p style="text-indent:0em" class="lg-abnormal"><div class='lg-row'>出家學道行為先五欲場中休去緣動靜忙閒開正眼不生一念證通圓</div>
</p><p style="text-indent:0em" class="lg-abnormal"><div class='lg-row'>英年入道莫偷閒不住福田道自玄多少化城高枕客幾人超出色空天</div>
</p></div>
<div class='div-other'><a id='mulu85' />
<p class='h2'>為千葉吾徒拈二偈</p><p style="text-indent:0em" class="lg-abnormal"><div class='lg-row'>慶雲遍覆大千葉是葉枝枝撐著月雲月無心運化空吾徒堪舉驗賢哲</div>
</p><p style="text-indent:0em" class="lg-abnormal"><div class='lg-row'>一國花乘一釋迦大千世界一塵沙明明獨耀陰陽外凡聖同源一葉花</div>
</p></div>
<div class='div-other'><a id='mulu86' />
<p class='h2'>山居</p><p style="text-indent:0em" class="lg-abnormal"><div class='lg-row'>久寄溪山伴白雲偶來塵世暫為賓同鄉問我還源玅喫飯穿衣屙屎人</div>
</p><p style="text-indent:0em" class="lg-abnormal"><div class='lg-row'>形枯鶴髮將還沌萬物俱忘醭滿脣莫怒野人違律法恩施德胤公侯門</div>
</p></div>
<div class='div-other'><a id='mulu87' />
<p class='h2'>為吾徒圓泰</p><p style="text-indent:0em" class="lg-abnormal"><div class='lg-row'>沙彌定有前因來勤侍巾瓶莫賣呆眼耳莫隨財色轉法門孤迥看英材</div>
</p></div>
<div class='div-other'><a id='mulu88' />
<p class='h2'>示真慧戒徒</p><p style="text-indent:0em" class="lg-abnormal"><div class='lg-row'>戒是根基行是墻時時把隘緊提防挺身殺盡狼煙息衣甲銷同不夜光</div>
</p></div>
<div class='div-other'><a id='mulu89' />
<p class='h2'>示慈參戒徒</p><p style="text-indent:0em" class="lg-abnormal"><div class='lg-row'>三毒銷鎔體自然何須善惡兩頭擔因何不重形山寶取舍無端住福田</div>
</p></div>
<div class='div-other'><a id='mulu90' />
<p class='h2'>示慈昆戒徒</p><p style="text-indent:0em" class="lg-abnormal"><div class='lg-row'>戒性圓明破暗燈不迷焉得有貪嗔若能念念常觀照堪與波離把臂行</div>
</p></div>
<div class='div-other'><a id='mulu91' />
<p class='h2'>示志一戒徒</p><p style="text-indent:0em" class="lg-abnormal"><div class='lg-row'>戒是根基行是墻是誰披鎧治誰狂干戈戰罷忘功用白日青天賊獻贓</div>
</p></div>
<div class='div-other'><a id='mulu92' />
<p class='h2'>示不愚戒徒</p><p style="text-indent:0em" class="lg-abnormal"><div class='lg-row'>身心俱戒戒非身心戒俱忘越太清世界只因情愛有都來依樣息貪嗔</div>
</p></div>
<div class='div-other'><a id='mulu93' />
<p class='h2'>示蓮明戒徒</p><p style="text-indent:0em" class="lg-abnormal"><div class='lg-row'>勤修戒定快超群去妄求真猶屬塵不住色空忘染靜方堪弘法報冤親</div>
</p></div>
<div class='div-other'><a id='mulu94' />
<p class='h2'>示道忱</p><p style="text-indent:0em" class="lg-abnormal"><div class='lg-row'>三毒銷鎔少放參自然五欲不相關挺身立個超群志雙桂飄香望子擔</div>
</p></div>
<div class='div-other'><a id='mulu95' />
<p class='h2'>示道愷</p><p style="text-indent:0em" class="lg-abnormal"><div class='lg-row'>盡虛空是福田衣遍界當人個坐具歷歷孤明超象外菩提無樹強除枝</div>
</p></div>
<div class='div-other'><a id='mulu96' />
<p class='h2'>示道恆</p><p style="text-indent:0em" class="lg-abnormal"><div class='lg-row'>者個沙彌氣骨強逢緣遇境要羞藏腳跟蹋斷五雲線異日回龍遍界香</div>
</p></div>
<div class='div-other'><a id='mulu97' />
<p class='h2'>示圓聰</p><p style="text-indent:0em" class="lg-abnormal"><div class='lg-row'>者小沙彌也異常辭親割愛禮空王勤修三學依師訓普報冤親極樂鄉</div>
</p></div>
<div class='div-other'><a id='mulu98' />
<p class='h2'>總示</p><p style="text-indent:0em" class="lg-abnormal"><div class='lg-row'>戒行如孀猶執礙不持盡屬魔軍界觸塵不被根塵轉兔角本無增減壞</div>
</p></div>
<div class='div-other'><a id='mulu99' />
<p class='h2'>為常光脫白</p><p style="text-indent:0em" class="lg-abnormal"><div class='lg-row'>雲關蹋碎去當時一曲高歌助子機常憶叢林如護目管教祿位與天齊且道出林一句有何祥瑞秋鴈一聲迥天空萬里青</div>
</p><p style="text-indent:0em" class="lg-abnormal"><div class='lg-row'>來寄叢林父有言九泉無慮子長年超群具有攀雲勢忠孝時懷遇墨仙萬里雲收天界淨海心無浪月孤圓諄諄教戒無餘事清白傳家代代賢</div>
</p></div>
<div class='div-other'><a id='mulu100' />
<p class='h2'>弔慧曇法姪</p><p style="text-indent:0em" class="lg-abnormal"><div class='lg-row'>慧燈轉照六窗寒還借了明隨類安無住優曇能破暗金烏猶出水雲關</div>
</p><p style="text-indent:0em" class="lg-abnormal"><div class='lg-row'>大千世界曇花裏萬象森羅慧育成玅體虛玄空染礙塵塵剎剎露全真</div>
</p></div>
<div class='div-other'><a id='mulu101' />
<p class='h2'>訪天台法兄凝和尚</p><p style="text-indent:0em" class="lg-abnormal"><div class='lg-row'>同源共乳飽先騰善識群機巧為人弟望阿兄吹一笛方堪水草寄浮身</div>
</p></div>
<div class='div-other'><a id='mulu102' />
<p class='h2'>筧水</p><p style="text-indent:0em" class="lg-abnormal"><div class='lg-row'>暗通一竅效何靈半澤群萌半滌塵運用四時恆不間還源動定本無心</div>
</p></div>
<div class='div-other'><a id='mulu103' />
<p class='h2'>為幻融法姪</p><p style="text-indent:0em" class="lg-abnormal"><div class='lg-row'>出水騰龍躍五天潺潺幽韻別人間都來玩賞渾如醉得意忘歸樂道仙</div>
</p></div>
<div class='div-other'><a id='mulu104' />
<p class='h2'>自如大德壽</p><p style="text-indent:0em" class="lg-abnormal"><div class='lg-row'>兀坐孤峰忘歲月下方忽報碧桃開剔眉試看松筠皤引得群仙駕鶴來</div>
</p></div>
<div class='div-other'><a id='mulu105' />
<p class='h2'>為象埜吾徒建法堂</p><p style="text-indent:0em" class="lg-abnormal"><div class='lg-row'>小院重輝勝五天龍回時過水雲瞻黃梅遞代真消息堪與吾徒驗正遍</div>
</p></div>
<div class='div-other'><a id='mulu106' />
<p class='h2'>為圓宗常松脫白</p><p style="text-indent:0em" class="lg-abnormal"><div class='lg-row'>袈裟數載覆魚龍今化飛騰萬里鵬清白傳家千古秀擔泉帶月續流通</div>
</p><p style="text-indent:0em" class="lg-abnormal"><div class='lg-row'>子依僧像寄空門撥轉雲關祟不侵此去文星光映壁聯登獨耀勢超群忠孝全時弘祖道多生慶幸莫因循</div>
</p></div>
<div class='div-other'><a id='mulu107' />
<p class='h2'>為常生寄名</p><p style="text-indent:0em" class="lg-abnormal"><div class='lg-row'>來寄空門越險津袈裟角裏覆常生海心無浪三多秀拄杖頭邊不老春</div>
</p></div>
<div class='div-other'><a id='mulu108' />
<p class='h2'>護法殿</p><p style="text-indent:0em" class="lg-abnormal"><div class='lg-row'>護小沙彌如待賓他年一念護叢林雲關撥散文星耀忠孝傳家世代榮老大梢公休瞬眼金鰲殿閣更重新</div>
</p></div>
<div class='div-other'><a id='mulu109' />
<p class='h2'>為智波禪人示二偈</p><p style="text-indent:0em" class="lg-abnormal"><div class='lg-row'>上下四維不住蹤有何南北與西東猛然踏轉沉潭月義斷情忘萬象空</div>
</p><p style="text-indent:0em" class="lg-abnormal"><div class='lg-row'>智波波含火智火火含波若識和合體佛常在此過</div>
</p></div>
<div class='div-other'><a id='mulu110' />
<p class='h2'>示通鑒沙彌</p><p style="text-indent:0em" class="lg-abnormal"><div class='lg-row'>小小沙彌具大機侍師切莫厭勞疲有時堪續傳家子緊把靈根善護持</div>
</p></div>
<div class='div-other'><a id='mulu111' />
<p class='h2'>示如善行者懺罪</p><p style="text-indent:0em" class="lg-abnormal"><div class='lg-row'>如善善如如亦忘幻漚原是佛家鄉猛然識得東風面罪福消同過電忙</div>
</p></div>
<div class='div-other'><a id='mulu112' />
<p class='h2'>示圓澄號歸一</p><p style="text-indent:0em" class="lg-abnormal"><div class='lg-row'>圓澄取號名歸一煩惱場中貴暗識不記春秋暑與寒渾忘一笑知端的</div>
</p></div>
<div class='div-other'><a id='mulu113' />
<p class='h2'>示常見行者</p><p style="text-indent:0em" class="lg-abnormal"><div class='lg-row'>常見見無見常知知無知非見非不見非住亦非離</div>
</p></div>
<div class='div-other'><a id='mulu114' />
<p class='h2'>示圓相</p><p style="text-indent:0em" class="lg-abnormal"><div class='lg-row'>圓相無形天地先古今應化化無邊時人不解無形玅還向無中識本源</div>
</p></div>
<div class='div-other'><a id='mulu115' />
<p class='h2'>弔湛虛禪人</p><p style="text-indent:0em" class="lg-abnormal"><div class='lg-row'>生亦如兮死亦如如如之外盡皆虛明明獨耀陰陽外應化隨方不住拘</div>
</p></div>
<div class='div-other'><a id='mulu116' />
<p class='h2'>為圓海脫白</p><p style="text-indent:0em" class="lg-abnormal"><div class='lg-row'>佛光主照十餘秋覆育三多任自遊今日空門留不住青雲得路占鰲頭</div>
</p></div>
<div class='div-other'><a id='mulu117' />
<p class='h2'>毛相公脫白<span class='note-inline'>(諱)</span>飛鵬</p><p style="text-indent:0em" class="lg-abnormal"><div class='lg-row'>來寄空門翼養成去登雲路定超群好將忠孝傳家國祖脈流輝遞代榮</div>
</p></div>
<div class='div-other'><a id='mulu118' />
<p class='h2'>贊本源法兄和尚</p><p style="text-indent:0em" class="lg-abnormal"><div class='lg-row'>者漢舌頭無骨先拈黃葉止哭貧者直示衣珠富者不許住足分毫不肯放過踏翻凡聖窠窟活逼拈牛下兒人天偏肯推出住則如蜂護王行似戰兵擁纛生平不梳粧釵釧鎔一物西溪一派長充盈四海毒</div>
</p></div>
<div class='div-other'><a id='mulu119' />
<p class='h2'>贊大鑑老宿</p><p style="text-indent:0em" class="lg-abnormal"><div class='lg-row'>無功受祿個老叟踢翻雙桂只一口閒敲貝葉似風翻動靜面南看北斗世外乾坤渾坐忘騰騰兀兀破空有顛拈倒弄似兒童不知塵世多花柳這樣絕學隱山流轉身定是揚家醜</div>
</p></div>
<div class='div-other'><a id='mulu120' />
<p class='h2'>寄住山行者洞徹</p><p style="text-indent:0em" class="lg-abnormal"><div class='lg-row'>踏斷腳根五色線何妨城市與溪山不能直下超玄鎖處處浮花礙眼關</div>
</p></div>
<div class='div-other'><a id='mulu121' />
<p class='h2'>和凝法兄韻</p><p style="text-indent:0em" class="lg-abnormal"><div class='lg-row'>浮生雖寄別人間笑指虛玄有甚拈一段家常公漏洩目前惟對五雲煙</div>
</p></div>
<div class='div-other'><a id='mulu122' />
<p class='h2'>示圓星小沙彌二偈</p><p style="text-indent:0em" class="lg-abnormal"><div class='lg-row'>者小沙彌世裔來圓明星耀越塵埃巾瓶久侍全機化格外令人夢眼開</div>
</p><p style="text-indent:0em" class="lg-abnormal"><div class='lg-row'>截斷情關愛鎖來豈同點額逐空回陰陽難<span class='corr'>束</span>忘家客普報雙親入聖才</div>
</p></div>
<div class='div-other'><a id='mulu123' />
<p class='h2'>病中有感</p><p style="text-indent:0em" class="lg-abnormal"><div class='lg-row'>一輪花甲患咽喉把住關頭氣不周惟有太虛難掩塞風雲忽散月當秋</div>
</p></div>
<div class='div-other'><a id='mulu124' />
<p class='h2'>避兵感懷</p><p style="text-indent:0em" class="lg-abnormal"><div class='lg-row'>空寄山河剛六十法門無補狼煙逼悶來也憶舊陀天又覺娑婆願未息</div>
</p><p style="text-indent:0em" class="lg-abnormal"><div class='lg-row'>瘦骨如鋼鑄鶴翁懶登曲彔效頑童眼前多少閒題目對境猶如過樹風</div>
</p></div>
<div class='div-other'><a id='mulu125' />
<p class='h2'>七九作</p><p style="text-indent:0em" class="lg-abnormal"><div class='lg-row'>假借形囊試幾番皺痕凸凹覺<span class='corr'>㲯</span>毿火風聚散無增減還借了明正眼看</div>
</p></div>
<div class='div-other'><a id='mulu126' />
<p class='h2'>因事有感</p><p style="text-indent:0em" class="lg-abnormal"><div class='lg-row'>臭屍何必衣衾棺拋散山河將各還舍利縱明猶屬幻不煩窣堵在人間</div>
</p></div>
<div class='div-other'><a id='mulu127' />
<p class='h2'>寄大鑑老宿</p><p style="text-indent:0em" class="lg-abnormal"><div class='lg-row'>飽餐雙桂老鄉尊久處林泉毒更深遠地歸來如埜客旁敲正打念伶俜</div>
</p></div>
<div class='div-other'><a id='mulu128' />
<p class='h2'>師六十四偈</p><p style="text-indent:0em" class="lg-abnormal"><div class='lg-row'>年來八八通身懶過目如風念念灰試看有為無盡日玄機豈用巧安排</div>
</p></div>
<div class='div-other'><a id='mulu129' />
<p class='h2'>佛成道日</p><p style="text-indent:0em" class="lg-abnormal"><div class='lg-row'>雪山子夜見明星一段風流畫不成世出世間俱照破是誰眼裏少瞳仁</div>
</p></div>
<div class='div-other'><a id='mulu130' />
<p class='h2'>為幼姪重陽</p><p style="text-indent:0em" class="lg-abnormal"><div class='lg-row'>重陽來到碧山頭一片婆心為子留詩對叮嚀千萬遍十年之後向誰儔</div>
</p></div>
<div class='div-other'><a id='mulu131' />
<p class='h2'>生員任璽送子寄名圓胤</p><p style="text-indent:0em" class="lg-abnormal"><div class='lg-row'>子寄空門仗碧山風塵削淨躍雲關他年忠孝傳家後盡性明心一樣擔</div>
</p></div>
<div class='div-other'><a id='mulu132' />
<p class='h2'>為三書陳文學分燈</p><p style="text-indent:0em" class="lg-abnormal"><div class='lg-row'>就中消息念三書晉接機投志不孤釋氏孔門今兩得芳名萬古作規模</div>
</p></div>
<div class='div-other'><a id='mulu133' />
<p class='h2'>為波轉法姪</p><p style="text-indent:0em" class="lg-abnormal"><div class='lg-row'>終年學道志超群貴在時時近至人蹋轉波中星月迥大千沙界一閒身</div>
</p></div>
<div class='div-other'><a id='mulu134' />
<p class='h2'>為端倪法姪</p><p style="text-indent:0em" class="lg-abnormal"><div class='lg-row'>龍印山頭養翼全魔宮虎穴任流傳無邊剎海張猊座倒弄顛拈越正遍</div>
</p></div>
<div class='div-other'><a id='mulu135' />
<p class='h2'>為可憨法侄</p><p style="text-indent:0em" class="lg-abnormal"><div class='lg-row'>龍印山池一脈揚憨公吸去換人腸巾瓶久待全機喪罵盡諸方孰可量</div>
</p></div>
<div class='div-other'><a id='mulu136' />
<p class='h2'>弔象埜門人</p><p style="text-indent:0em" class="lg-abnormal"><div class='lg-row'>六九年來萬象中龍迴野鶴五雲封忽聞轉釣爐煙泠苦我勞勞白髮空</div>
</p></div>
<div class='div-other'><a id='mulu137' />
<p class='h2'>為天猊法姪</p><p style="text-indent:0em" class="lg-abnormal"><div class='lg-row'>龍印山頭無別路教人絕學越迷悟大千世界一微塵只責兒孫赤腳步</div>
</p></div>
<div class='div-other'><a id='mulu138' />
<p class='h2'>為三鳳送子寄名圓星圓常圓明</p><p style="text-indent:0em" class="lg-abnormal"><div class='lg-row'>儒童投寄碧山高次第翔來寄祖祧盡性修真無二道蓮生鳳子滿於巢</div>
</p></div>
<div class='div-w'><p style="margin-left:2em"><span class='note-inline'>(施資眾善楊春溥楊氏男圓祖　僧無礙本　雲南武定府信士姚加爵　三木橋信女蘇門王氏男珩珍珂琬楊國隆楊氏　至嘉禾造錄入藏　參學禪人慶登慶永仝理　嗣法門人法衍法玉對清　嘉禾信善倪爾繩等刊康熙三十年八月中秋日嗣法門人慶雲識　板存楞嚴藏經坊流通)</span></p>
</div>
<p class='juan'>不會禪師語錄卷第八<span class='note-inline'>(終)</span></p></div>
</div><!-- end of div[@id='body'] -->
</body></html>