<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>不會禪師語錄卷第七</p><p class="byline">門人永定蓮明慧惺仝編</p>
<div class='div-other'><a id='mulu18' />
<p class='h1'>頌古</p>
<div class='div-orig'><p style="margin-left:2em">世尊陞座。</p>
</div>
<div class='div-commentary'><p>舌覆長空機掣電文殊擊處分明斷滿天星月自優分雷罷風停渾一片。</p>
</div>
<div class='div-orig'><p style="margin-left:2em">文殊令善財採藥。</p>
</div>
<div class='div-commentary'><p>文殊漫天索價善財就地還錢不知是甚毒藥拈來充滿大千。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>行藏豈借他人力出入從來各有時春到樹頭華自發因風吹火不須疑。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>托缽堂前老作家令人一見眼添沙巖頭縱奪槍旗轉幾識全機露爪牙。</p>
</div>
<div class='div-orig'><p style="margin-left:2em">風旛話。</p>
</div>
<div class='div-commentary'><p>不是風來不是旛知風旛處是誰看明明動處明明動不是風來不是旛。</p>
</div>
<div class='div-orig'><p style="margin-left:2em">僧問曹山靈衣不挂時如何山云曹山孝滿進云孝滿後如何山云曹山好顛酒。</p>
</div>
<div class='div-commentary'><p>從來孝滿最風流石女雲中輥繡毬臘盡逢春華自發月明依舊照高樓。</p>
</div>
<div class='div-orig'><p style="margin-left:2em">雪峰示眾盡大地撮來如粟米粒大拋向面前漆桶不會打鼓普請看。</p>
</div>
<div class='div-commentary'><p>萬花叢過不粘身渡海飛星隔外騰遍界乾坤是隻眼紅心心裏中紅心唱拍相隨無背面杜鵑歷歷吐家珍。</p>
</div>
<div class='div-orig'><p style="margin-left:2em">婆子燒菴。</p>
</div>
<div class='div-commentary'><p>不薦當頭一著玄可憐者漢別還錢縱然坐斷千差路未契翻身破笑顏。</p>
</div>
<div class='div-orig'><p style="margin-left:2em">洞山因僧問亡僧遷化向什麼處去山云火後一莖茆。</p>
</div>
<div class='div-commentary'><p>火後一莖茆乾坤俱覆了孤燈穿暗室水漲見船高。</p>
</div>
<div class='div-orig'><p style="margin-left:2em">仰山向火次有僧參山曰一言說盡山河大地僧云如何是一言山以火箸插向爐中又迻向舊處。</p>
</div>
<div class='div-commentary'><p>仰山說佛法火箸當頭插放去迅雷機收來無片甲。</p>
</div>
<div class='div-orig'><p style="margin-left:2em">百丈侍馬祖遊山次見埜鴨。</p>
</div>
<div class='div-commentary'><p>尋常出入教人歸扭住和聲不放飛頓令一時肝膽碎兒孫千古鼻頭輝。</p>
</div>
<div class='div-orig'><p style="margin-left:2em">那吒太子析骨還父析肉還母然後現本身具大神通為父母說法。</p>
</div>
<div class='div-commentary'><p>明明一個本來身山自高兮水自沉誰許亂雲來伴住長空月映渺無痕。</p>
</div>
<div class='div-orig'><p style="margin-left:2em">六祖因南嶽大師來參祖曰甚處來曰嵩山來祖曰什麼物恁麼來曰說似一物即不中。</p>
</div>
<div class='div-commentary'><p>什麼物也恁麼來捏不成團劈不開今古一無名姓得人間天上震如雷。</p>
</div>
<div class='div-orig'><p style="margin-left:2em">僧問龍牙十二時中如何用力師云如無手人行拳。</p>
</div>
<div class='div-commentary'><p>無手行拳真活鱍全身直透那一著拈來打破者絃徽撲地高飛一隻鶚。</p>
</div>
<div class='div-orig'><p style="margin-left:2em">寶壽因僧問萬境來侵時如何壽云莫管他。</p>
</div>
<div class='div-commentary'><p>是誰不把金剛戴見怪不緣其怪壞一任雷轟電掣來歷歷靈靈觀自在。</p>
</div>
<div class='div-orig'><p style="margin-left:2em">佛照因孝宗宣問釋迦入山六年所成何事師曰將謂陛下忘<span class='corr'>卻</span>。</p>
</div>
<div class='div-commentary'><p>問佛分明帝不忘一翻提起一翻光明星時照雪山頂風遞幽蘭遍界香。</p>
</div>
<div class='div-orig'><p style="margin-left:2em">路逢達道人不將語默對且道將什麼對。</p>
</div>
<div class='div-commentary'><p>啞巴歌唱打鑼歸醜態家常說向誰竹密不妨流水過山高豈礙白雲飛。</p>
</div>
<div class='div-orig'><p style="margin-left:2em">龐居士云難難十石油麻樹上灘婆云易易百艸頭上祖師意靈照云也不難也不易饑來喫飯困來睡。</p>
</div>
<div class='div-commentary'><p>一夥鄉談真俗漢蕩盡諸塵自了辦齊把春風順逆裁箍籬名共湘江泛。</p>
</div>
<div class='div-orig'><p style="margin-left:2em">船子為夾山。</p>
</div>
<div class='div-commentary'><p>紅波釣盡即抽身兩岸蘆華也斷魂莫笑撐船江上賊水中拿住混天星。</p>
</div>
<div class='div-orig'><p style="margin-left:2em">裴相國問僧看什麼經僧云無言童子經裴云有幾卷僧云有兩卷裴云既是無言因甚<span class='corr'>卻</span>有兩卷僧無語。</p>
</div>
<div class='div-commentary'><p>無言海墨難書盡裴公問處意猶深看經看破無言意言言盡向無言生。</p>
</div>
<div class='div-orig'><p style="margin-left:2em">丹霞燒木佛。</p>
</div>
<div class='div-commentary'><p>劈燒木佛為天寒院主胸中鼓黑煙後識火灰無舍利依然紅日挂眉端。</p>
</div>
<div class='div-orig'><p style="margin-left:2em">靈雲見桃華。</p>
</div>
<div class='div-commentary'><p>春暖桃花色正鮮靈雲一見醉翩翩其中更有良工手疑殺世人幾萬千。</p>
</div>
<div class='div-orig'><p style="margin-left:2em">香巖擊竹。</p>
</div>
<div class='div-commentary'><p>蹋翻漆桶和聲露吞盡風雲瓦礫光喜得當初不說破至今春艷有誰藏。</p>
</div>
<div class='div-orig'><p style="margin-left:2em">溈山水牯牛。</p>
</div>
<div class='div-commentary'><p>溈山水牯甚奇怪不住聖凡真惡癩月映千江不共流當頭受了深深拜。</p>
</div>
<div class='div-orig'><p style="margin-left:2em">德山棒。</p>
</div>
<div class='div-commentary'><p>當頭把定不容醜劈破髑髏赤腳走十聖三賢喪膽魂盲龜跛鱉翻觔斗。</p>
</div>
<div class='div-orig'><p style="margin-left:2em">臨濟喝。</p>
</div>
<div class='div-commentary'><p>入門一喝主賓分撥轉黃河徹底清電掣雷轟無別事千年妖怪盡揮騰。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>盡力傷心者一刀艸鞋千古捕腥臊兩堂僧眾如風過誰解令行誰解銷。</p>
</div>
<div class='div-orig'><p style="margin-left:2em">婆子請趙州轉藏。</p>
</div>
<div class='div-commentary'><p>兀坐如鐘法法流通再轉一匝勞而無功。</p>
</div>
<div class='div-orig'><p style="margin-left:2em">樓子和尚因緣。</p>
</div>
<div class='div-commentary'><p>你若無心我便休街前人聽有風流耳門忽中穿楊箭春滿華枝月滿秋。</p>
</div>
<div class='div-orig'><p style="margin-left:2em">曹山因僧問朗月當空時如何山云猶是階下漢僧云請師接上階山云月落後來相見。</p>
</div>
<div class='div-commentary'><p>個月從來無正偏何須平地起波瀾鷺鷥獨宿蘆華裏兔角龜毛仔細看。</p>
</div>
<div class='div-orig'><p style="margin-left:2em">大隨劫火洞然。</p>
</div>
<div class='div-commentary'><p>壞說壞兮隨說隨傷心句子似鍼錐兩個舌頭俱無骨鼻孔依然向下垂。</p>
</div>
<div class='div-orig'><p style="margin-left:2em">高峰主人公。</p>
</div>
<div class='div-commentary'><p>萬象俱忘一顆圓冥冥杳杳洞玄玄頂門迸出通身眼說甚當年打瓦磚。</p>
</div>
<div class='div-orig'><p style="margin-left:2em">麻三觔。</p>
</div>
<div class='div-commentary'><p>如何是佛麻三觔渾渾圇圇甚處稱跛鱉盲龜銜亂走秋天孤鴈抱飛騰。</p>
</div>
<div class='div-orig'><p style="margin-left:2em">乾屎橛。</p>
</div>
<div class='div-commentary'><p>就手拈來一屎橛何定廣南何定越雲門袖裏過輕舟癡人猶把夢書揭。</p>
</div>
<div class='div-orig'><p style="margin-left:2em">庭前柏樹子。</p>
</div>
<div class='div-commentary'><p>庭前古柏非枯榮一肚肝腸徹底傾不顧腳跟泥水濕分明祖意點盲睛。</p>
</div>
<div class='div-orig'><p style="margin-left:2em">諸佛出身處。</p>
</div>
<div class='div-commentary'><p>諸佛東山水上行驢馱馬載是觀音看風把柁真彌勒運水搬柴孔老君。</p>
</div>
<div class='div-orig'><p style="margin-left:2em">南泉三不是。</p>
</div>
<div class='div-commentary'><p>不是佛心不是物雲從龍兮風從虎饒君打算到驢年六六原來三十六。</p>
</div>
<div class='div-orig'><p style="margin-left:2em">拄杖子。</p>
</div>
<div class='div-commentary'><p>陰陽未具赤條條情與無情一擔挑拈向人天開正眼當頭切莫錯風騷。</p>
</div>
<div class='div-orig'><p style="margin-left:2em">經首。</p>
</div>
<div class='div-commentary'><p>八不八兮以不以百萬人天抬不起可憐多少數沙人還是自家瞞自<span class='corr'>己</span>。</p>
</div>
<div class='div-orig'><p style="margin-left:2em">日面佛月面佛。</p>
</div>
<div class='div-commentary'><p>日面月面長空閃電更問如何赤心片片。</p>
</div>
<div class='div-orig'><p style="margin-left:2em">十智同真。</p>
</div>
<div class='div-commentary'><p>十智同真理事圓誰家無路透三玄汾陽老子何多舌一手猶分掌與拳。</p>
</div>
<div class='div-orig'><p>和牧牛頌。</p>
</div>
<div class='div-commentary'><p style="margin-left:2em">未牧</p>
<p>尾直頭昂震吼哮溪山蹋遍不知遙通身放蕩童難近壯氣雄雄不看苗。</p>
<p style="margin-left:2em">初調</p>
<p>驀地相逢信手穿明明歷歷猛加鞭此回未肯輕容過緊把繩頭著力牽。</p>
<p style="margin-left:2em">受制</p>
<p>狂心漸漸絕奔馳放去收來步步隨艸料既調無少欠牧兒猶自不神疲。</p>
<p style="margin-left:2em">回首</p>
<p>歷盡心機喚轉頭從前烈性<span class='corr'>已</span>調柔斷繩暫繫枯枝上雲笠隨身且再留。</p>
<p style="margin-left:2em">馴伏</p>
<p>萬華香秀水林邊密密綿綿本自然踞定腳跟隨處穩牧童遙視不加牽。</p>
<p style="margin-left:2em">無礙</p>
<p>風飄日灸體如如一飽齁鼾何所拘無孔竅吹無孔笛個中醒快樂無餘。</p>
<p style="margin-left:2em">任運</p>
<p>俱在乾坤一竅中晴空艸色四時茸飽餐餐盡忘今古贏得山童睡正濃。</p>
<p style="margin-left:2em">相忘</p>
<p>兔角龜毛豈定中無心心與水雲同月明光透和雲白雲自高飛水自東。</p>
<p style="margin-left:2em">獨照</p>
<p>牛自忘兮人自閒空空蕩蕩別人間牧童撫掌呵呵笑大地無非一字關。</p>
<p style="margin-left:2em">雙泯</p>
<p>有甚人牛有甚蹤了無一物渾長空其中消息難描畫自有春風笑綠叢。</p>
</div></div>
<div class='div-other'><a id='mulu19' />
<p class='h1'>行實</p><p>靈耀象埜二禪人領眾入方丈請開示行腳因緣師云予生來福薄愚鈍氣質麤鹵若盡說出笑破諸方口耀云只饒不說也知狼籍不少師云予乃南克楊氏子母趙氏生天啟元年辛酉十月廿二日辰時幼小獃蠢見人便羞說話凡遇人啼哭殺生及背真逐妄奸心巧計心口不合如割身肉滿眼痛淚自覺幻形非堅人心不古再來恐迷與道轉遠雖處富貴之家如在火坑如帶枷鎖知色色是障道之根有為造作世事如飛塵過目俱不在意暗中只愁虛度予十六歲時暗走蓬溪智林寺出家老母在家一月減食形枯予聞速回且全母命志不同群雖入學堂不愛讀書寫字初遇天隱大師在予俗宅開示緇素做工夫教參萬法歸一只向一歸何處起疑十年五年自有倒斷予乃隨眾得聞時刻疑著頓在胸中如油入麵後值劫運大變父母親緣俱喪方得自由始投惺初師祝髮其年廿六單包出蜀值扺漢上侍埜詰和尚山居四載圓具足戒一日予問如何是父母未生前面目師云洗臉自抹著何必問外人予曰者個是<span class='corr'>已</span>生面目如何是未生師大怒高聲云快向未生時問來予罔措師連棒打出法堂痛罵一頓自此胸中如結石然行住坐臥只向一歸何處起疑晝則隨眾作務夜則衣不解帶每被昏散二魔打攪不得清平終夜昏沉甚重難遣常禮千佛懺一日師云我者一堂僧都是頑皮癩骨恰似泥塑木雕的飯袋子無一個轉身吐氣識老僧說話不惟孤負四恩一息不來不在蠻婆肚裏便在牛胎馬腹予聞得恰似在冰池裏相似遂與同戒連打三七工夫自覺成片不疑自疑不被聲色搖動動靜一如只是不得倒斷如擔重檐一般擔不起放不下自云大事不明何惜身命似鬼神催住一般數日內弄盡伎倆捏緊拳頭踞定腳跟大張兩眼盡力立參一副心肝如迸出來一般身體枯弱逼得吐血猶不放過連日師自打普挪予只得帶病而出行至中路大雨不止四面山水瀑漲通身泥水透濕寸步難行天時<span class='corr'>已</span>暮只得勉強回山正過懸巖大風震吼山谷應聲予瞥爾通身似脫碎了一般身世俱空一歸何處不覺出聲追審自<span class='corr'>己</span>聽得在此得個倒斷遂有偈云萬法歸一一歸何盡虛空界總包羅帶累通身泥水濕翻來覆去自磋磨予將偈念與師聽師云此是途路得底山僧看來屬途路在予云如何是途路事師云泥水不少予云如何是到家事師云待子到家方與子說予云者回瞞我不得一喝便出乃辭師下山其年滿三十往南方參徑山費隱和尚一見便問你是甚處人予云四川人師云你帶有附子黃連何不呈出予進前兩三步作女人拜師云四川僧個個是弄虛頭予云既以親見親收何曾虛頭來師云是玉須經火予云莫嵞污人師打予連喝而出至金陵天界寺參覺浪和尚予問云天不能蓋地不能載時如何師云非公境界予一喝師云者一喝落在甚處予云者老漢猶嫌少在復喝便出予至天童參木陳和尚問如何是如如不動師良久予云者老漢賣弄不少師云秖識老僧體不識老僧用予云請和尚歸方丈予走南北十省參濟洞二宗三十餘員知識當機時受了許多痛打痛罵作務時受了許多苦磨多有機緣問答予手拙不能寫但只緣自了盡行忘卻其年四十忽見破山和尚語錄果有過諸方處遂而還蜀住靜一載將佛祖言教語錄一目便知方參本師破山和尚一見始問通法末後來請和尚最初句師云老僧舉杯吃酒不知甚麼麤細予云恁麼舉處甚分明家家無二路師一喝云當面錯過予云通法奔南走北全仗他力那裏是錯過處師云他是張保李保予兩手叉腰作聽勢師便打云者漢久在江南吃餿飯卻來者裏討新鮮予云若從他覓<span class='corr'>已</span>不新鮮師復打予連喝便出一日同眾拆房值瓦落打破頭頂血染通身一眾忙然師走出方丈云此子頂門具眼予云正要和尚證盟師云本無一物與子證個甚麼予云既然無物何處不明師云正恁麼時聻予揩血視師曰滿目風雲收不住紅光一道射寒空即時呈偈香巖擊竹聞聲處何似當空驀劈開驚起泥牛吞宇宙從前知解一時灰一日本師在眾舉路逢達道人不將語默對將甚麼對予云蒼天蒼天醜態家常說向誰師云者個猶是語予云和尚又作麼生師云默默自知田地穩騰騰誰為肚皮憨予云和尚猶在語中師云將謂老僧是語耶予云瞞通法即得次日出坡本師當路高聲復舉前話予大喝師云再喝看予云再喝即頭上安頭師笑云此子欠學次日本師喚予進方丈豎拳云喚作拳頭<span class='corr'>卻</span>是巴掌喚作巴掌<span class='corr'>卻</span>又是拳頭喚作甚麼道一偈看予云明明古鏡照無私覿面難藏向上機若作拳頭巴掌會新羅鷂子過多時值中秋師指月餅示眾云時臨泠淡中秋節四海禪和心未歇雲集同來覓指歸一人一餅一輪月有時明中有暗有時暗中有明且道作麼生吞吐試吐出看予云一輪光皎潔本自無言說森羅萬象中體別神不別師云此是長連床上學來舊話予繞坐一匝師云此是月作麼生吞吐予云若教吞吐已不圓全師咄予從東過西師即命眾和韻予云吾師命眾賞秋節本自無塵何用歇吞吐渾教宇宙空抬眸不見天邊月師一日云我者一堂都是會底秖有你一個不會予云教通法會個甚麼師云難道你喫飯也不會予云若論喫飯誰不具足會亦是病師深肯之重陽日師指菊誡眾云危石孤標菊正芳隨風飄墮落禪堂諸人惜取娘生鼻莫逐目前臭與香予和云獨立尖峰菊自芳滿腔意氣透雲堂而今鼻孔隨收放遍界人聞遍界香師同眾坐飲夜深忽舉杯云道道看予云團圞高舉示禪流老大漁翁意在鉤一吸曹源波月盡萬億須彌笑不休師一日喚予進方丈你不喫酒寫把扇子作個寬限拿去收拾偈云閒來雙桂習枯禪七破蒲團非偶然捲起簾兒云不隔始知不負草鞋錢予云者老漢漏逗不少師云<span class='corr'>卻</span>是你恁麼子云做賊人心虛師瞠目云正是做賊人心虛予作懼怕勢以扇遮面便出不數日師舉牧牛頌德山托缽公案驗眾安職師頌云手持缽也身袈裟日逐形儀何太賒動靜自忘纔舉念出門撞著生冤家歸去罷較些些暗驚春鳥落藤花予頌云托缽堂前老作家令人一見眼添沙巖頭縱奪槍旗轉幾識全機露爪牙師命予西堂職予本無學無福曾受許多驚險憎嫉予辭行師云老僧將滿七十要來空手來不得要去空手去不好你此時在千人足下存後來在萬人頭上坐師正滿七十眾集二千餘人共慶大年師將眼耳鼻舌身意各分一偈以付六人予得其眼偈云得吾眼也覷浮沉淺則淺兮深則深莫學瞎驢趨大隊破沙盆句對誰吟遂將偈拂面付與予杜絕人事閒居寢堂大眾驚諍大震叢林予不敢辭予年四十五匿跡射江清果禪院甘苦備嘗有志未逮又越辛亥冬其年五十有二始得拈香予賦性不敏未工文字種種醜態難盡舉似略出其概以告眾兄弟幸勿見笑。</p>
</div>
<div class='div-other'><a id='mulu20' />
<p class='h1'>佛祖讚</p>
<div class='div-other'><a id='mulu21' />
<p class='h2'>釋迦佛</p><p style="text-indent:0em" class="lg-abnormal"><div class='lg-row'>自覺覺他先輸你天上天下誰能比末後拈花全不顧破家喪宅從此起只言你是無事人沙盆今又殃我舉</div>
</p></div>
<div class='div-other'><a id='mulu22' />
<p class='h2'>接引佛</p><p style="text-indent:0em" class="lg-abnormal"><div class='lg-row'>西方大教主<span class='corr'>卻</span>來東土立長伸一隻手不知何年息山僧莫者閒工夫惟將白棒當頭劈</div>
</p></div>
<div class='div-other'><a id='mulu23' />
<p class='h2'>彌勒佛</p><p style="text-indent:0em" class="lg-abnormal"><div class='lg-row'>彌勒彌勒誰被你惑怕你笑面寧可直說鬧市街頭等個人不見幾人能接拍或時伸手化文錢要人取出珍藏物千方百計按牛頭笑殺乾坤顛倒客</div>
</p></div>
<div class='div-other'><a id='mulu24' />
<p class='h2'>觀音</p><p style="text-indent:0em" class="lg-abnormal"><div class='lg-row'>圓通觀自在時把風流賣三十二應身處處現醜態雖然雙耳聾借此多捏怪慣弄鬼眼睛凡聖一船載不是憐汝赤腳走定要打你天[寧*頁]蓋</div>
</p></div>
<div class='div-other'><a id='mulu25' />
<p class='h2'>墨像觀音</p><p style="text-indent:0em" class="lg-abnormal"><div class='lg-row'>紙墨莊成名曰觀音仔細看來玅在無心波濤襯足隨類現形眾生執我你太勞生雖然如是幾個男兒摸壁行</div>
</p></div>
<div class='div-other'><a id='mulu26' />
<p class='h2'>普賢</p><p style="text-indent:0em" class="lg-abnormal"><div class='lg-row'>普賢普賢萬行莊嚴騎六牙象身滿大千指揮如意隨類方圓饒伊萬行具足我秪不愛你說因說緣</div>
</p></div>
<div class='div-other'><a id='mulu27' />
<p class='h2'>達磨</p><p style="text-indent:0em" class="lg-abnormal"><div class='lg-row'>滿腔惡毒急來東土一見梁王本錢不顧獨過江心伎倆窮九年面壁風雷露者漢翩翩得意回震旦果然無別路</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>你越九國來無事來生事一葦浪頭漂未免全身濕不是神光老怎生回得去而今看將來遍界俱狼籍</div>
</p></div>
<div class='div-other'><a id='mulu28' />
<p class='h2'>六祖</p><p style="text-indent:0em" class="lg-abnormal"><div class='lg-row'>砍盡雲山一擔挑黃梅腰石正英豪覿面難藏未篩米夜半衝營捨命漂</div>
</p></div>
<div class='div-other'><a id='mulu29' />
<p class='h2'>馬祖</p><p style="text-indent:0em" class="lg-abnormal"><div class='lg-row'>金雞預讖一著先天來大禍在磨磚春色滿園關不住曠劫英雄盡蹋翻</div>
</p></div>
<div class='div-other'><a id='mulu30' />
<p class='h2'>密雲師翁</p><p style="text-indent:0em" class="lg-abnormal"><div class='lg-row'>蹋碎桐棺山頂雲扶起太白峰池月中興臨濟正綱宗六坐道場猶未歇一棒揭開徹底窮是聖是凡俱腦裂不許人參隔夜禪吸乾龍池四海竭原是世外箇樵夫細密不來麤出格</div>
</p></div>
<div class='div-other'><a id='mulu31' />
<p class='h2'>本師破山和尚</p><p style="text-indent:0em" class="lg-abnormal"><div class='lg-row'>換盡魔佛人天膽醫方全用十八反顛拈倒弄令人疑聞者見者骨毛散起死回生正脈通千七葛藤連根斬我亦深遭痛棒來冤家代代難收挽酒壚肉案是家風混俗和光別一款</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>第一討便宜是者白拈賊冷笑鬼神忙又言無法說日午打三更魔王喪魂魄慣用吹毛劍坐斷人天舌重疏滹沱河翻洗曹溪月思量憾不休犁[禾*巴]幾時歇</div>
</p></div>
<div class='div-other'><a id='mulu32' />
<p class='h2'>丈雪和尚</p><p style="text-indent:0em" class="lg-abnormal"><div class='lg-row'>劍閣險還可過者漢機迅難卜慣在痛處深錐搜盡一腔雜毒惹得腥羶遍地驚起神號鬼哭收盡南北番商業風轉吹西蜀中興圓悟家風賣弄破山酒肉搬磚弄瓦去黃葉儘多拈拳豎拂時雲散空谷罵佛罵祖為由定感滹沱正續</div>
</p></div>
<div class='div-other'><a id='mulu33' />
<p class='h2'>六岫和尚</p><p style="text-indent:0em" class="lg-abnormal"><div class='lg-row'>者漢將四海水掬乾在手不漏一滴三光照不著處只用一枝禿筆扭轉人天鼻孔不費一毫氣力見者熱惱全消行徑非儒非釋兀坐恰似鐘無心臨機傾出波羅蜜</div>
</p></div>
<div class='div-other'><a id='mulu34' />
<p class='h2'>九念和尚</p><p style="text-indent:0em" class="lg-abnormal"><div class='lg-row'>龍睛虎貌氣蒼蒼註破天文地脈場把住曹溪誰亂湧不將一滴播諸方一任人天齊叫渴或廛或隱罵顛狂定是上方閒古董嬾把虛空論短長</div>
</p></div>
<div class='div-other'><a id='mulu35' />
<p class='h2'>凝真和尚</p><p style="text-indent:0em" class="lg-abnormal"><div class='lg-row'>者漢原來活潑是非場中擺脫<span class='corr'>卻</span>又隨類施機鬼神也難摸索生涯別是家風單提臨濟棒喝把斷佛祖咽喉世法佛法剷<span class='corr'>卻</span>為人敲枷打鎖當下個個快活每入洪波大浪說甚當年搖鐸魔宮虎穴悠游不住聖凡位縛</div>
</p></div>
<div class='div-other'><a id='mulu36' />
<p class='h2'>寂光和尚</p><p style="text-indent:0em" class="lg-abnormal"><div class='lg-row'>形如埜鶴沖霄無侶奪驪龍珠擊鳳凰髓氣骨蒼蒼似無情心融萬物歸一<span class='corr'>己</span>只因狼籍高峰頭是聖是凡都仰止四來金玉火中看鉗錘時在紅爐舉鬼神隨步覓無蹤榮辱無嗔讚不喜者樣忘情絕境人真堪嫡骨破山子</div>
</p></div>
<div class='div-other'><a id='mulu37' />
<p class='h2'>萬竹和尚</p><p style="text-indent:0em" class="lg-abnormal"><div class='lg-row'>疾燄過鋒白拈手一言截斷群機口不打從前舊葛藤齒露鞋穿現家醜賣弄老盧一物無或時又指衣珠有乍晴乍雨不如聞竹院遍棲蜂幾斗</div>
</p></div></div>
<div class='div-other'><a id='mulu38' />
<p class='h1'>自贊</p>
<div class='div-other'><a id='mulu39' />
<p class='h2'>千葉雲請像贊</p><p style="text-indent:0em" class="lg-abnormal"><div class='lg-row'>者個川僧七十九逢人不解藏家醜攔腮劈面驗群機細行全無赤腳走紅絲蹋斷任周流吸盡西江非舌口五味因緣不喜聞打翻跳蚤手非手昔年騰蹋暗驚群嘯倒白拈雙桂叟</div>
</p></div>
<div class='div-other'><a id='mulu40' />
<p class='h2'>靈耀慧首座請</p><p style="text-indent:0em" class="lg-abnormal"><div class='lg-row'>據個甚麼端的生平不喜紙筆那管文字三昧為人攔腮劈脊只教當下翻身不待今日明日處處人情盡絕供養有何利益</div>
</p></div>
<div class='div-other'><a id='mulu41' />
<p class='h2'>又象埜意知客請</p><p style="text-indent:0em" class="lg-abnormal"><div class='lg-row'>者個川和尚肚內無伎倆佛法人情不通全靠一條拄杖撥轉生蛇化龍陸地無端起浪</div>
</p></div>
<div class='div-other'><a id='mulu42' />
<p class='h2'>又慈昆玉請</p><p style="text-indent:0em" class="lg-abnormal"><div class='lg-row'>性急如電光胸無一物藏談吐無義味聖凡難度量四來龍象多不知有何長</div>
</p></div>
<div class='div-other'><a id='mulu43' />
<p class='h2'>又徹參維那請</p><p style="text-indent:0em" class="lg-abnormal"><div class='lg-row'>禪教不通字不知寫者樣村僧人天有幾平地使人忙迅速難迴避單提破沙盆滅瞎驢宗旨</div>
</p></div></div>
<div class='div-other'><a id='mulu44' />
<p class='h1'>參學吟</p><p style="text-indent:0em" class="lg-abnormal"><div class='lg-row'>曠劫恩波隨果身飄浮漚幻體風火幾遭不隨名利戒定慧刀尋山問水甘守寂寥麻袍重補艸繩縛腰品字烘柴煨芋連苗朝朝活計埜菜滿瓢一天星月逝水滔滔風吹竹戶無情品簫百華滿地富貴無驕誰是知音孤雲繚繞行果未圓益我勞勞艸鞋[跳-兆+孛]跳拄杖橫挑參叩諸方頂笠腰包冤家聚頭相木棲巢叢林規範能忍能調問禪問道白棒連敲鍼去線來機鋒不饒覿面相逢獅子吼哮如水合水奮迅波濤似空合空兔角龜毛人境不奪格外風騷當爐不避丈夫英豪三拜得髓師資契交本無一物呵呵大笑千七百則俱是權巧者椿公案了無可了逢場作戲遇水安橋種種醜態也漁也樵國王水土四恩總報遠近檀那福慧海潮本自具足難畫難描原同太虛阿誰欠少臨濟門庭透三玄要後學初參討箇分曉頑皮浪子也須急早別有岐路敗種芽蕉如斯將去大非潦艸報參玄士衣盂禪繼何論遲早</div>
</p>
<div class='div-other'><a id='mulu45' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>半夜子夢裏無定止忽醒來慚愧無一事雞鳴丑鐘鼓一齊吼眼瞇麻恐落他人後平旦寅不用窗前燈捲起簾大家喫糊餅日出卯休向他人討莫動著一任堂前草食時辰蝦蟆鼓眼睛活潑潑阿難問世尊禺中<span class='corr'>已</span>剔起眉毛是任追尋何曾有一字日南午看看主中主影直端大蟲原是虎日映未盧陵米價貴木楂羹只要嚼得碎晡時申八兩是半觔古家風寂寞好愁人日入酉收拾子胡狗沒關欄蝦跳不出斗黃昏戌見黑是何物難瞞他剔起光明燭人定亥衣被一齊蓋赤條條何必觀自在</div>
</p></div>
<div class='div-other'><a id='mulu46' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行步步直到頂拄杖子惟是個中人</div>
</p><p style="text-indent:0em" class="lg-abnormal"><div class='lg-row'>山中住不覺全體露好愁人幸有雲來護</div>
</p><p style="text-indent:0em" class="lg-abnormal"><div class='lg-row'>山中坐蒲團經幾破提不起日月閒中過</div>
</p><p style="text-indent:0em" class="lg-abnormal"><div class='lg-row'>山中臥一歸歸何處忽翻身從前俱登破</div>
</p></div></div>
<div class='div-other'><a id='mulu47' />
<p class='h1'>分燈</p>
<div class='div-other'><a id='mulu48' />
<p class='h2'>付靈耀淨慧</p><p style="text-indent:0em" class="lg-abnormal"><div class='lg-row'>雙桂迻來個嫩枝射江山畔縛獅兒逢場遇著冤家種驀鼻穿來報我知</div>
</p></div>
<div class='div-other'><a id='mulu49' />
<p class='h2'>付鼎足性靈</p><p style="text-indent:0em" class="lg-abnormal"><div class='lg-row'>參遍諸方一古錐無人敢下毒鉗鎚金鼇逼得通身汗虎穴魔宮任子揮</div>
</p></div>
<div class='div-other'><a id='mulu50' />
<p class='h2'>付象埜淨意</p><p style="text-indent:0em" class="lg-abnormal"><div class='lg-row'>濟祖門庭覿面提贈條拄杖掃狐疑顛拈倒弄隨收放直指鼻頭向下垂</div>
</p></div>
<div class='div-other'><a id='mulu51' />
<p class='h2'>付徹參通耷</p><p style="text-indent:0em" class="lg-abnormal"><div class='lg-row'>入泥入水老婆心總為闍黎徹骨貧幸據撩天鼻孔去飄來雙桂射兒孫</div>
</p></div>
<div class='div-other'><a id='mulu52' />
<p class='h2'>付自惺慶法</p><p style="text-indent:0em" class="lg-abnormal"><div class='lg-row'>金鼇隊裏露家常曾識闍黎鋒太鋩付汝龜毛拂一柄穿雲透月祝吾香</div>
</p></div>
<div class='div-other'><a id='mulu53' />
<p class='h2'>付千葉慶雲</p><p style="text-indent:0em" class="lg-abnormal"><div class='lg-row'>五味場中得出來相逢一拶笑顏開千差路口齊關斷匯入曹源達聖階</div>
</p></div>
<div class='div-other'><a id='mulu54' />
<p class='h2'>付歸一圓澄</p><p style="text-indent:0em" class="lg-abnormal"><div class='lg-row'>三萬八千路直來紛紛差別念都灰巾瓶久待忘歸住情盡圓明正眼開</div>
</p></div>
<div class='div-other'><a id='mulu55' />
<p class='h2'>付慈裔法衍</p><p style="text-indent:0em" class="lg-abnormal"><div class='lg-row'>法幢久豎碧山東每躍魚龍懶驗功獨有闍黎騰踏別臨機疾健續吾宗</div>
</p></div>
<div class='div-other'><a id='mulu56' />
<p class='h2'>付慈昆法玉</p><p style="text-indent:0em" class="lg-abnormal"><div class='lg-row'>傳法傳心非本源無心無法本虛玄本來心法無傳學付汝流通正脈傳</div>
</p></div>
<div class='div-other'><a id='mulu57' />
<p class='h2'>贊慈容老宿</p><p style="text-indent:0em" class="lg-abnormal"><div class='lg-row'>行徑<span class='corr'>㲯</span>毿語言莊粥浩氣逼人寧直不曲清輝時映嘉陵江素影卻藏於隱珠呵呵我擬原是再來人非僧非儒亦非佛</div>
</p></div></div>
<div class='div-w'><p style="margin-left:3em"><span class='note-inline'>(至嘉禾造錄入藏　參學禪人慶登慶永仝理　嗣法門人法衍法玉對清　嘉禾信善倪爾繩等刊康熙三十年八月中秋日)</span></p>
</div>
<p class='juan'>不會禪師語錄卷第七終<span class='note-inline'>(嗣法門人慶雲識嘉興楞嚴藏經坊存板)</span></p>
</div><!-- end of div[@id='body'] -->
</body></html>