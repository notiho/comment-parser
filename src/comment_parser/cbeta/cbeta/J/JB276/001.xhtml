<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>清果禪院開堂疏</p><p>伏以深鼓震空林出迷塗於不夜慈航通彼岸開壽域以無疆至道待人而能弘萬物隨緣而普度群情久企肅啟虔迎恭惟不會大和尚出世苞苻空門龍象闡臨濟宗風識久超夫象外接天童正派悟<span class='corr'>已</span>徹於言先曩者乘杯吳會法語曾布於山明水秀之鄉今茲返駕蜀川慈雲重覆於白骨青燐之地乃占清果干以誅茅開鑪結制秉莫邪而鍛聖鍛凡續燄傳燈執鉗鎚以降魔降佛誠禪宗之領袖後學之淵源也某等自慚頑石不解點頭共仰法門嘗懷進步惟冀獅駕速臨作四門殷鑒卓期早示為六道津梁用翹首以齊瞻謹齋心而合請兩郡護法信官潘之彪沈燦鄉紳蒲拱宸楊鼎譚性何寧王起蛟何其偉等疏。</p>
<p>康熙十年十月初一日具</p>
<p class="head2">又</p>
<p>伏以律轉黃鍾四海寒魚依密藻景添紅線一天賓鴈咽長空芬芳梅蕊暗傳香瀟灑雨華新浥潤一陽既復萬善當崇恭惟不會大和尚六道解空三乘旨透月下譚經千里海龍聽去雲中拈拂一時山虎歸來不獨披緇衲子仰怙慈悲抑使戴髮頭陀共參道法句有句無坐看水窮雲起鍊魔鍊佛當教薪盡火傳願奉香華於塵剎幸來龍象之三千惟冀俯俞曷勝慶幸法弟子陳盛陳昌陳潛思陳起祚王登程陳起裕等疏。</p>
</div>
<div class='div-other'><a id='mulu2' />
<p class='h1'>不會禪師語錄目次</p>
<ul class="">
<li>序</li>

<li>開堂疏</li>

<li>卷第一
<ul class="">
<li>上堂</li>
</ul></li>

<li>卷第二
<ul class="">
<li>上堂</li>
</ul></li>

<li>卷第三
<ul class="">
<li>上堂</li>
</ul></li>

<li>卷第四
<ul class="">
<li>小參</li>
</ul></li>

<li>卷第五
<ul class="">
<li>小參</li>

<li>法語</li>
</ul></li>

<li>卷第六
<ul class="">
<li>示眾開示</li>

<li>問答機緣</li>

<li>勘辯機緣</li>
</ul></li>

<li>卷第七
<ul class="">
<li>頌古</li>

<li>行實</li>

<li>佛祖讚</li>

<li>自贊</li>

<li>參學吟</li>

<li>十二時歌</li>

<li>分燈</li>
</ul></li>

<li>卷第八
<ul class="">
<li>指禪說</li>

<li>和牧牛頌</li>

<li>雜偈</li>
</ul></li>

<li>卷第九
<ul class="">
<li>雜偈</li>
</ul></li>

<li>卷第十
<ul class="">
<li>雜偈</li>

<li>法派</li>

<li>山居</li>

<li>船居</li>

<li>佛事</li>

<li>後跋</li>
</ul></li>
</ul><p>不會通法禪師語錄目次<span class='note-inline'>(終)</span></p>
</div>
<p class='juan'><a id='mulu3' />不會禪師語錄卷第一</p><p class="byline">嗣法門人性靈等編</p>
<div class='div-other'><a id='mulu4' /><p>康熙甲辰年八月二十六日住潼川州射洪縣金鼇山清果禪院至三門云者所在闊直直無把鼻古今多少人猶向路頭覓且道路頭在甚處一喝便入。</p>
<p>佛殿拈香說甚過去未來現在俱在裏許彼此眉橫眼上三拜不可不禮。</p>
<p>伽藍殿炷香三寶叢林全仗著你僧眾和合檀那福慧金風吹我骨毛寒華開清果因時至。</p>
<p>開爐上堂師至座前拈請啟示云雖是紙上松煙含了許多大概言言漏洩天機句句令人惺快諸公添炭添煤山僧只得順風扇火披瀝佛祖肝膽拈提人天性命弘揚正法眼藏是今朝大檀越一齊伸出手扶起破沙盆賓主相逢意氣投定是靈山同受記人眾未聞便請維那宣過指法座云坐曲彔高床蹋毗盧頂蓋只因大死幾回來當場纔做者買賣即今祖脈流通毒中兒孫冤害遂陞拈香云者一瓣香鴻濛未判之先陰陽未動之際拈來爇向爐中祝延今上皇帝萬歲萬歲萬萬歲伏願帝心與民心契合聖躬同日月長明此瓣香如天普蓋似地普擎爇向爐中奉為滿朝文武天下官僚本省府州縣當道尊官並兩郡紳衿伏願長為國家柱石永作法門護持暨諸山禪德現前四眾同明般若正因不昧靈山付囑此瓣香非眼所見非鼻所聞自從根源有據而今痛憾不休無背無面須臾弗離無火無煙晝夜常熾爇向爐中顓伸供養前住浙江嘉興府東塔後住四川夔州府梁山縣雙桂堂傳曹溪正脈第三十五世本師破山大和尚用酬深錐痛罵之恩斂衣就座上首白椎云法筵龍象眾當觀第一義師豎拂云<span class='corr'>已</span>落二三了也僧問清果結制龍象蹴蹋吐霧拏雲各吞宇宙未審以何法示人師云清風敲翠竹進云恁麼金鼇添瑞色凡聖普霑恩師云四海誰不歸皇化進云會得深恩先報主管教日日太平時師云夜深誰共御街行進云祝國酬恩今<span class='corr'>已</span>曉清果未結時如何師云能為萬物主進云清果正結時如何師云遍界不曾藏進云枝焦葉落果歸何處師云腦後看時更轉精遊蜂竟不知何處問世尊未出母胎一句作麼生道師云爍破虛空進云出母胎後如何師云看取令行進云且道與老漢相去多少師便打乃云高提祖印千山一貫舉唱宗乘是水同源敲骨打髓木兒眼裏滴淚翻轉而皮石女腦後見腮劈破虛空單擎古鏡驅耕夫牛奪饑人食向空劫已前格外吐氣照用同時人境俱奪蹋翻海獄別覓知音任是釋迦老子弗敢正眼覷著所以開爐結制鍛盡凡聖命根抽釘拔楔銷盡一腔痞塊明明在利刃快劍上藏身萬人頭上翻筋斗發機休落他人後其或未然更向三條椽下不妨超宗異日通身手眼十方坐斷若到與麼田地何須畫地為牢是則是正好朝打三千暮打八百且道結制祈嗣一句作麼生道良久云露柱懷胎久擔泉帶月歸復舉臨濟遠祖與王常侍同入僧堂侍問者堂僧還看經麼祖云弗看經還習禪麼祖云弗習禪侍云經不看禪弗習做個甚麼祖云只教個個成佛作祖去侍云金屑雖貴落眼成翳祖云我將謂你是個俗漢法上座看來王常侍與臨濟祖師賓主相逢恰似買金遇著賣金人鍼去線來毫不讓價覿面掀開寶藏只貴自識家珍今日茂玄陳公捨世間難捨能捨之財來山辦供請陞此座別無奇特酬其所請指出灶裏有煙金鱗每遇若有問者堂僧還看經麼答云萬華叢裏過一葉不粘身又問還習禪麼答云滿眼滿耳又問金屑雖貴落眼成翳答云愁人莫向愁人說且道與古人是同是別若道別皇天無二道聖人無兩心若道同分明月在梅華上看到梅華早<span class='corr'>已</span>遲復白椎云諦觀法王法法王法如是卓拄杖下座。</p>
<p>陳漪玄陳茂玄請上堂僧問如何是第一玄師云大蟲舌上展腳眠進云如何是第二玄師云鍼鋒頭上駕鐵船進云如何是第三玄師云須臾<span class='corr'>已</span>過大三千士問如何是第一要師云適纔聞得赦書到進云如何是第二要師云百萬軍中聽令號進云如何是第三要師云大千沙界一輪照進云請師盡底掀翻直指向上一著師便打乃云至玄至妙至難指蹤電光弗及石火罔通回頭轉腦別是家風一念知非耳熱面紅是甚業畜為萬物宗遂舉拄杖云天上有星皆拱北人間無水弗朝東復舉東坡居士悟道偈谿聲便是廣長舌山色無非清淨身夜來八萬四千偈他日如何舉似人護國此庵禪師別前話云東坡居士太饒舌聲色關中欲透身谿若是聲山是色無山無水好愁人師云二大老各見一邊更為頌出谿聲山色兩非真誰信無絃發玅音聲色俱忘誰是伴大家吹滅暗中行。</p>
<p>屺瞻周居士請上堂瞻問者一瓣香向甚處著火師云看在甚處啟口士云畢竟請下一語看師云到安頓你不下士云正搔著癢處師云切莫得少為足僧問浮雲消散日正當空時如何師云也浮逼逼地進云千江同一月萬戶盡逢春師云猶是門庭邊事問向上一著乞師指示師云橫按莫邪全正令進云恁麼三世諸佛一口吞盡師云只貴流通乃云月月初一十五四眾耳聞目睹更請舉揚向上撥動鯬奴白牯法堂鐘鼓轟天嘯殺雲中石虎自覺無處啟口只得攃沙攃土污<span class='corr'>卻</span>凡聖鼻孔莫怪山僧粗鹵復舉應庵華和尚問密庵傑云如何是正法眼答云破沙盆師云據法上座看來問似癩豬擦癢將錯就錯答似無端禍出帶累兒孫向秤錘上著鋸更為頌出吾師殃我破沙盆久煮清風接上賓果是無家飄蕩子可堪攜去若羶腥。</p>
<p>上堂僧問佛祖機先提正令蟭螟眼裏舞三臺正恁麼時是誰家曲調師云八臂那吒輥繡毬問師今陞座四海來賓請問如何回顧師云天高群象正進云只如銅頭鐵額漢來又作麼生師云正好打僧喝師云鼓粥飯氣僧拂袖師云釣盡江波金鱗罕遇問如何是明心見性師云借婆衫子拜婆年進云內不著影外不見形必定在甚麼處師云龍女明珠夜不收乃云海底泥牛銜月走巖前石虎抱兒眠鐵蛇鑽入金剛眼崑崙騎象鷺鷥牽此四句內有一句能縱能奪能殺能活若人檢點得出參學事畢此是高峰生平伎倆驗盡天下衲僧無一人出其上者看來此句不經檢點清果也有四句抽解撩衣方努氣鼠吞鐵柱須彌醉石羊頭上瞎驢眠火裏烏龜眼春碓此四句內有一句先體後用有一句先用後體有一句體用雙泯有一句體用雙彰檢點得出參學事畢。</p>
<p>上堂世尊拈華事同一家迦葉微笑乾坤[跳-兆+孛]跳何等親切何等省要儒聖有言參乎吾道巧設萬般驢馬艸料風吹樹搖鳥啼華笑莫怪山僧不指玄妙復拍掌云妙舞會須誇遍拍三臺應令大家催。</p>
<p>上堂僧問倒<span class='corr'>卻</span>門前剎竿著者一語關係天下人性命師云只有你一個不在進云因甚學人不在師云為汝命根不斷進云和尚莫壓良為賤師打云念子遠來與伊頌出倒<span class='corr'>卻</span>門前剎竿森羅萬象齊翻干戈從此平息白雲依舊青山還有向此承當得麼師以杖架肩云羚羊掛角千峰外更有羚羊在上方。</p>
<p>上堂舉圓覺經云居一切時不起妄念於諸妄心亦不息滅住妄想境不加了知於無了知不辯真實師頌云秋來葉落春到花香冬寒日短夏熱天長漁翁睡重一任波茫擲拂子云海神知貴不知價留與人間光照夜。</p>
<p>射洪邑侯維銘沈公同總戎相寰趙公建盂蘭會請上堂師指座云道既人弘逢場作戲撫沒絃琴吹無孔笛家常茶飯反為驚異正令全提幾人瞥地遂陞。</p>
<p>僧問十二類孤魂即今生何道師云滿眼滿耳承誰力杜鵑啼處百花新進云既<span class='corr'>已</span>得大逍遙未審縣主增何福德德云秋水靜時連天碧文星高去拱紫宸問如何是大渝境師云任他後浪催前浪三三兩兩渡人舟進云如何是境中人師云青山只解磨今古流水何曾洗是非進云如何是向上事師云鷺飛影落秋江風送漁舟到岸乃云波斯仰視鼻黏眉杲日秋空解脫機機先豈是隨聲色從本何曾涉水泥因被見聞情識轉還向見聞覺處提燈籠突出眼睛聽露柱撒開兩手舞不是世間是出世法單教眾魂出幽苦是則是若言有生有死亦是截龜毛於鐵牛背上若言無生無死亦是折兔角於石女腰邊捨此二途恒居常寂光土不起一念得見本性彌陀不趨一步便生惟心淨土到與麼時乾坤收不得凡聖強安名喝一喝以杖指空云落霞與孤鶩齊飛秋水共長天一色。</p>
<p>斌吾文居士請上堂僧問如何是清果境師云月滿雙谿流不去峰高巢鶴似雲鐘進云如何是境中人師云晨昏鐘鼓應時伐拽[禾*巴]拖犁力甚充進云人境<span class='corr'>已</span>蒙師指示向上宗乘事如何師云蓬溪土好射洪鹹進云如何是轉身句師云明月掛青松問人人把著靈山頭步步腳下要尋真因甚學人覓不著師云突出難辨進云把住則天回地轉放行則海晏河清師云切忌妄通消息乃云一二三四五六七灶上烏雞夜獨立七六五四三二一漁翁船上多狼籍朝朝暮暮暮朝朝無星秤子誰稱的莫把黃連作甘艸沙糖原不是蜂蜜一念未生處承當萬籟又吹無孔笛癡人愛說骨肉親多聞反自生荊棘更為頌云還不還兮一非一溈山只把淨缾趯雲門縱說六不收何似圓悟一不立。</p>
<p>上堂僧問頭頭是佛物物是道因甚覿面不逢師云渠無面目進云打破虛空底人向何處著師云天上天下乃云單提向上石火電光羚羊掛角艸深一丈人天莫測二乘膽喪所以道止止不須說我法妙難思喝一喝下座。</p>
<p>臘八說戒上堂僧問虛空隨月走因甚不到家師云推不向前約不退後進云不去不住時如何師云囫圇劈不破遍界無方圓進云者是和尚底受用如何是學人底師便打進云打麵還他州土麥唱歌須是帝鄉人師云鍼劄不入靈耀纔拜師打耀與師同喝師復打耀又與師同喝師云無孔鐵鎚相對擲乃云逗到臘月八擔子兩頭抹波斯笑春風一場沒傝[仁-二+(天/韭)]聲色裏翻身千古老作家且道還有捏目生花者麼如無普示一偈戒行精勤助道基絲毫纔動墮污泥情忘物化何持犯做個敲枷打鎖兒。</p>
<p>上堂古人道月生一無角鐵牛眼少室月生二赤腳波斯入鬧市月生三冰生於水青出於藍師云且道喚甚麼作鐵牛師便提起左足喚甚麼作波斯師復提起右足撿點得出冰生於水青出於藍其或未然自攜缾去沽村酒卻著衫來作主人。</p>
<p>果城凝和尚偕文學苟雲從楊含章王乘六設供請上堂僧問如何是奪人不奪境師云黃葉如金鋪地錦長安大道少人行進云如何是奪境不奪人師云金風吹散煙塵盡醉飲漁歌江上聞進云如何是人境兩俱奪師云雪壓山河俱失色牧童樵子不知蹤進云如何是人境俱不奪師云金榜掛名人盡望滿城悉是讀書聲進云一枝挺秀千年茂萬古徽猷壯帝都師云滿眼看不盡問盡大地是個毘盧境界因甚墮在毒海師云七縱八橫一口吞進云要識目前玄妙句毘盧頂上播三玄師云切莫詐明頭師乃喝云者一喝虛空尚且難比豈落言思義理能為天地之母四生孰不同體不是泥塑木雕諸人切莫昧<span class='corr'>己</span>四十九年滔滔真是一棚傀戲若識未生端的鼻頭兩孔出氣更問祖意西來滿眼山河大地喚作世法商量井底蝦蟆鼓翅若作佛法理會卻又分文不值雖然不值分文時在諸人腳底山僧已墮拔舌犁耕只願諸人薦取復舉臨濟云有一人在高高峰頂無出身之路有一人在十字街頭亦無向背且道那個在前那個在後清果看來臨濟遠祖說前說後說出說入自不磣口且道入於何方出於何土恰似畫龍畫虎難畫骨臭口纔開泥水不少更為頌出峰頂高高不是人無端翻洗四時新孤雲本是無家客子夜雞啼枕上聞無向背兮是甚麼螻蟻銜在飛禽窠尋常莫教塵污<span class='corr'>卻</span>萬斛摩尼難換他。</p>
<p>上堂開示清果有一要不必重禱告一統山河一個君國泰民安誰覺妙復舉教中道諸可還者自然非汝不汝還者非汝而誰頌云不汝還兮是甚麼黃鸝枝上巧聲多明明月映秋波裏滿地煙霞不似他。</p>
<p>上堂清果有一境久待諸子領烏龜認作鱉驢年夢不醒藥多病亦多藥盛病亦盛若復古家風囊橐俱喪盡且道如何是古家風一人有道邊邦靜偃息干戈樂太平。</p>
<p>除夕上堂臘月三十打破鼓墮灶走出石獠虎翻來覆去仔細看真金依舊混泥土混泥土貴在臨時大丈夫復舉巖陽尊者問趙州一物不將來時如何州云放下著巖云既是一物不將來放下個甚麼州云放不下擔取去令尊者有省看這尊者恰似擔起一擔古董到處與人比論自不識輕重趙州慣會順風使帆當頭把定扯破封皮顛觔撥兩令尊者無地容身秖得腳跟點地頌曰一物不將來全身黏泥水指伊擔取去秤錘生兩翼騎鶴上揚州古今能有幾。</p>
<p>上堂今朝又十五日輪正當午莫問賓中賓秖看主中主爍破太虛空氣吞諸佛祖形端影亦端物物無藏覆更問如何若何早以陰雲彌布喝一喝云世外乾坤闊壺中日月長。</p>
<p>元旦上堂問去舊迎新時如何師云捲簾當白晝進云新舊不立時如何師便喝若石問如何是君師云至尊乾坤眼山河一色新石云如何是臣師云時懷冰雪志四面盡流通石云如何是臣向君師云赤心常奉重斂念悉歸真石云如何是君視臣師云湛然常應物處處一輪圓石云如何是君臣道合師云有何隔礙乃云新年頭佛法有萬象森羅盡抖擻新年頭佛法無孟春猶寒思火爐人人拜賀迎新不知舊安何處若識舊本無歸週而復始一度豎拂云喚者個新即頭上安頭喚者個舊怎肯埋沒家風喚作非新非舊又見春生夏長秋收冬藏畢竟喚作甚麼一任華開華落到驢年全承此個撐門戶。</p>
<p>元宵祈嗣上堂僧問闡臨濟宗風還他作家手眼續先人後裔須是克肖兒孫請師續先人後裔師云個個鼻孔撩天進云熊羆協夢輝今古鸑鷟降瑞應人間師云下雨地上濕問行腳不逢人時如何師打進云舉處平常看其中一點無師云祇聞煙水動山月映波池進云某甲向何處討個消息師橫擔拄杖作怕勢乃云日月燈明晝夜徹家家歌鼓慶不歇人人剔起火裏燈杳杳冥冥俱漏洩釋迦漏洩雪山中靈雲狼籍桃華瞥若能念念不昏善惡當下消滅祖脈代代昌隆壽山直透空劫三世諸佛向火燄上轉大法輪火燄與三世諸佛說法且道說甚麼法我見燈明佛本光瑞如此。</p>
<p>虎章韓文學送子寄名請上堂月到重樓滿院賒儒童來捧佛袈裟長生本具垂今古黃面當機獨舉華瓜瓞聯生祖脈靈飛鵬時遇太陽星朱藤直指登雲路半侍叢林半侍君。</p>
<p>玄樞上座送法衣至領信士陳一林陳騰宇設供請上堂樞問嚴寒凜凜瑞雪紛紛師登寶座有何祥瑞師云金烏纔出谷照徹曉天霜進云和尚即今垂示為大乘者說為最上乘者說師云離垢金霞真勝地慶雲遍覆萬人家乃云大庾嶺上力難提冤有頭兮經幾幾今日玄公親手陳兒孫次第重<span class='corr'>拈</span>舉群魔外道弗知名鱗甲羽毛因棄捨提袈裟角云若向者裏見得覆天地而全彰世出世間無上非增非減非色非空非戒非禪非離非合縱是千丈盧身披之不短丈六老比丘搭亦非長秖因打成一片一任人天瞻仰莫怪渠儂多意氣當年曾踏上頭關。</p>
<p>八關院六岫法兄領玉海梁居士請上堂僧問佛殿羅漢長笑不休未審笑何意師云待八關水逆流向汝道進云逆流了也請師速道師云他既逆流與你道個甚麼進云望和尚指示師云少年一段風流事秖許佳人獨自知乃云者所在是我法兄和尚把斷佛祖咽喉掃<span class='corr'>卻</span>聖凡路學截斷五色命根總教人人快活撥轉風流公子赤腳倒走驚醒紅粉佳人情愛盡脫一段親切家常不敢向淨地[竺-二+欺]土自愧法乳同源大家渾忘賓主且道渾忘一句作麼道齊看八關關木闊其中魚龍變化多。</p>
<p>燦吾蒲居士請上堂僧問如何是西來意師云點鐵成金易忠孝兩全難進云恁麼則當陽無向背覿體露全機師云無你卜度處進云學人若也通消息只恐射江水逆流師云照顧眉毛乃云山僧久不陞座一出方丈刺破諸人眼學人久不問話句句漏逗及至撞鐘擊鼓四眾雲集不惟起模畫樣亦似安營扎寨彼此喪失不解保任且道如何保任不起纖毫脩學心無相光中常自在。</p>
<p>上堂舉臨濟祖師將終示眾云吾滅後不得滅<span class='corr'>卻</span>吾正法眼藏師云禍從叮囑生三聖出云怎敢滅<span class='corr'>卻</span>和尚正法眼藏師云全身擔荷濟云已後有人問汝作麼對師云殺人見血方解遠憂三聖便喝師云正脈流通濟云誰知吾正法眼藏向瞎驢邊滅卻師云滿腹沙糖吐出砒霜臨濟尋常吞盡十方佛祖慣用白拈手段末後被三聖恰似純鋼打就把住當鋒果是克家不容弄醜所以本師臨終有偈付云得吾眼也覷浮沉淺則淺兮深則深莫學瞎驢趁大隊破沙盆句對誰吟且道二老臨行秖將一副鐵石心肝挂在眉尖上用底是甚麼心行震威一喝簷聲不斷前旬雨電影還連後夜雷。</p>
<p>山主陳明宇請解制上堂大制從來無解結解結秖對兒童說動靜無非古道場個個杖頭挑著月木馬蹄邊劫外春蝸牛角上三千界滿腔冤憾自消鎔莫言清果多饒舌且道縱橫獨步一句作麼生道以杖指空云水向石邊流出冷風從華裏過來香。</p>
<p>建報恩會上堂問如何是死句師云衲被蒙頭進云如何是活句師云出頭天外看進云如何是不死不活句師云暗含春色明露秋光乃云妻薦夫兮子薦親惟憑日午打三更通身現出那吒眼大千無處不全身曠劫雙親空聚散古今父母不離身有生有滅非真父不合不離真祖親盞子撲落無人會家家月映水無痕。</p>
<p>上堂問如何是和尚活計師撩衣挺身云日日不別進云秖者個更別有師云者個是甚麼僧禮拜師云切莫儱侗問百尺竿頭如何進步師云煙裏木鵝高著眼進云坐斷千差路師云咭嘹舌頭三千里乃云叢林爐鞴煆情疑一箭收功猶未奇良匠獨剖石中玉鉗鎚直敲頂頑皮翻身秖透威音外開言吐氣莫支離若無疋馬單刀力空費啼鵑血染枝。</p>
<p>上堂僧問學人有一清果請和尚酬價師便打進云離此又作麼師云性命也不顧乃云看看冬月半切忌重打算此事古家風文彩不成段死水不藏龍秋空飛一雁莫待頭角生腳下紅線斷遍界絕遮攔目前無物見何必問君平誰家不成現復舉洞山云五臺山頂雲蒸飯華殿階前狗屎天幡竿頭上煎䭔子三個猢猻夜簸錢法上座到此秖是不肯放過所以狗尾續貂示云石牛吐火晝夜然月中桂上打鞦韆三個瞎驢爭毬踢彌勒呵呵笑在先今古者些說話定要戳破頂門方纔相合還委悉麼假使滄海枯到底終不與君通姓名。</p>
<p>結夏上堂問大開爐鞴事如何師云佛祖難容進云丈夫氣宇沖牛斗師云青天也須喫棒進云龍生金鳳子衝破碧琉璃師云又被風吹別調中乃云一個禪和一個口無繩自縛自家守鬼神覷破枉勞心莫粘陰陽地抖擻遂倚杖立身兩手作撐天勢若向者裏會得伸拳打落天邊月口裏舌頭家家有。</p>
<p>圓通會上堂問如何是賓中賓師云青山處處挂浮雲進云如何是賓中主師云長在途中不出戶進云如何是主中賓師云八兩分明是半觔進云如何是主中主師舉起拄杖乃云雷震風吹山海口梵音潮音一齊吼此是觀音悟入門驚起泥牛藏北斗覓心懺罪兩俱忘樓閣門開家家有反聞空性妙難思乾坤秖在一毛孔師震威一喝云三世諸佛歷代祖師一切有情被山僧一喝個個耳門中箭一齊悟人圓通古鏡胡來胡現漢來漢現求智慧男女得智慧男女求解脫超昇得解脫超昇是即是猶是菩薩方便之力復一喝下座。</p>
<p>上堂舉拄杖云者個物始於未有天地之先本自現成毫無拘束秖因動則禍生滿盤俱錯然雖如是能為佛祖心宗人天眼目四生根本苦海津梁且道是甚麼物與麼成現復舉杖云家無二主。</p>
<p>上堂問如何是第一玄師云塔尖頭上打鞦韆進云如何是第二玄師云猢猻上樹尾在前進云如何是第三玄師云無毛紙鷂向空鑽舉世尊不說說迦葉不聞聞以杖擊香几云葛藤遍地幾能掃石女懷胎暗轉身。</p>
<p>春元端垣譚公送子寄名請上堂春到林泉意氣賒綠袍藏寄紫袈裟金刀剃盡關頭雪玉帶長垂忠孝家杖頭風月流千古鐵樹時開不老華曹源一滴能消垢為佛為官本不差復示彩鳳飛來入異林光輝閃爍逼乾坤從此瓜瓞聯生至何慮光宗無智人。</p>
<p>上堂示眾彼此原無字腳何必區區再索幸有拳頭巴掌當陽指伊快活你若外求玄妙醍醐翻成毒藥你若無心自得明明錯過一著你執忘形死心自是不識好惡你向舉處承當鼻孔被人穿卻貴在動靜閒忙只把虛空細嚼古人自不染污今人何太穿鑿喝一喝下座。</p>
<p>起吾趙副戎送子寄名請上堂終不和沙金自金太陽星耀映長庚枝分發秀垂千古拄杖頭邊別有春復顧左右云萬里金鵬纔展翼千年齡鶴便翱翔。</p>
<p>解夏上堂問風冷霜凝事若何師云春回艸木舒進云放行一句作麼生道師云路逢死蛇莫打殺無底籃兒盛將歸乃云復開爐鞴待當機聖制告圓月正輝拽杖胸藏烹佛祖橫身天外電光飛未躍龍門休賣眼東西南北任棲馳傲菊不隨秋桂發更豎蒼蒼兩道眉禹力不到處河聲流向西。</p>
<p>順慶府主正堂蒼苔李公諱成林新建覺華菴功竣請上堂此一瓣香天地同根萬物一體拈來爇向爐中奉為府祖太尊闔衙官眷福同滄海壽等須彌祿位高陞三多衍慶以夙植善根供俸三寶撫綏殘黎如天普覆似地普擎恩施無相仰荷德心者不獨果城士女也弘法護僧而大護法不忘靈山一會靈靈不昧了了嘗知原是生因之所生乃曉因之所曉日用應緣如同寶鏡君王得此萬國咸寧官員得此為國愛民庶民得此育子孝親衲僧得此續佛慧命直指人心見性成佛正眼看來玅明心印人人本具箇箇不無如官長印信一印印定前後無差二六時中見聞覺知神契於此則虛而靈寂而玅不求官位官位自臻不求福壽福壽遐齡如淨琉璃內含寶月以玅明心印弘護三寶克紹前徽以玅明心印普洽四民統歸化育所謂明窗處處書聲曉戶戶門開見善財見色聞聲無二道無聲無臭育三才柳巷花街開正眼色空空色是心齊一人有慶萬民賴之共樂昇平無事於心孤明烜赫陰陽萬象智愚賢否皆從妙明心印中流出一氣化生護法以玅明心印特建覺華勝蹟卓絕壯麗諸聖儼然金壁燦然丹堊森然遠邇胥瞻焉令見者聞者仰慕弘麻永垂不替且道大護法建修功畢增何祥瑞遞代聯芳為國柱迥超世外越安排復舉六祖大師示眾云汝等念佛求往西方我今移西方來東土汝等各願見否眾云若此土得見何須更往彼國祖云精進即是釋迦平直即是彌陀喜捨名為勢至慈悲即是觀音碧山云日坐公堂應萬幾分明都是自家底眼前現出宰官相光耀三台壯福基一喝下座。</p>
</div>
<div class='div-w'><p style="margin-left:5em"><span class='note-inline'>(嗣法門人慶雲識嘉興楞嚴藏經坊存板)</span></p>
</div>
<p class='juan'>不會禪師語錄卷第一<span class='note-inline'>(終)</span></p>
</div><!-- end of div[@id='body'] -->
</body></html>