<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不會禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>不會禪師語錄卷第六</p><p class="byline">嗣法門人淨意等編</p>
<div class='div-other'><a id='mulu14' /><p>示眾有句無句如藤倚樹十字街頭對門對戶樹倒藤枯句歸何處大千沙界無去無住放下呵呵在在處處且道與古人是同是別同不同大家扶在灶門東別不別何必區區弄水月。</p>
<p>示眾舉龐公云十方同聚會師云無你棲泊處個個學無為者裏不屬修證此是選佛場未審肥瘦增多少心空及第歸日頭依舊向東出且道與龐公是同是別若道同又一一與他註破若道別那裏是別處檢點得出不枉同口喫飯其或未然此是選佛場心空及第歸。</p>
<p>示眾因看真妄偈有感第一義諦有甚麼勿生一念總包羅時當空寂為真要惱憾他人指路多妄本無生迷真有真亦不立妄亦無真妄無根夢幻影妄盡覺明真本靜圭峰云本靜本不覺由斯妄念起知真妄即空知空妄即止。</p>
<p>示眾舉僧問智門如何是般若體門云蚌含明月如何是般若用門云免子懷胎死心和尚拈云如何是般若體一堆糞如何是般若用糞裏蟲應庵和尚拈云般若體相見便無禮般若用從來愛打哄師云設有問如何是般若體近日黃河凍徹底般若用一笛吹散八千眾。</p>
<p>示眾向上一著子不辭與君舉舉得十分現你怎得倒斷五蘊本非真真似電非電逆風颺塵難把著馬繫枯樁時動變所以世尊說大說小說頓說漸歷代祖師橫提順提不露當頭豈向人覓殘羹餿飯邪。</p>
<p>示眾春風撲面綠柳翻揚鳥啼花樹醒快人腸溪流蕩漾非色非光盡力提持一段文章且道狼籍枝頭一句作麼生道能為萬象主法法是心光。</p>
<p>示眾古人道有時意到句不到有時句到意不到師云你若意句俱不到方木怎投圓孔竅饒伊意句一齊到者裏不用驢艸料何也分明月在梅花上看到梅花早<span class='corr'>已</span>遲時有僧問意句不到底人且置意句到底人過在甚處師連打兩掌你還有意句在師頌云意句齊通理事圓融一言截斷佛祖家風。</p>
<p>示眾雪雪雪無空缺白玉山河白玉結縱是龍王降吉祥錦上鋪花難辨別不落八寶莊嚴一味清涼除熱從前熟境永無蹤步步在家途路絕外不入兮內不出便是衲僧太平節。</p>
<p>因事示眾清果有一事欲寫不成字攪亂天下人惡癩難迴避擲拂云漢不管秦不收生平慣弄死貓頭開示。</p>
<p>門庭糟粕蓋謂人心不古法道須揚盡是分疆列界未得融通一貫個個窮煎餓炒所以鬼神覷破人天撿責既為人天師範也要夙具靈根方堪一器傳器更要大忘人世大死幾回大鑪百煉方纔徹底掀翻蓋天蓋地自然事事融通能含萬物不被萬物礙一切語言文字盡從空性流出卻又不被古人語言文字縛不被自<span class='corr'>己</span>偈句轉雖則如是萬行縱是莊嚴缺一不可纔與人敲枷打鎖令人轉身吐氣纔不教壞人家男女今見一夥好為人師瞎禿不依戒律但以詩文寫字為極則將第一義為譚論之端種種染污豈不有傷名教又辜負釋迦拈花達磨直指六祖無一物將教外別傳似乎情識穿似乎學解會似乎死心是似乎是四生無分似乎是外國奇珍似乎是師家有傳種種埋沒一夥好熱鬧門庭師範不出自然良心盡喪欲求出獄無有是處。</p>
<p>中秋開示參禪要個好心行先拼一條窮性命蕩散家園一物無不須更覓西方聖今見一夥後學雖則參方行腳多不似古人心行每談論某和尚秪寫得幾個艸字某和尚只有因緣某和尚答語句遲某和尚不立品格只量別人長短不看自<span class='corr'>己</span>腳跟看了別人貓兒走失自家狗子所謂參禪須是鐵漢著手心頭便判直趨無上菩提一切是非莫管又有一夥後學秪記得些嘴頭滑逢人爭論一番衒賣一上或遇師家只管胡喝亂問只圖多問幾句為勝又不知棒頭落處縱奪殺活全然不知猶如猜枚一般如此參學真可憐愍古人有萬億問答單單秪問未有天地未生前一著善知識有萬億巧妙回答單單只答了生脫死返本還源目前一著別無有問答古人有未解腰包便問話善知識也要從苗辨地因語識人看他學者來處開口便見或是話頭疑情不破公案未穿或是雜念紛飛熟境難忘或是靜則有動則無工夫夫得成片或是生死心不切念話頭過日子或是忘形死心抱石沉淵或是得個小休歇種種禪病難以枚舉學者只得當爐不避鍼去線來答在問處問在答處如水合水似空合空討個分曉善知識秪與他解黏去縛作個證盟人指他人人有個活鱍路頭令他勇猛精進毫不間斷一氣呵成覷破未生前一著一名無事人一名出格漢別無玄玅與他說六祖云與汝說者即非密也汝若返照密在汝邊達磨盡力提持秪道得不識但今時人伶俐處與古人一般秪是少培德行一種能所勝負未忘饒伊參到眼光落地四大分離神識昏昧業境現前毫無主宰毫無定當依舊黑漫漫地與俗何異甘為畜生群隊脩羅伴侶地獄根苗從前冊子上記人長言短語總用不著一切四六文章寫詩寫字總敵不得生死未有實證實悟單以理路作靠山若以理路作靠山釋迦一大藏教豈不是理路何故末後拈花迦葉微笑方纔正脈流通豈不見大隨參溈山十五年一日辭行溈云子一向在老僧邊多年未曾問一句佛法隨云若教某甲問秪得無下口處溈云子何不問如何是佛隨急以手掩溈口溈云子得吾髓也此是參禪第一樣子山僧也是見路不平只得將古人行履重舉一番自揚家醜寒山子云吾心似秋月碧潭清皎潔無物堪比倫教我如何說山僧今夜效顰也要應個時節晴空月朗正秋涼快賞人間萬慮忘智鏡搜空千古夢原無一字可商量。</p>
<p>開示學道人也不要你除惡也不要你修善只要你不被一切順逆境緣所轉不被有為法所入貴要你直心直行更要一副鐵石心腸方纔有些倒斷今時只修萬行已為自足已為了當饒伊勞勞碌碌苦煉身心到百萬劫秪被聖凡網縛不得到大自在大快活何也此事不屬造作修證虛空豈受莊嚴所以諸行無常是生滅法只要伊外無所見內無所得忘機息見若要做個無事閒人直向未有三界時未有六根時驀直默契默默體究切莫間斷本是活鱍家風最玅最玄祖云與汝說者即非密也所以忘機則佛道隆分別則魔軍盛因有分別則有種種貪染則通身是病通身藥古人縱說萬種藥方單治一心之病今人不識病源只向藥方上尋藥方理路上尋理路如人入海筭沙終無了期有無病服藥者正是無事生事好人不肯做卻來屎裏臥有病服藥者自不知羞自起自倒殊不知病是妄病藥豈實耶還要自藥自治貪妄之病有病退藥不消者最難醫治正是自賤家珍貴他人寶古人喚作雜食不消忘失大道終無快活誌公云一切由心作豈向文字求佛說一切法能治一切心若無一切心何用一切法故我遠祖西來不立文字教外別傳山僧看來正是以藥消毒以藥消藥只要個個太平個個無事連別傳也是多了又道直指人心見性成佛只者兩句何等直切何等省要何等成現人多不愛只愛調和五味四六文章即今一個無名無相無依道人孤明歷歷現聽說底正是祖師意何勞問東問西有何交涉。</p>
<p>示眾舉投子住山時有僧問和尚住此山有何境界子云丫鬟女子白頭絲天目禮頌云住山境界問如何女子雙鬟鬢已皤覿面不逢休更會白雲飛過舊山阿山僧今日設有人問住山有何境界向他道石兒同行坐木女共起眠更為諸人頌出石兒木女衣同穿有甚先天與後天莫將境界來辯我饑來喫飯困來眠以手指云要識真金火裡看。</p>
<p>示眾本自無難易無端立易難紛紛測度者似有路可攀誰識纔動念遍界荊棘參若是當家種草貴在一切無住著動靜時坦坦吞盡十方界無二亦無三所以道一地具足一切地一法共含一切法一月普現一切水一切水月一月攝無風荷葉動決定有魚行。</p>
<p>示眾舉傅大士法身頌空手把鋤頭師云佳人醉酒樓步行騎水牛師云蹋破封皮自覺羞人從橋上過師云喪身者少失命者多橋流水不流師云認著還非將古人頌子下個註腳與眾人通個路師舉杖作撐天勢云是則是漏洩不少大地山河無彼此分明獨露本來身。</p>
<p>示眾舉隔山見煙便知是火隔墻見角便知是牛隔簾呼茶便知有客此是決定義因甚自把家珍拋散百草頭毫無定當更示一偈箭去中來還共住於中幾個知端的娘生正眼莫蹉跎杲杲珊瑚撐著目獅子林中無異獸象王行處絕狐蹤。</p>
<p>示眾舉古人道秖恐為僧心不了為僧心了總輸僧師云有心可了轉沒交涉無心可了又道為僧心了總輸僧且道如何是諸人了的心良久云四方平定干戈息月照秋江說向誰。</p>
<p>示眾本自現成認個現成早<span class='corr'>已</span>蓋覆你若衲被蒙頭隨隊喫飯恰似爛泥枯椿騰龍不藏死水你若明歷歷孤迥迥亦似烈燄紅爐諸塵不能聚染猶屬間斷只饒薦得當陽一著早<span class='corr'>已</span>落二落三踏著頂門一竅未免落七落八所以六祖云菩提本無樹明鏡亦非臺本來無一物何處惹塵埃。</p>
<p>示眾此事無中現有分明八字打開直截根源貫通今古和泥合水時無處不周隨流得玅把斷要津時針劄不入打成一片離見超情含萬象於方寸何嘗礙著諸聖不敢安排本無明暗所以首山臨終偈云白眼世界金色身情與無情共一真明暗盡時俱不照日輪午後示全身雪後始知松柏操事難方見丈夫心。</p>
<p>示眾道無邊表定相即非道絕思量穿鑿轉遠今古應物無遷絲毫瞞他不得虛空尚無明暗明暗亦非虛空饒伊行棒行喝已落二三立個問答轉見不堪豎拂敲床多生習氣縱將千七百公案透過總是他人茶飯貴在一念不落諸緣所以道離心意識參出凡聖路學畢竟如何是自家境界風過花來遍界香遊峰竟不知何處罕逢穿耳客多遇刻舟人。</p>
<p>示眾一一超然一一玄盤走珠兮珠走盤未生天地原具足說甚空前與目前因何長繫五欲染甘作窮途運糞奴朝朝日日隨他去日日朝朝不返觀且道作麼返觀秪向未具胞胎時返觀秪向天堂地獄披毛戴角四生六道處返觀秪向現前異形異面種種差別不可說處反觀秪向煩惱場中喜怒哀樂處返觀秪向萬物凋殘處返觀豁然觀透知端的不妨隨類現形無染礙大千世界掌中觀祖云此事如鴈過長空影沉寒水鴈無遺蹤之意水無留影之心到此方堪出家丈夫兒所以道昭昭於心目之間而相不可睹晃晃於色塵之內而理不可分者些不倒斷處直須在日用尋常四威儀中著隻眼看得破始得。</p>
</div>
<div class='div-other'><a id='mulu15' />
<p class='h1'>問答機緣</p><p>僧問和尚得雙桂老人正法眼如何是正法眼師云坑坎堆阜進云又道正法眼藏向瞎驢邊滅卻是何意師云江河曉夜流。</p>
<p>座主問依經解義三世佛冤離經一字即同魔說未審依經即是離經即是師云珊瑚枕上兩行淚半是思君半憾君主云畢竟如何是真法真道師云一言不中千言無用。</p>
<p>士問如何是無價寶師云嫁與雞隨雞飛嫁與狗逐狗走又問如何是大乘師云直而不曲士云如何是小乘師云曲而不直。</p>
<p>君貺羅春元問雙桂老人圓寂末後句是有是無師云有士云如何是末後句師云白日青天誰共看士云別指示看師云波斯嚼冰牙齒寒劫外春風吹幻月七云恁麼是馬道人賣墨師云思量即不堪。</p>
<p>僧問釋迦彌勒為奴僕文殊普賢為侍從猶未是衲僧極則處如何是衲僧極則處師云不敬功德天不嫌黑暗女進云與學人通個消息看師云兔子喫牛奶進云和尚莫壓良為賤師云非公境界。</p>
<p>僧問佛是甚麼人師云便是我尋常應用底僧無語師反問侍者因甚到者裏說不出者云說不出是甚麼師云不用口者云不用口莫是耳聞麼師打云似三腳蝦蟆。</p>
<p>僧問如何是第一要師云世尊拈花迦葉笑如何是第二要師云破沙盆子當玄玅如何是第三要師云船到岸頭一齊跳。</p>
<p>射洪邑侯緣思孟公來山請問如何是禪師云不假安排公云與敝教無二師云怎生見得公云曲肱而枕之樂亦在其中矣師云向道不假安排亦非內外中間公遂休又問學人喜看語錄秪是大半不知師云不知底是甚麼公沉吟又問妄念起時如何對制師云用對制作麼公云不對制何得清淨師震威一喝是誰起妄又問見色不著色見空不著空時如何師云無色無空時你向甚麼著腳公云自有著腳師云苦有著腳即被鬼神覷破公云和尚又如何師云色不異空空不異色公云因甚覿面吐不出師云相見渾無事不來還憶君。</p>
<p>僧問如何是和尚家風師云黃金自有黃金價進云古人以濟人為糧和尚慳吝不少師云闍黎欠少甚麼僧擬議師云海神不貴夜明珠。</p>
<p>僧問如何是本來身師云長一尺不如寬一寸進云不問者個身師云山僧六尺軀縫衣多費布進云者是幻身師震威一喝你看是幻不幻。</p>
<p>僧問不在內外中間在甚處師劈頭一棒僧擬再問師云既不在內外中間切莫放過。</p>
<p>僧問如何是空劫前事師云不與萬法為侶進云不與萬法為侶是什麼人師云金木水火土進云既不為侶何用金木水火土師云若無小人不顯君子。</p>
<p>僧問如何是父母未生前面目師云天地不能蓋載進云如何是生後面目師云穿衣先提領戴帽剛齊眉進云學人不知師云羊揀乾處臥驢擇濕處屙。</p>
<p>僧問遠聞有個清果今日秪見黃土果師云你只見青果黃果不見不青不黃果進云如何是不青不黃果師云鷂子過新羅。</p>
<p>僧問本自具足不假修持未審以何行持即得師云一介不與人一介不取諸人。</p>
<p>僧問如何是人中境師云飛雲閣上風鈴動蒼翠柏中鶴來巢進云如何是境中人師云同門出入兩廊下放箸拈匙著著親進云畢竟如何是親切為人處師云懸羊頭賣狗肉。</p>
<p>虎臣蔣太史入山請問如何是金剛正眼師云夢裏寫詩章不借三光勢史云學人明明了了因甚吐不出師云秪為分明極反令所得遲史又問趙州下禪床一匝因甚秪轉得半藏師指地云因下禪床所以不全師一日問太史者莖拄杖是你底因甚在山僧手裏道得一語親切便還史云請和尚替下一語師云誰不具足史云再代一語師云張三有錢不會使史云和尚還代得否師云在天而天在人而人史禮謝而退一日又問宗門罵不作罵會打不作打會是否師張目視云作甚麼會聻史沉吟師云白雲萬里。</p>
<p>僧問如何是先照後用師云一言截斷進云如何是先用後照師云裂破虛空進云如何是照用同時師云雷轟電掣進云如何是照用不同時師便打。</p>
<p>一日新到僧問如何是破沙盆句對誰吟師打○相止止不須說我法玅難思僧作女人拜師云弄精魂漢進云三聖一喝意如何師云簷聲不斷前旬雨電影還連後夜雷師頌云蓋覆乾坤破沙盆瞎驢一喝又重新黃頭碧眼難迴避獨許兒孫一口吞。</p>
<p>僧問如何是和尚家風師云掀翻四海尋知己進門你自骨毛寒。</p>
<p>僧問如何是奪人不奪境師云羚羊掛角無蹤跡山自高兮水自深進云如何是奪境不奪人師云太平無禁忌獨自任縱橫進云如何是人境兩俱奪師云久旱弗逢雲雨布行人一去杳無蹤進云如何是人境俱不奪師云水漲船高隨流得玅。</p>
<p>僧問如何是第一句師云答汝便是第二句進云如何是第二句師云者裏半句也無進云如何是第三句師便打僧作禮師當頭連蹋。</p>
<p>僧問弟子中途出家還參得禪否師云泥融飛燕子沙暖宿鴛鴦僧禮謝師即示一偈參禪不拘遲早出家何論老少埜鶴直透雲霄解纜中流自玅瞥爾情忘愛絕不立途程便到。</p>
<p>行者問生死事大可講說得否師云講也講得說也說得山僧只是不欲嵞污人面孔者擬議師云眼裏耳裏著他不得者云在甚處師云滿眼滿耳。</p>
<p>僧問萬法歸一一歸何處師云不是天堂便是地獄進云畢竟在甚處師云不是牛胎便是馬腹僧擬問師直打出云當面錯過。</p>
<p>士問如何是本分事師云莫生枝葉進云不生枝葉時如何師云本分亦不立。</p>
<p>僧問經律論是止啼黃葉和尚以何示人師將拄杖作開弓勢進云者是古人底師云山僧不屬今古進云不屬今古學人有分也無師打云客不離貨。</p>
<p>僧問阿難問迦葉世尊傳金襴外別傳何法迦葉召阿難阿難應諾迦葉云倒卻門前剎竿著是甚麼意師以手加額高聲闍黎喚甚麼作剎竿其僧有省師示一偈剎竿倒著無病無藥一法不存天下太平。</p>
<p>僧問如何是達磨九年面壁意師云盲龜鑽破壁進云學人不會師云師姑原來是女人。</p>
<p>僧問既為善知識何名不會師云將你會底呈似老僧看僧一喝師便打僧又喝師復打進云和尚以何作用師云喫飯我先動口洗臉我先動手。</p>
<p>僧問如何是和尚家風師云要頭斫將去終不涉途程。</p>
<p>僧問如何是佛師云又去屎坑中走進云如何是眾生師云佛與眾生無異進云現前種類若干師云你自不肯承當故有種類若干。</p>
<p>僧問不是心不是佛不是物是個甚麼師云十字街頭輥繡毬進云只者是別有師云者是甚麼僧欲再問師打云心不負人面無慚色。</p>
<p>士問牛頭未見四祖百鳥銜花是何意旨師云不是閒人閒不住進云見後為甚麼不銜花師云閒人不是等閒人。</p>
<p>果城王文學問儒家明德新民未審釋家亦能明德新民否師正色云瞎士云和上即今是喜是怒師云矮子看戲士豎一拳師云是甚麼士展手師云強作主宰漢。</p>
<p>僧問如何是臨濟宗師云未開口時三十棒迅雷掩耳以不堪進云如何是曹洞宗師云君臣道合不立程途進云如何是溈仰宗師云兩口無一舌百艸頭邊洩進云如何是雲門宗師云北斗藏身淖泥有茨進云如何是法眼宗師云耳見即瞎眼聽即聾。</p>
<p>士問一言道盡時如何師云恐你承當不下士云承當後如何師云有甚奇特士云十二時中如何得不被諸境惑師云利劍不如錐。</p>
<p>僧問蹋翻大海活捉獰龍捏碎虛空單擒古鏡未審此人有何受用師云賺錢不費力費力不賺錢。</p>
<p>僧問如何是先照後用師云不許妄通消息進云如何是先用後照師云擬議則喪身失命進云如何是照用同時師和聲便打進云如何是照用不同時師云來日再問。</p>
<p>僧問黑夜中認賊為子認子為賊有何分別師云分別多是賊進云如何太平師云青天白日說鬼話。</p>
<p>士問家宅是主人生身活計為甚麼要破家散宅師云說破則不堪進云也要大家知師云知是病進云不知又如何師云浪走漢。</p>
<p>僧問如何是第一玄師云獨戰眾兵前進云如何是第二玄師云揚眉不瞬眼進云如何是第三玄師云九重鐵鼓一箭穿。</p>
</div>
<div class='div-other'><a id='mulu16' />
<p class='h1'>勘辨機緣</p><p>師寓宿三臺與僧坐次師問僧你一向親近何人僧云壁觀和尚師云如何是壁觀家風僧云行住坐臥師云離卻行住坐臥道看僧豎指師云隔靴抓癢漢復示一偈為獲金鱗上釣臺幾番驚浪月方來風雲縱許闍黎吐不遇知音休放開。</p>
<p>師問僧大道無根因甚源流不止僧無語師代云和尚是何心行僧便問如何是道師云鹿過後放箭。</p>
<p>師問僧禪道各各有問著如何對僧無語師打僧云和尚又多一番起倒師云何不早道。</p>
<p>師與眾同途撞著一夥醉漢一僧云一半是醉底一僧云一半是醒底師云看來醉也不醉醒也不醒僧云怎奈各各倒地師云是他快活無憂處僧云秪是天暮幾時歸家師云正是漢地不管秦不收。</p>
<p>師問僧在甚處來僧云靈隱師云飛來峰幾時飛到僧無語師云你未到靈隱進云覺海呼猿洞也常隨喜師云見猿麼進云未見師呼僧名僧應諾師云猿出洞了。</p>
<p>師問僧你在甚處來僧云峨山來師云聞峨山崩倒無蹤普賢在甚處安身僧云不知師云在上座肩頭腳底一息不離因甚不知僧禮拜師當頭一蹋云自起自倒作麼。</p>
<p>師問僧你在甚處來僧云洋淘溪師云與誰作伴僧云無師打云你過我獨木橋時腳生酸澀何言無僧云謝和尚指示師云較量則失。</p>
<p>一晚大眾至方丈請開示師喚行者閉卻門息了燈燭復高聲云看此事抬頭不見天低頭不見地拈拄杖亂打出父母所生日終不與子道。</p>
<p>師問僧在甚處來僧云峨山來師云沿途有塘汝作麼過僧云太平無禁忌師云既是太平又來者裏討甚麼碗僧喝師連棒打出。</p>
<p>師一日同眾向火朱居士問金剛經云三心不可得未審如何得師伸手云老僧向火許多快活士云未有紙墨時真經在何處師云夾岸桃花風雨後馬蹄無處避殘紅。</p>
</div>
<div class='div-w'><p style="margin-left:1em"><span class='note-inline'>(施資眾善何大全李氏男顯應楊氏蘇霖老母陳氏任恒王氏男生員之傑楊氏孫男全杜氏孫男神祐再祐小祐正任忠杜氏陳光燦何氏孫男生員爾常王氏生員公列楊氏男圓愷仝刊不會和尚語錄祈生生善果恒存個個福海長清　嗣法門人法衍法玉對　嗣法門人慶雲識　嘉禾　倪爾純刊康熙三十年中秋月嘉興楞嚴藏經坊存板)</span></p>
</div>
<p class='juan'>不會禪師語錄卷第六<span class='note-inline'>(終)</span></p>
</div><!-- end of div[@id='body'] -->
</body></html>