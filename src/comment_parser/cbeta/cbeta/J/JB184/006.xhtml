<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>牧雲和尚七會語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu136' />
<p class='juan'>牧雲和尚七會餘錄卷之六</p><p class="byline">姑蘇西華山秀峰寺門人<span class='note-inline'>(行瑋)</span>等編</p><p class="head1">偈<span class='note-inline'>(下)</span></p>

<div class='div-other'><a id='mulu137' />
<p class='h2'>偈拈五公案</p>
<div class='div-other'><a id='mulu138' />
<p class='h3'>洞山寒暑</p><p style="text-indent:0em" class="lg-abnormal"><div class='lg-row'>一番熱了一番寒，開眼何人識定盤？將謂洞山多伎倆，元來一問坐頭乾。</div>
</p></div>
<div class='div-other'><a id='mulu139' />
<p class='h3'>仰山明珠</p><p style="text-indent:0em" class="lg-abnormal"><div class='lg-row'>山寺相逢打葛藤，明珠傾出可憐生。羅紋結角難收拾，賓主雙雙放手行。</div>
</p></div>
<div class='div-other'><a id='mulu140' />
<p class='h3'>香嚴擊竹</p><p style="text-indent:0em" class="lg-abnormal"><div class='lg-row'>多虛少實喜開言，那識唇皮佛祖源，擊著竹頭心便痛，從今父母不為冤。</div>
</p></div>
<div class='div-other'><a id='mulu141' />
<p class='h3'>華林鐘樓</p><p style="text-indent:0em" class="lg-abnormal"><div class='lg-row'>平地坑人老古錐，鐘樓磕破也希奇，者僧可惜朦朧去，不解翻身摸兩眉。</div>
</p></div>
<div class='div-other'><a id='mulu142' />
<p class='h3'>雲門胡餅</p><p style="text-indent:0em" class="lg-abnormal"><div class='lg-row'>一枚胡餅口頭來，慚愧雲門手腳呆，只為當時難劈破，至今咬嚼賺嬰孩。</div>
</p></div></div>
<div class='div-other'><a id='mulu143' />
<p class='h2'>臨安山雙林寺八詠</p>
<div class='div-other'><a id='mulu144' />
<p class='h3'>驪珠峰</p><p style="text-indent:0em" class="lg-abnormal"><div class='lg-row'>晃晃神珠夜半明，驪龍穩睡海光清，阿誰性命渾無顧，奪向峰頭照客行。</div>
</p></div>
<div class='div-other'><a id='mulu145' />
<p class='h3'>鰲魚峰</p><p style="text-indent:0em" class="lg-abnormal"><div class='lg-row'>鰲魚立處即峰巔，吐霧興雲怪石邊，忽逞神通翻八極，等閒無處覓青天。</div>
</p></div>
<div class='div-other'><a id='mulu146' />
<p class='h3'>雲筆峰</p><p style="text-indent:0em" class="lg-abnormal"><div class='lg-row'>孤峰雲外聳精神，一筆尖尖豈不真？時向虛空書祖意，橫拈只待箇中人。</div>
</p></div>
<div class='div-other'><a id='mulu147' />
<p class='h3'>天掌峰</p><p style="text-indent:0em" class="lg-abnormal"><div class='lg-row'>天外峨峨萬仞峰，解施擒縱驗蛇龍，長風一陣群狐走，五指金毛<span class='corr'>已</span>露蹤。</div>
</p></div>
<div class='div-other'><a id='mulu148' />
<p class='h3'>峨眉峰</p><p style="text-indent:0em" class="lg-abnormal"><div class='lg-row'>峨眉山月十分幽，無限清光遠近收，公案現成誰薦取？夜明簾外是三秋。</div>
</p></div>
<div class='div-other'><a id='mulu149' />
<p class='h3'>瀉玉巖</p><p style="text-indent:0em" class="lg-abnormal"><div class='lg-row'>劈面飛來盡冷煙，無風自激勢凌然，直看界破青山色，未許時人過那邊。</div>
</p></div>
<div class='div-other'><a id='mulu150' />
<p class='h3'>且歇亭</p><p style="text-indent:0em" class="lg-abnormal"><div class='lg-row'>莫問青山路淺深，四簷盡是好雲林，途中家舍無相遠，雙足何妨此一停。</div>
</p></div>
<div class='div-other'><a id='mulu151' />
<p class='h3'>浣雲池</p><p style="text-indent:0em" class="lg-abnormal"><div class='lg-row'>山池在地接天文，終古閒閒盪白雲，深淺不須探竹杖，從他舒卷傲斜曛。</div>
</p></div></div>
<div class='div-other'><a id='mulu152' />
<p class='h2'>雙林後八詠</p>
<div class='div-other'><a id='mulu153' />
<p class='h3'>驪珠峰</p><p style="text-indent:0em" class="lg-abnormal"><div class='lg-row'>鎮海明珠世不無，寒光炯炯照山湖，等閒盡向驪龍索，叉手峰頭也大孤。</div>
</p></div>
<div class='div-other'><a id='mulu154' />
<p class='h3'>鰲魚峰</p><p style="text-indent:0em" class="lg-abnormal"><div class='lg-row'>鰲魚誰釣碧峰頭，問著山僧笑不休。閒把烏藤施一頓，通身踊躍海山浮。</div>
</p></div>
<div class='div-other'><a id='mulu155' />
<p class='h3'>天掌峰</p><p style="text-indent:0em" class="lg-abnormal"><div class='lg-row'>碧落何人一掌擎，虛空遭摑也曾驚。從來未肯低垂手，直指時流向上行。</div>
</p></div>
<div class='div-other'><a id='mulu156' />
<p class='h3'>峨眉峰</p><p style="text-indent:0em" class="lg-abnormal"><div class='lg-row'>峨眉山色在天西，翠掃寒空莫與齊。換斗移星誰好手？大人境界普賢知。</div>
</p></div>
<div class='div-other'><a id='mulu157' />
<p class='h3'>雲筆峰</p><p style="text-indent:0em" class="lg-abnormal"><div class='lg-row'>不動毫芒掃白雲，遍空霞彩<span class='corr'>已</span>成文。當頭更點摩醯眼，此筆神奇世罕聞。</div>
</p></div>
<div class='div-other'><a id='mulu158' />
<p class='h3'>瀉玉巖</p><p style="text-indent:0em" class="lg-abnormal"><div class='lg-row'>水出高巖也大奇，轟轟直下醒群機，盡言是玉爭題賞，明眼師僧認取伊。</div>
</p></div>
<div class='div-other'><a id='mulu159' />
<p class='h3'>浣雲池</p><p style="text-indent:0em" class="lg-abnormal"><div class='lg-row'>青山深處浣雲池，不拒雲來颺綠漪，打洗一番飛出去，峰頭變幻更新奇。</div>
</p></div>
<div class='div-other'><a id='mulu160' />
<p class='h3'>且歇亭</p><p style="text-indent:0em" class="lg-abnormal"><div class='lg-row'>橫擔楖桌入千峰，腳底煙雲似不窮，途路恐君多氣急，相攜一息此亭中。</div>
</p></div></div>
<div class='div-other'><a id='mulu161' />
<p class='h2'>元旦答戈莊樂居士見贈<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>松梢微月夜來懸，臘月梅花信<span class='corr'>已</span>傳。重對當年舊居士，一時敗露指頭禪。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>白棒拈來在手，傍可中消息。任渠參，打教徹骨虛空碎。是北何曾喚作南？</div>
</p><p class="head3">三</p>
<p style="text-indent:0em" class="lg-abnormal"><div class='lg-row'>新年舊歲無他法，捉敗瞿曇手段高，七尺單前天大曉，阿誰寱語尚刀刀？</div>
</p><p class="head3">四</p>
<p style="text-indent:0em" class="lg-abnormal"><div class='lg-row'>黃是泥兮白是石，透明句意乃英豪。君看多少參玄客，門外營生亦太勞。</div>
</p></div>
<div class='div-other'><a id='mulu162' />
<p class='h2'>題毛子九居士寶月堂</p><p style="text-indent:0em" class="lg-abnormal"><div class='lg-row'>頂門突出摩醯眼，亙古亙今常照徹，軒窗炯炯淨無塵，如淨琉璃含寶月。</div>
</p></div>
<div class='div-other'><a id='mulu163' />
<p class='h2'>贈邵子階居士</p><p style="text-indent:0em" class="lg-abnormal"><div class='lg-row'>大千坐斷當人體，豈特瞿曇與夫子，階級從教不必登，萬物皆備於我矣。</div>
</p></div>
<div class='div-other'><a id='mulu164' />
<p class='h2'>示陳伯倫居士</p><p style="text-indent:0em" class="lg-abnormal"><div class='lg-row'>安居享閒福，濁世結清緣，欲會歸根旨，須參面壁禪。</div>
</p></div>
<div class='div-other'><a id='mulu165' />
<p class='h2'>贈明幻開士</p><p style="text-indent:0em" class="lg-abnormal"><div class='lg-row'>秋月水中現，春花鏡裏開，何人能好手，移取供如來？</div>
</p></div>
<div class='div-other'><a id='mulu166' />
<p class='h2'>看靈隱投香人轉輪藏</p><p style="text-indent:0em" class="lg-abnormal"><div class='lg-row'>玲瓏大寶藏，要轉即便轉，全半若為分，順逆皆方便。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>聚沙為佛塔，皆<span class='corr'>已</span>成佛去，未諳作者機，把拽等游戲。</div>
</p></div>
<div class='div-other'><a id='mulu167' />
<p class='h2'>示修學<span class='note-inline'>(七首)</span></p><p style="text-indent:0em" class="lg-abnormal"><div class='lg-row'>山秀石蘊玉，川媚淵藏珠，當陽一擊出，日用本無餘。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>道情日以重，世念日以輕，精勤學佛士，輕重自然明。</div>
</p><p class="head3">三</p>
<p style="text-indent:0em" class="lg-abnormal"><div class='lg-row'>魚龍在水時，流泉乃為命，鹹淡誠自知，修行則為正。</div>
</p><p class="head3">四</p>
<p style="text-indent:0em" class="lg-abnormal"><div class='lg-row'>湛兮似或存，攬之不能竭，從源而入流，呼秦時[車*度]轢。</div>
</p><p class="head3">五</p>
<p style="text-indent:0em" class="lg-abnormal"><div class='lg-row'>大千海中漚山河一點雪，夜半日，輪紅都來無處覓。</div>
</p><p class="head3">六</p>
<p style="text-indent:0em" class="lg-abnormal"><div class='lg-row'>佛生無異相，凡聖本來同，一念自怡悅，廓然生死空。</div>
</p><p class="head3">七</p>
<p style="text-indent:0em" class="lg-abnormal"><div class='lg-row'>江南與江北，去歲與今年，莫將<span class='corr'>己</span>躬事，孤負腳頭邊。</div>
</p></div>
<div class='div-other'><a id='mulu168' />
<p class='h2'>示道侶<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>人生富貴草頭露，知足隨緣樂自全，淡飯一餐佛一句，看來便是地行仙。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>相逢何故說修行？信得修行佛易成，八萬四千毛孔裏，時時常放佛光明。</div>
</p><p class="head3">三</p>
<p style="text-indent:0em" class="lg-abnormal"><div class='lg-row'>人生老少日波波，<span class='corr'>但</span>得安閒得福多，捏定數珠常不放，河沙諸佛手中過。</div>
</p><p class="head3">四</p>
<p style="text-indent:0em" class="lg-abnormal"><div class='lg-row'>白髮堆堆勤問道，紅塵勃勃不干懷。西來祖意眉毛下，剔起無煩去望崖。</div>
</p><p class="head3">五</p>
<p style="text-indent:0em" class="lg-abnormal"><div class='lg-row'>世間之疾起軒岐，歷劫沉痾唯佛醫，手到病除生死盡，依然還汝舊鬚眉。</div>
</p></div>
<div class='div-other'><a id='mulu169' />
<p class='h2'>偶頌<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>掣電之機疾似風，當機徒自眼迷蒙，曾無朕跡容人覷，火燄生憎太末蟲。</div>
</p><p style="text-indent:0em" class="lg-abnormal"><div class='lg-row'>將蝦釣鱉，鱉走入甕，打破甕來看，元來是口鐘。</div>
</p></div>
<div class='div-other'><a id='mulu170' />
<p class='h2'>過湛虛戒徒靜室</p><p style="text-indent:0em" class="lg-abnormal"><div class='lg-row'>孤村寂寂一精廬，經歲悠然道者居，課畢得閒門外立，石橋流水自如如。</div>
</p></div>
<div class='div-other'><a id='mulu171' />
<p class='h2'>贈姚心泉居士</p><p style="text-indent:0em" class="lg-abnormal"><div class='lg-row'>一種清涼智慧泉，自心流出日涓涓，兒孫受用曾無竭，贏得緇林潤福田。</div>
</p></div>
<div class='div-other'><a id='mulu172' />
<p class='h2'>寄贈蝶齋居士</p><p style="text-indent:0em" class="lg-abnormal"><div class='lg-row'>芸芸萬物本同根，摩詰曾談不二門，栩栩蘧蘧觀物化，秋風一雁過江村。</div>
</p></div>
<div class='div-other'><a id='mulu173' />
<p class='h2'>贈見我居士</p><p style="text-indent:0em" class="lg-abnormal"><div class='lg-row'>水中明月鏡中花，歷歷分明手莫遮，識得我身同幻相，頂門隻眼耀塵沙。</div>
</p></div>
<div class='div-other'><a id='mulu174' />
<p class='h2'>崑山祇園菴謁肇心禪師</p><p style="text-indent:0em" class="lg-abnormal"><div class='lg-row'>古塔青山立下風，祇園大路一溪通，有田門外拈鋤钁，百丈清風在此中。</div>
</p></div>
<div class='div-other'><a id='mulu175' />
<p class='h2'>題[、/(、*、)]庵贈古竺師</p><p style="text-indent:0em" class="lg-abnormal"><div class='lg-row'>一點一點又一點，點出摩醯眼洞然，有人來向菴中問，便好當胸與一拳。</div>
</p></div>
<div class='div-other'><a id='mulu176' />
<p class='h2'>虎丘禮隆祖塔<span class='note-inline'>(祖為人柔易，佛果禪師<span class='corr'>曾</span>稱為瞌睡虎。)</span></p><p style="text-indent:0em" class="lg-abnormal"><div class='lg-row'>爪牙曾展此峰頭，虎坐耽耽莫敢儔。千古知恩誰個是，空階落葉響深秋。</div>
</p></div>
<div class='div-other'><a id='mulu177' />
<p class='h2'>示眾道侶坐月生公講臺</p><p style="text-indent:0em" class="lg-abnormal"><div class='lg-row'>月上疏松石<span class='corr'>已</span>寒，勝游難再且盤桓。清光觸處隨人領，莫被生公說法瞞。</div>
</p></div>
<div class='div-other'><a id='mulu178' />
<p class='h2'>重過大悲菴紀事</p><p style="text-indent:0em" class="lg-abnormal"><div class='lg-row'>到門雨也出門晴，喫飽齋時歡喜生。前歲分明似今日，大悲院裏話須行。</div>
</p></div>
<div class='div-other'><a id='mulu179' />
<p class='h2'>雨窗望萬松書院有乞書七佛偈者</p><p style="text-indent:0em" class="lg-abnormal"><div class='lg-row'>萬松纏繞薜蘿新，帶雨通身似甲鱗。七佛無言何有偈？不如參取面前人。</div>
</p></div>
<div class='div-other'><a id='mulu180' />
<p class='h2'>示瞻禮大悲像者</p><p style="text-indent:0em" class="lg-abnormal"><div class='lg-row'>一身左右分千手，手手分明有眼開，合掌勞生休錯過，悲雲一點此中來。</div>
</p></div>
<div class='div-other'><a id='mulu181' />
<p class='h2'>贈文昇禪德掩關</p><p style="text-indent:0em" class="lg-abnormal"><div class='lg-row'>春風樹上鳥綿蠻，遠水深村宛在山。放下萬緣無個事，相期直透祖師關。</div>
</p></div>
<div class='div-other'><a id='mulu182' />
<p class='h2'>送中山老禪住山</p><p style="text-indent:0em" class="lg-abnormal"><div class='lg-row'>側看成峰橫是嶺，中間突兀是中山，中山今去山中住，行住應須不出山。</div>
</p></div>
<div class='div-other'><a id='mulu183' />
<p class='h2'>示三如上座</p><p style="text-indent:0em" class="lg-abnormal"><div class='lg-row'>筆墨現成書個字，卻非平仄可商量。知音何待重為舉，體露金風宇宙涼。</div>
</p></div>
<div class='div-other'><a id='mulu184' />
<p class='h2'>示德初新學</p><p style="text-indent:0em" class="lg-abnormal"><div class='lg-row'>塵中局促千般累，物外清閒一味高，黃面瞿曇圓萬德，最初一步甚堅牢。</div>
</p></div>
<div class='div-other'><a id='mulu185' />
<p class='h2'>示行喜道人</p><p style="text-indent:0em" class="lg-abnormal"><div class='lg-row'>喜捨慈悲是佛心，修行不必向他尋世緣截斷身清淨，便入如來功德林。</div>
</p></div>
<div class='div-other'><a id='mulu186' />
<p class='h2'>示超因新學</p><p style="text-indent:0em" class="lg-abnormal"><div class='lg-row'>超出塵凡業海空，正因本具自靈通，拈香擇火朝還暮，佛地清涼好用功。</div>
</p></div>
<div class='div-other'><a id='mulu187' />
<p class='h2'>示明璉新學</p><p style="text-indent:0em" class="lg-abnormal"><div class='lg-row'>世間金玉非為貴，有福來生三寶家，目秀眉清求佛慧，及時好學妙蓮華。</div>
</p></div>
<div class='div-other'><a id='mulu188' />
<p class='h2'>送禪人之昭陽</p><p style="text-indent:0em" class="lg-abnormal"><div class='lg-row'>江南江北一般天，撩起袈裟沒半邊，佛祖一機言外薦，相逢誰個問生緣？</div>
</p></div>
<div class='div-other'><a id='mulu189' />
<p class='h2'>贈駕六居士</p><p style="text-indent:0em" class="lg-abnormal"><div class='lg-row'>六根未具，大用全彰，騎聲蓋色，坐斷十方。</div>
</p></div>
<div class='div-other'><a id='mulu190' />
<p class='h2'>示蓮生禪人<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>蓮花有種性，乃在淤泥中，時節忽然彰，花開佛面同。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>蓮花有生性，突起覆清漣，未出水如何？馨香毛孔邊。</div>
</p></div>
<div class='div-other'><a id='mulu191' />
<p class='h2'>寄友<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>唯有修行力，能開世結纏，眾境不為動，火宅生青蓮。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>隨流認得性，何喜復何憂？欲窮千里目，更上一層樓。</div>
</p></div>
<div class='div-other'><a id='mulu192' />
<p class='h2'>禪人求示省親<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>世間骨肉最為親，生死誰知愛作因？有子出家知報本，修行不必問他人。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>人身難得法難求，各顧前程趁早修，佛性本來同具足，當人只欠一回頭。</div>
</p></div>
<div class='div-other'><a id='mulu193' />
<p class='h2'>示柯敬明居士</p><p style="text-indent:0em" class="lg-abnormal"><div class='lg-row'>居塵能好道，佛種自多生，觸處期無昧，心花定發明。</div>
</p></div>
<div class='div-other'><a id='mulu194' />
<p class='h2'>弘卓從徑山歸示之</p><p style="text-indent:0em" class="lg-abnormal"><div class='lg-row'>雙徑春常雪，歸來<span class='corr'>已</span>夏天，黃鶯啼綠樹，好聽句中玄。</div>
</p></div>
<div class='div-other'><a id='mulu195' />
<p class='h2'>示沈秉成</p><p style="text-indent:0em" class="lg-abnormal"><div class='lg-row'>諸佛智慧門，皆以信得入，利劍擲虛空，無論及不及。</div>
</p></div>
<div class='div-other'><a id='mulu196' />
<p class='h2'>示仲先</p><p style="text-indent:0em" class="lg-abnormal"><div class='lg-row'>天地未開關，元來有物先，而今何處見？臘盡是新年。</div>
</p></div>
<div class='div-other'><a id='mulu197' />
<p class='h2'>示善修上人<span class='note-inline'>(修暗目)</span></p><p style="text-indent:0em" class="lg-abnormal"><div class='lg-row'>昔年曾向山中住，而今在外念山中，真機一點非明暗，山外山中觸處通。</div>
</p></div>
<div class='div-other'><a id='mulu198' />
<p class='h2'>示延慶寺朗空大德</p><p style="text-indent:0em" class="lg-abnormal"><div class='lg-row'>繞寺無非功德水，開門疑對室羅城，道人中夜修禪觀，朗月當空萬象明。</div>
</p></div>
<div class='div-other'><a id='mulu199' />
<p class='h2'>示金淨茂</p><p style="text-indent:0em" class="lg-abnormal"><div class='lg-row'>腳頭有路莫能遮，踏去何分正與斜？寧海到山三百里，須知步步不離家。</div>
</p></div>
<div class='div-other'><a id='mulu200' />
<p class='h2'>吳萃凡為亡母乞偈</p><p style="text-indent:0em" class="lg-abnormal"><div class='lg-row'>蓼蓼為莪卻是蒿，從來孝子念劬勞，定盤星在何嘗動？會得高堂直下超。</div>
</p></div>
<div class='div-other'><a id='mulu201' />
<p class='h2'>示趙復初</p><p style="text-indent:0em" class="lg-abnormal"><div class='lg-row'>佛海無涯人莫測，千波競起水嘗清，戒香忍鎧能披服，高蹈無為寂樂城。</div>
</p></div>
<div class='div-other'><a id='mulu202' />
<p class='h2'>示陳越萃</p><p style="text-indent:0em" class="lg-abnormal"><div class='lg-row'>結伴南來禮普陀，心期渡海泛鯨波，普門為示真消息，攔住中途念薩訶。</div>
</p></div>
<div class='div-other'><a id='mulu203' />
<p class='h2'>示超珍<span class='note-inline'>(字護心)</span></p><p style="text-indent:0em" class="lg-abnormal"><div class='lg-row'>家珍曠劫本靈明，日用忙忙墮六情，幸有聖賢留樣子，修行無過護心城。</div>
</p></div>
<div class='div-other'><a id='mulu204' />
<p class='h2'>示超進<span class='note-inline'>(字堅向)</span></p><p style="text-indent:0em" class="lg-abnormal"><div class='lg-row'>佛祖共談精進法，要在堅持歲月深，似箭離弦無返勢，坐看步步踏黃金。</div>
</p></div>
<div class='div-other'><a id='mulu205' />
<p class='h2'>示超質<span class='note-inline'>(字中篤)</span></p><p style="text-indent:0em" class="lg-abnormal"><div class='lg-row'>世間最愛實頭人，莫把虛花當了真，諸行無常蹔時事，快須體會本來身。</div>
</p></div>
<div class='div-other'><a id='mulu206' />
<p class='h2'>示智超上人</p><p style="text-indent:0em" class="lg-abnormal"><div class='lg-row'>五度如盲手夜捫，金剛正眼智為根，一超直入三摩地，柳岸桃林解脫門。</div>
</p></div>
<div class='div-other'><a id='mulu207' />
<p class='h2'>示修慧上人</p><p style="text-indent:0em" class="lg-abnormal"><div class='lg-row'>紅塵滾滾眼前來，一念無生便掃開，妙慧本然修更好，倒騎木馬上天台。</div>
</p></div>
<div class='div-other'><a id='mulu208' />
<p class='h2'>示心月姪禮華嚴</p><p style="text-indent:0em" class="lg-abnormal"><div class='lg-row'>青山綠水大毗盧，十萬長文一字無，說甚繫驢枯木橛，吸乾香海是工夫。</div>
</p></div>
<div class='div-other'><a id='mulu209' />
<p class='h2'>示北來尼果妙</p><p style="text-indent:0em" class="lg-abnormal"><div class='lg-row'>北京到此三千里，南方佛法問如何，本來佛性都平等，會得同超生死河。</div>
</p></div>
<div class='div-other'><a id='mulu210' />
<p class='h2'>贈趙磐石</p><p style="text-indent:0em" class="lg-abnormal"><div class='lg-row'>父子相傳筆頭訣，貌吾臨濟眾兒孫，一條白棒遍天下，面面看來恰似真。</div>
</p></div>
<div class='div-other'><a id='mulu211' />
<p class='h2'>示修野上人</p><p style="text-indent:0em" class="lg-abnormal"><div class='lg-row'>佛法平常用，操持莫遠求，鐘聲披衲起，踢著腳尖頭。</div>
</p></div>
<div class='div-other'><a id='mulu212' />
<p class='h2'>示承宇道人</p><p style="text-indent:0em" class="lg-abnormal"><div class='lg-row'>大事明歷歷，不用更承當，若問功夫去，天寒有早霜。</div>
</p></div>
<div class='div-other'><a id='mulu213' />
<p class='h2'>納涼</p><p style="text-indent:0em" class="lg-abnormal"><div class='lg-row'>鹽官扇子只空忙，赤日當空午睡妨。五月松風果無價，坐來石上得新涼。</div>
</p></div>
<div class='div-other'><a id='mulu214' />
<p class='h2'>題盧舍菴</p><p style="text-indent:0em" class="lg-abnormal"><div class='lg-row'>山光時遶座，湖水日當門，盧舍如來面，元來觸處尊。</div>
</p></div>
<div class='div-other'><a id='mulu215' />
<p class='h2'>寄乾象大惠</p><p style="text-indent:0em" class="lg-abnormal"><div class='lg-row'>在天成象地成形，上下元來盡可名。象帝之先名甚麼？踏翻大地任橫行。</div>
</p></div>
<div class='div-other'><a id='mulu216' />
<p class='h2'>秋谷禪人乞語</p><p style="text-indent:0em" class="lg-abnormal"><div class='lg-row'>法語手中出，語成忘卻手，秋谷音禪人還見老僧否？</div>
</p></div>
<div class='div-other'><a id='mulu217' />
<p class='h2'>示天信善士</p><p style="text-indent:0em" class="lg-abnormal"><div class='lg-row'>淤泥嘗見吐蓮花，在俗修行也不差，但具信心思近佛，僧來須飲趙州茶。</div>
</p></div>
<div class='div-other'><a id='mulu218' />
<p class='h2'>佛誕</p><p style="text-indent:0em" class="lg-abnormal"><div class='lg-row'>四月初八佛出首，週行大作獅子吼，雖然驚動世間人，眉毛箇箇還依舊。</div>
</p></div>
<div class='div-other'><a id='mulu219' />
<p class='h2'>示法清表德</p><p style="text-indent:0em" class="lg-abnormal"><div class='lg-row'>修行耐久不須忙，日用時時自審詳，古佛一尊休遠覓，六根嘗放白毫光。</div>
</p></div>
<div class='div-other'><a id='mulu220' />
<p class='h2'>觀筍勉禪者</p><p style="text-indent:0em" class="lg-abnormal"><div class='lg-row'>托種分明只在泥，初生未肯把頭低，薰風有意來吹長，不待秋深老輩齊。</div>
</p></div>
<div class='div-other'><a id='mulu221' />
<p class='h2'>示融通上人</p><p style="text-indent:0em" class="lg-abnormal"><div class='lg-row'>慈水到嘉禾，計程六百里，步步不由人，腳頭乃自舉。</div>
</p></div>
<div class='div-other'><a id='mulu222' />
<p class='h2'>示魯文上人</p><p style="text-indent:0em" class="lg-abnormal"><div class='lg-row'>普天正大熱，吾子何遠來？殿閣喜涼風，吹人毛孔開。</div>
</p></div>
<div class='div-other'><a id='mulu223' />
<p class='h2'>開一法孫展綾乞書</p><p style="text-indent:0em" class="lg-abnormal"><div class='lg-row'>一尺綾，幾箇字，黑白分好醜至。尋道理，求文義，未動筆是何意？箇中人思繪事。</div>
</p></div>
<div class='div-other'><a id='mulu224' />
<p class='h2'>過拂水嵒東菴示禪者<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>秋花滿庭芳，細視曾無色，此中意何如，問取峰頭石。<span class='note-inline'>(性空)</span></div>
</p><p style="text-indent:0em" class="lg-abnormal"><div class='lg-row'>看花亦有道，冷艷讓庭梅，嗅著幽香也，春風鼻子開。<span class='note-inline'>(道梅)</span></div>
</p><p style="text-indent:0em" class="lg-abnormal"><div class='lg-row'>真妄兩俱非，有何真可悟？撒手出重關，大方堪獨步。<span class='note-inline'>(悟真)</span></div>
</p><p style="text-indent:0em" class="lg-abnormal"><div class='lg-row'>結社依青嶂，安身在白雲，峰頭持一片，此樂世無聞。<span class='note-inline'>(自樂)</span></div>
</p><p style="text-indent:0em" class="lg-abnormal"><div class='lg-row'>寶藏人同具，生生莫可窮，要知真受用，只在力行中。<span class='note-inline'>(無盡)</span></div>
</p></div>
<div class='div-other'><a id='mulu225' />
<p class='h2'>酬馮竇伯問</p><p style="text-indent:0em" class="lg-abnormal"><div class='lg-row'>六合古茫茫，人物何時<span class='corr'>已</span>？智者了生性，坐觀一笑<span class='corr'>已</span>。先佛妙菩提，莊嚴世無比。岷江觴水鍾，華嶽簣土累，但堅一念信，自徹三車旨。寶山期必登，乾城非可恃。佛祖證無生，隨世說有始。朗然大覺中，無非亦無是。日用甚彰明，君聽我垂示。</div>
</p></div>
<div class='div-other'><a id='mulu226' />
<p class='h2'>送慧山三專使</p><p style="text-indent:0em" class="lg-abnormal"><div class='lg-row'>腰包特特隔江來，歸去葵榴<span class='corr'>已</span>盛開，但盡凡心無聖解，便知明鏡亦非臺。<span class='note-inline'>(豈凡)</span></div>
</p><p style="text-indent:0em" class="lg-abnormal"><div class='lg-row'>長江千里浪滔滔，春盡飛花點客袍，扣我南來今復轉，重行舊路莫言勞。<span class='note-inline'>(復如)</span></div>
</p><p style="text-indent:0em" class="lg-abnormal"><div class='lg-row'>紫燕黃鸝正弄聲，青梅玉版亦生成，闍黎將命來何遠？且坐南軒賞物情。<span class='note-inline'>(徵<span class='corr'>已</span>)</span></div>
</p></div></div>
<p class='juan'>七會餘錄卷六<span class='note-inline'>(終)</span></p>
</div><!-- end of div[@id='body'] -->
</body></html>