<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>牧雲和尚七會語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu84' />
<p class='juan'>牧雲和尚七會餘錄卷之五</p><p class="byline">姑蘇西華山秀峰寺門人<span class='note-inline'>(行瑋)</span>等編</p><p class="head1">偈<span class='note-inline'>(中)</span></p>

<div class='div-other'><a id='mulu85' />
<p class='h2'>送達本老禪之吳門緣幹<span class='note-inline'>(本於天童山搬柴聞虎聲有省)</span></p><p style="text-indent:0em" class="lg-abnormal"><div class='lg-row'>生長汾陽，不識獅子；天童山中，卻驚老虎。北方人解南方話，年老行腳不肯罷。六月曾登銅井山，汗流浹背不憚艱。扁舟隨我煙村住，端謹過於後生輩，明月蘆花共飽看，緊峭草鞋知進退。轟轟曾搆古南機，棒頭指點千日輝。一挨一拶不肯放，卓然是個老闍黎。新春思欲吳門去，乞我毫端寫山偈。直須斬斷葛藤窠，提起風前那一句。</div>
</p></div>
<div class='div-other'><a id='mulu86' />
<p class='h2'>智穎上座結茆鶴湖乞語究竟</p><p style="text-indent:0em" class="lg-abnormal"><div class='lg-row'>本色道人，本分中有甚究竟不究竟？手眼從來自遍身，東倒西擂無欠剩。知至至之踏水尋源，知終終之登山到頂群居獨處如無忽，一念萬年頭尾正。所以佛法無多子，久長難得人。大器皆晚成，好手不張名。懸崖撒手絕疏親，萬卉千葩爛熳春。</div>
</p></div>
<div class='div-other'><a id='mulu87' />
<p class='h2'>梅溪解制書授諸子<span class='note-inline'>(六首)</span></p><p style="text-indent:0em" class="lg-abnormal"><div class='lg-row'>嘗遍諸方五味禪，衲衣高捲水雲邊，而今煩作如來使，直向虛空駕鐵船。</div>
</p><p style="text-indent:0em" class="lg-abnormal"><div class='lg-row'>雪中獨立問心安，撒手懸崖命<span class='corr'>已</span>棄，爭似一塵無動著，春寒秋熱不相謾。</div>
</p><p style="text-indent:0em" class="lg-abnormal"><div class='lg-row'>佛祖單傳向上著，嬰須大器乃堪承，冷灰放出通身燄，便續靈山照夜燈。<span class='note-inline'>(右雪丆首座)</span></div>
</p><p style="text-indent:0em" class="lg-abnormal"><div class='lg-row'>頂門正眼極圓明，廓地恢天本現成，直下一槌槌瞎了，濟宗之道始方行。<span class='note-inline'>(圓明經耶)</span></div>
</p><p style="text-indent:0em" class="lg-abnormal"><div class='lg-row'>濟北家風不等閒，大機大用一麤拳，而今此調南來也，獨坐孤峰唱別傳。<span class='note-inline'>(南音書記)</span></div>
</p><p style="text-indent:0em" class="lg-abnormal"><div class='lg-row'>完卻衲僧一段事，白牛露地正翻身，四蹄踏倒人何數？擺尾搖頭入我門。<span class='note-inline'>(完白維那)</span></div>
</p></div>
<div class='div-other'><a id='mulu88' />
<p class='h2'>示秀林知客</p><p style="text-indent:0em" class="lg-abnormal"><div class='lg-row'>枝葉全無真實在，一株秀起便為林，菁蔥誰謂無人採，郢匠經過不外尋。</div>
</p></div>
<div class='div-other'><a id='mulu89' />
<p class='h2'>送南音書記武林結茆</p><p style="text-indent:0em" class="lg-abnormal"><div class='lg-row'>吾今退步因多病，佛法從教自爛陳，送子住山情眷眷，須歸棒下作奇人。</div>
</p></div>
<div class='div-other'><a id='mulu90' />
<p class='h2'>送可生禪人省親<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>六尺堂堂稟最靈，此生來處要分明，春風送上新安路，一片依依望母情。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>露地風燈不久停，茫茫苦海少人惺，好將諸佛菩提路，勸取雙親及早行。</div>
</p><p class="head3">三</p>
<p style="text-indent:0em" class="lg-abnormal"><div class='lg-row'>青山過了復青山，髮鬢人生亦易斑，歸到家鄉謾留戀，參禪最是始終難。</div>
</p></div>
<div class='div-other'><a id='mulu91' />
<p class='h2'>送識得知客住靜</p><p style="text-indent:0em" class="lg-abnormal"><div class='lg-row'>住村須辦住山心，量力知時要歲深，本有一樁衣線事，口生白醭待知音。</div>
</p></div>
<div class='div-other'><a id='mulu92' />
<p class='h2'>送梵白孫歸鹿城</p><p style="text-indent:0em" class="lg-abnormal"><div class='lg-row'>具足清白梵行相，可中何處立纖塵？會須撒手懸崖上，觸處原無第二人。</div>
</p></div>
<div class='div-other'><a id='mulu93' />
<p class='h2'>送道沖禪人回粵</p><p style="text-indent:0em" class="lg-abnormal"><div class='lg-row'>黃梅暗渡江，衣缽何曾付？六祖賣柴翁，本來佛不做。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>汝是嶺南人，因甚無佛性？會得轉一語，菩提無少剩。</div>
</p></div>
<div class='div-other'><a id='mulu94' />
<p class='h2'>示不我維那</p><p style="text-indent:0em" class="lg-abnormal"><div class='lg-row'>十方世界總無餘，椎下分明自不知，此去吳山芳草綠，謾將腳板等閒拘。</div>
</p></div>
<div class='div-other'><a id='mulu95' />
<p class='h2'>示在垣真士</p><p style="text-indent:0em" class="lg-abnormal"><div class='lg-row'>化胡成佛出函關，象帝之先作麼參？忽地春梅來撲鼻，前三三是後三三。</div>
</p></div>
<div class='div-other'><a id='mulu96' />
<p class='h2'>示碧惺新戒</p><p style="text-indent:0em" class="lg-abnormal"><div class='lg-row'>頓悟心源開寶藏，金剛心地乃家珍，要須日用惺惺去，聲色樅然不染塵。</div>
</p></div>
<div class='div-other'><a id='mulu97' />
<p class='h2'>示子凝新戒</p><p style="text-indent:0em" class="lg-abnormal"><div class='lg-row'>父母未生前正體，堂堂獨露甚凝壑，而今寶戒當頭領，佛祖超然在兩肩。</div>
</p></div>
<div class='div-other'><a id='mulu98' />
<p class='h2'>示智餘禪人</p><p style="text-indent:0em" class="lg-abnormal"><div class='lg-row'>聖凡無欠亦無餘，三十烏藤未放渠，要得通身都打徹，好來伴我白雲居。</div>
</p></div>
<div class='div-other'><a id='mulu99' />
<p class='h2'>金粟寺獨桑鼓</p><p style="text-indent:0em" class="lg-abnormal"><div class='lg-row'>直下無心木一橛，牛皮鞔卻掛當軒，打動五湖雲水到，圓音依舊落桑村。</div>
</p></div>
<div class='div-other'><a id='mulu100' />
<p class='h2'>拈鳥窠公案示侍者</p><p style="text-indent:0em" class="lg-abnormal"><div class='lg-row'>布毛吹起了無多，佛法諸方可奈何，雨過六橋山色好，綠陰處處是笙歌。</div>
</p></div>
<div class='div-other'><a id='mulu101' />
<p class='h2'>中輝上座養母</p><p style="text-indent:0em" class="lg-abnormal"><div class='lg-row'>子從母出，母依子立，子母分明，大事了畢。</div>
</p></div>
<div class='div-other'><a id='mulu102' />
<p class='h2'>示慈慧、覺明二禪人行食</p><p style="text-indent:0em" class="lg-abnormal"><div class='lg-row'>缽裏飯桶裏，水塵塵三昧。拈來是跛腳，阿師胡亂荅，匝地清風今未<span class='corr'>已</span>，本覺妙明超語言，以慈修身入佛慧。我不我，你不你，廝結眉毛扯不開。拍手呵呵，同堂共住。一朝桶底撲落脫，兩手依先只十指。</div>
</p></div>
<div class='div-other'><a id='mulu103' />
<p class='h2'>送新戒<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>善來菩薩子！為眾莫辭勞，放下身心去，金剛戒始牢。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>一登菩薩地，發願轉食輪，食等法亦等，維摩開施門。</div>
</p><p class="head3">三</p>
<p style="text-indent:0em" class="lg-abnormal"><div class='lg-row'>我授汝戒，汝刻我錄。法印宣傳，戒香芬馥。如實用心，菩薩行熟。</div>
</p></div>
<div class='div-other'><a id='mulu104' />
<p class='h2'>示徒刊錄<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>古南有言句，願與人貶剝。不知誰對頭，肯將來入木。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>吾宗了無元字腳，直指當人明<span class='corr'>己</span>躬。文彩<span class='corr'>已</span>彰瞞不得，一憑印板上流通。</div>
</p></div>
<div class='div-other'><a id='mulu105' />
<p class='h2'>化茶</p><p style="text-indent:0em" class="lg-abnormal"><div class='lg-row'>趙州茶與徑山茶，滋味分明在齒牙，要使往來俱到口，何辭採摘入煙霞？</div>
</p></div>
<div class='div-other'><a id='mulu106' />
<p class='h2'>化禪帳<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>六月坐禪赤卻膊，蚊蟲口口要咬著，思量討個護身符，特教普化搖鈴鐸。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>六月坐禪床，蚊蟲嘴似鎗，何人能蓋覆？赤體露堂堂。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>六月有蚊蟲，咬人鮮血紅，夜問難睡著，遮護仗檀翁。</div>
</p></div>
<div class='div-other'><a id='mulu107' />
<p class='h2'>化蓆</p><p style="text-indent:0em" class="lg-abnormal"><div class='lg-row'>安坐不思量，打眠缺不得，摸著枕頭時，暗地眼睛突。</div>
</p></div>
<div class='div-other'><a id='mulu108' />
<p class='h2'>古南送化士<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>叢林古制育英材，選佛場看赤手開，日用明明七件事，要從檀越信心來。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>昏昏長夜莫能醒，佛法真如照世燈，點出當人頂門眼，依前日午打三更。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>僧家乞食佛家風，米飯原來體一同，齋得眾僧軀命飽，長連床上悟心宗。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>肚饑要喫飯，出世要參禪，都來最緊事，普請各爭先。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>五穀皆養人，米好麥亦好，莫分前後時，只要肚皮飽。</div>
</p></div>
<div class='div-other'><a id='mulu109' />
<p class='h2'>送知浴<span class='note-inline'>(六首)</span></p><p style="text-indent:0em" class="lg-abnormal"><div class='lg-row'>時燒香水剔明燈，輔弼禪林道業成，如是因還如是果，共登離垢法王城。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一冬過了一冬來，湯舖乘時又要開，浴主腳忙心喫緊，堂中燈燭灶中柴。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>六月禪和要聚頭，堂中打坐汗交流，浴池有水能燒熱，一任來牽水牯牛。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>脊梁豎起一堆人，禪未參時汗遍身，專待檀那來出手，一番揩洗一番新。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>叢林實行，無過浴頭，日間燒水，夜裏添油，物物要備，色色要周，事眾如意，調<span class='corr'>己</span>和柔，莫嫌絡索，須善機籌。積木架屋，聚毛成毬，泥多佛大，法海優游。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>古人入浴根塵脫，勺水原來有大功，舊案只今重舉起，無邊香海一毛通。</div>
</p></div>
<div class='div-other'><a id='mulu110' />
<p class='h2'>興福送知浴<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>宏開罏鞴白雲邊，五百師僧夜坐禪，露柱怕人親撞著，要燃法炬焰沖天。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>一燈點起滿堂紅，衲子堆堆瞌睡濃，忽地醒來天大曉，新羅原在海門東。</div>
</p></div>
<div class='div-other'><a id='mulu111' />
<p class='h2'>鶴林送知浴<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>玄素禪師古道場，鶴林兩字落諸方，只愁夏制雲來集，知浴先思作主張。</div>
</p><p class="head3">又<span class='note-inline'>(示自信)</span></p>
<p style="text-indent:0em" class="lg-abnormal"><div class='lg-row'>祖庭寥落<span class='corr'>已</span>多年，雲水重來共坐禪，冷暖自知還自信，冬來池水要薪燃。</div>
</p><p class="head3">又<span class='note-inline'>(示拂石)</span></p>
<p style="text-indent:0em" class="lg-abnormal"><div class='lg-row'>一片石頭勤拂拭，三冬知浴定完成，山僧多病慵開口，兩句伽陀送汝行。</div>
</p></div>
<div class='div-other'><a id='mulu112' />
<p class='h2'>破山寺化普同塔<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>齊梁香火梵王宮，雪頂龐眉此寄蹤，老病告終無著處，巍然石塔冷松風。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>丘原同一體，生死事茫茫，石塔青山裏，緇門別有長。</div>
</p></div>
<div class='div-other'><a id='mulu113' />
<p class='h2'>真如寺化建韋天殿</p><p style="text-indent:0em" class="lg-abnormal"><div class='lg-row'>有佛從來有護神，三洲處處現全身，自家頭上今無瓦，提杵何妨去化人。</div>
</p></div>
<div class='div-other'><a id='mulu114' />
<p class='h2'>烏鎮密印寺化莊嚴藏經</p><p style="text-indent:0em" class="lg-abnormal"><div class='lg-row'>藏經雖印不成褁，佛法分明自掩藏，若有智人能重法，牙籤錦軸一時裝。</div>
</p></div>
<div class='div-other'><a id='mulu115' />
<p class='h2'>題住山卷</p><p style="text-indent:0em" class="lg-abnormal"><div class='lg-row'>山中寂靜好修行，柴水開門又現成，但得鍋中常有米，出家何苦世途行？</div>
</p></div>
<div class='div-other'><a id='mulu116' />
<p class='h2'>文休禪人造栴檀像歸供五臺</p><p style="text-indent:0em" class="lg-abnormal"><div class='lg-row'>南方造佛化栴檀，歸到臺山路萬盤，兩處分身原一佛，行人莫作去來看。</div>
</p></div>
<div class='div-other'><a id='mulu117' />
<p class='h2'>嘉善重修祖燈菴</p><p style="text-indent:0em" class="lg-abnormal"><div class='lg-row'>祖燈一點寄於僧，菴廢僧來不識名，劃地布金逢長者，重教瓦礫放光明。</div>
</p></div>
<div class='div-other'><a id='mulu118' />
<p class='h2'>海印菴建法華期</p><p style="text-indent:0em" class="lg-abnormal"><div class='lg-row'>眉光一道覆三千，妙法華經覿面宣，信得<span class='corr'>己</span>身同佛體，珊瑚舌上長青蓮。</div>
</p></div>
<div class='div-other'><a id='mulu119' />
<p class='h2'>海鹽普淨菴化齋田</p><p style="text-indent:0em" class="lg-abnormal"><div class='lg-row'>莫怪僧家要化田，開成舖子接高賢，缽盂上門來也，沒飯如何結得緣？</div>
</p></div>
<div class='div-other'><a id='mulu120' />
<p class='h2'>盛澤圓音戒子修造大悲菴接眾</p><p style="text-indent:0em" class="lg-abnormal"><div class='lg-row'>大悲菩薩無華屋，先化檀那蓋覆他，要普慈心超水族，西邊更築放生河。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>空手齋僧水蕩邊，今秋喜得是豐年，溪南溪北諸檀越，只化齋糧不化田。</div>
</p></div>
<div class='div-other'><a id='mulu121' />
<p class='h2'>常熟城南道信聚長生米飯僧</p><p style="text-indent:0em" class="lg-abnormal"><div class='lg-row'>世事奔波沒了期，思量出世得便宜，福田要下人天種，減口齋僧趁早為。</div>
</p></div>
<div class='div-other'><a id='mulu122' />
<p class='h2'>西華求名禪人募修萬佛塔</p><p style="text-indent:0em" class="lg-abnormal"><div class='lg-row'>巍巍寶塔湖邊上，歲久年深塔縫開，好化萬人修萬佛，將來同見萬如來。</div>
</p></div>
<div class='div-other'><a id='mulu123' />
<p class='h2'>天童送化士<span class='note-inline'>(七首)</span></p><p style="text-indent:0em" class="lg-abnormal"><div class='lg-row'>祖庭開闢萬山中，衲子爭趨濟北風，白棒打來渾不飽，生機別出問龐翁。</div>
</p><p style="text-indent:0em" class="lg-abnormal"><div class='lg-row'>草鞋似虎杖如龍，千里腰包入萬松，腳下未將泥水淨，肚皮先聽打齋鐘。</div>
</p><p style="text-indent:0em" class="lg-abnormal"><div class='lg-row'>十方同聚學無為，柴水山中幸不虧，只有廬陵米無價，要從山外覓相知。</div>
</p><p style="text-indent:0em" class="lg-abnormal"><div class='lg-row'>橫身鬧市作生涯，千古叢林愛作家，鐵石身心真為眾，自然相應有胡笳。</div>
</p><p style="text-indent:0em" class="lg-abnormal"><div class='lg-row'>冬藏全望在秋收，滿載歸來納疏頭，舁飯僧堂高叫喚，山僧便學老金牛。</div>
</p><p style="text-indent:0em" class="lg-abnormal"><div class='lg-row'>拈提九帶并三玄，急切須參粥飯禪。無角鐵牛充水草，飽齁齁地任橫眠。</div>
</p><p style="text-indent:0em" class="lg-abnormal"><div class='lg-row'>四悉檀開手眼親，紅塵浩浩有奇人，驀然賓主相逢著，唱出祇園一段春。</div>
</p></div>
<div class='div-other'><a id='mulu124' />
<p class='h2'>天童送知浴<span class='note-inline'>(二首示平巖侍者)</span></p><p style="text-indent:0em" class="lg-abnormal"><div class='lg-row'>冬間知浴定于春，協力還須左右人，莫待三呼始相應，知音一遇便翻身。</div>
</p><p style="text-indent:0em" class="lg-abnormal"><div class='lg-row'>南北奔忙費草鞋，叢林知浴行無偕，山中幸有便宜事，只化其餘不化柴。</div>
</p><p class="head3">又<span class='note-inline'>(送祇園)</span></p>
<p style="text-indent:0em" class="lg-abnormal"><div class='lg-row'>太白峰頭草木春，一年知浴又求新，祇園上座出山去，好化香花結勝因。</div>
</p></div>
<div class='div-other'><a id='mulu125' />
<p class='h2'>天童募燈油</p><p style="text-indent:0em" class="lg-abnormal"><div class='lg-row'>殿中羅漢十八個，塔院祖師十數尊，續了心燈居暗地，光明流出在檀門。</div>
</p></div>
<div class='div-other'><a id='mulu126' />
<p class='h2'>募鹽</p><p style="text-indent:0em" class="lg-abnormal"><div class='lg-row'>新天童一條棒，滋味半點無，禪流難近傍，告報大檀那，大家著鹽醬。</div>
</p></div>
<div class='div-other'><a id='mulu127' />
<p class='h2'>化蘿蔔</p><p style="text-indent:0em" class="lg-abnormal"><div class='lg-row'>鎮州蘿蔔，隨地皆有，直下將來，塞禪和口。</div>
</p></div>
<div class='div-other'><a id='mulu128' />
<p class='h2'>送安慶彭道人</p><p style="text-indent:0em" class="lg-abnormal"><div class='lg-row'>天童僧眾雲來集，寶藏何人解打開？安慶賓寰彭道者，明春自肯入山來。</div>
</p></div>
<div class='div-other'><a id='mulu129' />
<p class='h2'>書化造達澄和尚塔冊</p><p style="text-indent:0em" class="lg-abnormal"><div class='lg-row'>衲僧行履，聖凡莫測。打破羅籠，窠臼不立。天上天下，誰能蹤跡？表以示人，不妨奇特。知交契心，弟子殫力。無縫塔子峭巍巍，占斷四明山色。</div>
</p></div>
<div class='div-other'><a id='mulu130' />
<p class='h2'>示遠化禪人</p><p style="text-indent:0em" class="lg-abnormal"><div class='lg-row'>有生有死有老病，環端始末轉無定，有大醫王醫此病，四大本空無實性，一切時中要精進，遇境逢緣勿奔競。翻轉念頭放端正，諸佛教敕必隨順，一箇話頭為把柄，上下放空凡與聖。撒手懸崖拼性命，絕後再甦何快慶，幻化空身即法身，生來死去那伽定。</div>
</p></div>
<div class='div-other'><a id='mulu131' />
<p class='h2'>古南贈道侶<span class='note-inline'>(十六首)</span></p><p style="text-indent:0em" class="lg-abnormal"><div class='lg-row'>拄策逍遙古院中，白頭相對菊花叢，寶山誰更他方覓，信手拈來用不窮。<span class='note-inline'>(寶山)</span></div>
</p><p style="text-indent:0em" class="lg-abnormal"><div class='lg-row'>成佛繇來在一心，心心何用向西尋？村菴亦是蓮花國，瓦礫時時演法音。<span class='note-inline'>(慈持)</span></div>
</p><p style="text-indent:0em" class="lg-abnormal"><div class='lg-row'>落魄風塵<span class='corr'>已</span>有年，老來參得祖師禪，死生何物能纏縛，了義心頭自了然。<span class='note-inline'>(了義)</span></div>
</p><p style="text-indent:0em" class="lg-abnormal"><div class='lg-row'>如如不動本來身，一體痌瘝念此民，仁術政看藏佛用，非關獨飲上池津。<span class='note-inline'>(體莊)</span></div>
</p><p style="text-indent:0em" class="lg-abnormal"><div class='lg-row'>人心安靜識天和，夫子聞韶致感多，誰謂泰階成異世，鳶飛魚躍古山河。<span class='note-inline'>(泰華)</span></div>
</p><p style="text-indent:0em" class="lg-abnormal"><div class='lg-row'>一句彌陀作課程，世緣長揖念如冰，本源自性天真佛，任運從稱有髮僧。<span class='note-inline'>(扱宇)</span></div>
</p><p style="text-indent:0em" class="lg-abnormal"><div class='lg-row'>碧眼西來作指南，百川歸海總同參，觀光偶向閻浮樹，萬象森羅一水涵。<span class='note-inline'>(伯涵)</span></div>
</p><p style="text-indent:0em" class="lg-abnormal"><div class='lg-row'>好古敏求洙泗老曾提子路，要知生生生一著，如明朗身後身前放腳行。<span class='note-inline'>(敏生)</span></div>
</p><p style="text-indent:0em" class="lg-abnormal"><div class='lg-row'>六陽為卦曰純剛，體貼天行貴自強，直下端倪無處覓，群龍無首吉非常。<span class='note-inline'>(六陽)</span></div>
</p><p style="text-indent:0em" class="lg-abnormal"><div class='lg-row'>從來瑞草生嘉運，大抵靈苗結早春。心地本來無異種，一花一葉遮那身。<span class='note-inline'>(瑞芝)</span></div>
</p><p style="text-indent:0em" class="lg-abnormal"><div class='lg-row'>水流山峙眼前看，不識當人甚處安？千丈巖前叉手立，世間熱鬧了無干。<span class='note-inline'>(靜巖)</span></div>
</p><p style="text-indent:0em" class="lg-abnormal"><div class='lg-row'>在昔江西有馬駒，英靈踏殺遍寰區，風前馳驟能追步，千里長途未可拘。<span class='note-inline'>(神駒)</span></div>
</p><p style="text-indent:0em" class="lg-abnormal"><div class='lg-row'>大人境界普賢知，似把平人太煞欺，萬行因華彰海印，人人掌內握全機。<span class='note-inline'>(萬肇)</span></div>
</p><p style="text-indent:0em" class="lg-abnormal"><div class='lg-row'>古時天地自嘗新，妙淨明心絕點塵，日用頭頭休放過，不須他處更求真。<span class='note-inline'>(心古)</span></div>
</p><p style="text-indent:0em" class="lg-abnormal"><div class='lg-row'>不隨有見不觀空，二際雙融在此中，直下掃開無別法，當人面目露春風。<span class='note-inline'>(啟中)</span></div>
</p><p style="text-indent:0em" class="lg-abnormal"><div class='lg-row'>棒下悲雲不等閒，信如天澤沛人間，人華等潤皆成實，法施如斯孰道慳？<span class='note-inline'>(所潤)</span></div>
</p></div>
<div class='div-other'><a id='mulu132' />
<p class='h2'>興化贈禪侶<span class='note-inline'>(廿五首)</span></p><p style="text-indent:0em" class="lg-abnormal"><div class='lg-row'>結冬西社鬧叢叢，智者咸欣入此宗，西寺老禪頭髮白，出城來聽上堂鐘。<span class='note-inline'>(西寺性宗老宿)</span></div>
</p><p style="text-indent:0em" class="lg-abnormal"><div class='lg-row'>蒼蒼之色見天根，老氏玄玄眾妙門，八字打開憑隻手，斬新域外立乾坤。<span class='note-inline'>(蒼玄上座)</span></div>
</p><p style="text-indent:0em" class="lg-abnormal"><div class='lg-row'>人間無水不朝東，獨有昭陽水不同，晝夜逆流如慧士，不觀塵境只觀空。<span class='note-inline'>(慧空上座)</span></div>
</p><p style="text-indent:0em" class="lg-abnormal"><div class='lg-row'>木鵝劍峽戒舟航，灩澦中流不可當，此水莫窮何處起，要從上座一商量。<span class='note-inline'>(普潤菴岷山上座)</span></div>
</p><p style="text-indent:0em" class="lg-abnormal"><div class='lg-row'>河水漣兮梵剎邊，隔河市井鬧喧闐，仰山僧問教思想，思到無思得一玄。<span class='note-inline'>(準提菴玄宗上座)</span></div>
</p><p style="text-indent:0em" class="lg-abnormal"><div class='lg-row'>瞿曇秘藏不思議，三德圓明儼似[、/(、*、)]，常樂在中誰受用？身心鐵石好行持。<span class='note-inline'>(我淨上人)</span></div>
</p><p style="text-indent:0em" class="lg-abnormal"><div class='lg-row'>扶桑日出世間明，開卻當人兩眼睛，有眼不隨明暗轉，從教日午打三更。<span class='note-inline'>(旭初上人)</span></div>
</p><p style="text-indent:0em" class="lg-abnormal"><div class='lg-row'>祖師心印鐵牛機，待得文生印<span class='corr'>已</span>非，分付上人收拾起，春寒破衲任雲飛。<span class='note-inline'>(印文上人)</span></div>
</p><p style="text-indent:0em" class="lg-abnormal"><div class='lg-row'>淨几焚香對竺文，從頭點畫好區分，眼前盡是光明藏，若個仙人現彩雲。<span class='note-inline'>(文光上人)</span></div>
</p><p style="text-indent:0em" class="lg-abnormal"><div class='lg-row'>桃花流水碧山空，爛熳枝頭一色紅，天地世間元別有，藏身不必問壺公。<span class='note-inline'>(問余上人)</span></div>
</p><p style="text-indent:0em" class="lg-abnormal"><div class='lg-row'>山藏美玉水藏珠，秀色時時見步趨，撩起衲衣休放過，板鳴香飯滿磁盂。<span class='note-inline'>(毓之上人)</span></div>
</p><p style="text-indent:0em" class="lg-abnormal"><div class='lg-row'>祖師名字挂虛空，南嶽山高大地同，爾是今人他是古，草頭何處不春風。<span class='note-inline'>(懷讓上人)</span></div>
</p><p style="text-indent:0em" class="lg-abnormal"><div class='lg-row'>露地橫眠有白牛，尋常呼喚即回頭，南泉無故兜芒索，浴主牽來笑不休。<span class='note-inline'>(淨業上人)</span></div>
</p><p style="text-indent:0em" class="lg-abnormal"><div class='lg-row'>打徹身心本一如，始知身外更無餘，瞿曇生下英靈甚，天上人間只有渠。<span class='note-inline'>(智餘上人)</span></div>
</p><p style="text-indent:0em" class="lg-abnormal"><div class='lg-row'>九年面壁意深深，行到嵩山認少林。莫道老胡生性野，齒門雖缺解安心。<span class='note-inline'>(嵩野上人)</span></div>
</p><p style="text-indent:0em" class="lg-abnormal"><div class='lg-row'>天邊飛鳥水邊僧，至化難逃日月燈，一雨夜來春草潤，郊原望去綠層層。<span class='note-inline'>(遠化上人)</span></div>
</p><p style="text-indent:0em" class="lg-abnormal"><div class='lg-row'>飲光尊者空其念，舜若多神沒了身，翻轉太虛為正體，黃華翠竹總精神。<span class='note-inline'>(量虛上人)</span></div>
</p><p style="text-indent:0em" class="lg-abnormal"><div class='lg-row'>朗月當空問若何，清光炯炯照山河，忽然月落階前黑，關外雞鳴放客過。<span class='note-inline'>(朗然上人)</span></div>
</p><p style="text-indent:0em" class="lg-abnormal"><div class='lg-row'>頭上分明頂卻天，低頭腳下踏方磚。修行日用唯真實，打破虛空只一拳。<span class='note-inline'>(實修上人)</span></div>
</p><p style="text-indent:0em" class="lg-abnormal"><div class='lg-row'>戒珠心地好磨瑩，日用頭頭合本明，試看一輪霜夜月，千秋萬古照江城。<span class='note-inline'>(戒月上人)</span></div>
</p><p style="text-indent:0em" class="lg-abnormal"><div class='lg-row'>喚作如如早變腔文，言誰識喪淳龐。好看春草池塘裏，一對鴛鴦不是雙。<span class='note-inline'>(文如上人)</span></div>
</p><p style="text-indent:0em" class="lg-abnormal"><div class='lg-row'>西天舉令一何嚴，蔥嶺逢人露腳尖，萬古長空風月在，敲門瓦子不須拈。<span class='note-inline'>(月門上人)</span></div>
</p><p style="text-indent:0em" class="lg-abnormal"><div class='lg-row'>鼠聲打斷塵勞夢，兀兀身心木石同，好個路頭能打進，寒巖春放萬花紅。<span class='note-inline'>(嬾石監院)</span></div>
</p><p style="text-indent:0em" class="lg-abnormal"><div class='lg-row'>念佛參禪有甚差，東西總是法王家，身常精進心平等，慎勿空空論齒牙。<span class='note-inline'>(勿逸新戒)</span></div>
</p><p style="text-indent:0em" class="lg-abnormal"><div class='lg-row'>妙性圓明不滯功，有無無處也須空，只因念起山河異，撥轉機輪觸處通。<span class='note-inline'>(無念老禪)</span></div>
</p></div>
<div class='div-other'><a id='mulu133' />
<p class='h2'>興化贈道侶<span class='note-inline'>(廿四首)</span></p><p style="text-indent:0em" class="lg-abnormal"><div class='lg-row'>菩提種子下來深，大事因緣善保任，明眼宗師親近後，自能握土變黃金。<span class='note-inline'>(黎太沖)</span></div>
</p><p style="text-indent:0em" class="lg-abnormal"><div class='lg-row'>百年一夢轉頭過，擾擾勞生可奈何，莊子詎煩談物化，見真不變驗恒河。<span class='note-inline'>(解岸齊)</span></div>
</p><p style="text-indent:0em" class="lg-abnormal"><div class='lg-row'>高年好道過溪湄，佛法開張喜及時，落落山川俱舊物，春風一拂有華滋。<span class='note-inline'>(徐華國)</span></div>
</p><p style="text-indent:0em" class="lg-abnormal"><div class='lg-row'>說玅談玄滯路途，算來不是好工夫，直言告報英靈士，拶破虛空笑老胡。<span class='note-inline'>(吳我英)</span></div>
</p><p style="text-indent:0em" class="lg-abnormal"><div class='lg-row'>炳煥靈明共有知，撥塵見佛問何遲？渠無國土如分曉，天上人間更是誰？<span class='note-inline'>(徐煥國)</span></div>
</p><p style="text-indent:0em" class="lg-abnormal"><div class='lg-row'>佛法從來如大海，魚龍蝦蟹任藏身，蓬然風起濤聲激，舉首鶤鵬化巳神。<span class='note-inline'>(吳北海)</span></div>
</p><p style="text-indent:0em" class="lg-abnormal"><div class='lg-row'>屋漏何人見隱微？行藏君子審於幾？請看一念無生處，便是心空及第歸。<span class='note-inline'>(吳六箴)</span></div>
</p><p style="text-indent:0em" class="lg-abnormal"><div class='lg-row'>華開鐵樹劫先春，尊酒何妨適性真。侍宴高堂風日暖，酣歌還問舜何人。<span class='note-inline'>(吳申之)</span></div>
</p><p style="text-indent:0em" class="lg-abnormal"><div class='lg-row'>宗風鼎建郭西頭，賓主同時不外求，春水布帆高掛起，燈前猶記話綢繆。<span class='note-inline'>(戎鼎豪)</span></div>
</p><p style="text-indent:0em" class="lg-abnormal"><div class='lg-row'>乾乾君子法天行，夕惕何從悔吝生？古佛深山來夢想，蓮花社裏著君名。<span class='note-inline'>(戎惕菴)</span></div>
</p><p style="text-indent:0em" class="lg-abnormal"><div class='lg-row'>生心住相輪迴業，無住生心佛祖談，識得此心無寸土，不勞出戶見瞿曇。<span class='note-inline'>(趙心生)</span></div>
</p><p style="text-indent:0em" class="lg-abnormal"><div class='lg-row'>靈光獨耀脫根塵，西社東關不隔津，識得六根清淨相，全彰父母所生身。<span class='note-inline'>(徐耀甫)</span></div>
</p><p style="text-indent:0em" class="lg-abnormal"><div class='lg-row'>靈山慧業阿誰修，喜在塵勞話有投，學得箕時弓在手，庖丁何處見全牛。<span class='note-inline'>(王紹箕)</span></div>
</p><p style="text-indent:0em" class="lg-abnormal"><div class='lg-row'>魯無君子道焉傳，一貫呼來應諾全，千古聖經行世上，怡怡兄弟見先賢。<span class='note-inline'>(王經魯)</span></div>
</p><p style="text-indent:0em" class="lg-abnormal"><div class='lg-row'>撐天拄地作高標，非柏非松歲不凋，佛國有人能識此，常年扣擊自逍遙。<span class='note-inline'>(沈柱國)</span></div>
</p><p style="text-indent:0em" class="lg-abnormal"><div class='lg-row'>畹蘭叢桂見秋春，四序風光日日新，野馬塵埃無定息，靜觀只有坐亭人。<span class='note-inline'>(項桂臺)</span></div>
</p><p style="text-indent:0em" class="lg-abnormal"><div class='lg-row'>平平大道透長安，進步還將退步看。佛性如空何漢楚，江南江北法雲盤。<span class='note-inline'>(沈逵楚)</span></div>
</p><p style="text-indent:0em" class="lg-abnormal"><div class='lg-row'>世事如棋著著新，古今籠罩幾多人，就中明取金剛眼，一任桃花放早春。<span class='note-inline'>(戎克生)</span></div>
</p><p style="text-indent:0em" class="lg-abnormal"><div class='lg-row'>情亡見謝髑髏乾，正眼開來法界寬，行盡無邊香水海，普賢毛孔未曾完。<span class='note-inline'>(陳香<span class='corr'>海</span>)</span></div>
</p><p style="text-indent:0em" class="lg-abnormal"><div class='lg-row'>定起靈山待罔明，兩人雙掌一時鳴，真機嗣後誰端的？想殺當年邵武英。<span class='note-inline'>(宗嗣武)</span></div>
</p><p style="text-indent:0em" class="lg-abnormal"><div class='lg-row'>憂患休言入佛遲，動心忍性聖賢基，一漚便是滄溟體，雨施雲行莫問誰。<span class='note-inline'>(徐思海)</span></div>
</p><p style="text-indent:0em" class="lg-abnormal"><div class='lg-row'>會同宗廟正衣冠，赤也何如志久安，適越尚存竿禮愛，舞雩風詠只今看。<span class='note-inline'>(陸載甫)</span></div>
</p><p style="text-indent:0em" class="lg-abnormal"><div class='lg-row'>曾聞觀海難為水，洵若登山亦小天，我有一機明祖意，須彌頂上浪華旋。<span class='note-inline'>(楊海若)</span></div>
</p><p style="text-indent:0em" class="lg-abnormal"><div class='lg-row'>春服何須製暮春，杏壇學胍古今新，浴乎風矣歸而詠，受用分明點與人。<span class='note-inline'>(李艾山)</span></div>
</p></div>
<div class='div-other'><a id='mulu134' />
<p class='h2'>答李壹之文學初問</p><p style="text-indent:0em" class="lg-abnormal"><div class='lg-row'>生死本無性，迷妄生死興，譬如空中華，病眼所自見。彼眼若無病，空華何所覓？智者善思惟，自須祛妄見。妄見既不起，諸疑自冰消，於佛所說法，便能深諦信。</div>
</p><p class="head3">二問</p>
<p style="text-indent:0em" class="lg-abnormal"><div class='lg-row'>參禪脫生死，先務破情關，情關打不開，參禪沒交涉。父母及妻孥，愛纏非一生，欲脫生死人，先須厭世相。厭極情乃疏，疏極情自破，留情索降伏，古今無是事。譬如人執火，去火手不燒，執火不肯捨，佛亦無方救。請於眷戀時，猛烈一自看，自既無生死，父母何有哉？常能作是想，即入諸佛道。</div>
</p></div>
<div class='div-other'><a id='mulu135' />
<p class='h2'>示沈逵楚<span class='note-inline'>(沈業屠偶心異疾，禮師求救。師示此偈，命自為懺。沈遂發願徙業。未幾，疾瘳，卒為善士云。)</span></p><p style="text-indent:0em" class="lg-abnormal"><div class='lg-row'>一切眾生性，即是諸佛性，一切眾生命，即是諸佛命。命命既相同，性性同清淨，無故損他命，自命能無病。有因必有果，佛說如明鏡，念念念度生，即是諸佛行。三寶慈悲光，暗中能照映，常傍佛光行，大路甚平正。人有不忍心，賢哉夫子孟，愛物得壽考，積善有餘慶。古語篤行之，山僧開示竟。</div>
</p></div>
<p class='juan'>七會餘錄卷五<span class='note-inline'>(終)</span></p></div>
</div><!-- end of div[@id='body'] -->
</body></html>