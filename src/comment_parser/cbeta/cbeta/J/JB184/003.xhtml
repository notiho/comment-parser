<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>牧雲和尚七會語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>牧雲和尚七會餘錄卷之三</p><p class="byline">姑蘇西華山秀峰寺門人<span class='note-inline'>(行瑋)</span>等編</p>
<div class='div-other'><a id='mulu22' />
<p class='h1'>像贊</p>
<div class='div-other'><a id='mulu23' />
<p class='h2'>釋迦佛在鹿苑初度憍陳如五尊者圖</p><p style="text-indent:0em" class="lg-abnormal"><div class='lg-row'>草座未敷，全機<span class='corr'>已</span>露。寶藏打開，兩手分付。癡哉五人，別尋道路。雖然罕遇克家，也為難脫滯貨。三七思惟<span class='corr'>已</span>後，賺殺好人無數。而今別有家風，盡大地人一棒打來齊度。</div>
</p></div>
<div class='div-other'><a id='mulu24' />
<p class='h2'>釋迦文殊普賢圖<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>三箇面目是誰？圖畫是佛非佛，指鹿為馬，曰智曰行，半真半假，常作是觀，行深般若。</div>
</p><p style="text-indent:0em" class="lg-abnormal"><div class='lg-row'>獅子全威踞地，象王鼻孔遼天，獨有迦文無伴，長年拱卻雙拳。咄！誰家灶裡無些火，剛待明星眼始穿。</div>
</p></div>
<div class='div-other'><a id='mulu25' />
<p class='h2'>接引佛<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>腦後圓光誰不有？特地為人垂隻手。若人道得接手句，免得癡狂外邊走。</div>
</p><p style="text-indent:0em" class="lg-abnormal"><div class='lg-row'>無量光明現指端，婆心憶子實悲酸，男兒若豁通方眼，東土西天總一般。</div>
</p></div>
<div class='div-other'><a id='mulu26' />
<p class='h2'>文殊</p><p style="text-indent:0em" class="lg-abnormal"><div class='lg-row'>曾為七佛師，深達法源底，現住清涼山，常愛騎獅子。舉世稱菩薩，燒香遙頂禮。山僧驀地逢，拳頭照面搥。何故不見道：我真文殊，無是文殊。</div>
</p></div>
<div class='div-other'><a id='mulu27' />
<p class='h2'>普賢白象</p><p style="text-indent:0em" class="lg-abnormal"><div class='lg-row'>法界為身，微塵為願，覿面難藏，普賢妙相。象王回顧落花紅，闊步元來彼此同。咄！誰在你之毛孔中？</div>
</p></div>
<div class='div-other'><a id='mulu28' />
<p class='h2'>普眼</p><p style="text-indent:0em" class="lg-abnormal"><div class='lg-row'>衛佛降魔外，寶杵護身符，怕喫長粳米，不到北俱盧。</div>
</p></div>
<div class='div-other'><a id='mulu29' />
<p class='h2'>觀音<span class='note-inline'>(七首)</span></p><p style="text-indent:0em" class="lg-abnormal"><div class='lg-row'>右手執如意，左手撥數珠，南無觀世音，箇事只自知。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>十方俱擊鼓，十處一時聞，圓通無外覓，家家觀世音。</div>
</p><p class="head3">又<span class='note-inline'>(有善財拱立)</span></p>
<p style="text-indent:0em" class="lg-abnormal"><div class='lg-row'>從聞思修，入三摩地，冷暖自知，如人飲水，所以楊枝不辭灑汝。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>菩薩視眾生，猶如一赤子，赤子若有求，菩薩靡有違。所以道：無緣慈力赴群機，明月影臨千江水。</div>
</p><p style="text-indent:0em" class="lg-abnormal"><div class='lg-row'>證圓通根，隨波逐浪，獨立鰲頭，念輪不放。秪因一點老婆心，下與眾生同悲仰。</div>
</p><p style="text-indent:0em" class="lg-abnormal"><div class='lg-row'>過去正法明，現前觀自在，佛界既不居，同塵了無礙。倒轉鐵船頭，撈摝眾生海。一彈指震海潮音，自甘瞌睡真無耐。</div>
</p><p style="text-indent:0em" class="lg-abnormal"><div class='lg-row'>十方俱擊鼓，槌下全機露，十處一時聞，圓通不隔塵，蹉過那一著。南無觀世音。</div>
</p></div>
<div class='div-other'><a id='mulu30' />
<p class='h2'>魚籃觀音</p><p style="text-indent:0em" class="lg-abnormal"><div class='lg-row'>本來面目，非男女相，無端向金沙灘頭賣俏。被人喚作馬郎婦，雲鬟高挽，玉步輕移。悲哉悲哉！相逢眼裏盡無珠，盡看佳人來賣魚。</div>
</p></div>
<div class='div-other'><a id='mulu31' />
<p class='h2'>須菩提</p><p style="text-indent:0em" class="lg-abnormal"><div class='lg-row'>問汝解空尊者，手中是個甚麼。有口不能答，我且向壁間高掛。</div>
</p></div>
<div class='div-other'><a id='mulu32' />
<p class='h2'>布袋和尚</p><p style="text-indent:0em" class="lg-abnormal"><div class='lg-row'>明州市中等個人，解開布袋無不有，一喚回頭識得渠，莫待龍華始稽首。</div>
</p></div>
<div class='div-other'><a id='mulu33' />
<p class='h2'>寒山拾得</p><p style="text-indent:0em" class="lg-abnormal"><div class='lg-row'>掃帚頭上，佛也不容；竹筒裏面，是物著得。大人境界，只可你知。我知乞兒伎倆，慣把神嚇鬼嚇，往來國清寺，將謂有奇特。阿呵呵！自非豐干饒舌，至今誰識你者二賊。</div>
</p></div>
<div class='div-other'><a id='mulu34' />
<p class='h2'>扇畫十八羅漢過海</p><p style="text-indent:0em" class="lg-abnormal"><div class='lg-row'>胡僧成隊詣龍宮，驀劄收來掌握中，把住放行全在我，看渠別使甚神通。</div>
</p></div>
<div class='div-other'><a id='mulu35' />
<p class='h2'>伏虎羅漢</p><p style="text-indent:0em" class="lg-abnormal"><div class='lg-row'>騎者不是僧，走者不是虎，驀地忽相逢，利牙爪可怖。咄露！</div>
</p></div>
<div class='div-other'><a id='mulu36' />
<p class='h2'>補衲羅漢</p><p style="text-indent:0em" class="lg-abnormal"><div class='lg-row'>海印發光，扶桑日湧。老眼未花，針線善用。天寒人寒，大家知有。汝忙我閒，且自袖手。</div>
</p></div>
<div class='div-other'><a id='mulu37' />
<p class='h2'>閱經羅漢</p><p style="text-indent:0em" class="lg-abnormal"><div class='lg-row'>圓月在空，何不仰面？鑽他故紙，驢年夢見。咄哉吾友！老不歇心。童子熟睡，三昧深深。</div>
</p></div>
<div class='div-other'><a id='mulu38' />
<p class='h2'>初祖達磨讚<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>特地西來無所長，廓然無聖惱梁王，趁出石頭城外去，至今腳下水茫茫。</div>
</p><p style="text-indent:0em" class="lg-abnormal"><div class='lg-row'>人心無處覓，你向何處指？莫怪流支三藏打落當門牙齒。</div>
</p><p style="text-indent:0em" class="lg-abnormal"><div class='lg-row'>西天到東土，曾不會唐言。賣弄無底缽，嵩山坐九年。受盡霜雪苦，凍得皮骨穿。若論直指與單傳，便好當胸進一拳。</div>
</p><p style="text-indent:0em" class="lg-abnormal"><div class='lg-row'>此是東土初祖，號曰菩提達磨。在西天剪異見破六宗，卻似多能，到金陵被梁武問，一言即便話墮。因茲暗度江，兩眉愁不破。雖然沒用處，也是冷熱貨。九載嵩山憑獨坐。</div>
</p></div>
<div class='div-other'><a id='mulu39' />
<p class='h2'>天童本師密老和尚<span class='note-inline'>(八首)</span></p><p style="text-indent:0em" class="lg-abnormal"><div class='lg-row'>者尊慈也大奇，本來面不動，而變正顏色，不怒而威。杖子用慣，左右未嘗須臾離，但見人來便一錐，老婆心忒煞癡。</div>
</p><p style="text-indent:0em" class="lg-abnormal"><div class='lg-row'>坐六處道場，接待唯白棒，家風老不改，立吾宗榜樣。如雷如霆，絕邊絕量，天下共知，天童和尚。</div>
</p><p style="text-indent:0em" class="lg-abnormal"><div class='lg-row'>杖子不拈，神情閒暇，為鯤為鵬，待人自化。濟濟兒孫，傳腳下，珍重諸方，須識這話。咄！</div>
</p><p style="text-indent:0em" class="lg-abnormal"><div class='lg-row'>描不成，畫不就，老和尚沒窠臼。突出筆尖來，何人能信受？覿面肯承當，處處光通透。</div>
</p><p style="text-indent:0em" class="lg-abnormal"><div class='lg-row'>短髮樁樁白似雪，兀坐剛能守一橛，為人為徹，打人見血倒一說，鐵額銅頭任叫屈。</div>
</p><p style="text-indent:0em" class="lg-abnormal"><div class='lg-row'>古古怪怪老和尚，白棒打人忒無狀。家醜如何敢外揚？只可隨身而供養，佛祖立下風，誰能窺頂相？莫邪橫按驗龍蛇，千古令行滄海上。</div>
</p><p style="text-indent:0em" class="lg-abnormal"><div class='lg-row'>巨靈抬手華山崩，金翅劈海毒龍吞。生擒活捉箇手段，盡法那怕無兒孫。二十年在鑪錘間，左湊右泊難為言。得皮得髓莫舉著，你東我西各一天。如王氣宇坐當軒，來者應須高著眼。</div>
</p><p style="text-indent:0em" class="lg-abnormal"><div class='lg-row'>奮獅子全威，縱象王高步，起家于耕稼陶漁，發軔超人天佛祖，壁立沒人情，孤硬無與比。以萬言落紙墨間，斬絕異端；以一棒出諍鬥時，折衝魔壘。三十餘年，獨當臨濟，雷霆轟轟走于世；正法眼藏，叵耐瞎驢滅卻去。</div>
</p></div>
<div class='div-other'><a id='mulu40' />
<p class='h2'>自讚<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>少小便軟頑，出家說大話，黑漆皮燈籠，要將佛祖跨。浪走三十年，不上又不下，雖升臨濟堂，棒打最驚怕。梢頭也學拈，豈不成話杷？有問臨機答不來，往往指鹿以為馬。誤賺多少人背地裏唾罵，揮麈臨風自閒暇。</div>
</p><p style="text-indent:0em" class="lg-abnormal"><div class='lg-row'>出娘胎來多坎坷。面上毫無歡喜相。闖入空門無所得。手裏捏根木拄杖。據座為人緣甚薄。胸中浩氣且倔強。該抹佛祖自稱尊。其餘那掛眉毛上。觸著怒發如雷霆。野狐鼠子魂俱喪。兒孫慎莫瞻禮渠。難合頭時免惆悵。</div>
</p><p style="text-indent:0em" class="lg-abnormal"><div class='lg-row'>黃檗指黑豆藥山透牛皮，者漢也奇特，效大人所為，雖傳臨濟宗，愛看龍樹論，以彼廣大辯，發<span class='corr'>已</span>入骨鈍。極深而研幾，妙處心自知，語言不及處，兩指撚髭鬚。</div>
</p></div></div>
<div class='div-other'><a id='mulu41' />
<p class='h1'>佛事</p>
<div class='div-other'><a id='mulu42' />
<p class='h2'>為滿川老禪下火<span class='note-inline'>(川工砌石)</span></p><p>硿硿磕磕，東疊西疊，補缺真言，念來不歇。此是阿誰？滿川老禪？老來病至，口硬心堅，真常流注，何變何遷？雖然轉身句子，不妨與汝道破。太白峰高，千古在重新，放出一雙拳。</p>
</div>
<div class='div-other'><a id='mulu43' />
<p class='h2'>為無量化主下火<span class='note-inline'>(病瞽)</span></p><p>舜若多神無身，覺觸阿那律陀，無目能窺無量禪人，真不見如何解？請我茶毗參玄士知不知面面相看也大奇。丙丁童子來求火，燒落虛空，兩道眉擲下火炬。</p>
</div>
<div class='div-other'><a id='mulu44' />
<p class='h2'>為大宇朗石二亡宿下火</p><p>指云：者是大宇，大德者是朗石上座。一人曾參禪，一人但持戒。始初各自行，末後同一處，日炙與風吹，面目無向背。雖然，莫為露地便安居，直須超越諸三昧，攛下火炬。</p>
</div>
<div class='div-other'><a id='mulu45' />
<p class='h2'>為雪如禪人下火</p><p>火柴頭上雪花飛，生亦如來死亦如復以杖擊云雪如雪如摸著棒痕須撒手，大千隨處好安居。</p>
</div>
<div class='div-other'><a id='mulu46' />
<p class='h2'>為寄宗禪人下火</p><p>性空真火，性火真空，當頭點出，赤體通同。十方智者，皆入此宗。寄宗寄宗，直須兩腳捎空，莫管南北西東。</p>
</div>
<div class='div-other'><a id='mulu47' />
<p class='h2'>為解副寺下火</p><p>起龕，世間大苦唯生死，今古賢愚莫可逃，獨有道人能透脫，四山相通總逍遙。解如上座生緣陽羡落髮，天童結社成菴多年若一日放身，捨命為眾如為<span class='corr'>己</span>。今者山門不幸，失此股肱，痛痒相關，不勝涕泗。雖然生以不生，生死以不死。死不須末後問行程，他家自有通霄路。以拄杖擊龕云：起。</p>
<p>舉火云：藥王焚本身，善財投火聚，兩兩逞風流，古今稱善美。有條攀條，無條攀例，擲下火炬。</p>
</div>
<div class='div-other'><a id='mulu48' />
<p class='h2'>為典座古源下火</p><p>起龕昨晚變生作，熟今朝眼閉痰迷。果是生死呼吸事，黃昏難保聽朝雞。雖然如是，十方蕩蕩觸目，菩提急須移步，冷地不可久居。</p>
<p>舉炬云：古源古源叢林，辛苦多年。雖然眾口難調，要且五味俱全。擲火炬云：收因結果處，一朵火中蓮。</p>
</div>
<div class='div-other'><a id='mulu49' />
<p class='h2'>為依蓮監院下火</p><p>起龕，歇下身心<span class='corr'>已</span>七年，年年秋月炤龕前。而今轉步無依倚，剎剎塵塵盡寶蓮。</p>
<p>舉火云。依監院依監院。長興山裏出身長水塘邊了願一雙。空手叢林開建雲水。往往來來飽粥飽飯念道。心堅十載法輪轉。末後殷勤送汝行。不惜火光重。指點擲下火炬。</p>
</div>
<div class='div-other'><a id='mulu50' />
<p class='h2'>為大光禪人下火</p><p>大光大光，遍界難藏，當頭點破，善自迴光。通身化作金剛燄，死去生來也不妨。</p>
</div>
<div class='div-other'><a id='mulu51' />
<p class='h2'>為慈航師下火</p><p>雲犀玩月，木馬遊春，衲僧腳下，不帶纖塵。火光三昧全身現，鼻孔分明搭上唇。</p>
</div>
<div class='div-other'><a id='mulu52' />
<p class='h2'>為五禪人秉炬</p>
<div class='div-other'><a id='mulu53' />
<p class='h3'>揚州純一禪人</p><p>天地同根，萬物一體中不容他死生，何處以火炬打圓相云純一上座。烈燄光中信步遊，江南江北總風流。</p>
</div>
<div class='div-other'><a id='mulu54' />
<p class='h3'>照湛禪人</p><p>來不來，去不去，眉毛眼睛常相對。大眾！此是甚麼人？以火炬拂云：把火照面看看看，不離當處常湛然，覓即知君不可見。</p>
</div>
<div class='div-other'><a id='mulu55' />
<p class='h3'>自然禪人</p><p>生老病死身，金剛堅固體，曠劫至今，曾無變異。還會麼？會則一任撒風撒顛，不會則一把乾茆火自然無避處。</p>
</div>
<div class='div-other'><a id='mulu56' />
<p class='h3'>養心盲禪人</p><p>頂門正眼，輝天鑑地，真個瞎來，超世出世，養心養心，個時兩腳捎空，千聖羅籠不住。雖然如是，一炬紅光助汝行，錦上添花太現成。</p>
</div>
<div class='div-other'><a id='mulu57' />
<p class='h3'>了凡禪人</p><p>赤肉團上，壁立千仞，凡聖死生，曾無纖影了上人若如是了，可謂了了了時無可了；其或未然，某上座向冷處著把火去也。攛下炬云：炤顧眉毛。</p>
</div></div>
<div class='div-other'><a id='mulu58' />
<p class='h2'>棲真為能徹禪人火</p><p>能徹能徹，喫水也咽，病在心頭，如何分雪？我因拈棒打骨節，保汝通身能大徹，驢胎馬腹隨他去。人間天上休分別，末後殷勤更助汝。把火急須撩起便行，記取山頭風月。</p>
</div>
<div class='div-other'><a id='mulu59' />
<p class='h2'>過崑山祗園菴為四維寬公秉炬</p><p>生死二字是箇縵天網子，盡大地人被伊籠罩，獨大丈夫漢直下覷透，翻為解脫大海，出沒無礙，去住自由。四維寬公發跡錦江，間關南北，備歷講筵，足稱義虎。無端走入金粟山，撞著個老古錐，向命脈上一劄，吐氣不得，遂爾改聲換調，克究<span class='corr'>己</span>躬，末後被東塔破山明兄印破面門，灑灑落落，林下水邊，潛行密用。今則報緣謝於祗園，全體示真實相，向火燄中說法，同友共來證明。大眾！且道伊還有不了底事麼？擲火炬云：將此身心奉塵剎，是則名為報佛恩。</p>
</div>
<div class='div-other'><a id='mulu60' />
<p class='h2'>住破山寺為尊證鄰虛老師秉炬<span class='note-inline'>(師楚中人)</span></p><p>金粟會裏相逢不覺于今廿載。一缽孤雲。野鶴翛然。獨遊方外。於戒憑師作證於法。以我為尊遠白維楊。直來琴水八十行腳。大端克肖。古人不掛寸絲。迥出今時行履同流敬仰叢席知名。今則告寂南闕。移龕北岫。末後特為舉揚。助把性空真火。請就火光三昧撒手歸真。踏破大千死生遊戲。大眾且道真歸何處。攛火炬云。此去漢陽不遠。</p>
</div>
<p class='juan'>七會餘錄卷三<span class='note-inline'>(終)</span></p>
<div class='div-w'><a id='mulu61' />
<p class='h2'>安座</p><p>那伽常在定，無有不定時，生與去來，紿是閒名字，惟我祗園姪，生死親證此，既此全身，沒後露全機，便是雙林為人句。</p>
</div>
<div class='div-w'><a id='mulu62' />
<p class='h2'>封龕</p><p>遍界不曾藏，為甚要遮掩透過，師關順逆，皆方便祗姪和尚生身闔閣之中，盧頂上二十餘年，撐一隻斷頭船子不著彼岸不住，中流還接，仝類悉濟苦河，登道一女中丈夫僧中麟鳳，是故近者悅遠者來。今畢其能事，覿體掃真，面目儼在，只是不許時人容易窺覷。大眾！莫怪老僧瞞汝去也。卓拄杖云：封。</p>
</div></div>
</div><!-- end of div[@id='body'] -->
</body></html>