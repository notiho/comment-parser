<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>盤山了宗禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>盤山了宗禪師語錄卷第四</p><p class="byline">書記恒滋記錄</p>
<div class='div-other'><a id='mulu25' />
<p class='h1'>拈古</p>
<div class='div-orig'><p style="margin-left:1em">王常侍一日訪臨濟，同到僧堂內，常侍曰：「這一堂還看經否？」臨濟曰：「不看經。」常侍曰：「學禪否？」臨濟曰：「不學禪。」常侍曰：「經文不看，禪又不學，畢竟作甚麼？」臨濟曰：「總教伊成佛作祖去。」常侍曰：「金屑雖貴，落眼成翳，又作麼生？」臨濟曰：「我將謂你是個俗漢。」</p>
</div>
<div class='div-commentary'><p style="margin-left:1em;text-indent:-1em">拈云：「臨濟老漢橫按莫邪，誰敢當鋒？等閒被這俗漢一拶，只得冰消瓦解。且道這俗漢又有甚麼奇特？還會麼？識得無中能唱處，方知元不在宮商。」</p>
</div>
<div class='div-orig'><p style="margin-left:1em">雲門道：「既知來處，且道甚麼劫中無祖師？」自代云：「某甲今日不著便。」</p>
</div>
<div class='div-commentary'><p style="margin-left:1em;text-indent:-1em">拈云：「雲門老漢也是做賊人膽虛。」</p>
</div>
<div class='div-orig'><p style="margin-left:1em">魯祖凡有僧來參，即面壁而坐。一日南泉至，亦面壁而坐。南泉遂於背上拍一掌，祖曰：「誰？」泉曰：「普願。」祖云：「作甚麼？」泉云：「也是尋常。」</p>
</div>
<div class='div-commentary'><p style="margin-left:1em;text-indent:-1em">拈云：「釣盡江波，錦鱗始遇。不是南泉承當，幾乎眉毛墮地。還會麼？一雞纔叫百雞啼。」</p>
</div>
<div class='div-orig'><p style="margin-left:1em">溈山示眾云：「老僧百年後向山下作一頭水牯牛，左脅書五字曰：『溈山僧某甲。』此時喚作溈山僧又是水牯牛，喚作水牯牛又是溈山僧。喚作甚麼即得？」</p>
</div>
<div class='div-commentary'><p style="margin-left:1em;text-indent:-1em">拈云：「溈山老漢山上為僧、山下為牛且止，只如不是僧、不是牛，畢竟是個甚麼？」喝一喝：「三十年後自有知音。」</p>
</div>
<div class='div-orig'><p style="margin-left:1em">僧問同安：「如何是和尚家風？」安云：「金雞抱子歸霄漢，玉兔懷胎向紫微。」僧云：「忽遇客來，將何秪待？」安云：「金果早朝猿摘去，玉花到晚鳳啣來。」</p>
</div>
<div class='div-commentary'><p style="margin-left:1em;text-indent:-1em">拈云：「同安恁麼道，不妨奇特。若是盤山又且不然，或有人問：『如何是和尚家風？』即向他道：『硬的是拳，軟的是棒。』『客來將何祗待？』亦云：『飯後一盃茶。』」</p>
</div>
<div class='div-orig'><p style="margin-left:1em">提婆達多在地獄中，世尊令阿難傳問云：「汝在地獄中可忍否？」云：「雖在地獄中，如三禪天樂。」世尊又令阿難傳問：「你還求出否？」<span class='note-inline'>(云)</span>「待世尊入地獄分。」云：「世尊既無入地獄分，我豈有出地獄分？」</p>
</div>
<div class='div-commentary'><p style="margin-left:1em;text-indent:-1em">拈云：「皮裏脈路，袖裏金針。既無出入之分，且道喚什麼作地獄？喚什麼作天堂？還識二老人落處麼？但有一人發真歸源，十方虛空悉皆消殞。」</p>
</div>
<div class='div-orig'><p style="margin-left:1em">瑞巖禪師居丹丘瑞巖，坐磐石，終日如愚，每日喚：「主人公。」復應諾，乃曰：「惺惺著，他後莫受人謾卻。」後有僧參玄沙，沙問：「近離甚處？」曰：「瑞巖。」沙曰：「有何言句示徒？」僧舉前話，沙曰：「一等是弄精魂也，甚奇怪。」乃曰：「何不且在彼作？」曰：「<span class='corr'>已</span>遷化也。」沙曰：「而今喚得應麼？」僧無對。</p>
</div>
<div class='div-commentary'><p style="margin-left:1em;text-indent:-1em">拈云：「瑞巖夢中說夢，玄沙打草只要驚蛇。這僧不識高低，至今墮坑落塹。盤山當時若見，劈面一拳，管教老漢分疏不下。」</p>
</div>
<div class='div-orig'><p style="margin-left:1em">大梅常禪師。僧問：「和尚見馬祖得什麼道理，便住此山？」梅云：「馬祖道：『即心即佛。』」僧舉似，馬祖卻令僧傳語大梅云：「馬祖佛法近日不同，又道：『非心非佛。』」梅曰：「這老漢，惑亂人心未有了日。任他『非心非佛』，我秪是『即心即佛』。」馬祖聞之曰：「梅子熟也。」</p>
</div>
<div class='div-commentary'><p style="margin-left:1em;text-indent:-1em">拈云：「馬祖翻掌是雲、覆掌是雨，大梅雖是不避風雨，從未勦絕在。且道如何得勦絕去？開口成雙橛，揚眉落二三。」</p>
</div>
<div class='div-orig'><p style="margin-left:1em">舉洞山示眾云：「秋初夏末，兄弟或東或西，直須向萬里無寸草處去。」又云：「只如萬里無寸草處作麼生去？」石霜云：「出門便是草。」大陽云：「直道不出門亦是草漫漫地。」</p>
</div>
<div class='div-commentary'><p style="margin-left:1em;text-indent:-1em">拈云：「這三個老漢只知一鼻孔出氣，未免身在草裏。盤山即不然，只如『萬里無寸草作麼生去？』止道：荊棘叢中過，一葉不沾身。」</p>
</div>
<div class='div-orig'><p style="margin-left:1em">白雲祥和尚問僧：「不壞假名而談實相作麼生？」僧云：「遮箇是倚子。」白雲以手撥：「將鞋袋來。」僧無對，白雲云：「這虛頭漢。」雲門聞云：「須是祥兄始得。」</p>
</div>
<div class='div-commentary'><p style="margin-left:1em;text-indent:-1em">拈云：「雲門扶起不扶倒，只看眉毛長，不顧舌頭短。這僧當時若是伶俐衲僧，待他道『將鞋袋來』，只呵呵大笑便出，管教白雲有理難伸。」</p>
</div>
<div class='div-orig'><p style="margin-left:1em">世尊。有異學問：「諸法是常耶？」世尊不對，又問：「諸法是無常耶？」亦不對，異學曰：「世尊具一切智，何不對我？」世尊云：「汝之所問，皆為戲論。」</p>
</div>
<div class='div-commentary'><p style="margin-left:1em;text-indent:-1em">拈云：「世尊無語，其聲如雷。異學有語，其聲似啞。還識得瞿曇意旨麼？莫從百草巔頭薦，覿面無私亙古今。」</p>
</div>
<div class='div-orig'><p style="margin-left:1em">外道問世尊：「昨日說什麼法？」世尊曰：「說定法。」外道曰：「今日說什麼法？」世尊曰：「說不定法。」外道曰：「昨日定，今日為什麼不定？」世尊曰：「昨日定，今日不定。」</p>
</div>
<div class='div-commentary'><p style="margin-left:1em;text-indent:-1em">拈云：「外道逐河尋金，不知金在沙內。世尊撲牛，不用繩索。雖然如是，也是一隊龍頭蛇尾漢。還知世尊落處麼？若不躍龍門，焉知滄海寬？」</p>
</div>
<div class='div-orig'><p style="margin-left:1em">世尊初於臘月八日明星出時忽云：「奇哉！一生眾生俱有如來智慧德相。但以執著妄想，不能得證。」</p>
</div>
<div class='div-commentary'><p style="margin-left:1em;text-indent:-1em">拈云：「老胡病眼見空花，六年苦行見箇恁麼道理？檢點將來，也是合眼說夢。」</p>
</div>
<div class='div-orig'><p style="margin-left:1em">法眼因僧問：「聲色兩字如何透得？」師召大眾曰：「諸上座，且道這箇僧還透得也未？若會此問處，透聲色即不難。」</p>
</div>
<div class='div-commentary'><p style="margin-left:1em;text-indent:-1em">拈云：「這僧眼裏著楔，法眼借劍殺人。且道聲色作麼生透？若透得聲色句，要見法眼也不難。」</p>
</div>
<div class='div-orig'><p style="margin-left:1em">梁武帝問達磨大師：「如何是聖諦第一義？」磨云：「廓然無聖。」帝云：「對朕者誰？」磨云：「不識。」帝不契，遂渡江，至少林，面壁九年。</p>
</div>
<div class='div-commentary'><p style="margin-left:1em;text-indent:-1em">拈云：「武帝離波覓水，達磨機欠方圓，未免少林九載，嘴挂壁上。且道還識二老問答處麼？如人飲水，冷煖自知。」</p>
</div>
<div class='div-orig'><p style="margin-left:1em">僧遊五臺問一婆子曰：「臺山路向什麼處去？」婆曰：「驀直去。」僧纔行，婆云：「好箇阿師，又恁麼去也。」僧舉似趙州，州云：「待我去勘過。」明日師便去問：「臺山路向甚處去？」婆曰：「驀直去。」師便去，婆子曰：「好箇師僧，又恁麼去。」師歸院謂僧云：「臺山婆子為汝勘破了也。」</p>
</div>
<div class='div-commentary'><p style="margin-left:1em;text-indent:-1em">拈云：「趙州鼻孔遼天，婆子舌頭托地。檢點將來，總被傍人勘破。且道誰是看破者？」復一喝。</p>
</div>
<div class='div-orig'><p style="margin-left:1em">趙州因僧問：「狗子還有佛性也無？」州云：「有。」僧云：「既有，為甚麼卻撞入這箇皮袋？」州云：「為他知而故犯。」又有僧問：「狗子還有佛性也無？」州云：「無。」僧云：「一切眾生皆有佛性，狗子為什麼卻無？」州云：「為伊有業識在。」</p>
</div>
<div class='div-commentary'><p style="margin-left:1em;text-indent:-1em">拈云：「趙州道『有』也不多，道『無』也不少。難為這僧，自投狗腹中，無有出期在。」</p>
</div>
<div class='div-orig'><p style="margin-left:1em">天衣舉《金剛經》云：「若見諸相非相，即見如來。」法眼云：「若見諸相非相，即不見如來。」師云：「若見諸相非相，眼中在什麼處？此語有兩負門。」</p>
</div>
<div class='div-commentary'><p style="margin-left:1em;text-indent:-1em">拈云：「諸相非相，有收有放。見與不見，兩文一貫。還識天衣、法眼麼？魚行水濁，鳥飛毛落。」</p>
</div>
<div class='div-orig'><p style="margin-left:1em">南泉、歸宗、麻谷三人同去見忠國師，至中途，南泉就地一畫一圓相云：「道得則去。」歸宗坐在圓相裏，麻谷作女人拜。</p>
</div>
<div class='div-commentary'><p style="margin-left:1em;text-indent:-1em">拈云：「南泉當路掘井，歸宗放水成渠，麻谷因齋慶讚。這三箇老漢，若以正眼觀來，各與二十棒。何故？我王庫內，無如是刀。」</p>
</div>
<div class='div-orig'><p style="margin-left:1em">龐居士問靈照女：「明明百草頭，明明祖師意，作麼生會？」靈照云：「這老漢頭白齒黃，作這箇見解。」居士云：「你作麼生？」照云：「明明百草頭，明明祖師意。」</p>
</div>
<div class='div-commentary'><p style="margin-left:1em;text-indent:-1em">拈云：「居士先行後到，靈照後行先到。雖然縱奪即不無，未免外揚家醜。盤山若見時，縛作一束，送在長江。且道過在什麼處？明明百草頭，明明祖師意。」</p>
</div></div>
<div class='div-other'><a id='mulu26' />
<div class='div-orig'><p style="margin-left:1em">子曰：「參乎，吾道一以貫之。」曾子曰：「唯。」</p>
</div>
<div class='div-commentary'><p style="margin-left:1em;text-indent:-1em">拈云：「為憐三歲子，不惜兩莖眉。」</p>
<p>頌曰。</p>
<p style="margin-left:1em">父子相酬向上機，箇中消息幾人識？知音不在頻頻舉，直下承當更不疑。</p>
</div>
<div class='div-orig'><p style="margin-left:1em">子出，門人問曰：「何謂也？」曾子曰：「夫子之道，忠恕而<span class='corr'>已</span>矣。」</p>
</div>
<div class='div-commentary'><p style="margin-left:1em;text-indent:-1em">拈云：「不遇知音者，徒勞盡碎琴。」</p>
<p>頌曰。</p>
<p style="margin-left:1em">問得理淺答得深，更何言外覓疏親？道非物外非道，堪嘆區區在半程。</p>
</div>
<div class='div-orig'><p style="margin-left:1em">顏淵喟然歎曰：「仰之彌高，鑽之彌堅，瞻之在前，忽焉在後。」</p>
</div>
<div class='div-commentary'><p style="margin-left:1em;text-indent:-1em">拈云：「如人飲水，溫煖自知。」</p>
<p>頌曰。</p>
<p style="margin-left:1em">倒腹傾腸幾箇知，更無毫髮可相依。佳音不入聾人耳，誰解潘閬倒騎驢？</p>
</div>
<div class='div-orig'><p style="margin-left:1em">道也者，不可須臾離也。可離，非道也。</p>
</div>
<div class='div-commentary'><p style="margin-left:1em;text-indent:-1em">拈云：「冰不離水，水不離冰。」</p>
<p>頌曰。</p>
<p style="margin-left:1em">平常日用不相離，喫飯穿衣你是誰？堪笑世間癡男子，甜桃拋卻覓酸梅。</p>
</div>
<div class='div-orig'><p style="margin-left:1em">南嶽懷讓禪師初往曹溪參六祖問：「什麼處來？」師曰：「嵩山來。」曰：「什麼物恁麼來？」師曰：「說似即不中。」曰：「還可修證否？」師曰：「修證即不無污染諸佛三所護念。汝既如是，吾亦如是。」</p>
</div>
<div class='div-commentary'><p style="margin-left:1em;text-indent:-1em">頌曰。</p>
<p style="margin-left:1em">說似一物即不中，山河大地起悲風。浮雲散盡光皎潔，星自星兮辰自辰。</p>
</div>
<div class='div-orig'><p style="margin-left:1em">讓和尚居南岳時，馬祖住傳法院，常日坐。禪師知是法器，往問曰：「大德坐禪圖什麼？」曰：「圖作佛。」師一日乃取磚於彼菴前磨，曰：「磨此何為？」師曰：「磨作鏡。」曰：「磨磚豈得成鏡？」師曰：「坐禪豈得成佛？」曰：「如何即是？」師曰：「如牛駕車，車若不行，打車即是？打牛即是？」於是悟旨於言下。遂印心傳法。符西祖讖「馬踏殺天下人」之語，南宗闡於江西。</p>
</div>
<div class='div-commentary'><p style="margin-left:1em;text-indent:-1em">拈云：「坐禪求佛，捏目生花。磨磚成鏡，惑亂人心。這二老漢，正好一坑埋卻。」</p>
<p>頌曰。</p>
<p style="margin-left:1em">南山下雨北山雷，馬師卻被讓師惑。一片浮雲消散盡，自知分明說向誰？</p>
</div></div>
<div class='div-other'><a id='mulu27' />
<div class='div-orig'><p style="margin-left:1em">雙林善慧大士因梁武帝請講經。士陞座，以尺拊案一下便下座。武帝愕然。誌公乃問：「陛下會麼？」云：「不會。」誌公云：「大士講經竟。」</p>
</div>
<div class='div-commentary'><p>頌曰。</p>
<p style="margin-left:1em">大士講經太不良，卻於梁殿動龍顏。當時不得誌公老，走向雙林不得安。</p>
</div>
<div class='div-orig'><p style="margin-left:1em">《法華經》云：「是法住法位，世間相常住。」</p>
</div>
<div class='div-commentary'><p>頌曰。</p>
<p style="margin-left:1em">世間相常住，猢猻會上樹。芻狗吠天明，佳人不出戶。</p>
</div>
<div class='div-orig'><p style="margin-left:1em">文殊所說《般若經》：「清淨行者不入涅槃，破戒比丘不入地獄。」</p>
</div>
<div class='div-commentary'><p>頌曰。</p>
<p style="margin-left:1em">酒肆淫房隨處遊，十方世界任悠悠。閒來高隱千峰外，天不管兮地不收。</p>
</div>
<div class='div-orig'><p style="margin-left:1em">《金剛般若經》：「應無所住而生其心。」</p>
</div>
<div class='div-commentary'><p>頌曰。</p>
<p style="margin-left:1em">室居端坐默無言，夜靜更深月上窗。不覺西風連夜吼，無言童子口喃喃。</p>
</div>
<div class='div-orig'><p style="margin-left:1em">《楞嚴經》云：「佛謂阿難：『若能轉物，即同如來。』」</p>
</div>
<div class='div-commentary'><p>頌曰。</p>
<p style="margin-left:1em">若能轉物即如來，萬斧千刀劈不開。堪笑靈山會上客，瞿曇一坑都活埋。</p>
</div>
<div class='div-orig'><p style="margin-left:1em">金陵誌公和尚令人傳語南嶽思大師云：「何不下山教化眾生，一向目視雲霄作麼？」思云：「三世諸佛被我一口吞盡，何處更有眾生可度？」</p>
</div>
<div class='div-commentary'><p>頌曰。</p>
<p style="margin-left:1em">誰知更有眾生度，三世如來一口吞。路遠夜長休把火，大家吹滅暗中行。</p>
</div>
<div class='div-orig'><p style="margin-left:1em">丹霞於慧林寺，遇天寒，取木佛燒火，向院主訶曰：「何得燒我木佛？」師以杖子撥灰曰：「吾燒取舍利。」曰：「木佛何有舍利？」「既無舍利，更取兩尊燒。」院主自眉鬚墮落。</p>
</div>
<div class='div-commentary'><p>頌曰。</p>
<p style="margin-left:1em">古殿沉沉夜色深，欲將木佛劈為薪。只圖一夜烘烘煖，不管他人卻受驚。</p>
</div>
<div class='div-orig'><p style="margin-left:1em">《法華經》：「此經開方便門、示真實相，深固幽遠，無人能到。」</p>
</div>
<div class='div-commentary'><p>頌曰。</p>
<p style="margin-left:1em">深固幽遠隔千山，到者方知不夜天。萬語千言人不識，至今千古錯商量。</p>
</div>
<div class='div-orig'><p style="margin-left:1em">昔有古德一日不赴堂，侍者請赴堂，德曰：「我今日在莊上喫油餈飽也。」侍者曰：「和尚不曾出入。」德曰：「汝去問莊主。」者方出門，忽見莊主來謝和尚到莊。</p>
</div>
<div class='div-commentary'><p>頌曰。</p>
<p style="margin-left:1em">近者不能聞，遠者不能見。世間多少人，不見油餈面。</p>
</div>
<div class='div-orig'><p style="margin-left:1em">盤山寶積一日於街市見人在肉肆買肉云：「精底割一斤來。」屠兒放下刀叉手云：「長史，那箇不是精底？」師聞之忽然大悟，歸以所告馬祖，祖可之。</p>
</div>
<div class='div-commentary'><p>頌曰。</p>
<p style="margin-left:1em">沉潭露月似銀鉤，隔岸金鱗解點頭。萬里煙塵俱蕩盡，數聲羌笛滿天秋。</p>
</div>
<div class='div-orig'><p style="margin-left:1em">雲門垂語云：「乾坤之內，宇宙之間，中有一寶，秘在形山。拈燈籠向佛殿裏，將三門來燈籠上，作麼生？」自代云：「逐物意移。」又曰：「雲起雷興。」</p>
</div>
<div class='div-commentary'><p>頌曰。</p>
<p style="margin-left:1em">南山雲起北山雨，碧玉含輝君薦取。萬象之中獨露身，為人自肯乃方許。</p>
</div>
<div class='div-orig'><p style="margin-left:1em">臨濟<span class='corr'>示</span>眾云：「有一無位真人，常在汝等面門出入，初心未證據者看看。」有僧出問：「如何是無位真人？」濟下禪床擒住，者僧擬議，濟托開云：「無位真人是什麼乾屎橛？」</p>
</div>
<div class='div-commentary'><p>頌曰。</p>
<p style="margin-left:1em">覿面相呈答者親，誰知枯木有龍吟？河邊渴死人無數，可笑為人不識心。</p>
</div>
<div class='div-orig'><p style="margin-left:1em">鳳棲同安禪師問僧：「眼界無光，如何得見？」僧曰：「北斗東轉，南斗西移。」師曰：「夫子入太廟。」曰：「與麼則同安門下道絕人荒去也。」師曰：「橫抱嬰孩，擬彰皇簡。」</p>
</div>
<div class='div-commentary'><p>頌曰。</p>
<p style="margin-left:1em">一場酬答最分明，山自高兮水自深。一對鴛鴦描不就，雙雙飛入九洲城。</p>
</div>
<div class='div-orig'><p style="margin-left:1em">趙州因秀才問曰：「佛不違眾生願否？」師曰：「是。」「某甲欲覓和尚手中拄杖得否？」師曰：「君子不奪人之所好。」曰：「某甲非君子。」師曰：「我亦不是佛。」</p>
</div>
<div class='div-commentary'><p>頌曰。</p>
<p style="margin-left:1em">草色青青，柳色黃，桃花開放李花香。遊蜂蝴蝶爭枝舞，鬥罷空身返故鄉。</p>
</div>
<div class='div-orig'><p style="margin-left:1em">古德問僧：「何不看經？」曰：「不識字。」德曰：「何不問人？」僧展手曰：「是什麼字？」德無對。</p>
</div>
<div class='div-commentary'><p>頌曰。</p>
<p style="margin-left:1em">烏飛兔走不成行，不識西天梵字亟。若是孔門真弟子，自然識得化三千。</p>
</div>
<div class='div-orig'><p style="margin-left:1em">長沙因張拙秀才看千佛名經問師曰：「百千諸佛，但見其名，未審居何國土？還化物也無？」師曰：「黃鶴樓崔顥題後，秀才還曾題也未？」曰：「未曾。」師曰：「得閑題一篇。」</p>
</div>
<div class='div-commentary'><p>頌曰。</p>
<p style="margin-left:1em">問得幽深意最奇，水流風動演玄機。百千諸佛居何土，誰解黃鶴一首詩？</p>
</div>
<div class='div-orig'><p style="margin-left:1em">雲峰示眾曰：「飯籮邊坐餓死、臨河渴死漢。」玄沙云：「飯籮裏坐餓死人，水裏沒頭浸渴死漢。」雲門云：「通身是飯，通身是水。」</p>
</div>
<div class='div-commentary'><p>頌曰。</p>
<p style="margin-left:1em">通身是飯，通身水，多少禪流難下嘴。坐卻兩般截斷流，黃河九曲乾齊底。</p>
</div>
<div class='div-orig'><p style="margin-left:1em">樓子和尚因從街市過，經酒樓下，偶整襪帶，少住，聞樓上唱曲云：「你既無心我便休。」聊聞，忽然大悟，從此號樓子。</p>
</div>
<div class='div-commentary'><p>頌曰。</p>
<p style="margin-left:1em">你既無心我便休，也無煩惱也無憂。花街柳巷逢知<span class='corr'>己</span>，處處樓臺解點頭。</p>
</div></div>
<div class='div-other'><a id='mulu28' />
<div class='div-other'><a id='mulu29' />
<p class='h2'>與執事翫山</p><p style="text-indent:0em" class="lg-abnormal"><div class='lg-row'>滿目青山看未休，落花流水任悠悠。青松綠柏真如境，總是丹青畫不周。</div>
</p></div>
<div class='div-other'><a id='mulu30' />
<p class='h2'>遊花園</p><p style="text-indent:0em" class="lg-abnormal"><div class='lg-row'>金谷名園萬彙芳，賞心奪目數姚黃。香風吹動蝶來舞，惹得遊蜂話短長。</div>
</p></div>
<div class='div-other'><a id='mulu31' />
<p class='h2'>夜間獨坐</p><p style="text-indent:0em" class="lg-abnormal"><div class='lg-row'>更深夜靜少人行，獨坐禪床恨不明。照膽蟾光沉碧漢，青霄斗柄半斜橫。</div>
</p></div>
<div class='div-other'><a id='mulu32' />
<p class='h2'>詠五臺</p><p style="text-indent:0em" class="lg-abnormal"><div class='lg-row'>清涼臺半金剛窟，誰解無著問文殊。欲識三三前後意，青山依舊日雲覆。</div>
</p></div>
<div class='div-other'><a id='mulu33' />
<p class='h2'>詠盤山</p><p style="text-indent:0em" class="lg-abnormal"><div class='lg-row'>峻嶺盤峰亂石攢，遊人拜塔步艱難。翻空石浪驚人月，繞砌林泉徹斗寒。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>五峰八石甚希奇，古佛臨凡創建時。怪石崢嶸人罕遇，青松翠柏演玄機。</div>
</p></div>
<div class='div-other'><a id='mulu34' />
<p class='h2'>詠花此日降雨</p><p style="text-indent:0em" class="lg-abnormal"><div class='lg-row'>雨打花枝淚滿腮，愁眉不展為誰來？雲消自有風光日，喜色重重疊翠開。</div>
</p></div>
<div class='div-other'><a id='mulu35' />
<p class='h2'>與眾弟兄相會</p><p style="text-indent:0em" class="lg-abnormal"><div class='lg-row'>憶別微音不計時，今朝幸遇又同期。雁回旅邸驚鄉夢，草木含悲不忍啼。</div>
</p></div>
<div class='div-other'><a id='mulu36' />
<p class='h2'>別眾辭萬善住盤山</p><p style="text-indent:0em" class="lg-abnormal"><div class='lg-row'>十載依棲事若何，幾番風浪幾番波。人情佛法都丟下，且往山中聽鳥歌。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>三年聚首在盤山，了悟心空萬事閑。且去隨緣深處隱，豈留名姓與人間？</div>
</p></div></div>
<div class='div-other'><a id='mulu37' />
<p class='h1'>行實</p><p>師諱超見，號了宗，順天府寶坻縣楊氏子。母盛氏夜夢南海四僧來送，天明果然四僧坐門化齋，母即分娩。師生，四僧起名言訖，他顧不見，父母罕異奇哉。師誕日甲寅九月十五日，師生時異香滿室。師自幼不食腥葷，年至八歲習學儒業，至十五歲諸篇轍諳閱誦。父母曰：「與汝娶乎？」師答：「寧違父母之命，不欲赤繩之繫足乎。」師辭其伉儷。偶得疾患，醫治無效，父母驚怖，對佛禮拜，許師出家，其恙即愈瘥矣。後師出家，訪至龍泉菴薙髮，於愍忠寺受具足大戒，聽講諸經。一日聽講《楞嚴經》「七處徵心、八還辯見」，妙淨明星，倏忽有省，即往南方參天童、雪竇及天臺。一日樓上安單，夜間倏然有神祗曰：「還回北方去。」即詣南海九華，詣屆北都住靜。有大博和尚盤山結制，師親詣盤山謁見，問曰：「從何處來？」師曰：「從北京來。」曰：「來為何事？」師曰：「親近和尚。」博曰：「將什麼親近？」師喝一喝，博曰：「落在什麼處？」師劈面一拳，博曰：「甚麼意旨？」師曰：「知恩報恩。」博曰：「如何是你的心？」師呈一偈云：「逐目尋心不識心，識心非假亦非真。有人問我西來意，綠柏青松不藉春。」和尚印證嗣法。師服勤三載，往仁壽寺住靜，後居盤山石室。一日，永平府郭居士領眾善信請住南臺寺。有灤州普光領眾善人請隆阭寺開堂傳戒。又高善人請澤它修建萬善寺開堂傳戒，十載有餘。後請住盤山古中盤正法寺開堂傳戒。又天津衛般若菴放生院、關東前衛普渡寺、錦州念佛堂、盛京觀音寺、東關仁聖寺處處開堂結制傳戒，化度人緣，莫知其數。嗣法門人徹凡、瑞亭、無虛、量庵、一味、輝洲、心虛、徹軒、寧一、慧恒、曇裔、牧魁、吾朗、空人等，燈燈相續，祖祖相傳。老僧住世七十五歲，厭世於盛京仁聖寺禪床上。偈云：「住世七十有餘秋，手把金圈作釣鉤。釣罷錦鱗無別事，佛宮魔國任悠游。」又偈云：「卻來游幻海，箇中無變改。欲識本來人，大家明主宰。」擲筆而逝。</p>
</div>
<div class='div-w'><p class="pre">　　<span class='note-inline'>(佛弟子超覺　明利　明善　明尚<br/>　　　　　明登　明喜　明禮　明眼<br/>　　　　　明道　<br/>　　五戒弟子高明杲　明本　明新<br/>　　　　　　　明玄<br/>　　　祖門許氏法名佛果　實信共助刊)</span></p>
</div>
<p class='juan'>盤山了宗禪師語錄卷第四終</p>
<div class='div-w'><p class="pre">刊板門人朗空順及四眾弟子　比丘會本<br/>太和　元初　祥光　實性　實智　實慧<br/>比丘尼實祥　實妙　實悟　際恒　克圓<br/>優婆夷周實慧　楊實理　高實德　劉實性<br/>張實受　張實寶　張實祥　王實法　張實海<br/>王實德　于妙玉　丁妙貴　高門胡氏<br/>高門周氏　高門蔡氏　高門李氏　高門崔氏<br/>張門許氏　崔門侯氏　崔門杜氏　崔門高氏<br/>于門杜氏　概合會等<br/>優婆塞劉明常　張實寶　王實玉　劉實佛<br/>梁實寶　梁實達　梁儲萃　劉量公　王士相<br/>陳實清　陳實定　陳實靜　梁自明概合會等<br/>白興寰　白玉寰　侯實明　侯實玄　齊實佛<br/>宋實佛　王實法　李實廣　楊斐公　常思忠<br/>常思德　郭興吾　概合會等<br/>張實成</p>
</div>
</div><!-- end of div[@id='body'] -->
</body></html>