<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>盤山了宗禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>了宗禪師住盤山古中盤正法禪院語錄卷第三</p><p class="byline">侍者<span class='note-inline'>(智元　寧波)</span>記錄</p>
<div class='div-other'><a id='mulu10' /><p>入方丈云：「維摩方丈，叢林榜樣。獅子哮吼，群魔膽喪。正令當行，佛祖不讓。」喝一喝便座。</p>
<p>康熙十三年孟冬月十五日上堂拈疏示眾云：「前三後三，佛祖根源。文彩<span class='corr'>已</span>彰，重重漏泄。如或未然，卻請維那對眾敷揚。」宣畢，以拄杖指法座云：「拈起須彌椎，打破虛空鼓。盤山親點頭，大地無寸土。」喝一喝，遂陞。拈香祝聖畢，又拈香云：「此一瓣香，諸佛搆不著，祖師提不起，不隔一纖毫，當陽須薦取，第五回拈出，爇向爐中，奉為先師大博和尚，用酬法乳之恩。」<span class='corr'>斂</span>衣就座。維那白椎畢，師云：「垂鉤四海，只釣錦鱗。還有衝浪金鱗麼？出水相見。」僧問：「舊店新開事如何？」師云：「廣招賓客往。」進云：「或有客來，如何接待？」師云：「棒頭取證。」進云：「離苦得樂事如何？」師云：「一場懡㦬。」乃云：「松風搖般若，啼鳥弄玄音。盡是西來意，時人不認真。」舉拄杖云：「是不是？相不相？盤山有則公案，諸人未曾判斷。不是鎮州蘿蔔，亦非青州布衫。」舉拂子云：「惟有這箇高聳人天，千聖拱手，萬象伏降；有時遇賤則貴，有時遇貴則賤；拈起群魔惱裂，放下諸聖同原。且道拈起好放下好？」喝一喝：「遮藏猶恐人瞧見，只怕東風泄淈香。」結槌畢，卓拄杖下座。</p>
<p>入院上堂師云：「叢林依舊是叢林，五花緣會五花藂。盤山欲得興隆日，捲簾方見月明中。所以，孤樹不成林，孤掌不浪鳴。建法幢，立宗旨，仰憑大眾。大家努力，輔弼門庭。馬祖禪堂，百丈清規。禪家規範，須用鉗錘。單提正令，佛祖不立。道雖不行，法亦難息。眾位弟兄、本山耆舊、兩序大眾恭請山僧陞座，經管常住，擔荷門庭，開鑿人天眼目，接物利生，以何為證聻？」舉拄杖云：「向這裏把得定、作得主，隨緣放曠，任運縱橫；豎說橫說，出門合轍；橫拈豎拈，左右逢原；家無二主，國無二王。既然如是，且道承誰恩力？」喝一喝云：「全憑一句無私語，耀古騰今遍九垓。」下座。</p>
<p>京都佛弟子性智辦合山齋請，上堂僧問：「打破生死關，不受閻君氣。如何是打破生死關意旨？」師云：「透過龜毛徑，方知狹路長。」僧便喝，師云：「這一喝是第幾機？」進云：「覿面相呈。」師云：「鸞鳴鳳舞後，依舊夕陽斜。」乃云：「昨夜西風自翛然，半輪明月映秋江。山河大地談般若，澗下林泉演妙玄。所以道，釋家老子四十九年談空說有、廣演三乘，達磨西來、面壁九載、不立文字、密傳底事。山僧即不然：欲說，搖唇動舌；不說，諸人罔措。且道說好不說好聻？」舉拄杖云：「向這裏領略得去，如龍得水，似虎靠山；干木隨身，逢場作戲；種瓜得瓜，種豆得豆；求福得福，求壽得壽；齋僧功德，毫無滲漏。既然如是，親切一句作麼生道？」良久云：「知音不在千鍾酒，一盞清茶也醉人。」下座。</p>
<p>豐潤縣趙近池領眾請，上堂乃云：「綠柏青松非外境，清風明月露全真。頭頭盡是西來意，信手拈來不是塵。吟風弄月平常事，喫飯穿衣更最親。佛法事法成一片，步步元來總家珍。」舉：「趙州因僧問：『十二時中如何用心？』州云：『汝被十二時辰使，老僧使得十二時。』乃云：『兄弟莫久立。有事商量，無事向衣缽下坐窮理好。老僧行腳時，除二時粥飯是雜用心處除外，更無別用心處。若不如是，大遠在。』且道大眾還識趙州老漢恁麼說話？如或未然，復聽盤山頌出：十二時中何用心？晨鐘暮鼓自分明。鬧中喜氣誰人曉，一段風流畫不成。」下座。</p>
<p>臘月八日上堂乃云：「今朝臘月八，衲僧披袈裟。彌勒未出世，成道於釋迦。雪山六年脩苦行，夜睹明星悟心花。談空說有四十九，《阿含》十二方等八。《華嚴》最初三七日，二十二年《般若》談。《法華》、《涅槃》共八載，末後拈花傳佛法。且道傳底是什麼法？」舉拂子云：「將此身心奉塵剎，是則名為報佛恩。」卓拄杖下座。</p>
<p>歲旦上堂僧問：「三陽開泰，萬物咸新。如何是咸新意旨？」師云：「暖趁梅花香裏到。」進云：「乾坤生寶色，宇宙盡春光。」師云：「寒隨竹爆嚮中出。」曰：「是何人境界？」師云：「埜老謳歌賀太平。」問：「瞻之在前，忽焉在後。是何意旨？」師云：「截斷兩頭中間看。」進云：「非有非無，如何保任？」師打云：「向這裏會去。」乃云：「一年又一年，人間歲月遷。衲僧無可據，家家貼紙錢。老翁點頭辭舊歲，孩童拍手賀新年。惟有山僧不恁麼，飢來喫飯困來眠。有人更問山中事，白雲依舊覆青山。」卓拄杖下座。</p>
<p>解制上堂：「盤山惟養一群牛，頭角分明觸處周。四野草青隨處放，收來放去得自由。有時高高山頂臥，有時深深海底游。忽然曳斷鼻頭繩，毘盧頂上任悠悠。雖然如是，且莫犯人苗稼。」</p>
<p>一和尚、佛和尚請，上堂：「山岌岌，水潺潺，野草閑花盡春光。落花流水明祖意，報與諸人仔細參。這段風光如錦繡，等閒不與世人看。有人更問參禪事，此去西方萬八千。今日承二位和尚邀請，眾位兄弟飛錫入山，法駕親臨，光降祖庭，與大眾辦齋，請山僧陞座說幾句法語，與大眾解黏去縛。到這裏直得無言可說，無理可伸，不免將錯就錯，舉世尊因文殊在門外立，世尊云：『文殊，文殊，何不進門來？』殊云：『門外不見一法，以何教我進門？』且道這二老漢還有優劣也無？大眾若檢點得出，許你參學事畢。如或未然，復聽盤山頌出：元來二老是作家，慣弄瑤琴與琵琶。更問諸人誰解聽，清音歷歷遍天涯。」</p>
<p>灤州諸山禪師請，上堂乃云：「盤山有一話頭，遍滿四大部洲。若作佛法商量，猶是認影迷頭。心外別無法，法外別無心。隨緣且度日，到岸不迷津。開口全體現，無言露半身。悶看白雲散，閒觀水月明。若問箇中事，鳥語報知音。」良久云：「昨夜風吹黃葉落，石筍抽條竹更青。」</p>
<p>遵化縣普門座主請，上堂乃云：「描不成，畫不就，一段風流如錦繡。等閒不與世人看，逢人爭敢機泄漏？所以道，相識滿天下，知心有幾人？海枯須見底，人死不知心。且道還有識底心得麼？」舉拄杖云：「莫道無心云是道，無心又隔一重關。」舉世尊初生，一手指天，一手指地，周行七步，目顧四方，云：「天上天下，吾為獨尊。」後雲門云：「我當時若見，一棒打殺與狗子喫，貴圖天下太平。」師云：「雲門老漢雖是出語驚人，檢點將來也是賊過張弓。盤山即不然，正好供養。」</p>
<p>高明杲請，上堂僧問：「人人有條無生路，如何尋不著？」師云：「只是不唧溜。」進云：「箇箇參禪悟道，悟的是何物？」師云：「疑殺闍黎。」師打，乃云：「一年之首，四時之功。三陽開泰，萬物咸新。楊柳綠，桃花紅。明明祖師意，明明古佛心。山河並大地，草木及叢林。頭頭非外物，處處現全身。然雖如是，只如更新一句作麼生道？拄杖頭邊春色曉，撥轉陽回萬物新。」</p>
<p>當晚小參：「既學此道，欲明明德。金不博金，水不洗水。心外求道，實無所得。」舉拂子云：「若識的這箇，便知牟尼不在西天，仲尼不居東魯。有人識得心，大地無寸土。不說趙州無，不道雲門普。象骨會輥毬，禾山解打鼓。從前絡索都丟下，斬新條令從頭數。九九八十一，五九四十五。」召大眾云：「還會麼？鱉鼻吞毒蛇，大蟲咬殺虎。」</p>
<p>小參：「參須實參，悟須實悟。如今有一等禪和子，做工夫未曾透徹，嘴吧吧的滿口說禪，不知禪是何物。非但瞞人，亦瞞自<span class='corr'>己</span>。後有大在。」</p>
</div>
<div class='div-other'><a id='mulu11' />
<p class='h1'>法通首座寮法語</p><p>秉拂乃云：「截斷千差路，坐卻是非關。凡聖不同風，了然絕消息。到這裏，若有祖師西來意，和泥合水；若無祖師西來意，合水和泥。檢點將來，覿面相謾去也。會中可有不受人謾者麼？出來試露箇消息看。」眾無語：「既然未會，與諸兄弟道破去也。」舉拂子云：「盡在箇裏，休向外尋。若向這裏承當得去，只教拈一莖草作丈六金身，將丈六金身作一莖草用；指露柱作燈籠，將燈籠作露柱用，不為希罕。把住放行且置，只如正當恁麼時一句作麼生道？如王寶劍隨王意，揮斥縱橫得自由。」</p>
<p>秉拂僧問：「即心即佛即不問，非心非佛事如何？」師喝，進云：「即此用，離此用，又作麼生？」師復喝，進云：「恁麼則隨波逐浪去也。」師云：「你又在什麼處安身？」僧亦喝，師云：「這一喝落在什麼處？」僧無語，師云：「無主孤魂。」便打，乃云：「天不能蓋，地不能載。風不能吹，日不能晒。八面玲瓏，縱橫自在。亙古亙今，無變無壞。既然如是，釋迦老子未離兜率<span class='corr'>已</span>降皇宮，未出母胎度人<span class='corr'>已</span>畢。且道諸人還知這箇消息也無？若道無，人人具足，箇箇圓成。若道有，即今又在什麼處？還會麼？其或未然，更與通箇消息去也。佛祖機關窮徹底，白雲深處不藏身。」</p>
<p>秉拂乃云：「若論此事，本無言說。但有言說，都無實義。三世諸佛到這裏只得嘴挂壁上，歷代祖師不敢正視，即今教山僧說箇什麼即得？若道箇山是山、水是水、僧是僧、俗是俗，未免埋沒後人。若道山不是山、水不是水、僧不是僧、俗不是俗，又生鈍置。後人到這裏還有出得此圈圚者麼？若出得此圈圚，許爾參學事畢。其或未然，更與你打葛藤去也。」復舉白侍郎問鳥窠：「如何是佛法大意？」窠曰：「諸惡莫作，眾善奉行。」侍郎曰：「三歲孩童也解恁麼道。」窠云：「三歲孩童雖然道得，八十老翁行不得。」師云：「侍郎好肉剜瘡，鳥窠無夢說夢。雖然如是，且道侍郎還識鳥窠意旨麼？鴛鴦繡出從君看，不把金針度與人。」</p>
</div>
<div class='div-other'><a id='mulu12' />
<p class='h1'>入室機緣</p><p>僧入，師問：「水牯牛過窗櫺，頭角都過去，為什麼尾擺過不去？」僧喝，云：「過也。」師云：「未得徹頭徹尾。」便打。</p>
<p>僧入，師問：「如何是西來大意？」僧便喝，師云：「這一喝落在什麼處？」僧復喝，師便打，僧禮拜。</p>
<p>僧入，師問：「不得有語，不得無語。速道，速道。」僧展兩手，師云：「這是有語是無語？」僧擬議，師便打。</p>
<p>僧入，師問：「萬法皈一，一歸何處？」僧云：「皈於自性。」師云：「喚什麼作自性？」僧無語，師打出。</p>
<p>僧入，師問：「道得也打，道不得也打。你作麼生會？」僧云：「求和尚慈悲。」師打云：「痛痒也不識。」</p>
<p>僧入，師問：「不與萬法為侶者是什麼人？」僧喝，師打，僧禮拜。</p>
<p>師云：「吾有一句，不容擬議。若道不識，打斷脊背。」一僧喝，師便打。</p>
<p>僧入，師問：「釋迦老子初生，一手指天，一手指地，是什麼意旨？」僧云：「自性。」師云：「為什麼週行七步、目顧四方？」僧云：「不知。」師云：「放過即不可。」便打。</p>
<p>守心入，師云：「逐日守心，畢竟守的是那一箇心？」僧云：「圓陀陀，光爍爍。」師云：「你那裏見得？」僧擬議，師打出。</p>
<p>僧入，師問：「路逢達道人，不將語默對。將什麼對？」僧作舞勢，師云：「如何是末後一句？」僧便休去。</p>
<p>僧入，師問：「如何是本來面目？」僧云：「說話便是。」師云：「一口氣不來，什麼處說話？」僧無語，師即打。</p>
<p>僧入，師問：「世尊拈花，迦葉為什麼微笑？」僧云：「不知。」師云：「鬼爭漆桶。」</p>
<p>僧入，師問：「盡大地是箇火坑，你在什麼處安身？」僧喝，師云：「這一喝是賓是主？」僧禮拜，師即打出。</p>
</div>
<div class='div-other'><a id='mulu13' />
<p class='h1'>請益</p><p>僧問：「話頭從那裏提起？」師云：「從問處提起。」僧云：「落在什麼處？」師便打。</p>
<p>僧問：「內不放出，外不放入，作麼生道？」師云：「你在什麼處？」僧喝，師云：「這一喝落在什麼處？」僧擬議，師便打。</p>
<p>僧問：「如何是學人本來面目？」師云：「啞子忍痛。」僧云：「一口氣不來，落在什麼處？」師云：「澄水不離波。」僧禮拜。</p>
<p>僧問：「不在內，不在外，不在中間，畢竟在什麼處？」師即打，僧喝，師云：「再喝看。」僧復喝，師云：「一掉便上。」</p>
<p>師問書記：「萬法皈一，一皈何處？」記云：「不知下落。」師云：「摘佛子與我。」記摘拂子與師，師接拂子便打。</p>
<p>僧問：「清淨本然，云何忽生山河大地？」師云：「你妄想作甚麼？」</p>
<p>僧問：「父母未生時如何？」師云：「赤條條的。」僧云：「父母<span class='corr'>已</span>生時如何？」師云：「兩耳垂肩。」僧云：「生與未生時如何？」師云：「藏身露影。」</p>
<p>僧問：「求師指示。」師云：「不指示你。」僧云：「為什麼不指示？」師云：「水淺無魚，徒勞下釣。」</p>
<p>師問自然禪人：「開口即錯，動手即失，你作麼生道？」然翹腳，師云：「是驢腳是馬腳？」然云：「請師會。」師便打。</p>
<p>僧問：「狹路相逢事如何？」師云：「兩眼對兩眼。」僧云：「除卻請師別道一句。」師便打，僧云：「兩眼對兩眼。」師云：「眼光落地又作麼生？」僧擬議，師復打。</p>
<p>碧空禪人辭師去，師云：「四門閉塞，向什麼處去？道將來即去，道不來不許去。」僧無語，師便打，僧復住。</p>
<p>僧問：「求師指示。」師云：「你會喫飯麼？」僧云：「會喫飯。」師云：「你作麼生喫？」僧無語，師便打出。</p>
</div>
<div class='div-other'><a id='mulu14' />
<p class='h1'>問答機緣</p><p>大理寺卿張問：「堯舜禹湯天下太平，佛為什麼不出世？」師云：「君王有道三邊靜，何須萬里築長城？」卿曰：「周漢以來佛出世，為什麼不太平？」師云：「劍為不平離寶匣，藥因救病出金瓶。」卿曰：「梁武帝好佛教，為什麼無好報？」師云：「因果不昧。」卿曰：「佛教談空，儒教談實。」師云：「空且止，如何是實？」卿無對，師云：「海神知貴不知價。」</p>
<p>溫春元求師領教，師云：「將什麼所求？」元擬議，師云：「你且看書去。」</p>
<p>宋秀才求師指示，師云：「你讀那一經？」才云：「《易經》。」師云：「《經》中道：『百姓日用而不知。』且道不知箇什麼？」才云：「不知其道。」師云：「如何是道？」才無對，師云：「空讀一生書。」</p>
<p>泉王訪師，相見問：「世間一切都是虛，請問和尚那箇是實的？」師良久云：「王還會麼？」王云：「不會。」師云：「爭怪得山僧？」</p>
<p>王問：「和尚上堂有人問和尚喚作什麼？」師云：「不是凡，不是聖。」王云：「畢竟喚作什麼即得？」師云：「正好疑著。」</p>
<p>都院馮次見師，師云：「昨日相逢，今朝覿面事如何？」院作禮，師云：「覿面且止，月落後那裏相會？」院轉身便休去，師云：「恁麼去始得。」院復坐，師云：「你那裏得這箇消息來？」院云：「憨僕和尚印證過。」師云：「蝦蟆為什麼落井？」院云：「弟子不會。」師云：「憨僕始得。山僧未許你在。」</p>
<p>皇姑同駙馬參師，師云：「此路難行，來為何事？」姑云：「為佛法來。」師云：「將什麼作佛法？」姑同駙馬拜師為弟子，求受三皈，師打一拄杖云：「且受這一皈。」</p>
<p>李教授問：「做工夫從什麼處下手？」師云：「從問處下手。」授云：「落在什麼處？」師云：「鳶飛戾天，魚躍於淵。」</p>
<p>王問：「出家之人，明得理性，可以出家，不明理性，忠孝兩失。」師云：「王那裏見得？」王云：「在家也有佛性麼？」師云：「佛性本無僧俗男女。」王云：「誰教我信得極聻？」師云：「川僧打銕鼓。」</p>
<p>師問：「李知縣既為臣宰，將什麼進忠？」縣云：「不知。」師云：「如何治國？」縣作禮。</p>
<p>一儒童參師，師云：「尊姓？」童曰：「姓張。」師云：「非是常姓。」童曰：「如何是常姓？」師云：「喫過茶向汝道。」喫茶畢，童曰：「請和尚說與弟子。」師展兩手云：「向汝道箇什麼？」</p>
<p>西天一羅漢來參師，師云：「汝從什麼處來？」羅漢瞪目良久云：「阿彌陀佛從甚處來？」師便打一柱杖，羅漢便拜師為弟子，隨師同住，為侍者。</p>
<p>劉秀才問：「如何是本來面目？」師云：「喜怒哀樂。」才云：「這箇便是麼？」師云：「逢人莫要錯舉。」</p>
<p>師問僧：「你是什麼號？」僧云：「實相。」師云：「那箇是你的實相？」僧豎一拳，師云：「者箇是拳頭。畢竟那箇是實相？」僧無語，師便打。</p>
<p>當晚小參乃云：「參禪須悟道，念佛須念心。道心本無二，心真出語親。隨流便得妙，到岸不迷津。海門高處望，萬派盡朝東。踏破澄潭月，金烏半夜紅。雖然如是，衲僧舌上有龍泉，開口等閒疑殺人。」</p>
<p>除夕小參乃云：「今朝臘月盡，魔君皆乞命。梅信報君知，東君行正令。正令且止，今年常住空虛，將什麼與大眾分歲聻？」分付典座：「泥牛合角煮，木馬戴毛烹。做些無米飯，大眾過新春。雖然如是，應時應節一句作麼生道？椒花餞臘去，爆竹待春來。」下座。</p>
<p>示眾云：「諸禪德，既要參禪，必須了脫生死大事，不是說了便休，前輩老人大有樣子在。不見趙州，除二時粥飯沒有雜用心處？長慶坐破七箇蒲團？豈不是謂生死的樣子？且不可草草蔥蔥。但於三根椽下、七尺單前，綿綿密密，朝究暮參，時刻莫放，如兩木相鑽，覓火相似。忽然冷灰豆爆，桶子底脫，方知山河大地、明暗色空，總是自<span class='corr'>己</span>家珍。頭頭上明，物物上顯，更有什麼生死去來之相？豈有分別者哉？雖然如是，須知男兒自有沖天志，不向古人行處行。」</p>
<p>示眾云：「若欲學道，不在言說。但有言說，都無實義。古人學道，有過則改。今人學道，自障其心，棄本逐求，認假為真，不肯向自<span class='corr'>己</span>腳跟下追求，只圖嘴吧吧的會說，說到驢年與自<span class='corr'>己</span>分上毫沒交涉。江河無礙人之心，佛祖無謾人之意。只是時人行不將去，故設方便，誘引諸人，令其得入，各各識取本來面目。佛法別無奇特，只要識得破、信得及。佛言：『信能遠離生死苦，信能必到如來地。』且道作麼生是如來地？咄！不是知音，徒勞側耳。」</p>
<p>示眾云：「最初學道者，不遇明眼宗師指點，自家一味杜撰，將古人殘茶剩飯念上幾篇，蘊在胸中，不肯放捨，又不知是病，便說我知我見佛法元是者箇道理，當作脩行，迷之遠矣。及乎遇著明眼人一拶，面紅齒白，眼似流星，只落得一場氣悶，又不肯親近善知識，反生我慢。如是之流，燋芽敗種，難可救療。若是真實學道之士，與他人不同，發勇猛心，具堅固志，如須彌山相似一般，一切邪風搖撼不動，單提自<span class='corr'>己</span>本參話頭，勿論結制解制，閑時忙時極力參究，時刻不放，左拶右拶，拶到水窮山盡，皮骨粉碎，忽然全身突露，當下了然，方知三世諸佛根源，歷代祖師落處。然雖如是，還有知落處者麼？」良久云：「千山勢倒嶽邊止，萬派聲皈海上消。」</p>
<p>七中示眾云：「鐵樹開花，石上長藕。虛空點頭，佛殿倒走。此四句有一句有體有用，有擒有縱。向這裏緇素分明，許汝參學事畢。其或未然，且向燈影下打瞌睡。」高居士請，師示眾云：「諸禪德，既然出家學道，須會得佛祖意始得。若會得佛祖意，勿論僧俗男女、貧富貴賤，隨豐家儉，安樂度日。若不會得佛祖意，總讀三乘十二分、鑽他故紙，與自<span class='corr'>己</span>分上毫沒交涉。汝等諸人各各腳根下有一段大事因緣，不費汝纖毫氣力，與諸佛諸祖無異無別。只是汝等諸人信根狹劣，不肯死心忘意。若是箇大丈夫漢，一刀兩段，立箇決定志，自然有箇到家時也。豈不見長慶二十年間不明斯事，一日捲簾忽然大悟，有偈云：『也大差，也大差，捲起簾來見天下。有人問我解何宗？拈起拂子劈口打。』且道長慶老漢見箇什麼道理便發言吐氣？還有識得長慶落處麼？若識得長慶落處，便識得山僧落處。識得山僧落處，便識得諸佛落處。識得諸佛落處，便識得天下老和尚落處。識得天下老和尚落處，便識得自<span class='corr'>己</span>落處。會中還有識得自<span class='corr'>己</span>落處者麼？」時有僧出喝，師便打，僧復喝，師復打，僧退，師顧視左右喝一喝云：「水向石邊流出冷，風從花裏過來香。」便下座。</p>
<p>示眾云：「汝等諸人既然參禪學道，須除卻執著妄想之心。《圓覺經》云：『若諸眾生先除事障、未除理障，但能悟入聲聞圓覺，未能顯住菩薩境界。』正此意也。故學道者不明此理，所以不識心性之真而執滯此理，未免心性之礙是心，勉強行之。欲研無上菩提，洞明心宗，即不可執滯此理。渡河須用筏，到岸不須舟。不但釋教，儒教亦如是。只如顏回不遷怒、不貳過，即是除事障也；至於如愚坐忘，即理障除矣。古人改過遷善，以除事障，安能不思不勉以除理障哉？今人自障其心，故不能達諸佛之本源。譬如昔者舜畜吠犬，朝暮所見惟舜。一日，堯過而吠之，非是愛舜而惡堯也，正是常見者惟舜而未見堯也。今時之人事障理障不除，猶如舜犬之見也，慎之慎之。」</p>
<p>示眾云：「一切佛法，惟在自心。心外求法，並無所得。縱然多見多聞，皆是妄見情識，非是真實法也。生死情妄，不從天降，不從地生，只因無始以來迷失本心，流浪生死，至今不息。但要精進，降伏煩惱，貪、嗔、我慢、諂曲、嫉妒，對境不生，將『四大分散時向何處安身立命』話頭提起，默默參究，行住坐臥，於靜於鬧，不生厭倦，工夫純熟，心花燦發，頭頭顯露，物物分明，出入合轍，左右逢原，不假造作，本來現成。到此田地，方知道在<span class='corr'>己</span>求，不向他覓也。」</p>
<p>示眾：「居士夫，在家菩薩，脩行如火裏生蓮，爭名奪利，意氣難調，何況火宅煩攪，種種牽纏？所以難得解脫。除非大根大器之人，自<span class='corr'>己</span>做的主宰，直下省悟，看破凡情，一切放下，觀一切法如幻如夢，萬法皆空，隨時消遣，與昔維摩詰、龐居士、裴相國、張無盡，豈不是在家居士？了脫生死，同證無為，出生死海，得涅槃樂，豈不快哉？法性場中本無僧俗男女等相，只要信得及、放得下，子脫生死大事，不妨人間走一遭，莫要失卻自<span class='corr'>己</span>本也。」</p>
</div>
<div class='div-other'><a id='mulu15' />
<p class='h1'>開示</p><p>若欲求出生死，必須參禪。既要參禪，則知生死根本。想我從無量劫來，貪、嗔、嫉妒、貢高、我慢、妄見情識、逐境漂流、六道輪迴、生死不斷，無了期。何故？蓋謂不識本心、認賊為子、喚奴作郎、妄見六根、自成顛倒、攪亂真常，如雲遮日，光不能現。若是有智之人，直下返照回光，參尋自<span class='corr'>己</span>出離生死之苦。不然，一日無常到來，閻羅老了索取飯錢，將何抵對？諸仁者，既謂生死事大，具真實心，發決定志，將生死二字貼在額頭上，朝參暮究，勇猛精進，如一人與萬人敵相似：「我若不殺他死，他必定殺我死。苟不拼命殺出，稍有遲緩，豈有自活者哉？」我勸諸兄弟們，但於日用中剔眉豎目，看箇「如何是我本來面目」話頭，亦不可有心求，亦不可無心得，亦不得愁我根機淺薄、慮我業障深重，只管向前做去，如貓捕鼠、似龍抱珠，日久歲深，忽然疑情頓破，洞見本來當人，始知與天地同根、萬物一體，在聖不增、在凡不滅，出世之閑人，豈不快哉？其或未然，若生貪著其欲，便失人身，猶如舐鋒鋩之蜜，未免傷舌之患。切宜戒之。</p>
<p>十月十五日結制上堂問：「結制開爐即不問，如何是盤山境？」師云：「青松翠柏生峰頂。」進云：「如何是境中人？」師云：「老僧看白雲。」進云：「客來如何接待？」師云：「饅頭任意吞。」進云：「人境蒙師指。向上宗乘事如何？」師云：「如人飲水，冷煖自知。」進云：「佛祖家風傳今古，怎奈時人不解聞？」師云：「怪老僧不得。」進禮拜，師打，乃云：「佛祖相傳不二門，萬象森羅一體同。普化搖鐸翻觔斗，豐干騎虎下松門。趙州有語喫茶去，青州布衫重七斤。可笑韓盧逐塊者，夜深無故吠虛空。盤山即不然。」喝一喝云：「師子林中師子吼，象王行處象王形。」卓拄杖下座。顯如領眾居士請，小參乃云：「若論這一段大事因緣，人人本具，個個不缺；祖師法同，佛佛道同；心即是法，法即是心；心法不異，故名為佛。釋迦老子未離兜率，<span class='corr'>已</span>降皇宮；未出母胎，度人<span class='corr'>已</span>畢。達磨西來，面壁九載，嘴挂壁上，無得無說。且道還識這二老漢的消息麼？知音不在頻頻舉，達者方知暗裏驚。昔龐居士云：『有男不婚，有女不嫁。大家團戀頭，更說無生話。』有楊傑居士云：『男大須婚，女大須嫁。討甚閑工夫，且說無生話。』後有海月禪師云：『我也無有男婚，我也無有女嫁。飢來吃飯困來眠，那管他無生話。』這三箇老漢雖然一鼻孔出氣，各人作用不同。三箇老漢非等閒，手把琵琶月下彈。雖然古調無音韻，贏得風光滿世間。」下座。</p>
<p>豐潤縣趙邦太領眾請，上堂乃云：「青山疊疊倚太虛，綠水潺潺投澗溪。若欲會得箇中事，青山不斷白雲飛。欲學佛祖道，須發上品心。有像皆無礙，無緣卻是真。掀翻生死窟，獨露法王身。不挂絲毫相，光明貫古今。會得箇中意，照用一齊行。千里總不識，佛祖也難明。且道許什麼人明？」舉拂子云：「向這裏如斯明得，鐵樹開花，虛空落地，釋迦、彌勒親來侍立，出沒卷舒，任意施為。既然如是，只如一句作麼生道？逐日盤山駕釣舟，今朝鉤線一齊收。」曳拄杖下座。</p>
</div>
<div class='div-other'><a id='mulu16' />
<p class='h1'>咐囑</p>
<div class='div-other'><a id='mulu17' />
<p class='h2'>西堂瑞亭</p><p style="margin-left:1em">佛祖不識，千聖難明。西來大意，咐囑瑞亭。</p>
</div>
<div class='div-other'><a id='mulu18' />
<p class='h2'>維那無虛</p><p style="margin-left:1em">父子相投向上機，箇中消息幾人知？杖頭撥轉一輪月，覿面拈來付與伊。</p>
</div>
<div class='div-other'><a id='mulu19' />
<p class='h2'>庫頭量庵</p><p style="margin-left:1em">眉毛挂寶劍，肘後懸靈符。隨緣任從施，一法本來無。</p>
</div>
<div class='div-other'><a id='mulu20' />
<p class='h2'>知客一味</p><p style="margin-left:1em">同住不相識，何勞更問伊？若具金剛眼，便是獅子兒。</p>
</div>
<div class='div-other'><a id='mulu21' />
<p class='h2'>書記暉洲</p><p style="margin-left:1em">父子不相識，消息幾人知？縱饒家門緒，當面便逢伊。</p>
</div>
<div class='div-other'><a id='mulu22' />
<p class='h2'>知藏心虛</p><p style="margin-left:1em">通身是口，遍身是舌。若問佛法，無得無說。</p>
</div>
<div class='div-other'><a id='mulu23' />
<p class='h2'>門人維那徹軒惺　書記寧一暹　尼曇裔　牧魁吾　侍者慧恒　書記朗空順</p><p style="margin-left:1em">佛法大意，人人本具。到處縱橫，隨心便宜。</p>
</div></div>
<p class='juan'>盤山了宗禪師語錄卷第三終</p>
</div><!-- end of div[@id='body'] -->
</body></html>