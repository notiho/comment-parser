<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>盤山了宗禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<div class='div-other'><a id='mulu2' />
<p class='h2'>敘</p><p>吾邑境內無山川，而薊丘諸峰實為吾邑之望。每於風月朝夕登皋北眺，若遠若近之間，知其中有隱君子也，而高僧戒衲亦往往不乏。予性耽煙霞，塵緣牽絆，未訪僊人之館，徒迷採藥之蹤，為山靈之所笑者，<span class='corr'>已</span>不知凡幾矣。客有自盤山來者，置景物不道，弟相與咨，嗟驚異所謂了宗禪師傳達磨之宗旨、演曹溪之正脈，即世尊舉花、迦葉微笑、正法眼藏，如斯而<span class='corr'>已</span>矣。予聞而慕之，私度其彼其人當為支遁、佛印諸公所不過，苟不能親炙耿光、悟其玅諦、觀飛錫之凌雲、睹雨花之散漫，豈非吾生之不幸也哉？蓋不僅游山之屐齒木折，而風雨懷人中心藏之矣。疆圉大荒落之歲，瑤侯杜君晤師於逆旅，解其囊，得語錄四卷，歸而屬予一言以序其事。予不敏，何足以知師？且師之言又奚藉於予而後傳也？然伏而讀之，見其蘊蓄弘博，寄託微渺，茫乎不知其畔岸而非遠，浩乎不知其津涯而非深。所謂晰三教之大原而悟其一貫者耶。所謂包兩儀、徹古今、靡不備具者耶。所謂一語耐人百思未、易許躁心入問津者耶。用以指迷塗而開聾瞶、贊揚教化、啟誘眾生，豈不重有賴哉？吾師乎，吾師乎，當與此山共為不朽矣。</p>
<p style="margin-left:1em;text-indent:-1em">康熙十六年歲次丁巳菊月寶坻楊　雍謹題</p>
</div>
<div class='div-other'><a id='mulu3' />
<p class='h2'>盤山了宗禪師語錄敘</p><p>余生平懶學參禪，客有以壇經見示者，讀之唯唯，又以臨濟、趙州語錄見示者，余讀之亦唯唯，客曰：「先生默而識之乎？何唯唯而已耶？」余亦唯唯。既而盤山了宗禪師自大梁北旋投刺相晤，示以《語錄》，披覽之餘，如朗月入懷，秋水澄波，無纖毫塵土氣，又不拾古人唾餘。余把翫不忍釋手，且極口讚歎，因論及黃龍與純陽言一粒粟中半升鐺內之語，余謂此非有二義，純陽亦不必見詘於黃龍也，了宗大以為然，遂問敘於余。余儒者也，於內典多有未諳，然觀《錄》中所云：「顏回不遷怒、不貳過，即是除事障也。至於如愚坐忘，即理障除矣。」而又曰：「古人改過遷善以除事障，安能不思不勉以除理障哉？」如此妙義，了宗不特精於禪並精於儒也。夫今人之心，不障於事即障於理，若去此二障，心如朗月、如秋水。世途雖險，慾海難染，何所沾染哉？此《語錄》所以為人解粘去縛，迷津之寶筏、渴喉之甘露也。客有在側者忽謂余曰：「先生昔何唯唯，今何<span class='corr'>剌剌</span>耶？」余亦听然而笑，遂書之以弁其端。</p>
<p>康熙歲次乙卯冬長至日保和殿大學士太子太傅兼禮部尚書加一級魏喬介題</p>
</div></div>
<p class='juan'><a id='mulu4' />盤山了宗禪師語錄卷第一</p><p class="byline">侍者<span class='note-inline'>(微凡　心月)</span>記錄</p>
<div class='div-other'><a id='mulu5' /><p>順治辛丑歲十月望日，灤州隆阭寺監院普光暨便大護法高良富、眾檀越等恭請結制，上堂至座前拈疏云：「覿面相呈，更無餘事。獨露當陽，毫無隱匿。還會麼？其或未然，卻請維那布露。」宣疏畢，以拄杖指座示：「打碎虛空，喝散白雲。逢場作戲，干木隨身。」便登座，拈香云：「此一瓣香，信手拈來，爇向爐中，端為祝延今上皇帝聖躬萬歲萬歲萬萬歲！　伏願堯風浩蕩，舜日騰輝，道泰時清，萬民樂業。此一瓣香，奉為滿朝文武、闔國公卿及請主，恒聞般若之香，同證金剛種智。此一瓣香，天不從降，地不從生，從無影林中拈出，爇向爐中，端為供養中盤堂上傳曹溪正脈第三十六代上大下博本師和尚，用酬法乳之恩。」師<span class='corr'>斂</span>衣就座。維那白槌云：「法筵龍象眾，當觀第一義。」師云：「展開爐韝，須用鉗鎚。煆鐵成鋼，煉凡成聖。還有不懼鉗鎚者麼？出眾相見。」僧問：「如何是隆阭第一訣？」師便打，進云：「謝和尚指示。」師云：「且莫錯承當。」問：「釋迦老子末後拈花示眾，人天百萬為什麼不知？」師云：「怎怪的老僧？」進云：「迦葉為什麼破顏微笑？」師云：「暗裏投機。」進云：「恁麼則天上有星皆拱北，人間無水不朝東。」師云：「家家門外長安路，箇中誰是知音人？」問：「如何是西來大意？」師云：「風送斷雲歸嶺去，水流明月過橋來。」進云：「水月澄清事如何？」師云：「月在什麼處？」僧擬議，師便打，乃云：「開宗演教，建立法幢。接物利生，隨機應現。橫拈倒用，左右逢原。擒縱殺活，有收有放。把住一絲，黃金失色。放開一線，瓦礫生光。且道把住好放行好？」舉拄杖云：「向這裏撥開一線路，恁麼也得，不恁麼也得，恁麼不恁麼總得。拈起一毫頭，現無邊剎海，百千法門、無量妙義一時圓成。雖然如是，還有通得一線路的麼？其或未然，山僧不惜唇皮，更與諸人下箇註腳。」喝一喝云：「袖裏金鎚光燦爛，吹毛寶劍逼人寒。」卓拄杖下座。</p>
<p>入院上堂，僧問：「如何是第一義諦意旨？」師云：「大用現前。」進：「轉身一匝？」師云：「這是風力所轉，終成敗壞。如何是不壞的意旨？」進云：「求和尚指示。」師便打，乃云：「祖家活計不比教下，是法非思量分別之所能解。只要斬釘截鐵、一刀兩段，各各識取根源，不用胡言漢語。那管前三後三、松直荊曲、鶴白烏玄？萬別千差，總皈法藏，汝等諸人向這裏具隻眼。今日普光禪人屈身為法，率領大護法、眾檀越及諸山師友，敦請山僧住院，重整家風，建立門庭，宣揚法化，貴圖祖道興隆。既然如是，或有人問：『佛法大意作麼生指示聻？』」舉拄杖云：「棒頭有眼明如日，要識真金火裏看。」卓拄杖下座。</p>
<p>高良富領眾請，上堂問答不錄，乃云：「河邊受渴，飯裏耽飢。真藥現前，自不能識。欲出生死海，須透過祖師關。且道祖師關作麼生透聻？則如孔子三月忘味，顏回終日如愚，拶至山窮水盡，自然有箇轉身悟處，始知山僧恁麼說話。識得山僧恁麼說話，便知諸佛、諸祖鼻孔。識得諸佛、諸祖鼻孔，便知自<span class='corr'>己</span>落處。」復舉雲門大師示眾云：「聞聲悟道，見色明心。觀世音菩薩將錢買餬餅，放下手來卻是饅頭。」師云：「瞻之在前，忽然在後。回頭識得自家珍，始知親言出親口。」</p>
<p>上堂僧問：「空谷傳聲，聲歸何處？」師云：「千山勢到嶽邊止，萬派聲皈海上消。」進云：「釋家老子出世、達磨西來說些什麼？」師云：「無半字可說。」進云：「為什麼又有三乘十二部？」師云：「切斷葛藤。」僧云：「每日學道，不知道在何處？」師便打，乃云：「八字打開，當陽獨露。且道是第一義還是第二義？向這裏緇素分明，不必他求，則知佛祖之道人人有分，元無欠缺，淨裸裸、赤灑灑，攝沙界於毫端，融古今於當處。既然如是，只如超佛越祖一句作麼生道？萬象齊作舞，虛空暗點頭。」</p>
<p>張洪宇領眾檀越等請上堂乃云：「若論這一著子，日月照臨不到，天地覆載不著，十聖不知，三賢未曉。且道許什麼人知？」舉拂子云：「若向這裏會得去，隨機利物，就語接人，紹隆聖種，擔荷正宗，百千三昧，彈指圓成。雖然如是，大眾還委悉麼？」卓拄杖一下云：「大道體寬無背向，當陽須是箇中人。」下座。</p>
<p>雷成明請上堂乃云：「現成公案，不用作造。各各圓成，處處玄妙。若欲識得本來人，縱橫無礙隨處樂。須彌頂上扣金鐘，新羅國裏放鐵鷂。逐起泥牛海底行，踏出金烏半夜叫。叫不叫？」舉拄杖云：「有人識得這箇，不必生死之所縛。」擲下拄杖云：「差之毫釐，失之千里。」</p>
<p>佛成道日張汝卿、王世進等請上堂，監院問：「昔日神光斷背，疼痛難忍，『祖師與我安心』，安箇什麼？」師云：「拔出眼中釘，仍中穿耳箭。」進云：「佛殿倒走，獅子張口。」師云：「吼吼我看。」進喝，師云：「野<span class='corr'>干</span>鳴。」乃云：「大人俱大智，大根成大器。不用行棒，不用行喝。」豎拂子云：「向這裏若承當得去，不費纖毫，立地成佛。豈不見世尊初於臘月八日明星出時忽云：『奇哉，一切眾生俱有如來智慧德相！但以執著妄想而不能得證。』大眾，還識得釋迦老子恁麼說話麼？其或未然，更聽隆阭一頌：棄卻皇宮奔雪城，六年謐義對誰云？夜來戳瞎羅迦眼，依舊日午打三更。」</p>
<p>杜世登、趙世卿、高良富請上堂問答不錄乃云：「佛是世間了事漢，眾生是世間未了事漢。欲得萬法總歸一，佛與眾生無二樣。識得自性本如如，亦無一法與人看。看不看，凡夫外道執邪見。丹霞燒木佛，翠微供羅漢。一人只解收，一人只解放。古人雖然作用不同，大家也須具隻眼參。」</p>
<p>聖岩寺請上堂僧問：「如何是聖岩境？」師云：「巒峰翠色新。」進云：「如何是境中人？」師云：「老僧愛住白雲深。」進云：「或有人來，如何接待？」師云：「硬的是拳，軟的是棒。」僧擬議，師便打，乃云：「西天四七，東土二三。燈燈相續，祖祖相傳。且道傳箇什麼？佛祖窮之不到，千聖究之莫極。山僧不惜眉毛，與諸人聊通箇消息：為人須為徹，殺人須見血。若欲與大眾去黏解縛、抽釘拔楔，各各牙似利劍、口如血盆、氣衝宇宙、鼻朝下垂，山僧到這裏一點伎倆也無。為什麼如此？他家自有通霄路，說破不值半文錢。」</p>
</div>
<div class='div-other'><a id='mulu6' /><p>永平府大護法郭自有領眾宰官請住南臺寺，上堂乃云：「秋深氣爽，風清靜浪。雲散霧消，水澄月現。正當恁麼時，還識得此道理麼？若識得此道理，頭頭顯露，物物全彰，水流風動，皆是道場。向這裏若會得去，遇緣即宗，隨處作主，無戒可持，無生可護，上無佛道可成，下無眾生可度。雖然如是，提向上機，須明向上眼；指箇中事，還要箇中人。坐斷要津，不通凡聖，亦未是向上機，亦未是箇中事。且道作麼生是向上機、箇中事？」舉拂子云：「還會麼？如或未然，更與大眾下箇註腳。」良久云：「但有一人發真皈源，十方虛空悉皆消殞。」</p>
<p>劉繼漢請，上堂云：「若論佛法，本來現成，不隔絲毫，盡大地是箇解脫門，與日月同明，耀古騰今。只因無始以來妄想濃厚，背卻自<span class='corr'>己</span>一段光明。若是箇大丈夫漢，回光返照，直下承當，把得定，作得主，與諸佛、諸祖把手並行、同來同去。雖然如是，還有領略得者麼？如或未然，更與汝道破：利根上智須圓證，十聖三賢一念超。」</p>
<p>解制上堂云：「有放有收，有結有解。佛祖家風，古今舊例。千山活計，足下芒鞋。踏翻秤錘，元來是鐵。咦！瓊苑花開萬劫春，長江水洗千秋月。」</p>
</div>
<p class='juan'>語錄卷第一終</p>
</div><!-- end of div[@id='body'] -->
</body></html>