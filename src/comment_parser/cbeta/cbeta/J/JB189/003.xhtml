<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>三宜盂禪師語錄卷三</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p>
<div class='div-other'><a id='mulu8' />
<p class='h1'>住姑蘇古朱明寺語錄</p><p>乙未歲十二月初十日，合郡檀護請入院。</p>
<p>山門東西十萬，南北八千，森羅一印，出入聖賢。春回臘後梅花玉，襯步香生貼地蓮。</p>
<p>佛殿星宿劫，賢劫莊嚴劫，法身佛、報身佛、應身佛、天籟地籟、人籟橫說，豎說倒說，以手指上云：你秖知背手彎弓，卻不慮當面著。賊遂大展三拜。</p>
<p>伽藍，金爐內騰法界之香，蠟炬上分四照之光，自非夙乘悲願，我與你咫尺。參商燒香云：閏餘成歲律呂調陽。</p>
<p>祖師摩騰竺法蘭，破東震之荒；菩提達磨，老鑿混沌之穴。百丈規繩，頂門著楔。今日撞著箇無情漢子。燒香云：燒卻這一橛。</p>
<p>據室蹋翻滄海，坐嘯乾坤，太行千里墨，黃河一度清瀾。翻舌捲寂若無聲。卓拄杖云：碧賓斑豹剝，當滴帝都丁。</p>
<p>即日上堂，拈疏云：龍章鳳彩，雲篆星文，珠明照乘，玉潤連城。若是雕琢，將來堪作甚麼？但成文彩，即屬染汙。其或畫前有易，刪後無詩，山僧到此口挂壁上。乃度疏云：通事舍人試道看。</p>
<p>師指法座云：獅子吼，黃金遍地象王行匝，野花紅霜，鳥上枝棲一聲，啼破隴頭春色。遂陞座，拈香畢，乃云：諸佛出身處，蘇臺水上行，朔風自北來，殿角生微冷。清除荊棘林，幻出祗園境。日射風窗鸞鳳鳴，月高霜瓦鴛鴦影。彌勒道場鬧市叢中梵王宮殿福城煙井，側布金磚前朱公後朱公當空，寶劍人王令法王令鐘磬笙歌，黃粱喚醒，將陳年滯貨，提向十字街頭出賣雲門胡餅。良久，云：領。</p>
<p>元旦上堂。寶炬香生玉鼎煙，和風淑景賀新年。春光一到花枝上，笑破沈空自了禪。年新與月新，晴霞轉綠蘋。夢回蝴蜨梅花圃，緩步黃鸝楊柳濱。且喜官清民，樂舜德堯仁道人高枕豎拂子，云寶筏度迷津。</p>
<p>立春值雪青龍斯長老至上堂。今日朱明寺裏玉砌樓臺銀粧世界。略無縫罅。入我門來。撲頭撲面。無處迴避。絕教通身是。遍身是。更喜青龍歲首春回。萬井遍界瓊瑤滿城。簫鼓只是谿深。雪厚難覓。芹芽客來無秖待。如之奈何。拈拂子一縷云。幸得這裏還有些些。下座。</p>
<p>合郡護法紳衿等請上堂。古聖前賢主。世界聲教化。或有言或無言。其有也。靈文寶藏。玉軸琅函。其無也。心心相印。脈脈相連。即以此正人倫立綱紀。定出處建功名利<span class='corr'>己</span>利人。啟後承先。朱明這裏。不住兩岸。不住中間。春風芳艸。萬卉爭妍。桃花人面楊柳拖煙。上林雨過沸笙絃。不是黃鸝是杜鵑。正是姑蘇二月天。上堂。朝朝日出朝朝雨細艸沈沈杏花如許反舌新鶯啼在深林裏好。一似織錦天孫絲絲。縷縷遍乾坤。總屬朱明春。曉慚愧殺達磨鬍子。</p>
<p>長水古資聖寺大殿落，成臘八日請上堂：此一具地尋方琢圓，不惟契約分明，亦且代有令主。千聖萬賢，各各居神通，大光明藏與大佛事，顯大神力，現等法界身莊嚴雲，歷等法界梵行莊嚴雲，證等法界定慧莊嚴雲，聲等法界音教莊嚴雲，至於人天七趣亦不失。三昧正受塵，須彌吸滄海，如佛身如法界，出百萬億寶，手獻百萬億寶，供豎百萬億寶幢，懸百萬億寶幡，覆百萬億寶蓋。山僧既作飄蓬之客，隨例闖入毘盧遮那莊嚴藏大樓閣中，一時遍歷無邊剎海，何止移武林來，嘉禾將秀水入姑蘇而<span class='corr'>已</span>哉！適當解維之際，聊以一偈為別雲靄靄風凄凄殿角凌雲接爽溪梅花新月野雲低一色香光照水西大眾葫蘆提又葫蘆提。</p>
<p>歸院請上堂：旅雁書空隊不孤，盤旋猶憶洞庭湖，好將南國花堤月，殘雪連山夜入吳。拄杖捎空往復無際，芒鞋海闊動靜歸。源豎拂云：雖然如是，也須識得這箇。方可毛吞巨海，芥納須彌，拽取占波國，與新羅鬥額。東湧西沒，南湧北沒，雲行雨施，艸木蒙潤。大眾會麼？一陽復始春將至，遍界奇香發滿枝。</p>
<p>上堂。長門永巷寂寞，秋清古寺，荒園蕭條，風景法堂，前艸長廚，灶下斷煙。法昌遇撾鼓還他一力泉大道應門，秖用小童倩人看院，始是全提破屋，楊岐才能半展。所以黃茆白屋之下有蓋世英，雄清泉幽石之邊，住超塵逸格之士。運日月于掌中，正乾坤于跬步，與諸佛以齊肩，同聖賢而一躅。就使一劫二劫，直逗到八萬四千劫總不出。今時上方下方，東南西北方仍在這裏。瀟瀟灑灑，勤勤渠渠。楊柳日高，浪激太湖之碧；桂花雨後，風搖月下之香。任意徜徉洞府瀟湘，大眾恕我老狂。</p>
<p>至崇先寺請上堂。師云。大眾十五日以前。有箇截流句子。須是向威音那畔。父母未生時會取始得。你若眨上眉毛便不是也。豈不知。崇先有箇沒人情漢。若向門前抽起橋板截斷往來。你等從何處躋攀。山僧今日忽撩起衣云。此是借來衫子。假道于虞。不妨為你。花擘一上。展兩手云呀。到這裏又忘卻了也。復以手招云。來來事無一向。拍案一下云。一任船來陸來。黃鶴峰前闢通天。大路龍到水到師子窟內。有踞地之威也。只為祖父田園兒孫受用。開甘露門。列君臣位。小可作箇去就。直得黃金遍地朱紫滿林。十月應小春花開一塢三冬臨大有。月映千江。水足艸足。家豐民樂。有不唧溜漢。漆桶不快。往往于虛空穵縫。離水求波。是以山僧向未屙以前。先步先趨。若逗到十五日。堪作甚麼。然雖如是。不直我浪。兄一笑。且道。笑箇甚麼。他道是鈍鳥先飛直其後也。珍重。</p>
<p>師集諸山知識為西遯超道者，慶六秩壽。上堂：寶鏡，堂前風月，石傘峰下家聲沒量漢，手眼通方出處無礙。陶靖節，松菊猶存程明道花柳隨步。維摩詰，儒冠說法龐鹿門，兒女團圞戒禪師，何妨乘願再來？嚴頭陀且於夢中顯現。大眾知麼？超道者，一向足不越戶，藥不離唇，誰知他斗室中藏無邊佛土？葫蘆內有大路通天擊拂三下，云：老僧今日借一節漁鼓三尺板簡，唱箇道情，引起白雲，用之花發。四時紅深綠淺隔簾櫳清香一線，移時添海屋籌，那知門兒外滄桑幾變？此是他自受用的履踐。如夢中人上兜率<span class='corr'>宮</span>，受無量樂，雖同寢者，不聞亦不見。老僧到此有口難，宣下座去，請諸上座助顯第一義，說箇異方便。顧左右云：切莫刻舟求劍。</p>
<p>請天界和尚上堂，引座君視臣，恭道統源長。子孝父慈，法繩綿遠，得之者月上照梅花，失之者，古鏡添黑漆。思大鼻孔撩天，雪峰眼睛遍地。拍案一下，云：這箇所在，爭容得妖狐首領，魔種元兇，薄我籓籬，穿予墻塹。所以洞山老祖橫抽寶劍，斬諸見之稠林，妙協弘通，截萬端之穿鑿，古道寥寥，玄音絕唱，幸有我天界法兄。節拍相諧，嘉猷並諦，其奈門庭高峻，波瀾浩大。豎拂子云：大眾會麼？殷勤為解丁香結，放出枝頭自在春。</p>
<p>上堂。稻子秋登蟹正肥，果然一飽便忘饑。堪嗟清白傳家客，身入西山自采薇。雲冉冉，水依依，主人何事不來歸？大眾！要識主人麼？以手斫額云：貓。</p>
<p>上堂。雁唳秋聲到客窗，寒風獨坐剔銀缸。籌輸白手成家子，博得藍田玉一雙。些箇事，惱人腸，從前事業費商量。夜月一鉤清漢碧，漁歌嘹亮在滄浪。還我雲門一句子，前三三與後三三。</p>
<p>上堂。不應住色生心，不應住聲香味觸法生心，應無所住而生其心。師望空打一掌云：者老漢老老大大牙黃口臭，作恁麼說話。大眾諦聽！良久，云：若也不會，山僧打之遶去也。左顧云：大眾應如是住。右顧云：大眾應如是降伏其心。復喝一喝，云：參。</p>
<p>果園淨器淨辨舍法衣請上堂，黃梅親手付將來，大庾嶺頭爭不去？提起也，乾坤失色；放下也，艸木騰輝。少林初祖，衣法雙傳。衣在者裏，如何是法？唵摩訶迦婆波吒悉帝娑訶。</p>
<p>上堂。日出皇皇那事如嘗。邪橋連野店，新米菜羹香，因尋酒浪子，小艇泛谿光。大眾今日有佳客來也。且道是甚麼人？搖拂子云：賀家池上天華寺，日午三更到客航。</p>
<p>上堂。言無展事，語不投機。承言者喪，滯句者迷。祖師道：非風旛動仁者，心動十月二十九，上高樓飲好酒，你彈琵琶我。拍手以拂子擊三下云：甲申乙酉。</p>
<p>上堂。歲登事事收成足，正好窗前含苦讀冠天履地丈夫兒，豈可因循類流俗？異時馬上錦，衣歸法雨，均沾於艸木。阿呵呵！且唱雲門一曲。良久，云：六六三十六。</p>
<p>上堂。觸處逢源識得渠，石傘峰前一帶溪。落花無限春山暮，就路還家聽鳥啼。老僧四十年前于先顯聖處狹路相逢，納盡許多敗缺，一回想起滿面羞慚。今日春山不遠，啼鳥依然惻惻關心，也要大家委悉。</p>
<p>上堂。霜重蘆華柳岸低。一鉤新月釣寒谿。金鱗<span class='corr'>已</span>是無消息。又聽前村報曉雞。鐘樓上撞鐘牆。腳下種菜猛虎。山裏踞大眾。且道與古人回互不回互。以拂子左擊云。回而更相涉。右擊一下云。不爾依位住。</p>
<p>上堂。殘月如鉤，柳青谿堰，把住則霜風凜冽，放行則桃華人面。若究到露柱鐙籠，釋迦老子猶隔一線。</p>
<p>上堂。丈夫格調原超脫。豈肯從人覓繡鍼。十里繁紅原舊物。冰華二月本無心。豎起拂子云。若向者裏結搆得去頭正尾正。者裏若結搆不去。君歸東魯我歸秦。</p>
<p>武林古報恩寺入院上堂，師云：本是瀟湘一釣客，自西自東自南北端獅子解翻筋斗，老僧秖知拍手。潦倒龍鍾甲子乙丑，學得箇象王回顧，拈得鼻頭失卻口，更說甚麼江水逆流，日月倒走。茲者辱承眾護法之招，聊塞一時之醜。桑梓不敘生緣，展驢腳而為佛手用處；貓頭當藥，撾塗毒以開樞鈕。驀拈拄杖云：也只可將蝦釣鱉，掉棒打狗。</p>
<p>結制上堂。問陶鑄聖凡即不問。如何是無生一曲。師云。老僧向你道不難。不可作野狐精見解。進云。因甚又道。三賢未達十聖難知。師云。三賢十聖且置。達磨在你腳跟下。還知麼。僧便喝。師屈指云。老僧被你一喝。僧禮拜云。是何言歟。問經有經師。論有論師。今日伐鐘捶鼓。和尚陞堂為些甚麼。師云。兩肩挑不起。僧擬議。師一喝問。昔日瞿曇說法。四十九年無一字可說。今日和尚陞座。將何法與人。師云。才過萬松關。便見浙江潮。進云。踢破分明。師乃豎拂子云。向這裏搆得。撩起便行。顧左右。良久笑云。恁麼則老僧誑謔你去也。新羅國裏譚禪。濟濟英賢。車馬駢填拄杖子飛上三十三天。癩蝦蟆做了月裏。嬋娟碧海清光萬古懸一似水銀潑地大也圓圓小也。圓圓鳳皇。山下好因緣。步步襯青蓮。拍案一下云。入我門來。全福全壽。全更向凌煙閣上題名。到處流傳。山僧又將七珍八寶撒向鬧市街前。阿呵呵。說向人前不直錢。</p>
<p>請崇先和尚上堂：引座世界未分，先有此一坐具地，千佛出世，無敢正坐，不意普通年間，達磨老臊胡，窺我藩籬，揜我畿甸。山僧自墮下母胎，便帶得有一條雲門拄杖，不但使其餵狗飼狼，直欲勦其窠窟，滅其種族，使一箇箇作頂天立地大丈夫，光齊二耀，物不能礙，奈有其志而不逮。逗到今日，方知道捉刀翁真英雄也。他一雙眼耀古騰今，數莖眉撐天拄地，胸羅星斗，寥廓太虛，掌握乾坤，氣吞佛祖，扭轉達磨鼻孔，抽換野狐肝膽鑽仰者徒然攀仰者莫及今日，以慈悲故，為不請賓。此番佛事，大非小可。汝等當<span class='corr'>斂</span>其鋒，韜其耀，避其爪牙，設或犯手傷鋒，莫謂老僧不為汝等說破。下座。</p>
<p>上堂。僧問。萬卉俱狼藉。寒風逐月波。如何是境。師云。杖黎不為前村酒。乘霽登高看遠山。進云。如何是境中人。師云。到江吳地盡。隔岸越山多。進云。如何是人境俱不奪。師云。愁過萬松關。山路滑如油。進云。如何是人境俱奪。師云。塞外絕烽煙。將軍數雁行。僧禮謝。師乃云。好棚傀儡線索何繁。五車書不消一瞬。三藏教貴在離言。授衣缽於黃梅。行者領袈裟。乃樹下頭陀至。人不踰乎常情。大聖心如赤子。有般漢秖知道到江地盡。猶不識隔岸山。多以情見而望勝果。幾多蹊徑。惟晏坐而散天花。尚屬嶒巖。況乃潮生汐落。伍相國吞。吐錢塘地轉天回。維摩詰掌擎佛剎。鳳皇山下鳳皇兒。獅子窟中獅子子。大丈夫不受囊藏好。男子肯投虀甕。寶鏡懸如杲日。吹毛利似嚴霜。地藏這裏竹搖拭。翠三更雨松捲寒濤一塢風。知之者吾無隱耳。不知者人可翫乎。所謂恁麼也不得。不恁麼也不得。恁麼不恁麼總不得。審如是則老僧不奈諸君何。諸君又何奈老僧何。雲飛嶺北。雁度前津。我歸東魯。君向西秦。大家丟得不猩猩擊拂子三下。</p>
<p>鼓山永和尚訃音至，上堂。今日有一句子，山頹石裂，川竭泉枯，萬里無寸艸，遍界絕遮攔。虛空突出面孔月下寫得真容。舉訃音云：大眾！此是南閩鼓山尊宿永覺老和尚。末後一著有煩專使三千里外持來箇消息。頂相圓光更無回互。大眾！還知此老漢麼？儒釋兼備。金翅騰空。宗教兩優，驪龍出海。數十年來。壁立千仞。雖侍者邊，了無箇入處。有時節澤沛為霖。雖嬰兒亦受獎提。喝水逆流曾不著意。主山倒卓，太煞無情。其德隆道茂，儼宴國師之再來；貞亮含弘，乃古壽昌之家法。聯博山而為昆季，契真寂以為金蘭缽袋。子寧教鼠蠹蟲食水田衣。肯教魔孽假貸長。年不出戶，掩被單而高臥；接向上機。今日始親承向帷。幕裏低聲，來中下士，實為法門之墻塹，亦乃後葉之籓籬。惟吾師臘高而德長，且倦乎津梁。顧吾輩德薄而人微，誰為砥柱？師泣云：罷罷罷哀哀哀！今也借人情為佛事。業寶誌公之遺燭，備汾陽昭之楮錢，聊為曩日，於真寂院繼燈室中，一面之交，其來不來享不享火中紙鷂子水底石麒麟。</p>
<p>自覺禪人領眾請。上堂。出郭面無塵。登山眼無障。抹過了世界，又不著虛空。赤骨律浩浩地。腳頭腳底磕著。撞著拂子左一拂云。此是湘江頭。右一拂云。此是湘江尾。擲拂子云。不見湘江人。只見湘江水。大眾大眾。對面不相識。咫尺成千里。啾啾一夜寒。蛩語西風亂捲芭。蕉雨宵晝不成眠。那人兒在那裏。擎起拄杖云哪。復擲下云。朱秦尤許。</p>
<p>若雲監院為壽馮崑石居士請上堂。千歲寶掌遍歷支那百二趙州。吞吐諸方枝。強知本固源。遠識流長。有如是履操。則有如是福德。有如是悲願。則有如是壽考。所以光明碩大。照映今昔。豎拂云。總從這裏蘊藉將來。山僧今日不妨因行掉臂。順水張帆。一一為你指出。以拂指云。此是金剛寶窟華藏樓臺閣道。旁通朱欄。曲折窗開。四面之天門。對遠山之秀。乃佛祖之化域。亦眾生之棲止。所以善財童子。舉一步過無量無邊佛剎。一一剎禮無量諸佛。一一佛演無量契經海。化無量眾生海。一一眾生證無量三昧海。入無量辯才海。得無量神通海。悟無量陀羅尼海。諸兄弟。你身在其中。開眼便見。舉足踏著。為何當面蹉過。良久云。大顛晝夜一百八。若人不會從頭數。下座。</p>
<p>武林眾護法請。上堂。老僧辱在桑梓。勉承眾護法之請。雖則踞此寶華王座。豈可向鴻儒宿學前引蔓牽枝。但家裏人說家裏話。自古及今。諸縉紳借方外以雪胸中塊。磊凡老衲假名賢。為吾道之金湯。以故錢武肅與壽禪師節拍。蘇眉山同元長老。輸籌儒釋同揆素緇比翼。天共白雲曉。水和明月流。若夫門庭峭峻天龍豎指。談禪本色家風。地藏栽田博飯。識取城南艸色。便可對御譚經。觸著庭際花香。肯向癡人說夢。我這裏祖翁。分付下一片田地。券約分明。四至無恙。羅剎帶長江之險。金牛瀦震澤之瀾。曉雞唱扶桑。日上春鳥啼天竺。雲深聚寶為塔。月輪峰月離滄海。築錢為塘鳳皇山。鳳落瑤池沙平鴻雁落風定白鷗閑。山水鍾靈英。奇粹美璣衡。象正忠義聯芳卻怪。法眼二十年只作境會。雪峰盡大地是眼睛。豎拂子云。大眾且道。是甚麼眼目。一枝梅破臘。萬象盡回春。</p>
<p>解制上堂。托出拂子云。賣不了的鮮魚。擲拂子云。仍舊放在西湖裏。遊泳乎綠波之上。潛藏於九淵之底。不問他禹門浪滾桃花雨。更不知化金鵬搏風萬里魚。樂云乎哉。一任流行坎止嶺之西。三山半落青天外嶺之東。十二書橋春如許出沒。卷舒總在這裏。大眾。我與你散步湖山。試看千紅萬紫。喝一喝。</p>
<p>上堂。雲山何蒼莽。人從迢遞來。慚愧黃牛師。遺累生公臺。如何滄海裏。㶿㶿飛塵埃。君母謂蕭瑟。取次梅華開。有三摩提名大佛頂首楞嚴王。蟭螟蟲兒無大人相。眉毛孔裏有百萬龍天。一一都來香象。往十恒河沙界外。嚴持香華供養。薄伽梵問道。一路涅槃門。路頭在甚麼處。師咳嗽一聲。云。傷風多發嗆。</p>
<p>上堂。何處仙人下九垓？飄颻衫袖笑盈腮。果然一展秋波後，多少英雄當下呆。舍不得取不得。勃然滄海飛塵埃。不可得中恁麼得，特地虛空眼豁開。擊拂一下云：觀音玅智力，能救世間災。</p>
<p>上堂。三十六種隨器能，銀盆盛雪，明月藏鷺，一十四種悲智心，類之不齊，混則知處。君不見寒山子，十年歸不得，忘卻來時路。饒君神用百千般，不若雲門者一顧。</p>
</div>
<div class='div-other'><a id='mulu9' />
<p class='h1'>示眾</p><p>示眾。以拄杖畫一畫云。向這裏去。不可落他家蹊徑。其餘言教。如過蠱毒之鄉。水也。莫嘗他一滴。釋迦老子達磨老漢。你眼裏看他一字。則眼瞎耳裏。聽他一字則耳聾。看話頭底墮。穿胸地獄。學轉語底。墮拔舌地獄。做靜工夫底墮黑暗地獄。做偈作頌底。墮滾油地獄。師正說時。忽和身跌倒叫云。相救相救。三四僧忙來扶起。師各與一掌。復云。山僧今日生陷地獄。還有救得者麼。一僧云。蒼天蒼天。師舉手云。我手何似佛手。僧云。請和尚救取。師指琉璃云。琉璃上道一語看。僧云。二邊不立。師急以拄杖指聖僧云。聖僧又如何。僧無語。師以手指僧云。情知你是箇死漢。復云。還有救得者麼。一僧云。請和尚歸方丈。師云。烏龜鑽破壁。僧無語。師便行。</p>
<p>示眾。不道流光似箭忙。菊華初萎早梅香。莫悲往復催人老。只恐心田蔓艸荒。古人道。大家相聚喫莖虀。若道一莖虀。入地獄如箭射。既不許道是虀。你道是箇甚麼。玄沙拈荔支云。這箇荔枝得恁麼紅。那箇荔枝得恁麼赤。不得道荔枝。既不道荔枝。且道是箇甚麼。所以道。喚作竹篦則觸。不喚作竹篦則背。不得有語。不得無語。不得作女人拜。不得拂袖便行。古人披肝瀝膽。投明珠於暗裏。贈尺璧於窮途。可惜許諸禪德。不向意根下卜度。便於舉起處承當。有甚了期。若然定當得去。移山門來佛殿裏。將廚房。放僧堂中。總非分外。雖然且道。聖僧落在那裏。良久云。舊閣閒田地。贏來方始休。珍重。</p>
<p>瓶窯真寂院示眾，鬢霜斜插一枝華，老賣春風笑作家，十二樓頭閒歲月，暗題詩句暗咨嗟。山僧向年被先老人將猢猻圈子套卻十有餘載，左右不得自在。後被業風吹過錢塘江，撞著箇無面目漢，暗排八陣，明布三軍，雖有趙常山膽勇韓淮陰韜略，無敢與之對壘。正恁麼時，山僧將左眼角一覷，從上諸祖直得摸索不著，從此<span class='corr'>已</span>來，笑傲林泉，隨意放曠。然雖如是，此二老漢恩大難酬。近來出羞賣醜，自覺慚惶，今日又被眾耆舊將先老人手書符約，要討山僧破砂盆落處。其奈山僧向年總不當箇事，至十字街頭，不覺失手，打作粉碎，欲要另燒，不是本匋之物，意欲買賠，卻非古時之式。煩大眾下一轉語，免致諸師向山僧需索。如無，山僧自道去也。以手打圜相云：廿七。</p>
<p>示眾。超離朱之明，辨<span class='corr'>錙</span>銖於未兆；奪師曠之聰，識宮商於匪形。寶劍出匣，寒光射斗。牛驪珠汎海，絢，赫爭日月。兩堂爭底是貓兒？南泉斬底不是貓兒。趙州頂底不是艸鞋，南泉斬底卻是艸鞋。既不是貓兒，又不是艸鞋。且道是甚麼？摘下竹篦云：山僧有一語相誑，甘墮拔舌地獄。</p>
<p>示眾。箭穿石虎，囓指心痛。唐王揮劍，閬守墮頭。李善報主男身湧乳。古德云。五臺山上雲蒸飯。佛殿階前狗尿天。剎竿頭上煎䭔子。三箇猢猻夜簸錢。恁麼說話聞見豈不駭異？若是頭腦清楚如觀掌物。有般漢只管向秤錘上呷汁。沙石裏打油。堪作甚麼。且道如何是頭腦。良久云。東大眾且道是那箇東字。還是東西底東字。冬夏底冬字。眾無語。師乃云：蒼天！蒼天！</p>
<p>示眾。五九四十五多不須增少，不須補孔夫子，千古聖人禁不得子路。馮河暴虎，新春至今纔一七長不必添短，不必析釋迦老子三界大師免不得。提婆達多流言下石。所以道：高處高平，低處低平。在僧而僧，在俗而俗，在天而天，在人而人。厲與西施，恢詭憰怪。道通為一起身立云：大眾好去看，殘雪未消，滿庭月色。</p>
<p>四弘攝真寂院事請示眾。此院為佛法之叢林執事。為佛法之輔弼。乃至一茶一飯一舉一動。無往而非為佛法也。同住大眾即此推廣。更愁甚麼。道業不辦。叢林不興。雖然不知。喚甚麼作佛法。若道山僧舉拄杖子是佛法則。山林樹木竹搖艸動皆是。若以山僧舉拂子為佛法。則牛狗尾巴東搖西拽也是。若謂弄兩片皮鼓粥飯氣。為佛法則。鵲喿鴉鳴亦皆是。則新監院請予說法。<span class='corr'>已</span>自錯了也。又雖然。若論佛法固有道亦不難。只是說破不值半文錢。大眾還會麼。典座切菜失手割破指頭。這裏打入一生參學事畢。飯頭下米。偶然濺起一點沸湯。這裏領得何等。直截行堂的掇著一桶粥。忽被門檻絆倒桶箍爆斷。何等慶快圊頭浴鍋裏柴頭柴擔上園頭钁頭邊。盡有親切句子。何待山僧口吧吧地。然後為佛法邪。若恁麼則先老人在也是佛法。不在也是佛法。山僧開口也是佛法。不開口也是佛法。住也是佛法。去也是佛法。以手摑兩摑云。早間道。牙痛胡說箇甚麼。便歸方丈。</p>
<p>水月菴示眾。衣下有珠，藍田有玉。分明此道通長安。多少人龜鑽瓦卜。釋迦老子八字不著人。達磨西來。一字重添畫。所以箇中人能轉得十二時錯亂了東西南北。山僧以初度將臨。賢主人致申萬福。設齋筵羅品核盡。道是華封三祝。是以山僧不惜為君刳心。剖腹屈指云。正月一二月。二三月三四月四五月五六月六七月七。八月未圓。桂華發羅睺羅命犯生殺。喫了好茶好飯終日裏咳咳。連咳數聲云。會麼。眾無語。復云。唐明王會打羯鼓。惹得猿啼三峽。</p>
<p>示眾。昔有僧問青林曰：如何是學人自<span class='corr'>己</span>？林曰：丙丁童子來求火。後有僧問雲門先師：如何是學人自<span class='corr'>己</span>？先師云：汝無自<span class='corr'>己</span>。僧云：因甚學人無自<span class='corr'>己</span>？先師云：汝若有，自<span class='corr'>己</span>則不來問。老僧舉竹篦云：青林不合將一杓惡水驀頭潑，使後來人錯<span class='corr'>認</span>驢鞍橋作阿爺下頷。先師恁麼道，不獨有殺人劍，且有活人刀。忽有人問山僧：如何是學人自<span class='corr'>己</span>？以竹篦指左右云：你這一隊瞌睡漢，怎麼看得？下座便行。</p>
<p>示眾。云：乾坤之內，宇宙之交，中有一寶，隨處逍遙。華岳山崩，壓斷了天台石橋、寒山拾得，有命難逃。普化木鐸，誌公剪刀。</p>
<p>示眾。古德云：知而無知，不是無知而說無知。露凝殘月梨花瘦丁香紐，纈鴛鴦扣垂，楊堤上馬嘶風，煙濃綠厚，黃鸝鬥畫，樓人眉峰雙皺，琴調管協落在人兒後俯瞰花影穿魚金針難繡參。</p>
<p>示眾。舉龍牙問翠微。如何是祖師意。微日與我將禪板來。牙遂過禪板。微接得便打。牙日打即任打。要且無祖師意。又問臨濟。如何是祖師意。濟日與我將蒲團來。牙乃過蒲團。濟接得便打。牙日打即任打。要且無祖師意。後有僧問。和尚行腳時。問二尊宿祖師意。未審二尊宿明也未。牙日明即明也。要且無祖師意。師云。龍牙問祖意。於翠微臨濟俱喚度禪板蒲團。二師接得便打。牙皆答曰。打即任打。要且無祖師西來意。雪竇頌云。龍牙山裏龍無眼。死水何曾振古風。禪板蒲團不能用。只應分付與盧公。盧公付了亦何憑。坐倚休將繼祖燈。堪對暮雲歸未合。遠山無限碧層層。覺範見瞎龍死水之句。意謂雪竇罪龍牙洪公。具如此眼目。敢復輕重古德。然不知罪雪竇者。自罪之矣。圜悟勤有拈語。試一辨看。</p>
<p>示眾。舉圜悟懃云：古有定乾坤底眼，方有定乾坤底劍；正令當行，十方坐斷此事。知如此分明，不在情塵意見上討。若向情塵意見上討，則孤負南泉。大慧云：歸宗斬蛇，南泉斬貓。學語之流多，謂之當機妙用，亦謂之大用現前，不存軌則，殊不知總不是這般道理，具超方眼，舉起便知落處。若大法不明，打瓦鑽龜，何時是了？誠哉言也！何不看他題目東西兩堂爭貓兒？南泉提起道：道得即不斬，當時合下何語？縱有人下語，難道南泉便恁麼休去，惟趙州戴草鞋出去。泉云：子若在，救得貓兒，即趙州在。試為趙州卜度看，趙州下甚麼語始得？不斬貓兒，除卻情塵，向頂門大開正眼，看他千聖萬靈，間世同揆的道理，如指諸掌，卻又極現成的事，即千聖亦移易，不得一絲毫許。雪峰問德山：南泉斬貓，意旨如何？德山以柱杖便打，趁出又真淨，舉拂子云：今日歸宗舉拂子，與當日歸宗斬蛇，是同是別？又云：南泉斬貓、歸宗斬蛇，叢林中商量，還有優劣也無？只如趙州頂草鞋出去又作麼生？於此明得，德山呵佛罵祖，於此不明，丹霞燒木佛，院主墮眉須。只如世尊拈花，迦葉微笑，節目在甚麼處？便以涅盤妙心流傳將來。又道這等樣事極易明者，偏淆訛處又為極難。明者雪峰道：望州亭與汝相見了也。作麼生見？香巖上樹如何下語？玄沙：三種病人如何接取？山僧不惜口業，為汝花擘一上。還知麼？老僧話墮也。明眼者試辨看。</p>
<p>示眾。臨濟住黃檗三年，為睦州激勸，且授問端，始知參請，則胸中曾未有箇佛法知見。後築拳於大愚肋下，反掌於黃檗面門，則賓主玄要料揀諸事畢露於此。鳳有九苞，麟有五彩，胎殼中皆天成者也。洎住鎮州，垂法立宗，辨魔揀異，克符普化，互相酬唱，所有建立，亦不過發揚所得。然居黃檗時，師資之間，<span class='corr'>已</span>是層見而疊出，祗如鉏地。一則黃檗見之，師拄钁而立。檗曰：這漢困那？濟曰：钁也未舉，困箇甚麼？檗便打，濟接住棒，一送送倒。檗呼維那：扶起我來。維那扶起日和尚爭容得這風顛漢無禮？檗纔起便打維那濟钁地曰：諸方火葬我這裏活埋。其次栽松話代飯頭下語等黃檗，以先知其他日為人鉗錘鑪鍛之妙，故云：吾宗到汝大興於世，用棒用喝，豈師授耶？磁石吸銕，有不知其然而然。會下參徒多效之，此所謂學我者拙。</p>
<p>上堂。次兩堂首座齊下一喝。僧問。只如兩堂相見同時一喝。還有賓主也無。師曰。賓主歷然。復謂眾日要會臨濟賓主句。問取堂中二首座。試揀點看。那家是賓那家是主。何處是賓主互換。若道無賓主現道。賓主歷然。若道有賓主。同時一喝向何處分賓分。主。卓拄杖一下。復喝一喝云。我這裏也有賓有主。有照有用。若揀點得出。可與二首座同參。若揀點不出。與拄杖子同參。有麼。否則山僧自道去也。復喝一喝。曳杖竟行。又有僧問臨濟。如何是佛法大意。師便喝。僧作禮。師云。你道好喝也無。僧曰。草賊大敗。師云。過在甚麼處。僧曰。再犯不容。師復謂眾日要會臨濟賓主句。問取堂中二禪客。師會下有同學二人相問。一云。離卻中下二機。請兄道一句子。一云。擬問則失。一云。與麼則禮拜老兄去也。一云。這賊師聞。乃陞座云。要會臨濟賓主句。問取堂中二禪客。下座。異日復示眾云。參學之人大須子細。如賓主相見。便有言論往來。或應物現形。或全體作用。或把機權喜怒。或現半身。或乘師子或乘象王。如有真正學人便喝。先拈出一箇膠盆子。善知識不辨是境。便上他境上作模作樣。便被學人又喝。前人不肯放下。此是膏肓之病。不堪醫治。喚作賓看主。或是善知識不拈出物。秪隨學人問處即奪。學人被奪。抵死不肯放。此是主看賓。或有學人應一箇清淨境。出善知識前。知識辨得是境。把得來拋向坑裏。學人言大好知識。知識即云。咄哉不識好惡。學人便禮拜。此喚作主看主。或有學人披枷帶鎖出善知識前。知識更安一重枷鎖。學人歡喜彼此不辨。喚作賓看賓古德貽型範之。先且以身試之。註釋亦甚明顯。後之不惟溟滓其語。閫幄嘉猷。略而不問。是可危也。方其令之所屬。師資易位彼此相忘。觀者擗易不知所裁。兩鏡相懸。於賓主大法之中。垂之於千百世之下。將有以繼斯化者耳。皆以門庭相尚。尟有以此話及稍有拂意。大相諠譟。更敢復前。所謂草賊大敗之語以進之耶。德山示眾云。道得也三十棒。道不得也三十棒。臨濟聞得謂洛浦曰。汝去問他。道得為甚麼也三十棒。待他打汝接住棒送一送。看伊作麼生。浦如教而問。師便打。浦接住送一送。德山便歸方丈。浦回舉似臨濟。濟曰。我從來疑著這漢。雖然你還識德山麼。浦擬議。濟便打。又僧參南院問僧。近離甚處。僧曰襄州。院曰。來作甚麼。曰特來禮拜和尚。院曰。恰遇寶應不在。僧便喝。院曰。向汝道不在。又喝作麼。僧又喝。院便打。僧禮拜。院曰。這棒本是汝打我。我且打汝。要此話大行。瞎漢參堂去。至如守廓侍者。揀點鹿門。鹿門納款。摧辱華嚴聲滿天下。鹿門華嚴是皆出世。有眾少不相當。降階下禮。古德藉重於宗旨。無彼我威勢也如此。所以鹿門為侍者。煎茶晚參云。夫參學龍象。直須子細。入室決擇。不得容易。逴得箇語便以為極則。道我靈利。只如山僧當初見興化時。認得箇動轉底人。道一喝兩喝便休。以為佛法。今日被明眼人覷破。卻成一場笑具。圖箇甚麼。只為我慢無明。不能回轉親近上流。賴得明眼人不惜身命。對眾證據。此恩難報。何故？興化云。饒你喝得興化老人上三十三天。卻撲下來。一點氣也無。款款地蘇息起來。向你道未在。何故如此。興化未曾向紫羅帳裏。撒真珠與你在。胡喝亂喝作麼？真謂藥石之言。道流難信。如今直須明辨取。豈不慶快。平生參學事畢。鹿門明明道動轉施為的。一喝兩喝認作自<span class='corr'>己</span>。既是無明我謾下針砭於膏肓。可不一惺耶。此非興化侍者。鹿門未必誠服。然非鹿門返醍醐為毒藥。早見一場人我是非也。又興化謂克賓維那曰。汝不久為唱道之師。賓曰。不入這保社。化曰。會了不入。不會不入。曰總不與麼。化便打曰。克賓維那。法戰不勝。罰錢五貫。設鑽飯一堂。次日師自白椎曰。克賓維那法戰不勝。不得喫飯。即便出院。雲居舜云。大冶精金應無變色。其奈興化令行太嚴。不是克賓大難承當。若如今汎汎之徒。翻轉面皮多少時也。又從漪上座到西院旬日。常自曰。莫道會佛法人。要覓箇舉話底人也無。西院聞之而默然。漪異日上法堂次院召從漪。漪舉首。院曰錯。漪進前三兩步。院又曰錯。漪近前。院曰。適來兩錯。是上座錯？是思明錯。曰。是從漪錯。院曰。錯錯。乃曰。上座且在這裏過夏。共汝商量這兩錯。漪不肯便去。後住相州天平山。每舉前話曰。我行腳時。被惡風吹到汝州。有箇西院長老勘我。連下兩錯。更留我過夏。待共我商量。我不道恁麼時錯。我發足向南方去時。早知錯了也。老僧每舉此話問。學人來十餘年。無有愜意者。都道天平後語。正與未跨船舷。未過新羅。早<span class='corr'>已</span>喫三十棒了也。一模脫出。有何二致。苦哉屈哉。天平以我謾偷心。不肯度夏商量。致使終身不知西院落處。至後開法猶作箇語話。可謂迷而不返。我輩更食他唾。餘不肯虛心體究。鹿門所謂認得箇動轉底。便以道極則極靈利。此之謂佛法也。天平別西院不知多少時了。將語錄成一則是有待後人。揀點必有大義存焉。何不細心體究看。便恁麼容易開口。若未跨船舷之語。有何難會。不見首山拈云。據天平作恁麼解會。未夢見西院在。何故話在。圜悟懃云。如今人聞他道未發足向南方去時。早知道錯了也。便去卜度道。未行腳時。自無許多佛法禪道。及至行腳。被諸方熱顢。不可未行腳時。喚地作天。喚山作水。幸無一星子事。若總恁麼作流俗見解。何不買一片帽。大家戴有甚麼用處。佛法不是這箇道理。老僧要與二老把臂共行西院。要做他家嫡骨兒孫。觀風知變。不昧其源。七事隨身。師子威獰。有照有用。將道天平是箇人。臨濟爪牙實有望焉。那知是箇抱橋柱洗澡漢。有欲與天平雪屈者。試來與老僧商量。這兩錯看。</p>
</div>
</div><!-- end of div[@id='body'] -->
</body></html>