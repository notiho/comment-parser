<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>三宜盂禪師語錄卷九</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p>
<div class='div-other'><a id='mulu21' />
<p class='h1'>佛祖歷傳像讚</p>
<div class='div-other'><a id='mulu22' />
<p class='h2'>毘婆尸佛</p><p>世種剎帝利，受身了無相，母槃頭婆提，以幻出諸幻，不動遍塵剎，至尊以化王。復以一微塵，含攝蓮華藏，華藏復有塵，海會亦無量。是處寶莊嚴，幻出諸形像，世界與眾生，幻師心所創。試覓幻師心，漚華起洪浪，漚滅惟虛空，明月來青嶂。</p>
</div>
<div class='div-other'><a id='mulu23' />
<p class='h2'>尸棄佛</p><p>明相與光耀，表世彝倫道，一坐分陀利，始唱通別號。七眾如雲驤，初會即申誥，聚業如聚沫，隨心妄顛倒。禍福緣善惡，顛倒心所造，心如風過枝，風息但虛竅。七浪依境風，智海成浩浩。智不得有無，悲願隨所好。說法終三會，晴空起雷瀑。</p>
</div>
<div class='div-other'><a id='mulu24' />
<p class='h2'>毘舍浮佛</p><p>居城無以喻，況復慈尊也。命世須有繇，坐娑羅樹下，訓爾身心空，猶吾假四大。汝固執有身，散壞亦可詫，更執心不滅，離境胡為者。心境與罪福，空花一開卸，何須問開落，一悟出長夜？吾父名善燈，吾母稱戒奼，世幻出世幻，鬱多摩侍者。</p>
</div>
<div class='div-other'><a id='mulu25' />
<p class='h2'>拘留孫佛</p><p>一會一彈指，一悟人四萬，同證金色身，一濟菩提岸。佛身無實身，佛幻是人幻，生佛身心空，吾道以一貫。我無授汝記，汝亦不須讚，是汝本有之，一鑑森羅判。我坐尸沙樹，花開正爛熳，法法本天然，何物為羈絆？說是法要時，天女持花散。</p>
</div>
<div class='div-other'><a id='mulu26' />
<p class='h2'>拘那含牟尼佛</p><p>煩惱及菩提，一智無二智，說法清淨城，惟此無二事。垂髮與火輪，翳眼心之使，了妄不從心，當下偷心死。文殊試仗劍，如來豈能弒？如彼夢中人，殺盜與婬肆。既<span class='corr'>已</span>違條律，怕怖有追吏，忽焉從睡覺，業性了無恃，雲綻見青天，虛空無姓字。</p>
</div>
<div class='div-other'><a id='mulu27' />
<p class='h2'>迦葉佛</p><p>種姓婆羅門，亦住波羅國。眾生性清淨，誰為汝桎梏？神珠原不染，併復離罪福？試取道中泥，梵相金莊簇，像壞復為泥，成毀在倏忽。成既不為淨，毀亦不為濁，猒喧而取靜，所以為獨覺。常御白牛車，寶所可托宿，尼拘律陀樹，永劫為覆育。</p>
</div>
<div class='div-other'><a id='mulu28' />
<p class='h2'>釋迦牟尼佛</p><p>現生迦維羅，以手指天地，受請淨居天，龍馬逾城去。一睹長庚星，超然登寶位。且著垢弊衣，鹿苑談四諦，迦葉現傳衣，彌勒當來記。娑羅雙樹間，去住作遊戲。一自拈花來，虛空用繩繫。此土沐弘恩，起自漢明帝。東震古聖賢，是誰傳舍利？</p>
</div>
<div class='div-other'><a id='mulu29' />
<p class='h2'>一祖摩訶迦葉尊者<span class='note-inline'>(西天初祖)</span></p><p>可令法久住，篤行第一義，身衣糞埽服，隨身十八事。全體閻浮金，衣罅黃金悴，金棺示雙足，如來意<span class='corr'>已</span>至。瓦缽金襴衣，大法之所寄，解行鳥二翼，法眼愈精睟。阿難漏未除，不得入眾位，一激而果成，安非師所厲。雞足有龍眠，脈脈啟靈瑞。</p>
</div>
<div class='div-other'><a id='mulu30' />
<p class='h2'>二祖阿難尊者</p><p>如相擬如來，為佛之從弟，寶缾貯甘露，曠劫備明慧，以弟而事兄，佛裔飲光裔。剎竿既倒卻，春風起棠棣。如何水潦鶴，取與正法戾？摧邪即告寂，國主為零涕。地震吼江海，聞見輒悲殪。金色殑伽河，分身竟長逝，聞聞非反聞，虛空始落地。</p>
</div>
<div class='div-other'><a id='mulu31' />
<p class='h2'>三祖商那和修尊者</p><p>師生應奇讖，岩麓生瑤艸，服餌衣雲霞，清虛住蓬島。顧命受恒河，頓契如來道。梵室據龍宮，化風正浩浩。鞠多小侍僧，一老一不老。授法即深隱，隨身一缾藻。鞠多鳥集樹，徒眾多潦倒，復現龍奮迅，斷彼諸煩惱。火化入三昧，舍利為世寶。</p>
</div>
<div class='div-other'><a id='mulu32' />
<p class='h2'>四祖優波鞠多尊者</p><p>十七證十力，道震魔軍怖，三尸酬瓔珞，群魔罷牴牾。石室籌化機，奚不怕沙數？香眾長者子，不與羊皮伍。數語代懸金，即為授剃度。汝父夢金日，大法之園圃。心法本諸法，我悟契汝悟。踴身虛空中，竟趨涅槃路。闍維用室籌，雲散陰風暮。</p>
</div>
<div class='div-other'><a id='mulu33' />
<p class='h2'>五祖提多迦尊者</p><p>巍峨大寶山，鳴泉湧香玉。山生照乘珠，泉明落清旭。法源與靈嶽，何期出常俗？於時遵導師，吾師住身毒，法緣將有待，仙子來焦沃。同師大梵天，彌遮備陳告。曾憶阿私仙，記我受師最。八千艸衣人，一時敘齒錄。法藏得斯人，前後光明續。</p>
</div>
<div class='div-other'><a id='mulu34' />
<p class='h2'>六祖彌遮迦尊者</p><p>大法係一身所關，亦以大深山友麋鹿，豈慮不測？禍兢兢履，先訓所念在良佐雉堞有祥雲，不惜風塵播闤闠有人焉，提樽欲前過，逆問自何來，邂逅為倡和。我名婆須密，世係頗羅墮。師資俱秉記，是以相克荷。試觀末法流，青蠅溺於唾。</p>
</div>
<div class='div-other'><a id='mulu35' />
<p class='h2'>七祖婆須密尊者</p><p>我初未入道，或吟或狂嘯，壺中別有天，誰識壺中妙？無羈赤梢鯉，亦上彌遮釣。竟爾改前轍，遵奉如來詔。聲化摩羅國，慧光爍微爝。須知鸞鳳鳴，豈是尋常調？平居常在定，屹然若山嶠。諸天復哀請，定中現微笑。更作最後談，從茲歸寂照。</p>
</div>
<div class='div-other'><a id='mulu36' />
<p class='h2'>八祖佛陀難提尊者</p><p>頂有肉髻相，復姓瞿曇氏，辯才可萬敵，轉折了無匱。師事密多尊，庶幾可無愧。領徒以行化，所到即豎義。偶睹白光下，當有大乘器。伏馱年五十，與世迥相異。親既非我親，道復何所事？汝智汝心親，悟此無二致，繩繩甘蔗種，永永為標幟。</p>
</div>
<div class='div-other'><a id='mulu37' />
<p class='h2'>九祖伏馱密多尊者</p><p>昔者不能言說法遍天下，避穢不他適，道行<span class='corr'>已</span>無價。自誇者不行多言轉多詐斯宗貴默證三藏可以謝。肘後懸靈符，印度為設化。嗟彼香蓋子，處胎六十夏，此兒非常兒，與吾可並駕。試與授毘尼，戒珠光照夜，一箭中一群，從此不須射。</p>
</div>
<div class='div-other'><a id='mulu38' />
<p class='h2'>十祖脅尊者</p><p>師生周一甲，精進無倫匹，定慧為園苑，脅亦不至席。龍頭屬老成，何須問文質？寧有躋祖階，唐喪此白日，茲地當有異，指處變金色。少頃長者子，合掌於前立，我住如無往，我與佛相秩。說斯法要時，金光相矞矞，如以印印空，豈是從門入？</p>
</div>
<div class='div-other'><a id='mulu39' />
<p class='h2'>十一祖富那夜奢尊者</p><p>生緣華氏國，與佛同世譜，脅師針芥投，遂爾繩幹蠱。尋詣波羅奈，一發千鈞弩。正值馬鳴師，相與展旗鼓。問佛惟一體，佛豈有行伍？木義鋸義解，聞之便蹈舞。乘先而啟後，轉轉相跨釜。記來六百年，若子即若祖，願海既無涯，相為濟群苦。</p>
</div>
<div class='div-other'><a id='mulu40' />
<p class='h2'>十二祖馬鳴尊者</p><p>尊為毘舍王，復化為微類，彼馬亦何知？長鳴若嫵媚。玅論建高幢，用以摧邪魅。果有魔幻興，少以神力被。魔悸<span class='corr'>已</span>難支，復形求懺悔。懺<span class='corr'>已</span>盡歸命，得與旃林位。乘戒兩俱優，幸聞無上義。付受居大定，龍奮迅三昧。定中現紅輪，金鵬一展翅。</p>
</div>
<div class='div-other'><a id='mulu41' />
<p class='h2'>十三祖迦毘摩羅尊者</p><p>術精異論師，力能攪滄海，就正三千人，悉被慈悲鎧，一聞心海法，方知有真宰。印度遇檀越，太子雲自在，請供於青宮，佛戒不敢怠。北山有禪窟，竟爾登隗嵬，毒蟒氣如煙，殊不撓神彩。蟒復作人形，深悔先世罪，師枉欲棲鍚，龍樹最爽塏。</p>
</div>
<div class='div-other'><a id='mulu42' />
<p class='h2'>十四祖龍樹尊者</p><p>山北大樹王，垂蔭覆原野，龍神被其化，豈曰竊名者？大蟒亦有靈，俛首受罏冶，岩曠集異類，到者亦以寡，身雲而法雨，隨機若缾瀉，聿來大導師。負圖藉龍馬，遂作月輪形。無言譚般若，月下惜花人。提婆尊者也。造論熄左道，月上秋風灑。</p>
</div>
<div class='div-other'><a id='mulu43' />
<p class='h2'>十五祖迦那提婆尊者</p><p>瓦缽貯新泉，金針<span class='corr'>刺</span>輕縠，水月幸冥契，瑤光映寒綠。春風長者園，池上花如簇，芝菌生幽香，比丘亦報木。宿緣殊可徵，捨子供簡牘，隨至巴連城，異教為窘蹙。手持金錯旛，立論數反覆，邪不能干正，望風盡欸服。尋復放身光，竟趨寂光域。</p>
</div>
<div class='div-other'><a id='mulu44' />
<p class='h2'>十六祖羅[目*(危-(夗-夕)+矢)]羅多尊者</p><p>宿符為教主，世尊有親記，聞法捨塵鞅，受授始染薙。雖生迦毘羅，應緣室羅際，奇哉金水河，五佛舒光麗，依光溯其流，果有賢者憩。論空奚身心？復以金井說：既爾定師資，亦復了夙慧。擎缽至梵天，香飯開明叡。我師南天竺，吾子娑羅帝。</p>
</div>
<div class='div-other'><a id='mulu45' />
<p class='h2'>十七祖僧伽難提尊者</p><p>儲位宜青宮，七歲而猒世。說偈懇后，王請遂多生志。王命就宮居禪，寂而不寐。一夕乘異光，竟爾飄然避巖下。惟禪那身與土木類頂巢而膝蘆星霜十餘祀，羅[目*(危-(夗-夕)+矢)]遠方來，定起兩相視於斯有人焉，請為如來嗣，攀樹而立化，就樹為塔寺。</p>
</div>
<div class='div-other'><a id='mulu46' />
<p class='h2'>十八祖伽耶舍多尊者</p><p>童子之所之，常有紫雲蓋。手提大圓鏡，晶光無內外，問年言百齡，不識何三昧？出自鬱頭藍，難提亦叵奈，殿角戛鈴聲，出語有兼帶，傳持繼上乘，青絲質方艾。穎囊既披露，便乃吹螺貝。教被月氏國月鏡。此幸會定裏騰紅光。竟爾焚其蛻。</p>
</div>
<div class='div-other'><a id='mulu47' />
<p class='h2'>十九祖鳩摩羅多尊者</p><p>閉門以拒客，開門續祖燈，紹隆應嘉運，月邦一箇僧。復示闍夜多，善惡繇業興。我昔自在天，遇物起愛憎。緣是謫忉利，復聞最上乘。惟爾常縈疾，可以我為憑。業識心為依，心淨業不勝。吾心如皎月，雲散而水澄。告寂自剺面，分光照遠嶒。</p>
</div>
<div class='div-other'><a id='mulu48' />
<p class='h2'>二十祖闍夜多尊者</p><p>幾微古聖師，啟我淵弘智，照業繁霜日，破癰為利刺，敢以獨善身，怠忽行法施，隨至羅閱城，其中有金翅，一食復不臥，精勵頭陀事，勤苦不明道，難免狂心熾，不慢不須禮，不坐亦不肆，是名平等心，與佛無二致。遍行心頓降，一洗成良器。</p>
</div>
<div class='div-other'><a id='mulu49' />
<p class='h2'>二十一祖婆修盤頭尊者</p><p>禮塔求良嗣，雙珠出聖姥，樹此精進幢，末世所依怙。手內有神弓，辯論摧陵侮，寧碎我頭目，無毀我佛祖。我師阿羅漢，出世年十五，得戒大菩薩，礪行良亦苦。後遇闍夜多，一僂復三俯。少生輕慢心，學語之鸚鵡，誠勗摩拏羅，競競法前古。</p>
</div>
<div class='div-other'><a id='mulu50' />
<p class='h2'>二十二祖摩拏羅尊者</p><p>生為國王裔出世法王子復化印度王不愧如來，使吾徒鶴勒那寶印王所止欲化且遲往，焚香作符璽鶴，眾禮香光師亦隨香起為說。龍子因再示鶴原始鶴翔而龍潛，報緣固如此，隨流識取性，此是吾心髓鳴鶴之在陰，吾子和之矣。</p>
</div>
<div class='div-other'><a id='mulu51' />
<p class='h2'>二十三祖鶴勒那尊者</p><p>吾母金色光夢環喜嘉肇生而有異徵，無敢忽少小閈里昧淫祀，童子叱為沼。鄉民呼神童，神亦無敢擾。國王無畏海，迎師以旌旐。日月二天子，謝法騰縹緲。上足師子尊，博識何皛皛？南北貫白虹，請師諭先兆。知難但密示，憂心徒悄悄。</p>
</div>
<div class='div-other'><a id='mulu52' />
<p class='h2'>二十四祖師子尊者</p><p>聖子婆舍斯，來化罽賓國，復有五禪眾，亦隸緣將熟。聰辨達摩達，於心未膺服，憤悱若不平，迭難何漉漉？耽定為勝乘，安知惟樸樕？於茲雖可裁，祖亦未之錄。童子舒拳珠，豈非有昔夙？外道善嫁禍，師<span class='corr'>已</span>諳先囑。白乳飛長虹，清風度林木。</p>
</div>
<div class='div-other'><a id='mulu53' />
<p class='h2'>二十五祖婆舍斯多尊者</p><p>夢劍而師生師生屈，其指九鼎懸一絲。微師則<span class='corr'>已</span>矣，有劍但誅魔有珠尊道紀師難不能援，弘法足可恥遂爾避深岩衣艸掬寒沚。於時弘法者誰不悲隄螘尋思法有屬不如蜜多子飲毒試焚衣邪暴抑至此蒙難幾兩葉，吾子須自砥。</p>
</div>
<div class='div-other'><a id='mulu54' />
<p class='h2'>二十六祖不如蜜多尊者</p><p>我是國王子，寧復要外護，所為瓔珞子，是以至印度。長爪老梵志，奴顏以自固，白氣臨休徵，反以妖氛訢。慮王或遷善，移山雪其怒，師指反制之，魔黨不勝怖。王出師同車，瓔珞丐於路，相看敘夙因，還復來相度。勢至即瓔珞，慈雲與甘露。</p>
</div>
<div class='div-other'><a id='mulu55' />
<p class='h2'>二十七祖般若多羅尊者</p><p>韜耀居塵寰，摧辱不與諍，人字以閒名，問姓則同姓。誰知般若師，所履如來行。玉未出荊山，難與石相兢。一遇豐城宰，愕然而起敬。南印香至王，奉珠以尊聘，擎珠驗三子，菩提道光映。知是寧馨兒，授以先宗命，金河作二流，兩土分真聖。</p>
</div>
<div class='div-other'><a id='mulu56' />
<p class='h2'>二十八祖菩提達磨大師<span class='note-inline'>(東土初祖)</span></p><p>法雨自東來，楞伽與貽讖，長夜天將旦，大夢始一震。祖道普通年，梁王爭一瞬，飄然泛一葦，面壁俟神駿。首接可禪師，引臂而迎刃，重法而輕身，果有大乘信，得髓付袈裟，此行不為吝，受毒為傳心，於此我心盡。塔於熊耳山，宋雲嶺頭覲。</p>
</div>
<div class='div-other'><a id='mulu57' />
<p class='h2'>二十九祖慧可大師</p><p>閒闢首庶物，東土一輪紅，為道而致命，大雪滿長空。日上而雪消，大地瑤光同。少林春始花，誰不藉和風？危哉病居士，傳衣繼祖翁。攘攘義學流，奚不愧斯宗？猜忌挾豪勢，所以外頭凶。晦跡而韜明，屠門酒肆中。辨和翟仲侃，竟作師子蟲。</p>
</div>
<div class='div-other'><a id='mulu58' />
<p class='h2'>三十祖僧燦大師</p><p>得法且受具，千載而一遇，計功則白衣，論修則病痼。操刀作屠戶，釋刀便開悟，若非頓教師，幾為繩趨誤。來隱皖公山，師年竟以暮沙彌始十四，伯樂賜一顧。病老與童子，我不知其故。法眼何精明，曾不失晷度。信心既銘矣，秘傳略披露。</p>
</div>
<div class='div-other'><a id='mulu59' />
<p class='h2'>三十一祖道信大師</p><p>克荷方幼沖寧不為警<span class='corr'>惕</span>。擇居以自安，脅亦不至席。珍愛六十年，總以法道惜。吉州興戈矛，弭兵般若力。黃梅梅子熟，小兒獨戲劇。偶與談大道，一悟顯奇跡。斯時應化師，愍物將大奭。太宗政寶御鳳詔促傳驛師，三以疾辭。赫赫，見標格。</p>
</div>
<div class='div-other'><a id='mulu60' />
<p class='h2'>三十二祖弘忍大師</p><p>破頭山上雲重重時有道者來種松青松方毓秀黃梅產異童母棄之濁港，肢體花融融里人相聚。歎相與古聖同，受法而領眾比師還幼沖法道此一震靡不知宗風神秀七百首，行者勞夜春法不先文學，竟爾授盧公。三更潛入碓房裏，曹溪又種破山松。</p>
</div>
<div class='div-other'><a id='mulu61' />
<p class='h2'>三十三祖慧能大師</p><p>新州困蓬廬，采薪而奉母，客偶誦金經，明星正當午。辭親走黃梅，一似出林虎。問字不識字，問義卻能詁。弘師大無情，領執下廊廡。任春始八月，一旦受圖譜。守綱混流俗，荷法良亦苦。法性開性法，始獲落僧數。理楫歸新州，一撾退堂鼓。</p>
</div>
<div class='div-other'><a id='mulu62' />
<p class='h2'>三十四青原弘濟行思禪師</p><p>曹溪分一脈，得髓居首席，我道既坦彝，何處存階級？師弟來尋思，巍然一片石。贈君鈯斧子，西來此舟冊。六世衣不傳，惟道相追繹。神會亦同師，但解振身立。猶各分門庭，真金與瓦礫。請食廬陵米，自然見端的。下世徒窺藩，一津自相隔。</p>
</div>
<div class='div-other'><a id='mulu63' />
<p class='h2'>三十五南嶽石頭無際希遷禪師</p><p>衡山石可居，便爾寄幻跡。奇哉肇法師，亦解惟心式。乘龜共游泳，我祖道同域。向云石路滑，行者多匍匐。誡爾參同契，光陰莫虛擲。先佛傳此宗，初不論禪寂，或問曹溪旨，不會者能得。問禪是碌磚，問道是木杙。石路雲門裏，萬古所憑軾。</p>
</div>
<div class='div-other'><a id='mulu64' />
<p class='h2'>三十六澧州藥山弘道惟儼禪師</p><p>始石頭，終石頭，馬祖山前好放牛，向說三乘十二分，如今繩斷一時休。三條篾，住山去，某甲何人如此住？雲巖道吾高沙彌，枯榮兩是兩不是。聲鐘集眾將法說，經師論師兩俱歇。洞庭雨驟水滔天，此僧可惜不能瞥。化主納疏岳陽回，兩鋌白金是贓物。嫌他逐句弄泥團，看經遮眼眼何別？長嘯一聲天下秋，千山萬山一輪月。</p>
</div>
<div class='div-other'><a id='mulu65' />
<p class='h2'>三十七潭州雲巖無住曇晟禪師</p><p>百丈二十年，雖僧尚俗氣，只是一味禪，如何不能契？且喜沒交涉。三句外六句，拄杖趁眾散，海兄亦精細，廣南一片石，方知移不去。翻身弄師子，或弄或時置。大悲千手眼，取枕夜展臂，掃地非區區，豎帚第幾義。要見第一月，看取涅槃際。十六月上時，雲散山光霽。</p>
</div>
<div class='div-other'><a id='mulu66' />
<p class='h2'>三十八瑞州洞山悟本良价禪師</p><p>三十走諸方，和璞待敏手。臨溪一睹影，一笑無何有？始解邈師真，誰為辨妍醜？泐潭初座元，難為師子吼。新豐抽寶劍，通古歸樞鈕。諸方尊洞宗，嘉猷傳不朽。寶鏡受親印，五位為組綬。既爾愍穿鑿，更剪邪見藪。山穨梁木摧，徒然望霄斗。</p>
</div>
<div class='div-other'><a id='mulu67' />
<p class='h2'>三十九洪州雲居弘覺道膺禪師</p><p>幽州王氏園，產得藍田玉，丱歲便離塵，不習小乘牘。初參企洞山，應對轉轆轆，思大不作佛，住山占一國，累日不下堂，天人供香餗，推挽住雲居。四眾雲簇簇。最爾衣線下，不悟可悲哭。衣錦琉璃殿上行也須擊碎。珍綈瑑鍾，王尊禮世世師那知世，世尊吾屬。</p>
</div>
<div class='div-other'><a id='mulu68' />
<p class='h2'>四十洪州鳳山同安丕禪師</p><p>鳳山山上鳥無巢，無縫塔裏天涯路。日出鳴，金雞月明昇，玉兔青猿偷。果客投空鳥銜花去遊人誤。木童善鄉語，石女易生怒。不若孤峰挂薜蘿。試看白雲逐飛鷺。短販樵人徒自誇，劍甲未施賊身露。這是同安一隻箭。佛來也不敢當面箭過。問：如何月落後相見？</p>
</div>
<div class='div-other'><a id='mulu69' />
<p class='h2'>四十一洪州同安志禪師</p><p>驢馬不同鞍，這驢差可轡，踏斷昇仙橋，張果老不會。大雪滿長安，我卻有三昧，多子塔前風，凜凜五老山。頭蹄對對，捲起夜明簾，簪纓搖玉珮，萬里和歌謠，塵面得一沬。覓渠遍處不逢渠，款段走入師子隊。目前不現句不迷，嫦娥嫁取月中妹。</p>
</div>
<div class='div-other'><a id='mulu70' />
<p class='h2'>四十二鼎州梁山緣觀禪師</p><p>和尚家風益陽，春水白鹿松，高鳥棲花橤。水急魚行澀，松高白雲徒。賊據無生國，久之謀不軌。飛龍居九五，風雲周帝里。<span class='corr'>炯炯</span>正法眼。燁燁南華裏。祖印豈從蔥嶺來。達磨不過老鬍子。紅。罏焰上絛絲縷靉靆雲中勞屈指。後人邈我真。看取紅罏裏。</p>
</div>
<div class='div-other'><a id='mulu71' />
<p class='h2'>四十三郢州大陽警玄禪師</p><p>一語上豐碑，頻伽方出殼，名無翼而飛，道無蹤而嶽，履劍刃輕冰，景行惟卓犖，語路確難陳。淨名居帷幄，師子一嚬呻，五位麟三角，大海飛紅塵，須彌波濯濯，長年不越閫，日中惟一食，耄耋無惰容。危坐崒骨律，法寄遠禪師，不欲授無實，連理棲青鸞。皮履偈親筆。</p>
</div>
<div class='div-other'><a id='mulu72' />
<p class='h2'>四十四舒州投子義青禪師</p><p>展翅南圖，入華嚴海夢兆高宗曇華蓓蕾，浮山分玉玨，師善連環解。秘府出直裰，大陽顏不改，曹溪鉤洞簾，金鳳飛絢彩。高臥圓通席，逢場戲傀儡。威音王一箭，直透千層鎧。借得秦淮月，郢陽光靉靉。彌勒樓中百億日，奪耀輝騰及千載。</p>
</div>
<div class='div-other'><a id='mulu73' />
<p class='h2'>四十五東京天寧芙蓉道楷禪師</p><p>庭訓遵父規，我是列祖命。再之受師模，我是千佛印。髑髏乾教徹，革囊不足信。表謝紫方袍，孤風亦清勁。違旨下庭尉，敢妄辭以病。受刑戍遠州，衲子復奔兢。一啜與一匙，拳拳法先聖。肅肅而凜凜，一堂風月淨。猶謂慚古人，念之淚珠迸。</p>
</div>
<div class='div-other'><a id='mulu74' />
<p class='h2'>四十六鄧州丹霞德淳禪師</p><p>擘開宇宙，打破形山，運日月以西行，攝江海而歸一。微塵間，千山雪似鷺鷥衣，一輪月上白蘆灣。我宗有語句，金刀剪不開。我宗有玄妙，玉女夜懷胎。我與德山別，還共德山來。梅花樹下梅花影，輕盈香色繞莓苔十成事請颺卻，擲地金聲總戲謔。</p>
</div>
<div class='div-other'><a id='mulu75' />
<p class='h2'>四十七真州長蘆悟空清了禪師</p><p>襁褓何所知？見佛動眉睫，靈鷲一枝花，禪源一滴血。才上缽盂峰，解卻丁香結。四海一閒人，所以號真歇。通身<span class='corr'>已</span>紅爛，從此口門拙。借火焰而轉法輪，共江山而齊說。妙在一漚前竟越三。祗劫幻化，身過橋村。酒美虛空身，隔岸梅花雪。窮玄微而失宗，體靈妙而道絕。良久，曰：紅葉嶺頭風，青松潭底月。</p>
</div>
<div class='div-other'><a id='mulu76' />
<p class='h2'>四十八明州天童宗玨禪師</p><p>峨峨太白峰，玲瓏巖上月，一過小白嶺，知君<span class='corr'>已</span>落節。況復入我門，眼裏著金屑。承君問我道十字街頭有豪傑。進曰：如何法隔籬野菜飛蝴蝶虛靜<span class='corr'>斂</span>氛白雲被寒嵒而齧靈光破暗，明月隨夜船而折斫額。望前山前，山煙似雪。</p>
</div>
<div class='div-other'><a id='mulu77' />
<p class='h2'>四十九雪竇足菴智鑑禪師</p><p>圖畫自天開，山僧獨怡悅，瀑布落千尋，仙音廣長舌。象骨山深百怪興，老僧不采徒輕褻。夜來獨自上崚嶒，海濤一捲驚三淛。果是明星也誘人，誰道世尊證寂滅？憶我孩提時，曾解吞熱銕。世尊有密語，迦葉不覆藏。一夜落花雨，滿城流水香。山高不宜久立且歸方丈房。</p>
</div>
<div class='div-other'><a id='mulu78' />
<p class='h2'>五十天童長翁如淨禪師</p><p>松蘿亮格笑，枯枝落地解[跳-兆+孛]，跳奉黃麻住雲隩，短販開箱走國賓。滯貨彌天略粗糙飯飽便弄箸滿床。盡屎尿，天童銕臭老拳頭打殺。參徒稱有道，靈雲見花開。天童見花落，花開一杯茗。花落初登廣嚴閣，春風勾引鷓鴣啼。蘿葡芋艿糝香藿。文殊智，普賢行，隋珠秦鏡陶淵明，陸修靜酒政茶政。</p>
</div>
<div class='div-other'><a id='mulu79' />
<p class='h2'>五十一襄州鹿門覺禪師</p><p>接人弄笻竹，汲水用長瓢，路遠艸鞋穿，雲重袈裟潮。蜘蛛吸盡滄海水，蜻蜓翼負泰山高。蜘蛛腸飽蜻蜓重，天網恢恢兩相弄。卻被狂風兩拆開，盧生一覺黃粱夢。始知大地一卷經，孃生大地兩眼睛。經長眼捷日方午，經了睡來枕其股，玉盤金井秋寥寥，後山跳出斑斕虎。</p>
</div>
<div class='div-other'><a id='mulu80' />
<p class='h2'>五十二青州普照一辨禪師</p><p>主化當青徐，衲子走秦晉，嗟彼乾慧徒，垂茲二百問。關吏一何嚴？假雞且莫近，聲前薦得落今時，不落今時是何韻？中邊有著不須安，何處與君接雅訓？裂破虛空絕擬議，請君為我通底蘊。衲子既望崖，縮肭無敢酬。且藏三尺匣中劍，荒徑客來芳艸幽。</p>
</div>
<div class='div-other'><a id='mulu81' />
<p class='h2'>五十三磁州大名寶禪師</p><p>深宮月鎖主高眠一片，虛明照碧天，手握驪龍珠，從今不說禪，攜手相將賀。太年熙熙，風物暮春前，金針穿玉線，寒罏繼斷煙。線斷失金針，鴛鴦譜未圓，木童俛首覓，石女痛加鞭。須彌峰下七金山，杼盡湘江及九淵呀！鼻尖頭上觜唇邊。</p>
</div>
<div class='div-other'><a id='mulu82' />
<p class='h2'>五十四太原王山體禪師</p><p>巾缾十載，大名寶牧牛不犯官家艸牛馴騎到家衣上惹山花花香蜂蝶隨山巔日<span class='corr'>已</span>斜，衣中有寶不他求，一旦飄然十二州。侍者會禪否？豈似春風輥絮毬，如其終，不會堤邊芳艸綠。茵柔於此兩堪疑，吾師親送渡扁舟。果至王山建梵剎，瓣香法乳為師酬。師子有三種細看，還是牧來牛。</p>
</div>
<div class='div-other'><a id='mulu83' />
<p class='h2'>五十五磁州雪巖蒲禪師</p><p>尋師撞著生冤家，千里茲行苦路賒。師握手不勝嗟，少露大蟲一爪牙。凡有誨，必跪受，多見操戈類禽獸。吾道無諍古聖銘，余今肯落他人後。王山山頭有法王，領得王山大明咒。諸兄弟，莫艸艸，打疊靈苗異時秀。秋初夏末東西行，蔓也難圖且易茂，及盡今時絕覆藏，會見龍驤而虎驟。</p>
</div>
<div class='div-other'><a id='mulu84' />
<p class='h2'>五十六燕京萬松行秀禪師</p><p>道者曾栽萬樹松，如今僧老松如龍，轉卻山河為自<span class='corr'>己</span>，松化龍兮龍化松。獨有玄沙不肯在，玄沙水際一枯樁，騎驢不下亦何妨？猴子偏能入道場。禁庭親賜紫伽黎，此會人王與法王。大功無所宰，至化卻無方。機輪轉處智猶迷，寶鏡開時月滿廊。向上一路鶴翀霄，當陽一著鷂兒翔。</p>
</div>
<div class='div-other'><a id='mulu85' />
<p class='h2'>五十七少室雪庭福裕禪師</p><p>太原張氏小兒聖，五齡頭角便清勁，佛乎豈在一卷經？知其不可與之競。仙巖古佛識龍象，一見肅然為起敬，後造萬松炙清芬。十年為掃松花徑，宿碩倚為甘露門，松茂少林允冊命，受知世祖在潛邸。憲宗嘉號，師辨正，誘掖後學無倦容，遊戲翰墨行祖令，有問西來祖師意，五乳峰巒點頭竟。</p>
</div>
<div class='div-other'><a id='mulu86' />
<p class='h2'>五十八西京靈隱文泰禪師</p><p>祖讖吾宗藉嫩桂，昌昌條茂今猶在。不是斯源繫祖庭，振起江南何所賴？雪庭消雪產奇英，濟濟當時稱二泰。中興晉祀皆天功，誰道文公難克配？嵩山山高洛水長，文師撾鼓陞高堂，塵劫前事河沙德，嵩山雲繞山花香。殷勤為君拈出看，於茲不會誠荒唐。花落悲黃鳥，堤柳鳴蜩螿。</p>
</div>
<div class='div-other'><a id='mulu87' />
<p class='h2'>五十九寶應還源福遇禪師</p><p>落<span class='corr'>䰂</span>首師兜率院，遍歷藝園肆弘辯，義虎雖獰猶畫虎，天花曾雨神光祖。寧使口邊生白醭，丈夫可是耽糟粕。一遇文翁罷坐馳，桃花開上梅花枝。悔悔當年從外覓，迢迢與我遙相隔。風送泉聲來枕畔，月移花影[空/心]紗亂。</p>
</div>
<div class='div-other'><a id='mulu88' />
<p class='h2'>六十鄧州香嚴淳拙文才禪師</p><p>問：法身云：枯椿幻化身虛空骨枯椿。析細為鄰虛，又向虛空長眉目，法身果若是枯樁，腐艸流螢不應育。法身幻化誠如然，紅爛真常鴟犬福。我以此解呈還源，源老當膺只一擉。自此尋隱香巖山，不欲庭除伐筠綠。留取清風伴明月，差勝三冬倚枯木。</p>
</div>
<div class='div-other'><a id='mulu89' />
<p class='h2'>六十一南陽萬安松庭子嚴禪師</p><p>緱氏山頭吹鳳簫，霓裳羽衣風蕭蕭。樊家有兒幼敏捷，耳聆筆繪歌虞韶。一曲唱出斷腸韻，寶鏡堂前有新證。自爾傳衣五老峰，耀後光前提法印。驅牛耕種祖翁田，活潑生涯百丈令。荒田脫粟款諸方，金牛作舞因齋慶。宸帷頒賜紫田衣，誰道老農無善政？</p>
</div>
<div class='div-other'><a id='mulu90' />
<p class='h2'>六十二嵩山凝然了改禪師</p><p>鼻祖初來嵩山麓。泰室少室松風謖。寥寥不但鳥難棲。祖翁所食皆鴆毒。神光雪裏和陽春。春回二室花如簇。自爾花香大地春。一隆一殺幾顛覆。且幸梁山入少林。繩繩嘉裔存西竺。離微僅得凝然師。一言迥脫續昭穆。言中取則句外明。徹古徹今方郁郁。</p>
</div>
<div class='div-other'><a id='mulu91' />
<p class='h2'>六十三嵩山俱空契斌禪師</p><p>樅然溢目無與結，又道色前而不物。空色相持兩不降，是與白馬較白雪。即物而推肇論師，南泉指花警夢說。俱空政為兩不空，一睹秦槐愕然瞥。凝然一見不待辭，從上機關都漏泄。向來紙上覓禪心，那知離指方見月？打破虛空月更明，松[空/心]風響芭蕉葉。</p>
</div>
<div class='div-other'><a id='mulu92' />
<p class='h2'>六十四西京定國寺無方可從禪師</p><p>始入龍潭問蟄龍，未獲龍珠竟他徙，底事不明安肯休？勞勞杖笠參煙水。五乳峰前有一燈，吞刀刮腸去瑕玼，一造庭帷<span class='corr'>已</span>茫然，再叩籌室覺自鄙。退歸客次細追尋，天衣取像差可矣。一位才分五位彰，此時一似離弦矢，百丈狐窩獅子巖，九峰首座徒然死。</p>
</div>
<div class='div-other'><a id='mulu93' />
<p class='h2'>六十五嵩山月舟文載禪師</p><p>提刀肘佩將軍印，拍馬膺鋒西渡河，驀然釋鎧投弓矢，喬松得以依青蘿。坐參古宿竹[空/心]下，執柯取則而伐柯，幅然一衲走關外，就正禪翁鳴玉珂，盤旋回互繼宗猷，織錦天孫暗裏梭。五宗九鼎繫單絲，宇宙於今安奈何？三十六峰煙浪闊，投老歸菴花滿坡。</p>
</div>
<div class='div-other'><a id='mulu94' />
<p class='h2'>六十六燕京宗鏡小山宗書禪師</p><p>業儒循聖紀，所謂盡倫理聖脈有道衍，豈書史而<span class='corr'>已</span>。登山而覓符，符在空門裏。欲了此平生，一勇代可取。若一法不明，君子之所恥。釜破不須顧棄家如棄屣。白業貴履踐八載無敢弛受請領大剎不失吾師委。日居而月諸勤劬尊簠簋假我而偷安，法道何所倚？</p>
</div>
<div class='div-other'><a id='mulu95' />
<p class='h2'>六十七西京幻休常潤禪師</p><p>孤鶴之在群，自與群禽異，一飛而驚人，遙空一清唳。水上按毬子，夙興不成寐，忽爾身心空，頑空非正慧。偶閱迦葉圓通章，方識阿難有真契。初心必不欲碎鏡，及乎鏡破了無倚。呈偈伸所得，乾坤納蚊蚋。彩鳳一騰霄，銕牛沒繩繫。表表人天師，芳名一何麗？</p>
</div>
<div class='div-other'><a id='mulu96' />
<p class='h2'>六十八燕京大覺慈舟方念禪師</p><p>何幸！普通年法雨澍南，粵神廟辛卯秋，慈雲覆於越，始祖破天荒，吾祖中興傑於茲一甲周海內繩瓜瓞長夜而再旦，洪波砥，[山/絕]嵲。玉殿真珠簾，綱宗起閥閱。寶鏡白澤圖，亭毒在明哲。閱人亦廣矣，法眼何精晰？危哉無鏃箭，未發先濺血。</p>
</div>
<div class='div-other'><a id='mulu97' />
<p class='h2'>六十九越州雲門顯聖散木圓澄禪師</p><p>呼吸毘嵐風，手握追魂藥。石路雲門寬，卻無處著腳和藹惟姁嫗，近之則焦灼。森森萬竹林，峨峨一峰削。耶溪逆洞流，櫟樹居廣莫。日上海東潮，三浙為禹鑿，法脈所注地，宇宙盡磅礡。獅絃振天音，狐獸歸陰壑。曜靈既西垂，萬山盡寥廓。</p>
</div></div>
</div><!-- end of div[@id='body'] -->
</body></html>