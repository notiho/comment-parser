<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>三宜盂禪師語錄卷四</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p>
<div class='div-other'><a id='mulu11' />
<p class='h1'>小參</p><p>住顯聖當晚小參。底事無端苦催逼。柳絲煙惹梨華溼。黃鸝聲裏鷓鴣天。依俙曲調叫冤屈。屈屈屈東山兄。向南山隱化山。主領雲門職。舊者不往新不來。前山後山春。如織端師子巧翻筋斗岑大蟲所向。辟易巧偽不如拙誠說得不如行得。吾有一句要緊佛法。仔細聽我分析。早來春仲猶寒。恰好二月廿一。</p>
<p>普請。砍柴小參：毒日斫青柴，昏燈打死坐，恁麼住叢林，大似挨銕磨。仔細一思量，都為山僧故。大眾莫蹉過。左右顧云：禍！昔小壽禪師因墮薪有省，說偈曰：撲落非他物，縱橫不是塵。赤眼撞著火，柴頭山河及。大地全露法王身，眼上不可栽眉。大眾！小壽擔柴，諸兄斫柴，是一是二？且置，只如道山河大地既是法王身。恁麼則斫也。斫卻法王燒也燒卻法王；若不斫，則常住又無柴燒。且道如何折合？以手作斫勢云：是甚麼茅梗松丫！下座。</p>
<p>中元普度小參拈拂子云：今朝七月十五，夏去秋來莽鹵，腳跟未曾點地，艸鞋又沾泥土，帶累目連尊者鍚杖卓開，地府無量劫來，若冤若親，霎時間停酸息苦。有箇強項提<span class='corr'>婆</span>達多，他要做獄中高祖高聲道：你一隊不唧溜漢，東去西去。聽我臨行之語。若到人間天上，切不可皈依佛、法僧走。諸方參這些老禿奴，鳴鐘拷鼓，豎狗尾巴，搖脣鼓舌，使汝填胸塞腑。本來大丈夫英靈漢，豈可將來賺誤大眾？提婆達多可謂誣人之誣，反自誣也。何以見得？喝一喝，云：芭蕉風雨袈裟破，海棠露溼臙脂虎。</p>
<p>過天華菴請小參，天華菴對賀家池，月映寒空雁落遲，千手大悲藏不住，梅華香散向南枝。僧問：古德千眼大悲，如何是正眼？古德云：如人夜半摸枕子。恁麼則諸人有生<span class='corr'>已</span>來，有手執捉，有足運奔，在眼曰見，在耳曰聞，又何秪摸枕子而<span class='corr'>已</span>？尊而為諸佛菩薩，卑而為鼠肝蟲臂不害，其為染淨分岐亦不失其為無方玅用。所以道：靈光獨耀，體露真常。但離妄緣，即如如佛，佛如如菩薩如如眾生，法界如如，一如無二如，或千世界見千界身，或百世界，見百界身。其中天龍八部，人王、宰官、命婦、大家、童男、童女，隨一一類說種種法，此是古人建化門庭，隨人顛倒，忽若休歇得去，那見有許多般事？所謂見聞如幻翳，三界若空華，聞復翳根除，塵消覺圓淨。豎拂云：還見麼？復擊云：還聞麼？既是見聞了，然作麼生說箇覺圓底道理？收拂子云：掬水月在手，弄華香染衣。</p>
<p>小參。風光匝地滿目韶華楊柳放圓通眼谿聲吼師子音。山華似錦，難為話會。好鳥呼春，不堪圖度。得之者，握土成金；失之者，刻舟求劍。君不見金輪王御四天下，到處稱尊又不見。寒山子，十年歸不得，忘卻來時道。擊拂子云：坐著其中。宗不玅。</p>
<p>過宗會菴請小參哉生明哉！生魄箭急流陰。榮枯存活。唯有山僧拄杖子不隨四序推遷。渡水穿雲。良宵翫月。一任你杜長老肆口批評。那知我這裏龍象蹴蹋宗會。菴特地乾坤。斬新日月。山僧到來。敢有甚麼。指東畫西。橫說豎說。咦！滿庭桂子汎清香。遠山翠映秋雲薄。</p>
<p>世臣徐居士薦嚴請對靈小參，生死乃含靈之大變，涅槃為至聖之通津，了變如幻，明星不消，一睹識妄歸真，朗月<span class='corr'>已</span>謝重輪，擿世界如陶家，輪納虛空於葶藶子分身異類，不變精金，往復隨緣，無端環玉，直其秕糠之餘耳，況有進於此者乎？恭惟漢文老居士，知儒契釋綜博，該通陽春，與伊長老<span class='corr'>賡</span>諧雪曲，共本禪師酬唱，性同薑桂，老而愈辣，身如松柏，歲寒後凋。疾革之初，山僧隔江招手所圖神會治命之際，居士入水求人，有望同倫，不居印土。釋迦老徒然飲氣匪入蓮邦，彌陀佛且尚吞聲，但臨行倉卒失下箇護身符子，此<span class='corr'>卻</span>是假借不得底在，居士豈有藉於他人？梅華自有天成骨，六月猶能傲雪香。舉扇云：居士會麼？伏惟尚饗！</p>
<p>結制小參。老將臨場，當有作家戰將，試出相見，僧出禮拜。師云：不是鯨鼇客，徒勞上我鉤。進云：欲聽鳳鳴，反聞雞唱。師云：吉了舌頭三千里。進云：和尚先須縮<span class='corr'>卻</span>。乃云：欲聽鳳鳴，反聞雞唱，此也是盲者不見，聵者不聞，卻爭怪得山？僧豎拂子云：豈不道法雨均霑二木三，艸雨霽後遠山濃？淡<span class='corr'>卻</span>又是杜鵑春。曉殘紅，滿地休教掃誰家？亭院數聲啼鳥遊，春人歷盡芬芳多少？放下拂子云：你看他賣盡，風流自取。閑愁惱以手斫額云：今宵月上梧桐早。擲拂子，下座。</p>
<p>六通堂頭，伊姪木主入祖堂，請小參：天地有正氣物，馮之則為瑞為祥，人稟之，則為直為方況進之以道德，沃之以文章。故人存則道固興隆人亡則道亦不熄。今日是六通，伊長老忌辰，顧渠生氣勃然。豎拂子云：欲向山僧拂子頭上揚眉，吐氣發洩，胸中平昔所積。擊拂子云：天普蓋地，普載四時，各得其位。二三子以我為隱乎？吾無往而不在白雲幾片竹林東青山數點斜陽外大眾進祖堂，觸禮三拜，一軸丹青，古之遺愛。</p>
<p>小參。若論蓋天蓋地，未出眾前，早成話墮，更得掀翻法座，早<span class='corr'>已</span>落七落八了也。所以當家種艸，不用栽培宿學飽參從來本色，握一段竹篦，勘佛勘祖，拽七尺藤，條驅鬼，驅魔風行艸偃水到渠成。今日檀越設齋也不過，要諸人飲水知冷煖，喫飯識饑飽。大眾！莫管他，一七二七三四五七，以至八萬四千劫，總在今時，三條椽下七尺單前，大展愁眉，鼓腹雍熙，說甚麼寶華王座？金色之軀，那怕甕中走卻鱉籪裏失了魚。以兩手左右撒云：東撒些，西撒些。七珍八寶賤如泥。高聲云：大眾隨分納些些。</p>
<p>小參。雲門鄉裏。若耶溪上。隱六寺之幽蹤。矗三台之秀朗。書藏玉笥。路入花宮。牧童歸去，短笛橫吹。樵子還家。山華滿鬢。泉涓涓以含珠。山蒼蒼而蘊玉。遊不足，看不足。帶以長流繞以脩竹。閒來無事，杖笠逍遙。樓閣重重，寶樹簇簇。豎拂子云。青色光明雲。因陀羅摩尼瓔珞。雲帝青寶摩尼瓔珞雲。金剛摩尼瓔珞雲拍。案一下云。大方廣佛華嚴經。世主玅嚴品第一。</p>
<p>小參。行到水窮山。盡轉將過來。自然有到家消息。老鼠入牛角。透得過去。方見本地風光。有般漢秖管向白雲堆裏坐住。縱然於平地上。也解弄些神槍鬼棒。及到千丈巖前銀山銕壁處卻。又縮手無措。所以古人有許多繫驢橛子。喚作祖師關。雲門關趙州關黃龍關。向這裏一一清楚。得來便好。獨鎮寰區超今壓古。山僧所以有時雷霆有時陽春。忽爾狂風暴雨。忽爾霽月光風。也只要向無星秤上定得觔兩分明。說甚麼無量百千三昧門。無量百千神通門。無量百千總持門。無量百千辯才門。好似夢裏渡黃河。用盡多少方便。及至醒來嗄窗前。一夜芭蕉雨擿下。拂子下座。</p>
<p>小參。若立一塵，色香溢目，紫翠盈衢，不立一塵，萬籟悄然，古路無蹤。山僧數十年來，小可立箇家計，也只是煙霞肺腑，泉石膏肓，於今老矣，和箇家計也無沒奈何，秖好唱箇隨心曲子自來腔，諸兄弟謾商量，且聽山僧話短長。東村人姓李，西村人姓王，清閒快樂，住村莊門前，一灣水，屋後數株，桑新艸薦舊繩床，一睡睡到大天光。大眾請歸堂踴身，下座。</p>
<p>覺，如禪人祝母九十壽請小參，豎拂子云：大眾！試看渠曹家之女。左拂云：現身如雲。右拂云：說法如雨。一切地水是我身，一切火風是我體。虛空既與之同生，世界亦隨之共起。向往無終，最初無始，沙算之齡不多，塵點之劫無<span class='corr'>已</span>，身心乃能度百千劫，猶一彈指，更說甚麼洞府仙班、諸天淨侶釋迦如是彌勒如是拄杖、如是拂子，如是今日沈善人也。如是大眾亦如是，以八千歲為春秋，<span class='corr'>卻</span>又值清明，在邇庭前柳引東，風門外花堤映水擊拂一下，云：委。</p>
<p>吳居士薦室請晚，參攝大地，春來一枝頭引大海水歸一滴內，殊非分外事。若夫失其旨趣，雲生湖面鴛鴦失偶，迷其源委浪起海中比目難偕。山僧此間拄杖點出西方捷徑，人人可證，拂子豁開，華藏玄門，箇箇堪登千里，不妨對面隔世，無異同時。所以道：生而天縱者靈，死而不<span class='corr'>已</span>者壽。今日吳永言居士設伊蒲之供，藉眾僧之力，要與他尊夫人指出金剛正體，弘開般若真乘。更要山僧於晚參一席之中講涅槃經四十一卷，這也不難。但須是無心者領略，無耳者聽聞。拍案一下，云：如是我聞，一時佛在。便下座。</p>
<p>晚參。簷前雨滴春歸花萎。寒山拾得向國清寺裏發狂<span class='corr'>卻</span>怪豐干多觜。須菩提巖中晏坐。不免白日裏見鬼。恐怕路絕人荒。西麗橋北麗橋馬臺石祇樹林相為料理。左右顧云。山僧這裏一向來拖泥帶水。</p>
<p>沈木公居士薦室請晚參山僧一向來，有一曲高山流水知音，若鍾子期者，固亦尟矣。今日木公沈居士袖香入室，更請山僧作孤鸞別鶴之操，直得乾坤失色，雲霧慘愁，簷前紫燕不敢雙飛，池上鴛鴦黯然獨立。居士伉儷之情要問箇離色身外，畢竟歸於何所？山僧道：譬如浮木，不住此岸，不住彼岸，不為樵牧之所薪，不為鬼神之所礙，順流而入，薩婆若海。至此心眼開明，虛空粉碎，觀玅喜世界如在掌中，以隨類身行無為事，回視昔日脂粉綺羅，恍如春夢，即義重恩深，亦若空花。還知渠落處麼？以拂子打圓相云：行到水窮蘆荻暗，碧天初湧一輪高。</p>
<p>鑄鐘開爐請小參。月沈清籟五更鐘。有者惺惺有夢中。不是圓通起分別。一般聲作兩般風。古人恁麼告報。也是為鈍漢而說。若是不煩鑪鞴。不用鉗錘。生銕面孔。純鋼肝膽。豈肯從模。則裏脫印出來。所以有亙古聲名。超方聲教。著著提持在威音王那畔更那畔。十二時中自然如大火聚。無你趨向處。若毘嵐風。無你近傍得。或者於建化門頭。強教你從火燄中脫盡皮毛橐籥裏換轉筋骨。也須要一火鑄成。然後可以昇之於殿堂之上。懸之於簨虡之間。大扣則大應。小扣則小鳴。聾者得聞。夢者得醒。雲集法會。開拓弘基。擊大法鼓。吹大法螺。演大法義。以拂作扣鐘勢云。鍠。下座。</p>
<p>師至蜀阜鑑姪啟明和尚請小參祖翁田地父母鄉邦、嫡骨兒孫掌握著真文舊契，正好承家紹業，點課收租。若山僧者，似馮驩之市義。文券<span class='corr'>已</span>焚。既無立錐之地。秖可沿村行乞。覓得些殘羹餿飯。便擬陶鑄聖賢。不免取笑大方。唯我東山兄所貽克家之子符印在手號令嚴。明將三世諸佛歷代祖師一脈接下。可謂玅協通玄，正偏交互。鷺鷥雪裏爭妍，烏鴉炭中鬥色。大眾！正恁麼時，如何話會？以拂子向空一點云：東方啟明。</p>
<p>結制小參。問。有時吟風嘯月。有時補柳栽花。還是調心還是垂手。師云。秦望山大有長處。進云。若非和尚。未免遭人揀點。師云。君子避醉漢。進云。萬綠叢中紅一點。動人春色不須多。問大開爐韝點銕成金。是金到來作麼生。師云敗銕。進云。老老大大。話頭也不識。師便打。僧無語。師云。果然敗鐵。乃云。放閒則萬綠叢中紅見把住則真。金色裏無。黃太平市上足醉人。鑪韝之門多鈍銕。豈知雲門這裏煨蘿蔔也好。大展佛法炙茄子。亦顯玅用通神。又有箇淨寮裏茂實上人。將三世諸佛道不盡底。歷代祖師提不起的滿盤。托出諸人面前。有者似餓虎食羊。總不知甚麼滋味。有者眼睜睜地無下口處。有者但知好喫。不解吐核。似此般邋遢窮酸。堪作甚麼。所以山僧尋常道。你須有一層去一層。直得淨臝臝赤灑灑。更須向盆池裏刮垢磨痕香皂湯洗出一身白汗。然後到山僧這裏來。當頭點你一棒。方才成得箇出格漢。拍案一下云。會麼。雨催樵子還家風。送漁舟到岸。喝一喝。下座。</p>
<p>小參。僧問。盤山道。向上一路滑。南院道。壁立萬仞險。臨濟道。石火電光鈍。未審和尚作麼生道。師云。只怕你不問問。則山僧自有話說。進云。請和尚道。師云。可憐生可憐生。進云。和尚慣用此一機。師云。不但一機。還有元木。乃云。向上一路。千聖不傳。石霜云。向上一路。千聖不然。大慧云。向上一路熱碗鳴聲。驀顧左右云。放你三十棒。山僧今日裏不得<span class='corr'>已</span>別行一路。略通箇消息。黃蘗三頓棒活埋<span class='corr'>卻</span>。一箇臨濟後生西園三拊掌斷。送了一箇俱胝老漢。魯祖無轉身句子。且喜堂頭老漢。果與尋常不同。所以雲門有腦後箭。巖頭有末後句。此是古今透不過底重關。從來割不斷底葛藤。左拂一拂云。罷罷罷。右拂一拂云。休休休。這總之。和尚門庭高峻。何不向侍者邊覓箇入處。卓拄杖復擿下云。薦<span class='note-inline'>(時元木為首座。一機為西堂)</span>。</p>
<p>小參。豎拂子云。還委悉麼。自地登空也須從空放下。以其培風厚。所以波瀾闊。從一毛竅中。繡針眼裏總不著意流出些珍珠瑪瑙珊瑚琥珀。雖是世寶。他<span class='corr'>卻</span>也會拈弄些佛事。或放光明。或震世界。或供養諸佛。或成就眾生。或莊嚴佛剎。或廣行萬行。或為寶樓閣雲寶宮殿雲。寶池寶樹輪臺基陛。好一箇華藏莊嚴世界海。豎拂云。我是善財善財。始自文殊德雲。以至彌勒普賢。經歷一百餘城。所證法門。敢於龍天眾前。橫開大口。壽命無量福德無量。智慧無量。三昧無量。神通無量。辯才無量。現身說法無量廣化眾生無量。忽顧大眾云。你道不拏得栲栳來。袖拂子云。我且收歸寶藏。下座。</p>
<p>能仁斯姪。百愚和尚至小參活。烹佛祖生鍛聖賢笑比黃河昺銕面霜氣侵人慈猶白墮。忠國師春風入座。嵩長老一生怒罵。鄧隱峰到老顛狂山僧從道場來。扁舟<span class='corr'>刺</span>入樵風徑遊。涅槃海杖黎。撥動石帆煙。要須家裏人。方知家裏事。諸兄弟你<span class='corr'>卻</span>好笑。將些天晴日頭出。雨落地下溼。小盡二十九大盡有三十兩箇五百共一貫。師姑原是女人。做這些平實頭話。綈巾什襲寶燕石。以為良玉。忽有箇漢將一件物置在你面前。長不盈尺。短可接天。大如芥孔。細若虛空。平如山嶽。峻似康莊。你就眼盵瞪地。可惜許老胡一杖掃地而盡。且幸天之未喪。斯文有我能仁長老在。他是箇未睡著底。驪龍你試探<span class='corr'>賾</span>看。豎拂云。不行山下路。爭見虎狼蹤。擊拂三下。下座。</p>
<p>冬至小參。日月星辰，垂四時之象；山川艸木，運一歲之機。物有流動，人之常情。若夫百千萬劫一念中，十方世界一毛頭，物各性住，自覺聖智，是以圓融則渾元一氣，行布則天干地支。乾坤若有主宰萬物，各有司衡主山神、主海神、主地神、主林神、主江神、主河神、普德淨光主晝、神婆珊婆演底主夜神，或得救護一切眾生。離災難，得安樂海，解脫門，保綏國界，無爭兢，離兵戈，解脫門，成熟穀稼，永離饑饉解脫門。若晝若宵夢想無驚駭解脫門，離癡暗解脫門，使一切眾生智慧海解脫門。豎拂子云：獨有此上座！節候不遷，繩約不受。善財童子出門去，信手拈來都是藥。潘閬倒騎驢，笑倒黃旛綽。大眾！皈依佛，皈依僧，皈依法。喝一喝。</p>
<p>至能仁請小參破砂盆。有人提去了十字街頭相待者。出來相見。僧才出。師云。冒名者不準。問。荅竟。師乃云。下方城郭近鐘。磐雜笙歌。酒樓肉案。法窟禪林推倒界牆打成一片。到這裏。那許你別聖甄凡。分淨揀穢。秖見雲生遠岫。雁落前蹊。禹帝宮前山拱北越王城畔水東流。許玄度千古臥龍祁德公一時名鳳。此是南國冠冕。江東佳秀。山僧今日因訪友以遊山。被方丈長老引到此間。也須仰酬今古。人物不辜。十方龍象始得。其奈山僧少小不勤學老。眼淚空流。索盡枯腸。無可應酬。諸兄弟。我也知你有些缽囊鞋袋針筒襪底。更有褌無襠褲無口補底。要補脩底要脩。拱手云。老僧只得再四哀求。何不問取自家堂頭。以袖掩面云。老婆怕見桃花面。寂寞無言下翠樓。</p>
<p>小參。鷲嶺玄風，原無定法，雲門古調，幸有家傳。調獅絃於水際，魚龍起舞；吹鳳管於林中，鳥獸驚飛。堂開五位，次列君臣。機貴回互，行須綿密。枯木龍吟，白雲不坐。膠不上者，終是他人；割不開者，始稱父子。渠與我秖是難分，主中主難為話會。風搖淺碧門窗靜，雨打梅華古殿深。善男子來，來來受用，還須自<span class='corr'>己</span>家寶豈從外得？寶樹瓊林，金階玉殿，三山洞府，十二樓臺。又道是渠無國土，何處逢渠？大眾宰我子貢，子路顏回。喝一喝。</p>
<p>晚參。多子塔前消息，別開谿徑立雪庭中家法，暗轉機籌。東震旦國未有此事，原是箇水清月白底世界，人人氣衝宇宙，艸木昆蟲，頭角崢嶸，無敢攖觸。可憐生！流傳將來，舉國若狂，總之是看他眼目定動，借他鼻孔出氣，和箇自<span class='corr'>己</span>也忘卻了。或有箇間世英傑拈起豪端，若迅雷疾電，於一彈指頃成就百萬人天檀波羅蜜，具足圓滿，戒波羅蜜具足圓滿，<span class='corr'>卻</span>又被那寒山拾得拍手呵呵大笑。此一笑，笑得好。舊畫龍眠新著彩，錦堂燈火照春風。喝一喝。</p>
<p>退院謝兩序小參，拈拄杖云：山僧老矣，鬢銷容皺，筋衰力竭。卓一下，云：全憑此上座左提右挈，還有首座借去看牛，西堂攜來翫月打克賓維那建立宗旨，指楊岐監寺竭盡股肱。典座撼門，圓<span class='corr'>卻</span>野狐公案，知浴挑柴，續他墮薪家風。放下拄杖云：山僧敘謝兩序，本擬說些法要，為甚麼卻將箇拄杖來塞白諸兄弟只因一期中，今朝小參，明日普說，逗到臨末梢頭，自然肚裏乾乾淨淨無一字可吐。山僧今日打箇賒帳，你們到湖上來，呵小菴前有扁舟一葉，泉烹虎跑茶飲蘭雪作搖櫓勢云：咿咿啞啞載你去。以手西指云：此是兩峰插。雲東指云：又看斷橋殘雪，且住著到晚來。雷峰夕照直翫到三潭，印月擿拄杖云：接。</p>
<p>薦亡。又因事小參。山僧數日前。也備得些饅頭䭔子楮錠羹湯。其奈顯聖這裏尚有祭不了底鬼神靜夜裏啾啾唧唧。適遇檀越薦亡。不免與他一總薦<span class='corr'>卻</span>。左擿拂子云。唵啞吽。右擿拄杖云。唵啞吽。以兩手望空一撒云。唵啞吽。下座。</p>
<p>施主懺罪請晚參提婆達多全性起惡，身遍法界，業遍法界，苦具遍法界。釋迦老子全性起善智，遍法界道遍法界，神通光明遍法界，說法利生遍法界，獨是山僧拄杖子。功德天、黑暗女，有智主人不如此。南山雲北山雨泥，豬癩狗氣衝寰宇，有時飛上兜率天，有時闖入魔宮裏。惹得烏芻瑟摩降，大火輪將四天下，燒作微塵許，四天王轉瞋。作喜說道：露出水晶宮，吸盡滄海底。下座。</p>
<p>住朱明寺，當晚小參，具超世之品，行出塵之業，視身界若浮漚，等富貴如水月梁陳賣身王許舍宅，奈何緇衣之流，衣虎之皮，見艸而悅，曾不若塵，勞中現身而法說。君不見姑蘇臺吳王殿，一時富貴湯澆雪。此日朱明亙古今，譚禪演教無時歇。十字街頭活祖師，三餐爛嚼邠州銕。</p>
<p>為山陰奕遠祁公對靈小參再閏姑蘇麥正秋，扁舟枕疾下揚州一腔熱血英雄淚細雨猩紅百艸頭。恭惟奕遠祁公，閥閱名門，簪纓藝圃，瀟灑襟懷，寬弘量度，翫詩酒以遣興，借優場以自汙。控鶴上維，揚冥鴻落，江渡山僧，辱把臂於世系之交，君之知愛，稔我狂素，世外金蘭，兼美檀護。今者鵝兒瓶破，猩猩出戶，姑蘇臺畔山陰道上，隨方顯露。師高聲云：奕。遠復顧眾云：還聞麼？蘧廬逆旅，生死旦暮。赤肉團嫩，綠池塘。黃鳥無位，真人明月。坡頭白鷺。二鼠難侵。三尸無措。放鶴亭吳門市。別展家風，與君相晤。擊拂三下云。上饗。嗚呼！</p>
<p>為語溪子虎，吳文學對靈小參赤烏挾日飛，箕星燦昏曉如何？脩文郎不待春秋。老武略與文韜，一夢歸花鳥。山僧來也，鴻雁南翔。子虎去也，鵬摶萬里。雁無遺跡之心，鵬有凌霄之志。乾坤浩渺，沙界縱橫。龐居士口吸西江，張秀才手擎滄海。山僧只將舊日鎖匙付與子。虎便花分華嶽，直透威音。豎拂子云：山僧今日可謂吾無隱乎爾。子虎子虎，故當知之。莫愁夜落霜風葉，會見春回雨後花。</p>
<p>惠安寺請小參，春雨絲絲嫩柳條，邏齋山院度華朝，道人拄杖渾無住，最愛閒雲締不牢。茲者，常山惠安禪寺，內有賢主，外有弘護，山僧去年，偶為業風，吹上博山，得奉光儀，今歲來自博山，又承款留。假如博山有山僧，杭州<span class='corr'>卻</span>無，常山有山僧，博山<span class='corr'>卻</span>無，他日別去，常山向日之有，又如博山，杭州之無矣，都來是藏山於澤，藏舟於壑，不免有力者負之而趨。作麼生說箇藏天下於天下的道理？除是將山僧燒作一堆灰，撒向三千大千世界，一塵一沙，一艸一葉，總萬物無不是。山僧恁麼則舉足蹋著，伸手摸著，開眼便見，屬耳便聞，正是取不得，捨不得。桃花紅，李華白。去不逝，住不留，山蒼蒼兮水悠悠。豎拂云：大眾！莫教虛度韶華空白頭拂一拂云：捲起湘簾，好看西峰新月。白龍湫作撫琴勢云：此是雲門一曲暗。涼州下座。</p>
<p>為祖洲吳大金吾對靈小，參乾坤秉太極之真，宰賢聖，攬洪範之道。揆真宰也，化育無窮，道揆也。備集五福，燕山竇培厚德而為祥麟威鳳，汾陽郭建勳業而表大義。精忠。豎拂子云：太極洪範，真宰道揆，總向一豪頭上，綸貫無遺，包羅周備去也。恭惟祖洲老居士親傳大司馬安邦雄略，特著大金吾捧日功勳德厚，坤輿芝蘭馥郁，器宏喬嶽，松柏歲寒，當變革而康寧如故，登上壽而觀化歸真。大眾會麼？存順沒寧，儒者為性，命之歸源，何來何去？釋宗示涅槃之大道，生死亦大矣。竹密不妨流，水塵鞅亦繁矣。山高豈礙白雲？是故大丈夫行履。若師子迅象王旋，人世不能羈，天堂不能安，隨他極樂琉璃國，拈來粟米納大千，擿向人間當等閒。擊拂子云：臥雲深處不朝天。</p>
<p>為寧國白雲菴心如禪人對靈小參。西天竺國東真丹邦豎拂子云：原有此一句子，其奈開眼著賊，夢中說夢。自我達磨始祖權衡兩土，道振千秋，更有認賊為子，頭上安頭。有類乾坤衰殺，日月晦明，除是烈丈夫，不為其所移易，迥超凡聖，別行一路。茲者心如禪人，脫卻殼漏，不帶聯纖，兩土不能收，真俗俱不住，不離跬步來我錢唐。正值春風二月，湖光抹膩，花柳成行，逐隊鷺鷥，比翼鴛鴦。山僧這裏多，不敢添少，不須增借，無盡藏於造物。加以溪芹，薦以羹湯，可謂真智無礙，明德惟馨。伏維尚饗。</p>
<p>入雲棲掃塔淨瑩禪人薦嚴請小參，山雨朦朧，松竹搖空。偶然不收拾打濕了主人翁沒奈何。就甕為鐘，或西或東，隨處相逢，兩袖春風。今日山僧以掃塔入山，淨瑩禪人設茶湯禮，要覓箇尊親落處。打圓相云：我道總不離這裏。山連琪樹，德水藏龍。靈禽異鳥踏花啼，夜月朝雲一塢鐘。且又是列祖托宿之地。諸佛之所住處，雨洗淡紅，風搖淺碧，藤蘿石壁，大塊小塊。山僧到者裏，不會不會。</p>
<p>為高善人對靈小參。日上海潮落。觀音獨露身。圓通無剩法。隨處易天真。是以妙性圓明朗秋清皓月淨。智無依廓。太虛寥寂。月色本無。向背空體。迥絕去來。所以聖凡一貫。事理交融失之者。縱使拔宅飛昇。白日沖舉。總屬支岐。得之者。到菩提岸。踞涅槃城。遊功德林。開智慧花。結總持果。皆歸圓覺。回視塵寰。可謂卻來觀世間。猶如夢中事高善人。只為當時一念點染。便見多少青黃赤白自闖。入箇脂粉行中。不免恩情愛欲。今也四大分張。誰是其主。五蘊散壞。何處生心。即今無主無依。正是常光獨露。本命元辰。正好向這裏。識取淨土天宮。隨緣自在。不因桐葉落。那見菊花秋。</p>
<p>為章門李孺人對靈小參，要知千佛居何國，黃鶴樓前一首詩。大啟閣門通法界，莫教遊子歎歸遲。聞夫月缺花殘催齡促筭世所共惜。殊不知月有重輪之日，花有再艷之期。捨一殼漏，受一皮囊，移因易果，此界他方，如環無端，猶輪相次。無有<span class='corr'>已</span>也，有者道一死永滅，此㑋士之見，若不知有因果循環耳。是以吾佛世尊啟日月之休明，豁虛空之廣廈。世界幻域也，軀殼幻影也心識幻夢也不隨乎幻漏之所遷變者活潑潑。如雪峰毬子光爍爍，猶東平寶鏡涅槃妙德正智圓明情無情一體生，與佛同源，真常流注，無時而<span class='corr'>已</span>。李孺人聽著你，但除卻脂粉態，斷盡兒女情，靈明朗照脫體無依咦，雪消峰頂仍如黛，會見梅花報早春。</p>
<p>為密玄㔾公，對靈小參夫，為大雄氏之子，宅心於道揆，智忍於利物，惟戒、定、慧為三無漏學。是則如來清淨明誨，雖曰未備，可以為階。只如密玄㔾公，種竹留門，因花掃徑，闢一具地，以納方來，搆數楹椽，將待老僧，固未遊歷，曾亦心許。惜乎盡瘁而不壽，垂成而中止，孰不興歎茲者？老僧因事而來，副其先志，以一宿為住持，領三餐作佛事，舉拂子云：復留取一絲頭，以待將來。擴充便見清涼地上龍蟠。虎踞三山，半落青天；二水中分白鷺作聖賢千古弘基為生靈通霄寶路脫或密公再來擊拂三下云：也不離這裏大眾，須認取劉郎前度。</p>
<p>為徐母陳孺人對靈小參：明湖征雁唳西風，山路如花踏亂紅。好是歸源親切句，月明南北二高峰。嗚呼！生滅去來，枯死殘蠹，在古皆然。至如手握金剛寶劍，胸題炤膽，菱花出礦之金，百煉愈精；無瑕之玉，不受點染。作塵中主，沖虛妙粹，炳煥靈明，卓然而獨存者，豈可以凡情擬議哉？惟這孺人大夢方惺，孑爾西來，金牛鼓浪，彩鳳籠煙，葛坡下化龍之杖，錢塘君鎮海明珠。信手拈來，通身受用。既能從空放下，何妨隨處逍遙？試看彌陀向山僧拂子頭上放白毫光，炤徹微塵剎土，山河大地無有纖毫過犯，琉璃寶地寶閣華臺。其奈觀世音菩薩出自三天竺路，大勢至菩薩來從，九里松關向橫衝橋把住要津，討箇末後句子，豎拂云：彌陀覿面無回互，何必池開九品花。</p>
<p>為瑪瑙寺，允若上人，對靈小參。瑪瑙山前月明，湖碧玉光本來真，面目曉起蒲頭霜。恭惟允，若上人，自有風光，原非他處，移來潑天富貴由我胸中流出，擎妙喜世界於掌中，納須彌山王於毛竅。即真即俗，無佛無生，入剎那際三昧，古今一貫。昇大菩提場，百界同源，法遍天下。我本無心，經傳後裔，不落言詮。婆伽梵涅槃一路，祖師門空印同文。於戲乎！哲人<span class='corr'>已</span>往，猶冀仰山再來還向鬧市叢中設教，好從蘇子堤邊閒翫。舉拂子云：葛嶺歲凋仙子柏，園梅猶放允公花。</p>
<p>為先慈大椿壽師太對靈小參。覆載慈恩六十三。幸於法海共波瀾。功歸有地臨行驗。一朵蓮花火裏看。哀哀我母。折肉無補。現身說法。卻不是我。驀豎拂云。賊身<span class='corr'>已</span>露。卻無處躲。大眾若將容易會。便作等閒看。即這一句子。全主全賓。偏正回互。似虎之缺如馬之馵。如荎艸味似金剛杵。所謂五彩描成白鳳皇。黃金鑄就銕金剛。乾坤吞卻復吐卻。震動東溟主藏王。上出頂天。下透風輪。貫古該今。陶鑄賢聖。難信之法。難解難入。諸佛同證諸祖行履。誠不可得而思議。不得<span class='corr'>已</span>而形諸言。語我母大人嚴若秋霜。和似春風。吐氣猶虹蜺。雙睛若閃電。一怒如雷霆。汎愛如時雨。這又是子稱父。德識者所鄙。即今頂相圓明。神光萬里。法爾如然。元非修契。更有一般杜禪和擔板漢。畢竟向這裏要說箇本命元辰歸根之地。分秦別楚。指東劃西。老僧這裏。生也不道。死也不道。請益亦不道。打老僧去亦不道。則如沿街唱道情當門念寶號。直得左不得右不得。分別不得意。想不得兩相鈍置。分疏不下。到這裏罷罷罷休休休龍飛鳳舞。錢塘柳洲亭地湧金牛。九里松風天竺路。兩峰雲綻雷峰落照湖。心亭新月如鉤。十里荷花爛熳紅。畫舫笙歌十二時。別有采蓮舟得休休便且休。休不風流處也風流。唱箇駐雲飛恩重山丘。五鼎三牲未足酬。親得離塵垢。子道方成就孝子。賢孫好向真空究。大眾且道。如何是真空。良久顧左右云。你這一隊黃瓜茄子。</p>
<p>孫啟晟薦亡請小參，彭殤脩短類蜉蝣，生死遷訛水面漚，究竟總歸無住本，一雙孤雁落沙洲。於戲！孫孺人，芳蘭入夢。紫翠初齊。惜乎鸞鏡中分玉釵，驚斷黨里。惜其賢淑門庭，傷其短筭。我母孺人，素昧生平，同日仙遊。可謂雖不同條生，卻與同條死。今其孝眷人等，特請老僧舉揚箇德山巖頭公案。先母之長壽。孺人之短筭。畢竟有箇末後句子。正是紫薇風細水亭涼芙蕖水。面香畫舠。雖莫不歸去。一曲在瀟湘。以拂左拂云。這是同條生。復右拂云。這是同條死。豎拂云。這是最初句。放下拂云。這是末後句。復打圓相云。總收歸在金剛圈裏。孫孺人你聽著。這是金剛王句子。橫攝十方。豎該三際。生佛一致染淨同源。正好向這裏放下。閨閣中物。脫卻鶻臭布衫友菩薩僧侶阿羅漢。遊歷十方世界。供養十方諸佛。猶出谷之雲歸洋之水。了無罣礙。正是江干潮汐。西湖月水色天光總是秋。</p>
<p>眾請為先慈大椿師太小參，露濕豆花羊眼淚，風搖衰柳斷腸詩，人情佛事聊酬德，難輓終天去後思。於戲！我母之及笄而字寒宗上有再娶之嚴，姑下無攜瓶之弱婢。短袂操作洗手調羹井臼，躬勤所不能免，而況鞠我伯仲十餘輩，三十餘年，有子之累，更無所委者。自愚昆季，稍可成立，流離顛沛，死亡相繼。我母孀居，訓育幼弟，其於心境情緒，總無善狀。至老僧搆室湖濱，少盡菽水之娛，而我母之年<span class='corr'>已</span>耄耋矣。奈老僧辱有主法之名，符牒相招，奔走於東西南北，是雖有養親之名，而無定省之實。今者示微恙不崇朝而逝，追思曩昔，五內俱裂，深慚敬養，寸腸幾斷，正是曾經三峽猿啼處，不是愁人也。斷腸或有謂這老漢為禪者而不達，生死，乃生人之常分，涅槃為諸聖之歸途，衣麻哭泣，儼然流俗，是可怪也。老僧今日承諸上座之請，因行掉臂，試一論之。曾聞古德凌晨聞喪歌云：紅輪畢竟沉西去，未審亡靈往那方？棺旁孝子應聲泣云：哀哀哀！古德於此曠劫無明一時放下，便能橫衝直撞，東湧西沒，作大佛事，況乎肉案頭片片皆精酒樓上聲聲演妙，皆是古德放捨身命處。這些卻又是三藏十二部所不能詮顯者。老僧今日於我母之靈前炷香時舉哀上食時舉哀，答禮時舉哀，逢節忌舉哀喚一聲我母哭，一聲我娘。直得川竭泉枯，赤地千里，四海波騰，須彌震動。且道與昔孝子是同是別？是僧是俗？是事是理，這是天共白雲曉水，和明月流。豈知老僧秪知有我母不知有眾生、諸佛世界、山河絕教，大地眾生、艸木叢林一時痛哭云：哀哀我母墻角榴花似火，萬綠叢中露出這箇。哀哀我娘！水面白藕，花香分明，祖翁田地，錯認西方，哀哀師太法身無賴，生死涅槃融成一塊，哀哀我親孔子聖人樊遲。問孝顏淵問仁道孝悌也者，其為人之本歟？義者尊，賢為大，仁者親親為大。又道：諸佛非我道，父母非我親。大眾！你自有箇肉塊子<span class='corr'>已</span>來，總非伊尹生於空桑，除卻生身父母，那箇是你至親？遂放聲大哭，下座。</p>
<p>薦嚴請小參。往復猶環舊主人。辛荑初放柳條春。當陽指出通霄路。不必從人辨主賓。靈光獨耀迥脫根塵。但離妄緣即如是佛。此雖古德一期酬應。正是人人放身命處。若向這裏了得三界羈縻醒卻積生幻夢。逼塞虛空。無藏隱處。幾無藏隱。豎拂云。就在這裏。顯出脫體神光。此段光明。諸佛謂之覺性。眾生謂之靈性。包羅萬有。謂之法性。審如是則華藏莊嚴世界海。東方阿閦西方彌陀。亦在許裏。今日老僧受孝子鵬等為其妣。陳孺人要說箇生前死後落處。試問孺人你有生來事。父母敬公姑謂之孝。親愛宗族謂之仁。戚睦黨里謂之義。恩加庶類謂之慈。見覺聞知。靈明不昧。此段光明上齊列聖。下共含識。決不是有漏敗壞之軀。亦不是遷流幻妄業識脫。或要問孺人。即今畢竟落在甚麼處。復豎拂云。大眾看看。山尖殘月江天曉。露滴春風隔院花。</p>
<p>為靈悅善人請小參。二由一有，一亦莫守。雲中獅子，趙州狗。移花兼蝶至，買石得雲饒。星羅碧落，帝網光交。須知我此法門，廣大難量。如琉璃瓶盛多芥子粒粒皆明。似海中明月，浪浪成金。得之者如龍王施雨一掬之水，便能傾湫倒嶽。老僧今日借鄰壁之光，續<span class='corr'>已</span>燼之燈。為靈悅善人重說偈言。敢向一毛端，上轉大法輪。于微塵裏現寶王剎。通貫十虛，平吞三際。靈悅善人。汝還知麼？皮袋一靈一靈皮袋。生死涅槃，涅槃生死，菩提煩惱煩惱菩提，虛空大地大地虛空，眾生即佛，佛即眾生類之勿齊。混則知處，推不出。約不進清淨圓滿中不容他身。含十方無盡虛空以故佛亦可生亦可。既不擇乎淨穢之方。更不定乎隨類之身。花飛盡道春歸去。會看新紅上海棠。</p>
<p>薦親請對靈小參迤[這-言+里]，香生雨後花送人，亭子步晴沙亭邊，有箇船兒渡彼岸。先登即問家大道通，長安潼關，秪在半途。須知有帝鄉極則處也得挨身進步，努力向前，方知本地風光。豎拂云：這是空王寶殿，亦名毘盧遮那、莊嚴藏大樓閣，諸佛諸祖托宿之處，或為常寂光土，實報土方便有餘土，凡聖同居土，而況西方安養，東震廣嚴，而不在其中耶？今日因孝女為先母張孺人遲，老僧前趨之路，拜申鷁首，請說箇死此生彼之由。夫孺人壽高大耋，藻行堅貞，其於世法，立身成人，又何足言？至於離卻這殼，漏子生前所為，總屬華胥。若論此去下落，要出法界量，去無可去，來亦無蹤，淨土亦可，天宮亦可，到處安閒，隨心自在。復豎拂云：總不離此空王寶殿，從茲處處聞天樂，幽樹深林鳥亂啼。</p>
<p>為徐太夫人小參。樓閣臺池盡寶莊池。生間色妙蓮香花開露出金剛體天樂聲中禮法王。又道來來來實不來古路生蒼苔去。去去實不去。月上珊瑚樹。不來不去。兩難言生銕秤鎚被蟲蛀。到這裏。無法可當情。火中飛鷂子。所施皆妙用。海底浴泥牛。其來也春回大地。其死也葉落秋林。在處蓮邦，隨心佛國。日映江淮，聲歸空谷。約類現身，五德五福。具丈夫相，二利二足。生也不道，死也不道。握劍當軒念寶號。了知生死不相關。大蟲戴紙帽，驚人又好笑。如何寒山子，忘卻來時道。僧問涅槃門。乾峰以柱杖一畫。雲門云。扇子[跳-兆+孛]跳上三十三天。觸著帝釋鼻孔。東海鯉魚打一棒。雨似盆傾。一人為人太儉，一人為人太奢。我則不然。豎拂云。太夫人。還會麼？梅花開近屋窗前。帶月香為單門。張孺人對靈小參。曉泛明霞白葛涼，扁舟迤[這-言+里]藕花香。得來為指通霄路，不作人間兒女行。天高地厚，山深水長。尋思罔極，擬報無疆。豎拂云：這是白毫相光。甘露瓊漿。驪珠獨耀。妙蓮華香。得之在一毛頭許。博地凡夫可稱法王。舉足踏著。開眼覷著。甕中不怕走鱉。取之一似探囊生死去來。空花夢影世界淨穢法菩提場。方便以為父，智度以為母。善心誠實果法性以為家。一彈指頭。遍參知識。歷盡南方。老僧今日作慈悲法施，借水鳥樹林共演真常。彈指一下云。露零殘月江天曉。古寺鐘聲出鳳皇。</p>
</div>
</div><!-- end of div[@id='body'] -->
</body></html>