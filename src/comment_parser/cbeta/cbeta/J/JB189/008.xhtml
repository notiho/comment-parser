<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>三宜盂禪師語錄卷八</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p>
<div class='div-other'><a id='mulu19' />
<p class='h1'>頌古</p>
<div class='div-orig'><p>世尊初生，雲門太平。</p>
</div>
<div class='div-commentary'><p style="margin-left:1em">韓侯開國<span class='corr'>已</span>多謀，豈憶邦寧將不留？堪笑雲門誠厚面，自添脂粉不知羞。</p>
</div>
<div class='div-orig'><p>世尊拈華，迦葉微笑。</p>
</div>
<div class='div-commentary'><p style="margin-left:1em">杜鵑飛入春園裏，穩蹋華枝零碎語。林間驚起昔愁人眼看華枝淚如許。最難舉，東土西天驟紅雨。</p>
</div>
<div class='div-orig'><p>五通仙人問那一通？</p>
</div>
<div class='div-commentary'><p style="margin-left:1em">那一通，你問我，猢猻上樹偷生果。滿口嚼得不甘香。眼裏耳裏都是火。忽然撞著看。園翁沒處躲。</p>
</div>
<div class='div-orig'><p>女子出定。</p>
</div>
<div class='div-commentary'><p style="margin-left:1em">玄石一醒醉三年，妻兒抱首哭蒼天，饒君題盡招魂賦，落得安閒自在眠。文殊智，罔明賢，出入如何得話圓？春光不改東風面，惹得江南啼杜鵑。</p>
</div>
<div class='div-orig'><p>金剛經以今世人輕賤三句。</p>
</div>
<div class='div-commentary'><p style="margin-left:1em">抱璧投秦定國謀，指瑕多為易城羞，歸來不失荊山寶，明月清風滿御樓。</p>
</div>
<div class='div-orig'><p>楞嚴經見、見之時四句：</p>
</div>
<div class='div-commentary'><p style="margin-left:1em">九里松風天竺路，十洲月上珊瑚枝，此來山水連天碧，正是吳江楓落時。急著眼，莫差池，此事如何說與知？玉鷺飛歸蘆荻渚，芙蓉寂寞秋光遲。</p>
</div>
<div class='div-orig'><p>聖女三般物。</p>
</div>
<div class='div-commentary'><p style="margin-left:1em">髑髏遍野實堪嗟，拈著無端變作蛇，能是女郎機更捷，解從石上插成華。</p>
</div>
<div class='div-orig'><p>殃崛尊者救產難，</p>
</div>
<div class='div-commentary'><p style="margin-left:1em">廚下嫂堂上姑不是家親，誰敢相呼？平心等視，失卻宗圖。咄！莫謂六橋花爛熳，須知春色滿皇都。</p>
<p style="margin-left:1em">冰挾蝦蟆，火飛蝴蜨，柳絮愁霜，荷花愛雪。要得燕國寧太子入秦質。</p>
<p style="margin-left:1em">去年今日此門中，人面桃花相映紅，人面不知何處去，桃花依舊笑春風。</p>
</div>
<div class='div-orig'><p>六祖風旛、雪峰與棒。</p>
</div>
<div class='div-commentary'><p style="margin-left:1em">一點私情奈得羞，也曾漏泄在君侯，病軀正值春三月，華落華開總是愁。</p>
</div>
<div class='div-orig'><p>一祖安心。</p>
</div>
<div class='div-commentary'><p style="margin-left:1em">教子番成不克家，無端清眼見空華。當時若不來茲土，連璧如何得有瑕？</p>
</div>
<div class='div-orig'><p>國師無縫塔，</p>
</div>
<div class='div-commentary'><p style="margin-left:1em">月照蘆華，霜風凜冽。漁歌一曲滄浪裏，芙蓉秋老寒江側。</p>
</div>
<div class='div-orig'><p>洞山寒暑，</p>
</div>
<div class='div-commentary'><p style="margin-left:1em">畫閣鐘沈隔亮紗，梧桐微映月痕邪。海棠春暮成狼藉，風打停舟起浪華。</p>
</div>
<div class='div-orig'><p>經首字。</p>
</div>
<div class='div-commentary'><p style="margin-left:1em">以字不成，八字不就，乍看是豈細讀？如豆不若兩，宜剜襟續袖。</p>
</div>
<div class='div-orig'><p>德山托缽，巖頭末後。</p>
</div>
<div class='div-commentary'><p style="margin-left:1em">榴花紅似火，芙蕖飄暗香，夜來風雨後，零落滿池塘。三年活甚參！商令人錯憶修文郎。</p>
</div>
<div class='div-orig'><p>洞山麻三斤。</p>
</div>
<div class='div-commentary'><p style="margin-left:1em">龍鱗獨角碧麒麟，火眼流光若電新，金鎖玉欄留不住，夜來飛上紫霄宸。</p>
<p style="margin-left:1em">敲空有聲，擊木無響，喘月吳牛，得珠象罔。不必如之若何，豈用心思意想。直底直似彎弓曲底，曲如秤幹棒打石人頭嚗嚗短倖底安能漏網。</p>
</div>
<div class='div-orig'><p>興化擯維那。</p>
</div>
<div class='div-commentary'><p style="margin-left:1em">蒼天！蒼天長底搆，不著短底探過肩，漢王滴淚斬丁公。東方朔，割肉而傷廉。王彥方德被鄉井，感得盜牛人守劍之虔。</p>
</div>
<div class='div-orig'><p>趙州勘婆子。</p>
</div>
<div class='div-commentary'><p style="margin-left:1em">趙州勘破婆羲之好養鵝白毛浮綠，水紅掌撥清波。</p>
</div>
<div class='div-orig'><p>百丈野狐，黃蘗赤鬚。</p>
</div>
<div class='div-commentary'><p style="margin-left:1em">黃連性苦，甘艸性甜，不落不昧，窮漢賭錢。贏得五百輸了一千。岳陽樓上春風煖，為看桃花自卷簾。不向驪龍求夜光，野狐之說成商量。可憐一段天機錦，裂碎人間作小裳。落不落，昧不昧，春風一曲薔薇醉。</p>
</div>
<div class='div-orig'><p>溈山、仰山摘茶體用。</p>
</div>
<div class='div-commentary'><p style="margin-left:1em">只得用不得體沙裏無油卻有水，只得體不得用。龜毛拂子三斤重放子三十棒呵呵呵衣羅孃子自言俏。三度下堂呼婢子。</p>
</div>
<div class='div-orig'><p>國師三喚侍者。</p>
</div>
<div class='div-commentary'><p style="margin-left:1em">端陽解粽，中秋步月，不是好事，應箇時節。彭祖奇壽八百歲，有話不對妻兒說：</p>
<p style="margin-left:1em">三、呼侍者弄巧成拙，侍者三應自失一橛，天上月圜，人間半月，有恩難報，朝提暮挈。復云：咄！</p>
</div>
<div class='div-orig'><p>趙州鬥劣不鬥勝。</p>
</div>
<div class='div-commentary'><p style="margin-left:1em">得便宜底，常帶羞贏，官司底常叫屈，為甚如此？小雪見雪囤米底折一橛。</p>
</div>
<div class='div-orig'><p>黃龍三關。</p>
</div>
<div class='div-commentary'><p style="margin-left:1em">我手何似佛手，鼻頭底下是口？若不是王老師機關險些兒證貓成狗。</p>
<p style="margin-left:1em">我腳何似驢腳海？龍王昨夜惡發連下了，三日三夜石，烏龜幾希曬殺！</p>
<p style="margin-left:1em">人人有箇生緣，不是花邊是柳邊。呂洞賓岳陽三醉張，果老騎驢上天。</p>
</div>
<div class='div-orig'><p>靈雲見桃花悟道。</p>
</div>
<div class='div-commentary'><p style="margin-left:1em">一分春色一分華，卻笑靈雲眼翳沙。假若鄙夫無識見，定知田服是僧家。復斫額云：㘞。</p>
</div>
<div class='div-orig'><p>子湖狗。</p>
</div>
<div class='div-commentary'><p style="margin-left:1em">子湖狗竹響，風過便哮，吼取人心，取人首，衲子望崖俱卻走。縱使當時不渡江，也被攔胸傷一口。為甚如此？駿獒原，不受人驅，司夜韓盧隨處有。</p>
</div>
<div class='div-orig'><p>趙州佛性有無。</p>
</div>
<div class='div-commentary'><p style="margin-left:1em">狗子有賣扇，老婆日遮手。狗子無種瓢，先得喫胡盧。天稟原來各不同，盧仝不飲劉伶酒。</p>
</div>
<div class='div-orig'><p>乾峰舉一雲門出眾，</p>
</div>
<div class='div-commentary'><p style="margin-left:1em">桃如是紅，李如是白，雖則各無言，一一依時節。鳥飛空而無蹤，魚行水而不轍，非因緣之他宗，非自然之邪說。問取露柱燈籠，有口兩難分別。</p>
</div>
<div class='div-orig'><p>疏山造塔，羅山著語。</p>
</div>
<div class='div-commentary'><p style="margin-left:1em">一文錢紛紛，葉落正秋天。兩文錢水光，山色楚江邊。三文錢杏花，如雨柳拖煙。不若南陽無縫塔，官家親為發工錢。至今獨鎮乾輿裏，山海悠悠月自圜。</p>
</div>
<div class='div-orig'><p>船子接夾山，</p>
</div>
<div class='div-commentary'><p style="margin-left:1em">靈龜抴尾跡偏賒，挂角羚羊事可嗟，不若石人騎木馬，臨宵解轡早歸家。</p>
</div>
<div class='div-orig'><p>夾山接洛浦，</p>
</div>
<div class='div-commentary'><p style="margin-left:1em">沈香亭下醉題詩，寵辱相憐在一時，雲月谿山同有異，終身落魄夜郎西。</p>
</div>
<div class='div-orig'><p>臨濟喫棒，悟後還掌。</p>
</div>
<div class='div-commentary'><p style="margin-left:1em">冶城鞴銕沖牛斗，黃檗偏遭霹靂手。掀翻滄海蹴須彌，陣衄脩羅俱北走。兒孫從此說家風，羅剎江聲日夜吼。</p>
</div>
<div class='div-orig'><p>金剛寶劍。</p>
</div>
<div class='div-commentary'><p style="margin-left:1em">出鞘龍泉覿面揮，臨機正令壯軍威。徒勞擬思難迴互，腥血從茲濺衲衣。</p>
</div>
<div class='div-orig'><p>踞地獅子。</p>
</div>
<div class='div-commentary'><p style="margin-left:1em">鋒牙利爪踞崖前，疊嶂春風華木鮮，香象且無棲泊地，野狐何事得躋緣？</p>
</div>
<div class='div-orig'><p>探竿影艸，</p>
</div>
<div class='div-commentary'><p style="margin-left:1em">水滿平湖月滿川，梢人難自定風煙。要知入海堪行候，且看雲飛出渡前。咄！請下一轉語。</p>
</div>
<div class='div-orig'><p>一喝不作一喝用。</p>
</div>
<div class='div-commentary'><p style="margin-left:1em">電捲星馳難側轉，穿鍼石火休遲眼，吹簫人在畫樓中，華落鶯啼水清淺。</p>
</div>
<div class='div-orig'><p>婆子轉藏。</p>
</div>
<div class='div-commentary'><p style="margin-left:1em">轉全藏初三月挂梅枝上轉，半藏春光，深入蕉心放妹嬉尤物能亡國僊子脩丹在蓬閬，要得公案圜臭鶻臀揮三十棒。</p>
</div>
<div class='div-orig'><p>香嚴擊竹，仰山親勘。</p>
</div>
<div class='div-commentary'><p style="margin-left:1em">悟在從緣得最親，也勝紙墨遠求人，從茲一擊清風起，翠影蕭蕭抴四鄰。</p>
</div>
<div class='div-orig'><p>雲門須彌山，</p>
</div>
<div class='div-commentary'><p style="margin-left:1em">須彌山，南州之北，北州南腰躔日月天在頂，李四不識問張三洞庭，湖闊連天塹。秋深水色湛如藍鼓山箭折。</p>
<p style="margin-left:1em">奪路臨機自得宜，寧知出馬被人嗤？縱然箭折歸城去，不受軍師暗裏欺。凍儂老有鄉情，黃河千載一時清。果然豹有吞孃志，兩箇黃鸝一樣聲。</p>
</div>
<div class='div-orig'><p>瑞巖主人公，</p>
</div>
<div class='div-commentary'><p style="margin-left:1em">瑞巖老翁喚主人公，一聲霹靂打死雷公。</p>
</div>
<div class='div-orig'><p>玄沙因我得禮汝。</p>
</div>
<div class='div-commentary'><p style="margin-left:1em">因我你得禮，對鏡勤梳洗，一箇搽臙脂，二人紅卻觜。</p>
</div>
<div class='div-orig'><p>寰中大慈禪師云：山僧不解畣話，秖能識病。時有僧出，師便歸方丈。</p>
</div>
<div class='div-commentary'><p style="margin-left:1em">霜摧秋葉滿秋山，古路無人鳥自還，出谷白雲飛不定，數行征雁影斑斑。</p>
</div>
<div class='div-orig'><p>趙州勘二菴主。</p>
</div>
<div class='div-commentary'><p style="margin-left:1em">有口難言不共讎，趙州陸地善行舟，嚴陵豈肯從君命，穩坐瀟湘明月樓。</p>
</div>
<div class='div-orig'><p>趙州云：佛之一字，吾不喜聞。</p>
</div>
<div class='div-commentary'><p style="margin-left:1em">佛之一字不喜聞，長安爭看狀元新，金花親賜金鑾殿，不是當時窗下人。恩可酬怨難申，面南率土皆王土，易姓良臣便不臣。</p>
</div>
<div class='div-orig'><p>黃檗坐南泉位，</p>
</div>
<div class='div-commentary'><p style="margin-left:1em">陷虎之機，當仁不讓，可惜王老師，輸卻無頭狀。</p>
</div>
<div class='div-orig'><p>鹽官犀牛扇子。</p>
</div>
<div class='div-commentary'><p style="margin-left:1em">扇破之言卻好酬，如何詰著便亡牛？鹽官只為婆心切，彼此都成第二頭。</p>
</div>
<div class='div-orig'><p>東寺示眾曰：心不是佛，智不是道。劍去遠矣，爾方刻舟。</p>
</div>
<div class='div-commentary'><p style="margin-left:1em">水村山郭自成家，前後紅黃四序花，漁舟傍晚不歸去，深樹高棲亂乳鴉。</p>
</div>
<div class='div-orig'><p>西園曇藏禪師，一日自燒浴次，僧問：何不使沙彌園拊掌三下？</p>
</div>
<div class='div-commentary'><p style="margin-left:1em">尋得桃源好避秦，桃花又見一年春，花飛<span class='corr'>已</span>是隨流水，引得漁郎來問津。</p>
</div>
<div class='div-orig'><p>金牛舞飯。</p>
</div>
<div class='div-commentary'><p style="margin-left:1em">龍得水時添意氣，虎逢山勢長威獰，黃河盡有通天路，不是其人不敢行。</p>
</div>
<div class='div-orig'><p>浮杯和尚凌行婆來參<span class='note-inline'>(至)</span>為人即禍生。</p>
</div>
<div class='div-commentary'><p style="margin-left:1em">覿面之機，作家頗愛；失之豪氂，汞飛爐內。</p>
</div>
<div class='div-orig'><p>後有僧傳至南泉<span class='note-inline'>(至)</span>伎死禪和，如麻似粟。</p>
</div>
<div class='div-commentary'><p style="margin-left:1em">靈龜負圖，兩彩一賽，可悲可痛，失錢遭罪。</p>
</div>
<div class='div-orig'><p>一、舉似趙州<span class='note-inline'>(至)</span>幾喪目前機。</p>
</div>
<div class='div-commentary'><p style="margin-left:1em">拈得黃金，變成土塊，碧琉璃缾，一錘擊碎。雖然坦途，好生險隘。</p>
</div>
<div class='div-orig'><p>道吾雲巖，一榮一枯。</p>
</div>
<div class='div-commentary'><p style="margin-left:1em">雲巖春色滿皇都，葉落根枯是道吾。還有春秋俱不涉，洞賓腰挂藥胡盧。</p>
</div>
<div class='div-orig'><p>丹霞燒木佛，院主墮眉鬚。</p>
</div>
<div class='div-commentary'><p style="margin-left:1em">丹霞火浴三千佛，院主眉藏五老峰，莫道是非難辯別，有錢何處不春風？</p>
</div>
<div class='div-orig'><p>大顛擯首座。</p>
</div>
<div class='div-commentary'><p style="margin-left:1em">一樣酬機動齒齗，生緣難說共青春，雷同若是登金榜，誤殺英雄沒量人。</p>
</div>
<div class='div-orig'><p>一、釋迦、二元和，三佛陀。自餘是甚麼碗躂丘。</p>
</div>
<div class='div-commentary'><p style="margin-left:1em">釋迦元和與佛陀、摩訶㗭達哩娑訶，自餘甚麼碗躂丘六。一居士歐陽修，三山半落青天外，二水中分白鷺洲。</p>
</div>
<div class='div-orig'><p>百丈併卻咽喉脣吻。</p>
</div>
<div class='div-commentary'><p style="margin-left:1em">卻請和尚道：野火燒神，離古廟折角，泥牛飛過山風，卷波濤雲渺渺。和尚也須併卻，大雪紛紛正飄攃。藍關欲度馬難行，雲裏僊人綰ㄚ角。和尚有也未？泥塑天王打瞌睡。寒山拾得笑歸來，兩腳何曾蹋著地。</p>
</div>
<div class='div-orig'><p>人梅鼠聲。</p>
</div>
<div class='div-commentary'><p style="margin-left:1em">即此物非他物，杜鵑啼出猩猩血，行人錯認柳梢頭，春城幾箇知時節。山有谷而藏雲，水有淵而含月。家家地上可栽松，一任枝枝與葉葉。</p>
</div>
<div class='div-orig'><p>南泉斬貓，趙州頂鞋。</p>
</div>
<div class='div-commentary'><p style="margin-left:1em">南泉有擎山之手，趙州有掬海之能。令嚴則佛祖攢眉，法正則四海準繩。分明白日昭昭也，多少愁人暗裏行。</p>
<p style="margin-left:1em">刀頭有物甜如蜜，玅在善嘗不割舌，趙老曾不動鋒芒，爛嚼秋江一片月。</p>
</div>
<div class='div-orig'><p>三世諸佛不知有，黧奴白牯卻知有。</p>
</div>
<div class='div-commentary'><p style="margin-left:1em">三世諸佛不知有，自甘落魄沽清酒，終日昏昏不舉頭，猢猻海底翻筋斗。黧奴白牯卻知有，指揮日月朝東走，端的難謾王老師，癩豬生得子湖狗。</p>
</div>
<div class='div-orig'><p>香嚴獨腳頌，</p>
</div>
<div class='div-commentary'><p style="margin-left:1em">子啐母啄易，子母兩亡難，夜來霜重蘆枝折，鷺鷥對對出沙灘。</p>
</div>
<div class='div-orig'><p>鐘樓上唱贊床腳下種菜。</p>
</div>
<div class='div-commentary'><p style="margin-left:1em">十字街頭石，敢當離家日久卻思鄉鱸魚畢竟江南美，蓴葉浮波橘正黃。</p>
</div>
<div class='div-orig'><p>漸源覓靈骨。</p>
</div>
<div class='div-commentary'><p style="margin-left:1em">敗子當時不做家，卻來洪浪汰金沙。犀因翫月紋生角，象被雷驚華入牙。鍼劄不入何處覓？銕鎚煮出黃金汁。秦皇暴虐好焚書，土壁泥牆幸收得。</p>
</div>
<div class='div-orig'><p>大死卻活，侯黑侯白。</p>
</div>
<div class='div-commentary'><p style="margin-left:1em">此事誰言調不同？原來到處有春風。作家彼此皆堪賞，竹杖投陂化作龍。識藥忌，正宗風，可知版蕩出英雄。</p>
</div>
<div class='div-orig'><p>興化打中間。</p>
</div>
<div class='div-commentary'><p style="margin-left:1em">古廟裏堪避雨，白日休言曾見鬼。柳條芳艸一時新。池塘香透荷華蕊。</p>
</div>
<div class='div-orig'><p>桐峰大蟲。</p>
</div>
<div class='div-commentary'><p style="margin-left:1em">山裏大蟲山裏吼。借你拳頭築你口。丈夫氣寓信如王。豈肯輸人甘落後。賊賊賊喜底是。風怨底是雪。</p>
</div>
<div class='div-orig'><p>巖頭四藏鋒，一就事藏鋒。</p>
</div>
<div class='div-commentary'><p style="margin-left:1em">就事藏鋒理不詮，秖於事上用綿綿，黃鸝不為貪華住，飛入橋西楊柳煙。</p>
</div>
<div class='div-orig'><p>二、就理。</p>
</div>
<div class='div-commentary'><p style="margin-left:1em">就理藏鋒理最真，晴空無地著纖塵，鷺鷥夜宿蘆華裏，秋水秋光一色新。</p>
</div>
<div class='div-orig'><p>三、入就。</p>
</div>
<div class='div-commentary'><p style="margin-left:1em">入就藏鋒理事全，白雲飛起正晴天，青猿攀折香梨樹，萬水歸江月滿川。</p>
</div>
<div class='div-orig'><p>四、出就。</p>
</div>
<div class='div-commentary'><p style="margin-left:1em">出就藏鋒事理融，一輪紅日正當空。龍吟虎嘯宣何旨？木馬泥牛調不同。</p>
</div>
<div class='div-orig'><p>雪峰南山鱉鼻蛇，</p>
</div>
<div class='div-commentary'><p style="margin-left:1em">好條蛇誰解弄？動著驀然生罅縫。長慶老，不惜命，出向人前誇口騁。雲門拄杖似縣弧，玄沙所貴言前定。象骨山高艸最深，如何能得免蛇侵？鋒牙吐毒氣熏天，龍甲金精千百變。學禪翁須子細，十二時中切須避，些些失照便遭傷，鮮血淋漓腥滿地。</p>
</div>
<div class='div-orig'><p>曹山井覷驢。</p>
</div>
<div class='div-commentary'><p style="margin-left:1em">驢覷井尊中錯認弓蛇影井覷驢滾油鐺裏煮醯雞。兩重公案。一般參莊周蝴蜨。二俱宜春回。是處難藏隱瓊林華發珊瑚支。</p>
</div>
<div class='div-orig'><p>禾山四打鼓，</p>
</div>
<div class='div-commentary'><p style="margin-left:1em">嵇康精於鍛，馮婦善搏虎，紛紛衲子用心求，爭似禾山解打鼓。君不見有條攀處便攀條黃帝以蹴鞠而練軍武，擬求禪道，佛法高聲云：苦！苦！苦！</p>
</div>
<div class='div-orig'><p>雪峰火焰玄沙王令。</p>
</div>
<div class='div-commentary'><p style="margin-left:1em">一番提起一番新，續火傳薪用得親，二老欲思重話會，佛前銀燭笑頻頻。阿呵呵！荒田沒人耕，耕動便來爭。</p>
</div>
<div class='div-orig'><p>長慶二種語，保福喫茶去。</p>
</div>
<div class='div-commentary'><p style="margin-left:1em">如來語無二說稜公何苦？霜加雪兒啼，不止無柰何，笑指精金即黃葉二種語。喫茶去，奪得錦袍稱及第。稜公稜公休耳聾，一輪月上海門東。</p>
</div>
<div class='div-orig'><p>雲門對一說，</p>
</div>
<div class='div-commentary'><p style="margin-left:1em">對一說，較奇絕，白額大蟲新出穴，風行艸偃吼如雷，牛羊不見流鮮血，韶陽老失一橛。</p>
<p style="margin-left:1em">玉不雕而有文，空已印而成訣，寶軸盈海藏龍宮，金章與法界齊說。四十九年波翻海口，三百餘會，長空滿月。只為逗教關機，失卻從前一橛對一說，萬里一條銕。</p>
</div>
<div class='div-orig'><p>雲門倒一說。</p>
</div>
<div class='div-commentary'><p style="margin-left:1em">倒一說，難語決鏤塵析縷重，重說雲起南山雨又來，大抵不是晴時節。白白白梅花，香冷霜天月。</p>
<p style="margin-left:1em">雲門倒一說，臨濟白拈賊。虎養豹須防，獅子解反<span class='corr'>擲</span>，月落潭有聲，花飛侵艸色。柄殺活之威，得權衡之訣。倒一說趯倒繫驢橛。</p>
</div>
<div class='div-orig'><p>雲門六不收。</p>
</div>
<div class='div-commentary'><p style="margin-left:1em">金木水火土，西天人打鼓，驚動海龍王苦苦苦，水晶宮裏日方午。</p>
</div>
<div class='div-orig'><p>雲門日日好日。</p>
</div>
<div class='div-commentary'><p style="margin-left:1em">日日是好日，何勞魏闕頒？春曆古今，晷運送春秋。虛空畫出龍蛇跡山蒼蒼水潝潝，西江一口從容吸南高峰瞌睡了一生，錯計小盡無三十。</p>
</div>
<div class='div-orig'><p>雲門顧鑒咦：</p>
</div>
<div class='div-commentary'><p style="margin-left:1em">已入吾門不再三，祇於顧處越重關，可憐擬議成塗路，要轉靈機直下難。</p>
</div>
<div class='div-orig'><p>法燈西來意，</p>
</div>
<div class='div-commentary'><p style="margin-left:1em">版齒毛長白醭生，嘮嘮猶說繼傳燈。要知世代金輪子，不受台銜俊髦稱。</p>
</div>
<div class='div-orig'><p>倩女離魂那箇真？</p>
</div>
<div class='div-commentary'><p style="margin-left:1em">離魂倩女忽還家，堂上相逢不較些。月下錯驚梅蕊落，原來上下一枝華。</p>
</div>
<div class='div-orig'><p>玅喜問僧：五祖道：趙州狗子無佛性。也勝貓兒十萬倍。如何？僧云：風行。艸偃喜云：你也不亂道，卻作麼生會？僧無語。喜云：學語之流。便打出。</p>
</div>
<div class='div-commentary'><p style="margin-left:1em">狗子勝貓十萬倍，金毛獅子艸裏擂。艸偃風行不亂說，玅喜大似白拈賊。學語之流正好打，囌嚕㗭唎吽泮吒。</p>
</div>
<div class='div-orig'><p>竹篦子。</p>
</div>
<div class='div-commentary'><p style="margin-left:1em">推位讓國，有虞陶唐，始制文字，乃服衣裳。此去三千里外，切忌舉著，為甚如此？不見道：雲騰致雨，露結為霜。</p>
</div>
<div class='div-orig'><p>鎮州蘿蔔。</p>
</div>
<div class='div-commentary'><p style="margin-left:1em">鎮州蘿蔔青州棗，萬物無過出處好。爐裏煉底不是精金，綈箱畜者還非至寶。趙州本為定干戈，惹得烽煙雲嫋嫋。</p>
</div>
<div class='div-orig'><p>雲門乾屎橛，</p>
</div>
<div class='div-commentary'><p style="margin-left:1em">雞冠華，當當頂上胭脂搽，秋初夏末紅滿園，卻被杭州城大井巷裏張媽媽家，滿頭插得向人誇，高聲唱云：好刷牙。</p>
</div>
<div class='div-orig'><p>仰山明珠，</p>
</div>
<div class='div-commentary'><p style="margin-left:1em">師子兒善哮吼，明珠不惜當人剖。匠石斫堊兮運斤成風，良庖解牛兮曾未傷鋒犯手能明能暗兮黑月白月有擒有縱兮烏飛兔走。超群還說石崇家，顧指揮珍八百斗。</p>
</div>
<div class='div-orig'><p>雪峰三相見，</p>
</div>
<div class='div-commentary'><p style="margin-left:1em">相逢不在望州亭，相見何曾在僧室？杖頭果若有餘錢，莫愁天下無相識，烏石嶺上閒雲濃。淡太華山頂，秋風蕭颯。南嶽天台覿面逢，高拱手兮低作揖。</p>
</div>
<div class='div-orig'><p>馬祖一喝，百丈耳聾。</p>
</div>
<div class='div-commentary'><p style="margin-left:1em">霹靂一聲天地開。銀山銕壁<span class='corr'>已</span>成灰。誰言毒鼓無消息。百丈魂褫當下薶。有機用絕安排。電光影裏雨華來。江西從此宗風立。法令嚴行遍九陔。</p>
</div>
<div class='div-orig'><p>平常心是道。</p>
</div>
<div class='div-commentary'><p style="margin-left:1em">古今天地乾坤，來往星辰日月，寒則寒殺闍黎，熱則闍黎都熱。山高翠嵷，雲霄水遠。滄茫不輟，春回是物。生光柳絮，紛紛似雪。</p>
</div>
<div class='div-orig'><p>雲門胡餅，</p>
</div>
<div class='div-commentary'><p style="margin-left:1em">聞聲無道悟，睹色無心見，一箇銕囫圇，大地成一片。細讀寒山詩，飽喫青州麵，觀音買胡餅，青天飛閃電。</p>
</div>
<div class='div-orig'><p>龍牙二鼠侵藤，</p>
</div>
<div class='div-commentary'><p style="margin-left:1em">二鼠齧枯藤，渠儂善隱身，天寬覆不及，華開不遇春。胡僧無覓處，佛眼覷難真，龍牙機辯捷，一語見君臣。</p>
</div>
<div class='div-orig'><p>審卞畣僧問佛法大意，貧兒抱子渡，恩愛競隨波。</p>
</div>
<div class='div-commentary'><p style="margin-left:1em">滔滔雲影共天流，切骨恩情不忍投，兩岸蘆華飛玉蜨，半江秋色一腔愁。</p>
</div>
<div class='div-orig'><p>玄沙三種病人：</p>
</div>
<div class='div-commentary'><p style="margin-left:1em">閉門打睡艸萋萋，客到何妨三轉泥？若肯同居分脫粟，自家有病自家知。</p>
</div>
<div class='div-orig'><p>鳥窠吹布毛。</p>
</div>
<div class='div-commentary'><p style="margin-left:1em">長林幽鳥謾嘈嘈，嫩柳臨風舞翠濤。富貴春城誰不愛？引人徐步上林皋。</p>
</div>
<div class='div-orig'><p>高峰無夢想主人公。</p>
</div>
<div class='div-commentary'><p style="margin-left:1em">青年負俠骨，操鎚擊秦主。臣事漢高王，報韓心未死。定鼎戮力非臣功，挂冠辟榖歸赤松。阿呵呵！垂條春曉水西東，十二樓臺路路通，所愛風光只如此，一谿流水落華紅。</p>
</div>
<div class='div-orig'><p>高峰枕子墮地。</p>
</div>
<div class='div-commentary'><p style="margin-left:1em">富春居士釣江磯，得味無如茹蕨薇，不意羊裘囊穎露，動他星象宿宸圍。枕子落夢初歸，月照梅花淚溼衣。丈夫心事誰相委？白雁數行霜夜飛。</p>
</div>
<div class='div-orig'><p>西院兩錯。</p>
</div>
<div class='div-commentary'><p style="margin-left:1em">獅子反<span class='corr'>擲</span>象王，迴踽孔夫子失了仁義，禮智卻是他自家言語羿之妻，竊得一丸靈藥，倒做了月中之女。瑯琊覺法華舉，匝匝清風遍寰宇，錯錯錯，不須提起。</p>
</div>
<div class='div-orig'><p>深明二上座見捕魚，</p>
</div>
<div class='div-commentary'><p style="margin-left:1em">漁歌一拍蘆華雨，鷺鷥驚入秋煙裏。向來羇宦長安遊，此幸承閒步清滸。蘇公蘇公刎頸交，如何艸具酬知<span class='corr'>己</span>。</p>
</div>
<div class='div-orig'><p>香巖上樹。</p>
</div>
<div class='div-commentary'><p style="margin-left:1em">月色遲遲舞鶴橋，香嵒公案利吹毛。當時祇道簪纓美，誰識孫登一嘯高出其類，在吾曹，拈來瓦礫等瓊瑤。莫從樹上尋消息，聖主何曾一姓堯？</p>
</div>
<div class='div-orig'><p>父母未生前。</p>
</div>
<div class='div-commentary'><p style="margin-left:1em">父母未生前，無星秤子兩頭縣，莫從傀儡尋消息。須知定有裏頭牽。栽五柳憶陶家，停車坐愛楓林晚，霜葉紅於二月華。</p>
</div>
<div class='div-orig'><p>五位偏正<span class='note-inline'>(有序)</span>。虛空著色，畫出劫外，真容白日挑燈，照見當時面目，如劫前未兆，可以墨上加煤事落，今時難辨，雪中有粉。故知言無其言，鼓橐籥之宮商；事無所事，敲秋雯之髓骨，惟證據者知之也。</p>
</div>
<div class='div-commentary'><p style="margin-left:1em">正中偏，秋光雪影楚江天，寒鴻不到蘆華岸，隱隱山河色未全。</p>
<p style="margin-left:1em">偏中正嬰兒，白髮羞窺鏡，梅華雪裏最難分，烏鴉點破寒光印。</p>
<p style="margin-left:1em">正中來，泥牛蹋破石蒼苔，鳥飛雖到華枝上，啼盡春情不染埃。</p>
<p style="margin-left:1em">兼中至，露刃交鋒撤紅幟，揮戈指日戰猶酣，劍去刀來善周致。</p>
<p style="margin-left:1em">兼中到，庖丁善得屠牛道，一般，鋒刃用來殊，不落庸情方得玅。</p>
<p style="margin-left:1em">荅即念法，姪夢話二十二問并頌：</p>
</div>
<div class='div-orig'><p>問：如何是佛荅猢猻喫苦瓜。</p>
</div>
<div class='div-commentary'><p style="margin-left:1em">怨家生劫難回互，卻遇雲門恨轉賒，滿身有口難分說，餓久猢猻喫苦瓜。</p>
</div>
<div class='div-orig'><p>問：如何是法荅閫外將軍令朝中天子宣。</p>
</div>
<div class='div-commentary'><p style="margin-left:1em">塞外將軍令最嚴，朝中誰敢悖君宣？如今海晏河清日，處處謳歌樂舜年。</p>
</div>
<div class='div-orig'><p>問：如何是僧荅錫杖撥開金世界，袈裟斜搭晚來雲。</p>
</div>
<div class='div-commentary'><p style="margin-left:1em">錫杖撥開金世界，袈裟斜搭晚來雲，異時展缽吞銅汁，帶角披毛共一群。</p>
</div>
<div class='div-orig'><p>問：如何是法身荅瞎子不眼華？</p>
</div>
<div class='div-commentary'><p style="margin-left:1em">瞎子從來眼不花，騎牛終日不還家，谿邊捉得烏龜子，產下高飛赤老鴉。</p>
</div>
<div class='div-orig'><p>問：如何是透法身荅騎驢上火牆？</p>
</div>
<div class='div-commentary'><p style="margin-left:1em">騎驢上火牆，蘇武牧羝羊。昔時人<span class='corr'>已</span>老，歸家笑一場，驚走新媳婦，東山水上行。</p>
</div>
<div class='div-orig'><p>問：如何是向上事荅？今歲天多雨，米價不如常。</p>
</div>
<div class='div-commentary'><p style="margin-left:1em">問予向上事，老鼠喫生薑，今歲天多雨，米價不如常。</p>
</div>
<div class='div-orig'><p>問：如何是向下事？荅愁殺李將軍。</p>
</div>
<div class='div-commentary'><p style="margin-left:1em">手拈黃葉笑殷殷，為止兒啼喚作金烽煙未息邊多事，一時愁殺李將軍。</p>
</div>
<div class='div-orig'><p>問：如何是最初句？荅嚼飯餧嬰兒。</p>
</div>
<div class='div-commentary'><p style="margin-left:1em">少林面壁強安排，多少英雄掘地薶，識破英雄關捩子，何須沈醉舞三台？</p>
</div>
<div class='div-orig'><p>問：如何是末後句？荅屋裏，販揚州。</p>
</div>
<div class='div-commentary'><p style="margin-left:1em">掣電之機亦強為只祈當下自知歸西施若不來吳國勾踐如何霸？九畿。</p>
</div>
<div class='div-orig'><p>問：如何是道荅猛虎掛金鈴？</p>
</div>
<div class='div-commentary'><p style="margin-left:1em">石女秋深夜擊碪，方知枯木裏龍吟。原來祖道無他故，只要檀郎認得聲。</p>
</div>
<div class='div-orig'><p>問：如何是禪荅迷人不問路？</p>
</div>
<div class='div-commentary'><p style="margin-left:1em">困人窗下憶鵬程，豈道詩書不誤人？相思何事關情急，一樹桃華幾度春。</p>
</div>
<div class='div-orig'><p>問：如何是宗荅教書不識字？</p>
</div>
<div class='div-commentary'><p style="margin-left:1em">宗緒繇來立祖翁，各隨門戶顯家風，奈余邋遢居村里，數樹春華幾樣紅。</p>
</div>
<div class='div-orig'><p>問：如是日用事，荅新婦下廚房。</p>
</div>
<div class='div-commentary'><p style="margin-left:1em">紫芋新煨午膳香，隨緣事事得尋常，泥牛從是歸滄海，展腳高眠折腳床。</p>
</div>
<div class='div-orig'><p>問：如何是衲僧巴鼻荅湘江水倒流。</p>
</div>
<div class='div-commentary'><p style="margin-left:1em">不因吸盡西江水，那得中峰向下垂？可惜至今無定跡，依俙拈作雪峰蛇。</p>
</div>
<div class='div-orig'><p>問：如何是衲僧拄杖子？荅窮漢哭家親。</p>
</div>
<div class='div-commentary'><p style="margin-left:1em">一條白棒，專打龍象，佛祖若來，當仁不讓。無根無枝，難比難況。有人問我是何宗？秋高月照梧桐上咄。又道難比難況復云參。</p>
</div>
<div class='div-orig'><p>問：如何是洞上五位荅？除夜舊門神。</p>
</div>
<div class='div-commentary'><p style="margin-left:1em">君義臣忠父慈子孝要嫁竹夫人，土地前討笤報道：石幢子生來多不肖。且道侍奉一句又作麼生？若還借借，終不玅。</p>
</div>
<div class='div-orig'><p>問：如何是三要荅棺材屋裏掛鍾馗？</p>
</div>
<div class='div-commentary'><p style="margin-left:1em">大蟲帶紙帽，驚人又好笑，老鼠打壁洞，貓兒愛鑽灶，為甚如此？不見道：不許夜行，投明須到。</p>
</div>
<div class='div-orig'><p>問：如何是三玄荅啞子看西廂？</p>
</div>
<div class='div-commentary'><p style="margin-left:1em">第一玄月落不離天；第二玄，姜維一計害三賢；第三玄，繡鍼眼裏打鞦韆。第四玄自笑云：多了一玄了。呵呵呵關主。鬍須落半邊。</p>
</div>
<div class='div-orig'><p>問：三玄三要，是同是別？荅閉眼食蝸牛，一場酸澀苦。</p>
</div>
<div class='div-commentary'><p style="margin-left:1em">若道同十箇，駝子各有宗；若道別紛紛，大雪難分說。癩子唱箇謊山歌，碧眼胡僧都結舌，我也似矮子看戲，你若笑時我眼熱。</p>
</div>
<div class='div-orig'><p>問：如何是四料揀荅，西湖猶說林和靖？</p>
</div>
<div class='div-commentary'><p style="margin-left:1em">奪人不奪境，謝隱山華開，似錦奪境不奪人。汝州山畔楚王城，人境俱不奪，洪都江渚滕。王閣人境兩俱奪，塞外將軍無勳爵，祖翁立此別邪宗，等閒漏網成虛謔。</p>
</div>
<div class='div-orig'><p>問：如何是四賓主荅華子拜財神？</p>
</div>
<div class='div-commentary'><p style="margin-left:1em">賓中賓，抱璞投人不賞音。多少夜明簾外過，頑銕如何點作金？</p>
<p style="margin-left:1em">賓中主，是誰能敢鋒前語？二月寒風愁殺人，宇宙橫行難伴侶。</p>
<p style="margin-left:1em">主中賓，秋風吹起海天雲，當鋒寶劍吹毛利，若箇龍門運斧斤。</p>
<p style="margin-left:1em">主中主脩羅趯倒須彌柱，四海波翻怒不休，此來失卻金師子。</p>
<p style="margin-left:1em">滿腔心事語人難，空向松窗耐歲寒，主主是誰相續得？賓賓錯認失邯鄲。主賓彷彿門庭事，賓主依俙悟後看。豈是強猜心意識？珠圜不撥自周盤。</p>
</div>
<div class='div-orig'><p>問：如何是九十七圜相荅狗不咬家人？</p>
</div>
<div class='div-commentary'><p style="margin-left:1em">圜相有六，所謂○相，曰暗機、曰義海、曰意語、曰默論曰：回互咄、住住、住。恁麼說話，好似數他家寶，祖師門下有甚交涉？阿呵呵！且道笑箇甚麼？不見道：將酒酬人意不差，靈龜特地自生嗟。暗機夜奔文君女，義海難明鱉鼻蛇。問荅不搖三寸舌，有言何必五乘車？眈原遠授手，繇茲各一家。</p>
</div>
<div class='div-orig'><p>烏石因雪峰扣門，石問：誰？峰云：鳳凰兒。石曰：作麼生？峰云：來啗老觀石開門搊住曰：道！道！峰擬議，石托開，掩卻門峰住後，示眾云：我當時入得老觀門，你這一隊噇酒糟漢向甚處摸索？</p>
</div>
<div class='div-commentary'><p style="margin-left:1em">鳳凰兒，善錐啄，烏石峰頭雲漠漠。翻騰碧浪覓金鱗，幾箇解尋師子躅。悔悔悔！恨不當時！下一錯。</p>
</div>
<div class='div-orig'><p>古德喫油餈。</p>
</div>
<div class='div-commentary'><p style="margin-left:1em">日上扶桑遍界暉，竹林新汲啟柴扉。問津小艇偏多語，逗得郎君笑眼微。</p>
<p style="margin-left:1em">頭上花枝照酒卮酒，卮中有好花枝身輕與世太平日眼見六朝全盛時。</p>
</div></div>
</div><!-- end of div[@id='body'] -->
</body></html>