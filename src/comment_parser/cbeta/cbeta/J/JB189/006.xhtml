<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu14' />
<p class='juan'>三宜盂禪師語錄卷六</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p><p class="head1">普說</p>
<p>萬壽禪院普說。這著子。如節度使符到手便行。擿拂子云。莫妄想。良久云。便恁麼去。<span class='corr'>已</span>是不著便。何況擠擠匝匝。討甚麼碗。古人入艸求人錘拂之下。誠恐渠承當不性躁。若是皮下有血。眼中有筋底漢。捺著便動。撥著便轉。那討甚麼。膿膿滴滴。不乾不淨。長篇短偈。雜污心田。山僧也曾被些真言咒語。狐媚過來今日。可謂浪子憐客。病夫知醫。不惜為你披析一上眾。兄弟。你離鄉別井辭親割愛走叢林參知識。甚麼是你究竟事。聽經聽論。通性通相。當得究竟事麼？問禪問道。學偈學頌。當得究竟事麼？不知三藏十二部都是紙墨文字。且道裏邊說些甚麼道理。他不過指你本有之性。生佛平等教。你盡卻今時。別無他事。你卻自<span class='corr'>己</span>不了。將來築在肚裏。增長我見。豎無明幢。何曾依他行得些子。縱有一二聰明人。也解棄講入禪。又秖認得箇驢前馬後邊事。問他如何是你主人公。或豎一指。喝一喝。退身三步。拂袖便行。噓一聲。作女人拜。除此昭昭靈靈。能豎能喝的。便茫然無主。正如洞祖云。苦哉苦哉。今時人例皆如此。秖認得驢前馬後底。將為自<span class='corr'>己</span>佛法平沉。此之謂也。賓中主尚未分。如何辨得。主中主遂說偈曰。嗟見今時學道流。千千萬萬認門頭。卻似入京朝帝主。才到潼關即便休。正切時輩。參禪之病。又有一種。打入骨董袋。學相似語者。問他青州布衫。他道脫不下。問他狗子。為甚麼無佛性。他道。若論佛性。非但狗子。又指燈籠問渠。他道杭州買來底。又問露柱。作麼生道他說是桐油灰布底。又問。我手何似佛手。曰月下弄琵琶。我腳何似驢腳。曰。穿靴水上立。人人有箇生緣。上座生緣在甚麼處。曰。某甲是秀州人。倚墻傍壁弱羽循支語不離窠臼。安能出蓋纏。情識依通。落在蘊魔界中。又有道。祖師西來意。極是徑捷。天晴日頭出。雨落地下溼。大盡三十日。小盡二十九。如何是道墻外底。如何是佛殿裏底。這喚作平實禪。不用心思意想。隨口畣出。何其成現。山僧道箇未在。他便作色道。和尚秖如墻外底與殿裏底是趙州語。為甚也道不是。山僧道你怎麼帶累趙州入地獄。他卻又懡㦬而去。是以山僧每每拈提聱訛公案也。秖為今時師僧家。或墮在儱侗。或落在平實。或墮在穿鑿。或坐在死水。饒你苦口相勸。一總付之。不聞。堂頭老漢連他自也分疏不下。況能為人。彼此顢頇。秖恁麼流傳將去。胡種絕矣。後生晚進。無所適從。可悲可痛。茲有箇香嚴李居士。前有書來見教。又親來坐談竟日。總是近來諸方弊病。山僧矢口信意說些話。正是居士疑處故要山僧拈出病根布施大眾。山僧曾見大慧錄謙禪人。為秦國夫人計氏。請普說并要說些禪病。大慧曰。禪有甚麼病可說禪。又不曾患頭疼腳痛。又不曾患耳聾眼。瞎山僧道。誠然誠然。若如古來大老。真參實究。必至大悟。命根不斷。必不肯歇手者。有甚麼病加得他上。其或師家失於鍛煉。學人不務實參。失鍛則容情。不實則認識。此其所以無病生病也。山僧記得。古人有箇譬喻正切時症。昔日王荊公新法病民。有一宰官借疾上疏曰。臣本無宿疾。適遇庸醫妄授藥劑。始也肢節之傷。竟為心腹之患。且將有性命之憂云云。大眾。你們用功未猛。話頭不清。昏妄為祟。此病尚在肢節。若向古人相似。門頭配合領略。某句如何。某節若何。實無契證。用些情識。擬度將去。病<span class='corr'>已</span>入心腹矣。遇境逢緣飄流無主。一場熱病便手忙腳亂。臨命終時。原與流俗人無二。此卻正是性命之憂了也。更遇箇瞎漢。自眼不明。好為人師。便將箇鶻臭布衫浪打冬瓜印子。不知害卻多少好人。蓋因今之開法者。惟圖門庭熱鬧。不念法道陵夷學人中。或望族或富姓。或詩文有聲。或人才可觀一進門。便下鉤餌。款以上賓。沃以優禮。寵之要位。置之明窗。或以詩偈獎譽。或以法語贊揚多方。推轂百計周旋學人所懼者。入室辨驗。所安者偈頌著語。便教渠長篇累牘寫將來便道。老僧也秖到得這裏。或曰。汝<span class='corr'>已</span>有省。去不遠矣。或曰。汝<span class='corr'>已</span>悟心法尚未明。或曰。汝須久住莫離。方得入吾堂奧。苦哉屈哉。上古何曾有此等事。大慧云。佛法不是日逐長進底。又曰。我宗無語句。亦無實法與人。若以實法黏綴人土。也消他不得。若是箇人。風規愈峻。法愛愈深。鉗錘愈辣。親附愈眾。大慧室中不假辭色。學者親如父母。可見彼時師資皆人傑也。不特此也。如葉縣省撒灰潑水浮山遠。只是不肯舍去。後復百般擯罰。愈見貌恭色和遂云。葉縣這裏有箇古佛。你看善煆人的知識。何曾款曲。學人具眼的衲僧。何曾要人款曲。又如黃檗云。將先師禪板拂子來。臨濟云。侍者將火來授受之際。如此光明烜赫道法。所以至今不泯。你看古人幾曾有輕付授的事。又幾曾有要付授的衲子。至於師家。還有箇鍛煉人。靈丹湛堂所謂。今時諸方多是無此藥頭者。此也試看。洪覺範拈靈雲見桃因緣云。溈山老子無大人相。便曰。從緣入者永無退失獨喜。玄沙曰。諦當甚諦當。敢保老兄未徹在。猶較些子。客問覺範未徹之處安在。作偈曰。靈雲一見不再見。紅白枝枝不著華。叵耐釣魚船上客。卻來平地摝魚蝦。初時覺範參侍真淨。一日客問淨曰。洪上人參禪如何。淨曰。也有到處。也有不到處。洪公殊不自安。即詣真淨求決所疑淨。乃舉。風穴頌曰。五白貓兒爪距獰。養來堂上絕蟲行。分明上樹安身法。切忌遺言許外甥。且作麼生是安身法。洪公便喝。淨曰。這一喝也有到處。也有不到處。忽於言下有省。一日因違禪規。刪去寓杭之淨慈。以頌發明風穴意。寄呈真淨曰。五白貓兒無縫罅。等閒拋出令人怕。翻身跳躑百千般。冷地看他成話霸。如今也解弄些些。從渠歡喜從渠罵。卻笑樹頭老舅翁。只能上樹不能下。大眾靈雲。以偈呈悟。溈山證據他。為甚麼覺範。愛玄沙語而抑溈山。覺範在真淨門下。豈非一箇英傑真淨酬客。當播揚其美。卻為甚說箇有到不到。覺範於此有省。且道。省箇甚麼。試參取看。有者道。萬壽老漢不識好惡。古人一期抬捺。怎麼將來作實法會。山僧道。說得有理。為甚麼山僧此間鉗錘緊些。你卻撩起便行。見他家有商量處。肯道你箇好字。你便被他羅籠下古人底。既不是實法。他底說話便認作實法。你道可笑不可笑。設使你果有悟門。我這裏正要整頓。你一上實法也與三十棒。不是實法也與三十棒。且看你作麼生。山僧今日手攀劍樹身坐刀山。作箇語話。謗大般若。將古人公案。不合向諸昆仲華擘至此也。只是為眾竭力。禍出斯門。秖要大家曉得。我此法門不是等閒。這裏少覺用情。便見七華八裂。近來聞見比比皆然。引得那一隊不務實底漢。子將付受一事。類同兒戲。不管生死了不了大法明。不明學轉語作偈頌。弄得一張口。滑似油尖。似鑽打聽得某日堂頭上堂。便於打坐時。經行裏打點問頭。我如此問將去。待他荅我。我卻又如此。再問上去。直要問得他口啞。方才是人天眾前得勝可憐生。古人為生死不明不惜身命。千山萬水請為決擇。懷著疑團出眾申問。誠望向一言半句。下了脫生死那裏。似如今懷了一腔生滅心造泥犁業者乎。古人縱使偶有抑揚。也不過是到家人干木隨身。逢場作戲。一一從不思議中流出。豈似今人打點作意來的。又有[霝/刀]利禪和。或古詩或自造。約成六句分為三聯首二句。謂之釣話。待座上荅完。便念第二聯。謂之轉身句。座上又荅了。再念第三聯。謂之結案句。下邊還有箇尾聲道。恁麼則禮拜和尚去也。或云。大眾證明。或顧左右云。還是者老漢。或云。大眾蒙恩去也。如此之類。不能盡述。座上漢也。隨他念上兩句。刻在語錄中成一篇。問荅若拆開。原是二首詩。問者荅者。各不相干。可笑可笑。前者陞座。有僧出問曰。澂潭無影像。霜月不留光。如何是腦後一椎。山僧曰。你問我。腦後一椎。山僧不荅你。大眾笑山僧去在。僧云錯。山僧道。恁麼則大眾笑上座去在。僧又云。錯錯。山僧今日將此話與諸人一解說。看此僧問。澂潭無影像。霜月不留光。是箇清淨境後邊。帶著箇腦後一椎。與上兩句。全不相干。他只看你怎麼荅他下邊打點箇字。等著。若向上兩句荅他自然是錯了。如在腦後一椎上荅他也是錯了。山僧秖就他語上道。將去。此是運籌於帷幄之中。決勝於千里之外。他初下箇錯字。這也罷了。山僧道。恁麼則大眾笑上座去在。卻怎麼連下兩錯。此卻放在那裏。若是箇漢。待山僧道。大眾笑上座去在。何不道箇某甲罪過。豈不據款結案。為甚麼連錯。錯將去就。使你千錯萬錯。將秀州城銕通來鑄成箇錯字。且道。山僧還肯點頭麼。又一僧問云。太陽普照。諸暗皆明。正令全提群邪<span class='corr'>斂</span>跡。還是神通玅用。還是法爾如然。山僧道。謝鬍子喫辣麵。一頭喫一頭扇。你道是神通玅用。法爾如然。他原打點著。三聯六句。山僧荅他就帶著一問。他卻第二聯。用不著了。便懡㦬而退。又一僧出。眾便喝。山僧豎兩指云。兩重公案。他道老漢放憨作麼。及至山僧法語。說竟。又出眾曰。和尚三重公案了。大眾。彼時山僧豎兩指。已是落七落八。若是法語。說竟十百千萬了也。若果然善別來鋒。待山僧豎指。恁麼道時。卻反問我。如何是一重公案。待山僧一喝。彼時道箇三重公案了。豈不美哉。如何說法<span class='corr'>已</span>竟。作恁麼語話。山僧秖輕輕道箇貧兒。思舊債<span class='corr'>已</span>有三十棒在裏許矣。又前日山僧為眾入室。指香爐問僧云。此是香爐不得道。道過了也。不得道。香爐試道看此僧拈香盒便走。山僧云。我問你香爐你為何拈香盒去。僧以盒置原處云。恁麼則還和尚也。山僧打云。這漢瞌睡猶未醒在。有者道。當時和尚問香爐。便與他掀翻香几。有者道。把香爐覆卻。有者道。拈一瓣香。爇向爐中道。是出此僧一頭地。可不慚皇殺人。不見玄沙道。用處不換機。你既不善來風。只管東卜西卜。就是盡你力用。山僧還肯點頭麼。蓋為語。不知偏正為人則禍生。山僧今日不妨因邪打正。不惜口業。為你註釋一上。昔閩王送荔枝與玄沙。沙拈起示眾曰。這箇荔枝得恁麼紅。那箇荔枝得恁麼赤。諸人作麼生會。若道一色。猶是儱侗。若道眾色。又落斷嘗。諸人作麼生時。有箇彥瑫上座曰。只是和尚自生分別。沙曰。這儱侗愚癡。有甚麼交涉。又有箇沖機曰。都來只是一色。沙曰。總與麼儱侗。有甚了時。乃回顧問皎然。汝作麼生道。曰。不可不識荔枝沙曰。只是荔枝。又曰。汝諸人如許多時。在我這裏總與麼說話。不辨緇素。不識吉凶。我比來向汝道。用處不換機。因甚麼只管對話。有甚麼交涉。大眾。看他拈荔枝問。你就上邊轉箇機用。道一色眾色。便手忙腳亂去也。久參宿學。且尚如此。況其他乎。所以先聖憫汝顛倒馳逐。使汝死卻偷心。然後蓋天蓋地。一從自<span class='corr'>己</span>胸中流出。開口動舌。自然識些好惡。秖如山僧問云。此是香爐不得道。道過了也不得。道。香爐試道看。你卻問我。和尚不是問某甲香爐麼。我道是你便道。和尚還識香爐麼。彼時下得此一語。縱使山僧有棒。也打不下來。山僧拈香爐。正要與荔枝相見。你卻亂做亂道。有甚交涉。大眾。你莫見山僧恁麼說便去暗地揣度。當時應該如此。如彼打點。問荅鬥湊話頭。仍舊打入。近時野狐隊裏。殊不知胸中流出。一一天真水。到渠成風來紋現。幾曾是你安排得來布置得就的事。縱使學得來時。徒增口業。於道愈遠。又有道。山僧不許集詩句問話。背地裏作惱道。古人問荅。亦有成聯句子。諸兄弟誠然有之。但古人與你不同他。卻臨機隨事。信口道來。俱是主賓回互。函蓋相承。不似今時沒有殺合。不見。大慧至奉聖初和尚處出問。承師有言。金蓮從地湧。寶蓋自天垂。為是神通玅用。法爾如然。初曰。金蓮從地湧。寶蓋自天垂。大慧曰。鸞鳳不棲荊棘樹。燕雛猶戀舊時窠。初曰。三年不相見。便有許多般。大慧曰。秖如適來這僧道。昔日世尊今朝和尚。又作麼生。初便喝。大慧曰。這一喝未有主在。初回頭取拄杖稍遲。大慧曰。掣電之機。徒勞佇思。拍手一下歸眾。大眾。你看他成聯句子。卻不是預先鬥湊的。設若大慧先有這句。存乎胸中。與奉聖荅處。無干亂道。將來成箇甚麼。這箇所在。問者荅者原非艸艸。一句不來則千里萬里去也。所以嵒頭道。但明取綱宗本無實法。向上覷即疾。若向意根下尋。卒摸索不著。又曰。此是向上活計。秖露目前些子。如同電拂。如擊石火。截斷兩頭靈然自若道向上有法有事真熱碗鳴聲塗糊汝繫罩汝。古人喚作繫驢橛。又曰。夫大統綱宗。中事須識句。若不識句。難作話會。甚麼是句。百不思時喚作正句。亦云居頂。亦云得住。亦云歷歷。亦云惺惺。亦云的的。亦云佛未生時亦云得地。亦云與麼時。將與麼時。等破一切是非。才與麼便不與麼。便轉轆轆地。若也看不過。才被<span class='corr'>刺</span>著眼[目*荅]眵地。恰似殺不死底羊。若是箇本色底。撥著便上咬人火。急卻似<span class='corr'>刺</span>蝟子。未觸著時。自弄毛羽。可憐生才有人撥著。便瞋斗吼地。有甚麼近處。又曰。但放卻自然露臝臝地。才有所重。便成窠臼。古人喚作貼體衣。病最難治。又曰。若是有筋骨底。諸處行腳。也須帶眼始得。莫被人謾。不見道。依法生解。猶落魔界。夫唱教須一一從自<span class='corr'>己</span>胸襟流得。出來與人為榜樣。此等語並載巖頭錄中。汝等看語錄。只愛相似語。山僧獨喜齧不破鑽不入打不透。無意味語。汝等愛看尖新句。山僧最愛德山惡口惡罵句。大慧所謂第一慈悲法施也。若是識羞恥底。打一反觀。自然面熱耳紅。不敢自欺。今時人若不到。古德絕後再甦。不識古人末後一句。守著箇死貓頭見識跳幾跳蝦蟆言句。以當生平直。是無慚愧自欺漢。堪作甚麼。試看。大慧在圜悟薰風語下。豁然前後際斷動相不生。圜悟察其坐在清淨處死了不得活。謂曰。不疑言句是為大病。不見道。懸崖撒手自肯承當。絕後再甦。欺君不得。又令參有句無句話。纔開口便曰。不是大慧。念念不忘於心。陪客飯時。把箸在手。都忘下口。後悟舉五祖相隨來也等語。當下釋然悟。舉淆訛因緣酬對無滯。此豈不是一箇參禪的樣子。又高峰見反復。元來這漢之語。<span class='corr'>已</span>打破拖死屍之疑。自謂虛空粉碎。大地平沉。物我俱忘。如鏡照鏡。及雪巖詰以。無夢無想時主在何處。便去不得。雪巖囑以。饑來喫飯。困來打眠。纔睡覺來。抖擻精神。看我這一覺主人公。畢竟在甚麼處。如是經於五載。因旁僧推墮。枕子廓然大徹。如在網羅中跳出如泗洲見大聖遠客歸故鄉。此又是一箇參禪的樣子。再看。雪峰與巖頭至澧州鼇山阻雪頭。每日秖是打睡。峰但坐禪。一日喚曰。師兄師兄且起來。頭曰。作甚麼。峰曰。今生不著便。共文邃箇漢行腳。到處被他帶累。今日到此又秖管打睡。頭喝曰。噇眠去。每日床上坐。恰似七村裏土地。他時後日魔魅人家男女去在。峰自點胸曰。我這裏未穩。不敢自謾。頭曰。我將謂你他日向孤峰頂上盤結艸菴。播揚大教。猶作這箇語話。峰曰。我實未穩在。頭曰。你若實如此。據你見處。一一通來。是處與你證明。不是處與你鏟卻。峰曰。我初到鹽官上堂。舉色空義。得箇入處。頭曰。此去三十年。切忌舉著。又曰。見洞山過水偈曰。切忌從他覓。迢迢與我疏。渠今正是我。我今不是渠。頭曰。若與麼。自救也未徹在。又曰。後問德山。從上宗乘中事。學人還有分也無。德山打一棒曰。道甚麼。我當時如桶底脫相似。頭喝曰。你不聞。從門入者不是家珍。峰曰。他後如何即是。頭曰。他後若欲播揚大教。一一從自<span class='corr'>己</span>胸襟流出。方始蓋天蓋地去。峰於言下大悟。便作禮起。連聲叫曰。師兄今日始是鼇山成道。住後有兩僧來。峰以手托菴門。放身出曰。是甚麼。僧亦曰。是甚麼。峰低頭歸菴。僧辭去。峰問。甚麼處去。曰湖南峰曰。我有箇同行住巖頭附汝一書去。書曰。某書上師兄。某一自鼇山成道後。迄至於今飽不饑。同參。某書上。僧到巖頭問。甚麼處來。僧曰。雪峰來。有書達和尚。頭接了乃問僧曰。別有何言句。僧舉前話。頭曰。他道甚麼。曰。他無語。但低頭歸菴。頭曰。噫。我當初悔不向伊道末後句。若向伊道。天下人不奈雪老何。僧至夏末請益前話。頭曰。何不早問。曰。未敢容易。頭曰。雪峰雖與我同條生。不與我同條死。要識末後句秖這是。後有僧問招慶。慶云。彼此皆知。何故。我若東勝神洲道。一句西瞿耶尼洲。也知天上道一句人間也知。心心相知。眼眼相照。雪竇頌曰。末後句為君說。明暗雙雙底時節。同條生也共相知。不同條死還殊絕還殊絕。黃頭碧眼須甄別。南北東西歸去來。夜深同看千巖雪。山僧不惜狗尾續。貂亦有一頌曰。去年桃李今年節。打著心頭臉兒熱。幅巾攜手步芳叢。飄飄柳絮梨華雪。沒奈何為君重解丁香結。又德山一日飯遲。德山擎缽上法堂。雪峰曬飯巾次見乃曰。鐘未鳴鼓未響。托缽向甚麼處去。山便歸方丈。峰舉似巖頭。頭曰。大小德山未會末後句在。山聞令侍者喚頭去。問汝不肯老僧那。頭密啟其意。山乃休。明日上堂。果與尋常不同。頭至僧堂前。拊掌大笑曰。且喜堂頭老漢會末後句。他後天下人沒奈伊何。雖然也秖得三年活。山果三年後示寂。大慧杲頌云。一撾塗毒聞皆喪。身在其中總不知。八十翁翁入場屋。真誠不是小兒戲。天童覺頌曰。末後句會也無。德山父子太含糊。座中亦有江南客。莫向人前唱鷓鴣。好箇太含糊。只是無人領得。若也領去。始知恩大難酬。山僧亦有一頌云。榴花紅似火。芙蕖飄暗香。夜來風雨後。零落滿池塘。三年活甚參商。令人錯憶。脩文郎總來二大老。一箇在高高峰頂立。一箇在深深海底行。一箇山上行船。一箇巖前走馬。直得華飛錦上。月上林梢。然雖如是。禾黍不陽豔。競栽桃李春。反令力耕者。半作賣華人。又清素侍者。久依慈明。老寓湖湘鹿苑。人莫之知。偶從悅禪師。與之鄰居。同食蜜漬荔枝。素曰。自先師亡後。不食此久矣。悅曰。先師為誰。素曰。慈明某<span class='corr'>忝</span>執侍十三年。悅乃疑駭曰。十三年堪忍執事之役。非得其道而何。遂稍稍親之。素問。子所見何人。悅曰。洞山。文。曰。文見何人。悅曰。黃龍南。素曰。南匾頭見先師不久。法道大振如此。悅益疑駭。遂袖香詣素作禮。素避曰。吾以福薄。先師授記。不許為人。悅益恭素乃曰。憐子之誠。違先師之記。平生所得。試語我看。悅具通所見。素曰。可以入佛。不能入魔。悅曰。何謂也。素曰。豈不見古人道。末後一句始到牢關。如是半載。素方印可。仍戒之曰。文示子者。皆正知見。然子離師太早。不能盡其妙。吾雖為子點破。使子得大自在。他日切弗嗣。我後出世如素所戒。仍嗣真淨悅禪師。又將箇末後句網。得張無盡解道鼓寂鐘沈托缽回。巖頭一拶語如雷。果然只得三年活。莫是遭他授記來。無盡後語覺範曰。可惜真淨。不知此事。予欲為點破。方敘。末後句未卒。此老大怒曰。此吐血禿丁。脫空妄語。不得信之。既見其盛怒。更不欲敘之。覺範笑曰。居士秖知龍安口授末後句。真藥見前不能辨也。張大驚起。執範手曰。老師真有此意耶。覺範曰。疑則別參張急請真淨像。展拜懺悔。諸兄弟。你看得的人。到這裏尚過去不得。你莫開大口道。我會禪會道。蓋為你所遇。庸醫以致病根。日深日厚。山僧今日不妨為你發藥去。將些砒霜巴豆麻黃朴硝。縱你不肯喫。我也管你不得。灌將下去。直得八萬四千毛竅。通身換過三百六十骨節。一一改變。扭轉孃生鼻孔。揭卻頂門一蓋。大死後醒將轉來。然後始開著眼。便見世界作黃金色。白銀色。琉璃色瑪瑙色。將須彌山四海水納在毛孔裏。自身走入蟭螟蟲眉睫間。去三藏十二部。拋向東洋大海裏去。釋迦老子口掛東壁。歷代祖師鎖卻咽喉。其逆行也。婬房酒肆。天人莫測。其順行也。身雲法雨樂利有情。卓拄杖云。此卻是你自家底。不從外來。忽起身云。既不從外來。你一隊拾涕唾漢。還在此聽些甚麼。以拄杖趕散歸方丈。</p>
</div>
<div class='div-other'><a id='mulu15' />
<p class='h1'>問荅機緣</p><p>垂問云。迻山門來佛殿裏即不問。聖僧前一句試道看。黃鶴峰前親切句。鳥啼花落分付阿誰。山前山後隨君玩賞。前村土地與你道甚麼來。</p>
<p>垂問云。霜風遍寰宇。含元殿裏作麼生。紅樹滿千山白鷺點滄波時如何。動著即頭角生。如何免得無過。</p>
<p>垂問云：老鼠咬破雲門胡餅，露柱鐙籠連聲叫屈。五臺山上石梁橋、麒麟閣下馬臺石，是何宗旨？良久，代云：摩訶般若波羅蜜。復云：洗腳上床眠。</p>
<p>垂問云：不學佛祖行徑，方堪荷負鐘樓。佛殿請下一語，除卻露柱燈籠，還有出身句也無？虛空銷殞那裏是你立地處。</p>
<p>垂問云。父母未生前萬丈髑髏。圜須彌山倒卓家家化楮錢。向者裏通箇消息看。眾無語。師代云。三餐一覺睡。何必問神僊。</p>
<p>垂問云：鐘聲披我七條，鼓聲撞破秀州。城聲前一句作麼生道？眾下語不契。師代云：某甲只道得聲後底。</p>
<p>垂問云：有問有荅即且置，無問無荅事如何？眾下語不契。師云：你問來。一僧理前問，師擿下拄杖而退。</p>
<p>僧問：千里聞風，特來親近，如何指示？師云：請作揖。進云：即此便是？別更有？師云：你適纔見箇甚麼？僧禮拜云：謝師指示。</p>
<p>普請次。師擎起數珠翹一足云。向這裏道得一語。免汝等出坡。一僧云。放下著。師云。什麼所在。又僧豎拳。師云。亂道出坡去。</p>
<p>一僧辭曰：某甲出山去，和尚有甚佛法說否？師云：腳下艸鞋繫緊些。僧云：恁麼則得路便行去也。師云：看前頭路滑。</p>
<p>僧問：取不得舍不得是箇甚麼？師云：你怎麼打碎常住碗一箇不賠錢？僧無語，師便打。</p>
<p>僧問：如何是生死透脫處？師云：翠竹黃華有甚麼孤負汝？僧無語，師便打。</p>
<p>僧問：和尚還許商量麼？師豎拳云：商量看。僧擬議，師打出。僧復入云：看破了也。師云：那裏是看破處。僧亦豎拳。師云：拄杖為題，試一頌看。僧擬議。師云：弄虛頭。漢亦打。</p>
<p>居士問儒家道。智者見之謂之智。仁者見之謂之仁。未審和尚見之如何。師云。居士今日從那裏來。士云。無立地處。師云。畢竟居士向那裏安身。士沈思久之。師云。學來底且坐。士又曰。如何是聖人心。師云。九月菊華。黃士云。弟子未到秋底田地。師笑云。又在秋邊著腳。士作禮而去。</p>
<p>一僧入室云：求和尚解制。師曰：金鍼入眼事如何？僧無語，師打出。</p>
<p>一僧云：趙州狗子被某甲打死了也。師云：趙州道：我在青州做領布衫重七斤，是甚麼意？僧擬議，師云：打死狗子還我骨頭來。僧無語，師打出。</p>
<p>晚參次。僧禮拜云：求和尚開示。師云：迻鐙臺過來。僧迻過，師便喝。</p>
<p>僧問：某甲一向參底是死句？不得活句。如何是活句？師云：我右邊耳聾，你過左邊來。僧過左邊立，擬問，師便起身云：你敺死人。</p>
<p>僧問。聖僧前著一分是何宗旨。師云。此話那裏來底。僧云。貼在穿堂裏。師便掌云。是這宗旨。</p>
<p>居士問吾道：一以貫之，且道一從何來？師即席，拈豆示云：東關糴來，二兩九錢一石。士罔措。師云：我不負汝。</p>
<p>居士問竹篦子公案，意旨何如？師云：雪化見尸。</p>
<p>居士問：青州布衫，意旨如何？師翹一足示之。</p>
<p>僧問：二親俱喪時如何？師云：好箇消息。進云：還假保任否？師云：一翳在眼，空華亂墜。</p>
<p>僧問。最初工夫從何得入。師以手畫地云。從者裏入。進云。入後如何功行。師云。一翳在眼。空華亂墜。進云。畢竟遇何境界。方可休息。師豎拳云。會得者箇。方可休息。進云。正恁麼時有何受用。師云。會得受用。不會則不受用。僧乃拜云。幾番誤入煙霞內。今日雲披不昧天。師笑云。閒言語。</p>
<p>僧問洞山云：吾嘗於此切，意旨如何？師云：老僧二十年亦曾疑著，今日被你一問，直得口啞。</p>
<p>僧問：逼塞虛空，如何轉步？師云：我對你說，你不可與人說。僧擬議，師云：妄想作麼？僧云：把斷關津，還許通箇消息麼？師云：如何是把斷關津？僧無語。師云：者消息也不少。</p>
<p>僧問：念佛是誰？師云：城東南。進云：和尚將第二門頭示學人看。師云：瞎漢！僧禮拜。</p>
<p>僧問：萬法歸一，畢竟一歸何處？師云：我清早割菜，晚上抬水，那有閒氣力與你們纏？僧無語。師云：菩提薩婆訶。僧禮拜。</p>
<p>垂問云：喚作竹篦則觸，不喚作竹篦則背。速道！速道！僧云：老漢伎倆不忘。師云：艸賊大敗。僧云：勘破了也。</p>
<p>垂問云：恁麼也不得，不恁麼也不得，道將一句來。僧云：和尚未入室<span class='corr'>已</span>前，早<span class='corr'>已</span>三十棒了也。師云：者棒教誰喫？僧云：不得連累學人。師云：蒼天！蒼天！</p>
<p>問僧云：鐙籠沿壁上天台，明甚麼邊事？僧擬議，師震威一喝。</p>
<p>問僧云：懷州牛喫禾，為甚麼益州馬腹脹？僧云：香爐兩箇耳。師云：未在，更道。僧擬進語，師云：者箇所在，許你打妄想，那便趁出。</p>
<p>問僧云：你做甚麼功夫？僧云：參。如何是佛法大意？師云：你為甚麼進廚下去，偷蘿蔔喫？僧罔措，師一喝。</p>
<p>問僧云：你做甚麼？僧云。參主人公。師打噴嚏一下，僧罔措。師云：誰在那裏說我了。僧禮拜。師顧左右云：老僧入地獄有分。</p>
<p>問僧云。萬法歸一。一歸何處。僧云。併卻咽喉。師起身頓足云。者裏一箇老鼠。僧佇思云。一歸何處是某甲明白底。師云。青州布衫試道看。僧云。只知一歸何處他總不知。師云：怪道一箇老鼠沒奈他何。僧無語，師直打出。</p>
<p>問僧云。孤山牛鹿在你肚裏。展手云：還我馬來。僧云。看本來面目。師云：你不要說謊。僧無語。師打云：是箇木頭。僧作禮。師云：今日捉敗你老賊。</p>
<p>僧問：某甲參萬法，歸一不明，求和尚開示。師顧侍者云：者箇袖口，你與我縫縫。僧罔措，師便喝。</p>
<p>僧問。如何是法身句。師噴嚏一下。進云。如何是透法身句。師云。禮拜著。進云。勘破了也。師云。也須記取。還我北斗裏藏身來。</p>
<p>問僧云：還委悉得麼？僧云：香煙與和尚道甚麼？師云：朝打三千，暮打八百，東家杓柄長，西家杓柄短。還有話會也無？僧擬議，師便打。</p>
<p>一僧禮拜起，師云：錯。僧一喝。師以杖作呈勢云：此令合上座行。僧以坐具打圜相，師搊住云：何不道將一句來？僧云：恐成狼藉。師連打云：一箇紙老虎。</p>
<p>問僧云：道箇如如早<span class='corr'>已</span>變了，如何免得無過？僧云：動即不動。師申手云：我與你打箇拳。僧擬議，師便打。</p>
<p>一僧才入，師轉身背立，僧亦背立，師直趁出。</p>
<p>僧禮拜起，師以鞋覆桌上云：是何意旨？僧一喝。師云：是何意旨？你便喝直棒出。</p>
<p>師閱語錄次，指錄中有施主婦人入院行，眾僧隨年錢，僧曰：聖僧前著一分。婦人曰：聖僧年多少？僧無對。師問侍者云：合下得甚麼語方好？者云：待某甲。悟後自然有語。師曰：你問我。者舉前話，師曰：和盤下將來。僧入室。師云：萬里無雲，青天也須喫棒，且道過在甚麼處？僧云：正要問和尚。師便打出。至明日，復進云：和尚昨日問著某甲疑處。師云：昨日道甚麼？僧云：萬里無雲，青天也須喫棒。師轉面云：話也不會。舉：出去。</p>
<p>問僧云：盡大地是黃金，為甚麼東鄰西舍一貧如洗？僧呈坐具，師便打。</p>
<p>問僧云：天地與我同根，萬物與我一體，為甚麼皋亭山與南高峰，各各不相知，彼彼不相見？僧擬議，師便打。</p>
<p>問僧云：一人在昭化寺，一人在宗會菴，不得道相見了也，試道看。僧云：人天、善知識，作者箇去就。師云：問你相見，說甚麼去就？僧禮拜，師便打。</p>
<p>師問云：除卻抽釘拔楔外，還有甚麼事也無？眾下語皆不契。宣侍者云：蒼天中更添冤苦。師喚宣侍者至，云：是你下底語麼？侍云：是。師拈竹篦云：錯下轉語。該打三十。侍云：蒼天！蒼天！師打一竹篦云：蒼天中更添冤苦。復代云：枷上更著杻。</p>
<p>儀侍者云：某甲看忘卻用心時，是箇甚麼？兩年無所契入，乞師指示。師云：堂裏開靜也未？侍云：未。師展兩手云：忘卻用心時。</p>
<p>垂問云：盡大地是自<span class='corr'>己</span>，北俱盧事作麼生？未跨船舷，早<span class='corr'>已</span>三十棒。且道節拍在甚麼處？有問有畣，盡是鬼家活計。未開口<span class='corr'>已</span>前，試道看。</p>
<p>垂問云：古德曰：遇著道伴交肩過，一生參學事畢。且道節湊在甚麼處？眾無語。師代云：霜天月冷數痕雁，萬里關山愁殺人。</p>
<p>師入堂一僧云。昨日有箇僧到方丈裏未開口。和尚便打。還是賞伊罰伊？師豎拳云：會麼？僧擬議。師便打云：雲門這裏，賞罰分明。</p>
<p>垂問云：拄杖子吞卻乾坤了也，特舍兒擔枷過狀。眾下語，皆不契。一僧入室，云：昨日和尚垂底語，某甲畣不得，請師代一語。師云：你問來。僧理前話，師云：可惜釋迦老，喪卻窮性命。僧作禮而出。</p>
<p>一日，普請挑柴次，師問曰：大眾挑柴，且道聖僧作麼生？畣者不甚愜意。師代曰：幸不登金榜，悠然林下人。又曰：明日再擔一轉。又曰：如今老大無筋力，獨倚衡門數雁行。晚坐次又問曰：午上挑柴，為甚麼佛牙塔震動，眾畣不契？師代曰：東勝神洲，西牛貨洲。</p>
<p>師過天華，請上堂，西堂出眾，師云：龍生龍子，鳳養鳳兒。堂云：忙作甚麼？師云：話頭安在。堂便喝。師云：忙作甚麼？</p>
<p>僧問：法雷震處聲傳谷，惹得雲來遶座行，未審還有為人句子也無？師云：此去紹興二十里。進云：恁麼則任運東西去也。師云：一聽上座卜度。</p>
<p>僧問：不是楊岐三腳驢，亦非溈山水牯牛，得得請師親指出，免勞平地起戈矛。師云：斷索繫銕牛。進云：夜來風色緊，滿地是嚴霜。師云：可憐生。進云：長劍逼人寒，佛祖無藏處。師云：也須惜取眉毛好。</p>
<p>僧問：父母未生前與即今面目，是同是別？師云：同則春華紅滿路，別則秋葉舞長空。進云：為甚麼頭上安頭？師展兩手云：是誰之過與？</p>
<p>先和尚諱日，僧問：昔年此日，驚天動地，今夜此日，動地驚天。意旨如何？師云：雪壓梅華靠粉牆。進云：老和尚即今在甚麼處？師云：山僧在雲棲見憨大師，面如傳粉，脣似丹砂。進云：是何面目？師云：我道你不識。進云：老人末後句，何不布施大眾？師云：盡道了也，只是你不會。</p>
<p>師至弁山，僧問：雲門發燄，弁嶺飛光。正恁麼時，未審和尚如何酬唱？師云：松宜近竹種，華應傍柳栽。</p>
<p>僧問：陰陽未判，難以得名。朕兆<span class='corr'>已</span>形，當分五位請。問：如何是正中偏？師云：提鐙夜入百華園。進云：如何是偏中正？師云：疏星殘月蘆華涇。進云：如何是正中來？師云：虛空特地笑顏開。進云：如何是兼中至？師云。鳥蹋華枝啼不住。進云：如何是兼中到？師云：鬧市叢中識天子。</p>
<p>僧問：如何是事事無礙？師云：青山掩映斜陽外。進云：如何是法法無差？師云：寒崖古木亂啼鴉。進云：秖如事事無礙底人，還超得一切否？師云：上座恁麼問，未領話在。僧指淨缾云：還超得這箇麼？師云：這箇是甚麼？僧便喝。師云：蓋覆得好。僧禮拜云：作家宗師。</p>
<p>僧問：今日比丘，追薦先亡。未審先亡，超登何處？師云：雨過君山一點青。</p>
<p>僧問：陵鑠諸方，氣吞佛祖，以此為極，還有向上事也無？師云：達磨祖師在你鼻尖上，還見麼？進云：橫開盡在枝頭上，無有風流別樣奇。師云：教你吞吐不下。</p>
<p>僧問：二十年前左遮右掩時如何？師云：謾上座一點不得。進云：二十年後通身顯露，又作麼生？師云：蒼天！蒼天！進云：忽有箇漢總不恁麼來時，如何與他相見？師云：三十棒自領出去。進云：坐斷十方猶點額，密迻一步看飛龍。師云：切忌撞倒露柱。進云：順水張帆易，逆風把舵難。師云：倒也，倒也。</p>
<p>僧問：斬釘截鐵固是作家宗師；絲豪不滯，亦是通方作者。舊舖重開，如何酬唱？師云：明讓不賒。進云：石傘峰側耳，秦望山吟哦。且道明甚麼邊事？師云：莫將黃葉當春華。進云：好箇斬釘截鐵宗師。師云：莫塗污人好。僧云：噁。</p>
<p>僧問：昔日亮座主見馬大師後一入西山，杳無消息，未審他見箇甚麼道理便恁麼去？師云：一釣滄浪煙水秋。進云：有箇無面目漢，與他同條生，不與同條死，還許此人麼？師云：相逢那得此般人？進云：羚羊挂角千峰外，更有羚羊在上峰。師云：閒語作麼？</p>

<div class='div-other'>
<p class='h2'>荅位中符姪湖上問</p><p style="margin-left:1em">問：南高峰晴北高峰雨一般，是湖上峰巒，為甚乾溼不等？</p>
<p>師云：西施老態渾嬌絕，不點臙脂坐翠樓。</p>
<p style="margin-left:1em">問：師子峰、高摩雲漢，直是三世諸佛也搆不及，為甚卻被錢塘江渡船子笑？</p>
<p>師云：一從和靖歸山後，湖上漁郎盡有聲。</p>
<p style="margin-left:1em">問：荷榭酴酥猶未罷，畫樓歌管又相邀時如何？</p>
<p>師云：月上蘇堤人未散，荻叢嘹亮雁聲過。</p>
<p style="margin-left:1em">問：霧鎖南屏，煙埋龍井，寂寂不逢人時如何？</p>
<p>師云：誰道晚霞蒼翠裏，風中吹出柳枝歌。</p>
<p style="margin-left:1em">問：一笛清風，信輕舠所至無問，朱門艸閣興亦至矣。忽被箇漢奪卻時如何？</p>
<p>師云：白鷺啄沙牽老興，古牆親寫斷腸詩。</p>
<p style="margin-left:1em">問：拳倒孤山，踢翻石屋，意氣則不無，且道濟得箇甚麼邊事？</p>
<p>師云：拭目遠山煙卷去，獨許雷峰鎮古今。</p>
<p style="margin-left:1em">問：官巷口掣，風掣顛斷，橋頭拏三道五食，不論頓困不擇所，未審憑何節目乃敢爾耶？</p>
<p>師云：高陽才子青樓女，花落花飛盡可偕。</p>
<p style="margin-left:1em">問：適才湖心亭見箇官人奴堯婢舜，未審他是何種族，得恁尊貴？</p>
<p>師云：明州市上憨和尚，近日風流不讓人。</p>
<p style="margin-left:1em">問：昨夜黑觀音生得箇白頭孩子三天竺，為甚麼一總不知？</p>
<p>師云：飛來峰下石幢子，席帽紅衫進武林。</p>
<p style="margin-left:1em">問：湖涌堤沒城，涌山沒底漢，為甚卻被箇岳武穆廟裏典饌？夫收下了也。</p>
<p>師云：蘇公風雅傳今古，題遍湖山事等閒。</p>
</div><p>二僧洗浴次，一僧問：你那箇為甚不同來浴？其僧無語，因請益師，代云：赤身露體，不為你說佛法。</p>
</div>
</div><!-- end of div[@id='body'] -->
</body></html>