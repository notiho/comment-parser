<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu98' />
<p class='juan'>三宜盂禪師語錄卷十</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p>
<div class='div-other'><a id='mulu99' />
<p class='h1'>佛祖像贊</p>
<div class='div-other'><a id='mulu100' />
<p class='h2'>世尊</p><p>拈華默契，披心髓也。印空印水授受，以取信也。星分碁布，風雲際也。鋀石輾成白玉釧，黃金打就象牙環，所以聲化也。雪堆師子火鍊成泥塑金剛水底眠。三老漢是不負於君也<span class='note-inline'>(傍立迦葉下立達磨)</span>。</p>
<p>我有真經，了無一字，通古稱尊，無所事事。有感斯應，不動而至。松風瑟瑟，對談初志。乘願利生，以行以智。若遇雲門，失<span class='corr'>卻</span>本事。且請向陶，潛籬下看。秋花枝枝霜厭蒼苔砌<span class='note-inline'>(坐樹下二大士侍)</span>。</p>
<p>玉琢麒麟，紙糊大蟲，秖可在身毒國無佛處。逞盡英雄二尊者在左右聲呼聲應彼此朦朧丈夫漢豈隨你轉西為東山僧也。依例腦門點地前有溪，後有松爾翁即若翁<span class='note-inline'>(亦二大士侍)</span>。</p>
<p>證向今古，鑽龜打瓦，睹星說夢，晴空可把，道無可道。騎牛不下，教設倫理，麟經自寫，世哀道喪，幽然長夜。於乎吾徒，與之俱化，奚以為辭之乎者也？<span class='note-inline'>(三教圖)</span>。</p>
<p>入舍衛國城，祗園無我，青眼觀空，狂華萬朵。目翳既除，卻無處躲。一缽多羅，明珠甚夥。貪餌之魚，打成社伙。幸際風雲，一場懡㦬<span class='note-inline'>(托缽像)</span>。</p>
</div>
<div class='div-other'><a id='mulu101' />
<p class='h2'>觀音</p><p>等法界身，秋潭月印等眾生緣，智悲兼運，如生如界，一時頓應，拯溺救焚，不起於定。春在華枝，物臨乎鏡，飫我以甘露之漿，誰不稽首而皈命？</p>
<p>殘夜海天日，春風初到華，不因憐赤子，瓢笠走天涯。空凌一月<span class='corr'>已</span>，熾然說赤子。可憐飫以禪說一楊柳枝。甘露津津三艸二，木澤誰不均<span class='note-inline'>(水月)</span>。</p>
<p>弘慈叵測，文在其中，不作字想，無以句通，即普門品示普門翁，是一是二。得弓失弓，如月在水，未許爾逢，不持軍遲，不隨一童，默而識之，庶可以風。<span class='note-inline'>(周身書普門品)</span>。</p>
<p>朱魚賣盡出金沙，臘月能開火裏花，此後春風竟寥廓，簾櫳清瞰月痕斜。<span class='note-inline'>(魚籃)</span>。</p>
<p>月色朦朧，倚松而立，水聲淙淙，松陰瀉碧。是獨露身，有誰相悉？念彼長流，奚時寧寂？不言而化，惟三昧力，頓入無生海天一色<span class='note-inline'>(水月)</span><span class='note-inline'>(三昧禪人請)</span>。</p>
<p>合佛慈力，悲濟含靈，三俱無跡，月朗波澄。其智止水，其行繁興，非心所擬，非筆可形。瞻圖思義，莫認丹青，一念清淨，頓入圓乘。</p>
<p>悲願在躬，與汝同塵。慈顏妙相，豈吾真身？離此而求，鑽仰無因，猶第二月，孰幻孰真？非眼所見，亦非耳聞，百艸頭上，甘雨祥雲。</p>
<p>幻住南海，來自西洋。太虛之體，應化無方。有水皆含，是月之光。舉眾生類，比翼同行。我目眾目，手足偕彰。業海無際，與之茫茫。智山慧苑，與之相羊。悲願乃爾，積劫津梁。彈舌稱名，如蓮花香。一舉心念，寶相琳琅。即今何在？山高水長。</p>
<p>倚松而立，晴空寥郭，翠濤風捲，溪雲磅礡，童子不來，山尖月落，收起絲綸，囊中無藥。一切眾生，同歸圓覺，因有情根，茂慈悲樹，同體普門，遍法界處。生界未空，大悲無住，醉象狂歇，月明清曙，野水涵碧，遙空無玼，如是生心，應如是住。</p>
<p>一坐彌綸，森羅在定，寂場聲化，巨細齊應。如類而身，<span class='corr'>猶</span>生之命，逆順叵測，無擇穢淨。意卜情求，空華眚病，離波問水，執柯覓柄，是耶非耶？以斯為證。</p>
<p>寶陀大士敻居天外，天竺慈尊祝融劫壞，寧知我太虛之身，納盡塵沙之界，大海旋流無所不在，展軸諦觀望容肅拜，注耳而聽諄諄慈誨。我於古觀音如來證此三昧，將寄辯於君偉中禪人自珍自愛<span class='note-inline'>(偉中請)</span>。</p>
</div>
<div class='div-other'><a id='mulu102' />
<p class='h2'>十八羅漢</p><p>飛埃凝露，佛清淨智，眾生昧之，煩惱煎熾。幻人機息，安有其事？生佛互融，於世出世，遊戲叵測，唯高上士，有孚終吉，凌波而至。一貝多羅，有言無字。調師以馴，華飛無住。蓮華我心，芥孔吾處。負此一囊，太虛可貯。缽有潛龍，為霖斯注。乘以大空，威而不噬。隨顛倒想，坐菩提樹。如寤時人，說夢中事，掀然一笑，海天清曙。</p>
</div>
<div class='div-other'><a id='mulu103' />
<p class='h2'>達磨大師</p><p>江水汪洋，秋風蕭索，君子之行，見機而作。涉魏遊梁，出門便錯，五乳峰前，異花零落。</p>
</div>
<div class='div-other'><a id='mulu104' />
<p class='h2'>普賢洗象圖</p><p>不調而馴，以時拂拭他方界外有發普賢行者大士所知，象王亦識等法界之普賢，如所乘而不失彼其現異類之形，具如斯廣大神力，敢復以螢火之光，向虛空而著色。</p>
</div>
<div class='div-other'><a id='mulu105' />
<p class='h2'>先師雲門澄和尚</p><p>盂生而晚，親師未久，得喪不驚心，雌黃不及口，呼谷而應，於谷乎何有？太虛之量非寬，滄海之度如斗。或入室而操戈，或面呈而背醜，或媚彼而反咎，以至騰謗書而相忸。師聞之，殊無可否，數十年於茲，可謂閱人多矣。千日後始知醉我者中山之酒。如其法道，非我所知。炙吾師之餘緒，敢沐手書而稽首。</p>
<p>道蹇於人，如處幽夜。神廟御宇，吾師以駕。振起東南，不在禹下。二輪雙轡，宗教兼化。假三寸鏃，為羿之射。英彥奔流，指澥為舍。應疾施劑，法雨瓴瀉。究極離筌，以借不借。次列門戶，腐鼠而嚇。燐火燎原，幽怪叱詫。飛章陳壘，以乘㽄罅。師以無聞，漫言無暇。於乎吾儕，奚辭以謝。</p>
<p>聿興於越，闢大法久荒之徑，雲龍風虎，始得紹懸絲慧命敲唱合拍，以鏡臨鏡。不動舌根，陶凡鑄聖甄別得宜。老僧姓枰，執柯取則空印。水印月上波，心水天交映。圓下有孚，古今向證。智無師而師道法奚傳而傳令？赫烜光明，淵源相晟。步趣武接，繩繩裒顁。式昭式穆，浩歸祖政。於戲乎！日月出矣，爝火奚競？嫉忌分岐，豈不曰僧中梟獍。</p>
</div>
<div class='div-other'><a id='mulu106' />
<p class='h2'>雲棲蓮大師</p><p>迴曜峰高，攀躋莫及。戒月慈光，水天一色。以聲為教，用形為則，不起滅盡定而智悲。事畢禪耶淨耶？戴角虎師子翼如何狂慧之徒，以螢火之光擬乎天日。</p>
<p>靈峰受囑，津梁之累，聿興末運，方網三昧。即形聲化。假言啟類，珠圓隨映，玉方雅粹。岩岩峻極，淵淵川匯，臨深罔測，望岩自退。炙其貽訓，撫膺默愧，瞠若絕塵。造父失轡，即之可楷，豈其圖繪，俯影而嗟，感時而悔。春後之花，我生安貴，青獅入窟，原野狐媚，誰為障川？禹無稽會，風斯下英。蒼生奚罪，冀其再興。殍骸望歲，吾其<span class='corr'>已</span>矣。炷香雪淚。</p>
<p>鋤驕去吝，塵芥榮貴，蒙稚可矜，諄諄提誨。圓慈寂定，方網三昧，道大叵思，聞名心醉。以形設教，不居尊位，末運頹波，所為不類。望容膜拜，繼之以淚。哲人<span class='corr'>已</span>矣，珠沉玉碎<span class='note-inline'>(鋤麈上座請)</span>。</p>
</div>
<div class='div-other'><a id='mulu107' />
<p class='h2'>天童密和尚</p><p>手握靈蛇，穿破髑髏，起濟北欲墬之風，障東南趨下之流。玲瓏巖坐嘯乾坤，化雨所及，葉落知秋。</p>
<p>七事風馳，八紘被澤，旱地轟雷，血痕加炙，望塵目昧，峨峨太白。偶幸下寮，何睹影而自失？久之，始定梅花月色。</p>
</div>
<div class='div-other'><a id='mulu108' />
<p class='h2'>真寂聞大師</p><p>玉露明灘月色寒，苕源誰復再垂竿？大悲閣下春如許，夢入梅華露欲乾。</p>
<p>行蹤一挂羚羊角，劫火投薪燒不著，苕溪一脈通長安，石頭之路果然滑。庚寅春仲攜李來，童子至今奉菩薩。況復曾聆毒鼓音，當年飲者今藥發。安得金堤鴛水湖，千里狂瀾泞清汋。</p>
<p>道行八閩，化敦吳越，噓蜃氣而為寶閣瓊樓，惜驪珠而顛倒豪傑。白馬之夙負不償，雲棲之新殃未雪。始聞龍池有一顧之私，竟遺之於佞人之譜牒。於戲乎！英哲諱名，出類取潔，名隨以彰，道碑叵滅。竊疑乎四十餘年，粹鳳毛麟趾之儔，苕藍之室，稱師林虎穴如何一涇上座不得與國士之捋想，或擬博山艤之不授，誾公之二師，借二子將欲啟末運之雛，秋霜之葉，授受戲劇，慧命殀折，祖庭蕪穢，紀綱滅裂，鋤芟信種，燎延緇白。嗚呼乎！睹幀興嗟，援毫涕雪，博山聖人，瓶窯古佛。</p>
</div>
<div class='div-other'><a id='mulu109' />
<p class='h2'>弁山瑞白雪和尚</p><p>烹博山茶，用弁山水，年曆不乖，飲者都醉。散木一枝，化為芝蘭玉樹金鍼在手，巧繡出鴛鴦一對<span class='note-inline'>(破闇燈姪請二象同軸)</span>。</p>
</div>
<div class='div-other'><a id='mulu110' />
<p class='h2'>香幢法師</p><p>虎無齒，龍無鱗，獸不敢觸物，不敢嬰賣，一指頭坐斷古今嚴冷之風，以愧夫炎附者之心。貝葉窗虛，寒蟲助吟。潛谿之畔，水月為襟。名利之徒，秪可隔岸興歎。三徑艸深，青霜滿林，余得與乎伯仲之列。遺語往行，惟茲可欽。</p>
</div>
<div class='div-other'><a id='mulu111' />
<p class='h2'>東山爾密澓和尚</p><p>急性天尊雷公菩薩，撩著燒身，衝口惡發，乃佛乃祖，無地安插。撾東山鼓，高揮大抹，二曜炳然，野火徒爝。一自鑼鳴，萬象磅礡，琵琶曲調誰成譜？試問菩曇長老深公自若<span class='note-inline'>(自若深姪請)</span>。</p>
</div>
<div class='div-other'><a id='mulu112' />
<p class='h2'>廣潤山翁忞和尚</p><p style="margin-left:1em">余晚年狂逸山翁，兄勉之！攝眾甚力，實規我也。因圖像以隨，一以自教，兒一以戢良規。贊曰：</p>
<p>方面皆正，駭雞之犀，式衡式儀，形於坐馳。珠玉是瞻，難為瑕玼。</p>
</div>
<div class='div-other'><a id='mulu113' />
<p class='h2'>天界覺浪盛和尚</p><p>老虎無齒，臥龍無鱗。威而不咥，妙化如神。公誄曰毅，剛果純誾。私<span class='corr'>諡</span>曰文。大造經綸，猶不足盡。吾道超倫。趙州古佛。問世而津。豎幟殄邪？嚮德來賓。維石岩岩，泉源新新。穢流濫觴，電目而暝。雎陽捍禦，嚼齒穿齗。吾為名乎，衛道遺身。昊天不弔，竟爾傳薪。吾道東矣。有子同塵，斯清可濯。賢溪之濱<span class='note-inline'>(賢溪同塵燈公請)</span>。</p>
<p>道契古今，法遍天下，胸次落落。所以光大維金剛幢明珠照夜有知而未識，識而不知，心竊疑之，試問取東村老謝。</p>
<p>博雅淵貫，如漁竭澤，探<span class='corr'>賾</span>窮奧，水源山脈。繄禹之功，蒼生有宅。翰墨波瀾，化周蠻貉。致雨之龍，出林白額。孔席不溫，作煙波客。雲山在望，難以棲泊。幸辱同倫，略書其跡。</p>
<p>廣廈須支兮，奈余惟退殘之黃耇。聞變而奔赴兮，中心自忸。望天塹之蘆雪兮，徒然搔首。走長干而興歎兮，我膺如剖。松柏蔥蘢兮，蔭吾儕之君后。麗閣凌煙兮，翳誰之有。風馳兮師吼，雲澄兮仰斗。踏毘盧頂兮是所以越五十三友應機，聲教兮若不以口。攝生兮曹山之酒，無町畦兮。維網維紐。虎角兮翼銀蹄兮黑狗，霜凌兮雙樹無怙兮無誘，天不弔兮豺狐躪蹂。嗚呼乎！吾欲無言哉。瓣香兮腸揉，殘煙兮哀柳。</p>
</div>
<div class='div-other'><a id='mulu114' />
<p class='h2'>龍門石雨方和尚</p><p>胸縣寶鏡，肘佩神符，摵瞎摩醯首羅眼睛擊碎趙州東壁胡盧於乎方今之際莫赤，匪狐莫黑，匪烏起以振之者，豈可得乎？風清古路無人到月，落雲輕聽鷓鴣。</p>
<p>響氈拍版，橫說豎說，拊沒絃琴，調高韻別。坐斷古今，討甚塗轍。冰谿上人，萬不可忘。卻松篁橋上，偕師翫月<span class='note-inline'>(冰溪西堂請)</span>。</p>
<p>義以人合，法以天隨，一語類通，傾膽揚眉。既挹其衷，復親其儀，衾影無愧，砥之礪之。吸盡西江水，寒月上華枝。</p>
<p>硬似綿團，軟如生銕；龍門峰峻，望崖自跌。哆哆和和，以羅英傑，出處洞然，念茲末劫。一倦津梁，長空皓雪。君豈往乎？聽熾然說。</p>
<p>釣得魚來放卻生，龍宮虎穴燦珠明，到今剩有西湖月，坐對孤山落二更。</p>
<p>嘉禾挺秀，金風剩葉。定光搖影，擊竹雲裂。擲下木魚，神機活潑。釣魚放生，水澄月白。化陵八閩，道周兩浙。獎育兒嬰，姁嫗明哲。峻其門庭，心枯情折。佩鏡照妖，圖縣白澤。辭翰聊爾，示廣長舌。佛日西沉，龍門積雪。無梁之津，胡為厲涉。雲山在望雲山[山/絕]嵲<span class='note-inline'>(位中符姪請)</span>。</p>
<p>我以默為說，所以門風別。度盡諸有情，一坐十小劫，全入涅槃城，證此甘露滅。至今龍門山，桃李花紅白。我既援毫無一辭，法社處處飛春雪。</p>
<p>與君交臂，別來經紀。此日重逢楞伽會裏，握手無言，相視而<span class='corr'>已</span>。少焉憑怒，振衣而起。吾道金甌，誰為摧毀？我法宮垣，堅不可圮。頹瀾下趨，一至如此。吾兄神明，鑑之晚矣。佛有先識，自茲而始。請君緘口，無問簠簋。威如猛虎，軟似綿團。腳尖頭不避佛祖掌握。著生殺之權，五色糞切。誡霜秋拄杖子卓破常住方磚遠門姪勉旃勉旃<span class='note-inline'>(遠門座元請)</span>。</p>
<p>因我得禮為近事男間世而遇等乎？優曇宗說緣偶不啻喃喃親親仁仁前三後三，可偕而翫。夜月渟瀾，相依而聽。春鳥秋蟬，毋忘先誡。庶幾再參<span class='note-inline'>(丁居士請居士父子侍于像測)</span>。</p>
<p>難描難摹，睹影猶疑。問津求道，楊朱之岐，石田薰能復肇興，長耳相呼為客兒。潤龍門雨，啟佛日曦。雨過明珠千萬斛，臨風著意向人傾。是渠之題，瞻之禮之，庶幾解頤。</p>
</div>
<div class='div-other'><a id='mulu115' />
<p class='h2'>雪竇石琦雲和尚</p><p>藤谿源委太白興波，瀝血書經，盡瘁鳴珂，即義誼可以振遷就之法。況法道聳雪竇峨峨狐腋之裘，一掌千羊之皮，何足云多？</p>
</div>
<div class='div-other'><a id='mulu116' />
<p class='h2'>無趣老人</p><p>殺活有刀，得之於野翁笑裏鼓翅雞鳴，如斯而<span class='corr'>已</span>。僧耶俗耶！杏花紅雨，鴛湖有滔天之浪，何必曰斷橋流水。吾師之塔，且幸與堂廬，密爾免致使野狐之屬。穴土穿壙，反常越禮，有者於茲。然爝火而助明，寧知乎日月之光，<span class='corr'>已</span>周寰寓？</p>
</div>
<div class='div-other'><a id='mulu117' />
<p class='h2'>嵌石大師</p><p>月來一天，風韻雨過青山一抹道行，則鑽之，仰之謐然，則蘊卻威音，王那著威而不猛，溫而厲，允吾夫子，其三泖中柳隄之一筏也。</p>
<p>君豈邁乎？猶新交臂泖水，雲門儼然生氣。精操匪倦，欃槍變異。岩頭老大叫一聲，果爾驚天動地。於戲<span class='corr'>已</span>矣，摩頂松東向共來說。西遊傳記。</p>
</div>
<div class='div-other'><a id='mulu118' />
<p class='h2'>古心律師</p><p>入獅子林，儼聞哮吼。或瞻遺像，若喪吾偶。盛世祥麟，末運瑤玖。玉碎猶方，盤珠自走。四衣分化，維德不朽。輪翼福智，紀綱賢否。受囑靈峰，援攜群有。折憍慢幢，焚邪見藪。爍迦羅眼，母陀羅手。案金剛杵，靈符在肘。睹彼螢焰，為光奚久？黃鐘絕響，今惟瓦缶。鑽仰莫及，望容泥首。罄南山行，讚不及口。波離再興，奈余衰耇。陵秋法社，其如妖醜。</p>
</div>
<div class='div-other'><a id='mulu119' />
<p class='h2'>無作法師</p><p>四依應跡，三軌律身。龍樹垂蔭，金地通津。弘辯聲化，法王功臣。鳴指喧殿，七眾誾誾。福城東際，企仰後塵。雙輪斯御，嚮德來賓。人道攸關，請禱猶椿。手持葉物，得之秋林。雖無藻翰，可代徽音。止啼啼止，微哂而吟。兒輩勉旃，此非黃金。</p>
</div>
<div class='div-other'><a id='mulu120' />
<p class='h2'>釋尊說法五聾集聽圖</p><p>觀音正反聞。世尊若瓴瀉。定慧圓明因果殊。如何法界猶長夜。定裏之身定裏聞。夢中般若隨機化。比丘有目非不聞。目既能聞鼻可詫。根門可互法皆圓。艸木瓦礫摩尼價。即彼異生身我身。我身諸聖同無罅。譬以燈輝類法身。千燈一室交相射。龍以角聽牛以鼻。異國尚有形語者。舜若多身映佛光。無身之身等空大。如以虛空納一毫。次公閣筆難為下。空不可圖贊愈難。老僧無語深深謝。</p>
</div>
<div class='div-other'><a id='mulu121' />
<p class='h2'>大椿壽老宿<span class='note-inline'>(即師之母也)</span></p><p>我母慈仁，其性天植。口無阿語，心如絃直。善則揄揚，過亦難匿。惜生猶子，愛人以德。表裏俱正，惡聞邪僻。奉戒精篤，晚年愈格。至於夢寐，佛聲嘖嘖。所以垂終，別無他繹。趺坐而逝，時當赫日。三曰掩龕，了無異色。生平修進，於茲可覈。辛丑臘八全身窀穸，圖形拜贊，永為貽則。後賢知之，業儒奉釋。</p>
</div></div>
<div class='div-other'><a id='mulu122' />
<p class='h1'>自贊</p><p>火裏鍊成波底月，黃金鑄就玉麒麟，千年桃核逢春發，結子開花是舊仁。</p>
<p>忖其菲才僻處，窮陬翻然而邁，痛此先猷，知不可為。復泛扁舟，益友孔多以類而俅狎。翫既不可以風偶臨眾以規下秋名不可以久居處瑕汙以優游。其虎皮也莊重，其羊質也俳優，篤至性遵福田，若有所繇。禪道佛法，樓上駕樓，如出如處，如愚如慧，莫與之為儔，似傲似狂，似真似偽。水上按毬，清者也，和者也，任者也。火中之漚，抑亦船子和尚泉大道政黃牛賣盾賣矛，庶幾乎東方曼倩之流。此余狀此，余傳後來塔上之銘，無用他求。<span class='note-inline'>(題存瑪瑙寺孤山法師塔院)</span>。</p>
<p>瓶匋領八藤條，偷心不死，憨大師呼為不怕虎新生犢子玉笥山下石橋邊，果見千紅萬紫足蹤幾遍天下囊無半文錢。使耽書史若貪饕援毫抽思，卻無一字上紙，如今老倒郎當甚遠。禪人請自言之，余不能細染谿藤弄古鼠<span class='note-inline'>(宗蓮遠教授請)</span>。</p>
<p>風乾羊棗道旁苦李範禪人，愛人之所不愛，取人之所不取。以汝之賢，孰不欲明窗置汝過不我摘詈不我去，吾不知其所以。或有一於此門，對層巒碧水月上，南屏鐘裏，風動幅巾斜，小舟聽其所止<span class='note-inline'>(為則範侍者請)</span>。</p>
<p>布荊棘林，開沒縫戶，我有通津，君絕行路。少覺佇機，野鴨子過。雲興博辨，不消一顧是。這等露刃之劍，脫韜之矛也。有箇漢赤身而步<span class='note-inline'>(元木恒座元請)</span>。</p>
<p>法無秦楚，道乃至公金玉定價，不約而同，沉檀龍麝，何必當風。獻公獻公汝老矣。我龍鍾德，何足以作汝翁且與你偷閒學少過前川柳綠花紅。<span class='note-inline'>(獻公真座元請)</span>。</p>
<p>振我家猶所貴英碩澤，彼季昆美茲器識尊不在位，望以副德。西河之有師子東山之有三佛，余終愧乎老雲。門者，水溪禪人，伐柯取則<span class='note-inline'>(冰溪融西堂請)</span>。</p>
<p>龍門為宿客數載叩吾道，可知我門風熨斗煎茶有同調圖心。或有之圖形苦難肖異時拈出，向諸方大蟲戴紙帽<span class='note-inline'>(一機瞬西堂請)</span>。</p>
<p>言隱則矯既出，太魯子高之畫龍，繪中之繡虎，風不冽而雲不生，嘯無聲而鱗不舞。生無聞，死無補，獨得之於高山流水。非知<span class='corr'>己</span>者，不敢輕吐<span class='note-inline'>(道和穆侍者請)</span>。</p>
<p>君子知時，達人通變，跡似漁樵，不攻文煥。榴華競渡錦隄風，蓮葉跳珠柳垂線。任伊呼我濟公顛，笑舞狂歌適清翫。知我者仁甫不知我者可憎可厭<span class='note-inline'>(何仁甫居士請適端陽日)</span>。</p>
<p>秋雲輕秋月，明既無用於世，姑藏拙於山城。政黃牛之清風，匪不欽企；亮座主之高蹈，實愧吾生。或亦處乎季孟之間，庶幾坐苔石而聽潺湲之聲。</p>
<p>夜月湖心玉一片，遠山雲靜墨痕，新沙隄綠柳黃鸝語，水際青萍白鷺春咄！清風明月一閒人。</p>
<p>明日扁舟發，今宵請像題人去。楊花渡佇立版橋西。誰道人生難再少？試看游子有歸期，休將白髮唱黃雞<span class='note-inline'>(師將遊江右，眾請題)</span>。</p>
<p>煙蓼同舟上富春，秋華堪對月華新，睦州幸有陳尊宿，肯惜關山禮後塵。<span class='note-inline'>(嚴州錢居士請)</span>。</p>
<p>睡不足，食不飽。兼人尚道饑，天明不道曉。日中欲逃影，枕上聽啼鳥。利人寡學識，自救且未了。如此形神，不若住山好<span class='note-inline'>(道曉維那請)</span>。</p>
<p>策杖走天涯，撥艸尋知<span class='corr'>己</span>，白額遇大蟲，卻是我和你。南嶽與天台，冤冤相對理，踏斷艸鞋筋，展手云祁季。超如斯而已<span class='note-inline'>(西遯超道人請)</span>。</p>
<p>慧日峰前，湖光漠漠，金牛呈瑞，獅子一角。異花堤柳，殘霞西落。枯木龍吟，秋原蕭索。六橋煙靜，愚菴行樂<span class='note-inline'>(慧峰禪人請)</span>。</p>
<p>思大鼻孔撩天法相，兩耳結頤，聞嗅既不異乎？尋常是不敢向頰上栽眉繪事後素書記坦持<span class='note-inline'>(坦持隆禪人請)</span>。</p>
<p>科場捷報，我孫山後，文腹枵然敢期淵秀取適於林下，優游德慚往行，幾多漏逗，秉燭整理，老而無捄，畫虎不驚人，木雞不堪鬥，散步於花間。柳邊秋堤水際，尚有黃鸝聲奏<span class='note-inline'>(予獲捷禪人請)</span>。</p>
<p>面上益三毛，何有於英邁？銕鑄觜唇皮，毒愈蜂躉三十年。坐席未溫，十八上卻問中書堂，做甚買賣析骨盡無一星子血氣擢髮不足以聲，其罪不知有甚長處。多載巾瓶，勞而不悔。理公理公泥團土塊一何足貴買朱砂。中秋月，倩人圖繪<span class='note-inline'>(法聚理侍者請)</span>。</p>
<p>膏焚以明，麝剖以香，處之樗櫟。無何，有鄉匠石，不顧斧斤，不傷悠裕樂，只元吉黃裳。人隨天放，澹漠優長。容成氏子，北牖羲皇。無位而怡，去名致祥。彼萋菲者，斷水吹光。擊節而歌，接輿鳳皇。</p>
<p>徒有其年，無知俗漢，到處胡言，得以人慢。不諳佛律，千佛難懺，性同薑桂，惡如爆炭。燎著便燒，有甚涯岸。謗書成帙，閻王有案。如斯行止，疊言為贊。是佛是魔，具眼者看。<span class='note-inline'>(自訥法孫請)</span>。</p>
<p>著彩瑱朱三村土地，破廟灰罏，臺盤酒器，泥滓合成，有甚名字？愚夫祈禳，智者委棄，筊卜休咎，神謀鬼計，年<span class='corr'>已</span>往矣，生無二利，疲牛不耕，老虎瞌睡，繩燈繼葉，為不了義。愚拙無似此余之<span class='corr'>諡</span>，論心與形，都不足視，禪人誡之，以我為試<span class='note-inline'>(法純上座請)</span>。</p>
<p>箇裏能藏法界圓，兩峰雲淨月華天，分明覿面難回互，無那丹青畫不全。<span class='note-inline'>(玄印侍者請)</span>。</p>
<p>兀坐如痴，盲龜待木，披衣似僧，鬚長似俗。茆塞未開，藻華枵腹，病蹇累人，事煨蘿蔔。問亦赴機，隨聲鳴谷，撫松翫石，闖門看竹。如斯而<span class='corr'>已</span>，胡為碌碌，生無可道，丹青一幅<span class='note-inline'>(谷鳴侍者請)</span>。</p>
<p>長歌憐鳳皇，短歌悲銅駝。時乎且居易，君子志不磨。孤山梅花媚香雪映月為清波。小舟泛月剪重羅漁父為余歌。復歌樂，只明湖公無渡河，鳳兮鳳兮將奈何？</p>
<p>為目無光為腹，不慧田服圓顱執拗無類齒豁頭童年窮太歲，濫獅子座猴蹲鳥喙聲化履操援毫有愧月落山曉所望賢輩坐向湖濱數雁行八翼斜飛說兩對<span class='note-inline'>(曉山講主請)</span>。</p>
<p>苕水洋洋，石傘高張。龍門一躍，化鹿蒼蒼。思盡所業，禪講趨蹌，竟成圖龍，唐喪星霜。今也奚如？秋盡寒螿。撫膺自顧，無物以方。指源模像。請說寸長。閣筆而繹，幾斷枯腸。既不成句，託事相羊，能蔽我拙，卷而復藏<span class='note-inline'>(指源上座請)</span>。</p>
<p>風搖荷葉雨珠活，月照梅花露玉香，黃鳥踏枝金點翠，鷺鷥傍水雪飛光。咦！君居東越，我近瀟湘<span class='note-inline'>(季眉上座請)</span>。</p>
<p>語水攝心，繞林環水，自余而後，來賓粹美。居是思之，期其英偉，道在一芥，一芥綱紀。維世垂法，邊幅筥簋。玉卮有玷，烏足以齒。鼠璞名濫，朱亂於紫。用器卜智，懲後知始。不為鼎梅，寧居苦李。作贊中誡，付子獲子<span class='note-inline'>(行樂子獲禪人請)</span>。</p>
<p>以之為講師，蛇麻莫辨，以之為禪翁車牛逆施濫緇流，而僧中之<span class='corr'>刺</span>多俗氣，而玩物成癡。山居少寧靜湖寓多坐馳得人詈惹人嗤老不知休，逝者如斯。閻家老子符牒至大冶禪人為我維持<span class='note-inline'>(大冶上座請)</span>。</p>
<p>院主請晚參。慈明不事事，端公少叢林，剪彩弄獅子，一色瀟湘雲朗秀開動止擬將追後塵，紛然亂朱紫。請以法乎天一任指瑕玼宇宙既茫然，事不止於此。適腰者忘帶，適足者忘履，以道歷諸境，如斯而<span class='corr'>已</span>矣<span class='note-inline'>(道表禪人請)</span>。</p>
<p>沾涕食芋分明，俗漢倒著艸鞋。實不耐看，過獨木橋。若荷重擔，問著箇事，滿身白汗，龜縮有餘，蛇行不慣，圖形上幀，墨中添炭，請君收起鼠窩蠹飯<span class='note-inline'>(離微禪人請)</span>。</p>
<p>來住集福，桂花芬馥。雲兮出岫，清和之朔。幻跡萍蹤，徒然描摸。讚毀不驚，形骸土木。彼虛空身，香塗刀割。既不我知，胡聞而愕。捫心而忖，夢蕉鑄錯<span class='note-inline'>(集福寺覺圓監院請)</span>。</p>
<p>惡沉寂而贊禪，悅鄙知解而陞座；談經禪者斥為山外講宗，目為濫膺。鳧鵠相異，金鋀兩懲，智非有無，水炭相陵。為學既駁，為道無憑。德天暗女，總屬可憎。水底花枝，第二月指目之奚稱？或可以呼牛類馬即俗，而僧宇宙亦廣矣。何所不容樗櫟之才？幸勿以樟梓而繩我自逢場作戲湘江水上波映日早霞昇<span class='note-inline'>(存嘉禾萬壽禪院)</span>。</p>
<p>面厚三指，觜長尺五，自處無益，法門無補，倔強性成，加以愚鹵。以我為戒，超佛越祖，無可安頓，且作關主。垂嵒之木，<span class='corr'>已</span>灰之火，於世漠然，望道不果。隨風下趨，打入社伙，靜猶殼蟲，動若水母。追繹浮生，總之是左。日勢西沉，霞光萬朵。日落天空，是你是我。</p>
<p>眉寒骨冷，心勞日拙，慢山毒海，人所不屑。既不法古，所履覆轍。薑桂不化，至老愈烈。垂西之影，秋林之葉。遺此陋形，納諸箱篋。無使智知，謂我多喋。或詢真偽，莊周蝴蝶<span class='note-inline'>(即中允西堂請)</span>。</p>
<p>石上栽花，水中取火，古董陳貨，麻纏紙裏。時宜不合，所至坎坷。耳目不靈，難入社夥。水邊林下，無可不可。我本無形，你卻是我。何事無言，瞪睛而坐。真月似月，二俱負墮<span class='note-inline'>(瞻明堂主請)</span>。</p>
<p>自喚猩猩三呼不起，雖非木石，了無生理。不焰之灰，污池之水，江西湖南芒鞋萬里，至老不衰，為尋知<span class='corr'>己</span>。覿面相逢，如斯而<span class='corr'>已</span>。畢竟是誰大蟲無齒<span class='note-inline'>(若木禪人請)</span>。</p>
<p>口生白醭，耳有鳴鐘，膠柱調絃，子高畫龍。龍不致雨，絃韻不融。二利既失，三軌無從。請戒之哉，取譬陋容。慧業峻德，潭水孤峰。飛聲走譽，啟迪聾矇百川障迴末運帡幪，燭幽一炬，賴有麗公<span class='note-inline'>(麗公法師請)</span>。</p>
<p>跛鱉登山，矇龜值木，緣高愈卑，前趨後覆。休蔭林泉，且教藏六。寧靜寡尤，知足不辱。忖無寸長，諸方不錄。老志成灰，狂牛不牧。在山出山，遇物即觸。閻家老子，上福上福<span class='note-inline'>(際如知浴請)</span>。</p>
<p>執卷橫杖，為余開說。聽不用耳語不關舌，水乳主賓。若無可別君臣父子，梅花雪月。以萬象口譚虛空事心，不可擬言不可議，碓觜開華，鐵棰蟲蛀，和尚門庭，烏龜上樹。向侍者邊覓箇入處<span class='note-inline'>(天界和尚同軸睿水侍者侍側)</span>。</p>
<p>居今之世，跼天踏地，汝將入山，老僧偕去。目視雲漢，周覽無際，龍山我師，大梅賢契，枕流漱石，藤纏麻繫，虛空撲落，柏子花謝。三年之期，豈余之計？清余上幀，結伴同住<span class='note-inline'>(柏子上座請)</span>。</p>
<p>落空外道，著相凡鄙，捉摸不住，線穿不起，雖具袈裟，全非緇侶。照鏡愛頭，摘花空裏，無可藥救，自忖亦恥。長老何心，味茲苦李。設與之化，吾門孔鯉。如或異趣，跨釜可矣。若和融融，渭涇同趾。百年之後，是我是你<span class='note-inline'>(高閒維那請)</span>。</p>
<p>龍蛇之蟄，以趨時也，尺蠖之屈，以求伸也。物類之微，不移其度。法時履信，以乘其化我，故與隱道啟公維時峻德，終其身而不忒，不得<span class='corr'>已</span>，徇情領剎席未溫，即棄去，猶不忍作，斷佛種人殘僧數輩，諄諄提誨，神鼎諲，冷落門庭。法昌遇一力撾鼓，人不我知，世不我容，獨受之。老僧圖形請贊：醴泉芝艸，不必有本，青藍水冰，固當自愛。老僧節隱道之概以自贊，春樹花芳，秋潭月映，隱道之啟我多矣<span class='note-inline'>(隱道啟長老請)</span>。</p>
</div>
</div><!-- end of div[@id='body'] -->
</body></html>