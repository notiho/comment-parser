<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>三宜盂禪師語錄卷七</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p>
<div class='div-other'><a id='mulu17' />
<p class='h1'>拈古</p>
<div class='div-orig'><p>世尊因長爪梵志索論義，預約曰：我義若墮，當斬首以謝。世尊曰：汝義以何為宗？志曰：我以一切不受為宗。世尊曰：是見受否？志拂袖而去。行至中路有省，乃歎曰：我義兩處負墮，是見若受；負門處麤，是見不受，負門處細，一切人天二乘不知。我義墮處，惟有世尊！諸大菩薩知我義墮回至世尊前曰：我義兩處負墮，故當斬首以謝世尊。曰：我法中無如是事，汝當回心向道。於是同五百徒眾，一時投佛出家，證阿羅漢。</p>
</div>
<div class='div-commentary'><p style="margin-left:1em">師云：梵志拂袖而去，不足以定麤細負處，是弟子之所賀。天人二乘又何得而知？梵志回以赴斬首之約，此政大丈夫所為，不失為外道之魁，如能拂袖於世尊，問汝義以何為宗處？雖世尊亦當讚善，豈不俊哉？老僧謂此處負墮，更麤於請斬首以謝不聞，未跨船舷<span class='corr'>已</span>喫棒乎？</p>
</div>
<div class='div-orig'><p>女子出定。</p>
</div>
<div class='div-commentary'><p style="margin-left:1em">師云：女子入定於世尊之前，固非所宜。文殊運智力神力，可謂至矣。女子必不能為其所移，豈女子優於文殊，抑世尊使之爾耶？世有捨茲二力，而能使乾坤易位，日月退舍，四時失度，生佛倒置，更不失其為山川時序，十界所置之常，請問罔明大士。</p>
</div>
<div class='div-orig'><p>世尊因波斯匿王問：勝義諦中有世俗諦否？若言無智不應二，若言有智不應一。一二之義，其義云何？佛言：大王！汝於過去龍光佛時曾問此義，我今無說，汝今無聽，無說無聽，是為一義二義。</p>
</div>
<div class='div-commentary'><p style="margin-left:1em">師云：王之。問：真俗二諦互與否耶？世尊用今之語？答：龍光佛時問：不識匿王於彼時，何如人哉？世尊亦誰與使匿王即古佛之再興，是不得為佛之子？若世尊居龍光，而王匿王之與龍光之席，捨龍光而問王，有是理乎？吾於此思定，人王法王久不可明。是名一義二義。</p>
</div>
<div class='div-orig'><p>乾闥婆王奏樂迦葉尊者起舞。</p>
</div>
<div class='div-commentary'><p style="margin-left:1em">師云：方樂王質尊者事，是可疑也。然以頭陀之藻，行素有重，望三作三舞，此又非樂王之所知，尊者忍為之，此何說乎？山河大地協宮商而鳴，迦葉協宮商而舞樂。王為然，宮商為然。尊者竟可例之於物類，物類寧不可為尊者乎？指萬物為阿羅漢，可乎雲中之雨點疏密有度水邊之沙粒行次，無移風之觸物而成籟，抑亦乾闥婆王所為耶？</p>
</div>
<div class='div-orig'><p>殃崛摩羅因持缽至一長者門，其家婦人正值產難，長者曰：瞿曇弟子汝為至聖，當有何法能免產難？殃崛語長者曰：我乍入道，未知此法，待我回問世尊，卻來相報。及返，具事白佛，佛告殃崛：汝速去！報言：我從賢聖法來，未曾殺生。殃崛奉佛語，疾往告之，其婦得聞，當時分娩。</p>
</div>
<div class='div-commentary'><p style="margin-left:1em">師云：殃崛為傳語，則不足以明。彼妊婦又安得而知所傳之語，與臨產之事，毫不相關。余初入道獨於此礙，膺者久之。既讀大慧語錄，請益湛堂。後讀華嚴十地品，始有入，復以頌明之曰：華陰山前百尺井，中有寒泉徹骨冷。誰家女子來照影，不照其餘照斜領。始知所謂金矢法耳。今復請世尊以殃崛為千百億身傳語至閻浮提，使矇者明聵者，聰僂者舒跛足攣手顛癇痼癖者各得安。其常即一語，一人所愈者眾，彼矇聵攣癖者不知也。殃崛為傳語，亦不知也。</p>
</div>
<div class='div-orig'><p>馬祖因僧問。離四句，絕百非，請師直指西來意。祖曰：我今日勞倦。不能為汝說。問取智藏去。僧問西堂。堂云。何不問和尚。僧云。和尚教來問。堂云。我今日頭痛。不能為汝說。問取海兄去。僧又問百丈。丈云。我到這裏卻不會。僧卻回，舉似祖。祖曰：藏頭白海頭黑。</p>
</div>
<div class='div-commentary'><p style="margin-left:1em">師云：僧問：離四句，絕百非，請師直指西來意。為祖者說法為任竟，以勞倦辭西堂，則頭痛百丈卻不會三大老被這一問，四百四病一時拶出則西來意固亦難言耶？這僧來往亦不易。凡為人天師，當知有藥頭之妙，方能縱奪。臨時不假擬議心性之學，至馬大師為大變矣。握一口劍，橫揮豎削，鮮有不受其傷者，就入泥入水，無不臻妙；失之者摸索話頭，斬新辭句，則何有於藥頭之妙？此其所以，去古遠矣。還知馬大師麼？如今老大無筋力，獨倚衡門數雁行。</p>
</div>
<div class='div-orig'><p>南陽慧忠國師，一日喚侍者者應諾，如是三召三應。國曰：將謂我孤負汝，卻是汝孤負我。</p>
</div>
<div class='div-commentary'><p style="margin-left:1em">師云：國師三喚侍者，三應節拍，分明下箇註腳，道將謂吾孤負汝，卻是汝孤負吾叢林。古宿便有許多絡索，有謂侍者卻會，若不會，爭解恁麼應好一碗羹，卻被鼠粘汙卻？有謂國師、侍者總欠會在。試問：作恁麼話會桶底脫落也未？</p>
</div>
<div class='div-orig'><p>天童淨禪師，上堂云：霜風號肅殺，霜葉墮蕭颾。舉拂子曰：看！惟有玲瓏石，崔嵬望轉高，所謂天童滯貨，今朝短販一遭，莫有酬價底麼？下座。</p>
</div>
<div class='div-commentary'><p style="margin-left:1em">師云：端午後神符，除夜舊曆日，請自留取糊壁。</p>
</div>
<div class='div-orig'><p>忠國師因丹霞來訪，值睡次，乃問侍者耽源云：國師在否？者曰：在即在，秪是不見客。霞云：太深遠生！者云：莫道上座，佛眼也覷不見。霞云：龍生龍子，鳳生鳳兒國睡起，侍者舉似國，國打二十棒趁出。丹霞聞，云：不謬為南陽國師。</p>
</div>
<div class='div-commentary'><p style="margin-left:1em">師云：國師高枕丹霞，得以乘間而入。耽源道：莫道上座佛眼也覷不見，卻被丹霞從[空/心]隙中送眼旁偷耽源喫棒出院，此時和耽源也不相見了也。雖然耽源兩處受棒，還知丹霞受棒處麼？若知得，好與國師相見，亦不謬為佛祖兒孫；如或不知，莫向秦庭誇好手。荊卿事業竟何如？</p>
</div>
<div class='div-orig'><p>青州辨云：二邊純莫立，中道不須安。且道甚處相見得箇端的？</p>
</div>
<div class='div-commentary'><p style="margin-left:1em">師云：可憐無定河邊骨，盡是春閨夢裏人。</p>
</div>
<div class='div-orig'><p>又云：回途轉位，直須戴角披毛。喚作畜生，得麼？</p>
</div>
<div class='div-commentary'><p style="margin-left:1em">師曰：妓女不知亡國恨，隔江猶唱後庭花。</p>
</div>
<div class='div-orig'><p>百丈再參馬祖，</p>
</div>
<div class='div-commentary'><p style="margin-left:1em">師云：始而百丈語。黃檗云：老僧昔被馬大師一喝，直得三日耳聾。黃檗聞舉，不覺吐舌。此宗之妙，自馬大師融冶乾坤，指揮神策，百丈握閫外之威權，黃檗攙鎗奪鼓，所向無敵。故知機用為列祖之神髓，乃萬類之鉗錘。汾州謂：悟去便休，更說甚麼三日耳聾？石門云：若不三日耳聾，爭得悟去？恁麼批判，古人還甘麼？老僧不避腥羶，試為斷看。烽火漁陽樓，上月曲中都是斷腸聲。</p>
</div>
<div class='div-orig'><p>青州辨云：念念釋迦出世，步步彌勒下生，為甚麼擬心即錯，動念即乖？</p>
</div>
<div class='div-commentary'><p style="margin-left:1em">師云：富嫌千口少，貧恨一身多。</p>
</div>
<div class='div-orig'><p>青州辨云：有口贊不盡無言心自明，是則裂破虛空，不是則鬼家活計上人端的處道將一句來。</p>
</div>
<div class='div-commentary'><p style="margin-left:1em">師云：骨銼。又云：背手抽金鏃。</p>
</div>
<div class='div-orig'><p>百丈因溈山、五峰、雲巖侍立次，問：溈山併卻咽喉唇吻，作麼生道？山曰：卻請和尚道。丈曰：不辭向汝道，恐<span class='corr'>已</span>後喪我兒孫。又問五峰，峰曰：和尚也須併卻。又曰：無人處斫額望汝。又問雲巖，巖曰：和尚有也未？丈曰：喪我兒孫。</p>
</div>
<div class='div-commentary'><p style="margin-left:1em">師云：百丈置箇問端。溈山曰：卻請和尚道。五峰曰：和尚也須併卻。雲巖曰：和尚有也未？象王回顧，挂角羚羊，還他三老臨場，試卷卻忘了題目。明明道：併卻咽喉唇吻亂開口作麼？脫有問老僧曰：和尚試道看，老僧時以他事所移不及，與渠分秦別楚，前漢後唐一揖而別。</p>
</div>
<div class='div-orig'><p>青州普照一辨禪師，垂語曰：聲前薦得，落在今時；句後承當，迷頭認影。作麼生是空劫<span class='corr'>已</span>前自<span class='corr'>己</span>？</p>
</div>
<div class='div-commentary'><p style="margin-left:1em">師云：道即不難，恐落今時。或曰：試道看。師打一摑，曰：羞也不識。要稱禪客。</p>
</div>
<div class='div-orig'><p>百丈野狐。</p>
</div>
<div class='div-commentary'><p style="margin-left:1em">師云：前百丈錯一轉語，五百生為野狐，利，害在甚處？大凡宗師家著著拈提，向上先自有出身之路，則不被目前所礙。若儱侗將去，則不堪也。雲峰圓聞二僧舉野狐話，一僧云：不昧因果也未脫得野狐。一云：不落因果，又何曾墮野狐來道圓過澗有省，更以呈偈南公，公見之，為之助喜。圓公悟去則不無之，二僧披毛戴角有日在。或曰：謝師授記：咄！這野狐精！復云：不落因果，兔子窠邊。遭野火不昧因果，粉蝶飛上梨花朵。參。</p>
</div>
<div class='div-orig'><p>大名雪巖滿禪師，參普照寶寶，垂示語曰：兄弟年俊，正宜參叩，老僧當年念念，常以佛法為事滿避席。曰：禴尚而今如何也？寶曰：如生冤家相似。滿曰：若不得此語，幾何枉行千里。寶下禪床握滿手曰：作家那。</p>
</div>
<div class='div-commentary'><p style="margin-left:1em">師云：普照當初待他問和尚而今如何也分頂門一棒，或再進語再與一棍。且教這漢參三十年普照。若行得此令吾宗不致寂寥也。便軟拖拖地道作家那。雖然爛泥裏有<span class='corr'>刺</span>作者方知。</p>
</div>
<div class='div-orig'><p>百丈普請钁地次，忽有一僧聞鼓鳴，舉钁頭，大笑便歸。丈曰：俊哉！此是觀音入理之門。丈歸院，乃喚其僧問：適來見甚麼道理便恁麼？曰：適來肚饑聞鼓聲歸喫飯。丈乃笑。</p>
</div>
<div class='div-commentary'><p style="margin-left:1em">師云：這僧聞鼓聲舉钁頭大笑便歸叢林，喧傳趙州，洗缽盂話，此則因緣寧不勝他十倍，但在千百眾中奪錦而歸。及乎詢其所以卻，又將扇子掩面而避。鏡清云：溈山當時有此僧。鼓山云：溈山當時無此僧普請钁地，次時實有此僧荷鋤歸去，實無此僧。則二師為僧擔板，各有所見。要識此僧也大難在。分明只在秋江上，明月蘆花何處尋？</p>
</div>
<div class='div-orig'><p>鹿門覺禪師示眾曰：盡大地是學人一卷經，盡乾坤是學人一隻眼。以者箇眼讀如是經，千萬億劫無有間斷。</p>
</div>
<div class='div-commentary'><p style="margin-left:1em">師云：正恁麼時，有經處無眼。有眼處無經舉意，讀時便成間斷報恩。秀云：看經不易。師咄云：寐語作麼？</p>
</div>
<div class='div-orig'><p>百丈謂眾曰：有一人長年不喫飯不道饑，有一人終日喫飯不道飽。一僧著語云：一對鴛鴦池邊獨立一雙，孤雁撲地高飛。</p>
</div>
<div class='div-commentary'><p style="margin-left:1em">師云：墮地獄如箭射。一僧著語云：渠今正是我，我今不是渠。師云：銜銕負鞍有日在，且道過在甚麼處？試檢點看。</p>
</div>
<div class='div-orig'><p>報恩萬松行秀禪師示眾曰：機輪轉處，智眼猶迷；寶鏡開時，纖塵不度。開拳不落地，應物善知時，兩刃相逢時，如何回互？</p>
</div>
<div class='div-commentary'><p style="margin-left:1em">師云：遍身綺羅者，不是養蠶人。</p>
</div>
<div class='div-orig'><p>大名寶禪師示眾云：若論此事，如人作針線，幸然針針相似，忽見人來，不覺失卻了針者邊尋也不見，那邊尋也不見，卻自曰：近處尚不見遠處，那裏得來多少時？尋不得心煩不好，昏悶打睡，拽衣就枕，方就枕時，驀然一劄，曰：原來在這裏。</p>
</div>
<div class='div-commentary'><p style="margin-left:1em">師云：且道是針？不是針？復曰：大名不能為後人抽釘拔楔作灑落了事人，反引渠向針線上作活計，就使摸索得來，往往迷頭認影。雖然，三十年後一回飲水一回噎。</p>
</div>
<div class='div-orig'><p>南泉問黃檗：定慧等學，明見佛性，此理如何？檗曰：十二時中不依倚一物。泉曰：莫是長老見處麼？檗曰：不敢。泉曰：漿水錢且置，艸鞋錢教阿誰還？妙喜曰：路逢劍客須呈劍，不是詩人莫獻詩。</p>
</div>
<div class='div-commentary'><p style="margin-left:1em">師云：老僧則不然。南泉還漿水錢，黃檗償艸鞋錢。不見道：賊是小人？智過君子。</p>
</div>
<div class='div-orig'><p>鹽官謂眾曰：虛空為鼓，須彌為椎，甚麼人打得？眾無對。有僧舉似南泉，泉云：王老師不打這破鼓。黃龍云：甚麼處是破處？直饒揀點得破處分明，我還要覓鼓在。</p>
</div>
<div class='div-commentary'><p style="margin-left:1em">師云：山僧有鼓便打，有笛便弄，無論渠破與不破。若要問我，覓鼓在，自領出去。</p>
</div>
<div class='div-orig'><p>王山體禪師發明洞上宗旨曰：既有尊貴之位，須明尊貴底人，須知尊貴底人，不處尊貴之位，方明尊貴，不落階級。</p>
</div>
<div class='div-commentary'><p style="margin-left:1em">師云：如何黑漆屏風上，更畫盧仝月蝕詩。</p>
</div>
<div class='div-orig'><p>南泉因陸大夫道肇法師也甚奇怪，解道：天地與我同根，萬物與我一體。泉指庭前牡丹花曰：大夫！時人見此一株花，如夢相似。陸罔測。雪竇頌云：見聞覺知非一一，山河不在鏡中觀。霜天月落夜將半，誰共澄潭照影寒？</p>
</div>
<div class='div-commentary'><p style="margin-left:1em">師云：夢中作夢。法師語南泉：夢中占夢，也大奇怪。雪竇善於原夢鏡裏。山河影中聞見撲碎。鏡拂卻影。可惜一株花。拈向霜天月下。更來到澄潭摸索。可不道月落夜闌。不知何處相見。知有者揀點看。</p>
</div>
<div class='div-orig'><p>萬松示眾云：去則留住，住即遣去，不住不去，渠無國土，何處逢渠？在在處處。且道是甚麼物得恁麼奇特？</p>
</div>
<div class='div-commentary'><p style="margin-left:1em">師云：枰錘蘸醋。</p>
</div>
<div class='div-orig'><p>南泉問座主：講甚經？主云：彌勒下生經。泉曰：彌勒幾時下生？主云：現在天宮未來。泉曰：天上無彌勒，地下無彌勒。</p>
</div>
<div class='div-commentary'><p style="margin-left:1em">師云：南泉等閒置箇問頭，不特座主口啞。洞山被問，直得禪床振動，火爐振動，太陽玄地動，彼此隨摟搜。你也動，我也動動，到彌勒下生，有甚了期？忽有問：天上無彌勒，地下無彌勒，誰與安名？老僧直得八萬四千毛竅一時卓立，打失了孃生鼻孔。</p>
</div>
<div class='div-orig'><p>萬松示眾曰：動則埋身千丈，不動則當處生苗。直須兩頭撒開，中間放下，更買艸鞋行腳始得。</p>
</div>
<div class='div-commentary'><p style="margin-left:1em">師云：曾經三峽猿啼處，不是愁人也斷腸。</p>
</div>
<div class='div-orig'><p>南泉住菴，一僧到泉，向伊道：我上山去作務，待齋時作飯自喫了，送一分上來。少時，其僧作飯自喫了，卻打破家事，就床臥。泉待不見來，便歸菴，見僧臥，泉亦至僧邊臥，僧便起去。</p>
</div>
<div class='div-commentary'><p style="margin-left:1em">師云：可惜這僧泯然無聞，當時風儀，令人可愛。南泉過後，思君子見之晚矣。彼時下山來，何不掘箇坑，將這僧埋卻，豈不據款一結？或云：老漢聻？老僧與一頓棒，趁出山門。</p>
</div>
<div class='div-orig'><p>萬松示眾云：踢翻滄海，大地塵飛；喝散白雲，虛空粉碎。嚴從立令，猶是半提。大用現前，如何施設？</p>
</div>
<div class='div-commentary'><p style="margin-left:1em">師云：琉璃殿上無知識。</p>
</div>
<div class='div-orig'><p>南泉示眾云：喚作如如，早是變了也，如今師僧須向異類中行。歸宗云：雖行畜生行，不是畜生報。泉云：孟八郎漢又與麼去也。</p>
</div>
<div class='div-commentary'><p style="margin-left:1em">師云：似地擎山，不知山之孤峻；如石含玉，不知玉之無瑕。大通智勝遷座而成正覺；善財童子別峰而見。德雲僧云：智不到處，切忌道著，道著即頭角生卻。為甚麼作這般語話？乃喝一喝，云：孟八郎漢又與麼去也。</p>
</div>
<div class='div-orig'><p>萬松示眾曰：向上一機，鶴沖霄漢；當陽一路，鷂過新羅。直饒眼似流星，未免口如匾擔。且道是何宗旨？</p>
</div>
<div class='div-commentary'><p style="margin-left:1em">師云：閉眼食蝸牛，一場酸澀苦。</p>
</div>
<div class='div-orig'><p>南泉問僧：夜來好風？僧云：夜來好風。泉云：吹折門前一株松。僧云：吹折門前一株松。次問一僧云：夜來好風？僧云：是甚麼風？泉云：吹折門前一株松。僧云：是甚麼松？泉云：一得一失。</p>
</div>
<div class='div-commentary'><p style="margin-left:1em">師云：一僧云：這公案與趙州驗，二菴主法眼指簾一樣。一僧云：刁刀相似。魚魯不同，爭之不能，<span class='corr'>已</span>以質之。老僧乃云：一得一失。</p>
</div>
<div class='div-orig'><p>西京雪庭福裕禪師。因僧問：如何是祖師西來意？庭曰：待乳峰點頭即向汝道。師曰：一字入公門，九牛拔不出。僧復問曰：如何是尊貴一路庭？曰：漁歌驚起沙汀鷺，飛出蘆花不見蹤。</p>
</div>
<div class='div-commentary'><p style="margin-left:1em">師云：乳峰點頭也道箇甚麼？火裏鷦鷯吞大蟲。</p>
</div>
<div class='div-orig'><p>南泉上堂云：王老師自小養一頭水牯牛，擬向溪東牧，不免犯他國王水艸；擬向溪西牧，不免犯他國王水艸，不如隨分納些些，總不見得。</p>
</div>
<div class='div-commentary'><p style="margin-left:1em">師云：且道這些子還是溪西溪東？除是這牛兒，不齧一莖艸，不飲一滴水始得，就使牽到他方世界外，還出得他國王水土麼？試請王老師定當看。</p>
</div>
<div class='div-orig'><p>靈隱文泰禪師，上堂云：塵劫來事，只在於今；河沙妙德，總在心源。試教渠覿面相呈，便不解當風拈出。且道過在甚麼處？卓拄杖曰：秪為分明極，翻令所得遲。</p>
</div>
<div class='div-commentary'><p style="margin-left:1em">師云：只如靈隱還拈得出麼？若拈得出，何不略借一觀？若拈不出河沙妙德向何處去也？隔牆恩怨如何說？獨抱琵琶月下彈。</p>
</div>
<div class='div-orig'><p>南泉上堂云：王老師賣身去也，還有人買麼？一僧出曰：某甲買。師曰：不作貴，不作賤，汝作麼生買？僧無對。</p>
</div>
<div class='div-commentary'><p style="margin-left:1em">師云：雪竇拈云：雪竇擬酬箇價，直令南泉進且無路，退亦無地，不作貴，不作賤，作麼生買？別處容和尚不得，山僧獨愛此語。然雖如是，雪竇只可作南泉奴。秪如進且無路，退亦無地，還容得雪竇麼？</p>
</div>
<div class='div-orig'><p>寶應遇禪師，因僧問：如何是西來的的大意？遇曰：風送泉聲來枕畔，月移花影到[空/心]前。</p>
</div>
<div class='div-commentary'><p style="margin-left:1em">師曰：大小祖師引人向聲色裏作窠臼，好與三十棒。除卻聲色也與三十棒。秪如老僧聻點石化為金玉易，勸人除卻是非難。</p>
</div>
<div class='div-orig'><p>南泉云：三世諸佛不知有，狸奴白牯卻知有。</p>
</div>
<div class='div-commentary'><p style="margin-left:1em">師云：試問如何是狸奴白牯知有的事？或曰：黃金國土琉璃地、師子巖前水艸香，作恁麼語話，銜銕負鞍有日在。</p>
</div>
<div class='div-orig'><p>香嚴文才禪師依縫州福嚴普公出家，嘗讀證道歌，至幻化空身，即法身之句，豁然契悟，乃入還源之室。</p>
</div>
<div class='div-commentary'><p style="margin-left:1em">師云：若向這裏悟去，披毛戴角有日在。</p>
</div>
<div class='div-orig'><p>鹽官安國師，一日喚侍者曰：將犀牛扇子來？者曰：破也。安曰：扇子既破，還我犀牛兒來。者無對。</p>
</div>
<div class='div-commentary'><p style="margin-left:1em">師云：犀牛兒隨扇子破了，就將得來，也是無用之物。投子云：不辭將出，恐頭角不全。資福作一圓相，心中書牛字，師云：當時鹽官原向侍者根，討箇活潑潑的牛兒，諸方拈頌總是死牛。良久，云：老僧恁麼告報，還得麼？</p>
</div>
<div class='div-orig'><p>俱空契斌禪師因僧問：如何是空劫<span class='corr'>已</span>前底事？斌曰：烏龜向火。</p>
</div>
<div class='div-commentary'><p style="margin-left:1em">師云：料掉沒交涉。且道過在主家。賓家這裏明得。方許你會空劫<span class='corr'>已</span>前事。如或不明，且看烏龜向火。</p>
</div>
<div class='div-orig'><p>魯祖寶雲禪師，尋常見僧來便面壁，南泉聞，乃云：我尋常向僧道：佛未出世時會取，尚不得一箇半箇。他漝麼，驢年去。</p>
</div>
<div class='div-commentary'><p style="margin-left:1em">師云：也奇怪！古人拈弄箇事費，卻許多威神露風規於百艸頭上總不放過。釋迦掩室、淨名杜口、須菩提晏坐、巖中諸天、散花謝法，又何常絕？無會取領意者。南泉作箇語話，學人須知巖頭道：雪峰！我當時不與伊道箇末後句。若識得末後句，天下人沒奈伊何！吁番令力耕者半作賣花人。</p>
</div>
<div class='div-orig'><p>大覺方念禪師遊初祖面壁處，忽然契悟，乃曰：五乳峰前好箇消息，大小石頭，塊塊著地。</p>
</div>
<div class='div-commentary'><p style="margin-left:1em">師云：祖師恁麼悟去，且教面壁。僧曰：和尚不肯古人耶？師打一下，曰：你還夢見麼？</p>
</div>
<div class='div-orig'><p>盤山寶積禪師云：諸禪德！譬如擲劍揮空，莫論及之不及，斯乃空輪無跡，劍刃無<span class='corr'>虧</span>，若能心心無知。妙喜云：咄！咄咄！我王庫內無如是刀。</p>
</div>
<div class='div-commentary'><p style="margin-left:1em">師云：若論本色衲子，實無是刀；若論本色衲子，實有是刀。一僧哂曰：不見盤山道：學者勞形如猿捉影。喝一喝曰：情知你坐在鬼窟裏。</p>
</div>
<div class='div-orig'><p>雲門澄和尚至雲棲蓮大師舉高峰海底泥牛話，問門門推出傍僧曰：大眾證明。蓮頷之。</p>
</div>
<div class='div-commentary'><p style="margin-left:1em">師云：彼時此語傳之海內，直得須彌震動大海波騰，阿脩羅手擎日月，高聲唱曰：邪正不分，過由傍僧。</p>
</div>
<div class='div-orig'><p>澧州<span class='corr'>茗</span>溪道行禪師嘗曰：吾有大病，非世所醫。</p>
</div>
<div class='div-commentary'><p style="margin-left:1em">師云：吾有大病，一物可醫，不識是甚麼物？若拈得出，可與<span class='corr'>茗</span>溪同病。</p>
</div>
<div class='div-orig'><p>雲門澄和尚一日送亡僧回，雲棲問：亡僧遷化後向甚麼處去？門出眾曰：謝和尚挂念棲休去。</p>
</div>
<div class='div-commentary'><p style="margin-left:1em">師云：雲門老漢雖善機，宜還得替這僧入涅槃堂始得。</p>
</div>
<div class='div-orig'><p>西園曇藏禪師，一日燒浴次，僧問：何不使沙彌？師撫掌三下。曹山云：一等是拍手撫掌，就中西園奇怪，俱胝一指頭禪蓋為承當處不諦當。</p>
</div>
<div class='div-commentary'><p style="margin-left:1em">師云：俱胝一指。諸方古宿拈頌揄揚不翅稻麻竹葦。曹山引西園一相形。比和俱胝承。當時便差了。大眾。為復是一期壓捺。為復別有道理。有者道。古人提唱。總不可作實法。會理固如此。也須要頭腦清楚。西園撫掌是甚時節。俱胝豎指是何節目。這裏緇素得出。許你親見西園。否則在人家屋簷下住。著驢年去在。</p>
</div>
<div class='div-orig'><p>雲門澄和尚上堂說法竟，問眾曰：還有問者麼？若有，出來祗要打艸驚蛇。一僧纔出門，曰：真是一場業地。卓拄杖，下座。</p>
</div>
<div class='div-commentary'><p style="margin-left:1em">師云：這老漢圖得一時俊快，不顧後日風波。這片地從古至今，何曾清淨得來？偶然一時打艸，卻被這僧靠倒。</p>
</div>
<div class='div-orig'><p>烏臼和尚玄、紹二上座參臼問云：二禪客發足何處？玄曰：江西。臼便打。玄曰：久知和尚有此一機。臼曰：汝既不會，後面箇師僧祗對看。紹擬近前，臼便打曰：信知同坑無異土。參堂去。</p>
</div>
<div class='div-commentary'><p style="margin-left:1em">師云：烏臼只管據令而行，彌勒、釋迦立在下風。試問二禪客還甘麼？若甘，則瞎卻天下人眼；若不甘，瞎卻烏臼眼。或曰：甘與不甘，一併收下，也是瞎驢趁大隊。</p>
</div>
<div class='div-orig'><p>烏臼問僧：近離甚處？曰：定州。臼曰。定州法道何似這裏。曰不別。臼曰。若不別，更轉彼中去。便打。僧曰。棒頭有眼。不得艸艸打人。臼曰。今日打著一箇。又打三下。僧便出。臼曰。屈棒元來有人喫在。曰：爭奈杓柄在和尚手裏。臼曰：汝若要，山僧回與你。僧近前奪棒，打臼三下。臼曰：屈棒屈棒。曰：有人喫在。臼曰：艸艸打著箇漢。僧禮拜。臼曰：卻與麼去也。僧大笑而出。臼曰：消得恁麼，消得恁麼。</p>
</div>
<div class='div-commentary'><p style="margin-left:1em">師云：要做濟下兒孫，須知有這般機用。我坐你立收放自由，主賓互換，血脈貫通，自然風雲凜冽，所以謂之得大自在。若一棒差排，到底了無殺合，不識曾一覽烏臼語否？今之所謂風斯下矣。</p>
</div>
<div class='div-orig'><p>則川和尚摘茶次，龐蘊曰：法界不容身，師還見我否？川曰：不是老僧泊答公話。士曰：有問有答，蓋是尋常。川乃摘茶不聽。士曰：莫怪適來容易借問。川亦不顧。士喝曰：這無禮儀老漢！待我一一舉似明眼人。川拋卻籃，便歸方丈。</p>
</div>
<div class='div-commentary'><p style="margin-left:1em">師云：龐公向雪中覓粉，墨上尋煤，則川把定牢關，不通水泄。可謂頭正尾正，龐公用盡自<span class='corr'>己</span>心笑破他人口，幸而免者，不為則川所逐。</p>
</div>
<div class='div-orig'><p>淨盃和尚凌行婆來禮拜，盃與坐喫茶，婆乃問：盡力道不得底句，分付阿誰？盃曰：浮盃無剩語。婆曰：未到浮盃，不妨疑著。盃曰：別有長處，不妨拈出。婆<span class='corr'>斂</span>手哭曰：蒼天中更添冤苦！盃無語。婆曰：語不知偏正，理不識倒邪，為人即禍生。後有僧舉似南泉，泉曰：苦哉！浮杯！被這老婆摧折一上。婆後聞，笑曰：王老師猶少機關在。澄一禪客，逢見行婆，便問：怎生是南泉猶少機關在？婆乃哭曰：可悲！可痛！一罔措。婆曰：會麼？一合掌而立。婆曰：伎死禪和，如麻如粟。一舉似趙州，州曰：我若見這臭老婆，問教口啞。一曰：未審和尚怎生問他？州便打。一曰：為甚麼卻打某甲？州曰：似這伎死漢，不打更待幾時？連打數棒。婆聞，卻曰：趙州合喫婆手裏棒。後僧舉似趙州，州哭曰：可悲！可痛！婆聞此語，合掌歎曰：趙州眼光爍破四天下。州令僧問：如何是趙州眼？婆乃豎起拳頭。僧回，舉似趙州，州作偈曰：當機覿面提，覿面當機疾。報汝凌行婆，哭聲何得失？婆以偈答曰：哭聲師<span class='corr'>已</span>曉，<span class='corr'>已</span>曉復誰知？當時摩竭國，幾喪目前機。</p>
</div>
<div class='div-commentary'><p style="margin-left:1em">師云：可惜浮盃帶，累著王老師。趙州不打澄禪客，這婆子視秦無人矣。毘耶離城，摩竭提國多少奇特，我此一宗，盡底掀翻是，所以光明烜赫，照映千古。設有問老僧，乃曰：試舉看。僧纔舉，老僧揶揄曰：話也不會。舉更問甚麼浮盃？僧曰：不識和尚如何舉？老僧打曰：可悲！可痛！</p>
</div>
<div class='div-orig'><p>遵布衲浴佛時，藥山曰：這箇從你浴，還浴得那箇麼？遵曰：把將那箇來。藥山休去。</p>
</div>
<div class='div-commentary'><p style="margin-left:1em">師云：好箇休去藥山豈不能似今時粗浮暗短之流。宗旨不分血脈不貫滿腔。是生滅心勝負見問箇把將那箇來。便打便喝。掀翻浴盆，亂統一上。好不知羞我道。藥山若不休去。提將來撇向東洋大海裏。絕教他浴箇像心像。意待彌勒下生。我還要他把將那箇來。</p>
</div>
<div class='div-orig'><p>藥山因僧問：平田淺草，麈鹿成群，如何射得麈中主？山曰：看箭！僧放身便倒。山曰：侍者！拖出這死漢！僧便走。山曰：弄泥團漢有甚麼限？</p>
</div>
<div class='div-commentary'><p style="margin-left:1em">師云：這僧置箇問頭也不易。及乎發箭，原來是箇死鹿，或幸而他處飲甘露而再生，不失其為威音王如來始祖復望空作彎弓式。</p>
</div>
<div class='div-orig'><p>藥山因僧問：學人有疑，請師決。山曰：待上堂時來，與汝決。至晚，上堂，眾集，山曰：今日決疑上座在甚麼處？其僧出眾而立，山下禪床把住曰：大眾！這僧有疑。便與一推卻，歸方丈。</p>
</div>
<div class='div-commentary'><p style="margin-left:1em">師云：是醍醐，是毒藥，殺人劍，活人刀。</p>
</div>
<div class='div-orig'><p>藥山久不陞座。一日，院主白云：大眾久思和尚示誨。曰：打鐘著時大眾纔集定，便下座歸方丈。院主隨後問云：和尚許為大眾說法，為甚麼一言不措？山曰：經有經師，論有論師，爭怪得老僧？</p>
</div>
<div class='div-commentary'><p style="margin-left:1em">師云：經師論師不失其為。藥山於一彈指頃成就靈山、百萬龍神、人非人等，有箇漢斷斷，不受老漢顢頇，可以為千佛師。藥山雖用盡伎倆，爭怪得這僧？</p>
</div>
<div class='div-orig'><p>丹霞燒木佛，院主墮眉須。</p>
</div>
<div class='div-commentary'><p style="margin-left:1em">師云：時天實寒大，地人凍死幾半，獨丹霞有出身之路，不致為害。院主為常住惜責任，當言這是常理。祗如寮舍僧徒鑪煨，榾柮熾炭，閒談院主，為客計則吝為主計則奢，還知丹霞眉鬚被火燎卻，賴得院主救取一半麼？是則龍女頓成佛，非則善星生陷墜。</p>
</div>
<div class='div-orig'><p>丹霞訪龐居士，見女子靈照洗菜次，霞曰：居士在否？女子放下菜籃，叉手而立。霞又問：居士在否？女子提籃便行。霞遂回。須臾居士歸，女子，乃舉前話，士曰：丹霞在麼？女曰：去也。士曰：赤土塗牛妳。</p>
</div>
<div class='div-commentary'><p style="margin-left:1em">師云：維摩會上散花天女，與舍利弗用盡神力，顯箇不思議解脫法門，不如靈照一箇菜籃，十八代先靈同受供養，丹霞只見菜籃，惜乎不見居士靈照。若不是箇菜籃，何處覓他父親？居士曰：赤土塗牛妳，非此一端。</p>
</div>
<div class='div-orig'><p>黃檗希運禪師，一日捧缽向南泉位上坐，泉入堂見，乃問：長老甚年行道？檗曰：威音王<span class='corr'>已</span>前。泉曰：猶是王老師兒孫，下去。檗便過第二位，泉休去。</p>
</div>
<div class='div-commentary'><p style="margin-left:1em">師云：王老師年尊，何不退位，致使後代兒孫向頭上屙，是何道理？</p>
</div>
<div class='div-orig'><p>黃檗示眾云：還知大唐國裏無禪師麼？時有僧問：諸方尊宿盡聚眾開法，為甚麼事卻道無禪師？檗曰：不道無禪，秪是無師。</p>
</div>
<div class='div-commentary'><p style="margin-left:1em">師云：黃檗一時將箇正法眼擉瞎要津坐斷，卻被箇噇酒糟漢一拶粉碎。</p>
</div>
<div class='div-orig'><p>大慈寰中禪師，上堂：山僧不解荅話，秪能識病。時有僧出寰，便歸方丈。</p>
</div>
<div class='div-commentary'><p style="margin-left:1em">師云：不是這僧爭見國手。且道這僧是甚麼病？我道這問便是還甘麼？</p>
</div>
<div class='div-orig'><p>趙州到一菴主處問：有麼？有麼？主豎起拳頭。州曰：水淺不是泊船處。便行。又到一庵主處，問：有麼？有麼？主亦豎起拳頭。州曰：能縱能奪，能殺能活。便作禮。</p>
</div>
<div class='div-commentary'><p style="margin-left:1em">師云：一樣拳頭，兩箇菴主兩樣判斷，一箇拳頭生銕鑄就，純鋼打成，一任挨排。還曾動著他絲髮許麼？然不可不知趙州擇法眼亦不可失。二菴主又要知趙州落處不可顢頇，不可儱侗。豎起拳頭云：試定當看。</p>
</div>
<div class='div-orig'><p>趙州因僧問：學人乍入叢林，乞師指示。州云：喫粥了也未？云：喫粥了也。州云：洗缽盂去。其僧因此大悟。後雪竇云：我不似雲門為蛇畫足，直言向你道：問者如蟲禦木，荅者偶爾成文。雖然與麼，瞎卻衲僧眼，作麼生免得此過？諸仁者！要會麼？還爾趙州喫粥也未拈卻這僧喫粥了也。雪竇與你拄杖子歸堂。</p>
</div>
<div class='div-commentary'><p style="margin-left:1em">師云：這僧千餘年下，又得雪竇一拄杖子。老僧道：且緩緩地，要過趙州。橋則易，要闖雪竇關則難。無風荷葉動，決定有魚行。復云：瞎。</p>
</div>
<div class='div-orig'><p>趙州因僧問：如何是祖師西來意？州曰：庭前柏樹子。曰：和尚莫將境示人。州曰：我不將境示人。曰：如何是祖師西來意？州曰：庭前柏樹子。後法眼以此話問光孝覺，覺曰：無眼。曰：往來皆謂趙州有此話，上座何得言無覺？曰：先師實無此語，莫謗先師好。</p>
</div>
<div class='div-commentary'><p style="margin-left:1em">師云：衲子競頭紛紜，柏樹子話，則所尚者，豈非話柄？縱你識得趙州意，還須知有覺銕嘴，這一門限在。卓拄杖一下，云：今日要與光孝相見者，試道看。一僧纔出，師便打，僧掀翻香案，師直打趁出。</p>
</div>
<div class='div-orig'><p>趙州因僧問：狗子還有佛性也無？州云：無。</p>
</div>
<div class='div-commentary'><p style="margin-left:1em">師云：妙喜將僧問一節，至趙州荅無處止，令學者參，但透得無字，一切皆明。又五祖演和尚示眾云：狗子勝貓十萬倍，要須摟破南泉窠窟，掀翻趙老家私，再看五祖為甚麼平白地上分箇勝負？為復抑揚之語耶？為復故意扭捏耶？為復一期方便耶？若作如此見解，不惟不識五祖，要見南泉、趙州遠之遠矣，亦且嘔血有日在。古德一般提箇事，利害在甚麼處？法性不寬，波瀾不廣，不到七通八達，難以評量，古今卻不是一味，蓋抹得去的道理。不見道：當時摩竭國，幾喪目前機。</p>
</div>
<div class='div-orig'><p>趙州因侍者報大王來也，州云萬福大王者云未到在州云：又道來也。</p>
</div>
<div class='div-commentary'><p style="margin-left:1em">師云：侍者虛報軍情，趙州望敵輕進，直得雙鳳雲中扶輦下，六鰲海上駕山來。</p>
</div>
<div class='div-orig'><p>趙州因二僧相推不肯作第一座，主事白州，州曰：總教他作第二座事。曰：第一座教誰作州？曰：裝香著事。曰：裝香了也。州曰：戒香？定香、慧香、解脫香。</p>
</div>
<div class='div-commentary'><p style="margin-left:1em">師云：趙州著箇座元，於佛祖位上，使天下叢林無敢正坐規繩。自此一跌，直至于今，整理不起。還有人為法社正紀綱者麼？不必相推，請來相見。如無，則山僧擯卻聖僧去也。</p>
</div>
<div class='div-orig'><p>趙州因僧問：至道無難，惟嫌揀擇，是時人窠臼否？州曰：曾有人問，老僧直得五年分疏不下。</p>
</div>
<div class='div-commentary'><p style="margin-left:1em">師云：趙州古佛，尚且經年道不得，何況其餘？你們只管亂開大口旁僧哂之。師打三下，曰：舉似明眼人看。</p>
</div>
<div class='div-orig'><p>趙州勘臺山婆子。</p>
</div>
<div class='div-commentary'><p style="margin-left:1em">師云：趙州婆子，這僧以諸方判斷，互有勘破處。臺山一條路，直得七灣八曲，無所適從。不若這一隊漢總被臺山路勘破，合喫臺山路手中棒，這也免不得。依樣畫貓兒，還知麼？這婆子是箇老滑頭。佛來也恁麼道，祖來也恁麼道。趙州久經行陣的老將，豈是尋常行腳之流？這僧踏毘盧之頂，超佛祖之上。若論趙州，勘破婆子，蘇盧悉利娑，婆訶婆子。勘破趙州悉利蘇盧娑婆訶，這僧勘破婆子，蘇盧蘇盧娑婆訶，臺山勘破諸方悉利悉利娑婆訶僧云：和尚聻？師云：老僧罪過。</p>
</div>
<div class='div-orig'><p>趙州因有一婆子，令人送錢請轉藏經州受施利了，卻下禪床轉一匝，乃曰：傳語婆轉藏經<span class='corr'>已</span>竟，其人回，舉似婆婆曰：比來請轉全藏，如何秪為轉半藏？</p>
</div>
<div class='div-commentary'><p style="margin-left:1em">師云：趙州既受施利，許為轉藏，以不全轉，大失所望。歷來禪林諸大老拈頌批判，總為那半藏，欲補趙老之不足，細筭大藏之數卻也爭不多了？其餘只待星宿劫千佛出世以補之，或不能待，老僧不惜腕頭氣力，代為一二卻也。懶下禪床，更不能繞經周匝，極是省便分明記取數目，更不可謂老僧負汝也。</p>
</div>
<div class='div-orig'><p>趙州因僧問：承聞和尚親見南泉，是否？州云：鎮州出大蘿葡頭。</p>
</div>
<div class='div-commentary'><p style="margin-left:1em">師云：要見南泉則易，要見趙州則難；要見趙州則易，要見蘿葡則難。還有要見蘿葡者麼？請來與老僧相見。老僧賣身供養，他不見道：拾薪設食，乃至以身而為床座。</p>
</div>
<div class='div-orig'><p>金川操禪師請米和尚齋，不排座位。米一到，便展坐具禮拜，操下禪床。米乃坐操位，操卻席地而坐。齋畢，米便去，侍者曰：和尚受一切人供養，今日坐位被人奪卻。操曰：三日後來。即受敕，在三日後，米果來，曰：前日遭賊。</p>
</div>
<div class='div-commentary'><p style="margin-left:1em">師云：當時米和尚一到，便席地而坐，絕教金川上天無路，入地無門，直坐到樓，至如來出世，我那時再來與渠相見，以手斫額曰貓。</p>
</div>
<div class='div-orig'><p>湖南上林戒靈禪師，初參溈山，山曰：大德作甚麼來？林曰：甲冑全具。山曰：卸卻了來，與上座相見。林曰：卸了也。山咄曰：賊尚未打，卸作甚麼？林無對。仰山代曰：請和尚屏卻左右。溈山以手指曰：喏！喏！林後參永泰，方諭其旨。</p>
</div>
<div class='div-commentary'><p style="margin-left:1em">師云：且道上林悟溈山旨耶？悟仰山旨耶？若從溈山上悟來，甲冑何在？若從仰山上悟來，試問仰山：還曾屏卻也未？若總不恁麼，從自<span class='corr'>己</span>領得，卸卻箇甚麼？或曰：和尚何得以<span class='corr'>己</span>方人？以手指曰：喏！喏！</p>
</div>
<div class='div-orig'><p>溈山上堂，僧出曰：請和尚說法。溈曰：我為你得徹困也。僧禮拜。</p>
</div>
<div class='div-commentary'><p style="margin-left:1em">師曰：須知溈山未上堂，早<span class='corr'>已</span>徹困也。</p>
</div>
<div class='div-orig'><p>溈山一日喚院主，主便來，溈曰：我喚院主，汝來作甚麼？主無對。又令侍者喚第一座來，座便至，溈曰：我喚第一座，汝來作甚麼？座亦無對。</p>
</div>
<div class='div-commentary'><p style="margin-left:1em">師云：若是不來，有違師命。隨喚而至。又觸師嫌<span class='corr'>已</span>後，第一座師自下堂，見他便了。</p>
</div>
<div class='div-orig'><p>溈山一日見劉銕磨來，溈曰：老牸牛！汝來也。磨曰：來日臺山大會齋，師還去麼？溈放身作臥勢，磨便出。</p>
</div>
<div class='div-commentary'><p style="margin-left:1em">師云：溈山被銕磨一問，直得倒街臥路，牛馬踐踏，總不顧也。且道大會齋？還去不去？到來日再看。</p>
</div>
<div class='div-orig'><p>溈山與仰山行次，指前枯樹問仰山云：前頭是甚麼？仰云：只是枯樹子。溈卻問耘田翁翁，亦云：枯樹子。溈云：這耘田翁向後亦有五百眾。</p>
</div>
<div class='div-commentary'><p style="margin-left:1em">師云：溈山作恁麼語話，耘田翁未肯點頭在。</p>
</div>
<div class='div-orig'><p>雲巖掃地次，道吾曰：太區區生。巖曰：須知有不區區者。吾曰：恁麼則第二月也。巖豎起掃帚曰：是第幾月？吾便休去。玄沙曰：正是第二月。</p>
</div>
<div class='div-commentary'><p style="margin-left:1em">師云：雲巖果是第二月，玄沙只見第二月，爭者不是，辨者不真。所以道：吾休去。</p>
</div>
<div class='div-orig'><p>靈雲志勤禪師見桃花悟道，有偈呈溈山云：三十年來尋劍客，幾回落葉又抽枝。自從一見桃花後，直至如今更不疑。溈覽偈詰其所悟，乃符契囑曰：從緣悟得，永無退失，善自護持。玄沙聞，云：諦當！甚諦當！敢保老兄未徹在。</p>
</div>
<div class='div-commentary'><p style="margin-left:1em">師云：靈雲若不是玄沙，幾被桃花誤了一生，溈山也是憐兒不覺醜。或有問老僧：靈雲未徹，在甚麼處？曰：不妨疑著。</p>
</div>
<div class='div-orig'><p>仰山在溈山為直歲，作務歸，溈問：甚處來？仰曰：田中來。溈曰：田中多少人？仰插鍬乂手而立。溈曰：今日南山大有人刈茅。仰拔鍬便行。</p>
</div>
<div class='div-commentary'><p style="margin-left:1em">師云：作務歸來，父子酬唱，直得填溝塞壑，無處出頭。雪竇道：仰山被溈山一問，直得無繩自縛，死去十分。還知仰山麼？偶行花下路，驚起樹頭鶯。</p>
</div>
<div class='div-orig'><p>臨濟見僧來，舉起拂子，僧禮拜，濟便打。又有僧來，濟亦舉起拂子，僧不顧，濟亦打。又僧來參，濟舉拂子，僧曰：謝和尚指示。濟亦打。</p>
</div>
<div class='div-commentary'><p style="margin-left:1em">師云：有賓有主，有照有用。其中一棒超諸佛之先。一棒為列祖頂門。一棒撐天拄地。試揀點看。旁僧云。這老漢向這裏分先分。後論佛論。祖師便打。</p>
</div>
<div class='div-orig'><p>臨濟問僧：甚處來？曰：定州。濟拈棒，僧擬議，濟便打，僧不肯。濟曰：<span class='corr'>已</span>後遇明眼人去在。僧後參三聖，纔舉前話，三聖便打，僧擬議，聖又打。</p>
</div>
<div class='div-commentary'><p style="margin-left:1em">師云：竹上泉通竹下水，澗東花發澗西紅。</p>
</div>
<div class='div-orig'><p>三聖慧然禪師至仰山，山問：汝名甚麼？聖曰：慧寂山。曰：慧寂是我名，聖曰我名慧。然山大笑。</p>
</div>
<div class='div-commentary'><p style="margin-left:1em">師云：仰山向虛空裏穵縫三聖煉石補天。陳希夷一覺睡千年至今不知。直是好笑。</p>
</div>
<div class='div-orig'><p>三聖上堂云：我逢人即出，出則不為人。便下座。興化云：我逢人則不出，出則便為人。</p>
</div>
<div class='div-commentary'><p style="margin-left:1em">師云：三聖不為人，不知誤卻多少人，興化便為人，不知誤卻多少人。還有不誤者麼？相看兩不厭，惟有敬亭山。</p>
</div>
<div class='div-orig'><p>桐峰庵主僧問：和尚這裏忽遇大蟲來時如何？主便作大蟲吼，僧作怖勢，主大笑。僧曰：這老賊！主曰：爭奈老僧何？</p>
</div>
<div class='div-commentary'><p style="margin-left:1em">師云：桐峰不用棒，所以妙。這僧不用喝，所以妙桐峰大笑，這僧亦大笑。梁山泊裏稱豪傑，看來都是不良人。</p>
</div>
<div class='div-orig'><p>夾山將示滅，垂語洛浦曰：石頭一枝，看看即滅矣。浦曰：不然。山曰：何也？浦曰：他家自有青山在。山曰：苟如是，即吾宗不墜矣。</p>
</div>
<div class='div-commentary'><p style="margin-left:1em">師云：石頭一枝，有賴洛浦。此語墜吾宗者，惜夾山後語。減價賣絲帛，兒孫盡布衣。</p>
</div>
<div class='div-orig'><p>白頭因參韶山。山問。莫是多口白頭因麼。因曰不敢。山曰。多少口。曰通身是。山曰。尋常向甚麼處屙。曰。向韶山口裏屙。山曰。有韶山口即得。無韶山口。向甚麼處屙。因無語。山便打。</p>
</div>
<div class='div-commentary'><p style="margin-left:1em">師云：撥艸蛇，傷惹火燒身恁麼人，在在有之。因禪多口，直得閉殺；韶山無口，直得屙殺。</p>
</div>
<div class='div-orig'><p>巖頭一日參德山，方跨門，便問：是凡是聖？山便喝，巖便禮拜。有人舉似洞山，山曰：若不是奯公，大難承當。巖曰：洞山老人不識好惡，錯下名言，我當時一手抬一手搦。</p>
</div>
<div class='div-commentary'><p style="margin-left:1em">師云：還是洞山錯？巖頭錯。復云：德山有定乾坤的句，巖頭握閫外之威，權雖二大老，猶不免千秋之下遭人揀點。且看他罅漏必竟在甚麼處？</p>
</div>
<div class='div-orig'><p>雪峰普請次，路逢一獼猴，峰曰：人人有一面古鏡，這箇獼猴亦有一面古鏡。三聖曰：曠劫無明，何以彰為古鏡？峰曰：毛生也。聖曰：這老漢著甚麼死急！話頭也不識。峰曰：老僧住持事繁。</p>
</div>
<div class='div-commentary'><p style="margin-left:1em">師云：好一面古鏡，被二大老椎得粉碎，直至如今，要箇完全也難得。一僧曰：老漢又恁麼去也。師云：老僧罪過。</p>
</div>
<div class='div-orig'><p>雪峰因僧問：聲聞見性，如夜見月；菩薩見性，如晝見日。未審和尚見性如何？峰打三下。後問巖頭，頭打三掌。</p>
</div>
<div class='div-commentary'><p style="margin-left:1em">師云：雪峰打，巖頭打。若論見性，如隔羅縠在。</p>
</div>
<div class='div-orig'><p>雪峰上堂云：南山有一條鱉鼻蛇，汝等諸人切須好看。長慶出曰：今日堂中大有人喪身失命。雲門以拄杖攛向峰前，作怕勢。有僧舉似玄沙，沙曰：須是稜兄始得。雖然如是，我即不然。曰：和尚作麼生？沙曰：用南山作麼？</p>
</div>
<div class='div-commentary'><p style="margin-left:1em">師云：雪峰毒氣薰蒸，長慶拚命挨拶，雲門矢上加尖，堪作甚麼話？玄沙用南山作麼？巧不如直。然雖如是，即今還有不被其所薰者麼？不妨出來與老僧相見。罷罷，救得來<span class='corr'>已</span>是不堪了也。</p>
</div>
<div class='div-orig'><p>雪峰上堂云：盡大地撮來如粟米粒大，拋向面前，漆桶不會，打鼓普請看。</p>
</div>
<div class='div-commentary'><p style="margin-left:1em">師云：會得則埋身千丈，不會則遍地塵埃。</p>
</div>
<div class='div-orig'><p>雪峰上堂云：諸上座！望州亭與汝相見了也，烏石嶺與汝相見了也，僧堂前與汝相見了也。</p>
</div>
<div class='div-commentary'><p style="margin-left:1em">師云：請和尚下涅槃堂裏去。</p>
</div>
<div class='div-orig'><p>北院通禪師問夾山曰：目前無法，意在目前，不是目前法，非耳目之所到，豈不是和尚語？山曰：是。院乃掀倒禪床，乂手而立；山起打一拄杖院，乃下去。</p>
</div>
<div class='div-commentary'><p style="margin-left:1em">師云：夾山好拄杖，秪是分付遲了。待北院問到，豈不是和尚語處？便打。此時北院縱有神用，也措手不及。雖然如是，北院待夾山打一下，始行是何意？思弄玉<span class='corr'>已</span>隨蕭史去，丹青留與後人狂。</p>
</div>
<div class='div-orig'><p>芭蕉慧清禪師，上堂，拈拄杖云：你有拄杖子，我與你拄杖子；你無拄杖子，我奪卻你拄杖子。靠拄杖，下座。</p>
</div>
<div class='div-commentary'><p style="margin-left:1em">師云：老僧即不然，你有拄杖子，不是我與的，你無拄杖子，不是人奪你的與不得，奪不得善用則敲骨打髓，不善用則當面著賊。芭蕉滯貨，只好靠壁。</p>
</div>
<div class='div-orig'><p>玄沙師備禪師問鏡清：教中道：不見一法為大過惡。且道不見甚麼法？清指露柱云：莫是不見這箇法。沙曰：淛中清水白米從汝喫，佛法未夢見在。</p>
</div>
<div class='div-commentary'><p style="margin-left:1em">師云：玄沙幸遇鏡清，若是箇返躑的漢，那裏容得我常見欺敵者亡。</p>
</div>
<div class='div-orig'><p>雲門到洞巖，巖問：作甚麼來？門云：親近和尚來。巖曰：亂走作麼？門曰：蹔時不在。巖曰：知過即得。門曰：亂走作麼？</p>
</div>
<div class='div-commentary'><p style="margin-left:1em">師云：得便宜處失便宜。</p>
</div>
<div class='div-orig'><p>雲門問臥龍：明<span class='corr'>己</span>底人還見有<span class='corr'>己</span>麼？龍曰：不見有<span class='corr'>己</span>始明得<span class='corr'>已</span>。又問：長連床上學得底是第幾機？龍曰：是第二機。曰：如何是第一機？龍曰：緊峭草鞋。</p>
</div>
<div class='div-commentary'><p style="margin-left:1em">師云：錦包特石，銕裏綿團。</p>
</div>
<div class='div-orig'><p>雲門聞齋鼓，曰：鼓聲咬破七條。乃指僧曰：抱取貓兒來。良久，曰：且道鼓因甚置得？眾無對，乃曰：因皮置得。我尋常道：一切聲是佛聲，一切色是佛色，盡大地是箇法身，枉作佛法知見。如今柱杖但喚作拄杖，見屋但喚作屋。</p>
</div>
<div class='div-commentary'><p style="margin-left:1em">師云：鼓因皮置得拄杖，喚拄杖屋喚屋，瞎卻雲門一眾眼即得，如何瞎卻天下人眼？</p>
</div>
<div class='div-orig'><p>雲門云：光不透脫，有兩般病：一切處不明，面前有物是一；又透得一切法空，隱隱地似有箇物相似，亦是光不透脫。又法身亦有兩般病：得到法身，為法執不忘，<span class='corr'>己</span>見猶存，坐在法身邊是一；直饒透得法身去，放過即不可，子細點檢將來，有甚麼氣息亦是病。</p>
</div>
<div class='div-commentary'><p style="margin-left:1em">師云：世尊三昧，迦葉不知；迦葉三昧，阿難不知；阿難三昧，商那和脩；不知佛祖三昧，眾生不知；眾生三昧，山河大地不知燈籠三昧露柱不知打破情識窠臼，掀翻從前鬼窟柏樹子開花虛空粉碎。且道是三昧是病？若撿點得出，好參雲門禪。撿點不出。不免髑髏前見鬼，試商量看。</p>
</div>
<div class='div-orig'><p>雲門垂語云：人人盡有光明在，看時不見暗昏昏。作麼生是諸人光明？自代云：廚庫三門。又云：好事不如無。</p>
</div>
<div class='div-commentary'><p style="margin-left:1em">師云。雲門代兩語一語。水裏拈星。一語山頭張網。大唐國裏打鼓。新羅國裏鳴鐘料。掉沒交涉。請歸堂喫茶。</p>
</div>
<div class='div-orig'><p>雲門拈杖云：凡夫實謂之有，二乘析謂之無，圓覺謂之幻有，菩薩當體即空。衲僧家見拄杖，便喚作拄杖，行但行，坐但坐，不得動著。</p>
</div>
<div class='div-commentary'><p style="margin-left:1em">師拈拄杖云。凡夫二乘緣覺菩薩。總向這裏著倒。直得行不得。坐不得。動不得。靜不得。擲下云。如今拋向東洋大海裏。免教向這枯木上生枝生葉。</p>
</div>
<div class='div-orig'><p>雲門因僧問：樹凋葉落時如何？門云：體露金風。</p>
</div>
<div class='div-commentary'><p style="margin-left:1em">師云：釋迦老子無事向水中撈月，達磨祖師有手，只可擎空，挨得黃檗痛棒。再到睦州，折腳三箇毬子，一時輥來四下藤條好稱禪佛豎拂子云：雲門大師來也。你若向體露金風上見崖州萬里。</p>
</div>
<div class='div-orig'><p>雲門問嶺中順維那：古人豎起拂子，放下拂子，意旨如何？順曰：拂前見，拂後見？門曰：如是！如是！師後舉問僧：你道當初諾伊？不諾伊？僧無對。門曰：可知禮也。</p>
</div>
<div class='div-commentary'><p style="margin-left:1em">師云：和尚也須防護口業好。</p>
</div>
<div class='div-orig'><p>雲門上堂。拈起拂子云。這裏得箇入處去。捏怪也。日本國裏說禪。三十三天有箇人出來喚云。特舍兒擔枷過狀。</p>
</div>
<div class='div-commentary'><p style="margin-left:1em">師云：是時，諸天子雨曼陀羅花、摩訶曼陀羅花、曼殊沙華、摩訶曼殊沙華、旃檀香風，悅可眾心，漆桶不快，請過一邊。</p>
</div>
<div class='div-orig'><p>雲門上堂。眾集門。以拄杖指面前曰。乾坤大地微塵諸佛。總在裏許。爭佛法覓勝負。還有人諫得麼。若無人諫得。老漢為你諫看。僧曰。請和尚諫門。曰。這野狐精。</p>
</div>
<div class='div-commentary'><p style="margin-left:1em">師云：這老漢挾勢陵人取面鏡來，請老漢試照看。且道面皮厚多少？</p>
</div>
<div class='div-orig'><p>雲門上堂：眼睫橫亙十方，眉毛上透乾坤，下透黃泉，須彌塞卻汝咽喉。還有人會得麼？若有人會得，拽取占波國，共新羅鬥額。</p>
</div>
<div class='div-commentary'><p style="margin-left:1em">師云：上南京船，往福建去，北京人來，為甚麼不得江西信？試道看。</p>
</div>
<div class='div-orig'><p>風穴延沼禪師，上堂云：若立一塵，家國興盛，野老顰蹙；不立一塵，家國喪亡，野老安帖。於此明得，闍黎無分，全是老僧；於此不明，老僧即是闍黎。闍黎與老僧，亦能悟卻天下人，亦能瞎卻天下人。欲識闍黎麼？右邊一拍曰：這裏是。欲識老僧麼？左邊一拍曰：這裏是。</p>
</div>
<div class='div-commentary'><p style="margin-left:1em">師云：喫官酒，臥官街，當處死，當處埋。妙手，何須誇板拍？三台須是大家推。</p>
</div>
<div class='div-orig'><p>明招德謙禪師在疾，一日，國泰深和尚來問疾，侍者通報云：深師叔來。明乃令請入方丈，明曰：阿㖿！阿㖿！深師叔救取老僧。深云：和尚有什麼救處？明舉頭一覷，云：咦！眼子！烏㖀㖀地，依前是舊時。深上座乃回身面壁，便不相見。</p>
</div>
<div class='div-commentary'><p style="margin-left:1em">師云：高聲喚侍者拏湯來。復云：苦哉！屈哉！</p>
</div>
<div class='div-orig'><p>明招與僧擁罏，僧問：目前無法，意在目前，不是目前法，非耳目所到。那句是主，那句是賓？明指火罏曰：與我向此中拈一莖眉毛，得麼？僧曰：非但學人，盡大地人喪身失命。明曰：汝因甚麼自把髻投衙？</p>
</div>
<div class='div-commentary'><p style="margin-left:1em">師云：前不搆村，後不搆店，且幸留得箇火罏子。</p>
</div>
<div class='div-orig'><p>招慶道匡禪師，於中路按拄杖問僧云：上窟泥？下窟泥？僧云：上窟泥。招打一棒。又問一僧，僧云：下窟泥。招亦打。又問明招招放下泥擔乂手云：請師鑑。招便休。</p>
</div>
<div class='div-commentary'><p style="margin-left:1em">師云：上窟也，打下窟也打，放下泥擔便休去。好不了事。且道是賞伊？是罰伊？若撿點不出，也與你一拄杖。</p>
</div>
<div class='div-orig'><p>大龍智洪禪師，僧問：色身敗壞，如何是堅固法身？龍曰：山花開似錦，澗水碧如藍。</p>
</div>
<div class='div-commentary'><p style="margin-left:1em">師云：試問大龍還曾夢見堅固法身麼？</p>
</div>
<div class='div-orig'><p>廣德周禪師因僧問：教中道：阿逸多不斷煩惱，不脩禪定，佛記此人成佛無疑。此理如何？廣曰：鹽又盡，炭又無。曰：鹽盡炭無時如何？廣曰：愁人莫向愁人說，說向愁人愁殺人。</p>
</div>
<div class='div-commentary'><p style="margin-left:1em">師云：不是問津來洞口，安能遊遍武陵春？</p>
</div>
<div class='div-orig'><p>洞山守初禪師，參雲門，門問：近離甚處？初云：查渡。門云：夏在甚麼處？初云：湖南報慈。門云：幾時離彼？初曰：八月二十五。門曰：放汝三頓棒。初明日卻上問訊：昨日蒙和尚放三頓棒，不知過在甚麼處？門曰：飯袋子！江西、湖南便恁麼去。初於言下大悟。</p>
</div>
<div class='div-commentary'><p style="margin-left:1em">師云：雲門到這裏也把不住，使人上頭上臉會見老胡一枝掃土而盡。</p>
</div>
<div class='div-orig'><p>洞山初示眾云：言無展事，語不投機，乘言者喪，滯句者迷。於此四句語中見得分明也，作箇脫灑衲僧，根椽片瓦粥飯因緣，堪與人天為善知識，於此不明，終成莽鹵。</p>
</div>
<div class='div-commentary'><p style="margin-left:1em">師云：夜夢不吉，題破在壁。君子讀過，化為大吉。</p>
</div>
<div class='div-orig'><p>洞山因都監大保問。眼處入正受。諸塵三昧起。此意如何。洞山云。洞山茶碗裏。有太保太保茶碗裏有洞山。太保無語。卻將此語問谷隱。隱云。不落無言說問延慶。慶云。喚甚麼作三昧。</p>
</div>
<div class='div-commentary'><p style="margin-left:1em">師云：一箇老婆禪、一箇新婦禪、一箇女兒禪，總被太保折倒了也。</p>
</div>
<div class='div-orig'><p>奉先深禪師，同明和尚到淮河，見人牽網，有魚從網透出，深曰：明兄俊哉！一似箇衲僧相似。明曰：雖然如此，爭如當時不撞入網羅好？深曰：明兄！你欠悟在。明至中夜方省。</p>
</div>
<div class='div-commentary'><p style="margin-left:1em">師云：一年被蛇咬，三度怕爛草。</p>
</div>
<div class='div-orig'><p>首山省念禪師，因僧問：如何是佛？山曰：新婦騎驢阿家牽。曰：未審此語甚麼句中收？山？曰：三玄收不得，四句豈能該？曰：此意如何？曰：天長地久，日月齊明。</p>
</div>
<div class='div-commentary'><p style="margin-left:1em">師云：欽深淵默漆雞頭，大將軍除壁虱。</p>
</div>
<div class='div-orig'><p>龍濟紹修禪師示眾云：具足凡夫法，凡夫不知；具足聖人法，聖人不會。聖人若會，即是凡夫；凡夫若知，即是聖人。此語具一理二義。若人辨得，不妨於佛法中有箇入處；若辨不得，莫道不疑。</p>
</div>
<div class='div-commentary'><p style="margin-left:1em">師云：辨得來也是艸裏漢，辨不來也是艸裏漢。龍濟不敢批評，請自領去。</p>
</div>
<div class='div-orig'><p>法眼禪師因僧問：聲色兩字，甚麼人透得？眼即謂眾曰：諸上座！且道這僧還透聲色也未？若會此僧問處，透聲色也不難。</p>
</div>
<div class='div-commentary'><p style="margin-left:1em">師云：平地上死人無數。</p>
</div>
<div class='div-orig'><p>石霜諸禪師問英首座：近離甚處？英曰：金鑾。霜曰：去夏在甚處？英曰：金鑾。霜曰：前夏在甚處？英曰：金鑾。霜曰：先前夏在甚處？英曰：和尚何不領話？霜曰：我不能勘得汝，教庫下供過奴子來勘，且點一碗茶來，與汝濕口。</p>
</div>
<div class='div-commentary'><p style="margin-left:1em">師云：石霜不柰這擔板漢何只得打箇懸空觔斗？何不與渠本分艸料？趕出山門絕教渠，一世向金鑾坐著。</p>
</div>
<div class='div-orig'><p>大愚芝禪師示眾云：三世諸佛不知有，狸奴白牯卻知有。乃拈拂子云：狸奴白牯總在這裏，放光動地，何為如此？兩段不同。</p>
</div>
<div class='div-commentary'><p style="margin-left:1em">師云：大愚拈箇狸奴白牯，還曾夢見麼？</p>
</div>
<div class='div-orig'><p>大愚因僧問：通身是眼，口在甚麼處？愚曰：三跳。僧曰：不會。愚曰：章底詞秋罷，歌韻向春生。</p>
</div>
<div class='div-commentary'><p style="margin-left:1em">師云：大愚果有懸河之辨，爭奈這僧無眼。</p>
</div>
<div class='div-orig'><p>舒州法華全舉禪師，到瑯琊覺和尚處，琊問：近離甚處？華曰：兩浙。曰：船來？陸來？華曰：船來。曰：船在甚處？華曰：步下。曰：不涉程途一句作麼生道？華以坐具摵一摵曰：杜撰長老，如麻似粟。拂袖而出。琊問侍者：此是甚麼人？者曰：舉上座。琊曰：莫是舉師叔麼？先師教我尋見伊。遂下旦過，問：上座莫是舉師叔麼？莫怪適來相觸忤。華便喝。復問：長老何時到汾陽耶？曰：某時到。華曰：我在浙江早聞你名，元來見解秪如此，何得名播寰宇？琊遂作禮曰：某甲罪過。</p>
</div>
<div class='div-commentary'><p style="margin-left:1em">師云：妙喜曰：賓則始終賓，主則始終主。二大士驀劄相逢，主賓互換，直下發明臨濟心髓。苟非徹證向上巴鼻，具出常情正眼，未免作得失論量。復引雲門問洞山：近離甚處？曰：查渡。夏在甚處？曰：湖南報慈，幾時離彼？曰：八月二十五。門云：放你三頓棒為證。大慧法眼精明，鑑徹千古，使法華瑯琊輝騰，末後石霜克賓，亦得之以發揚，不合為蛇，添足具眼者，試揀點看。</p>
</div>
<div class='div-orig'><p>法華示眾云：釋迦不出世，達磨不西來，佛法遍天下，談玄口不開。</p>
</div>
<div class='div-commentary'><p style="margin-left:1em">師云：法華龍頭蛇尾。</p>
</div>
<div class='div-orig'><p>天衣義懷禪師，示眾云：古人云：五蘊山頭一段空，同門出入不相逢，無量劫來賃屋住，到頭不識主人翁。有老宿拈云：既不識他，當初問甚麼人賃屋恁麼拈，也太遠在。何故？須知死人路上有活人出身處，活人路上死人無數，那箇是活人路上死人無數？那箇是死人路上活人出身處？若撿點得分明，拈卻炙脂帽子，脫卻鶻臭布衫。</p>
</div>
<div class='div-commentary'><p style="margin-left:1em">師云：辨金鋀分玉石。還他天衣。古佛不解出身者。不免向鬼窟裏作活。計這裏甄別得出。正好戴卻炙脂帽子。穿卻鶻臭布衫。且道與古人是同是別？</p>
</div></div>
</div><!-- end of div[@id='body'] -->
</body></html>