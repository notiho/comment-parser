<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三宜盂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>三宜盂禪師語錄卷二</p><p class="byline">住雲門顯聖寺門人淨範編</p><p class="byline">山陰嗣法弟子祁淨超較訂</p><p class="head1">住越州雲門顯聖禪寺語錄</p>
<p>解制上堂。諸兄弟！山僧一往來，豎拂子敲香几鼓兩片皮，總道是三江人唱曲，爾等都不在意，且莫說起。只如爾等上來下去打坐經行，松風竹韻，鳥語泉聲。若是有血氣底漢，聞見便好，通身汗下，如何就像箇廚下木魚子終日喚人喫粥喫飯，自<span class='corr'>己</span>一粒也咬不著，豈不慚惶殺人？又有箇漢，如登秦望山，見箇平坡處，便乃坐定，還要擉瞎釋迦眼睛，有甚明星可睹？抹殺三世諸佛，有甚菩提可成？大盡三十，小盡廿九。殊不知有極則事，誠為可惜。今日臨行之際，別無他說，秖要箇本道底公驗，印信分明到前途去，被人盤詰，不致差訛，山僧不免兩手分付去也。擿拄杖，下座。</p>
<p>上堂。殘月如鉤，柳青谿堰，把住則霜風凜冽，放行則桃花人面。若究到露柱燈籠，釋迦老子猶隔一線。</p>
<p>赴弔佛日請上堂。扁舟薄暮上亭皋。風颯颯雨瀟瀟。昔人<span class='corr'>已</span>乘黃鶴去。空教孺子淚如潮。松窗一夜聽。鳴條寒入裘貂往事且置。秖如諸兄們。鎮日在黃鶴山下。只恁麼食息。興居認渥洼池為滄海將僊姑洞作窠臼。堪作甚麼。若據山僧。何不向玉門山挨身而入。便截斷了。杜長老悟道松。有甚麼半青半黃鏟去了。懷禪師葛藤椿。管甚麼一枯一榮。然後可以將黃鶴峰放在缽盂裏。玉屏山納在龍藏中。到這裏方有一條擇木嶺底出路。任你象王行獅子吼。豈不慶快。然雖如是。有箇漢中途把住。要問你。近來佛日法道如何作麼。秪對。梅花掩露潸潸淚。夜來邪月上欄干。</p>
<p>上堂。陝府銕牛轉作嘉州大象，本是一版，印出看來，卻成兩樣。觀音菩薩飽食胡餅憨布袋膨脝氣脹葛藤樁子重新舉，無端笑倒天台拄杖。且道笑箇甚麼？春風是處有香來，鷓鴣啼在花枝上。</p>
<p>武林宗會菴結制上堂。丁一卓二雨七長五。風送殘雲月沈。前浦諸仁蹋步向前問長問短。只見山僧是箇賣糖老兒。卻拏了些銹釘爛銕。到這裏討箇甜頭。那知山僧向陳年布包中取出些老鼠藥來撒向面前。你也不問。好歹取放。口中忙忙捄得轉來。不是耳聵眼盲。便是手攣腳跛。誠可惜許。山僧恁麼舉揚。不甘者秖道。和尚是箇人。原來是箇貨郎兒。顧左右云。大眾。人家須是自家做。有錢何處不家鄉。莫教倚他門戶傍。他牆剛被時人嗔。作郎參。</p>
<p>上堂。法王法令超群生。嘗以法財施一切。以拂子左拂左顧云：漫空匝野。右拂右顧云。填溝塞壑。然雖如是。有箇漢總不恁麼。他也彌綸八極融貫十方。奴呼諸佛。婢視列祖。向刀鎗林裏過。不損一毛。蹈水赴火。不焦不溼。地獄天堂繫屬他不得。所到之處隨分拈。一毛一粒一塵一沙。可以富稱敵國貴比王侯。今日檀那在匕箸上。顯大神通盤盂中作大佛事。要使大家親見一回光明烜赫耀古騰今。山僧今日不妨為渠拈出。拍案一下云。驪龍珠在手。何處不稱尊。</p>
<p>上堂。如是身空法亦空，千差品類悉皆同，大眾！這箇空字陶淵明飲酒蘇子瞻臉紅棕，鞋竹杖自西自東，籃輿最愛秋光好，歷遍桃花楊柳風。</p>
<p>上堂。秉金剛王寶劍。才可殺活臨時。開摩醯首羅眼。方有定乾坤句子。倔起於艸莽之間。開闢于垂絕之世。差珍異寶隨處受用。壽量光明本自天成。毘盧遮那不與方乎境界。無量壽佛那共論乎。短脩等閑垂一機一境立一事一法皆可美流萬世譽播。今時丈夫漢都不分外。但山僧從來與這些窠臼無緣。如鍼氈石壁相似。不惟無縫罅可入。亦且坐住不得。蓋為資性魯鈍。自幼失師友之教。迄今老大無成。所以四十年來。墨突不黔。孔席不煖。奔馳雲水之間。嘯傲煙霞之際。有時與林處士把臂孤山麓。有時與韜光師話會。冷泉亭不意寒蟲蟄戶不緊被業風吹。到宗會這裏。與諸仁者眉毛廝結。搆海大冤讎。你一箇箇頭角崢嶸。山僧秖可慚惶有分。今日眾居士。又把山僧逼拶。到寶華座上人天眾前。其奈腹中原無一點墨水。驀展兩手云。教我說箇甚麼。蒼天蒼天大眾。八十婆婆舊話頭。買些脂粉賣風流。招人談笑惹人羞。只得無言下翠樓。以袖掩面踊身。下座。</p>
<p>上堂。一聲雞唱五更中，多少英靈一夢同。卻怪道人閒理會，樓頭又打曉來鐘。遂擊拂一下，下座。</p>
<p>上堂。僧問。鳥啼華笑風動塵起。明明西來意。為甚學人不會。師云。爭怪得老僧。僧顧左右。師一喝。僧云。一般清意味。料得少人知。師乃豎拂子云。大眾會麼。一般清意味。料得少人知。若真師子兒。不入他群隊提持佛祖命脈開張向上。綱宗移星轉斗緯地。經天橫衝直撞左右。逢原向肉案頭。展具酒樓上闖席憨布袋十字街等人。豐干老方丈中。養虎袈裟裏艸鞋。赤腳下桐城。得大自在。如風奮迅三昧。所以測識他不得名目他。不得趨向他不得。比擬他不得。如水中木。不住此岸。不住彼岸。不著中流順流而入薩婆若海三昧海智慧海。福德海壽量海神通光明海。此也是你本有底。山僧到這裏添減他一絲毫不得。適有一事與諸人商量。僧問趙州。至道無難。唯嫌揀擇。豈不是時人窠臼。州云。曾有人問。老僧直得五年分疏不下。拈拄杖卓一下橫几上。乃屈指云。一祖摩訶迦葉。一祖阿難。三祖商那和脩四祖優波鞠多。喝一喝云。若不喝住。數到明朝。擿拄杖顧左右云。漆桶不快。</p>
<p>上堂。密室深閨不見人，縱然桃李未逢春。偶來月下調絃管，隔院梅華照比鄰。豎拂子云：賊身<span class='corr'>已</span>露。</p>
<p>上堂。拈拄杖云：見麼？卓一下，云：聞麼？即此見聞非見聞，無餘聲色可呈君。舉拄杖云：此是體橫案。上云：此是用。箇中若了全無事，體用何妨分不分？所以一句能該八萬門，說甚麼雲門胡餅？一機迥超生死路，又何須趙老清茶？若是懸照妖鏡，秉昆吾刀，坐斷十方，冶鑄古今，便見天平地成萬民樂業。諸仁者！不望你手段惡辣在毒蛇頭上抓癢猛虎口中分腥。但切莫向虛空中挖縫，頑石上栽華。今日好生底，向本位中去，鷺鷥腿蜘蛛腰，緊峭艸鞋結束將來山僧當頭點你一棒，你也須知痛癢始得。噓一聲云：摘楊華，摘楊華，蘇嚧悉唎吽泮吒。</p>
<p>上堂。遠山如黛，野水碧波。清漾斜橋隱隱聽雞鳴村舍竹籬門巷鷺鷥刷羽蘆汀征雁數聲嘹亮。風中簫，管短長，夜來月自凋桐上政黃牛橘皮湯止渴懶殘，師芋香。無樣髮，長藉艸，坐南曛白眼視公侯卿相化山老僧船子和尚堪笑箇不唧溜漢，擯出院又罰饡飯。總不若今朝善信，設伊蒲管，教你箇箇氣充腹脹，免使得窮廝煎餓廝悵喫飽了。經行似群蜚之鳥，打坐如土木之像。十洲春盡華凋殘，珊瑚枝頭紅日上。參。</p>
<p>上堂。一切聲是佛聲，一切色是佛色。鐘沈露曉煙光澀，清唳蘆汀鴻雁集，落葉打寒窗殘燈。一夕天寬地廣箇閒人攪動愁腸，如織誰相識？</p>
<p>上堂。捏不成團。一池冰映。水晶盤放無著處。碧琉璃月冬青樹。鳴條之風難為把捉。秦宮之火誰敢棲住。有時還漏泄。幽鳥蹋寒華。而共語。不意自然來。白雲覆青山。而淡泞離別處。伯仲同歡相逢時參商異處。日月非明。四時無序。蓋升沈者如幻。生滅者無住。山海不足以並其高深。太虛安能共乎寬裕。山僧到這裏。無可奈何。雙手度與你卻又不解。接羅列在眼前。你又看不見。放在口裏。你亦不解吞流入耳裏。你又不解聞。只得向糞掃堆頭拈一片黃葉來。你才接得便欲去。打鉼環釵釧。山僧亦無可奈何。良久云。懵懂者一任懵懂。惺惺者到底惺惺。</p>
<p>上堂。六般神用空不空，一顆圓光色非色。沈香亭畔牡丹風，師子巖前虎狼跡。百城煙水走天涯，投老歸來暗相惜。如今麤可立門庭，又被雷公打霹靂。擊拂子云：百事大吉。</p>
<p>上堂。中邑獮猴。長沙老虎。溈山水牯牛。南山鱉鼻蛇。為人為<span class='corr'>己</span>。撒沙撒土。金剛王劍。法堀爪牙。東涌西沒。隨處作主。總不如十字街頭石。敢當頂天立地。周匝十虛。終日叨叨呾呾。啀啀喍喍。絕沒箇人會得。縱然智如鶖子。辨若滿慈。到這裏也無。奈何他山僧不避腥羶。也有些子。只是諸人見得熟了。把將來不當箇事。眉毛落在缽盂裏。你便和飯吞下。鼻孔失卻茶。盞中你亦連水嚥下。總不知滋味香臭。山僧所以隨摟搜打摟搜屋上架屋樓上安樓收攝玄要主賓該羅君臣偏正。擊拂子三下云。俞任袁柳苗鳳花方。</p>
<p>至能仁寺請上堂。日月燈明佛、威音王佛、大通智勝佛。過去二萬億佛豎拂子云。此是萬仞崖千丈阬。攀攬者，跳躍者。悉皆近傍不得。蓋為搏積厚之風，盤清虛之漢，差排佛祖，鑄冶古今。實南金之一人而<span class='corr'>已</span>。吾烏得名言哉？昨來買櫂山陰依例晉謁。那知能仁法兄。鉤錐便利，雷電難期。團仁義忠信為栗棘蓬煆禪道佛法為金剛圈。其奈山僧荒疏<span class='corr'>已</span>久。到這裏直得吞又吞不下，透亦透不過。展兩手云：卻說箇甚麼來？拍案一下云。罷罷罷。休休休。樛木園裏能仁寺晒書臺上藏經。樓許玄度祁德侯。紅燈毬打紫燈毬。拂一拂子云：收。</p>
<p>上堂。萬象之中獨露身，呼不來，趁不去。金毛師子五彩鳳皇，毛羽可憐生。空將欲歸意，說與不行人。</p>
<p>圜戒上堂。阿難尊者不歷僧，秖地獄天子高超十地，豈知野鴨子飛過去也？隔江望見資福，剎竿橫趨不顧，猶隔津在。釋迦老子昨夜睹明星悟道，被山僧逐向他方世界外去。所以道：言前薦得屈我宗風句下分明沈薶。佛祖若是箇丈夫漢，斷乎不向人家門戶偎倚。揭開頂門，放出爍迦羅眼，拈卻髑髏，剖破孃生鼻孔，直得露迥迥地，虛空與鍼眼同寬世界與古鏡不二，然後拈瓦礫土塊，便好作無邊佛事，放無量光明，度無量眾生，一一眾生得無邊三昧，得無邊智慧，得無邊神通，卻笑長汀布袋裏貯百億香水海。百億須彌盧盧舍那如來於摩醯首羅天王宮，對千釋迦，傳佛大戒，道戒如明日月，亦如瓔珞珠，微塵菩薩眾，繇是成正覺。被山僧將布袋子撦得粉碎，喝散大眾，彌勒菩薩也只得呵呵大笑云：鯨吞海水盡，露出珊瑚枝。</p>
<p>上堂。無縫塔蓋，覆官家；喫油餈，難瞞土地。三世諸佛，有智而沈下寮；黧奴白牯，無德而居上位。直賤非賤，直貴非貴，總不若露柱燈籠善於和會。卓拄杖云：此是無諍三昧。</p>
<p>上堂。冬至有富家作酒，冬至無窮，漢數九，衲僧家向火曝背，呵腳呵手，忽豎拂子云：看看！波斯匿王於龍光佛所曾問此義，佛亦無說，王亦無聞，無說無聞，是名一義二義。放拂子云：雁棲湘浦月，船泊鑑湖霜。</p>
<p>上堂。公輸子木狗。司夜自行車供母，竟失其母，刻飛鳶七日而不下，其妙在關捩子也。諸仁不得圜活高蜚遠走者，關捩子撥不轉爾，我今為汝轉卻。遂拍案一下。</p>
<p>上堂。才有是非。紛然失心。等人不來。鬧市望河裏。失錢河裏。尋拈花旨。祖師心錯。將鋀石認黃金。以拂子作垂釣勢云。不如簑笠煙波叟。獨釣落華春水深。</p>
<p>解制上堂。山僧向居湖上。但見雲留峰頂。水滿堤塘。兩山開四序之華。六橋映五更之月。洎至宗會這裏。又見桑林池沼。野坫孤村。市井聞隔河之語。旁晚聽蕭寺之鐘。然則湖上之境不可移至宗會。宗會之事。不能置之湖濱。彼彼不相知。各各不相到物。各性住於一世。無有往來之理。故世尊三昧迦葉不知。迦葉三昧阿難不知。阿難三昧商那和脩不知。譬如水波浪。前際與後際。各各不相知。諸法亦如是。譬如大火聚。前燄與後燄。各各不相知。諸法亦如是。山僧今日破其籓籬。去其墻塹。拈五印土為新羅國。將兜率天為震旦。方十方世界融為一剎。各不留礙。亦不相參。來來來無所來曉。雲南陌白銀堆。去去去無可去。夜深葉落塘南樹。不來不去兩無交。華影橫窗月色嬌。一枕松風鶴夢醒。拂一拂云。飛過湖山十二橋。</p>
<p>結制上堂。蝸牛角上三千界，雲月谿山共一家，知是業緣無避處，不如隨分納些些。古人到恁麼田地，也秖是萬不得<span class='corr'>已</span>。山僧三十年前卻是我累著他，三十年後卻是他累著我，所以投老領眾，扶病渡江子細理會將來，東西、南北、上下四維，就是千佛出世，也是回避不得。山僧沒奈何，只得和康糶米，攙水賣油去也。豎拂子云：西余師子子、湖狗、雲門、胡餅、曹山酒，攝無量劫。為須臾頃撮十方世界針鋒首隨事建立，渾然大有噓一聲云：風來松頂，掀濤雲戴。遠山微皺。</p>
<p>上堂。擊拂子云：依無住本，建一切法。春風至而萬物萌動鯤化為鵬，摶風而上，幾幾萬里。鳳來儀而致祥，龍得雲而翀舉。山蒼蒼而韞玉，水含珠而瀦成。川滸風翔則風霜，蜚則霜露，翥則露，雨舞則雨。勃然而生，忽焉而萎。彫鏤萬物，彩繪群彙。心不可思，口不可議，杳不知其所以。三世千佛以虛空為口，須彌為舌，秖說得萬牛身中一毛頭許。歷代祖師有擎山舉鼎之力也。擔荷不起，總不若山僧這裏今老矣。盡收拾在骨董箱裏。乃袖拂子。下座。</p>
<p>上堂。僧問：向上一路，千聖不傳；向上一路，千聖不然。秖如五臺山上雲蒸飯，佛殿階前狗尿天，還是向上事向下事？師云：不傳。不然，陸地行船，僧作聽勢。云：依俙似曲才堪聽，又被風吹別調中。師乃曰：向上一路，千聖不傳；向上一路，千聖不然。真師子兒，難為話會。此也是破網兜風篾，籃挑水。自古及今，多少英靈豪傑，盡欲向生銕秤錘，白木砧杵上，求些五滋辣味，殊不知空花佛事，水月道場，與塵勞中顛倒妄想，都來是莊周一夢，幻住三昧。山僧今日提箇斷線傀儡，無燈影戲，直是好笑。大眾！蓼花紅蘆花白，扁舟一釣江天月霜。雁宿沙汀煙村明滅慚愧。老僧擿拂子云：無法可說。</p>
<p>寶福達姪九逵和尚請上堂。昔有僧問。十方薄伽梵。一路涅槃門。未審路頭在甚麼處？雲門酬機大奢乾峰荅他大嗇。奢則不便愚蒙嗇則不周。廣眾豎拂子云。顯聖這裏。九逵八達之路。其道坦坦。其平如底。君子所履。小人所視。一任你騎驢騎馬奔南走北經商負販來來往往秖是山僧于津口要路。要討箇本道公驗你。卻又眼[目*荅]眵地了無下落。山僧今日不若兩手分付。免使後來說長說短。以拂子畫一畫云。此是朱簽。拍案一下云：此是印信。良久，云：汝等還要討甚麼碗。下座。</p>
<p>上堂。拈拂子一縷。良久噓一聲云。可惜許秖此一絲豪。日月不足比其高明。四海不足方其深廣。超劫石而長齡。等虛空而不朽。正四序也。為華為實。為雪為霜。濟物類也。為瑞為祥。為霖為雨。若是立待搆去。坐待搆去。說甚麼趙州關。雲門關黃龍關。直是橫身而行掉臂而過。所以道。家國興盛野老寧怗地平天成。河清海晏。風不鳴條。雨不破塊。況進于此者。舉一念動一步。遊歷十方恒河沙世界。承事恒河沙諸佛。聞恒河沙諸佛所說玅法。證無量三昧門。得無量陀羅尼門。此也是你腳前腳後底事。有般漢只管提燈覓火家裏問程。山僧亦聽其自然。卻不道甕中走卻鱉。以拂子打圜相云。大眾。正覺山頭月一輪。不分晝夜照乾坤。昨宵拋向波心裏。自是魚龍不解吞。擊拂子三下。</p>
<p>果園請，上堂：欲識佛性義，當觀時節因緣。時節若至，其理自明，綠橘黃柑，未霜而摘，何異退華杏子，落地楊梅，滋味全無，徒增酸澀。既不能益于<span class='corr'>己</span>，又不可利于人。海外有蟠桃，一華一實，各三千年，果熟香飄，法利人天。若是嘗禪師，梅子雖熟吞得吐，不得甘蔗種一枝掃土而盡。須知有向上一著衲僧巴鼻，於此轉得身來，方堪受用。所以象骨山老漢拈一顆荔枝，塞斷天下人咽喉。有箇泰首座果子，方到口邊一口吞卻。是以祖師道：吾本來茲土，傳法救迷情。一華開五葉，結果自然成。豎拂子云：大眾華開也。且道成箇甚麼？菴摩勒，毘黎勒，訶黎勒。喝一喝，下座。</p>
<p>商韋緒居士捐軀死義大祥請，上堂，豎拂子云：會麼？百尺竿頭舍得性命，鍼鋒上也好走，馬陸地上也好行船。諸兄弟！你一往底秖抱得箇不哭孩兒，總不曾經過，毒拳、毒掌、惡棒、惡捶，所以臨敵而怯，見事而餒。你看他古來豪傑之士，從容就義，殺身成仁，視死如歸，不可枚舉。更看他肇法師就白刃似斬，清風巖頭老一吼，等若雷轟，有此等志勇，有如是氣骨，方堪紹述吾宗。刀山劍樹，縱身遊歷，鑊湯爐炭，自在縱橫。韋緒居士果然丈夫，方且操導禪師之權柄，跨師子尊者之閫閾，說甚麼三界塵勞，四生桎梏，更聽一偈，脫卻儒衣，著戰袍。丈夫身世等鴻毛佳筵，移到華間，飲一曲清歌月漸高。</p>
<p>上堂。遊江海涉山川。尋師訪道為參禪。自從認得曹溪路。有生死拈將來。我為汝了顧左右云。又恁麼去也。大眾。你不遠千里擔囊挈缽走諸方參尊宿。及乎到這裏鬥湊言語。問甚麼向上向下討。山僧頷下涎。何不將箇自<span class='corr'>己</span>。與你問端。一齊拋卻。更將山僧弄猴猻底圈套。與那繫驢。撅子拈放一邊。轉過位來。向枕頭邊床腳下。試一摸索看。或者偶然覓得箇夜光珠連城璧。豈不慶快平生即如今日眾善人。將七珍八寶和盤拓出。你們總用不著。更向山僧這裏鷹頭鶻腦寶籠兒裏看。縱使山僧拈與你卻又是他家之物。大眾。晝夜日月運行霜雪衰殺林藪禽會飛獸能走。一一天真本來自有王逸少能書。顧虎頭善畫。又何假他人之手。以拄杖舞云。東拋西擿。乃擲下云。臘月二十九。</p>
<p>解制上堂。那伽大定遊戲三昧春風堤上柳絲輕月上湖心清徹底缽盂裏洗。澡淨瓶中撒屎新婦禪女兒禪郎君子弟禪努目切齒。豈知那師子奮迅牛王哮吼。象王回踽擊拂子云。嘗把一聲歸去。笛夜深吹出瀟湘雨。</p>
<p>元旦上堂。年新月，新一紀二紀，世法佛法抹桌兒另起何呂施張朱秦尤許露結為霜，雲騰致雨。所以道：圓覺自性非性性，有循諸性起正月。悠悠二月，耕田使，牛三月花柳滿林。丘志士晚，聞道，聊以拙自脩，下文繁長，念佛回向，乃輪珠念佛。下座。</p>
<p>龍門石和尚，木主入祖堂，諸法姪請上堂，擊拂子云。此是虎穴龍淵鸞巢鳳窟，一切人無敢措足。除非沒量大人。方能移乾轉坤，喚東作西。所以道。向這裏去則易。向那邊來則難。二俱不立。中間不住一柄。石傘蓋覆無邊一脈耶。溪潤澤群。有旋拂云收。圓結果仍到此間。噓一聲云。雨餘泉響隔華谿。谿上芹芽長玉犀。大家相聚喫莖虀。隔林猶有鷓鴣啼。謾看白雪踏烏雞。</p>
<p>祈嗣請上堂：有時不恁麼，則迅雷疾電，等於秋蟲螢火；有時恁麼則驢鳴犬吠，鵲噪鴉啼，著著都有下落，故能額上掗摩醯首眼指上見金毛師子，向酒樓肉案城市山林，隨分作些去就。直使一箇箇氣衝宇宙不廢本業，行諸佛事，不似那釋迦老子闊大門庭，驚群駭眾。又道是瀾翻、海藏雲擁靈文使後來山精水怪，據曲盝木析楚分秦，大驚小怪稱鄭稱王。山僧日來偶作箇勾當，喜得露柱生兒節<span class='corr'>屆</span>。三朝朱居士特為弄璋之慶，邀爾輩仝作湯餅之賓，要使家業有承，先宗可繼。大眾！還識山僧作略麼？喝一喝，云：向疑春色偏桃李。自是根深子亦繁。</p>
<p>普門大士誕辰上堂：獨坐須彌峰，吸乾四海水，眼見則瞎，耳聽則聾。盡大地人，無敢近傍，就是雲門古佛。趙州傑出叢林，德山牙如劍樹，口似血盆，洞山橫抽寶劍，玅協弘通，這些老漢曾未動著一絲豪頭許。今日冠裳濟楚，四眾駢闐沒奈何，只得另開三徑，別啟偏門，以手招云：善男子來柳陌華街神歌社舞，艸褥苔茵拏，三道五反舌黃，鸝律音相鼓，觀音玅智力，能救世間苦。</p>
<p>上堂。日上海門東雲裏。越山無數。前村紅樹。欲與杏華相妒。橫橋野水。杖藜徐步。秖恁劉郎前度一切智智清淨。無二無二分、無別無斷故。</p>
<p>過漏澤寺上堂：非嘗之人，乃有非嘗之用，真師子兒，善師子吼，將南北二高峰取向秀州來。其或有之，移鴛湖彪湖，至金牛湖則不可近。有箇沒面目漢，把住關津不通水泄就。山僧到來，也要向他喉下取氣，更說甚麼煙雨樓[跳-兆+孛]跳上三十三天，東塔三塔解打懸空筋斗。且道為甚如此？良久，云：紙灰飛作白蝴蜨，血淚染成紅杜鵑，正是清明三月天。喝一喝。</p>
<p>上堂。對朕者誰誠不識？良遂知處或可知。去歲嶺梅新歲落，今年華發舊年枝。</p>
<p>過白蓮寺上堂：歲月如流物，理變更來時，梅花將破玉，只今柳線舞。輕風拈杖云：惟有山僧拄杖子，根深心實，冬夏常青，雖不是龜息延齡，熊伸鳥經，卻要與釋迦老子同壽量光明。卓拄杖云：佛界魔界，總難桎梏。大眾！有竹不俗，有堂可宿；一飯兩粥，千足萬足。莫向燈窗下鑽他故紙眼華碌碌。復卓拄杖云：白蓮多福。</p>
<p>上堂。大眾！秖如世尊拈華後，還有人舉著箇事者麼？良久，云：要識來年米價，問取東村王大。</p>
<p>上堂。文殊、普賢二大菩薩。庭前相撲。東司廁籌。廚房麵杖。僧堂裏橫衝直撞。大眾見麼。以手前指云。雲重雨微山色淡。風高原野雁痕斜。</p>
<p>請漏澤和尚引座。無位真人築大愚脅。下老婆心切。掌黃檗面門。烹凡煆聖隨身。七事互主回賓料揀四科大悟不存。師掘阬生葬。大方無軌則。法座掀翻電光影裏穿針繡鳳擊石火中。掉棒降魔。言前薦得知君未徹。句下承當。猶在半途。萬壽。這裏可謂毉師之門足病夫。鑪鞴之下多鈍銕。諸兄弟。我尋常教你凡事。必須預先整頓手腳。你總不在心上。今日要你師子尾上抽騣。猛虎口中截舌情。知你是做不來底。然趑趄不能行。囁嚅不能語。則亦不可。若是臨出嫁毉癭袋。將進場染鬍鬚。堪作甚麼。速速請盆漏澤。和尚切莫蹉過。</p>
<p>上堂。前山門後佛殿一到。便見青菜心白米飯。一任你橫吞豎嚥。桃花人面。柳垂青線。春暖暘暘。終日打眠無厭。又被眾居士催逼。到這裏來。要我說甚麼金牛飯。趙州茶。雲門一箭。其奈學疏才淺。老人家久弛筆硯。怕與諸人相見。高聲云。侍者行童捲起簾來。放進那一雙孤燕。僧問。山門與佛殿鬥額。且道。孰勝孰劣。師云。廁阬籌子。神通十八變。</p>
<p>上堂。雨後遠山風致美，窗前紅樹看花萎。樓頭清夜洞簫聲月下，相將步煙水。委不委，切莫蹉過棚頭傀儡。</p>
<p>上堂。萬壽院裏。聲鐘考鼓。侍者拈香。兩序施禮。直得盡大地艸木叢林。飛禽走獸。改頭換面。東海阿脩羅王大自在天。坐不穩席。睡不安枕。文殊普賢中庭相撲。釋迦老子獨自箇走入銕圍兩山之間。其奈無人證明。累他眾居士。將些饅頭䭔子。一齊下將來。你又眼瞉瞀地。總沒奈何。伊就使將箇箸子噇將下去。你也總不知。箇須彌山底軟硬四海。水底鹹淡。東勝神洲。西牛貨洲。長短闊狹。山僧不向你道。又道是主令不行。將道廢矣。但山僧有三十棒。沒箇人下得手。總使下得手。我要問你。上座棒教誰喫。喝一喝云。鴛鴦湖裏桃花浪。煙雨樓前楊柳風。又一喝。下座。</p>
<p>上堂。如世巧幻師，幻作諸男女。息機歸寂然。白鷺歸煙渚。魚行偶然水濁鳥過。適時風霽長藤紫翠壓倒了凌霄古樹飄颻柳絮。取不得。舍不得。招不來。趁不去。好生愁緒。萬壽這裏也秖得開隻眼。閉隻眼。隨你長街短市三三兩兩。渡頭人晚霞西聚。等箇船兒歸去。喝一喝。下座。</p>
<p>上堂。牛頭前百鳥街華，牛頭後野鬼飛沙。堪笑長汀布袋子，卻從鬧市作生涯。大眾歸堂請喫茶。</p>
<p>上堂。這裏開卻兩扇。大門自來無人攔阻。一任你掉臂直進。秖如平地上有箇陷阱。你不蹋著轉彎頭有箇機械。你未撥著。喫萬壽飯飲萬壽水。交肩過頂足睡。都道無一星子事了。他時後日盡謂曾見萬壽來。殊不知。鬧市中有箇無厭足王底惡器。甲萬華叢裏。有箇婆須密女底。軟套索不放你在。須是空卻五漏殼子。入火不損一毛。入林不沾一<span class='corr'>片</span>可中。便見石烏龜向火。烏芻瑟摩燒得虛空粉碎。瓦獸頭澡浴。跋陀婆羅悟得妙觸宣明阿那律陀。盲人繪像。觀音菩薩。聾子調琴。月光童子。水天如來。鴛鏡湖交明空底琉璃光法王子與不動。世尊匯龍山坐鎮乾坤。豎拂子云。此是摩訶悉呾哆般怛囉無上寶印。擊拂子云。此是妙蓮華王十方佛母陀羅尼微玅章句。大眾會麼。華殘細艸春如織。粉蜨黃蜂繞地飛。</p>
<p>上堂。西風一夜，好雨古佛，過去久矣。獨有文殊普賢特地較量彼此。禪和子禪和子為甚東倒？西起顧左右云：老僧罪<span class='corr'>已</span>。</p>
<p>上堂。拍手云：牛背無鞍穩便騎，任伊芳艸繞湖堤。晚霞又促人歸去，短笛無腔信口吹。以拂子作品笛勢云咿唔。遂下座。</p>
<p>上堂。不是心，不是佛，不是物。王廿八老，開眼著賊。非背非觸，東震旦國。陞堂中，印土打鼓。古殿風搖挂角鈴，一鉤新月清江浦。</p>
<p>上堂。豎拂子云：不得<span class='corr'>已</span>作死馬醫。東西十萬，南北八千，須彌倒卓，四海播遷。剎竿頭上煎䭔子，三箇猢猻夜簸錢。</p>
<p>上堂。飄風不終朝。驟雨不終日。躁人之辭多。吉人之辭寡。上來下去。朝參莫禮。討甚麼碗。若是手親眼快。善別來機。向糞埽堆頭。拾得一顆鼠黏子。便好塞斷天下人咽喉那裏來。長篇。秖須三兩言短偈。只消數十行萬壽。今日因齊慶。贊事不分外。你若臭布衫。脫得下破艸鞋。丟得去。閨閣中物放得盡。陳年骨董掃得淨。今時門頭清明如鏡。向風吹艸動處。豁爾圓聞。再到萬壽這裏來分頂門。與你一棒向後去。莫得辜負萬壽。亦不可帶累萬壽那時節。一任你[跳-兆+孛]跳擿玅喜世界如陶家輪。拈舜若多神。放入龜毛孔裏。背手插華支面南觀北斗三三成一九一喝。下座。</p>
<p>上堂。盡十方世界拈來如粟米子大，擿向人前不直錢。可惜許！殘冬日煖花偷發，況復春深三月天！</p>
<p>上堂。矯矯佳公子，終日醉銀泥。一曲陽春調，無人和得齊。容成氏，大庭氏，柏皇氏，中央氏，桌陸氏，驪畜氏，赫胥氏。</p>
<p>上堂。雷驚蟄筍。電萎荳花。犀翫月而角成紋。豹披霧而體生霞。天高地厚情無情。萬別千差。此是你面前背後底事。豈可推向他家。就使山僧將三藏十二部瓶瀉出來。你又當作呢喃。燕子官田裏蝦蟆。而況這著子。臣不能上之於君父。不能授之於子朋友。不得彼此相饋。兄弟不可共菂。分瓜山僧沒奈何。左不得。右不得。但秖暗裏咨嗟。最愛他放下屠刀底漢子。荷鉏歸去。僧伽風吹古殿雨打籬笆。九十日春將歸去。是可惜千紅萬紫一隨流水委泥沙。幸喜官閒無事。霍山廟裏且退衙。良久。高聲云。闊門呀。</p>
<p>上堂。大丈夫漢。事不尋常。手握靈符。胸藏韜略。佛祖是冤家。言句是鴆毒。盡世間無物。可以籠罩等閒。拈弄一些揮珠吐玉。點銕成金。是他品第高骨氣峻波瀾闊法性寬。所以有如是威光。有如是玅用。有如是超脫。有如是廣大。卻不是抱橋洗澡。把纜放船。打潔淨毬子的所能夢見。爾輩眼裏著不得。一微塵耳裏灌不得。一滴水一具臭骨頭。栽下許多。無根荊棘。動則牽絓又引他。山高壑深。松直棘曲。鵠羽白鳥色玄。鶴脛長鳧脛短。孔子與陽貨形同。伯仲顏淵共盜跖。壽若彭殤。將許多絡索。做箇護身符子。總來可發一笑。以拄杖橫案。上云。不消一弄。</p>
<p>上堂。點得無油燈，豁開頂門竅，走入鬧市叢中，左右逢原得玅。如何寒山子，忘卻來時道。阮藉倡狂孫登長嘯。</p>
<p>合郡士紳請上堂：吾道一以貫，青衫不換鷫，鷞裘吾法貴無住，漁郎隨處繫孤舟。萬壽則不然，別賣天龍一指頭，堪笑臺山老婆子，撮俏賣風流。諸仁者！你似[病-丙+豈]似癡，山僧作啞作聾；一任你山悠悠水悠悠得休休便且休！休！何必重參舊話頭，煮新茗，對滄洲。你一盞我一甌，消卻胸中萬斛愁。桃花日煖春光好，明月清風十二樓。說甚麼披髮左衽思彼管仲乘桴浮海，從我其由，君不見禹王脫衣而入裸國，孔子微服以過宋州。君子素其位，時哉不自繇。僧邪俗邪？儒邪？釋邪華邪夷邪？天共白雲曉，水和明月流。喝一喝。</p>
<p>上堂。山僧披珍御服如羊裘。而釣於大澤之中。不免為人物色。若是著垢敝衣。行於長街短巷。總不見有甚奇特。所以日光爍破闍黎面。明月照見夜行人。水汎荷錢。風飄柳絮。你們便恁麼尋嘗放過。山僧也秖得。坐而聽之。一任你鑽龜打瓦。暗裏念灶經燈。下寫神符。箇箇都道才高班馬智決先天。及乎山僧。將箇障眼紗兒。向他面上一罩。竟不知爻象從那裏畫起字句。甚麼處寫來。可惜一世辛勤白首無馮回頭轉來卻又道。佛法無靈。祖關無濟。擊拂子云。但向此中提掇得起。舉一不得。舉二天得一以清地得一以寧。侯王得一而天下。平豎拂子云。引起臥龍梁。父呤擊拂子云聽。</p>
<p>上堂。有緣佛出世，緣盡佛入滅，到處度眾生，猶如水中月。水中月，香山居士李謫僊，以拂子打圜相云：捉得便呈君，萬里山河明不徹，山僧夜起北窗看，蘆華浪靜寒江雪。</p>
<p>上堂。祖翁巴鼻，達磨不識，流傳至今，織壁織壁。</p>
<p>上堂。古路坦然誰措足。無人解唱還鄉曲。清風月下守株人。涼兔漸遙芳艸綠。豎拂子云。萬壽一條。古道七通八達。直透長安。船來陸來。無不可者。但是乾峰為你太簡。雲門為你太奢。山僧波波汲汲前導後獎。左提右挈也不過。要你到得家歇得下彩。服堂前面奉二親。紫荊花下。重逢伯仲。此時山僧添不得。你一絲減不得。你一縷。你自家到此田地。方信吾言不謬。雖然如是。秖如混沌未分。陰陽未剖。那裏是你家鄉。威音王以前。佛未出世。那箇是你父母。此卻不是。認驢前馬後得底。須得把膠盆子。擊碎頂門眼豁開。將十方虛空鍊作銕蒺藜解吞。亦解吐諸佛眾生。煆作金剛圈直透。又橫行喫官酒。臥官街當處死。當處埋紅稻啄殘。鸚鵡粒碧。梧棲老鳳。皇臺一喝。下座。</p>
<p>上堂。豎拂云：盡大地眾生向一塵入正受，諸塵三昧起，萱艸能忘憂。秦禽解人語，巢知風穴知雨。</p>
<p>上堂。萬壽這裏原高綠野水艸。俱便養。得箇露地白牛角明蹄健攔。又攔他不住。遮又遮他不轉。直得露迥迥地。舉足蹋著。開眼便見。大眾會麼。若道箇逢人。即出群盲摸象。逢人即不出。眾手淘金。不若一切處。放教閒閒地。不犯他家苗稼。要騎便騎。要下便下到此際。佛祖猶是冤家。況有甚麼生死可說。今日周居士為薦先兄。又要討箇生邪死邪底下落。山僧若向他面門上寫箇姓字。手心裏著箇華押。聞者見者。豈不可笑。不若分付與東風。吹得華飛水面紅。今朝是春盡明日。夏初烘竹高堪宿鳳松老自成龍。總是飄蓬湖海客。你兄即我兄。我翁即若翁。家家新月照簾櫳。遂擊拂子三下。</p>
<p>上堂。萬法歸一，一歸何處？趙州道：我在青州做領布衫重七觔。山僧<span class='corr'>卻</span>不恁麼人行窄徑印霜蹤，殘月僧房淡曉鐘，好句等閒狼藉也，斷雲斜挂隔林松。</p>
<p>上堂。錦江澂，練天際，征鴻一線，秦山蜀阜。晚雲綺僩小橋西孤村野坫政黃牛<span class='corr'>已</span>矣，共誰閒翫？幸有箇人兒，不隨四時遷變。且道是甚麼人日面月面？</p>
<p>真如文大師七秩，眾居士請上堂：今朝三月十五，驀地聲鐘考鼓，遍界六種震動，四海龍王起舞，真如塔樣，尖新格調，迥超今古，啟智輪於法際，階差類同先祖。大眾！山僧今日借座燈王衣婆衫子，開虛空口，覆廣長舌，略說如來壽量品。夫世壽之言脩短者，有以時計之，日月計之，此蟲、魚、鳥獸之筭，人壽則以歲計之，諸天則以劫計之，豎拂云：惟有這箇不隨四序推遷，等太虛而永固。既以虛空為身，還將法性為壽，就以性壽發為妙用。如趙州老百二十齡，操道履德之為壽也；寶掌存影濟物，以大悲為壽也；賓頭盧尊者不入滅，應四天下供，此以良福田為壽也。是以應跡聖賢，人微塵國，化隨類身，其身與壽，隨眾生心，應所知量，初不異乎？真如之體，法性之量，所以非常之人，有非常之智，而運非常之用，其人也，解脫堅固；其智也多聞，堅固其用也。塔寺堅固，是吾文兄之謂也。壽七秩而備七級之塔，應以天華而散其處，融三宗以攝三軌之儀。莊嚴佛土，即非莊嚴，正猶大禹之治水，挂冠不顧，過門不入。平成江河淮濟女，媧氏煉石，補天之缺，平地之窳，斬新日月乾坤，是以崇高而不危，行大而愈精，撐天拄地，鎮古維今。豎拂云：大眾！此中有如來全身，還見麼？左右拂云：為供舍利，嚴飾塔廟，國界自然，殊特妙好。</p>
</div>
</div><!-- end of div[@id='body'] -->
</body></html>