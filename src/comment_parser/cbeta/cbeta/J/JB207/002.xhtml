<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古瓶山牧道者究心錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>古瓶山牧道者究心錄</p><p class="byline">後學　全相　機峻　全元　等仝錄</p>
<div class='div-other'><a id='mulu21' />
<p class='h1'>拈古</p>
<div class='div-orig'><p>舉雲門示眾云世尊初生一手指天一手指地周行七步目顧四方云天上天下惟我獨尊當時若見一棒打殺與狗子喫貴圖天下太平雪竇云便與掀倒禪床。</p>
</div>
<div class='div-commentary'><p style="margin-left:1em">拈云老胡指天指地固是平常惟我獨尊翻成特地雲門大似吹毛求疵雪竇好若墻倒眾人推雖然牧道者恁麼批判眾兄弟還知諸大老接物利生底手段麼驀拈拄杖畫一畫云殺人刀活人劍。</p>
</div>
<div class='div-orig'><p>舉龐居士問馬祖不昧本來人請師高著眼祖直下覷士云一種沒絃琴惟師彈得妙祖直上覷士乃作禮祖歸方丈士隨後入云弄巧成拙。</p>
</div>
<div class='div-commentary'><p style="margin-left:1em">拈云我不似馬祖委曲待他道不昧本來人請師高著眼和聲便打不惟截斷葛藤抑且免伊弄巧成拙。</p>
</div>
<div class='div-orig'><p>舉百靈問龐居士云石頭得力句曾舉似人否士云亦曾舉似人來靈云阿誰士點胸云龐公靈云直是妙德空生也讚歎不及居士卻問百靈阿師得力句曾舉似人否靈云亦曾舉似人士云阿誰靈戴笠便行。</p>
</div>
<div class='div-commentary'><p style="margin-left:1em">拈云百靈勘驗龐公卻被龐公勘驗雖然畢竟龐公輸他一籌何故著賊也不知具眼者辨取。</p>
</div>
<div class='div-orig'><p>舉僧問趙州萬法歸一一歸何處州云我在青州作一領布衫重七觔。</p>
</div>
<div class='div-commentary'><p style="margin-left:1em">拈云隔墻見角便知是牛隔山見煙便知是火直饒恁麼地也未在須是有轉身一路始得忽有問牧道者萬法歸一一歸何處只向伊道閑收落葉供茶鼎一曲松風到耳邊隨一喝云眾兄弟若見得者一喝與趙州同參其或未然各歸家去摸取看。</p>
</div>
<div class='div-orig'><p>舉周金剛自造金剛經疏鈔自蜀出峽行至澧州路上向一婆子買油餈點心婆問大師車上是甚麼文字周云金剛經疏鈔婆云經中道過去心不可得現在心不可得未來心不可得大德要點那箇心周不能答。</p>
</div>
<div class='div-commentary'><p style="margin-left:1em">拈云當時若婆子問我要點那箇心但向云快將油餈來待伊將至即劈面便掌若能如是不惟壁立真風亦令者婆子知我祖師門下別有生涯一路。</p>
</div>
<div class='div-orig'><p>舉夾山善會禪師因有問如何是夾山境師云猿抱子歸青嶂裏鳥銜花落碧巖前法眼道老僧二十年只作境話會。</p>
</div>
<div class='div-commentary'><p style="margin-left:1em">拈云不作境話作麼生會拍手云婦搖機軋軋兒弄口喎喎。</p>
</div>
<div class='div-orig'><p>舉洞山解夏上堂云秋初夏末眾兄弟東去西去直須向萬里無寸草處去石霜云何不道出門便是草同安云直饒不出門亦是草漫漫地。</p>
</div>
<div class='div-commentary'><p style="margin-left:1em">拈云洞山一期逞俊爭知當地草深堂中若有具眼者待老漢語未絕但呵呵大笑云少賣弄不惟勘破洞山亦乃坐斷石霜同安二大士舌頭更有一箇未欲舉破乃呵呵大笑歸方丈且道具什麼眼。</p>
</div>
<div class='div-orig'><p>舉石霜慶諸禪師因拈裴相國笏問云在官人手中為笏在天子手中為圭在老僧手中喚作什麼裴無對乃為留下。</p>
</div>
<div class='div-commentary'><p style="margin-left:1em">拈云石霜壓良為賤裴公有理難伸諸人還知石霜落處麼若也不知往往作名相是非得失會去牧道者云非但裴公不得名假使盡大地人來亦不得正眼覷著何故[妳-女+口]自古上賢猶不識造次凡流豈可明。</p>
</div>
<div class='div-orig'><p>舉前寶壽問後寶壽父母未生<span class='corr'>已</span>前那箇是本來面目後寶壽罔措一日在市見二人相爭有一人相勸云你得恁麼無面目壽遂大悟。</p>
</div>
<div class='div-commentary'><p style="margin-left:1em">拈云擊竹見花頭頭築著本地風光洗缽踢瓶物物全彰神通妙用還會他道得恁麼無面目處麼遂卓拄杖一下。</p>
</div>
<div class='div-orig'><p>舉僧問長慶有問有答賓主歷然無問無答時如何慶云怕爛卻那僧問睦州有問有答賓主歷然無問無答時如何州云相逢盡道休官好林下何曾見一人。</p>
</div>
<div class='div-commentary'><p style="margin-left:1em">拈云若問牧道者有問有答賓主歷然無問無答時如何對他道藏盡梵天月猶存漢地星。</p>
</div>
<div class='div-orig'><p>舉僧問風穴古曲無音韻如何和得齊穴云木雞啼子夜芻狗吠天明。</p>
</div>
<div class='div-commentary'><p style="margin-left:1em">拈云風穴老漢接機快便只是閉門不落閂徒勞<span class='corr'>己</span>力忽有人問牧道者古曲無音韻如何和得齊搊住便掌且道與古人是同是別若道是同未免喫牧道者棒若道是別亦未免喫牧道者棒何故不是倚勢欺人強與棒大都緇素要分明。</p>
</div>
<div class='div-orig'><p>舉僧問智門如何是佛門云踏破草鞋赤腳走僧云如何是佛向上事門云拄杖頭上挑日月雪竇云千兵易得一將難求。</p>
</div>
<div class='div-commentary'><p style="margin-left:1em">拈云鴉作鴉鳴鵲作鵲噪。</p>
</div>
<div class='div-orig'><p>舉道流在佛前背坐僧曰道士莫背佛道流曰大德本教中道佛身充滿於法界向甚麼處坐得僧無對。</p>
</div>
<div class='div-commentary'><p style="margin-left:1em">拈云但向他道有佛處不得住無佛處急走過隨一喝云識得坐處麼翻轉身來始得。</p>
</div>
<div class='div-orig'><p>舉南泉同歸宗麻谷去禮覲忠國師路次於地畫一圓相云道得即去宗便於相中坐谷便作女人拜泉云與麼則不去也宗云是什麼心行泉於是相喚回。</p>
</div>
<div class='div-commentary'><p style="margin-left:1em">拈云是則是南泉只解簸土揚塵歸宗和泥合水麻谷據款結案三大士雖則各展家風要且極則事未夢見在我當時若見於地畫一圓相即震威一喝云者賊我識得你了也拂袖便行且看他別有什麼伎倆穿者一夥鼻孔你諸人又作麼生擲拄杖下座。</p>
</div>
<div class='div-orig'><p>米胡和尚令僧問仰山今時人還假悟否山曰悟即不無爭奈落在第二頭何胡深肯之。</p>
</div>
<div class='div-commentary'><p style="margin-left:1em">拈云米胡設此一問鈍置殺人仰山恁麼道可謂扶強不扶弱雖然亦未免落他陷阱大眾還知仰山落處麼不得春風花不開及至花開又吹落咄。</p>
</div>
<div class='div-orig'><p>雪竇示眾客從遠方來遺我徑寸璧中有四箇字字字無人識。</p>
</div>
<div class='div-commentary'><p style="margin-left:1em">拈云客從遠方來遺我徑寸璧中有四箇字佛眼覷不出。</p>
</div>
<div class='div-orig'><p>婆子供養一庵主經二十年常令一女子給侍一日令女子抱定曰正當恁麼時如何主曰枯木倚寒巖三冬無煖氣女子歸舉似婆婆曰我二十年只供養得俗漢遂遣出燒卻菴。</p>
</div>
<div class='div-commentary'><p style="margin-left:1em">拈云泯空凡聖蕩盡纖塵峭壁寒峰迥絕攀仰自非一麟曷以堪此但惜庵主有陷卒之機尤少奪帥之力當時待女子抱定道正當恁麼時如何劈面便掌云且立者邊著管教婆子別有生涯。</p>
</div>
<div class='div-orig'><p>百丈因溈山五峰雲巖侍立次乃問溈山併卻咽喉脣吻作麼生道溈曰卻請和尚道丈曰不辭與汝道恐已後喪我兒孫又問五峰峰曰和尚也須併卻丈曰無人處斫額望汝又問雲巖巖曰和尚有也未丈曰喪我兒孫。</p>
</div>
<div class='div-commentary'><p style="margin-left:1em">拈云百丈等閑致問忒殺嶮峻便弄得家翻宅亂父子不和今日還有解交者麼遂擊拂子三下。</p>
</div>
<div class='div-orig'><p>杭州淨慈斷橋妙倫禪師上堂德山低頭夾山點頭俱胝豎起一指頭玄沙築破腳指頭拈棒云都來不出山僧拄杖頭何以見得卓拄杖云一葉落天下秋。</p>
</div>
<div class='div-commentary'><p style="margin-left:1em">拈云開疆闢土革故鼎新固是淨慈老漢為人的赤心片片瓶山今日也要平分風月貴在諸昆仲共知驀拈如意云德山玄沙夾山俱胝總在瓶山如意頭上各各顯揚無量妙義還委悉麼不因夜來雁怎見海門秋。</p>
</div>
<div class='div-orig'><p>斷橋上堂荊山有玉獲得者不在荊山赤水有珠拾得者不在赤水衲僧有無位真人證得者出入不在面門驀拈拄杖曰會麼幽州江口石人蹲。</p>
</div>
<div class='div-commentary'><p style="margin-left:1em">拈云瓶山即不然荊山有玉獲得者只在荊山赤水有珠拾得者終在赤水衲僧有無位真人證得者總在面門出入瓶山與麼道在諸方必然別有長處便下座。</p>
</div>
<div class='div-orig'><p>金陵天界古庭堅禪師別無際和尚次際問云子別在甚處庭云佛祖行不到處際云還許人來否庭云坦然無礙際云從上古人阿誰有超祖之智庭云黃檗際云子見黃檗麼庭云縱是黃檗也須見擯際云敢在我這裏說大話庭云正眼無私際云觀子知見吾非子之師也庭云無有過量豈免貶剝際云是是庭以兩手掩耳而出。</p>
</div>
<div class='div-commentary'><p style="margin-left:1em">拈云看他父子酬酢大似赤眼撞著火柴頭縱奪可觀互換有準然檢點將來猶欠一著在當時若問瓶山從上古人阿誰有超祖之智便與掀倒禪床拂袖而別免得遞相鈍置。</p>
</div>
<div class='div-orig'><p>嘉興敬畏無趣如空禪師問講主經前一句逼塞虛空經後一句充滿大地包括一句函蓋乾坤正恁麼時法師向什麼處下口主無對師良久曰善來法師。</p>
</div>
<div class='div-commentary'><p style="margin-left:1em">拈云敬畏與麼接引大似倚勢欺人怎奈傍觀者哂今日有問瓶山正恁麼時向什麼處下口但向道他家自有通霄路不向如來行處行。</p>
</div>
<div class='div-orig'><p>無趣除夜眾集偶聞爆竹聲師問曰是甚麼曰爆竹聲師曰破了也僧乃有省金明云一人有慶兆民賴之。</p>
</div>
<div class='div-commentary'><p style="margin-left:1em">拈云犀因翫月紋生角象被雷驚花入牙。</p>
</div>
<div class='div-orig'><p>徑山無幻性沖禪師僧問如何是西來密傳心印師呵呵大笑僧罔措復問傳箇什麼師打曰開門漁笛近明月在滄州。</p>
</div>
<div class='div-commentary'><p style="margin-left:1em">拈云徑山老漢覿體全提婆心太煞可惜者僧不知落處若知落處便好拈卻炙脂帽子脫卻鶻臭布衫豈不洒洒落落或有問瓶山如何是西來密傳心印但向道天廚妙供非珍饌一味園蔬飽即休更問傳箇什麼連棒打出。</p>
</div>
<div class='div-orig'><p>無幻燒火次僧到問曰如何是自性天真佛幻曰與我搬取一束柴來僧搬柴了又問幻曰這奴子好惡也不知便打。</p>
</div>
<div class='div-commentary'><p style="margin-left:1em">拈云撲落非他物處處逢渠縱橫不是塵頭頭撞著諸昆仲這僧若是作家待他云與我搬取一束柴將柴劈面便摵必致老漢懡㦬有分豈不丈夫自性天真佛在甚麼處乃呵呵大笑便下座。</p>
</div>
<div class='div-orig'><p>無幻舉臨濟大師拈拄杖示眾云我這裏是活的一切臨時要用便用天如以拂子搖曳示眾云我這裏也是活的一切臨時亦是要用便用遂擲下拂子云臨濟止欠這一著在幻拈拄杖云我這裏臨時要用便用不論死活雖然以拄杖畫圓相云臨濟天如總出這箇不得。</p>
</div>
<div class='div-commentary'><p style="margin-left:1em">拈云者三老漢總是山門相角廚庫相揩各立生涯到處露蛇藏虎有甚奇特瓶山則不然舉起如意云我這裏臨時要用便用說甚麼死活出入何故我為法王於法自在遂擲下。</p>
</div>
<div class='div-orig'><p>嘉興興善南明慧廣禪師示眾前年年鼻孔無半邊去年年兩眼不能全今年年三十精骨獻青天我禪已說了汝等作麼生參。</p>
</div>
<div class='div-commentary'><p style="margin-left:1em">拈云興善為眾竭盡心力叵耐負恩者多且道今日瓶山作麼生參見隨喝一喝云無人識得渠。</p>
</div>
<div class='div-orig'><p>建寧普明鴛湖妙用禪師一日闇齋黃廉使陞任廣東入山作別問臨行一句乞師指示師云三千里外逢人不得錯舉金明別云看腳下。</p>
</div>
<div class='div-commentary'><p style="margin-left:1em">拈云大小普明恁麼為人總非好手瓶山則不然待問臨行一句但向道饑餐渴飲渾無事鳥語山花匝地春。</p>
</div>
<div class='div-orig'><p>嘉興金明介庵悟進禪師與方伯王言遠茶次談及法門事乃云近見得道者易莫非菩薩否師云居士你豈不是菩薩只恐不自信耳士點首。</p>
</div>
<div class='div-commentary'><p style="margin-left:1em">拈云有問瓶山近見得道者易莫非菩薩否便向道此去龍淵不遠且道與金明老漢相去多少眾兄弟若作世諦流布佛法未夢見在更作佛法商量何啻千里萬里畢竟如何只恐不是玉是玉也大奇。</p>
</div></div>
<div class='div-other'><a id='mulu22' />
<p class='h1'>頌古</p>
<div class='div-orig'><p style="margin-left:1em">世尊初生一手指天一手指地周行七步目顧四方云天上天下唯吾獨尊後雲門云我當時若見一棒打殺與狗子喫貴圖天下太平。</p>
</div>
<div class='div-commentary'><p>皇宮纔降醜全彰指步郎當更舉揚可笑雲門多意氣卻將好肉又成瘡。</p>
</div>
<div class='div-orig'><p style="margin-left:1em">世尊初於臘月八日明星出時忽云奇哉一切眾生具有如來智慧德相但以妄想執著不能證得。</p>
</div>
<div class='div-commentary'><p>雪嶺隈藏六載深忽然一睹現明星元來此道真奇甚眉底人人眼有睛。</p>
</div>
<div class='div-orig'><p style="margin-left:1em">西天初祖摩訶迦葉尊者見世尊在靈山會上拈起一枝華以青蓮目普示大眾百萬聖賢惟迦葉破顏微笑世尊乃曰吾有正法眼藏涅槃妙心實相無相微妙解脫法門付囑於汝汝當護持流通無令斷絕。</p>
</div>
<div class='div-commentary'><p>世尊拈起花迦葉破顏笑一種沒絃琴彈盡古曲調。</p>
</div>
<div class='div-orig'><p style="margin-left:1em">世尊一日陞座大眾纔集文殊白槌云諦觀法王法法王法如是世尊便下座。</p>
</div>
<div class='div-commentary'><p>老胡特地指迷蹤卻把文殊別調中無限家私狼藉盡白雲深處顯規風。</p>
</div>
<div class='div-orig'><p style="margin-left:1em">世尊三喚三應乃云無為真佛實在我身。</p>
</div>
<div class='div-commentary'><p>三喚自三應明明一箇新誰知蓆帽下元是昔愁人。</p>
</div>
<div class='div-orig'><p style="margin-left:1em">世尊臨入涅槃文殊請佛再轉法輪世尊咄云吾四十九年住世未嘗說一字汝請吾再轉法輪是吾曾轉法輪耶。</p>
</div>
<div class='div-commentary'><p>四十九年早二三法輪請轉更何堪不說一字誰相委無限清風總指南。</p>
</div>
<div class='div-orig'><p style="margin-left:1em">世尊食時著衣持缽入舍衛大城乞食於其城中次第乞已還至本處飯食訖收衣缽洗足已敷座而坐須菩提白佛言希有世尊。</p>
</div>
<div class='div-commentary'><p>收衣洗足坐無言音響如雷徹四筵善現驀然讚希有大千經卷一時宣。</p>
</div>
<div class='div-orig'><p style="margin-left:1em">文殊所說般若經清淨行者不入涅槃破戒比丘不入地獄。</p>
</div>
<div class='div-commentary'><p>春裏花開秋裏月天堂地獄湯澆雪世祖功成三十六雲臺怎似釣臺別。</p>
</div>
<div class='div-orig'><p style="margin-left:1em">東土初祖菩提達磨大師即西土二十八祖初至金陵見梁武帝帝問曰如何是聖諦第一義師曰廓然無聖曰對朕者誰師曰不識帝不領悟師遂折蘆渡江至魏後帝舉問誌公公曰陛下識此人否曰不識誌曰此是觀音大士傳佛心印曰當遣使詔之誌曰莫道陛下詔盍國人去它亦不回。</p>
</div>
<div class='div-commentary'><p>缺齒胡僧入大梁卻將不識為君揚翻身獅子無尋處空使傍人指帝鄉。</p>
</div>
<div class='div-orig'><p style="margin-left:1em">文殊三處度夏一月在魔宮一月在長者家一月在淫坊夏畢卻歸世尊會中解制迦葉欲白槌擯出纔舉此念見會中有無量釋迦無量文殊無量迦葉無量楗槌迦葉既見世尊云汝擯那箇文殊。</p>
</div>
<div class='div-commentary'><p>平常疏逸無拘檢淫院魔宮自在行莫把是非橫計我浮生穿鑿不相干。</p>
</div>
<div class='div-orig'><p style="margin-left:1em">那吒太子析肉還母析骨還父然後現本身運大神力為父母說法。</p>
</div>
<div class='div-commentary'><p>骨還父兮肉還母現身運力逞家醜直饒還得甚分明錯認簸箕作熨斗。</p>
</div>
<div class='div-orig'><p style="margin-left:1em">國師一日喚侍者者應諾如是三召皆應諾師曰將謂吾孤負汝卻是汝孤負吾。</p>
</div>
<div class='div-commentary'><p>三呼三應不虛徵句後方通正眼清常憶江南三月裏鷓鴣啼處百花明。</p>
</div>
<div class='div-orig'><p style="margin-left:1em">南泉曰三世諸佛不知有狸奴白牯卻知有。</p>
</div>
<div class='div-commentary'><p>用盡自己心笑破他人口鼕鼕野老祭江神也是蝦跳不出斗。</p>
</div>
<div class='div-orig'><p style="margin-left:1em">歸宗因泥壁次白舍人來師便問君子儒小人儒白曰君子儒師乃打泥盤一下白遂過泥與師師接得便使<span class='note-inline'>(良久云)</span>莫便是快俊底白侍郎否曰不敢師曰秪有過泥分。</p>
</div>
<div class='div-commentary'><p>歸老機先疾似風泥盤一擊妙難窮俊哉不費纖毫力萬里家山咫尺通。</p>
</div>
<div class='div-orig'><p style="margin-left:1em">歸宗因江州<span class='corr'>刺</span>史李渤問嘗聞須彌納芥子渤則不疑芥子納須彌莫是妄談否師曰人傳史君讀萬卷書是否曰不敢師曰身如椰子大萬卷書向甚麼處著李俛首而已。</p>
</div>
<div class='div-commentary'><p>不識自家寶承言滯外塵萬卷書一句俛首見天真。</p>
</div>
<div class='div-orig'><p style="margin-left:1em">麻谷因良遂來參師見來閉門將鋤頭去削草遂又來扣門師曰誰曰某甲師曰鈍根阿師下去凡數四如是遂忽然有省再去扣門曰和尚莫謾良遂良遂若不來禮拜洎被十二本經賺過一生師乃開門令通悟由印可之遂返都城講肆散席告諸徒曰諸人知處良遂總知良遂知處諸人不知。</p>
</div>
<div class='div-commentary'><p>異哉麻谷泄天機閉戶攜鋤說向伊良遂知時人不委誰知左右不曾離。</p>
</div>
<div class='div-orig'><p style="margin-left:1em">唐州紫玉山道通祖師因于頔相公問佛法至理乞師一言師曰但問將來曰如何是佛師召于頔公應諾師曰更莫別求。</p>
</div>
<div class='div-commentary'><p>召諾分明無隱乎幾人于此見淆訛直提更莫別求法還覺眉毛在也無。</p>
</div>
<div class='div-orig'><p style="margin-left:1em">一日紫玉因于頔相公問如何是黑風吹其船舫漂墮羅剎鬼國師曰于頔客作漢問恁麼事作麼于失色師指曰者箇便是黑風漂墮羅剎鬼國于作禮而謝。</p>
</div>
<div class='div-commentary'><p>黑風吹墮問如何覿面提持于頔呼饒汝粉身并碎骨不知酬得此恩無。</p>
</div>
<div class='div-orig'><p style="margin-left:1em">潭州華林善覺禪師裴相國訪師問曰師還有侍者否師曰有只是不可見客曰何妨師乃喚曰大空小空二虎自菴後出裴見之驚悚師語二虎有客且去二虎於是哮吼而去曰師作何行業感得如斯師提起數珠曰會麼曰不會師曰老僧常念觀世音。</p>
</div>
<div class='div-commentary'><p>情緣俱放下馴獸盡神通偶爾示裴老大空與小空更提數珠起慈悲轉不中千峰勢到岳邊止萬派流歸海上融。</p>
</div>
<div class='div-orig'><p style="margin-left:1em">靈雲因見桃花悟道。</p>
</div>
<div class='div-commentary'><p>觸目生涯何處無<span class='corr'>佳</span>人見後反模糊等閑不語含春象怎奈東風漏泄何。</p>
</div>
<div class='div-orig'><p style="margin-left:1em">天衣懷禪師舉古云五蘊山頭一段空同門出入不相逢無量劫來賃屋住到頭不識主人公老宿云既不識當初問甚麼人賃恁麼拈太遠在須知死人路上有活人出身處活人路上有死人無數且道那是活人路上死人無數那是死人路上活人出身處若檢點分明拈卻炙脂帽脫卻鶻臭衫。</p>
</div>
<div class='div-commentary'><p>秋聲颯颯覺清涼日炙風吹徹體彰賃房住忒郎當生死路上好商量咄瞎漢無限風流只這是掀翻鶻臭為人揚。</p>
</div>
<div class='div-orig'><p style="margin-left:1em">趙州因真定帥王公攜諸子入院坐而問曰大王會麼王曰不會師曰自小持齋身已老見人無力下禪床王尤加禮重翼日令將傳語師下禪床受之侍者曰和尚見大王來不下禪床今日將軍來為甚麼卻下禪床師曰非汝所知第一等人來禪床上接中等人來下禪床接末等人來三門外接。</p>
</div>
<div class='div-commentary'><p>當行三等接人平起坐應須著眼清不向箇中爭分量知君錯認定盤星。</p>
</div>
<div class='div-orig'><p style="margin-left:1em">普化常入臨濟院喫生菜濟曰者漢大似一頭驢化便作驢鳴濟謂直歲曰細抹艸料著化曰少室人不識金陵又再來臨濟一隻眼到處為人開。</p>
</div>
<div class='div-commentary'><p>古音不動時人耳適遇子期互唱酬一派長天煙水碧落霞孤鶩共悠悠。</p>
</div>
<div class='div-orig'><p style="margin-left:1em">同安常察禪師因僧問新歲方來殘年已去莫有不受歲者麼師曰有曰如何是不受歲者師曰作麼生曰恁麼則不受歲也師曰城上已吹新歲角窗前猶點隔年燈。</p>
</div>
<div class='div-commentary'><p>折角泥牛不受時茫茫泣路兩持疑化工一夜移牛斗花綻枝頭春不知。</p>
</div>
<div class='div-orig'><p style="margin-left:1em">大嶺禪師僧問如何是一切處清淨師曰截瓊枝寸寸是寶析栴檀片片皆香。</p>
</div>
<div class='div-commentary'><p>一念纔生盡屬塵爭知不起未為親功忘物外赤松子不事君王寵辱驚。</p>
</div>
<div class='div-orig'><p style="margin-left:1em">金峰從志禪師因僧問四海晏清時如何師曰猶是階下漢。</p>
</div>
<div class='div-commentary'><p>海清河晏境彌高猶列階前國士朝變理總歸臣相事舜王端拱樂逍遙。</p>
</div>
<div class='div-orig'><p style="margin-left:1em">石門獻蘊禪師僧問如何是和尚家風師曰物外獨騎千里象萬年松下擊金鐘。</p>
</div>
<div class='div-commentary'><p>晨鐘暮鼓掩柴扉洪韻騰騰聞者稀月夜髑髏驚破夢逐聲滯相不知歸。</p>
</div>
<div class='div-orig'><p style="margin-left:1em">風穴延沼禪師因僧問如何是道師曰五鳳樓前曰如何是道中人師曰問取皇城使。</p>
</div>
<div class='div-commentary'><p>鳳閣重闈苔鎖深燭消簾靜月沉沉刻舟劍去三千里眼裏瞳人笑不禁。</p>
</div>
<div class='div-orig'><p style="margin-left:1em">石霜因僧在窗外問咫尺之間為什麼不睹師顏霜曰遍界不曾藏僧舉問雪峰遍界不曾藏意旨如何峰曰甚麼處不是石霜霜聞曰者老漢著甚死急峰聞曰老僧罪過。</p>
</div>
<div class='div-commentary'><p>觸目煙村度晚風更無冶豔雜芳叢佳人笑裏投春色三月桃花樹樹紅。</p>
</div>
<div class='div-orig'><p style="margin-left:1em">關南因僧問如何是和尚家風南下禪床作女人拜曰謝子遠來無可祗待。</p>
</div>
<div class='div-commentary'><p>借婆帔子拜婆年禮義殷勤集大全誰信刺花鍼穴鼻鴛鴦繡出浪頭眠。</p>
</div>
<div class='div-orig'><p style="margin-left:1em">百丈野狐。</p>
</div>
<div class='div-commentary'><p>不落與不昧脫體無忌諱一翳著眼中空華便亂墜若作佛法商量金毛撞入野狐隊。</p>
</div>
<div class='div-orig'><p style="margin-left:1em">蜆子和尚混俗閩川不蓄道具不循律儀冬夏一衲逐日沿江岸採掇蝦蜆充腹暮即宿東山白馬廟紙錢中居民目為蜆子和尚華嚴靜禪師聞之欲決真假先潛入紙錢中深夜歸嚴把住曰如何是祖師西來意師遽答曰神前酒臺盤嚴放手曰不虛與我同根生。</p>
</div>
<div class='div-commentary'><p>當機直指酒臺盤相見相逢萬萬千惟有華嚴同蜆子放行把住解推遷。</p>
</div>
<div class='div-orig'><p style="margin-left:1em">保福與甘長老相看鄭十三娘纔坐師乃問承聞十三娘子參見溈山是否曰是曰溈山遷化向甚麼處去鄭起身偏床而立甘曰閒時說禪口似懸河何不道取鄭曰鼓這兩片皮堪作甚麼甘曰不鼓這兩片皮又作麼生鄭曰合取狗口。</p>
</div>
<div class='div-commentary'><p>語見人心苗見地通身手眼耳如聾更看截斷當機疾寶印全提繼祖風。</p>
</div>
<div class='div-orig'><p style="margin-left:1em">地藏翫月曰雲動有雨去有僧曰不是雲動是風動師曰我道雲亦不動風亦不動曰和尚適來又道雲動師曰阿誰罪過。</p>
</div>
<div class='div-commentary'><p>雲動風動一倒一起普門大士何曾是女。</p>
</div>
<div class='div-orig'><p style="margin-left:1em">僧問無幻和尚如何是提婆宗幻云一字不著劃僧云某甲不問這箇幻云圓相不著圈。</p>
</div>
<div class='div-commentary'><p>一字不著劃圓相不著圈百千諸佛義盡在轆轤邊。</p>
</div>
<div class='div-orig'><p style="margin-left:1em">南明在徑山看雪次因侍僧云滿山都是雪南云隨聲逐色漢僧云乞師離聲色道一句南云滿山都是雪。</p>
</div>
<div class='div-commentary'><p>舉似滿山雪驗賊便追贓青楖化龍去癡人戽夜塘。</p>
</div>
<div class='div-orig'><p style="margin-left:1em">鴛湖同雪嶠上弦夜看月次雪指月問云這半箇在那裏去了鴛良久云會麼雪云也只得半箇鴛云這半箇在那裏去了雪亦良久鴛云也只得半箇雪相與大笑。</p>
</div>
<div class='div-commentary'><p>自來彼此正團圓纔向人言見又偏遍界不藏光燦爛相將攜手過峰巔。</p>
</div>
<div class='div-orig'><p style="margin-left:1em">鴛湖訪雲門澄和尚云目前無法意在目前如何澄云聞令師出關耶湖云不是目前法非耳目之所到又作麼生澄揖云請出我要止靜湖拂袖便行。</p>
</div>
<div class='div-commentary'><p>大鵬搏飆蒼龍出海動絃別曲旁觀色改相攜相語自縱橫明州有箇憨布袋。</p>
</div>
<div class='div-orig'><p style="margin-left:1em">鴛湖訪密雲和尚云特來親覲密豎拳云見麼湖云見密云見箇甚麼湖云大家在這裏密休去金明云入水見長人。</p>
</div>
<div class='div-commentary'><p>是賊識賊精識精一回相見一回新大家這裏同皇化莫向江邊苦問津。</p>
</div>
<div class='div-orig'><p style="margin-left:1em">僧問金明如何是虛空髓師便打。</p>
</div>
<div class='div-commentary'><p>虛空百雜碎棒處血淋淋鴛鴦親繡出逐塊覓金鍼。</p>
</div></div>
</div><!-- end of div[@id='body'] -->
</body></html>