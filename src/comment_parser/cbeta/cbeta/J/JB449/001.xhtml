<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>祖亮啟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>祖亮啟禪師語錄序</p><p>自大聖<span class='corr'>已</span>還拈花微笑之旨弘傳迄今二千七百有餘載其間得大機用具正知見說法如雲若雨者又奚啻龍驤虎驟哉我祖亮法兄英年悟證親入揚墳靈機老人之室厥後四坐道場浩歸湖海其赤手提持惟以向上一著機語峻拔衲子敬畏每於鉗錘之下透脫見聞者不知其幾幾嗣法弟子澗石予揆尤龍象之最著者揆識卓才優繼述有志然卒以數奇不獲展其驥足回首之日惟切切以未刻師語錄為念乃以其遺稿囑同參素嚴丐余作序壽梓流通<span class='note-inline'>(法)</span>眼嗚呼揆可謂重其道而孝其師<span class='corr'>已</span>雖死猶生余雖不敏為片辭以揄揚其大略焉。</p>
<p style="margin-left:0em;text-indent:1em">時康熙四十年孟夏蓂生莢之四日普明法弟超嶼題</p>
</div>
<p class='juan'><a id='mulu2' />祖亮禪師語錄卷一</p><p class="byline">門人廣和記錄</p>
<div class='div-other'><a id='mulu3' />
<p class='h1'>住湖州翔鳳資福禪寺語錄</p><p>康熙庚午年二月十五日進院。</p>
<p>即日本山護法及同門諸大師眾耆宿兩序執事請上堂問荅不錄師云列祖名藍先師勳業龍象蹴踏之場天神擁護之地啟上座到來現成公案不假安排堂搆森嚴紀綱勿墜祖父田園契<span class='corr'>券</span>分明一回入手宛同本得於此一一透脫顯發一機八面玲瓏十虛通徹縱橫無礙森羅萬象覿露古佛家風色色頭頭全彰先師面目承斯恩力權衡佛祖掌握乾坤作用全提卷舒自在直得翔鳳起舞獅峰奮迅千巖稽首萬壑呈祥且正恁麼展演畢竟恩歸何地驀豎拂云彌亙古今秖者個頂天立地更由誰。</p>
<p>當晚小參入此門來不存枝葉試看祖父是何標格突出一句坐斷千差拈弄一機流通正眼獨露目前真不掩偽昔日先師云衲僧行履親師處友惟要一真實心所以釋迦老子以此真實心出世拈花金色頭陀以此真實心破顏微笑乃至達磨老祖以此真實心來我東震旦國少室峰前面壁九年神光以此真實心斷臂求法遞代相傳至于六祖南嶽馬祖百丈黃檗臨濟天下老和尚無不以此真實心津濟四生梯航九有故我先師以此真實心住此山建藂林立紀綱待衲子啟上座亦依此真實心親覲先師依此真實心登先師堂入先師室驀拈杖云今將此一真實心懸在拄杖頭上諸兄剔起眉毛看看各各證此真實心依此真實心為棟為梁輔弼祖山日用頭頭無行而不依此一真實心雖然且道如許真實心畢竟落在甚麼處鳳山突兀亙今古正法綿綿續萬年卓拄杖便起身。</p>
<p>結制朗然禪德領嘉秀二邑眾居士設齋請陞座師云獅子峰頭懸崖嶮巇資福堂前本無異轍面壁家風古今不昧猛烈丈夫到者裡直下搆取似遼天俊鶻撲地高飛呼喚不回羅籠不住少有衲僧氣息若是徇途守轍今日三明日四更論長期短限堪作甚麼啟上座事不獲<span class='corr'>已</span>作死馬醫今日特地好肉剜瘡起模畫樣把定牢關乾坤失色九十日內將個金剛圈栗棘蓬任你諸人吞跳不容纖毫走作直得虛空起舞海嶽騰輝忽然㘞地一聲時天上人間稱奇特卓拄杖下座。</p>
<p>解制念修聞生二大德領仁錢兩縣眾居士設齋請陞座師云捏緊蛇頭針劄不入打開布袋七穿八穴針劄不入處森羅顯現七穿八穴時纖毫不立明明絕蓋覆歷歷無向背踏著者些兒去留得自在以此益壽壽嚴以此植福福增以此祈嗣獲胤以此消災災滅直得頭頭然物物然天上與人間咸承斯恩力且正當今日解制一句又作麼生道透網金鱗從變化羽毛未具謾飛騰卓拄杖下座。</p>
<p>結制笑解師領眾設齋請陞座師云匡住鳳山三結冬煉成爐韝火通紅諸禪墮落眉鬚後始解當場弄脫空大眾且道脫空作麼生弄個段風流收不住拈條白捧舞西風以主杖作舞下座。</p>
<p>早參舉圓悟祖師因僧問如何是諸佛出身處祖云熏風自南來殿角生微涼意旨如何眾佇思師云擬議思量白雲萬里復云諸兄弟做工夫如啟上座性子相似觸著些兒劈空轟個霹靂閃電揮霍之間眼底空勞勞佛來也無他立地處祖來也無他措辭處也不知有人也不知有<span class='corr'>己</span>也不知有天也不知有地直得東西不辨南北不分森羅萬象乾坤大地盡融作一個無明團子待打個之遶來拈起兔角杖子輕輕一擊粉碎山河及大地全露法王身要得此事相應也須恁麼始得。</p>
<p>元旦示眾師云昨夜今朝事不同豁開兩眼露春風巖前積雪都消盡萬象森羅展笑容。</p>
<p>解制今朝正月廿三打開翔鳳玄關直下全身湧出到處地廓天寬去亦然住亦然無位真人赤肉團動也得靜也得趙州胡盧掛東壁諸兄弟去去去有佛處不得住處處黃鶯啼綠樹無佛處急走過臺山路上親勘破肩頭擔子忽脫空贏得春風生兩腋。</p>
<p>解制小參頂門一句本無解結向上一機全提殺活堪笑他從上老凍膿用錐用鉤徒勞把捉印住印破反成話墮資福者裏總無者般做作卓拄杖云只要諸兄弟向者裏識得根源去如龍得水似虎靠山東行西行到處咸亨南去北去無方不利腰纏十萬貫騎鶴上楊州有意氣時添意氣不風流處也風流倘或見不透脫跨出山門觀音橋邊忽有個漢把住一問若道不得莫謂鳳山關險峻前頭猶有一重津。</p>
<p>晚參師云諸兄弟空空登殿來空空歸堂去要會空空意空空裡薦取且道空空裏薦取個什麼回堂喫茶去。</p>
<p>早參師云諸人衣裏各有一顆明珠昨日肩竹打云錢家嶺頭龍爪松下昇元觀前啟上座檢得在者裏遂以手作捧珠勢云各各認取去良久復云見之不取徒勞後悔。</p>
<p>晚參師云庭前雪未消斷臂人何在良久云令我空相思一天雲靉靆。</p>
<p>立春早參師云泥牛剛倒地大地盡皆春森羅及萬象煥然一時新殿角梅花破玉寒香襲襲庭前古柏參天翠色森森於此會得一團春色無高下其或未然莫把花枝較短長。</p>
<p>早參師云今日摘茶<span class='corr'>已</span>畢啟上座有個末後句子向諸兄弟道收了菜麥插了秧大家搖扇取風涼會得的受用不盡不會得的風涼也許你風涼切須要小心且道小心個甚麼切忌傷風。</p>
<p>早參今朝七月初五放出玄沙猛虎眾中有負命者出來眾無出師云猛虎不食伏肉便行。</p>
<p>早參古人道終日行不曾踏著一片地師云黃檗老老大大發語沒來由既是終日行不曾踏著一片地難道踏在虛空裡資福則不然終日行步步秪要踏實地諸人行只是腳跟未點地且如何得踏實地去卓拄杖步云一二三四五。</p>
<p>早參師云大盡三十小盡廿九大家在者裏幾個能知有若知有鳳山突出拄杖頭驚得虛空顛倒走。</p>
<p>晚參昨夜天雨雪萬象同一色今朝雪盡消山河齊露出者個說話若作佛法商量與你拄杖三十不作佛法商量亦與你拄杖三十大眾且作麼生商量免得拄杖僧出云奉和尚命領拄杖三十師問眾云者僧恁麼答話還有商量沒商量眾擬議師震聲一喝歸方丈。</p>
<p>解夏小參鳳山今日解繩頭放出溈山水牯牛自有天然頭角在不風流處也風流。</p>
<p>早參昨日夜來甚涼睡到三更時候一覺醒來凍得肚子裏痛伸手背後摸著被頭忽然有個會處特特舉似大眾且道是個甚麼會處十個指頭八個了。</p>
<p>早參以拄杖打圓相云秪者個圈繢三世諸佛也跳不出歷代祖師也跳不出天下老和尚也跳不出眾中忽有個漢出來道長老你還跳得出麼向他道莫把是非來辨我浮生穿鑿不相干。</p>
<p>立春日小參今日春朝春起頭人人市上看春牛山中莫謂無牛看也有牛兒三兩頭鞭起陝府鐵牛放出溈山牯牛牽動海底泥牛諸兄弟若解看不風流處也風流更有一種堪笑處笑你騎牛來覓牛。</p>
<p>早參今朝正月七盡道是人日萬里起祥雲千峰呈瑞色直得慶無不宜兆民康吉驀豎主杖云主杖子逞個神通化為南山鱉鼻汝等諸人急須仔細切忌親遭一口者裡無處叫屈咄。</p>
<p>元宵節師打圓相云者是一宛無盡燈從上諸祖師是善鬧燈的人今日乘此佳節請他出來試鬧一場汝等諸人急須著眼禾山打鼓秘魔擎又道吾舞笏雪峰輥毬石鞏張弓德山拈捧臨濟喝彩雲門歌曲觀世音菩薩將錢買胡餅放下手來卻是饅頭喝一喝云山僧若不喝住不知鬧到幾時擲下竹篦歸方丈。</p>
<p>晚參今朝初五日是人怕月忌山僧出門時偏偏諸事吉走到昇元觀前撞著李伯陽葛真人拉去遊戲煉丹臺登雲石就其石上盤桓片晌山僧問老子云你的工夫如何答云我經中有云杳杳冥冥其中有精恍恍惚惚其中有物山僧震聲喝云你者弄精魂漢老子云你和尚家如何山僧云一趯趯翻煉丹臺一拳拳倒登雲石衲僧豪興合如斯意氣不從天地得爾時三人撫掌大笑而別山僧歸來特特舉似大眾若信得及今晚亦是小出大遇若信不及問取山僧二侍者。</p>
<p>結春小參師云靈雲見桃花眼中著屑香巖聞擊竹耳裡添塵者一對隨聲逐色漢被山僧三十捧趁出了也鳳山今日結春又圖個甚麼最愛江南二三月春風吹綻百花新。</p>
<p>佛誕日早參舉世尊初生云天上天下惟我獨尊雲門道我當時若見一棒打殺與狗子喫貴圖天下太平師顧眾云眾中還有救得世尊者麼眾屏息諸兄既不能救山僧自救去也以杖旋風打散。</p>
<p>早參師拈扇子云昔日鹽官犀牛扇今朝資福蜀府扇還是同是別若道是同乃有犀牛蜀府之名若道是別信手拈來信手揮清風透體一般涼又焉得別諸兄試道看淨因出禮拜云昔日鹽官今朝和尚如何是直指根源一句師便打進云早知和尚有此機師云須知痛癢始得復云者柄蜀府扇杭州城裏十五文錢買得的你諸人決定是信的及乎道扇子<span class='corr'>[跳-兆+孛]</span>跳上三十三天觸著帝釋鼻孔東海鯉魚一棒兩似盆傾為甚底茫然只為途中經歷久明明不曉卻成迷。</p>
<p>元旦小參昨夜漫天瑞雪今朝萬里晴空道人安居林下只見一片皇風。</p>
<p>示眾今日結制之始起七之初也徇個時例與諸兄說幾句無意智話久參上士不敢塗污後進初機聊以點綴若論此事在當人分上本自現成增一絲毫不得減一絲毫不得觸事全該臨機獨露歷歷分明無纖毫隱晦在今不得受用者只因染緣深厚識情膠固背覺合塵逐妄迷真向生死海內流轉輪迴道中循環無有了日所以大覺世尊出興於世向雪山六載辛勤至臘月八日夜睹明星觸破眼睛大驚小怪云奇哉一切眾生具有如來智慧德相皆因妄想執著而不能證得看他先證此一著子迥出三界不受輪迴今日諸兄要證此一著子先要生大慚愧向<span class='corr'>己</span>躬下思一思想一想我為何事棄了父母而不供甘旨耶為何事發心出家耶為何事別了師長而不侍奉耶為何事擔囊負缽登山涉水參尋知識耶為何事在此堂中受委曲辛苦耶如是思想一回然後將從前妄想心無明心人我心是非心得失心馳求心名利心好心不好心一切種種差別之心總一時颺在獅子峰下無一點影響令胸次中空空洞洞虛虛靈靈活活脫脫將個無意路話頭頓在面前深研細拶於此一七之中起大疑情向不明白處討個明白如一七不明具決定志向九十日內畢竟要個倒斷如或根器遲鈍要須發大勇猛心大精進心大誓願心大堅固心辦長遠之志或三年五載十年二十年乃至盡此生不明等待來生般若緣熟一出頭來㘞地一聲蓋天蓋地得大自在得大受用皆從資福堂中今日者一念去說到者裏不覺呵呵大笑且道笑個甚麼一把柳絲收不得和煙搭在玉欄干。</p>
<p>示眾師拈竹篦云大眾看看這條竹篦子自首山老子傳到今日在啟上座手裡喚作竹篦子則觸不喚作竹篦子則背諸兄作麼生會若也會得不妨出來拗折竹篦喝散大眾啟上座只得忍氣吞聲若也不會遂擲下竹篦云看竹篦子<span class='corr'>[跳-兆+孛]</span>跳驚起<span class='corr'>陝</span>府鐵牛撞倒須彌山嚇得山門頭金剛手舞足蹈一齊走入諸兄眉啑裡去也還見麼若也見許諸兄具一隻眼若也不見啟上座瞞諸兄去也。</p>
<p>因事示眾本來元不隔纖毫只為我山勢嶮高果然立地能摧折歷劫狂心當下消且道消後如何兩腳踏實地。</p>
<p>解七示眾百戰場中一七<span class='corr'>已</span>過甲冑重圍同時打破平得安南收歸塞北直得六賊全誅王登寶座所以道罷拈三尺劍休弄一張弓狼煙四海息坐鎮樂皇風秪如脫盔卸甲一句作麼生道各各開單穩臥雖然要有極則事在且作麼生是極則事且待下七與諸兄說破。</p>
<p>示眾有佛處不得住欲避他時無避處無佛處急走過大唐天子只一個堪笑趙州老凍農換人眼睛用黑豆。</p>
<p>起七落堂師以主杖畫一畫云還有過得者重關底麼若透得過底制也結他不著七也打他不著眾無語師復云釋迦老子透者重關靈山拈花迦葉透過者重關便解微笑達磨祖師透過者重關直指人心見性成佛天下老和尚透過者重關坐曲彔床啟上座透者重關住先師道場居一眾之首諸人透者重關堪作甚麼良久云七日後看取。</p>
<p>結制示眾諸方十五結制鳳山結制念三不是強列行市亦非曲調新翻要逼衲僧別立生涯獨奮雙拳無例可攀若是遼天俊鶻便解擊節衝關大千沙界絕羅籠越格風流豈等閒眾中莫有透關者麼良久云直下既無通透路剋期須辦死心參。</p>
<p>因事示眾者條棒絕疏親赤條條亙古今佛來打祖來打透出寒光赤灑灑有時縱有時奪倒用橫拈活潑潑驀然敲出虛空髓木人背上流鮮血可憐撞著刻舟人受了多少不平屈屈屈如今且靠在東壁時節忽然自到來等閒拈出掀天地。</p>
<p>解制示眾九旬期滿出松關登涉溪山仔細看直下未明心地印途中好自著羞慚復舉聰禪師云你若離我這裡有鉤鉤你你若住我這裡有錐錐你聰禪師可煞窮搕[打-丁+(天/韭)]無大人相資福者裡則不然住的隨他住去的隨他去一總鉤錐都不用何故不見道執之失度必入斜路放之自然體無去住。</p>
<p>示眾今日起七諸兄須要遵三種規則第一經行不得踏著常住方磚要步步踏實第二喫飯不得從口入要有個入處第三不得從鼻孔裏出氣須有出氣處二六時中少有相違啟上座有竹篦子打徹伊骨髓莫言不道。</p>
<p>示眾至道無難惟嫌揀擇秪如目前露柱是露柱香臺是香臺且作麼生是個不揀擇的道理雲散家家月春來處處花。</p>
<p>示眾乾坤之內宇宙之間中有一寶秘在形山汝諸人堂堂六尺之軀頭頂天腳踏地抖擻衲衣著眼覷且道此寶在甚麼處良久云打破乾坤無覓處舉頭秪見亂峰青。</p>
<p>解夏師舉洞山云初秋夏末眾兄弟直須向萬里無寸草處去後瀏陽庵主聞云出門便是草師云看他從上兩個老古錐青天白日都向草裡輥啟上座即不然盡大地是個資福寺一任諸兄弟東去西去究竟何曾離得我者裡卓主杖歸方丈。</p>
<p>起七落堂若論此事眨上眉毛錯過了也立地搆去是第二機更要打七打八有甚共語處眾中莫有不落第二機者麼良久云乘時不化龍且受人摩捋。</p>
<p>落堂眾喫茶畢師舉趙州喫茶去話眾答語不契師云昔應庵華祖云趙州喫茶我也怕他不是債主便是冤家資福即不然趙州喫茶我不怕他撞著衲僧自有分拏且如何分拏遂拈主杖云突出拄杖子直下定龍蛇便歸方丈。</p>
<p>結制落堂師云今日結住布袋直須針劄不入如有纖毫走作捧頭敲得骨出不是鉗錘惡辣須要知個端的且道知個甚麼端的忽朝踏著稱錘元來是塊生鐵。</p>
<p>落堂師云有一句子三世諸佛說不到歷代祖師覷不著且道是那一句眾無出師云香爐那邊底。</p>
<p>落堂先老和尚在日凡求單者先遵三種成規方許同住第一要本分留心若不本分留心虛生浪死第二要發道心不發道心行門有虧第三要遵規若不遵規攪群亂眾看諸兄們常住諸務日日皆發道心行住坐臥無不遵規秪如本分作麼生留心試道看眾無語師云夜行莫踏白不是水定是石。</p>
<p>落堂師問眾云本分作麼生留心一僧云刀斧劈不開一僧云甕裏何曾走卻鱉師云刀斧劈不開大似無孔鐵錘甕裡不走鱉幾時出頭來且本分畢竟作麼生留心舉頭天外看誰是我般人便起身。</p>
<p>落堂問眾云達磨大師來東土秪要覓個不受惑的人那個是不受惑底人一僧云從來共住不知名師云既是共住因甚不知名僧云名不得狀不得師云你號甚麼僧云松隱師云又道名不得狀不得。</p>
<p>落堂我有一問到諸兄諸兄便解擎拳豎指頓足下喝秪如我無一問到諸兄諸兄又如何領會良久云夜靜水寒魚不餌滿船空載月明歸。</p>
<p>落堂師舉雲門大師云佛法大有秪是舌頭短啟上座佛法大有秪是喉嚨小吐不出忽然吐得出時如何一夜碧天清似洗曉來紅日又東昇。</p>
<p>示眾舉臨濟云我當時在黃蘗先師處喫六十痛棒如蒿枝拂相似如今更思一頓只是無人下手一僧出云某甲下手濟便度棒僧擬接濟便打師云臨濟老漢向黃蘗棒頭略得些子蠅計便向人天眾前賣弄大似乞兒暴富啟上座當時若作這僧待他度棒但以袖掩面歸眾教這老漢直至如今伸縮不得。</p>
<p>落堂舉香城和尚問北院一似兩個時如何院云一個賺汝城便有省師云未審是那個賺汝一僧云元來元來師云恁麼自賺了也僧無語師云賺人猶自可自賺愁殺人。</p>
<p>落堂舉雲門因僧問不起一念還有過也無門云須彌山意作麼生眾無語師云雲門掇出須彌山今古巍巍孰敢攀靈利衲僧覷不得倚天長劍逼人寒便出。</p>
<p>示眾舉趙州云諸人被十二時使老僧能使十二時且道十二時作麼生使隨流認得性無喜亦無憂。</p>
<p>舉德山晚參今夜不答話問話者三十棒資福今夜要答話問話者與他一兩金有僧出禮拜師卓拄杖云貪他一兩金失卻自家底便歸方丈。</p>
<p>舉德山示眾云道得也三十棒道不得也三十棒師云德山老子大似將明珠當安豆糶與人資福即不然道得也不與他棒道不得也不與他棒何故黃金自有黃金價終不和沙賣與人。</p>
<p>晚參舉白雲端祖云古人留下一言半句未透時如撞著鐵壁相似秪如僧問雲門如何是佛乾矢橛到者裡去不得豈不是撞著鐵壁相似啟上座有個方便教諸兄立地透去便擲下拄杖起身。</p>
<p>青山和尚忌辰設供兼立若梁法侄住持師云七月十五滅萬里一條鐵十月十九生大地現全身也不生也不滅正體堂堂輝杲日同條生死句難分惟把旃檀爐內熱秪如老兄遺下未了公案小弟今日為立猶子住持且承先啟後一句作麼生道開基創業前王事端拱持危後主心便插香。</p>
<p>退院上堂師云三年嗣席慚無補德薄將何振祖風秪有空拳常在握虛空打破絕羅籠衲僧家貴要踏得祖父田地穩密如龍得水似虎靠山到處作主一切自由別人移易他一絲毫不得所以其進也千峰氣象雄其退也一身輕似葉若孤雲而出岫似野鶴以摩空動靜翛然去留絕跡只得觸處全彰隨方獨露雖然且超啟忝承師席三載告退一句又作麼生道鐵帽今朝欣捋下出頭天外有誰同。</p>
<p>辭塔設供拈香云德薄無能繼祖庭三年洒掃免支撐今朝九拜欣何得未了公案喜完成大眾公案既完作何去就遂插香云瓣香纔熱誠煙靄幻作孤雲出岫行便拜。</p>
</div>
<div class='div-other'><a id='mulu4' />
<p class='h1'>住杭州㞾山淨明禪寺語錄</p><p>康熙三十二年三月初八日進院。</p>
<p>本寺護法同眾耆德請師陞座師云本是山中人只合山中住偶來入市廛那能諳人事人事既不諳即今緇素雍然在座豈得杜辭翔鳳山前拈得一句坐斷千差錢塘江上顯發一機萬波競湧向者裡著得隻眼見徹根源不妨孤峰頂上十字街頭打成一片不隔纖毫法法無差頭頭得妙紅塵鬧市無非古佛道場酒肆茶坊全彰衲僧巴鼻塵劫來事的示目前自在隨緣當機不昧秪如諸大檀越同眾耆德敦請山僧陞于此座恁麼舉揚畢竟落在甚麼處開鑿㞾山生面目高懸慧日麗中天。</p>
<p>結制上堂師云淨明者裡百事荒疏冷淡家風實難措足閒神野鬼攢眉疾走喜得數輩本色道流十方義聚甘心同志終不向外馳求豈肯虛生浪死然則眾雖不多也效法昌之猷今日應個時節結住布袋口捏緊死蛇頭炊無米飯咬木扎羹向個裏端的得透㘞地一聲快暢生平驀揮拂子云一種風流惟自得呵呵笑斷兩莖眉下座。</p>
<p>解制淨明者裡息錐鉤白牯鯬奴任去留足下未能通活路茫茫煙水只生愁。</p>
<p>出隊至當湖眾居士同德藏寺諸耆德設齋請陞座問天不言四時行地不言萬物生王登寶座野老謳歌即不問如何是海底泥牛啣月走師云吞吐不得進云如何是岩前石虎抱兒眠師云放手不得進云如何是鐵蛇鑽入金剛眼師云沒孔竅進云如何是崑崙騎象鷺鸞牽師云蹄踏蹄進云四眾圍繞師陞法座有何利益師云吃飯止饑飲茶止渴士禮退乃云山僧持缽到當湖佛法胸中半點無幸是一般堪得意砂盆喜賴有人扶砂盆既有人扶更覓個甚麼不見道佛身克滿于法界普現一切群生前隨緣赴感靡不週而恒處此菩提座佛身既充滿于法界還間出當湖德藏寺麼若間出則佛法不週遍若不間出則三世諸佛在諸人三百六十骨節裡八萬四千毛孔中轉大法輪塵說剎說熾然說無間歇若向者裏會得倜儻分明個個頭頂天腳踏地晝見日夜見月乃至經營作為俯仰折旋何等天然何等現成又何待山僧饒舌雖然且三世諸佛畢竟說底甚麼法秪如今日德藏諸耆宿同眾居士設齋請山僧陞座慶讚一句又作麼生道欣然傾蓋相逢處明月清風共一家。</p>
<p>當湖報本院監院師領曹昆賢居士設齋請上堂師云暑氣炎炎夏日長幸然無事得思量維摩偏姤閒和上白汗通身逼上堂既陞堂矣且道說個甚麼遂拈衣角示眾云此是山僧尋常用不盡底密在袈裟角邊自到當湖無因拈出今日既承曹居士殷勤敦請陞於此座豈可被蓋囊藏一時拈出抖擻在諸人面前了也若是手親眼快底直下薦得去便解轉天關翻地軸為雨為霖乾坤普潤為祥為瑞家國咸亨信腳踏翻東湖月信手擊碎九龍珠不風流處也風流意氣不從天地得下座。</p>
<p>方聚宗聖宗二居士為母八十壽供僧諷經兼祈嗣請陞座問鐘鼓齊鳴即不問祝壽一句請師宣師云庭柏鎮常青進云趙州百二十寶掌一千春未審與無位真人壽量相去多少師云籬菊正馨香進云方母張氏壽量又作麼生師云亙古亙今進云山林盡效華封祝海眾同瞻壽日明師云讚嘆有分師云昔日婆子轉藏千古話成缺案昨日方母轉全古今合成一藏且此藏作麼生轉乃合掌云南無消災延壽藥師佛此猶是教意邊事祖師門下又且不然拈須彌於一毫頭上擲大千於蟭螟眼裡直得東海波騰嵩獄作舞雲自呈祥香煙合彩向者裏著得隻眼<span class='corr'>鑑</span>徹古今纖毫無間隨施一機千機萬機透露展演一句千句萬句洞明頭頭顯本有風光物物彰未生面目所以我方母老孺人八十年中受用不盡底皆秉此個恩力揮拂子云大眾看看無量壽如來與應供諸菩薩方廣五百流飽飫香齋在拂子頭上一齊合掌云人間慶大椿菊花爛熳新更有多意氣貴子產祥麟下座。</p>
<p>佛誕日化城吉祥庵主佛開光化三禪德領眾善信恭請小參師云今朝四月八處處慶悉達昔日老雲門一棒要打殺千古播英風嘉聲惡辣辣化城諸善人信心猛自發金軀煥然新光明遍塵剎作者蒙斯光咸受佛慈拔天上與人間生生獲妙樂雖然且道昔日雲門打殺的是今諸善人裝金的是若向者裡定當得去釋迦老子在你諸人面門出入動地放光二六時中不曾違背一絲毫許其或未然聽取山僧一偈天晴日頭出雨落地下濕陰晴雖不同兩不失其節下座。</p>
<p>張維翰維藩維屏三孝嗣為薦先嚴華椿居士請對靈小參師云初夏方臨鶯啼綠樹大唱圓音誰人聽驀豎拂云突出一句明如杲日迥脫根塵輝天鑒地裂破愛見情網截斷生死根株直透威音那畔纖毫不立顯示今世門頭全機獨露向者裡見徹根源便知我華椿居士昔日親登翔鳳與山僧聚談道話亦未曾生即今幻緣報謝靈光不昧又何曾滅既爾生滅一如去來不異且道畢竟在甚麼處安身立命花雨繽紛際蓮臺敷坐時擊拂子下座。</p>
<p>園花陳御卿居士請為二嚴慈點主師舉筆云秪者一點獲之象帝之先迥越物情之表靈然獨露塵劫難磨諸佛證之出三界九有歷代祖師悟之流通正眼天地得之昫嫗萬物人君得之掌握乾坤臣宰得之輔齊家國在我陳公居士得之作冥途慧炬起嗣胤芳聲且道者一點畢竟落在甚麼處遂點云浩浩塵中能作主人間天上獨為尊。</p>
</div>
</div><!-- end of div[@id='body'] -->
</body></html>