<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>赤松領禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>序</p><p>少室壁觀婆羅門云行解相應名之曰祖所以吾教外別傳之旨自拈瞬破容發軔立雪斷臂以還如趙簡子之寶符藏于常山之上代代可取也苟非母恤之賢其能若是乎藉如我。</p>
<p>黔靈赤翁大和尚者脫白九峰燈聯雙桂茂年刻志離塵栖神澹泊耕雲墾月樂道忘憂孰意名愈晦而人知用屢藏而世<span class='corr'>羨</span><span class='corr'>已</span>而問道之屐滿戶外矣遂感當道宰官之宏護四民緇白之憧憧不得<span class='corr'>已</span>而一出焉歷主諸剎輻輳方來勤以誨物儉以持身循誘多方噓喣無既兼思晚年欲矢脅不至席以繼前烈儻非行解相應其能利物不倦之若是也耶其嗣法門人乾御大師與余有金蘭之誼負笈相從不憚間關千里重繭齎其語錄問序於余余愧未識荊盥讀至再曰嘻斯殆常山之寶符耶請付剞劂氏以廣傳諸其必有可取之毋恤矣是為序。</p>
<p style="margin-left:0em;text-indent:2em">時康熙辛未皋月午日書於古渝州之西菂菴中</p>
<p style="margin-left:7em">青城後學法秀寱堂槃譚撰</p>
</div>
<div class='div-xu'><a id='mulu3' />
<p class='h2'>黔靈赤松禪師語錄序</p><p>嘗讀清靜法行經而知古皇先生憫震旦之難化先命大迦葉淨光儒童諸聖賢教化東土不待金人之夢而善與人同之心早已廣被萬有矣獨是其流日遠列戶分門根器未優遽承衣缽而室羅筏城之宗旨遂爾杳不可追此有識之士所以每緘李充之口而閉涉正之目也。</p>
<p>赤松和尚生長錦水韓氏望族慕漢赤松子之為人遂亦仍其號焉堅生平之苦行破有漏之空花得心應手徹底掀翻敏公親印破翁嫡孫大展臨濟之祖燈樹起法門之赤幟不特其惓惓誨人為善且欲人人同歸於至善為心何若也當其閉關數載參悟上乘自覺之天良也長篇短偈陞堂入室步步引人覺後之寶筏也晚年該煉四智虛朗登座說法普濟人天覺行之圓滿也高臥黔靈翛然獨遠不求人之信從而信從彌眾或以佛法相見吾見其虛懷接引宜深者深宜淺者淺莫不迎機而導之者矣有以世法相見吾見其霽色親人可方則方可圓則圓莫不因物而應之者矣非有得於古皇大教之深心烏能惓惓焉誨人為善又人人同歸於至善若是其摯且篤哉師與余為方外交<span class='corr'>已</span>非一日交之久而知之深且信其善與人同之量也於是乎敘。</p>
<p style="margin-left:0em;text-indent:1em">時康熙二十年歲次癸亥桐月之吉石船釣叟殷弼夢　臣氏頓首書於黔靈新松石上</p>
</div></div>
<div class='div-other'><a id='mulu4' />
<p class='h1'>黔靈赤松領禪師語錄目次</p>
<ul class="">
<li>序文<span class="note-inline">(二)</span></li>

<li>卷一
<ul class="">
<li>上堂</li>
</ul></li>

<li>卷二
<ul class="">
<li>上堂</li>

<li>小參</li>

<li>示眾</li>
</ul></li>

<li>卷三
<ul class="">
<li>法語</li>

<li>拈頌</li>

<li>偈</li>

<li>雜著</li>
</ul></li>

<li>卷四<span class="note-inline">(序)</span>
<ul class="">
<li>詩</li>
</ul></li>

<li>卷五
<ul class="">
<li>書問</li>

<li>佛事</li>

<li>行實</li>
</ul></li>
</ul><p style="margin-left:1em">目錄<span class='note-inline'>(終)</span></p>
</div>
<p class='juan'><a id='mulu5' />黔靈赤松領禪師語錄卷第一</p><p class="byline">門人寂源錄</p>
<div class='div-other'><a id='mulu6' />
<p class='h1'>住貴陽府壽世禪院語錄</p><p>康熙丁未師在白雲受閫臺張公諱光煥請於正月廿日入院。</p>
<p>山門　白雲深處來浩浩紅塵裏立孤峻門庭豎法幢宗旨便入。</p>
<p>佛殿　八十種好三十二相瞻之仰之萬古榜樣便拜。</p>
<p>據室　者個舖席是令人九轉還丹底所在今日領上座到此未免曲隨條例去也豎拂子云壽世無多心地藥單單只用死貓頭便起即日眾請。</p>
<p>上堂拈疏云某本深居巖穴木食艸衣卻被大福德人用者符子賺出遂遞與維那云也要大家知法座云法空為座吉祥艸敷大開青白眼直踏須彌盧便陞拈香祝聖畢末後拈香云此瓣香冤頭債主一晤歡欣洗髓伐毛幾經煆煉爇向爐中供養夔門萬縣慈雲堂上傳臨濟正宗第三十二世本師敏樹大和尚用酹法乳之恩<span class='corr'>斂</span>衣就座上首白椎云法筵龍象眾當觀第一義師卓杖云諦聽諦聽今當說摩訶衍法又卓杖云還有解聽者麼請出相見問昨日白雲今朝壽世且道是同是別師云分身兩處看進云宰官臨筵請師登座以何法示師云沾衣杏花雨吹面楊柳風進云可謂風雲聚會虎驟龍驤師云千里同風水乳和乃云杖笠隨身滿谷白雲關不住蒲鞋著腳沿途芳草襯人來總只為步步踏著實地節節透出玄源所以入此保社賓主歷然不惜醜拙只得將從前撞著個無面孔老人分付底無義味事對眾舉揚遂豎拂子云大眾看看此是無義味事良久垂下拂子云會取好<span class='note-inline'>(謝辭不錄)</span>復舉真淨和尚居山初有不出世言後受洞山請過訪香城順和尚以偈戲曰諸葛昔年稱隱者茅廬堅請出山來松花若也沾春力根在深巖也著開今日領上座也有一偈久盡寒灰枯木材春風吹醒轉青來惜花猶恐沾塵事幾次遮欄處處開結椎下座。</p>
<p>師於<span class='corr'>己</span>酉夏掩關至壬子秋千日期畢遇撫軍曹公司道鎮臺文武宰官居士造法衣法被請出關。</p>
<p>結制上堂問和尚出關即且置如何是關中主師云無角鐵牛眠少室僧以袖拂一拂師云也是蚊子上鐵牛乃卓拄杖云說玄說玅藥之作病用棒用喝病之作藥一道平沉本無高下但有穿鑿未免禍生所以世尊未下天宮說法<span class='corr'>已</span>竟未出母胎度人<span class='corr'>已</span>畢四十九年一段婆心無非見病下藥惟恐法久成弊摩竭掩室作獅子吼令人透此消息直證無功用行末上多子塔前兩手分付至達磨初來此土九年面壁覓無功用人兩手分付今日不肖遠孫謬叨祖蔭守分掩室亦得此無功用法待無功用人所以祖師道多言多慮轉不相應絕言絕慮無處不通不是琉璃瓶難盛獅子乳今日領上座則不然以杖擊香案云打破琉璃瓶迸出獅乳味宗風幸未衰吾道起臨濟臨濟之道<span class='corr'>已</span>啟不知可有繼宗風者麼以杖作擔勢顧左右云若無領上座自承當去也便下座。</p>
<p>剃髮李淨道黎淨願居士請上堂雲窩幾載學癡愚兩鬢髼鬆懶剪除今日寸絲無礙處翻身直上法王居顧左右云如何是寸絲無礙句良久舉拂子云若道拂子無礙耳聞眼見錯過多矣若道拂子有礙放下拈來通身由我且道不有不無畢竟如何諸仁者向深深行履處急會寸絲無礙若得寸絲無礙踏毘盧頂[寧*頁]有分復舉肅宗問忠國師如何是無諍三昧師云檀越向毘盧頂上行國師此語仔細看來人人只解貪高不肯放下何故不見祖師道震旦國中無別路要假兒孫腳下行下座。</p>
<p>糧憲慈觀陳善人請上堂士問弟子護關三載請問關內事如何師云灰心及第進云關外事如何師云聖王有道野老謳歌乃云為因出世緣隨事立賓主不落套頭禪養成戴角虎諸仁者珍重腳跟行中途莫莽鹵山僧恁麼告報也是憐兒不覺醜還有善識機宜能具正眼者麼有則風雲聚會虎驟龍驤又是中興臨濟苟無其人各請照顧眉毛向上進步復舉七賢女遊尸陀林一女指尸云尸在者裏人在甚處去一女云作麼作麼諸姊諦觀各各契悟感得帝釋散花山僧今日舉揚箇事不知復有契悟者麼豎拄杖云看取木上座要悟便悟又待何時復卓一下云諸弟兄悟即毛端吞巨海始知大地一微塵下座。</p>
<p>解制鎮臺王公設齋請上堂八字打開當陽獨露孤迥巍巍更無回護眾中可有恁麼人麼問千峰頂上百尺竿頭獅子未出窟時如何師云聞著腦裂進云<span class='corr'>已</span>出時如何師云見者皆喪進云總不恁麼時如何師云石虎產個兒不用莊五彩問選佛場開凡聖交參以何為人師云上前向汝道進云退後如何師云可憐生問如何是臨命終時一著師打云須常於此切乃云解制機緣本無言句抹月披風隨緣去住唱出無生曲打動禾山鼓箇箇入圓明不傍他門戶今朝成滿散盡作獅子舞他日出頭來各作一方主福利於檀那宗風超佛祖下座。</p>
<p>壬子秋解制謝客畢有羅氏玅德施大羅木祖地宰官居士咸集請師開建黔靈山於廠地陞座卓杖云古人道鋤頭是塊鐵終日手裏捏挖出一輪池現出天邊月此是古人開池種月發明本地風光山僧今日開建黔靈又則不然以杖作掘地勢云一鋤天清地寧二鋤家國興盛三鋤信施檀越增福延齡四鋤在會緇素無明頓破煩惱永忘人人圓明本地風光契悟真如實際燈燈續燄祖祖聯芳永作龍天福地共建安樂道場且道還有向上一鋤是什麼人掘得以杖向空掘云脈發黔靈世代昌高風千古聲流遠即日撫臺曹公同司道文武宰官甚悅共曰可為佛地捐俸修建禪林於季冬告成請師入院。</p>
<p>山門　獅子特來居此地法王法令又重新今朝踏入安閒戶慶祝皇圖億萬春。</p>
<p>佛殿　一身應現百千身道化無方誰比倫金不博金終始貴眼中童子面前人便拜。</p>
<p>方丈　獅王踞坐象王回最上玄關洞徹開斫盡釣竿心未歇道明千古貫三才。</p>
<p>上堂舉智者大師誦法華至藥王品是真精進是名真法供養如來頓見靈山一會儼然未散以杖擊香案云大眾諦觀靈山非遠今我大中丞曹公及闔省檀越以菩薩法供養如來且道與藥王昔年差別多少若人於此會得則靈山一會儼然未散其或未然更聽一偈靈山付囑久知音六度齊修般若心功德林中功最勝泰山永峻海彌深。</p>
<p>說戒上堂雪積千山玉關河萬里清心光無可比推倒戒墻行何以故事同一家理源不二得無漏學戒定慧具汝等還識菩薩心地法門麼撫尺一下云諦聽諦聽遂說戒下座。</p>
<p>元日上堂問昨日舊歲今朝新春如何是法王新令句師云一擊春光枝上破進云離棒又如何師云和風呴物遍天涯乃云高高峰頂春山秀麗身清淨深深海底煙水潺湲舌廣長了明者隨處方圓無人無我好事者故生枝節言舊言新且道既無新舊今日作麼生慶讚良久云萬方歸至德春綻不萌枝。</p>
<p>因僧掩關陞座卓杖云此是監院設齋為法姪掩關但不知伊為生死無常掩耶為般若文字掩耶若是此心未了發憤掩關正好向山僧捧頭喝下一斷一切斷一圓一切圓又何須三年作限千日為期無繩自縛若不能直下承當徹證且聽一偈視聽雙收且學癡伐毛洗髓莫留疵等閒摸著無曹鼻倒壁推墻任所之喝一喝下座封關云生鐵鑄脊白醭生口優曇火裏開直待三年後。</p>
<p>李鎮臺請上堂問法筵雲集正冬天獅子門庭百獸潛向上宗乘即不問今朝獨步孰為先師云目前無異景瑞雪滿高原進云好箇冬景肅靜消寒如何是春景師云陽和雪消去花鳥盡同春乃云天花散彩錦繡山川雪滿千山孤峰獨露若是個得本還源漢步步踏來路不差古人道青青翠竹盡是法身鬱鬱黃花無非般若今日翠竹<span class='corr'>已</span>成玉竹黃花變作瓊花值我鎮臺同眾宰官踏雪登山皈敬三寶慈悲心與忠貞心將軍面與菩薩面且道是同是別良久云紅爐烈焰英靈客白雪寒冰佛祖心。</p>
<p>竇官堡眾居士請師開建寶筏禪林師到於廠地陞座士出問師登法王寶座還是為人為<span class='corr'>己</span>師云無鬚鎖子兩頭搖士停思師云何不進語士擬進師打云落二落三乃云雨飛花石點頭一句無生曲詠出萬年秋一月皎眾雲收亭亭不動步更上一層樓大眾於此會得便知善財童子於福城東際大塔廟前初見文殊即得根本智目今合會檀越於此廠地前初會山野亦得根本智且道如何是根本智豎拂子云會麼良久垂拂云一智含千古長空月正圓下座。</p>
<p>乙丑冬寶筏林工竣上堂最上一著箇箇聞之皺眉正令全提人人見之喪膽若是伶俐漢銀山鐵壁直須透過掉臂而去懸崖撒手絕後重甦穩坐家邦所以祖師一字法門海水濡毫書之不盡吾家切要宗旨單刀直入猶落二機所以善住天子白文殊言可共俱往如來之所咨受未聞亦同此時如法問難文殊云爾莫分別取著如來天子云如來今在何所令我莫著文殊云秪在目前天子云若如是者我何不見文殊云爾若一切不見是名真見如來天子云若見在前云何戒我莫取著如來文殊云爾今見前何有天子云有虛空界文殊云如來者虛空界是故虛空界者即是如來此中無有一物可分別者師云文殊可謂明珠暗投天子可惜不會別寶若是山僧則不然待他道虛空即是如來直須一喝何故聻一喝虛空皆粉碎看渠何地可容身下座。</p>
<p>四月八日淨月李居士請上堂雲飛霧捲雨花浮壽域無疆億萬秋只為其中關捩子至今說著鬼神愁大眾且道山僧所說何事莫是天上天下唯吾獨尊耶莫是拈花微笑不容思議耶古人又道言佛住處龍天喜無僧說法鬼神愁且道說也愁不說也愁還是說的是不說的是良久舉拂子云會麼若能會得唯吾獨尊也在這裏可以說可以不說其或未然黔靈與諸人傍通一線去也以拂子拂一拂云打開無縫塔金光處處流。</p>
<p>康熙甲子秋白檀越請師入滇為埽九峰開山靈和尚塔受。</p>
<p>欽命綏遠將軍蔡公設普齋請上堂靈山七十代傳法最上乘太白綿燈焰宗風貫古今眾中可有貫徹古今替開山和尚出氣者麼問靈光獨露迥脫根塵但離妄緣即如如佛無妄可離無佛可即和尚還有何法示人師云清風匝地月映寒潭進云二大護法差官於山設供畢竟有何祥瑞師云金梁玉柱共聯輝進云和尚埽塔與古靈揩背且道是同是別師云無孔鐵笛兩頭吹僧禮云今日親見和尚師云逢人不得錯舉問九峰堂上虎踞龍蟠千里埽塔祖道重光如何是重光一句師云有山皆鳥語無樹不花香僧喝師打一拂云你再喝看僧又喝師又打一拂云逢人莫亂統乃卓拄杖云欲報師翁德聊通拄杖間打開無縫塔請出赴齋筵今日不肖將借須彌為座豈如先師翁之無為法空為座坐甚安穩欲借日月為燈豈若先師翁之常寂常照為燈明照千古凡我後代兒孫傳之無斁門庭興盛可佐王道昇平實深幸焉如西識業師現住白雲禪院自卓錫以來枯淡不關於心始終不渝其志有此堅碓不磷之操繼先師翁之芳躅亦已足矣不肖曾於明末烽煙之際在黔陽初晤劈頭一拶截斷萬緣做到今日水清月現方思截斷之機說什麼<span class='corr'>陝</span>府鐵牛所以不憚千有餘程自黔徂滇禮師翁遺塔此亦風木餘恨之悲思也幸我制憲大司馬垂青法道惠以財施羅珍作供自是福德流馨螽斯衍慶即今更拈瓣熏觸師翁鼻孔俾現在法會緇白見此一段真風播揚於今惟烈寂光三昧磅礡蒼霄復卓杖云白雲常望九峰巔匍匐前來為雪冤老樹有枝橫蔭地清風相送率陀天喝一喝。</p>
<p>撫軍王公大檀越次日請上堂卓杖云閫外提封世外心懷柔六詔澤民深恩霑泉石法門盛彩鳳翩翩下玉音顧大眾云諸昆仲且道是大金湯恢弘祖道致斯嘉祥且道是先老和尚寂光發燄感斯珍供復卓杖云向者裏會得河嶽鍾靈生甫申而弼景運天人協吉演法化以翊皇圖幸我撫憲大中丞惠澤旁敷德被過現山僧登此彔床激揚宗旨先拈此一瓣香聯貫古今瀰漫上下令見者聞者轉煩惱為般若融世智作真常將一莖艸成丈六金身將丈六金身作一莖艸庶不負檀越願力祖道重光驀拈拂子云即此夏日舒長熏風匝地荷池泛綠艤之輕麥隴吐金莖之秀原野茵鋪錦繡丘陵花燦珠璣者段風光宜人不少雖則天地玅化抑乃觸目菩提仰願大中丞甌卜日下玉燭增陞因齋慶讚扶道弘揚復卓拄杖云暫從此日酬高厚明朝伴我度煙霞下座。</p>
<p>撫軍王大檀越率文武尊官於五華禪寺懸額請上堂天生良佐輔皇圖海國枚寧聖教敷金鼎調元宣至化龍章蚤徹太平符額標梵剎垂今古浴日光天壯佛都今日乃我大中丞王公結人天緣舉殊勝典不惟法門生色兼使西來大意的體全彰正道護佛道常興祖風翊皇風永扇務能直下承當了明真際庶不負大檀越之勝心也復以拂子點一點云憂國憂民大家臣焚香頂祝護生靈河山一統扶王化四海謳歌處處春。</p>
<p>浴佛上堂王宮一降指天地漏洩郎當式太過只為當年行七步而今遍地走禪和下座。</p>
<p>康熙丙寅冬大中丞慕公同司道文武尊官請就本山結制糧憲傅母請上堂拈香祝聖畢選佛法場特地開一塵不立絕安排龍潭知有金鱗客重整絲綸上釣臺以杖作釣勢云有麼問太夫人從不思議中來山瓣齋未審以何法濟師云萬里日昇光炯炯普天露澤雨濛濛進云意旨如何師云雙棹別波遠眾星尊月明問登寶華王座提玄要宗旨如何是第一玄師云千斤鋕子藕絲縣如何是第二玄師云泥牛海底眠如何是第三玄師云一枝無羽箭透過萬重山如何是第一要師云木馬嘶風過江隩如何是第二要師云石女巖前笑如何是第三要師云一面無腔鼓鼕鼕天下鬧進云幾年不打靈山鼓今日相逢下一椎師云金風吹玉管那個是知音乃云玄機獨唱凡聖掃除妙諦融通祖師機正三要三玄向上全提用棒用喝掀翻窠臼須要言前薦取直下承當洞達本源了明大意到此信手拈來無非諸佛境界施為動靜盡是祖師家風自然隨處作主遇緣立宗其或未然不免九旬作限三月為期令人人轉凡成聖作獅子兒即如今日大中丞同眾尊官來山請法演最上乘且祝國開堂一句作麼生道良久云時清瑞氣滿共享劫前春復舉月上女對舍利弗言諸大菩薩以般若為住師云今日糧憲傅母臨山設供種當來果且道是因齋慶讚以般若為住耶是多生踏佛階梯以般若為住耶然雖如是將什麼喚作般若良久云傾誠覆護祖重光般若常將翊聖皇利國利民兼利物應勳歷代遠傳芳下座。</p>
<p>大中丞慕公請上堂雲從龍風從虎聖人作而萬物睹久<span class='corr'>已</span>飛騰上九霄現身應化諸緣主顧大眾云會麼佛以般若因應現百千億度盡諸眾生利益無邊際乾坤雖大不能載般若之玄滄海雖深不能載般若之玅日月雖明不能比般若之光化育色相不能盡般若之力且道將什麼喚作般若卓杖一下云諸昆仲於此會得便知般若應用不盡其或未然山僧別通消息去也復卓杖云上方太微星映臺中之柏人間青瑣霜飛簡上之花是我大中丞現身護法綱紀黔封軍民頌祝佛法光揚昨來翰言微布朱提玉粒供佛及僧非唯廣利人天抑且恢弘祖道正所謂種般若因得般若果放般若光顯般若智有此自在威力利濟之心令此選佛場中數百緇素各各腳跟下洞明大道應作無為之化堪報不報之恩遂豎拂子云傾誠歡意盡指日海東昇。</p>
<p>大中丞慕公誕日請上堂西方無量壽南極老人星壽等須彌峻福如滄海深如我大檀越慕公為國柱石忠君澤民履踐大道洞達淵源正所謂現大人相扶大法幢世出世間無彼無此今當初度供佛飯僧兼請舉揚箇事擊拂子云聞麼聞之不聞是真聞豎拂子云見麼見之不見是真見於此聞見分明則與無量壽南極老人無二無別滄海不足比其深嵩嶽不足喻其峻其或未然山野慶讚去也以拄杖卓一卓云永證金剛壽泉石遠光輝。</p>
<p>藩憲柯公初度請上堂佛是靈山老比丘曾將佛法付王侯斯時不昧靈山囑佛法流通無盡休座中有知無盡者麼法身不滅亙古恒在天中之天高而無上聖中之聖至大獨尊今我柯公初度良晨來山設齋供佛及僧自是靈山有願多劫熏培福星一路德庇黔黎今日黔靈因齋慶讚一句又作麼生良久云壽域不離功德海福星全照聖賢心。</p>
<p>閫臺杜公初度請上堂人人有本無字曆何必外尋好時日通徹陰陽未判先微塵剎土喻難及卓杖云眾中還有會得者麼問師登寶座四眾雲臻慶祝一句作麼生道師云一炷香煙全體露壽山福海兩同增進云恁麼則祿位高增常有慶福壽綿綿不計春師云還有向上事在乃云最上一著千聖不傳一念萬年兩頭坐斷優曇花三千年一現壽椿樹八千歲為秋且如檀越杜公都制黔疆軍民歡慶夜戶不扃口碑載道惟此德政與佛政渾同仁心與佛心不二令現前四眾均沾勝利同超有漏得證無生且如何是無生句豎杖云蟠桃初熟候壽量等虛空。</p>
<p>撫標大廳熊公請上堂不隔雲泥事最奇法幢扶豎在今時同緣未失靈山願歡會原來是舊知問昔日僧繇畫龍為什麼不點眼今日特請和尚點師打云點僧禮退問暗室千年一燈能破如何是一燈能破師打云破進云從此光明照十方師云切莫認光影乃云聲名不虛文武才能分閫外法門興盛人天福利現庭前有時單刀直入貼體承當有時擒縱自由不勞餘力如我副臺熊公現宰官身行菩薩道真際則理事全彰世法則恩威並著貴筑四方無遺燧黔江一派不揚波今日臨山設齋供佛供眾可謂不忘靈山願力廣令法道興揚卓杖云赳赳干城古佛顏傾心護法到寒山頻將一缽調羹味分作諸方五味禪下座。</p>
<p>操司胡公請上堂瑞氣祥光紅日照龍象繽紛皆玅道一念澄清萬象同檻前好鳥和音報諸昆仲且道報箇什麼他道曾記靈山舊願還來供佛供僧施受雙明因果在宰官心是祖師心下座。</p>
<p>城守中軍安公請上堂金剛捏得鐵成汁六味調和細細炊辦出精饈三德供天人同享慶香麋化城路穩還源日宦海波清見性時大眾各堅精進志場開選佛煉獅兒下座。</p>
<p>省參禪師請上堂坐斷禪河水不通其中把定透源宗斯時憶得龐公事吸盡西江證大雄問透網金鱗以何為食師云食且置你可出得網麼僧喝師云未透在僧拂袖歸位師云猶是尋常漢乃拈拂子云大眾見麼此是靈山得來少室拈出提起同克塞天地放下則海晏河清鐵樹開花紅爐片雪無陰陽地上題名空劫以前薦取綱宗玅句擬議難陳不二門中千聖杜口所以摩竭掩室初祖面壁罕遇知音復舉長慶云萬象之中獨露身為人自肯乃方親昔時謬向途中覓今日看來火裏冰諸昆仲古人躬行實踐見道之語黔靈亦有一偈使得時辰獨作主娘生鐵面的親睹揚岐昔用三腳驢今日翻成戴角虎當陽把斷獨稱尊野狐屏跡無方土。</p>
<p>威清門眾居士請上堂問大地眾生俱是客能有幾個到家鄉請問到了家鄉有何祥瑞師云金鳳夜棲無影樹玉峰纔露慶雲遮乃云清虛常寂靜不動遍河沙德比天高覆人間共一家如斯境界是什麼消息若道即心是佛未免矢上如尖若道非心非佛猶是揚聲止響舉一不得舉二放過一著落在今時萬象籠罩不住千聖拽不回頭畢竟作麼生道良久云輪王全意氣寶印自然尊復舉傅大士與武帝書云上善以虛懷為本不著為宗亡相為因涅槃為果中善以治身為本治國為宗天上人間果報安樂下善以護養眾生勝殘去殺普令百姓俱稟六齋此書千餘年來無人舉著黔靈今又不然上善拼命必死壁立萬仞縣崖撒手及第還鄉中善寒爐煙絕冷灰豆爆親知下落下善步步踏著實地直待花發果成名雖有三其理則一遂揮拂子下座。</p>
<p>廣東街明魁黃居士等請上堂問如何是黔靈境師云主山高案山低進云如何是境中人師云一縷香煙起龍象盡瞻依乃云冰清霜冷乃佛祖之門庭日暖風和實傳心之要訣山光人境盡是天機花放鳥啼無非玅用所以龐居士云我自無心於萬物何妨萬物常圍繞鐵牛不怕獅子吼恰似木人見花鳥木人本體自無情花鳥逢人亦不驚心體如如只者是何慮菩提道不成試問諸人如何是如如處識得如如即心是佛何妨貿易迎賓待客坐塵勞內修證菩提正所謂放下屠刀立地成佛拽拄杖下座。</p>
<p>淨祥蘇居士率男麒生請上堂問善財參遍處黑豆未生芽因什麼不生芽師云江國春風吹不起進云一般根在土各自等時來師便打乃云當陽獨立斬斷根塵東土西天遞相授受所以百丈祖云但了妄緣即如如佛如如佛者今在山僧拄杖頭邊放光動地亦在汝等諸人面門放光動地是汝諸人會麼卓拄杖云覿面非他物現出自家珍下座。</p>
<p>淨尚陶居士母難請上堂㘞地一聲卻也奇六門齊現不能遺而今雖到乾坤老猶是當初舊面皮方纔登座雞叫鴉鳴正合㘞地境界卓杖云諸昆仲還知落處麼若知便見三世諸佛歷代祖師俱在拄杖頭邊大中現小小中現大多中現少少中現多權中現實實中現權一為無量無量為一匝地普天內外包括未生前<span class='corr'>已</span>生後真然不變如我淨尚居士之壽若比南山東海皆世間之壽卻有不睹不聞不變之壽一句作麼生道金剛無量體何啻八千椿下座。</p>
<p>印川後堂請上堂千載奇逢在一朝了明大意始全超雖然踏著還源路及至深深更寂寥所以道祖道長遠久受勤苦乃可得成若既得成舉足便超千聖外大千世界一毫端舉拂子云大眾還見一毫端麼入水方見長人下座。</p>
<p>穎川松巖二大師請上堂巖問如何是黔靈境師云翠柏當軒陳祖意梅花破雪露陽春進云如何是境中人師云寂然青松下歌謠賀太平巖禮退師乃云本分宗乘越萬機一塵不立絕思維明明歷歷無邊際非佛非心又是誰又是誰卻也奇認著原來不是伊即今人境分明句翻身踏倒五須彌且道是甚麼人行履處良久云祖師心印鐵牛機。</p>
</div>
<p class='juan'>黔靈赤松領禪師語錄卷一終</p>
</div><!-- end of div[@id='body'] -->
</body></html>