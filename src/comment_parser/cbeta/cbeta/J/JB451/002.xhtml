<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>赤松領禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>黔靈赤松領禪師語錄卷第二</p><p class="byline">門人寂源錄</p>
<div class='div-other'><a id='mulu8' /><p>憨拙禪師請上堂明月照溪山渾如玉一團到頭終夜度任運不離天所以古德云但得本莫愁末如淨琉璃含寶月若能解此如意珠自利利他終不歇大眾看珠與月相去幾何良久以杖擊香几云忘時如驀路一舉在眉邊。</p>
<p>劉檀越請上堂卓杖云把握機關定寒潭徹底清縣崖撒手處大地坦然平諸昆仲汝等既稱參學畢竟要到撒手休歇處坦然平穩處若或未然直須發大精進剔起眉毛看這休歇不下的是什麼人若得漆桶底穿冷灰豆爆方能契悟真常不見阿那律前劫飯僧供毘婆尸佛後感九十一劫最富無比傾囊隨佛出家證阿羅漢得天眼通觀三千大千世界如掌中庵摩羅果且道檀越今日來山設供種人天福畢竟何感良久云福祿樓中坐更上一重樓。</p>
<p>林淨從李淨常黃淨全眾居士請上堂堂堂坐斷千差路迥出無方第一義直下透明極則事如來鼻孔共出氣摩尼珠人不識八臂神王見不及如來藏裏現收得要使兒孫俱委悉三世諸佛於中齊現天人群生從此流出一處明得透得千處萬處光輝到者裏又何須受記所以道若能親切證無刻不現前。</p>
<p>結制都閫杜公請上堂久不陞堂打葛藤口頭生醭手如冰今朝無那冤相聚爐鞴重開禍又生且道還有不受煆煉者麼良久云一步踏翻海底月眼前何處不分明。</p>
<p>元旦上堂拈香祝聖畢乃云春王正月化被寰中化有餘天子萬年籌添劫外籌無盡綿亙千秋萬古充滿匝地普天豈惟民物增輝抑且山林共慶法輪隨世轉轉處即為真隨緣認得性無喜亦無嗔雖然山僧恁麼告報卻有凝然不變新舊不分底一句作麼生道良久云向下文長付在來日下座。</p>
<p>廣東街楊梅居士等請上堂當陽有路人皆曉覿面相呈<span class='corr'>已</span>見真萬象之中藏不住到頭終露舊時心古人道無法可說無道可傳因甚得到今日擲拂子云花開鐵樹結圓果只要親從得處來。</p>
<p>陳士衍居士為母壽請上堂果熟蟠桃日金母摘將來獨受人天供千春到法臺諸昆仲陳居士為母設供正合祖師門下奇特事圓陀陀光爍爍世界包得麼淨裸裸赤灑灑乾坤收得麼若或不會黔靈有佛法大意快問將來士擬出問師便下座。</p>
<p>松月上座請上堂抱骨藏龍種披肝觸聖胎勿言容易得出自痛腸來眾中有識聖胎者麼松月問清平世界和尚披忍辱鎧執吹毛劍向甚麼處去師云一鏃破三關進云關破後如何師云大家同唱太平歌乃云昨夜寒風透我懷滿天星斗入眸來山中理事惟心印世路回頭顯智才情知適遇還元地快便飛騰踏佛階披忍鎧破三關有時翻作獅子吼一輪明月照松端召眾云者事且置超情離見一句作麼生道傍僧喝一喝師云未在良久云木人撫掌石女謳歌下座。</p>
<p>上元日淨敵劉居士請上堂元旦初過又上元朗然一月印中天好箇未生前句子了了分明在目前上方本自光明滿世界有時月半邊今日黔靈移到此人間天上共團圓人間天上既同圓普天匝地萬象森羅十聖三賢四生九有無有不同圓者且道圓箇甚麼便下座。</p>
<p>張淨輪莫日贊請上堂祖師玄眨眼<span class='corr'>已</span>過萬重山諸佛道直下委悉方始妙太阿在手任縱擒高懸古鏡當臺照諸大眾會麼其或未會黔靈打葛藤去也舉昔有一僧居靜一日行入市肆受官齋於清風樓見四野清新忽然開悟作偈云清風樓上受官齋此日憑臨特地開始信普通年遠事不從蔥嶺帶將來諸大眾汝看此僧悟後眼界迥別若無葾嶺帶來安知有向上一事今日張莫居士設齋請山僧陞座敷揚個事還有蔥嶺意旨麼卓拄杖下座。</p>
<p>芳斌朱居士請上堂拈拂子云信手拈來無一塵萬緣撥盡了虛名渾身放倒栴檀樹遍界馨香不可聞所以黔靈者裏不比諸方譬如深澗淵泉一任諸人取用不盡若或不然揮劍斬開人我易推山塞斷是非難下座。</p>
<p>上堂吾言極則事恁物取難同更有玄機旨頓忘塵劫空塵劫空是名無上真三昧舉拂子云大眾會麼於此一毫端上會得即是一行三昧千處萬處應用無窮正是無邊剎境自他不隔於毫端十世古今始終不離於當處且問大眾阿那個是當處喝一喝云吼聲振破無明窟曠劫塵勞當下消。</p>
<p>傅居士請上堂法道之門無二路參尋不怠自心開若人親解懷中寶亦是靈山僧裏來所以教中謂譬如有貧人行至親友家親友大捨心施與珠無價貧人得此珠其心大歡喜汝等各有無價寶珠若能尋覓得見則百劫千生受用不盡豎拂子云會麼一段家珍休外覓原來行坐不相離。</p>
<p>致中禪人請上堂豎拂云南山起雲北山下雨識得不為讎案頭舊帳簿今日是致中禪德千里來山具戒請黔靈陞座亦無可說若道說法法本無說若道傳戒戒本無傳但於心外無戒戒外無心但動思惟即為破戒所以古人道等妙二覺即破戒凡夫還委悉麼垂下拂子云克己還天理方成大丈夫。</p>
<p>汪德鑄馮德士重修三江橋工畢請師踏橋夾岸溪聲卻被長虹鎖住三江渡口任從人物往來青山疊嶂盡知音綠水層波皆息浪萬載堅如鐵鑄千秋永鎮金剛數與乾坤久壽同天地長今來修橋眾善各發信心共結善果請山僧陞座拈香祝　國利生伏願諸佛菩薩山川社稷神祗庇祐橋梁永固眾姓福壽綿長如持地菩薩歷劫修培橋路永證無上菩提眾善搆此新橋功德無二人人穩步安詳各各腳跟點地卓杖云一派溪流截路遙長虹百尺鎖江濤下座。</p>
<p>藩憲柯大檀越臨山上堂瑞雲開紅日照花雨繽紛合妙道一氣鈞陶萬象同頻伽和雅簷前報諸大眾且道報箇什麼若道報高陞祿位祿位自尊若道報福壽增延福壽本有所報者心花發現復善歸元施受雙全證菩薩道且道不涉施受一句作麼生道卓杖云三輪空際莫思量虛空六合皆平等。</p>
<p>四月八日上堂指天指地非功勳祖祖相傳正法興不肖遠孫重慶祝亙齊日月永長明。</p>
<p>大之耆舊請上堂祖師心印量無等直是省之復又省數百劫來在此中何緣今日稱登頂斯則麥浪金渾成物我識真面荷池泛綠得透清涼悟自心所以李長者閱經悟金剛不壞之體今我大之耆舊請黔靈陞座摩頂受記於一言之下悟見本真與李長者無二無別諸昆仲如何是不別處卓拄杖云一毫端上知消息偏界全身不覆藏下座。</p>
<p>刻先老人錄入藏上堂虛空世界口為得巨靈手日午打三更面南看北斗今日為先師未了公案命彼東下有一人長在途中不離家舍有一人不離家舍卻在途中且道是甚麼人悅眾云遠則十萬人千近則不離當處師云畢竟是甚麼人悅眾便喝師打云一人有慶萬事咸寧。</p>
<p>副臺王公為太夫人薦福請上堂大哉天地理深洪質秉坤元造化中曾受誥封齡百歲母儀閨節有千功養葬終身心<span class='corr'>已</span>矣資冥幾次忌重逢是日修齋展孝意仙人脫化率陀宮下座。</p>
<p>嵩巖大師請上堂二諦融通天地肅靜一心清淨萬法自如若富樓那上德上行如舍利弗智足慧足昔日善財於福城東際大塔廟前一見文殊即得根本智今日嵩公初度為母披剃於人天眾前一見山野亦得根本智諸昆仲如何是根本智豎拂子云金雞抱子出霄漢玉兔懷胎入紫微復示偈云一髮落地萬法齊孤削盡癡頑方成丈夫。</p>
<p>請行周監院上堂譬如暗中寶無燈不能見佛法無人說雖慧不能了若道有法則辜先聖埋沒<span class='corr'>己</span>靈若道無法亦辜先聖埋沒<span class='corr'>己</span>靈二俱不涉畢竟如何若人會得猶較些子院便喝師云住住休得亂喝不見古人道西方日出卯雖言先夜何曾早茲因玅盡越時辰可謂當家之種草今將院事親交代存心須學楊岐老。</p>
<p>海雲賚老人入藏錄回山上堂去年五月荷池香一葉扁舟下浙江今歲九秋菊燦爛老人錄至開生面即此流通正法眼忠孝曇花香遍界大眾更聞曇花香麼良久云不如禮錄了退。</p>
</div>
<div class='div-other'><a id='mulu9' />
<p class='h1'>小參</p><p>李居士供法衣小參衣成九日菊花新賞玩何如此事真不具頂門正法眼安能即物現全身諸大眾即物現身且置如何是正法眼豎拂子云見麼擊禪床云聞麼若也聞見分明當下契悟真常便超出一頭地也今有善權居士回心向道參慕宗乘供衣飯僧請山僧小參叩問極則事殊不知未出方丈<span class='corr'>已</span>前向汝開導了也復示偈云六門緊閉學無生打徹關頭見自清捏聚伸開都是我不曾借手指他人。</p>
<p>中秋義月居士請小參明月當空照不偏清輝萬里盡同觀須知更有光明物無減無增亙古圓擊拂子下座。</p>
<p>結制小參高高峰頂立深深海底行水窮山盡處方識自家珍諸昆仲今夜初入期會值山僧爐韝弘開之始鉗錘新設之時只要棒下知歸言前領略稍有擬議便錯過了也急須剔起眉毛高著眼孔向七尺單前大死一回若得冷灰豆爆卻來方丈裏通個消息珍重。</p>
<p>結制小參壁立萬仞迥絕攀援透生死關掉臂而去若不然者必須別通一路始得且道如何是別通一路莫是棒喝交馳揚拳豎指偈頌文字麼切莫認著何以故如今浩浩談玅說禪盡是學語之流因此法門衰於日下如古德云只守玄沒文字認著依然還不是須向此選佛場中三條椽下七尺單前淨潔潔乾爆爆底不雜不想無作無為無下無高無煩無惱一念渾然純真無二兀的磕著驚天動地堪報佛祖之恩永助無為之化處煩惱而不亂居濁世而常清忍辱柔和法空為座若有如是之人黔靈當誠禮拜何故下心於一切方繼祖師曹。</p>
<p>閫臺杜公子請小參異域題名詣我曹學成文武識英豪喝一喝云吼聲驚起凌雲志快便飛騰上九霄瑞禎居士請小參龍女牟尼珠瑞禎火裡蓮老僧拈起看不隔一毫端今者淨吉龍居士大有善因思輪迴苦久於知識門下請參話頭能斷一切是非始終如一黔靈昔日向汝道本來面目即瑞禎瑞禎即本來面目忽地扭轉鼻頭方知不受人惑偈曰一念純圓現瑞禎絲毫不昧合天心依吾指處行將去何慮菩提道不成。</p>
<p>入新方丈小參把定機關風不透到無功處卻成功功能盡盡無餘事入此黔靈寶社中今者藏閣功成新入方丈黔靈入此室坐此座與人抽釘拔楔解黏去縛諸人到此入清淨琉璃之地消歇癡狂之疾舉拂子云會麼若會盡大地是黔靈丈室於一毫端上現五須彌其或未然也須高著眼始得良久云竹月千竿靜荷池萬里香。</p>
<p>撫臺公子曹灃曹泞請對靈小參補天浴日大功休一片丹心仰御樓萬里滇池今鼓浪以身死國有來由曾聞老先生受命撫黔日。</p>
<p>聖天子親諭云卿去撫黔學王陽明行事陽明乃道學先生也報國勤王勒名鐘鼎今澹餘先生處虎穴之中當孤危之際雖未能恢復社稷期一死以全大節臣道無愧矣今公子扶柩還鄉請為小參想先生盡忠悃忘生死報君親取仁義山野到此任倒腹傾腸言亦難盡豎拂子云諸仁者看看澹餘先生在拂子頭邊活鱍鱍地看他生亦不曾生死亦不曾死生死兩俱捐跳出風塵裏放下拂子喝一喝云千古一朝真際印當來仍在肘中懸。</p>
<p>趙學臺公子請為母對靈小參人生宦海樂安然皎皎媊星世共瞻只為從前遺澤重不由人物泣昊天祖師云葉落歸根來時無口今日為恭人趙母又則不然葉落果成存亡雙固四德全歸長年裕後大眾還知有不生不滅處麼喝一喝云喝惺從前大夢了明生死無干恭人<span class='corr'>已</span>登仙界永錫瓜瓞綿綿。</p>
<p>李鎮臺請為母對靈小參關東毓秀滇南居坤道全圓復善歸只為孝思無限盡吾於目下決悲疑今有鎮臺太夫人三從不缺四德全周善始善終光宗耀祖含弘柔順閨儀可法真所謂得菩薩道證悟真常唯我祖師門下向上一路直指超化去也乃打靈龕一拂云離諸苦趣超塵世重甦大夢上天宮。</p>
<p>藩臺柯公起棺小參卓拄杖云大哉忠孝最為先惟有柯公<span class='corr'>已</span>了全卓杖頓消塵劫夢真光直上紫微垣今有大檀越玉鉉柯公精忠報國慈惠愛民享年古希飄然辭世今日幢幡濟濟法樂雍雍兵民遮道慟哭震天可謂一路福星未去萬家生福常存黔靈到此指示津梁亦無別說曾記公在生之日與黔靈敘道為官偷閒可參禪否黔靈向道公能忠君澤民無處不是禪之玅用如古人云公事之餘喜坐禪未曾將脅到床眠雖然現出宰官相長老之名天下傳今日公雖化去其與黔靈聯席論道把臂談心一段靈光了然在目不隔絲毫雖然更有第一義諦無生法忍為我公指出去也以杖打圓相云寂靜光中無去住高超劫外任逍遙。</p>
<p>為提臺侯公對靈小參天生名世鎮南紀令肅貔貅通大理<span class='corr'>已</span>現將軍說法身世緣雖盡何曾死教中道緣從因生因從緣脫因緣盡盡涅槃為樂如我公侯大檀越為國柱石胸藏數萬之甲兵文武宏才倚重黔南之保障行有餘力則以逃禪參究本源了明大意雲泥不擇平等施仁今則官居極品壽近七旬福德兼優怡然坐化善始善終保名全節正所謂因緣盡盡涅槃為樂道德流芳又何曾死大眾大檀越既未曾死且道在甚麼處良久揮拂子云一登離垢地遍界現真身。</p>
<p>王鎮臺官男請為母對靈小參揮拂子云先天地而生生而本有後天地而老老而常存要識還源真實意於今燭照甚分明今者王母汪氏之靈生於北地辭世南黔德全坤順內助有先生則母儀南國沒則冥福無疆黔靈到此別無所說香煙起處直透有頂之天頓超無垢之地喝一喝云消融萬劫無遮障灼破莊周蝶夢長。</p>
<p>為臬憲曹公對靈小參任居兩載幾臨山恩澤軍民草木霑不但野人評價重聲名載道口碑傳恭惟皇清誥封通議大夫貴州提刑按察使司素徵曹公下車兩載德政恩寬心同杲日恩重如山正好護教興隆不料仙遊今詣靈前說片言以酬厚德以拄杖于地劃一劃云劃破幽暗之地向空擊一擊云擊開有頂之天我言不思議公入九臺蓮。</p>
<p>嵩巖大師請為母對靈小參花開世界果成時莫大因緣任所為惟有不傳真玅訣鳳凰產個俊獅猊者事且置且道寶庵覺靈向甚處去莫不是如月上女對舍利弗與麼去耶又如七賢聖女遊尸陀林契悟真常而去耶臺山婆又恁麼去耶若恁麼多說總不干他事只如脫卻殼漏子向甚麼處去良久以杖擊棹云擊開無縫罅托化清涼天。</p>
</div>
<div class='div-other'><a id='mulu10' />
<p class='h1'>示眾</p><p>糧憲傅母延師主席閱藏示眾云一法流通天地人物皆有此三乘設化昆蟲草木盡霑欣鋾鑄十聖三賢運轉四生六道石聽點首蠢動聞昇萬象之中迥然獨露且道是甚麼物有此奇特揮拂子云諸昆仲向者裡道道看良久云其或不然又別開一路去也今為糧憲傅母發最上善心種當來福果延諸山昆仲命黔靈主席翻斯三藏靈文共閱一乘玅典斯乃秋風肅靜金萼天香大家猛著精彩又非摘葉筭沙必要欣翻海底踏倒須彌現出心藏寶珠照天照地倘或如是則糧憲傅母福田實種諸昆仲功不浪施且道功不浪施一句作麼生道擲下拂子云萬頃福田純玉種一聞千悟證菩提。</p>
<p>鳳凰山示眾杖笠披煙到鳳凰蒼梧翠竹列成行深林移得清風下能使人心徹底涼諸仁者會得當下清涼越大苦海如若不會烈燄炎天關河有礙。</p>
<p>春雪示眾春行冬令十分寒萬壑新開一洞天隔斷紅塵純玉界精修白業冷冰禪風情本分惟疏淡日用真常守道堅鐵石心腸孤峻坐要人直了未生前諸大眾如何是未生前事良久云穿衣喫飯無他事出入分明識得渠。</p>
<p>午日示眾世間有五毒未若人之口物毒傷肉皮口毒盡形朽所以我幼時為看人毒醜逃名梵侶中逆轉虛空走深得普賢心文殊作契友我無傷害心彼毒復何有報諸學道人珍重規繩守不見岑大蟲仰山遭一口。</p>
<p>示眾學道人朝參暮請不得怠墮若怠墮則埋沒<span class='corr'>己</span>靈輪迴難出大抵佛法最有靈驗昔有僧聞法華經至諸法從本來常自寂滅相大起疑情萬緣頓息數日林中經行聞樹間鳥語有省續云諸法從本來常自寂滅相春到百花開黃鶯啼柳上如斯親切方見佛法靈驗爾等各宜痛念生死勇猛精進急早打徹不枉在祖師門下若不然者更聽一偈白晝閒家計青山無變異翻然亂石中迸出一團玉。</p>
<p>示眾向在修造人多懈怠殊不知在作務中無有不是者豈不聞龐公道神通并玅用運水及搬柴說遠人猶難信近時天童密祖專以作務為佛事於作務中得大神通得大自在若於己躬下事生死關頭不肯痛切正是業識茫茫閻羅老子與你筭飯錢在。</p>
<p>示眾人生百歲猶如剎那相似宜各精進研窮道眼若道眼明不枉辭親割愛入此門中若不飽道為務恁爾詩文錦繡偈答如流俱是業識若更懶墮偷安無明煩惱貢高人我頃刻即是來生換了面皮縱悔遲也珍重。</p>
<p>中秋示眾雲開玉鑑掛中天萬類同觀照不偏一道寶光無缺減人間只解說團圓。</p>
</div>
<div class='div-other'><a id='mulu11' />
<p class='h1'>示眾<span class='note-inline'>(十二首)</span></p><p style="text-indent:0em" class="lg-abnormal"><div class='lg-row'>菩提一念推心起社稷山河俱照徹況乃山河一念通精誠吾道何愁得</div>
</p><p style="text-indent:0em" class="lg-abnormal"><div class='lg-row'>萬仞懸巖常壁立幾經鞋破腳頭穿轉身納履重登上伸手方知掌是拳</div>
</p><p style="text-indent:0em" class="lg-abnormal"><div class='lg-row'>若人行路未曾到萬象森羅齊發笑一個灰諧當下休明頭顯合暗頭竅</div>
</p><p style="text-indent:0em" class="lg-abnormal"><div class='lg-row'>傾蓋相逢事最奇剎竿扶起在今時三生自是同悲願異地還來話舊知</div>
</p><p style="text-indent:0em" class="lg-abnormal"><div class='lg-row'>學道之人要識真無真念必不平沉身心平得極乾淨魔佛齊來是故人</div>
</p><p style="text-indent:0em" class="lg-abnormal"><div class='lg-row'>黑漆圍屏沒亮隔百千神用難開拆翻然打破上頭關日炙風吹壞不得</div>
</p><p style="text-indent:0em" class="lg-abnormal"><div class='lg-row'>一朝生面萬年同此日分明色相中底事雙忘別具眼任他萬紫與千紅</div>
</p><p style="text-indent:0em" class="lg-abnormal"><div class='lg-row'>奈何貪惜事朦朧退卻一重又一重可憐晝夜催歸鳥啼得通身血染紅</div>
</p><p style="text-indent:0em" class="lg-abnormal"><div class='lg-row'>分明佛法世緣邊只為時人兩樣看未動機先能薦得方知火裏出金蓮</div>
</p><p style="text-indent:0em" class="lg-abnormal"><div class='lg-row'>六根清淨更精勤一念渾然超劫塵莫向外邊尋佛果單求自己本來人</div>
</p><p style="text-indent:0em" class="lg-abnormal"><div class='lg-row'>參禪極則取先天一落二頭便遶纏石火光中能辯取不勞蝸角轉三千</div>
</p><p style="text-indent:0em" class="lg-abnormal"><div class='lg-row'>乾坤收在一掌中放出圓明滿太空而今不知何若此看來天地體皆同</div>
</p></div>
<p class='juan'>黔靈赤松領禪師語錄卷二終</p>
</div><!-- end of div[@id='body'] -->
</body></html>