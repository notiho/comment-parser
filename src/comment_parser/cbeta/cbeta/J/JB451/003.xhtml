<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>赤松領禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>黔靈赤松領禪師語錄卷第三</p><p class="byline">門人寂源錄</p>
<div class='div-other'><a id='mulu13' />
<p class='h1'>法語</p>
<div class='div-other'><a id='mulu14' />
<p class='h2'>示大中丞王公</p><p>乾坤世界廣大而撮來只一粟米許萬象森羅歷然而始終不離方寸其理包括妙義無窮若向外求轉覓轉遠秪在一念回觀恬然肅靜所以祖師道識得一萬事畢且道如何是一○還識者個麼若要識此必須將從前學解一切掃除勇猛精進晝夜恒持行住坐臥之間語默閒忙之際應事接物渾融一片方為正念現前豁然磕著本命元辰與佛祖不別一毫端上現出莫大世界將莫大世界收攝在一毫端到此不守禮而禮立不著義而義存不施仁而仁就不舉願而願成正所謂坐塵勞內轉大法輪君親之恩俱<span class='corr'>已</span>報畢方可坐進斯道。</p>
</div>
<div class='div-other'><a id='mulu15' />
<p class='h2'>示我和關大檀越</p><p>昨在街頭無向背處上石磴之時偶遇大檀越延於府中齋茗坐談正是威音那畔傳佛心印之知己也黔靈久處山中少入市肆罕遇知音今朝恰遇奇人正合祖師道逢人即不出出則便為人故書一偈以表前緣驀路當陽踏磴時三生有幸不曾移獅王乳滴琉璃界迥契真風一段奇。</p>
</div>
<div class='div-other'><a id='mulu16' />
<p class='h2'>示西星白檀越</p><p>吾佛說法四十九年末後拈花飲光微笑將正法眼藏付囑又囑梵王帝釋國王王子大臣皆護持正法自此祖祖相傳到黔靈七十整代矣常念德微任重恐不足承當大事今遇大檀越忠正賢明同護正法現將軍身行菩薩道故贈偈曰從天降下有元因福祿綿延道德清信手拈來渾是玉福星原是舊長庚。</p>
</div>
<div class='div-other'><a id='mulu17' />
<p class='h2'>示翁檀越</p><p>天地同根萬物一體只為因循歷劫生死欲了生死單求自己能妙悟則照破生死之關知根源而應化塵寰之主倘能如是即吾教外別傳之心法也其或未然必須十二時中將此身心返觀內照凝神定慮一念不生不出不入密密綿綿打成一片渾然貫徹本地風光照天照地方知是我不是別人到此四恩盡報忠孝兩全偈曰精勤不怠始參吾歷歷常懷舊約初有日大開塵夢眼翛然記莂祖師圖。</p>
</div>
<div class='div-other'><a id='mulu18' />
<p class='h2'>示知參魯居士</p><p>往幸入吾宗精勤下苦功靈符生掌上千里卻同風因有知參居士精勤向道將吾舊作偈子書為箴規修為何必判西東前念全除後念攻一步踏牢真實地萬緣屏去聖凡同無功用處超生死但有絲毫受蔽蒙不落兩重親切處大千沙界盡圓融。</p>
</div>
<div class='div-other'><a id='mulu19' />
<p class='h2'>示昭然禪人</p><p>心覺昭然本潔白纖毫念動即遮黑人言片雪點紅爐我道紅爐出片雪豁地昭然離意識好看公案百千則百千搜盡玄窮處贓在何愁拏著賊。</p>
</div>
<div class='div-other'><a id='mulu20' />
<p class='h2'>贈閒菴淨敵居士</p><p>彌陀終日相對莫教塵勞遮閉修持善念一分解釋惡因萬倍塵塵剎剎等觀了了明明不昧摸著閒菴鼻孔恰是先天一氣。</p>
</div>
<div class='div-other'><a id='mulu21' />
<p class='h2'>示佛燈禪人歸里</p><p>忠孝雙成一念酬能全心藏立功猷程途涉盡歸來日萬古名標轉更悠吾徒佛燈者思歸故里此去雖離千里終在師前若識得足下不涉途程之句歸來好吃痛棒。</p>
</div>
<div class='div-other'><a id='mulu22' />
<p class='h2'>示孫演密</p><p>人間事理心誠實言誠敬之至洞徹本元出一言而興立家邦得一善而挽回天地悔一惡而業盡福生有孫演密求法語吾哂之曰法可筆書乎所書者乃糟粕之言也糟粕又非可輕視之也若上志之士遇在糟粕之中捨迷入悟警惕兢業立德立行為聖為賢為千古之奇男子者若無糟粕之言亦不能入也偈曰學道之人決是非明明識得作聾癡有時踏盡窮源處萬法收歸一密機。</p>
</div>
<div class='div-other'><a id='mulu23' />
<p class='h2'>示融之禪人</p><p>融之禪人者長年真實本色無二朝暮勤勞始終如一凡事謙和有古人遠大之風因此贈以偈曰同出祇園古到今根源恰是舊時人大開積劫塵夢眼一念常存在祖燈。</p>
</div>
<div class='div-other'><a id='mulu24' />
<p class='h2'>示繼脈監院</p><p>大凡為僧無論老少貴在道心堅確不辭勞苦步步腳跟點地頭頭觸著鼻孔但於常住並已常住真心時刻不敢違有日忽然撞破骷髏血流遍地可為當家種草偈曰第一要為極則事研窮至理莫求別有朝扭著娘生鼻點滴無差可繼脈。</p>
</div>
<div class='div-other'><a id='mulu25' />
<p class='h2'>示至賢善人</p><p>有物先天地無形本寂寥能為萬象主不逐四時凋若在此處會得行住坐臥語默忙閒認得的作得主擺得脫優游自在不被天地之所轄鬼神之所拘若然如是堂堂已成大道若不如是如何了明大道。</p>
</div>
<div class='div-other'><a id='mulu26' />
<p class='h2'>示慈容善人持咒</p><p>六根精進念精勤一咒能持出劫塵莫向外緣尋佛果單求自<span class='corr'>己</span>本來人會得本來人穿針度線語默忙閒無有不是者熱鬧場中著一冷眼無有不的當者雖世事虛假就虛假中無有不真實者設或未然借此一咒恒持降伏雜念妄想又看持咒是誰雜念妄想是誰莫管誰與不誰妄與不妄一咒恒持兩頭絕斷勇猛提撕念念在咒上密密綿綿渾成一片豁然撞破機關得見本來夫真超出物外方知自<span class='corr'>己</span>是一個真咒又何有別咒之可持哉。</p>
</div>
<div class='div-other'><a id='mulu27' />
<p class='h2'>示碧松禪人</p><p>歷劫塔成萬壑松蕭蕭遺下滿天風與麼聞者心空第更進丹成子滿叢內有嘯風戴角虎林藏值雨老虯龍鱗鱗節榦生枝秀奕奕輝光在此中何若能為精潔士昔時有個赤松子當年軒帝從之遊草芥公侯皆自許汝今望風到黔靈赤碧交互深有理會得千秋結果意令渠直下超生死。</p>
</div>
<div class='div-other'><a id='mulu28' />
<p class='h2'>示大潤居士</p><p>即佛即心心即佛即心即佛佛即心若能了此心中佛永鎮金剛不壞身。</p>
</div></div>
<div class='div-other'><a id='mulu29' />
<p class='h1'>拈頌</p>
<div class='div-other'><a id='mulu30' />
<p class='h2'>世尊初生</p><p style="margin-left:2em">拈云多年我慢一時貢高怎奈有傍不肯在。</p>
<p style="text-indent:0em" class="lg-abnormal"><div class='lg-row'>王宮初降日眼底特空人惹得英雄手喃喃氣不平</div>
</p></div>
<div class='div-other'><a id='mulu31' />
<p class='h2'>睹星悟道</p><p style="margin-left:2em">拈云喚卻眼睛。</p>
<p style="text-indent:0em" class="lg-abnormal"><div class='lg-row'>窮滴滴兮喫一驚明星入眼若真金思前想後不知是又向頂[寧*頁]下一鍼</div>
</p></div>
<div class='div-other'><a id='mulu32' />
<p class='h2'>女子入定</p><p style="text-indent:0em" class="lg-abnormal"><div class='lg-row'>三聖原來同一個各顯神通元不錯機梭暗裏逞風流千古令人看不破看不破師姑定是女人作不得春風花不開及至花開又吹落</div>
</p></div>
<div class='div-other'><a id='mulu33' />
<p class='h2'>臨濟三問大意三度被打</p><p style="margin-left:2em">拈云不識好惡自討周遮。</p>
<p style="text-indent:0em" class="lg-abnormal"><div class='lg-row'>塵緣滌淨不知恩始到灘頭恨尚存一旦熏風撲面發歸心似箭解愁痕</div>
</p></div>
<div class='div-other'><a id='mulu34' />
<p class='h2'>趙州訪二菴主</p><p style="margin-left:2em">拈云年老成精。</p>
<p style="text-indent:0em" class="lg-abnormal"><div class='lg-row'>為訪深山老古錐因之不惜兩行眉拳頭伸出難回手一釣雙雙入九嶷</div>
</p></div>
<div class='div-other'><a id='mulu35' />
<p class='h2'>勘破婆子</p><p style="margin-left:2em">拈云賺殺多人豈但婆子。</p>
<p style="text-indent:0em" class="lg-abnormal"><div class='lg-row'>臺山有路不多奇一線羊腸到雪谿婆子何須頻指點被人笑破嘴唇皮</div>
</p></div>
<div class='div-other'><a id='mulu36' />
<p class='h2'>婆子燒庵</p><p style="margin-left:2em">拈云絕人太甚。</p>
<p style="text-indent:0em" class="lg-abnormal"><div class='lg-row'>巖倚枯椿氣絕甦春風送暖不曾孤轉身回祿菴前坐羞殺人間一丈夫</div>
</p></div>
<div class='div-other'><a id='mulu37' />
<p class='h2'>千聖不傳</p><p style="margin-left:2em">拈云也是周公不利於孺子。</p>
<p style="text-indent:0em" class="lg-abnormal"><div class='lg-row'>堂堂正正有規模莫向人前亂點汗打破鏡來相見後蒯通也教觜盧都</div>
</p></div>
<div class='div-other'><a id='mulu38' />
<p class='h2'>銕蛇橫古路</p><p style="margin-left:2em">拈云通身毒氣。</p>
<p style="text-indent:0em" class="lg-abnormal"><div class='lg-row'>英雄久困在重圍氣撲簷前古瓦飛奮志沖開堅壘後翛然脫灑解征衣</div>
</p></div>
<div class='div-other'><a id='mulu39' />
<p class='h2'>萬仞懸崖</p><p style="margin-left:2em">拈云抬頭覷著轉身難。</p>
<p style="text-indent:0em" class="lg-abnormal"><div class='lg-row'>左右逢原事不同斷岩若似路頭窮舉頭方見樵山徑透出雲霄幾萬重</div>
</p></div>
<div class='div-other'><a id='mulu40' />
<p class='h2'>撒手而歸</p><p style="text-indent:0em" class="lg-abnormal"><div class='lg-row'>返魂之後話郎當雪沁梅花撲鼻香個事不須重計議一條白練任他方</div>
</p></div>
<div class='div-other'><a id='mulu41' />
<p class='h2'>僧問首山如何是佛山云新婦騎驢阿家牽</p><p style="margin-left:2em">拈云婆心太切。</p>
<p style="text-indent:0em" class="lg-abnormal"><div class='lg-row'>垂言問旨答天威肅殺霜凝囓鏃機通身精潔指人知三番無耐何癡迷摸且尚於難下手爭能得彀跨神騎</div>
</p></div>
<div class='div-other'><a id='mulu42' />
<p class='h2'>趙州一日於雪臥云相救相救一僧去州身邊臥州便起去</p><p style="margin-left:2em">拈云堂堂古佛暗使風流。</p>
<p style="text-indent:0em" class="lg-abnormal"><div class='lg-row'>微細極清古佛才聲名千古若聞雷全機暗搭無文印趁此天花顯出來</div>
</p></div>
<div class='div-other'><a id='mulu43' />
<p class='h2'>閱密菴祖錄</p><p style="margin-left:2em">拈云真破沙盆。</p>
<p style="text-indent:0em" class="lg-abnormal"><div class='lg-row'>萬丈深潭碧玉堵絲毫罅隙雲龍補翻然踢出破沙盆恰是驚人戴角虎戴角虎莫莽鹵斯時洞徹心源腑累及兒孫打口鼓</div>
</p></div></div>
<div class='div-other'><a id='mulu44' />
<p class='h1'>贈偈</p>
<div class='div-other'><a id='mulu45' />
<p class='h2'>贈佛燈禪人</p><p style="text-indent:0em" class="lg-abnormal"><div class='lg-row'>一燈之派應千燈非比人間有暗明惟是佛燈常不滅無分晝夜照長存</div>
</p></div>
<div class='div-other'><a id='mulu46' />
<p class='h2'>贈慈忍禪人</p><p style="text-indent:0em" class="lg-abnormal"><div class='lg-row'>偶然一見心相信甘淡傾誠苦亦隨貴使堂中安地步齊眉共唱獅王兒</div>
</p></div>
<div class='div-other'><a id='mulu47' />
<p class='h2'>贈松菴禪人</p><p style="text-indent:0em" class="lg-abnormal"><div class='lg-row'>戒德修持百事堅其中一路透玄關有時水乳情相合好立當年濟北禪</div>
</p></div>
<div class='div-other'><a id='mulu48' />
<p class='h2'>贈鶴聲監院</p><p style="text-indent:0em" class="lg-abnormal"><div class='lg-row'>握得靈符掌上使是誰學我獅王子不由說出驚人句萬古鶴聲親入耳</div>
</p></div>
<div class='div-other'><a id='mulu49' />
<p class='h2'>贈嵩岩大師</p><p style="text-indent:0em" class="lg-abnormal"><div class='lg-row'>禪那戒德同條貫北若天高無物齊蹤跡藏身風雨快獅兒吼處象王回</div>
</p></div>
<div class='div-other'><a id='mulu50' />
<p class='h2'>贈良遂更號佛遂</p><p style="text-indent:0em" class="lg-abnormal"><div class='lg-row'>根蒂不凡成大器道圓極處現良才法衰扶仗巨靈手祖道興隆佛遂來</div>
</p></div>
<div class='div-other'><a id='mulu51' />
<p class='h2'>贈憨拙禪師</p><p style="text-indent:0em" class="lg-abnormal"><div class='lg-row'>三千諸佛吾同命物我根源不異性獨待頂[寧*頁]開正眼廓然之下無凡聖</div>
</p></div>
<div class='div-other'><a id='mulu52' />
<p class='h2'>贈海雲禪人</p><p style="text-indent:0em" class="lg-abnormal"><div class='lg-row'>實心達本不疑猜梗概生成羅漢胎綿密古今俱坐斷海雲大士又重來</div>
</p></div>
<div class='div-other'><a id='mulu53' />
<p class='h2'>贈大之大德</p><p style="text-indent:0em" class="lg-abnormal"><div class='lg-row'>天地玄微合我機我機先貴會心師離心意識通玄旨正是吾傳遞代題有大之卻也奇一言之下悟心宗了了分明本不迷</div>
</p></div>
<div class='div-other'><a id='mulu54' />
<p class='h2'>黽大林禪人</p><p style="text-indent:0em" class="lg-abnormal"><div class='lg-row'>為人莫問易何難一念精勤理自全若得當陽心地印始知月落不離天</div>
</p></div>
<div class='div-other'><a id='mulu55' />
<p class='h2'>贈鶴樹禪人</p><p style="text-indent:0em" class="lg-abnormal"><div class='lg-row'>樂隱溪山出化城洞忘天地洞心明但餘閑鳥俱飛盡樹長成陰鶴滿林</div>
</p></div>
<div class='div-other'><a id='mulu56' />
<p class='h2'>贈天臺省參禪師</p><p style="text-indent:0em" class="lg-abnormal"><div class='lg-row'>精誠一念為渠來功滿九旬顯佛才今日戒圓歸及第寶蓮永發鎮天台</div>
</p></div>
<div class='div-other'><a id='mulu57' />
<p class='h2'>示懷元侍者</p><p style="text-indent:0em" class="lg-abnormal"><div class='lg-row'>妙年成聖果為有牟尼珠若遇英靈子得來志不殊只看前賢哲侍者一生圓木枕頭下忽朝摸著自家底千古令人難擬價</div>
</p></div>
<div class='div-other'><a id='mulu58' />
<p class='h2'>示震南侍者</p><p style="text-indent:0em" class="lg-abnormal"><div class='lg-row'>戴月慇懃力披星無怨言因前花有種果得子孫賢學待心源盡好登般若船叮嚀書字囑祖道亦非凡</div>
</p></div>
<div class='div-other'><a id='mulu59' />
<p class='h2'>示嶽雲侍者</p><p style="text-indent:0em" class="lg-abnormal"><div class='lg-row'>學道如撐上水筏竿竿不歇未曾暇一朝撐到窮源底獲得寶珠無北價</div>
</p></div>
<div class='div-other'><a id='mulu60' />
<p class='h2'>示寶印禪人</p><p style="text-indent:0em" class="lg-abnormal"><div class='lg-row'>參禪本自狂心歇就此狂心莫放空莫放空時時放下一門路透門門通</div>
</p></div>
<div class='div-other'><a id='mulu61' />
<p class='h2'>示黔谷禪人</p><p style="text-indent:0em" class="lg-abnormal"><div class='lg-row'>精專一念更精專透出威音一著先未踏黃金選佛地始知溪水應黔山</div>
</p></div>
<div class='div-other'><a id='mulu62' />
<p class='h2'>示泰寧禪人</p><p style="text-indent:0em" class="lg-abnormal"><div class='lg-row'>無生句子昔存言聽說遵行踏玅玄念念不容安位分心心清淨沒攀緣渾然咂破娘生舌了達分明向上關如是塵消業盡處隨因赴感應愚賢</div>
</p></div>
<div class='div-other'><a id='mulu63' />
<p class='h2'>示泰然禪人</p><p style="text-indent:0em" class="lg-abnormal"><div class='lg-row'>從來大道得人難忽問本來有泰然吾指目前無別法閒忙只在舉頭邊</div>
</p></div>
<div class='div-other'><a id='mulu64' />
<p class='h2'>勉實參禪人</p><p style="text-indent:0em" class="lg-abnormal"><div class='lg-row'>幾回參我為何由想要明心貴自求只待石頭點首處豐荒不問果全收</div>
</p></div>
<div class='div-other'><a id='mulu65' />
<p class='h2'>示可也禪者</p><p style="text-indent:0em" class="lg-abnormal"><div class='lg-row'>人生本末事終始物格之中無彼此片雪紅爐飛點到灰心一念從原起</div>
</p></div>
<div class='div-other'><a id='mulu66' />
<p class='h2'>勉達也禪人</p><p style="text-indent:0em" class="lg-abnormal"><div class='lg-row'>古謂無心於萬物何妨萬物常圍繞既觀萬物本無心何謂無心萬物繞因在有無落二邊綿延歷劫不能了會融物我渾忘時莫大因緣非小小</div>
</p></div>
<div class='div-other'><a id='mulu67' />
<p class='h2'>贈悟空禪人</p><p style="text-indent:0em" class="lg-abnormal"><div class='lg-row'>多年銕石肝腸志密密精勤踏上乘今到果圓真實地直憑三昧佛慈心</div>
</p></div>
<div class='div-other'><a id='mulu68' />
<p class='h2'>贈寶月禪人</p><p style="text-indent:0em" class="lg-abnormal"><div class='lg-row'>無價明珠天地包為因遠劫著塵囂而今親遇巨靈手徹出清暉寶月高</div>
</p></div>
<div class='div-other'><a id='mulu69' />
<p class='h2'>勉歸元禪人</p><p style="text-indent:0em" class="lg-abnormal"><div class='lg-row'>父母生前不必問聽言只看心頭病一朝心病兩俱空即此歸元真實悟</div>
</p></div>
<div class='div-other'><a id='mulu70' />
<p class='h2'>贈瑞徵楊檀越</p><p style="text-indent:0em" class="lg-abnormal"><div class='lg-row'>虎生一出便擒羊高駕雲程鎮夜郎只侍蟠桃果熟後酬圓功業續聯芳</div>
</p></div>
<div class='div-other'><a id='mulu71' />
<p class='h2'>贈龍菴居士</p><p style="text-indent:0em" class="lg-abnormal"><div class='lg-row'>英靈奮志出雲泥撥轉天關換骨皮脫體全彰成大用長年樂享太平時</div>
</p></div>
<div class='div-other'><a id='mulu72' />
<p class='h2'>勉從佛居士</p><p style="text-indent:0em" class="lg-abnormal"><div class='lg-row'>吾傳心印上乘法貴汝頭頭用最親有日踏破關捩子拈來寸寸是黃金</div>
</p></div>
<div class='div-other'><a id='mulu73' />
<p class='h2'>勉心宗居士</p><p style="text-indent:0em" class="lg-abnormal"><div class='lg-row'>惟有法空為佛座百千萬億輪機荷驀然玅盡始終意頓悟心宗原一個</div>
</p></div>
<div class='div-other'><a id='mulu74' />
<p class='h2'>贈公夏詞宗</p><p style="text-indent:0em" class="lg-abnormal"><div class='lg-row'>幾晤黔靈最得宜良緣培護樂天孜雲程來往非千里峰頂常懷一句詩是日金昆裴氏重古聞玉帶子瞻遺山頭功德修圓已藏海帆標有所思</div>
</p></div>
<div class='div-other'><a id='mulu75' />
<p class='h2'>贈淡也喻詞宗</p><p style="text-indent:0em" class="lg-abnormal"><div class='lg-row'>朝朝染翰文林郎未獲真源過別場選佛聯燈風雨快淡之不厭悟心王</div>
</p></div>
<div class='div-other'><a id='mulu76' />
<p class='h2'>黽師吉居士</p><p style="text-indent:0em" class="lg-abnormal"><div class='lg-row'>黑漆乾坤顛倒走龜毛繩縛一幾希如斯越格超宗句莫擬他年化鶴飛</div>
</p></div>
<div class='div-other'><a id='mulu77' />
<p class='h2'>贈善權居士</p><p style="text-indent:0em" class="lg-abnormal"><div class='lg-row'>回頭徹去萬重雲不動絲毫現本真就裏寶珠親密證但逢鐵石點成金</div>
</p></div>
<div class='div-other'><a id='mulu78' />
<p class='h2'>贈淨圓善人</p><p style="text-indent:0em" class="lg-abnormal"><div class='lg-row'>吾傳無別惟心印百劫修持第一功若得離心意識會恒沙諸佛體皆同</div>
</p></div>
<div class='div-other'><a id='mulu79' />
<p class='h2'>贈佛月居士</p><p style="text-indent:0em" class="lg-abnormal"><div class='lg-row'>累劫培成大福田生生受用亦非凡世間惟有時常現佛月光昇萬古圓</div>
</p></div>
<div class='div-other'><a id='mulu80' />
<p class='h2'>勉淨月居士</p><p style="text-indent:0em" class="lg-abnormal"><div class='lg-row'>根從多劫來立起長年志及第得心空竿頭進步地離心意識會徹透玄關捩即此脫危安名為真實際秘密常熏修機化鬼神懼記莂在靈山靜月原一會</div>
</p></div>
<div class='div-other'><a id='mulu81' />
<p class='h2'>贈淨孝居士</p><p style="text-indent:0em" class="lg-abnormal"><div class='lg-row'>修行百劫為心地福祿受時果不差今日大年登及第向前步步是蓮花</div>
</p></div>
<div class='div-other'><a id='mulu82' />
<p class='h2'>贈李公大檀越</p><p style="text-indent:0em" class="lg-abnormal"><div class='lg-row'>幾次踏開流水聲千重雲霧和煙掃機輪密密已精通剝盡群陰還自寶</div>
</p></div>
<div class='div-other'><a id='mulu83' />
<p class='h2'>示燦明居士</p><p style="text-indent:0em" class="lg-abnormal"><div class='lg-row'>幾回登涉扣山廬直下了明法界圖指出目前日用事圓明自性死生無</div>
</p></div>
<div class='div-other'><a id='mulu84' />
<p class='h2'>贈淨敵居士</p><p style="text-indent:0em" class="lg-abnormal"><div class='lg-row'>萬劫不磨真實心閒忙語默念長存一朝看破娘生面九轉金丹鏡上痕</div>
</p></div>
<div class='div-other'><a id='mulu85' />
<p class='h2'>示佛意居士</p><p style="text-indent:0em" class="lg-abnormal"><div class='lg-row'>六根清淨越河沙天上人間共一家萬法歸來三昧印方知火裏出蓮花</div>
</p></div>
<div class='div-other'><a id='mulu86' />
<p class='h2'>答佛宗大德拈花曹溪意旨</p><p style="text-indent:0em" class="lg-abnormal"><div class='lg-row'>吾曾入道甚愚獃廿載彌堅撥死灰不覺一聲冷豆爆何期千古響如雷</div>
</p></div>
<div class='div-other'><a id='mulu87' />
<p class='h2'>示瑞貞居士</p><p style="text-indent:0em" class="lg-abnormal"><div class='lg-row'>如佛牟尼珠終朝常現前不知誰解得又看瑞貞緣</div>
</p></div>
<div class='div-other'><a id='mulu88' />
<p class='h2'>贈宗明居士</p><p style="text-indent:0em" class="lg-abnormal"><div class='lg-row'>還源一事貴精誠踏佛階梯出化城今日回觀登道岸超群拔萃正宗明</div>
</p></div>
<div class='div-other'><a id='mulu89' />
<p class='h2'>示佛貞居士</p><p style="text-indent:0em" class="lg-abnormal"><div class='lg-row'>清高尊貴佛真身返照推尋自<span class='corr'>己</span>心尋到盡頭方轉處自明何地不觀音</div>
</p></div>
<div class='div-other'><a id='mulu90' />
<p class='h2'>贈紫岩居士</p><p style="text-indent:0em" class="lg-abnormal"><div class='lg-row'>氣宇彌堅出剎塵真誠久植悟心明灼然放倒栴檀樹遍界馨香不可聞</div>
</p></div>
<div class='div-other'><a id='mulu91' />
<p class='h2'>勉修來居士</p><p style="text-indent:0em" class="lg-abnormal"><div class='lg-row'>心明平地照高下萬煉千磨拆不開今日覺圓方及第大端因行有修來</div>
</p></div>
<div class='div-other'><a id='mulu92' />
<p class='h2'>贈靈源居士</p><p style="text-indent:0em" class="lg-abnormal"><div class='lg-row'>屢劫修培相白毫因功不昧遇吾曹今朝得遂靈山約待悟靈源漾海濤</div>
</p></div>
<div class='div-other'><a id='mulu93' />
<p class='h2'>贈祇園居士</p><p style="text-indent:0em" class="lg-abnormal"><div class='lg-row'>奇哉敦厚有規模掃盡煙塵篤丈夫非佛非心俱掃盡因斯遇著賓頭盧</div>
</p></div>
<div class='div-other'><a id='mulu94' />
<p class='h2'>贈大幢居士</p><p style="text-indent:0em" class="lg-abnormal"><div class='lg-row'>數載相逢在夜郎廣培功行識閒忙而今<span class='corr'>已</span>了心源意好豎師生大法幢</div>
</p></div>
<div class='div-other'><a id='mulu95' />
<p class='h2'>贈聖林居士</p><p style="text-indent:0em" class="lg-abnormal"><div class='lg-row'>墨花潑應福多家好種心田結果花不起本來心上路清宵坐飲趙州茶</div>
</p></div>
<div class='div-other'><a id='mulu96' />
<p class='h2'>勉賢林居士</p><p style="text-indent:0em" class="lg-abnormal"><div class='lg-row'>念頭提起時相對不比尋常身口意佛口佛心行佛事自然超入如來地</div>
</p></div>
<div class='div-other'><a id='mulu97' />
<p class='h2'>勗子穎居士</p><p style="text-indent:0em" class="lg-abnormal"><div class='lg-row'>父母未生有大理少年之父老年子絲毫認的本來人超出無生亦無死因人錯解路頭差只向外尋棄自<span class='corr'>己</span></div>
</p></div>
<div class='div-other'><a id='mulu98' />
<p class='h2'>示雙林禪人</p><p style="text-indent:0em" class="lg-abnormal"><div class='lg-row'>理事分明共一原此心須向靜中安了明直下雙忘處玅合如如古佛禪</div>
</p></div>
<div class='div-other'><a id='mulu99' />
<p class='h2'>勉慈願居士</p><p style="text-indent:0em" class="lg-abnormal"><div class='lg-row'>屢劫培成般若芽人間天上共為家分明慈願歸源處花種因成果不差</div>
</p></div>
<div class='div-other'><a id='mulu100' />
<p class='h2'>示義月居士</p><p style="text-indent:0em" class="lg-abnormal"><div class='lg-row'>本來現成最尊佛混失塵緣路上走玅法說來幾萬般機關只在毫頭守觀雲起滅俱無處截月橫吞秖一口我與目前無別法單求自<span class='corr'>己</span>心王主</div>
</p></div>
<div class='div-other'><a id='mulu101' />
<p class='h2'>贈圓慧善人</p><p style="text-indent:0em" class="lg-abnormal"><div class='lg-row'>一道圓光本不壞世間萬物難遮蓋同行同坐甚分明識得名為觀自在</div>
</p></div>
<div class='div-other'><a id='mulu102' />
<p class='h2'>示超元淨玉居士</p><p style="text-indent:0em" class="lg-abnormal"><div class='lg-row'>本來一粒金丹種但舉心時遍界生此是吾家真密意纖毫不立現全身</div>
</p></div>
<div class='div-other'><a id='mulu103' />
<p class='h2'>示淨富居士</p><p style="text-indent:0em" class="lg-abnormal"><div class='lg-row'>道心精進三千日不斷工夫十二時兀的踏穿方寸地終朝物物總逢渠</div>
</p></div>
<div class='div-other'><a id='mulu104' />
<p class='h2'>示佛賢佛悅居士</p><p style="text-indent:0em" class="lg-abnormal"><div class='lg-row'>佛賢佛悅禮慈顏竭力同修不放閒只到花開結果處方名授記在靈山</div>
</p></div>
<div class='div-other'><a id='mulu105' />
<p class='h2'>示真慈居士</p><p style="text-indent:0em" class="lg-abnormal"><div class='lg-row'>一念精勤萬事宜不容毫髮許心馳若於不掛寸絲處頓悟真宗在此時</div>
</p></div>
<div class='div-other'><a id='mulu106' />
<p class='h2'>贈鳴佩冉詞宗贖名</p><p style="text-indent:0em" class="lg-abnormal"><div class='lg-row'>三教門庭共一和惟於佛祖有仙陀佩鳴此日還元地脫卻僧衣換紫羅</div>
</p></div>
<div class='div-other'><a id='mulu107' />
<p class='h2'>勉純素居士</p><p style="text-indent:0em" class="lg-abnormal"><div class='lg-row'>生生不滅古心源劫劫綿延到此間今日豁開塵夢眼善揚世代在靈山</div>
</p></div>
<div class='div-other'><a id='mulu108' />
<p class='h2'>贈明遠詞宗</p><p style="text-indent:0em" class="lg-abnormal"><div class='lg-row'>鷲峰拈出一枝春發遍天涯枯木林大地忽生多有垢山河掀覆本無塵不聞睹處窮玄妙悟理圓時出果因無限風光微妙意善財童子向南詢</div>
</p></div>
<div class='div-other'><a id='mulu109' />
<p class='h2'>示靈然居士</p><p style="text-indent:0em" class="lg-abnormal"><div class='lg-row'>單瓢隻杖任閻浮胍發靈臺共一坵月映長江觀在掌風吹巨浪涌迷頭蕭梁蓋笠多生在漢季施樑遠代留歷劫聖賢皆若此而今標在萬重樓</div>
</p></div>
<div class='div-other'><a id='mulu110' />
<p class='h2'>贈昇寰居士</p><p style="text-indent:0em" class="lg-abnormal"><div class='lg-row'>江海滔滔挂順帆頻來安命自歡顏一生補處惟忠直兩地名喧道義全紅日光昇懸竹榻清風常拂響松軒寬柔耳順螽斯慰頓悟心王禮舊仙</div>
</p></div>
<div class='div-other'><a id='mulu111' />
<p class='h2'>示顯枝居士</p><p style="text-indent:0em" class="lg-abnormal"><div class='lg-row'>純朴乾坤德上皇學明心法量如王當人不昧因花囑果結功成佛日長</div>
</p></div>
<div class='div-other'><a id='mulu112' />
<p class='h2'>示王官堡眾居士</p><p style="text-indent:0em" class="lg-abnormal"><div class='lg-row'>語默玄微不失時雙明寂照透玄機進前儘有無窮意最喜心空及第歸</div>
</p></div>
<div class='div-other'><a id='mulu113' />
<p class='h2'>贈來源居士</p><p style="text-indent:0em" class="lg-abnormal"><div class='lg-row'>心如銕石念如天萬事詼諧絕易難渾得生前真實意長江月映有來源</div>
</p></div></div>
<div class='div-other'><a id='mulu114' />
<p class='h1'>雜著</p>
<div class='div-other'><a id='mulu115' />
<p class='h2'>參禪偈</p><p style="text-indent:0em" class="lg-abnormal"><div class='lg-row'>娘生銕面參禪本大用通腸徹骨冷一舉頓消知見識幾回翻悟迷中醒不容些入如如理咂破牢關上上等如是了明真性義鷺鷥飛入雪山嶺</div>
</p><p style="text-indent:0em" class="lg-abnormal"><div class='lg-row'>參禪心實如金剛觸碎銀山不可當撒手回觀天地外安然穩坐敘空王</div>
</p></div>
<div class='div-other'><a id='mulu116' />
<p class='h2'>念佛偈</p><p style="text-indent:0em" class="lg-abnormal"><div class='lg-row'>參禪共念佛兩處一心居了卻心頭事閏王不奈渠念佛與參禪和融一處看渾然方及第自在即還天參禪念佛真實坐斷兩頭居一忽然看破娘生輪迴生死了畢</div>
</p><p style="text-indent:0em" class="lg-abnormal"><div class='lg-row'>念佛在佛心裏動靜兩忘舉止踏得故鄉地穩方知理事圓美</div>
</p><p style="text-indent:0em" class="lg-abnormal"><div class='lg-row'>阿彌陀佛不離我纔舉念時已大差覿面回觀無念者紅爐火出金蓮花</div>
</p></div>
<div class='div-other'><a id='mulu117' />
<p class='h2'>掛鐘</p><p style="text-indent:0em" class="lg-abnormal"><div class='lg-row'>瀘彌頂上幾人聞火裏生冰百煉成信手拈來高挂起一聲五夜惺群生</div>
</p></div>
<div class='div-other'><a id='mulu118' />
<p class='h2'>布袋和尚</p><p style="text-indent:0em" class="lg-abnormal"><div class='lg-row'>長年有不壞定坐三千界無奈兩莖眉缺少六子債研盡細微理其如一布袋</div>
</p></div>
<div class='div-other'><a id='mulu119' />
<p class='h2'>天童密祖</p><p style="text-indent:0em" class="lg-abnormal"><div class='lg-row'>法王大寶現五濁世光明如百日昇天音吼若千雷震地解弄真獅中興臨濟一腔熱血向誰傾天下至今中毒氣</div>
</p></div>
<div class='div-other'><a id='mulu120' />
<p class='h2'>雙桂師翁</p><p style="text-indent:0em" class="lg-abnormal"><div class='lg-row'>破頭山上破家私走向天童陷鐵圍不料兒孫遍天下魯戈佛日聿重輝</div>
</p></div>
<div class='div-other'><a id='mulu121' />
<p class='h2'>慈雲老和尚</p><p style="text-indent:0em" class="lg-abnormal"><div class='lg-row'>潼川貴族王老師不愛功名世罕知七坐道場功業事幸留不肖強撐持</div>
</p></div>
<div class='div-other'><a id='mulu122' />
<p class='h2'>繼岐山何居士</p><p style="text-indent:0em" class="lg-abnormal"><div class='lg-row'>室中垂言離卻新舊句答不屬甲子乙丑白晝午時星現黑漆乾坤倒走家家明月長安處處清風拂柳大哉將繼吾宗善護獅王哮吼</div>
</p></div>
<div class='div-other'><a id='mulu123' />
<p class='h2'>天童掃密雲悟祖塔</p><p>祖翁最尊最貴最上最高最深最隱最顯最明不肖曾孫到此何敢欺妄敬拈一偈以當瓣香。</p>
<p style="text-indent:0em" class="lg-abnormal"><div class='lg-row'>歷劫法王大寶位英豪佛祖稱尊貴文明若日懸中天音吼如雷振大地解弄真獅十二奇中興臨濟三十輩一腔肝膽向誰傾獲得祖來出口氣又上香云四十餘年仰祖翁八千里路到天童香焚叩塔真空定一念消融萬劫通</div>
</p></div>
<div class='div-other'><a id='mulu124' />
<p class='h2'>慈雲掃先老和尚塔</p><p style="text-indent:0em" class="lg-abnormal"><div class='lg-row'>高高日午猶相伴寂寂淒風歲月長陸路花香芳草綠水原木本正當陽正是慧日東昇人物普照人無酬日之德慧日無分照之私物日雙融方合妙諦所以超梵天底事業直須拋卻全十力底事卻乃放下金聲不顧玉振何提因茲披弊垢衣入泥入水撩起便行一點不沾撞著冤頭方可揚眉吐氣堪報不報之恩永祚皇圖輔化所以不肖開山創建刊師法錄入藏所羈未得前來拜掃捧日丹心今日領徒到此拜掃我師塔壚諸昆仲如何是數千里足下不涉程塵一句良久鼓掌云須知寶塔千峰碧卻有雲松雨露青</div>
</p></div></div>
<p class='juan'>黔靈赤松領禪師語錄卷第三<span class='note-inline'>(終)</span></p>
<div class='div-w'><p class="pre">　　　<span class='note-inline'>(門人悟培　妙卓　淨玉　達意<br/>　　　　　　憨拙　悟元　海進　印中<br/>　　　　　　性本　深玫<br/>　　　弟子劉淨敵　陶淨尚　王淨參同捐資敬刻<br/>　　本師和尚語錄全部　　　侍者德芳對<br/>　　康熙藏在辛未菊月　嘉興府楞嚴寺藏經坊存板)</span></p>
</div>
</div><!-- end of div[@id='body'] -->
</body></html>