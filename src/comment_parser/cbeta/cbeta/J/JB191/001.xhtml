<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象田即念禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>囑刻象田語錄序</p><div><img src='../images/J27p0157_01.gif' alt='J27p0157_01.gif' /></div>
<div><img src='../images/J27p0157_02.gif' alt='J27p0157_02.gif' /></div>
</div>
<div class='div-xu'><a id='mulu2' />
<p class='h1'>敬贈　即念大師序</p><div><img src='../images/J27p0157_03.gif' alt='J27p0157_03.gif' /></div>
<div><img src='../images/J27p0157_04.gif' alt='J27p0157_04.gif' /></div>
</div>
<div class='div-other'><a id='mulu3' />
<p class='h1'>象田即念禪師語錄目次</p>
<ul class="">
<li>卷一
<ul class="">
<li>小參</li>

<li>示眾</li>

<li>秉佛</li>

<li>示做工夫要語</li>
</ul></li>

<li>卷二
<ul class="">
<li>頌古</li>

<li>問答</li>

<li>機緣</li>

<li>雜著</li>
</ul></li>

<li>卷三
<ul class="">
<li>室中漫言</li>
</ul></li>

<li>卷四
<ul class="">
<li>山居詩</li>

<li>關居詩</li>

<li>雜詠</li>
</ul></li>
</ul></div>
<p class='juan'><a id='mulu4' />象田即念禪師語錄卷一</p><p class="byline">書記淨癡錄</p><p class="byline">門人本致輯</p>
<div class='div-other'><a id='mulu5' /><p>崇禎<span class='corr'>己</span>卯冬，結制小參。「『聞聲悟道，見色明心』『觀音將錢買胡餅，放下手卻是饅頭』，這般話也大奇特。山僧則不然，夜半摸得個拂子，拈起也是拂子，放下也是拂子，也有些子奇特。拈起時，直得乾坤陡暗；放下時，從教海晏河清。更有不拈不放的句子，諸善知識若也知得，便可與三世諸佛、歷代祖師把手共行；其或未然，且聽山僧處分。」驀舉拂，云：「這個，天見之為天、人見之為人、仁者見之為之仁、智者見之為之智，百姓日用而不知，良可悲哉。且道還有知者麼？今日法筵初啟，四眾雲臻，豈不是知有此事？雲峰禪人為山僧造祖衣、請說法，豈不是知有此事？及眾護法宰官參請，豈不是知有此事？信麼？信則知，知則信。」乃舉袈裟角，云：「大庾嶺頭提不起，我今舉出大家看。」</p>
<p>僧問：「聞聲悟道，喚甚麼作道？」師云：「君子惟慎口。」進云：「見色明心，將什麼作心？」師云：「山僧口唇未生白醭在。」進云：「『觀音將錢買胡餅，放下手卻是饅』頭意旨，請師再舉。」師云：「且道我舌頭在不在？」僧擬進語，師便喝。</p>
<p>晚參。「二七去、三七來，也曾大遣、也曾大排，白汗出了又出，妄緣灰而復灰，秪恁麼休去歇去、木頭石塊去，第一義諦灼然昭著，從教枯木花開。大眾還信枯木花開麼？」作手舞勢，云：「只有一雙無相手，不曾容易舞三台。」</p>
<p>小參。「三七從來二十一，若智若愚俱委悉，及問前三與後三，十個五雙會不得。千七百則亦復然，拶未透時如鐵壁。朝鐵壁、暮鐵壁，二六時中無罅隙，人人不奈鐵壁何，誰知鐵壁好消息？好消息，識不識？遠山濃似佛頭青，近水湛如僧眼碧。」乃舉：「昔日白雲端云：『參究古人公案，未透時如鐵壁相似；及乎透了，元來自<span class='corr'>己</span>是鐵壁。』山僧則不然，參究未透時如鐵壁，及乎透了百雜碎。且道：古人道的是？山僧道的是？試簡別看。」</p>
<p>一僧出云：「二俱有過。」師云：「百雜碎。」進云：「轉見有過。」師云：「晴天不肯走，直待雨淋頭。」</p>
<p>監院問：「三七<span class='corr'>已</span>去，敢問赤梢鯉魚能有幾個？」師云：「滿堂俱是。」進云：「個中還有透網金鱗麼？」師云：「驢子腳下騎。」進云：「恁麼則堂內坐禪、堂外禪坐去也？」師云：「再跳跳看。」院禮拜，師便下座。</p>
<p>小參。師舉拂，云：「大眾！拂子舉揚個事了也、說法了也，直得三世諸佛側立下風、歷代祖師亡唇結舌。只這拂子有如是威光、如是奇特，山僧今日為他作個通事舍人。且道：如何是他拂子所說的法？他道：『五蘊山頭一段空，明明獨露主人公，殷勤五七無尋處，只為全身在此中。』這個意旨，初結制時山僧<span class='corr'>已</span>曾舉拂子道：『得魚忘筌，得兔忘蹄，得意忘言。』爭奈諸人不能直下薦去，乃不得<span class='corr'>已</span>扯上葛藤，還將拂子蓋覆，殃及諸人朝尋暮尋、橫尋豎尋，三七排遣、四七立香，及乎尋至五七日，有尋不得者，攢眉蹙額；或有見些光影者，眼豁眉開。殊不知總不干拂子事、亦不干山僧事，卻是你諸人覿體錯過有如是事。而又五日一考工、七日一小參，挨拶得你諸人行也如拂子、住也如拂子、坐也如拂子、臥也如拂子，眼也如拂子、耳也如拂子……，乃至心、意、識皆如拂子。何以到我室中，問著諸人拂子，便道不知？我道：『不知卻好。』妳又道：『不會。』我道：『不會最親切。』你又道：『不知。』恁麼教我也沒奈何，又只得教你極力參取去。眾中如有知得拂子落處者，出來相見。」</p>
<p>僧問：「拂子說法且置，如何是覿體一句？」師云：「喚作拂子則觸。」進云：「古人道：『第一句薦得，堪與佛祖為師。』如何是第一句？」師云：「無你問處。」進云：「『第二句薦得，可與人天為師。』如何是第二句？」師云：「你問不著。」進云：「『第三句薦得，自救不了。』如何是第三句？」師云：「問著則不堪。」進云：「敢問吾師，還是那句中薦得？」師云：「你不會我意。」進云：「恁麼則拂子頭邊無限春也？」師云：「閒言語。」</p>
<p>小參。「輒輒結制來，不覺期<span class='corr'>已</span>半，無相主人公，朝暮惺惺喚，父母所生眼，莫教烏荳換。向來拂子說法<span class='corr'>已</span>六七矣，爭奈不遇知音，今日借重拄杖子，行新條令。」乃卓拄杖云：「說法了也，當知拄杖子相承少林單傳之旨，直指人心，不立文字。有所說法，是真語者、實語者、如語者、不誑、不妄、不異語者。于斯會得，便知青青翠竹總是真如、鬱鬱黃花無非般若，變大地作黃金、攪長河為酥酪，不為分外；其或未然，自是諸人根性遲鈍，莫道拄杖子有所秘密，不顯說好。」乃舉：「昔日芭蕉和尚道：『你有拄杖子，奪你拄杖子；你無拄杖子，與你拄杖子。』」師復云：「阿㖿山僧錯說了也，眾中可有記得芭蕉說的麼？出來舉看。」</p>
<p>監院問：「畢竟如何是芭蕉說的？」師舉拄杖云：「會麼？」進云：「大眾證明。」師云：「也須知恩報恩始得。」院便禮拜。</p>
<p>師誕日小參。「一念渾忘吾我我，了無生死得相關，本來面目元如是，奚假南山作壽山。諸仁者！還見本來面目麼？」良久，云：「秪這是，若向這裏會得，始不被佛祖相瞞。」乃舉：「世尊初生，一手指天、一手指地，周行七步，目顧四方：『天上天下，惟我獨尊。』這則公案，商量者極多，錯會者不少。人人盡道：『世尊離兜率，降皇宮，方能如是。』還夢見麼？殊不知水牯牛初生下，不止周行七步、目顧四方而<span class='corr'>已</span>，又作麼生會？即我山僧初生時無氣，及燒胞始叫一聲，而舉家相慶然。彼時山僧曾不知父母生我，亦不知自有氣、無氣，及燒胞始叫一聲舉家相慶；亦不知有內六根、外六塵、中六識，乃至物我之名、聖凡之號，混混沌沌，七竅未鑿，渾然一際。大眾！蓋此初生時節，非獨山僧如是，要且若男、若女莫不如是。然則何以佛是佛、水牯牛是水牯牛、吾人是吾人？諸仁者！知麼？鏡分金殿燭，山答石樓鐘。」</p>
<p>冬至小參。舉：「古云『有物先天地』，甚麼物？『無形本寂寥』，強叨叨。」師拈拄杖，云：「我今為眾親拈出。」乃卓一卓，云：「從來只麼赤條條。赤條條，似吾曹，能為萬象主，不逐四時凋。諸仁者，好生觀，剎剎塵塵絕覆藏，為渠非物非非物，切忌從中道短長。」乃舉：「昔有僧問一老宿云：『一陽來復，日長一線，未審佛法長多少？』宿云：『長一線。』後復有一老宿云：『一線長。』」師拈云：「二老宿雖有補綴虛空的手段，要且紅線未斷，只向長短上作活，相去佛法奚啻十萬八千。若是山僧，則向他道：『休將玉線較長短，好把金針繡出看。』且道繡個甚麼？」師以拂子打一圓相。</p>
<p>僧問：「既云一陽生，為什麼古幹依舊赤條條？」師云：「冬至子之半，天心無改移。」進云：「秪如霜清月冷、水凍魚沉，又作麼生？」師云：「一陽初動處，萬物未生時。」進云：「節令乍從今日起，歲華猶似去年晴。」師云：「玄酒味方淡，太音聲正稀。」</p>
<p>僧問：「有物先天地，無形本寂寥，還許學人會麼？」師云：「萬里長空，片雲點破。」進云：「木女頻頻撾石鼓。」師云：「但形文彩，即屬染汙。」僧禮拜，起立云：「正恁麼時聻？」師云：「好個漆桶。」</p>
<p>書記問：「鴛鴦繡出從君看，不把金針度與人，三藏十二部一千七百則都是鴛鴦，如何是金針？」師以手搔鼻，云：「山僧鼻孔有些癢。」進云：「某甲則不然。」師云：「你又作麼生？」書豎一指，云：「穿卻佛祖鼻孔去也。」師云：「也許你一半。」</p>
</div>
<div class='div-other'><a id='mulu6' /><p>結制，示眾。「得魚忘筌，得兔忘蹄，得意忘言，得了那個？」驀豎拂，云：「忘了這個。且道如何是那個？」乃放下拂子，良久，云：「還有相委悉者麼？須知達磨西來，直指人心，見性成佛，然乃心無形相，且作麼生？指性無方，所又作麼生？見莫是無見而見麼？莫是見物便見心麼？莫是心地法眼能見麼？直饒與麼見得，未是衲僧巴鼻。且道如何是衲僧巴鼻？一堂風冷澹，千古意分明。」</p>
<p>舊住大本老宿設茶請示眾，師云：「大眾茶多喫鍾，大本老師為此象田二十餘年辛苦，方有今日。」悅眾云：「茶<span class='corr'>已</span>喫了，請師還茶錢。」師云：「更要山僧畫蛇添足麼？」乃顧監院云：「常住有事，不妨商量商量。」</p>
<p>院舉三登禪師作知客，登出眾，固辭。師云：「我有一問，如道得，許坐禪；道不得，即作知客。」登云：「某向無舌頭。」師云：「這般話當不得，也要山僧肯。」乃托手，云：「你更道看。」登默然，師遂說偈云：「托出虛空一片心，秪將此事售知音，筵中若有真相識，黃葉何妨指作金？」復云：「大眾謝茶。」</p>
<p>覺初禪者設茶請示眾。「古人道：『人莫不飲食也，鮮能知味也。』是這般話言淡而旨遠，時人往往強作道理，解注怎解注得下？要且有口者，孰不解飲食？有舌者，孰不知滋味？然喫淡即知淡味、喫鹹即知鹹味，以至喫酒定不說是茶。且有善喫茶者，纔沾唇便知此是天池、此是龍井、此是松蘿，一毫也瞞他不得，那裏不是他知味處？大都不知正味耳。諸仁者！要知正味麼？須向未喫茶時識取。若識未喫茶時滋味了，更須知入口時滋味；若知入口時滋味了，又須知喫茶後滋味。直饒恁麼了，要知覺初禪者今夜設茶的意，秪要諸禪德閉口。然而丈夫有口，要開便開、要閉便閉，為甚麼要人設茶然後閉口？有等好事之者，或逞才辯、或逞學問、或逞道理，搖唇鼓舌，妄生長短，殊不知言生理喪，故藉善知識于空中突出一言半句，直如金剛圈、栗棘蓬，使人吞不得、吐不得，等閒塞斷人咽喉，饒你有口到這裏也無用處。只如昔日趙州問一僧：『曾到這裏麼？』僧云：『曾到。』州云：『喫茶去。』又問一僧：『曾到這裏麼？』僧云：『不曾到。』州亦云：『喫茶去。』時院主在座，問云：『和尚為甚麼曾到也喫茶、不曾到也喫茶？』州亦云：『喫茶去。』諸禪德！這則公案千古之下塞斷人咽喉，然還塞得山僧的咽喉麼？」良久，云：「且喜山僧咽喉不塞自斷也。」便歸室。</p>
<p>示眾。「挂缽千山裏，霜空境寂寥，一心冰更冷，諸念<span class='corr'>已</span>圓消。且道是甚麼人境界？上來諸佛祖，斯門<span class='corr'>已</span>成就，現在諸禪侶，合各證圓明，行行諸菩薩，應當如是學。諸仁者！切須篤信力行。若信有十分，則悟有十分；悟有十分，則行有十分；行有十分，則證有十分。所謂佛法如大海，轉入轉深，直到脩證不立、人法兩忘，直須更進一步，則知海底飛紅塵，山頭翻白浪。」</p>
<p>僧問：「『海底飛紅塵，山頭翻白浪』，是阿誰境界？」師云：「問在答處。」進云：「『煩惱海中為雨露』又作麼生？」師云：「答在問處。」進云：「吾師恁麼話，慣賣死貓頭。」師云：「一般冷色空山裏，霜葉雖紅不是春。」</p>
<p>桂庭居士設茶請示眾。「靜夜霜鴻天外過，圓通筵上幾禪和？聲消聞脫渾無際，誰謂觀音在普陀？大眾要知：〈普門品〉人人具有。所以道『應以佛身得度者，即現佛身而為說法；應以菩薩身得度者，即現菩薩身而為說法；應以居士等身得度者，即現居士等身而為說法。』雖則現身可知，且道法如何說？即如雞鳴清曉、犬吠黃昏，事存函蓋，理應箭鋒。又如磬出雲衢，歌來漁浦，醒迷途之幽夢、啟靜慮之玄門，妙在渾忘管帶，不立功勛。所以道：將聞持佛，佛何不自聞？聞蓋聞理，既妙見性亦玄然。理固如是，且道事作麼生？秪如今夜桂庭居士聞此象田安般若期，特特入山設茶供眾，又合將何酬他則是？」良久，云：「即此見聞非見聞，無餘聲色可呈君。」</p>
<p>爾策居士設茶請示眾。「古鏡埋塵黑似漆，左揩右磨光赫奕，懸向虛空炤膽寒，偷心管教一時息。大眾！要見古鏡麼？」以如意畫圓相，云：「應如是知、如是見、如是信解，莫生法相。倘有個漢出來道：『法相生也。』便向他道：『應如是知、如是見、如是信解，莫生法相。』所以古德道：『須參活句，莫參死句。』若向活句中薦得，可與佛祖為師；向死句中薦得，自救不了。」</p>
<p>乃舉：「雲居舜老夫少時在洞山聰會下，一日乞食鄂渚，有居士問舜云：『古鏡未磨時如何？』舜云：『黑如漆。』又問：『磨後如何？』舜云：『炤天炤地。』居士笑云：『上人不是洞山來耶？』舜默慚，馳歸，舉似聰，聰代前語：『此去漢陽不遠。』又代後語：『黃鶴樓前鸚鵡洲。』舜悟其旨。今夜居士若問山僧：『古鏡未磨時如何？』則向他道：『門前水一溪。』『磨後如何？』便道：『屋後山萬層。』居士若向這裏會得，始知本有光明炤天炤地，不孤今夜設茶；其或未然，大須策起眉毛好。」</p>
<p>僧問：「古鏡當空，胡來胡現、漢來漢現，胡漢不來時，又作麼生現？」師云：「喫茶也未？」進云：「露滴松枝翠，青山絕點埃。」師云：「喫茶莫道渴。」進云：「恁麼則『慣捉龍頭擒虎尾，無名山上顯雲雷』？」師云：「閑言語。」</p>
<p>僧問：「人人有面古鏡，且道如意還有古鏡也無？」師云：「牙齒一具骨。」進云：「打破鏡來，又作麼生相見？」師云：「耳躲兩片皮。」進云：「恁麼則『雲歸五夜曉。月落萬山寒』？」師云：「知你不知落處在。」</p>
<p>師誕日，蓮宗禪人設茶請示眾。「養愚端的在蘿間，終日無心思往還，雨滴喬松聲歷歷，風疏修竹韻珊珊。因觀流水心常寂，為玩浮雲夢亦閒，滿座嘉賓豈偶爾？煮茶相共話青山。」豎如意云：「大眾！今日是我如意師兄誕日，蓮宗上人特特設茶，而幸嘉賓畢聚，亦莫大之緣也。諸仁者！欲識佛性義，當觀時節因緣。今既是我如意師兄降誕時節，便好識佛性義，發如意信。既信入<span class='corr'>已</span>，更當脩如意行、成如意事、作如意福、滿如意願，至于如意了達、如意證入，則世、出世法莫不如意。還信麼？信，則法法皆如意，究竟般若波羅密。」</p>
<p>僧問：「佛性義師<span class='corr'>已</span>道了，秪如今夜上坐下陪，主賓奉向，且道是向上事否？」師云：「喫茶如意。」進云：「燒破燭痕紅滴滴，何人不喫趙州茶？」師云：「喫果如意。」進云：「即此月冷香沉、風高樹肅，又作麼生是茶罷一句？」師云：「知音不在重重舉，達者應須暗裏驚。」</p>
<p>法源禪人設茶請示眾。以如意畫圓相，云：「眾兄弟看看：此乃萬法之源、眾靈之宅，不可以空空、不可以色色，包法界而非寬、入微塵而非窄，然則有渠不得、無渠不得，名渠不得、狀渠不得，向渠不得、背渠不得，取渠不得、捨渠不得。」良久，云：「默時說、說時默，大施門開無壅塞，無壅塞。青山青、白雲白，白額尾巴焦烏龜，眼睛赤好消息明，中坐舌頭，暗裏抽橫骨。今夜法源上人設茶，偶爾話及，若也知端的，夜半金烏出。還有知端的者麼？出來相見看。」</p>
<p>僧問：「如何是萬法之源？」師云：「生鐵如意被虫蛀。」進云：「『徹法源底』一句作麼生道？」師云：「默時說。」進云：「萬古碧潭空界月，再三撈摝始應知。」師云：「說時默。」</p>
<p>炳宇姜居士設茶請示眾。「世上萬般皆小事，惟有參禪是大事，參禪意在了生死，諸人生死了也未？話頭卻是取燈子，點著炳然炤海宇，回此光明反炤看，物物頭頭皆自<span class='corr'>己</span>。皆自<span class='corr'>己</span>，忘彼此，秪要諸人心自委，但得心空及第時，始知佛種從緣起。炳宇居士慕龐老，慕龐老，君財莫沉湘水好，將來施與轉法輪，二施之功非小小，了得三輪體本空，即此便是無上道。今夜炳宇設茶，仍請山僧示眾。記得高峰和尚道：『資生貴圖求富，參禪貴圖求悟。參禪若同資生，個個超佛越祖。』甜瓜徹蒂甜、苦瓜連根苦，吾聞居士善能作家，又慕禪道，可謂佛法、世法打成一片，乃甜瓜徹蒂甜也。雖然如是，且道：龐居士問馬祖：『不與萬法為侶者是甚麼人？』祖云：『待汝一口吸盡西江水向汝道。』意旨如何？」</p>
<p>僧問：「『心空及第』且置，『佛種從緣起』請師再舉。」師云：「香煙書梵字。」進云：「不因脩竹吟風弄，怎解孤松吼太虛？」師云：「好詩句。」</p>
<p>湛如上人設茶請示眾。「盡十方世界是個自<span class='corr'>己</span>，爭奈諸人不委？只得強你看個『念佛的是誰』，大似按牛頭飲水，前日也按牛頭飲水、今日也按牛頭飲水、後日也按牛頭飲水、後後日也按牛頭飲水，且教日日只如此，卻如夢裏合眼跳黃河。人人將謂逃生死，一朝忽地醒將來，啐！只道有多少奇特，元來只是這般底。脫卻籠頭，謝卻角馱，捩轉面皮，當處作主，從前許多淆訛公案解交不得的，當下如冰釋耳。今夜湛如上人設茶，復請山僧示眾，簡點將來，大似佛殿裏屙屎。眾中或有未盡然者，不妨再潑一杓惡水，往往謂念佛、參禪不同，誰道參禪、念佛不二？當知：參禪參此心也、念佛念此心也。蓋參禪者，貴乎心如墻壁，方可入道；念佛者，貴乎一心不亂，始得三昧。若得心如墻壁，自然一心不亂；若得一心不亂，自然心如墻壁。豈有二哉？所以古德道：『參禪為了生死，念佛亦為了生死。』要在生死切，則信心切；信心切，則參念切；參念切，則一心不亂；一心不亂，則無一法當情；無一法當情，則惟心淨土、本性彌陀現前；本性彌陀既現前，見色時則彌陀眼家出現、聞聲時則彌陀耳家出現……，乃至分別法時則彌陀意家出現。然彌陀既在六根門頭出現，則六塵自淨——眼見色，則色乃淨土；耳聞聲，則聲乃淨土……，乃至意分別法，則法乃淨土。六根、六塵既如是，則六識亦如是，要且不離穢土而見淨土。是故，一句彌陀有如是威光、如是妙用，能使上根者直下薦取，等諸佛于一朝、越三祗于片念；中下者，不妨漸脩漸證；至于匹夫匹婦，亦可與知與能。大矣哉，阿彌陀歟！」</p>
<p>僧問：「既云『惟心淨土，本性彌陀』，為甚麼教中又道『從是西方過十萬億佛土』？」師云：「從是西方過十萬億佛土。」進云：「又道『人人本具，個個圓成』，為甚麼學人不會？」師云：「人人本具，個個圓成，為甚麼不會？」進云：「恁麼請大眾謾念彌陀，再喫杯茶去？」師乃高聲叫云：「大眾再喫杯茶。」僧禮拜。</p>
<p>慧空上人設開口茶，請示眾。「永嘉道：『了了見，無一物，亦無人、亦無佛，大千沙界海中漚，一切聖賢如電拂。』若依山僧簡點將來，大小永嘉卻似寱語。何則然？既無人無物，又見個甚麼？見者又是個甚麼？象田這裏則不然，有好山、有好水、有好賓、有好主，堂裏諸師不語而語、堂外諸師語而不語，又喜執事殷勤，內外和美，但光陰迅速，一期又將畢矣。今夜慧空上人又設好茶，請禪師開口，試請出來開口看，且道：象田與永嘉，是同？是別？」眾默然。師云：「既喫開口茶了，大家不妨說說。」一僧云：「師耳聾麼？」師云：「唔！只可堂裏講話。謝茶。」</p>
<p>解制夜，道興師設茶，請示眾。「乾峰道：『舉一不得舉二，放過一著，落在第二。』雲門出眾，云：『昨日有僧天台來，今日卻往徑山去。』」師云：「山僧則不然。」驀舉如意，云：「大眾會麼？如意之法如優曇花，時一現耳。向這裏薦得，則知舉一；其或未然，則落二去也。今夜道興師設茶，請說解制意。若論解制，則須上大人丘乙<span class='corr'>己</span>一一從頭起。今冬一期，乃虧了如意拂子說法也，是如意拂子答話也。是如意拂子，有時問如意答如意、問拂子答拂子，有時問如意不答如意、問拂子不答拂子，有時問如意答拂子、問拂子答如意，有時總不恁麼，所謂回互不回互，回而更相和，不爾依位住。大眾！若知得如意的落處，則知拂子落處；若知拂子落處，則知如意落處。知麼？堂裏也如意、堂外也如意，及施主來設茶辦齋悉皆得如意。既皆得如意，為甚麼如意卻在山僧手裏？」良久，放下如意，云：「如意則且置，如何是解制一句？有麼？請出來道看；如無，自道去也。」便歸方丈。</p>
<p>庚辰歲冬，不語期結制，小參。「江南不語期其來久矣，上承石霜置枯木堂，安枯木眾，務在克期取證者也。是以貴乎操履，而不貴乎言說。然初又不妨言說。何以？蓋其人既眾，則未免見有明昧、行有淺深，故進期頭三日必須勘驗見地，審究工夫。見處既明、路頭<span class='corr'>已</span>正，然後特設閉口茶，以一眾志而惕勵深操。於是繼之，三七排遣，要在洪波浩渺處證取也；四七站香，要在壁立萬仞處證取也；至于五七坐香以去，要在寂然不動處證取也。於四儀中如是用心，則契道忘言，故謂之不語，豈做模打樣者可同日語哉？然雖如是，眾中倘有不待脩證而薦去者，不妨出來相見。」問答不錄。</p>
<p>晚參。「忙忙日月相催逼，纔則安期<span class='corr'>已</span>二七，莫道家書無路通，霜鴻聲度孤峰側。眾兄弟！聞不聞？聞，則遐邇一體；不聞，則動靜體一。若恁麼領略，何其現成？何其省力？從教眼處聞聲、耳門見色，然雖如是，更須知有衲僧巴鼻。且道如何是衲僧巴鼻？」乃卓拄杖，云：「咦！」</p>
<p>晚參。「一七一七不覺三七，撲面霜風令人汗出。且道：既是撲面霜風，為甚麼卻令人汗出？知麼？時不待人，生死事迫，兄弟家果能信得生死事迫，不怕疑情不奮發、不怕工夫不得力、不怕心地不開通、不怕公案不明白；如或未然，看看一期逗將畢，個事依然黑如漆，他日老閻拷飯錢，朝打三千暮八百。咄！」</p>
<p>晚參。師良久，以如意擊香几三下，云：「會麼？先以定動，後以智拔，法身不墮於諸數，四七從他二十八，麻三斤、乾屎橛，千七百則爛葛藤，信手拈來都是藥。兄弟家，隨分服取一貼，管取身病、心病、禪病，乃至無始<span class='corr'>已</span>來世醫拱手的夙病，一時都了卻。昔日文殊師利命善財童子採藥，殊云：『是藥採將來。』善財遍採，無不是藥，卻來白云：『無不是藥者。』殊云：『是藥採將來。』財拈一莖草度與殊，殊接得，示眾云：『此藥亦能殺人、亦能活人。』有殺、有活，有縱、有奪，還他作家。」驀豎如意，云：「象田者一莖，亦能殺人、亦能活人，脫或遇著個四大忘我、百骸調適的出來，且道殺他則是？活他則是？」放下如意，云：「須知者一著。」</p>
<p>晚參。「五七三十五日矣，個事諸人委未委？分明動靜總承渠，何自忙忙尋自<span class='corr'>己</span>？尋自<span class='corr'>己</span>，強作主，一朝興盡路頭窮，始信踏翻波是水，伶俐漢撩起便行。明頭一句且許你，暗頭一句猶未許。且道：如何是暗頭一句？」舉：「杜順和尚法身頌云：『懷州牛喫禾，益州馬腹脹，天下覓醫人，炙豬左膊上。』只此一頌，直如萬仞銀山，你欲上，作麼生下腳？亦如一團栗棘，你欲吞，作麼生下嘴？山僧不惜眉毛，一一下個著語。懷州牛喫禾，上大人；益州馬腹脹，丘乙<span class='corr'>己</span>；天下覓醫人，化三千；炙豬左膊上，七十士。眾禪德！如其忍俊不禁，齊出來道：『長老恁麼著語，大似將土泥裏洗。』則向諸人道：『爾小生，八九子，<span class='corr'>佳</span>作仁，可知禮也。』」</p>
<p>晚參。「六七工夫成底事，諸公不用重籌慮，千方百計總徒勞，但得心空方及第。山僧恁麼告報，如王髻珠雙手分付，為什麼無人承當得？莫是只為分明極，反令所得遲麼？莫是小見狐疑，轉急轉遲麼？莫是夙習濃厚，蓋覆佛性麼？莫是現業流識，違時失候麼？莫是家賊難防，損失法財麼？莫是一曝十寒，工夫間斷麼？須知總繇自<span class='corr'>己</span>，不干他人事。你若只為分明極，反令所得遲，何不剔起眉毛，直下覷破去？你若小見狐疑，轉急轉遲，何不放之自然，體無去住去？你若夙習濃厚，蓋覆佛性，何不高提慧劍，斬斷情根去？你若現業流識，違時失候，何不把住要津，不通凡聖去？你若家賊難防，損失法財，何不捉賊見贓，摟番巢穴去？你若一曝十寒，工夫間斷，何不單刀直入？」良久，云：「後句還有續得者麼？」眾下語不契。</p>
<p>晚參。「七七懶，調平亥，信口道、信手拈。」乃卓拄杖，云：「鬼神莫測，莫測莫測，拄杖原來是楖栗，西來大意有甚奇特？大眾還見達磨祖師麼？」良久，云：「但秪恁麼，幾乎面壁。」</p>
<p>師誕日小參。「湛兮，寂兮，父母未生之先。寥兮，廓兮，有生之後依然，生死其猶旦暮。」驀豎拂，云：「這個本不變遷，既不變遷，則其壽量南山曷得而喻焉？松柏曷得而喻焉？龜鶴又曷得而喻焉？直饒溟靈壽、大椿年亦不可得而喻焉。則當知其塵點劫前本不曾滅，今日又何以生？本非眾生，今日又何以成佛？本無元字腳，今日又何以說法？本非佛、非眾生，今日又何以度生？然既如是，要且世尊何故離兜率、降王宮、八相成道說法度生也？只為應個時節。今日大眾為山僧慶誕，復請小參，也不可不應個時節，且道如何是應時及節的句？」以拂子拂一拂，云：「不萌枝上花開，無影樹頭鳳舞。」</p>
<p>心田趙居士設茶，請示眾。「佛說僧為淨福田，福田端的在心田，心田居士信福田，為種福田到象田。教中較量福田功德，云：『飯惡人百，不如飯一善人；飯善人千，不如飯一持五戒人；乃至飯三世諸佛，不如飯一無心道人。』畢竟何等樣的是無心道人？惟有真參實悟的衲僧，不求諸聖、不重<span class='corr'>己</span>靈，淨裸裸、赤洒洒，沒可把，終日喫飯不曾咬著一粒米、終日穿衣不曾挂著一縷絲，方可為無心道人。今晚心田居士設茶供眾，結般若緣，大眾相聚喫杯茶，且道還從口入麼？如從口入，必然灌溉心田；既灌溉心田，平日所參知識、所有般若種子自當發生。為甚麼道：『善財參遍處，黑荳未生芽』？」驀豎如意，召云：「大眾！」眾舉首，師云：「黑荳芽生也。」</p>
<p>設開口茶，請示眾。「拈花微笑，不傳之妙；少林面壁，重玄之則。是乃至道也，而世人希及之。善繼其道者，非吾枯木堂中客而誰？兄弟家合生慶幸，當知不是一生、兩生、三、四、五生而種般若根，定是靈山親承授記來，還識不傳之妙麼？」以如意左邊擊，云：「咦！還識重玄之則麼？」以如意右邊擊，云：「咦！向這裏會得，一任開大口，吞卻乾坤、吸乾滄海；其或未然，喫茶也須防咽。」</p>
<p>解制，小參。舉：「世間覓一個無事無為人難得，不碌碌于名利則碌碌于衣食。」拈拄杖，云：「只有這個木上座，終日赤條條，不挂一絲、不占粒米，無聲無臭、無事無為。衲僧家若能如是，則可與伊作同參，有自繇分；若不然者，明日出門不易。洞山道：『兄弟家東去西去，須向萬里無寸草處去。』象田則不然，兄弟家東去西去，一任向草披離處去，秪是不得觸著死蛇頭，若觸著他，則斷子命根；亦不得背著他，背著他，則不知伊落處。要且不觸不背，一句作麼生道？」放下拄杖，云：「了。」</p>
<p>示眾。「至道無難，唯嫌揀擇。若然，則何必辨金沙、分玉石？」</p>
<p>拈拄杖，云：「恁麼拈來用得親。」卓一卓，云：「會麼？」又卓一卓，云：「不會麼？但莫憎愛，洞然明白。雖然，更須知有一人不在明白裏，大眾還識此人麼？」復卓一卓，擲拄杖，歸室。</p>
<p>小參。「今日不為別事，有則古公案與眾判斷判斷。」良久，以拂子拂一拂，云：「判斷了也。諸仁者！還見據款結案處麼？如未見，且看判第二則去。」舉：「世尊一日陞座，默然良久。羊打乾處臥。文殊白椎云：『諦觀法王法，法王法如是。』驢打濕處溺。這則公案，自古至今俱判為作家相見，高提向上。若如斯見解，要見他師資唱和的落處，何異面南看北斗？今日山僧于無意中驀忽覷破黃面老子與文殊做處，大似把手上高山，未免傍觀者哂。」</p>
</div>
<div class='div-other'><a id='mulu7' /><p>甲戌冬，天華寺。秉拂，舉拂云：「拈起天華拂一枝，衝開石傘雲千尺。」遂豎拂，云：「會麼？」放下拂，云：「不會麼？須知會與不會，總不干他事，所以達磨西來，直指人心，不立文字。」良久，云：「大眾莫更要首座畫蛇添足那？」以拂左右擊，云：「不徒打草，只要驚蛇，莫有喪身失命者麼？」回顧大眾，云：「阿誰不挂眉間劍？莫待腥紅濺梵天。」</p>
<p>僧問：「群陰剝盡時如何？」師云：「明日一陽生。」進云：「一陽生後如何？」師云：「萬象增輝。」進云：「正恁麼時，是何時節？」師云：「非君境界。」</p>
<p>晚參。「道人貴辦鐵肝腸，逆順情塵俱莫顧，吹毛利在及時磨，直下莫留凡聖路，絲毫念起喪天真，點著不來何劫悟？瞥爾情忘萬境閒，色色聲聲是甚麼？不是心、不是佛、不是物。」以拂打圓相，云：「敢問諸人睹不睹？團團月上圓如鼓，今夜清光絕覆藏，等閒識得雲門普。」敲一拂，云：「當陽一擊碎空明，拈來殃及諸君補。恁麼補？不許恁麼補。不恁麼補，卻許恁麼補？要且端的意如何？蘇魯蘇魯，蘇魯悉利娑婆訶。師兄弟！首座恁麼舉揚，還有直絕承當者麼？不妨更借一則古人公案，一一下個註腳，與師兄弟簡辨看。」</p>
<p>乃舉：「藥山參石頭，腳跟下錯過了也。山對石頭云：『某甲三乘十二分教，頗知藏舟於壑。聞南方「直指人心，見性成佛」，實未明了藏山於澤，乞師指示藏天下於天下』。石云：『恁麼也不得』，面赤不如語直；『不恁麼也不得』，千虛難抵一實；『恁麼、不恁麼總不得』，門外遠山寒有色，檻前流水寂無聲。山不契，鐵橛鐵蒺藜。石頭指參馬祖，低聲低聲。山依教參馬祖，如前問，千里持來呈舊面，一番舉起一番新。祖云：『有時教你揚眉瞬目』，心月見天水，無復乃相比；『有時不教你揚眉瞬目』，月明心水清，情盡物殊始。『有時教你揚眉瞬目者，是學道苦無方，致窮欣有具；有時教你揚眉瞬目者，不是徘徊清素光，寒石高天吹。』山於言下大悟，也是啞子喫苦瓜。無伎倆可呈，識法者懼。但低頭禮拜而<span class='corr'>已</span>，知者不賤用。祖云：『你見甚麼道理便禮拜？』瞞不得和尚。山云：『某甲在石頭處，如蚊子上鐵牛。』相似不是苦心人。不知師兄弟，首座與麼註腳，了『蚊子上鐵牛』的意，端的得也未？如未端的，須各努力。」問答不錄。</p>
<p>小參，以拂畫圓相，云：「高懸炤妖鏡，不降鏡裏怪。昨夜南山白額虎，咬殺街心石敢當。海底泥牛痛不禁，賀家池上蝦蟆叫。怨苦悲哉，媽媽觀世音！全身入草淚滿襟，欲把淨瓶水手掬與洗，令具慈忍力。驀有一個不顧好惡的孟八郎，劈頭撞著便一喝，觀音菩薩連忙旋倒返聞機眼門，火星<span class='corr'>已</span>迸出，等閑燒卻須彌盧，大千世界無灰蹟。咦！若向者裏直下會得，更有甚麼可得？不見達磨位下有個神光，拋卻<span class='corr'>己</span>見，為法斷臂。至於覓心，了不可得，達磨便與他安心<span class='corr'>已</span>竟，這是第一個參學的榜樣。而今時世不古，多覓知解，且好奇特，只管圖口頭便利，自謂會得禪了，殊不知全是弄精魂，與本分事料掉沒交涉。若不信，但日用中向腳跟下簡點看，一切情塵于染不著麼？習氣使我不動麼？明心見性，如觀掌中，了了分明麼？無夢無想時，主人公知得落處麼？真當了得我生死麼？如果能徹頭徹尾了，不妨拈來無不是用去薩婆訶。脫或未然，所謂未得謂得、未證謂證，大妄語成，忽地生死到來，業識茫茫無本可據，入地獄如箭射。苦哉！痛哉！悔之晚矣。</p>
<p>「現前諸兄弟雖真實要做工夫，然多有不能了當者，過在於何？不是看做平常、或忒看奇特了。不知個事初無易難，貴乎撩起便行。如其不能直下領略，自當奮發勇猛心、真切心、長久心，若具有此三心，隨分參取一則公案，無有不悟去者，只爭早晚耳。其於工夫自能得力，疑情自能頓發、妄想自能不生、一切境界自能動我不得，那時孤孤迥迥、峭峭巍巍，直是銀山鐵壁頓在面前，要推也推不去、要歇也歇不下。然到者裏，無你用心意識處，慎勿打退鼓，要曉得無你用心處正好用心、無你撈摸處正好撈摸、無下手處正好下手，推門落臼，豈有他哉？達磨所謂：『外境不入，內心無喘，心如牆壁，可以入道。』正是者般時節。但莫顧危亡，只恁麼驀直向前捱拶將去，自有日忽地磕著㘞，原來者般現成的，始信睦州見人便道：『現成公案，放汝三十棒。』無業國師見人便道：『莫妄想。』至於即今天華堂頭和尚橫拈倒用了無疑矣，亦信首座今日之言不謬妄也。珍重。」</p>
</div>
<div class='div-other'><a id='mulu8' />
<p class='h1'>示做工夫要語八則</p><p>參究個事，如祖上一片閑田地，久被牛羊踐踏，瓦礫堆積間無空隙，苟要潔淨，須著打屏一番。當知吾人心地亦然，本來清淨無物，奈何無始虛妄、人我踐踏、五欲塵勞堆積于中，求斯須淨處亦不可得，安得與大道相應？惟有看個話頭是把鐵掃帚，直須拼命迅掃一番，始得虛豁豁、平貼貼，身心一如、身外無餘。正與麼時，回觀古人千七百則是甚閑家具？雖然，猶有人不放過你在。</p>
<p>做工夫無有別法，惟精切而<span class='corr'>已</span>。精，則用志不分；切，則專一研究。用志不分，則雜念不生；雜念不生，則心光獨露。專一研究，則無有間斷；無有間斷，則性體全彰。所謂「譬如磨鏡，垢淨明現」，豈有他哉？</p>
<p>有久看話頭而疑情發不起、于日用中不得力者，無他，一者、把生死不以為然，二者、把話頭看得泛了，遂致疑情發不起。疑情既發不起，工夫便不得力；工夫既不得力，便與昏散打做一團。且昏散尚打不脫，要脫生死不亦難乎？須把生死要看得畢竟是一件極大的事，蓋古人示語是斷生死的公案，若于公案不決，則生死斷斷不明，而欲不疑可乎？要明生死，只將個本參死不放捨、頓在目前，反覆看渠是個甚麼道理？畢竟祖師意在甚麼處立地？要討個分曉，不明斷不休。苟得真疑奮發，壁立萬仞，便是好消息。向這裏著一隻眼，悟去有甚難？</p>
<p>有多于無義味話頭咬嚼既久，不得其滋味、又不得其趣向，往往自謂工夫做不上，打退鼓，把好光景當面錯過了。殊不知，但向無滋味、無趣向處喫緊看去，便是工夫得手處。如若于茲不下手，然欲望其閒悟，驢年去。若信得此語，及不管做得上、做不上，得力、不得力，有滋味、無滋味，盡情不顧，只把個本參橫咬豎咬，時刻不放，但孜孜矻矻，一味咬將去，脫或錯口一咬百雜碎，那時通身罄快，始知我語不欺人也。</p>
<p>兄弟家要了生死、明大道，必先把現前習氣及愛惡情識等一朿丟開，然後看個「本來面目」，或看「念佛是誰」、或看「萬法歸一」、或看「狗子無佛性」等話，切須咬定一則，直下看去，從教孤孤迥迥、洒洒落落，如香象擺脫枷鎖，于日用中蕩蕩然，無絲毫繫絆，管取㘞地一聲有日也。</p>
<p>做工夫到水清月白時，覺纖悉洞然，所謂虛明自炤，不勞心力也。雖然，猶未是歇腳處，須知心炤俱亡復是何物？</p>
<p>工夫貴在一門深入，若稍帶聯纖，則到底知見淘汰不盡，心挂兩頭，徒自泣岐，至于白首無成，悔之晚矣。</p>
<p>參禪參到覿體處，如日方中，萬象昭著，豈容擬議？然亦須知『日午打三更，夜半日頭紅』意旨落在何處，始可歸家穩坐也。</p>
</div>
</div><!-- end of div[@id='body'] -->
</body></html>