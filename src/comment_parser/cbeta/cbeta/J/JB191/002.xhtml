<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象田即念禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>象田即念禪師語錄卷二</p><p class="byline">書記淨珠錄</p><p class="byline">門人本致輯</p>
<div class='div-other'><a id='mulu10' />
<p class='h1'>頌古</p>
<div class='div-orig'><p style="margin-left:2em">世尊初生</p>
</div>
<div class='div-commentary'><p>特達施為非近理，真龍不在丹青裏，分明說與無人解，莫怪杜鵑啼不止。</p>
</div>
<div class='div-orig'><p style="margin-left:2em">世尊睹星</p>
</div>
<div class='div-commentary'><p>六年坐得眼如眉，忽睹明星便謂奇，啞子遊春作麼說？風流豈合自家知？</p>
</div>
<div class='div-orig'><p style="margin-left:2em">世尊陞座</p>
</div>
<div class='div-commentary'><p>首出庶物，倩影難描，七佛之師，蜜口心刀。咦！靈鯤獨運兮，摩雲降霄；枇杷肯翠兮，梧桐肯凋。</p>
</div>
<div class='div-orig'><p style="margin-left:2em">世尊於一切眾前現大神力，出廣長舌，上至梵世。</p>
</div>
<div class='div-commentary'><p>以相見如來，是人無智慧，口縫未開時，舌<span class='corr'>已</span>超梵世。</p>
</div>
<div class='div-orig'><p style="margin-left:2em">外道問佛：「有句？無句？」世尊良久，外道謂：「開我迷雲。」</p>
</div>
<div class='div-commentary'><p>死活將來難世尊，世尊有耳若無聞，從教伎倆全消落，方入吾家解脫門。</p>
</div>
<div class='div-orig'><p style="margin-left:2em">阿難隨即問：「外道有何見處便云得入？」世尊云：「如世良馬，見鞭影而行。」</p>
</div>
<div class='div-commentary'><p>良驥天然自不群，不煩鞭影驟風雲，駑駘側耳瞠乎後，猶待重論蓋代勳。</p>
</div>
<div class='div-orig'><p style="margin-left:2em">善財參德雲比丘</p>
</div>
<div class='div-commentary'><p>瞻風撥草路方窮，四顧寥寥兩眼空，莫怪德雲無覓處，只因親到妙高峰。</p>
<p>按下雲頭過別峰，誰知不覓卻相逢？芒鞋踏遍春方歇，無影枝頭花正紅。</p>
</div>
<div class='div-orig'><p style="margin-left:2em">文殊三處度夏歸會中，解制，迦葉欲白椎擯出，會中有無量文殊，世尊云：「汝欲擯那個文殊？」</p>
</div>
<div class='div-commentary'><p>淨眼何曾著得沙？一塵纔翳落空花。文殊無數將誰擯？笑倒傍觀老作家。</p>
</div>
<div class='div-orig'><p style="margin-left:2em">女子出定</p>
</div>
<div class='div-commentary'><p>伯夷、叔齊恥食周粟，介子焚身、比干剖腹，哭不得笑、笑不得哭。一曲離騷自隱身，汨羅江上空撈摝。</p>
</div>
<div class='div-orig'><p style="margin-left:2em">少林面壁</p>
</div>
<div class='div-commentary'><p>折蘆暗渡躡寒冰，憨坐棲棲冷徹心，不料雪中人斷臂，腥風千古振叢林。</p>
</div>
<div class='div-orig'><p style="margin-left:2em">百丈參馬祖</p>
</div>
<div class='div-commentary'><p>一喝耳聾惟自知，得便宜是失便宜，無絃音韻誰能會？須把黃金鑄子期。</p>
<p>佛法從來不順情，耳聾吐舌話分明，小根魔子隨人轉，往往空瞠鬼眼睛。</p>
</div>
<div class='div-orig'><p style="margin-left:2em">德山參龍潭，一夕侍立，次至更深，潭點紙燭與師，師擬接，潭吹滅，師于此大悟。</p>
</div>
<div class='div-commentary'><p>暗向當空書一字，行人覿面卻成迷，紙燈吹滅方明見，始信無題是大題。</p>
</div>
<div class='div-orig'><p style="margin-left:2em">德山托缽</p>
</div>
<div class='div-commentary'><p>意外之談沒主賓，尋常驀面便欺人，曹溪波浪如相似，無限平人被陸沉。</p>
</div>
<div class='div-orig'><p style="margin-left:2em">睦州舉一不得舉二</p>
</div>
<div class='div-commentary'><p>買上明知，買下放生，始悔打殺。二人同心，其利斷金。</p>
</div>
<div class='div-orig'><p style="margin-left:2em">僧問睦州：「一氣還轉，得一大藏教也無？」州云：「有甚饆饠䭔子？快下將來。」</p>
</div>
<div class='div-commentary'><p>饆饠䭔子下將來，擔板老師圖口實，頓漸偏圓且許你，大經敢保轉未得。</p>
</div>
<div class='div-orig'><p style="margin-left:2em">趙州賭餅</p>
</div>
<div class='div-commentary'><p>洗耳其如落一籌，飲牛何事占高流？堪憐二子輕天下，可怪驢虫鬥趙州。</p>
</div>
<div class='div-orig'><p style="margin-left:2em">趙州問僧：「甚處來？」僧云：「雪峰來。」州云：「雪峰有何言句示人？」僧云：「雪峰尋常道：『盡大地是沙門一隻眼，汝等諸人向甚處屙？』」州云：「上座若回，寄個鍬子去。」</p>
</div>
<div class='div-commentary'><p>尋常默默念彌陀，見者咸疑暗罵他，知<span class='corr'>己</span>幸遺閑話柄，只應撒手笑呵呵。</p>
</div>
<div class='div-orig'><p style="margin-left:2em">青州布衫</p>
</div>
<div class='div-commentary'><p>長江影浸一天秋，霜葉颼颼風骨愁，野老忽歌新水令，浪花驚起月邊鷗。</p>
</div>
<div class='div-orig'><p style="margin-left:2em">臺山婆子</p>
</div>
<div class='div-commentary'><p>冤有頭，債有主，狹路相逢不容<span class='corr'>己</span>，殺活鋒藏語話中，冷口熱心誰個唯？唯不唯，<span class='corr'>已已</span><span class='corr'>已</span>，負恩者多，報恩者幾？</p>
</div>
<div class='div-orig'><p style="margin-left:2em">萬法歸一，一歸何處？</p>
</div>
<div class='div-commentary'><p>萬法歸一一歸何？老鼠搬金恨不多，爭奈肚饑喫不得，雖然似有卻如無。</p>
</div>
<div class='div-orig'><p style="margin-left:2em">婆子燒菴</p>
</div>
<div class='div-commentary'><p>寒崖何意避陽春，倩女無端解誑人，燒卻茅菴渾不管，一回拈起一回新。</p>
</div>
<div class='div-orig'><p style="margin-left:2em">南泉斬貓</p>
</div>
<div class='div-commentary'><p>拈出無情三尺鐵，虛空也著流鮮血，草鞋獨貴逞風流，拈得鼻孔失卻舌。非折合，有正經，公憲容情罪不輕。</p>
</div>
<div class='div-orig'><p style="margin-left:2em">南泉云：「心不是佛，智不是道。」</p>
</div>
<div class='div-commentary'><p>逢人且說三分話，未可全拋一片心，琴子無絃如弄引，世間幾個是知音？</p>
</div>
<div class='div-orig'><p style="margin-left:2em">南泉：「不是心、不是佛、不是物。」</p>
</div>
<div class='div-commentary'><p>野渡無人解問津，自言自語抑傷神，杜鵑枝上啼紅雨，啼亂東風楊柳春。</p>
</div>
<div class='div-orig'><p style="margin-left:2em">庄上喫油餈</p>
</div>
<div class='div-commentary'><p>江北牯牛伸一鼻，攪亂江南千頃麥，若作神通法爾看，馬驢相對膽生寒。</p>
</div>
<div class='div-orig'><p style="margin-left:2em">溈山笑</p>
</div>
<div class='div-commentary'><p>問得孤高答亦親，呵呵赤膽向人傾，布單賣了渾無事，卻使溈山笑轉新。</p>
</div>
<div class='div-orig'><p style="margin-left:2em">溈山水牯牛</p>
</div>
<div class='div-commentary'><p>喚作溈山，又是水牯；喚作水牯，又是溈山。兩邊不實，中道亦閑。青山疊疊，古澗潺潺，行住坐臥，常在其間。</p>
</div>
<div class='div-orig'><p style="margin-left:2em">洞山价禪師過水睹影大悟</p>
</div>
<div class='div-commentary'><p>無底籃盛活死蛇，藏身露影混塵埃，獨臨水鏡忘回互，渠我相逢擘不開。明中暗，去還來，謾把空花石上栽，脫或邈成虛幻影，遠山如黛望天台。</p>
</div>
<div class='div-orig'><p style="margin-left:2em">洞山麻三斤</p>
</div>
<div class='div-commentary'><p>如何是佛麻三斤，無星稱子好生稱，鉤頭曲是初三月，看去迢迢十萬程。</p>
</div>
<div class='div-orig'><p style="margin-left:2em">洞山辭雲岩，問：「百年後有人問：『還邈得師真否？』如何秪對？」岩良久。曰：「秪這是？」師沉吟，岩曰：「价闍黎！承當個事，大須審細。」</p>
</div>
<div class='div-commentary'><p>畫虎畫皮難畫骨，知人知面不知心，鴛鴦毛羽金針出，彩線無施何處尋？</p>
</div>
<div class='div-orig'><p style="margin-left:2em">僧問洞山：「清凈行人不入涅槃，破戒比丘不入地獄，何如？」山曰：「度盡無餘影，還他越涅槃。」</p>
</div>
<div class='div-commentary'><p>一葉翩翩不繫船，夜深月落正堪眠，蘆花兩岸無餘影，白鷺飛來破曉煙。</p>
</div>
<div class='div-orig'><p style="margin-left:2em">洞山因僧問：「寒暑到來時如何迴避？」曰：「何不向無寒暑處去？」曰：「如何是無寒暑處？」曰：「寒時寒殺闍黎，熱時熱殺闍黎。」</p>
</div>
<div class='div-commentary'><p>目窈窈兮，見而不見；耳肅肅兮，聞而不聞。明暗代謝兮，虛空常若；寒暑變遷兮，至道無分。偏來正去兮，虛舟不繫；功明位轉兮，郢匠運斤。寒時無寒、暑時無暑，父來就子；寒時寒殺、熱時熱殺，臣去朝君。還知有那邊事麼？夜來何處火？燒出古人墳。</p>
</div>
<div class='div-orig'><p style="margin-left:2em">洞山蛇咬蝦蟆</p>
</div>
<div class='div-commentary'><p>救取還他不救人，豈從形影妄疏親？機輪活轉無蹤跡，叵耐漁郎錯問津。</p>
</div>
<div class='div-orig'><p style="margin-left:2em">雲門偃禪師因僧問：「如何是超佛越祖之談？」師曰：「胡餅。」</p>
</div>
<div class='div-commentary'><p>超佛越祖談，胡餅何奇特？自古真師子，咬人如火急。</p>
</div>
<div class='div-orig'><p style="margin-left:2em">乾屎橛</p>
</div>
<div class='div-commentary'><p>拈出通紅鐵一圇，哪吒辣手一難捫，曾經巴峽猿啼處，不是愁人莫與論。</p>
</div>
<div class='div-orig'><p style="margin-left:2em">觀音胡餅</p>
</div>
<div class='div-commentary'><p>黃鳥啼春黃菊令，秋風吹起故園春，易識陰陽顛倒術，難知石虎產麒麟。</p>
<p>回天關、轉地軸，日出西、月東沒，兔生絲、馬生角，倒騎驢、登華嶽，言前薦得自噓噓，句下承當阿錯錯。</p>
</div>
<div class='div-orig'><p style="margin-left:2em">門裏出身易，身裏出門難。</p>
</div>
<div class='div-commentary'><p>句中無句若為參，纔著思量早不堪，脫體道來猶不許，那容儱侗逞瞞盰？</p>
</div>
<div class='div-orig'><p style="margin-left:2em">翠岩眉毛</p>
</div>
<div class='div-commentary'><p>伯夷之清，下惠之和，伊尹之任，孔子之時。噫！身到黃河，此心不死，三千里外，切忌錯舉。</p>
</div>
<div class='div-orig'><p style="margin-left:2em">無著五臺與文殊對談</p>
</div>
<div class='div-commentary'><p>三三不解問均提，石火寧容佇所思，端的大人門下事，依稀不許野僧知。</p>
</div>
<div class='div-orig'><p style="margin-left:2em">俱胝指頭禪</p>
</div>
<div class='div-commentary'><p>既知明本分，又用指頭何？斫卻月中桂，清光應更多。</p>
</div>
<div class='div-orig'><p style="margin-left:2em">大顛擯首座</p>
</div>
<div class='div-commentary'><p>纔得春風花正開，翩翩蝴蝶過牆來，忽然又被風吹落，庶免游蜂胡亂猜。</p>
</div>
<div class='div-orig'><p style="margin-left:2em">臨濟見僧入門便喝</p>
</div>
<div class='div-commentary'><p>佛法無我、無人，何勞特地生嗔？引得瞎驢趁隊，當陽亂觸嘉賓。</p>
</div>
<div class='div-orig'><p style="margin-left:2em">臨濟一喝分賓主</p>
</div>
<div class='div-commentary'><p>一喝誰云分主賓？垂鉤意在釣金鱗，繇他白浪風濤險，收放須憑把柁人。</p>
</div>
<div class='div-orig'><p style="margin-left:2em">興化擯維那</p>
</div>
<div class='div-commentary'><p>自來無實法于人，興化老漢解當真，屈辱維那猶自可，餘殃後代恨何伸？</p>
</div>
<div class='div-orig'><p style="margin-left:2em">芭蕉拄杖</p>
</div>
<div class='div-commentary'><p>貪者不與、廉者不取，忘取、與者，一任隨喜。</p>
</div>
<div class='div-orig'><p style="margin-left:2em">鼓山赴請</p>
</div>
<div class='div-commentary'><p>凡聖交參總成戲，何如傀儡夜登場？夜闌人散場收後，留得虛聲到處揚。</p>
</div>
<div class='div-orig'><p style="margin-left:2em">水菴一禪師曰：「西天胡子因甚無鬚？」</p>
</div>
<div class='div-commentary'><p>西天胡子沒髭鬚，逐日同門見也無，不是頂門開隻眼，寧知此語不欺吾。</p>
</div>
<div class='div-orig'><p style="margin-left:2em">佛炤禪師因孝宗宣問：「釋迦佛入山六年，所成何事？」對曰：「將謂陛下忘卻。」</p>
</div>
<div class='div-commentary'><p>六年坐臥白雲深，天眼龍睛孰解尋？幸賴君恩猶記得，春風化雨滿叢林。</p>
</div>
<div class='div-orig'><p style="margin-left:2em">疏山造塔</p>
</div>
<div class='div-commentary'><p>為賣丁田故弄錢，登山志豈在腰纏？幸然古佛諳家計，一狀領過公案圓。</p>
</div>
<div class='div-orig'><p style="margin-left:2em">疏山嘗手握木蛇，有問：「手中是什麼？」曰：「曹家女。」</p>
</div>
<div class='div-commentary'><p>以木為蛇早眼花，那堪字女姓曹家？無端邈摹虛空骨，怪得溈山笑轉賒。</p>
</div>
<div class='div-orig'><p style="margin-left:2em">夾山無義語</p>
</div>
<div class='div-commentary'><p>廿年胡亂語如雷，平地無端起骨堆，伶俐衲僧忽掀倒，一坑埋卻請無猜。</p>
</div>
<div class='div-orig'><p style="margin-left:2em">如來轉物</p>
</div>
<div class='div-commentary'><p>有物可轉被物轉，無物可轉轉亦多，有無心物兩不立，虛空奚礙白雲過。</p>
</div>
<div class='div-orig'><p style="margin-left:2em">楊岐三腳驢子弄蹄行</p>
</div>
<div class='div-commentary'><p>心意相像，馬面團圞，驢子三腳，明眼難瞞。</p>
</div>
<div class='div-orig'><p style="margin-left:2em">雪峰砂米</p>
</div>
<div class='div-commentary'><p>淘米、淘砂驗若翁，無錢名紙信難通，饒將砂米一時去，熨斗煎茶銚不同。重勘過活，搏龍相見，饒伊過別峰。</p>
</div>
<div class='div-orig'><p style="margin-left:2em">雪峰云：「望州亭相見了也，烏石嶺相見了也，僧堂前相見了也。」</p>
</div>
<div class='div-commentary'><p>望州烏石先相見，莫看仙人手中扇，若然不具摩醯眼，等閒錯過娘生面。僧堂前見又怎生？脫底漆桶不勞呈。</p>
</div>
<div class='div-orig'><p style="margin-left:2em">雪峰召曰：「傋頭陀何不遍參去？」備曰：「達磨不來東土，二祖不往西天。」峰然之。</p>
</div>
<div class='div-commentary'><p>嬾向青山舉足，渾忘白日移輪，翡翠踏翻荷蓋，鷺鷥衝破溪雲，雖是龍頭蛇尾，到底卑不動尊。</p>
</div>
<div class='div-orig'><p style="margin-left:2em">僧問巖頭：「古帆未挂時如何？」師曰：「後園驢喫草。」</p>
</div>
<div class='div-commentary'><p>古帆未挂蓼花汀，水碧蘋香野趣真，料得問津人不解，風前一笑動江濱。</p>
</div>
<div class='div-orig'><p style="margin-left:2em">雲居膺禪師因僧問：「羚羊挂角時如何？」師曰：「六六三十六。」</p>
</div>
<div class='div-commentary'><p>好個六六三十六，斬草為籌數不足，蹤跡羚羊固不同，癡狂獵犬空相逐。</p>
</div>
<div class='div-orig'><p style="margin-left:2em">曹山章禪師因僧掃地次，曰：「佛前掃？佛後掃？」答曰：「前後一時掃。」師曰：「與我過靸鞋來。」</p>
</div>
<div class='div-commentary'><p>善屬文者不起稿，善走之人不觸道，說得分明直甚的，爭如過靸鞋來好？</p>
</div>
<div class='div-orig'><p style="margin-left:2em">南院顒禪師問僧：「名甚麼？」曰：「普參。」曰：「忽遇屎橛時如何？」曰：「不審。」師便打。</p>
</div>
<div class='div-commentary'><p>普參不審乾屎橛，不審便打知賞罰，若然特地審將來，肯把不審輕埋沒。</p>
</div>
<div class='div-orig'><p style="margin-left:2em">九峰不肯泰首座</p>
</div>
<div class='div-commentary'><p>石霜枯木誰堪偶？布衲區區嘗克守，將謂坐斷九峰舌，孰解返遭渠毒手？噫！久案誰為斷不平？烏臺之畔起包丞。</p>
</div>
<div class='div-orig'><p style="margin-left:2em">雲蓋問石霜：「學人無奈何時如何？」霜曰：「老僧亦無奈何。」</p>
</div>
<div class='div-commentary'><p>雲霞作飯滿林泉，露柱無心不解餐，禪客有心餐未得，只應常供覺皇前。</p>
</div>
<div class='div-orig'><p style="margin-left:2em">龍湖問石霜曰：「祖師事肯相付乎？」霜云：「莫謗祖師好。」湖云：「是虛妄耶？」霜云：「是實事耶？」</p>
</div>
<div class='div-commentary'><p>仰之彌高鑽彌堅，瞻之在前忽後焉，非實非虛傳未得，教君莫謗祖師禪。</p>
</div>
<div class='div-orig'><p style="margin-left:2em">張拙參石霜</p>
</div>
<div class='div-commentary'><p>巧不可得拙何為？點鐵成金不費辭，隨順世緣成大用，孰云妙悟不從師？</p>
</div>
<div class='div-orig'><p style="margin-left:2em">地藏種田</p>
</div>
<div class='div-commentary'><p>熏風翻片雨，翼翼野苗新，浩浩商禪處，何如樹下人？</p>
</div>
<div class='div-orig'><p style="margin-left:2em">僧問落浦：「一向何處逃難？」浦云：「闤闠中。」</p>
</div>
<div class='div-commentary'><p>避秦闤闠一何深？為報漁郎莫浪尋，啼斷子規花事了，杖藜閒步綠楊陰。</p>
</div>
<div class='div-orig'><p style="margin-left:2em">報慈嶼禪師因僧問：「如何是佛性？」師曰：「誰無？」又問淨果，果曰：「誰有？」</p>
</div>
<div class='div-commentary'><p>佛性誰有？誰無？自<span class='corr'>己</span>原不糢糊，大人磊磊落落，嬰兒哆哆啝啝。</p>
</div>
<div class='div-orig'><p style="margin-left:2em">同安丕禪師因僧問：「依經解義，三世佛冤；離經一字，即同魔說，如何？」師曰：「孤峰迥秀，不挂煙蘿，片月行空，白雲自異。」</p>
</div>
<div class='div-commentary'><p>依不是、離不是，玄機妙處須神會，孤峰元不挂煙蘿，片月行空雲自異。是則是，莫錯會，乘言猶未離心意，撒手懸崖甦醒來，斯時宗教渾閒事。</p>
</div>
<div class='div-orig'><p style="margin-left:2em">佛印問東坡云：「四大本空、五蘊非有，學士向甚麼處坐？」士無語，師代云：「適纔冒犯。」</p>
</div>
<div class='div-commentary'><p>捏定咽喉塞卻口，一切佛法誰敢有？牢關把定不通風，飛騎將軍何處走？</p>
</div>
<div class='div-orig'><p style="margin-left:2em">白水聲色</p>
</div>
<div class='div-commentary'><p>聲非聲兮色非色，狼藉幽芬滿都邑，呼盧喝采非丈夫，萬兩黃金只一擲。</p>
</div>
<div class='div-orig'><p style="margin-left:2em">瑞巖彥禪師嘗坐石上，每喚主人翁，復應曰：「惺惺著，他後莫受人瞞。」</p>
</div>
<div class='div-commentary'><p>惺惺石上重重喚，無耳阿師孰解聞？喚起怪生連累汝，傍觀俱道弄精魂。</p>
</div>
<div class='div-orig'><p style="margin-left:2em">玄沙三種病人</p>
</div>
<div class='div-commentary'><p>佛法不在陰界裏，三種病患無端起，地藏善迴逆水波，玄沙自合慚惶死。</p>
</div>
<div class='div-orig'><p style="margin-left:2em">玄沙白紙</p>
</div>
<div class='div-commentary'><p>封取虛空上雪峰，果然千里喜同風，為憐漏泄虛空髓，仍把虛空漫塞空。</p>
<p>仙棋仙著許誰曉？勝負尋常一笑了，堪憐傍玩採樵翁，爛卻斧柯何處討？</p>
</div>
<div class='div-orig'><p style="margin-left:2em">鏡清道怤禪師因僧問：「未達其源，請師方便。」師曰：「若是其源，怎受方便？」</p>
</div>
<div class='div-commentary'><p>不識其源出處何，誰知與世不同波？瀾翻不借東風力，倒嶽傾湫見也麼？</p>
</div>
<div class='div-orig'><p style="margin-left:2em">鏡清問：「門外是什麼聲？」曰：「雨滴聲。」師曰：「眾生顛倒，迷<span class='corr'>己</span>逐物。」</p>
</div>
<div class='div-commentary'><p>門外何聲輕借問，髑髏穿過不多爭，眾生顛倒無分曉，解作蕭蕭雨滴聲。</p>
</div>
<div class='div-orig'><p style="margin-left:2em">風穴昭禪師因僧問：「如何是道？」師曰：「五鳳樓前。」曰：「如何是道中人？」師曰：「問取城隍使者。」</p>
</div>
<div class='div-commentary'><p>五鳳樓前達四方，城隍使者貌堂堂，鷓鴣自古啼南國，風氣初移到北方。</p>
</div>
<div class='div-orig'><p style="margin-left:2em">風穴因僧問：「如何是佛？」曰：「杖林山下竹筋鞭。」</p>
</div>
<div class='div-commentary'><p>杖林山下竹筋鞭，偶露春風舞翠煙，杜宇聲中歸去好，休教遺恨在桑乾。</p>
</div>
<div class='div-orig'><p style="margin-left:2em">明招謙禪師上堂，眾纔集，曰：「今日風頭稍硬，不是汝安身處，且歸煖室商量。」便歸方丈，大眾隨至，師曰：「纔到煖室便瞌睡。」以拄杖趁散。</p>
</div>
<div class='div-commentary'><p>風頭稍硬便抽身，煖室商量意氣新，開眼其如皆瞌睡，一時趁散有來因。</p>
</div>
<div class='div-orig'><p style="margin-left:2em">白馬靄禪師因僧問：「如何是清淨法身？」曰：「井底蝦蟆吞卻月。」</p>
</div>
<div class='div-commentary'><p>寸草拈來善隱身，蝦蟆吞月顯諸仁，果然獨步威音外，別有壺天不夜春。</p>
</div>
<div class='div-orig'><p style="margin-left:2em">首山念禪師因僧問：「親到寶山空手回時如何？」師曰：「家家門前火把子。」</p>
</div>
<div class='div-commentary'><p>門前火把炤荒涼，空手歸家活計長，若也貪他一粒米，管教失卻半年糧。</p>
</div>
<div class='div-orig'><p style="margin-left:2em">首山因僧問：「如何是祖師西來意？」師曰：「風吹日炙。」</p>
</div>
<div class='div-commentary'><p>不是心兮不是佛，風吹日炙是何物？窮深不必復挑燈，炤破多年山鬼窟。</p>
</div>
<div class='div-orig'><p style="margin-left:2em">法眼益禪師因琛和尚問：「何往？」曰：「行腳去。」曰：「行腳事作麼生？」曰：「不知。」曰：「不知最親切。」</p>
</div>
<div class='div-commentary'><p>衲僧行腳事何如？親切原來當不知，行到水窮山盡處，坐看雲起夕陽時。</p>
</div>
<div class='div-orig'><p style="margin-left:2em">法眼因僧問：「如何是曹源一滴水？」師曰：「曹源一滴水。」</p>
</div>
<div class='div-commentary'><p>答處仍將問處酬，從來直道懶綢繆，茆庵一個源頭上，那管飛花逐水流？</p>
</div>
<div class='div-orig'><p style="margin-left:2em">天台韶國師因聞前語即得開悟</p>
</div>
<div class='div-commentary'><p>萬山堆裏碧崔嵬，占斷春風消息稀，無意反聞聞底事，曹源一滴絕流機。</p>
</div>
<div class='div-orig'><p style="margin-left:2em">宋太祖問：「臥龍深處不朝天，來此何事？」雪竇云：「難逃至化。」</p>
</div>
<div class='div-commentary'><p>白雲巖下不貪閒，直欲敲開金鎖關，不是無心逃至化，大都有意面堯顏。</p>
</div>
<div class='div-orig'><p style="margin-left:2em">宋太祖托缽問王隨：「大庾嶺頭提不起，今日因何在朕手裏？」丞相無語。</p>
</div>
<div class='div-commentary'><p>不忘付囑作家君，治化淵源迥不群，托起缽盂輕借問，智臣應得諳斯文。</p>
</div>
<div class='div-orig'><p style="margin-left:2em">僧問投子：「一大藏教，還有奇特事也無？」師曰：「演出一大藏教。」</p>
</div>
<div class='div-commentary'><p>嘗言一字值千金，寫盡黃庭一卷經，世上所傳皆膺本，徒然留得換鵝名。</p>
</div>
<div class='div-orig'><p style="margin-left:2em">五祖戒禪師因僧問：「如何是佛？」曰：「踏著秤錘硬似鐵。」</p>
</div>
<div class='div-commentary'><p>秤錘踏著硬紏紏，拾得歸來便好休，只個<span class='corr'>己</span>靈仍不重，阿誰更向佛邊求？</p>
</div>
<div class='div-orig'><p style="margin-left:2em">太陽玄禪師曰：「道即不辭，恐上紙筆在。」</p>
</div>
<div class='div-commentary'><p>驀會觀音吳道畫，始知處處得逢渠，道即不辭恐上紙，斯言鐫石又何如？</p>
</div>
<div class='div-orig'><p style="margin-left:2em">清涼燈禪師問：「如何是西來意？」僧曰：「不東不西。」師不肯，僧即躡前問，師曰：「不東不西。」</p>
</div>
<div class='div-commentary'><p>殺活從來作者機，莫將心識妄思齊，鳳凰鳴在青霄上，爭比山雞胡亂啼？</p>
</div>
<div class='div-orig'><p style="margin-left:2em">慈炤圓禪師因僧問：「如何是佛？」曰：「水出高原。」</p>
</div>
<div class='div-commentary'><p>水出高原味異常，休從漣漪裛餘香，源頭本在威音外，佛祖從來不敢嘗。</p>
</div>
<div class='div-orig'><p style="margin-left:2em">慈炤圓禪師因僧問：「如何是古佛家風？」師曰：「銀蟾初出海，何處不分明？」</p>
</div>
<div class='div-commentary'><p>轉出水輪空界行，千山萬水忽光明，眾生心地元清淨，古佛家風自坦平。盡道金波無透露，誰知銀漢好藏形？棲棲烏鵲南飛盡，又聽啼雞報五更。</p>
</div>
<div class='div-orig'><p style="margin-left:2em">慈炤因僧問：「如何是不動尊？」師曰：「提不起。」</p>
</div>
<div class='div-commentary'><p>甚的提不起？目前露些子。不與同床臥，誰知被無裏？</p>
</div>
<div class='div-orig'><p style="margin-left:2em">慈炤因僧問：「如何是佛法大意？」師曰：「一畝之地，三蛇九鼠。」</p>
</div>
<div class='div-commentary'><p>一畝古地足蛇鼠，沒量大人請隨喜，舉頭明月在孤峰，放目<span class='corr'>已</span>臨千澗水。</p>
</div>
<div class='div-orig'><p style="margin-left:2em">佛鑑禪師因僧問：「如何是佛？」師曰：「喫飯咬著砂。」</p>
</div>
<div class='div-commentary'><p>喫飯咬著砂，連飯須吐卻。肚裏沒冷病，不消服熱藥。</p>
</div>
<div class='div-orig'><p style="margin-left:2em">大慧杲禪師因僧問：「心、佛俱忘時如何？」師曰：「賣扇老婆手遮面。」</p>
</div>
<div class='div-commentary'><p>無心作佛佛無心，個是叢林沒處尋，陌路忽然親會著，幾乎無語對知音。</p>
</div>
<div class='div-orig'><p style="margin-left:2em">高峰上堂，作女人拜。</p>
</div>
<div class='div-commentary'><p>八十老婆重帶花，淡粧濃抹拜年華，只圖諸子伸眉宇，淨眼誰知也撒沙？</p>
</div>
<div class='div-orig'><p style="margin-left:2em">高峰悟道因緣其來久矣，比年眾論紛然，各封<span class='corr'>己</span>見，莫一是非。余因不揣鄙陋，欲以<span class='corr'>己</span>見折中之，輒作十頌，謹似宗匠，雖亦掉棒打月，然而知我、罪我，我何辭焉？</p>
</div>
<div class='div-commentary'><p>本來非佛亦非心，無夢何緣夢裏尋？莫謂主人成斷滅，不聞聞即是觀音。</p>
<p>夢想俱無睡正酣，茲時孰與對談禪？醒來忽地開雙眼，月挂長空印百川。</p>
<p>一拶五年疑不徹，聞聲薦去話頭圓，但得時中不瞌睡，蒼蒼元是舊青天。</p>
<p>懵懂無知水牯牛，頂門撲破展雙眸，當年枉向無中覓，到此方知總自繇。</p>
<p>劫外今時有宗旨，尊卑貴賤當知耳，驢前馬後認主公，者等何曾出生死？</p>
<p>娘生皮袋假名人，似幻如風總不真，一念不生誰是我？豈容仍認夢中身？</p>
<p>撲落無物豈不偉？頭正尾正能有幾？若然死抱主人公，雖作閻王猶是鬼。</p>
<p>法身不墮於諸數，執有、執無總差誤，有想、無想仔細觀，是我、非我秪者個。</p>
<p>遍界無我遍界身，莫依<span class='corr'>己</span>見妄疏親，須將猴子一刀斷，始見本來真主人。</p>
<p>露柱燈籠<span class='corr'>競</span>不休，聊將古句為君酬，而今四海清如鏡，行人莫與路為讎。</p>
</div>
<div class='div-orig'><p style="margin-left:2em">一喝金剛王寶劍</p>
</div>
<div class='div-commentary'><p>萬里飛霜一劍收，揮時魔佛盡含愁，直教舜若難逃避，死活須來劍上遊。</p>
</div>
<div class='div-orig'><p style="margin-left:2em">一喝踞地獅子</p>
</div>
<div class='div-commentary'><p>石頭坐破未開口，狐自潛蹤象自走，夜深極目月光寒，肯向南巖看北斗。</p>
</div>
<div class='div-orig'><p style="margin-left:2em">一喝探干影艸</p>
</div>
<div class='div-commentary'><p>你誦詩書我讀易，烏焉莫是探來客，生平不作虧心事，半夜敲門不驚喫。</p>
</div>
<div class='div-orig'><p style="margin-left:2em">一喝不作一喝用</p>
</div>
<div class='div-commentary'><p>木人執笏舞三台，禮豈玉帛云乎哉？楊柳蘊情歌石女，樂豈鐘鼓云乎哉？</p>
</div>
<div class='div-orig'><p style="margin-left:2em">偏正五位</p>
</div>
<div class='div-commentary'><p>正中偏，金烏夜半麗中天，本來非炤非非炤，突出無門顯妙傳。</p>
<p>偏中正，動涌吼擊誰司柄？萬民樂業夜停巡，道泰不傳天子令。</p>
<p>正中來，玉堂無鎖禁門開，靜鞭初嚮香雲裊，不挂纖絲舞御臺。</p>
<p>偏中至，大權在握無猜忌，推枯拉朽戲功前，豈待心空方及第？</p>
<p>兼中到，該羅五位三玄要，內外和融賓主忘，山門佛殿呵呵笑。</p>
</div></div>
<div class='div-other'><a id='mulu11' />
<p class='h1'>問答</p>
<div class='div-other'><a id='mulu12' />
<p class='h2'>答海岸黃居士十二問，并為頌出。</p><p style="margin-left:1em">問：「法身有三種病、兩種光，且道是什麼病？什麼光？」</p>
<p>答：「幾乎錯答。」</p>
<p>頌：</p>
<p style="text-indent:0em" class="lg-abnormal"><div class='lg-row'>雲山疊疊，流水漫漫，擒虎容易，告人固難。</div>
</p><p style="margin-left:1em">問：「雪覆千山，為什麼孤峰不白？」</p>
<p>答：「阿誰面前無三尺暗？」</p>
<p>頌：</p>
<p style="text-indent:0em" class="lg-abnormal"><div class='lg-row'>眼不自見、耳不自聞，兩個八兩，元是一斤。</div>
</p><p style="margin-left:1em">問：「如何是夜半正明，天曉不露？」</p>
<p>答：「明脩棧道，暗渡陳倉。」</p>
<p>頌：</p>
<p style="text-indent:0em" class="lg-abnormal"><div class='lg-row'>至人出處，隱顯無方，身居朝市，意在滄浪。</div>
</p><p style="margin-left:1em">問：「東山水上行，畢竟明什麼邊事？」</p>
<p>答：「烽火連三月，家書抵萬金。」</p>
<p>頌：</p>
<p style="text-indent:0em" class="lg-abnormal"><div class='lg-row'>雁聲本哀，猿聲本切，忽動秋砧，一鳴腸絕。</div>
</p><p style="margin-left:1em">問：「『坐斷十方猶點額，密移一步看龍飛』，如何是密移一步？」</p>
<p>答：「裏急屙去。」</p>
<p>頌：</p>
<p style="text-indent:0em" class="lg-abnormal"><div class='lg-row'>煮鳳烹龍，未足驚異，喫得、撒得，福不思議。</div>
</p><p style="margin-left:1em">問：「『從天降下則貧窮，從地湧出則富貴』，如何是從地湧出則富貴？」</p>
<p>答：「禹力不到處，江河流向西。」</p>
<p>頌：</p>
<p style="text-indent:0em" class="lg-abnormal"><div class='lg-row'>舊性不改，仍舊下海，臭鯗爛鮓，賣與要者。</div>
</p><p style="margin-left:1em">問：「清光炤眼卻迷人，明白轉身猶墮位，意作麼生？」</p>
<p>答：「幽州猶自可，最苦是新羅。」</p>
<p>頌：</p>
<p style="text-indent:0em" class="lg-abnormal"><div class='lg-row'>關中令嚴，不許私市。一家有事，四鄰坐罪。</div>
</p><p style="margin-left:1em">問：「楊大年云：『八角磨盤空裏走。』是何意旨？」</p>
<p>答：「秋風生，蟋蟀鳴。」</p>
<p>頌：</p>
<p style="text-indent:0em" class="lg-abnormal"><div class='lg-row'>有口無舌，證龜成鱉，西國鄉談，音韻自別。</div>
</p><p style="margin-left:1em">問：「上座以露柱明不遷義，水流風動又作麼生？」</p>
<p>答：「火就燥，水就濕。」</p>
<p>頌：</p>
<p style="text-indent:0em" class="lg-abnormal"><div class='lg-row'>旋嵐常寂，兢注不流，火傳薪滅，切忌他求。</div>
</p><p style="margin-left:1em">問：「玄沙云：『諦當甚諦當，敢保老兄未徹在。』請師道一句。」</p>
<p>答：「者田庫奴。」</p>
<p>頌：</p>
<p style="text-indent:0em" class="lg-abnormal"><div class='lg-row'>者田庫奴，一刀兩斷，放過一著，三馬九亂。</div>
</p><p style="margin-left:1em">問：「杜順和尚云：『懷州牛喫禾，益州馬腹脹，天下覓醫人，炙豬左<span class='corr'>膊</span>上。』意旨如何？」</p>
<p>答：「道火不燒口。」</p>
<p>頌：</p>
<p style="text-indent:0em" class="lg-abnormal"><div class='lg-row'>大人坦蕩，開口廝當，無實無虛，不誑不妄。</div>
</p><p style="margin-left:1em">問：「壽昌大師云：『奮然揣出虛空骨，驚起須彌折斷腰。』」</p>
<p>答：「言不該典，君子不談。」</p>
<p>頌：</p>
<p style="text-indent:0em" class="lg-abnormal"><div class='lg-row'>言不該典，君子不談，木童何意？特地詀諵。</div>
</p></div>
<div class='div-other'><a id='mulu13' />
<p class='h2'>答雲怡陳居士十七問</p><p>問：「渴鹿逐陽焰時如何歇？」答：「只須高著眼，不用動干戈。」</p>
<p>問：「摩尼珠久埋沒塵土中，如何急切覓得？」答：「到頭霜夜月，任運落前溪。」</p>
<p>問：「一斬一切斷，如何得此利劍？」答：「劄。」</p>
<p>問：「等是水味，有品為第一泉、有品為第二泉，作何剖分？」答：「飲者自知。」</p>
<p>問：「黑夜中認賊為子、認子為賊，作何判斷？」答：「唯雲怡。」</p>
<p>問：「家親作祟，如何處置？」答：「家堂前上一分羹飯。」</p>
<p>問：「的的主人公，如何得覿面一見？」答：「莫怪相逢不相識。」</p>
<p>問：「堪輿家羅經縱橫移動，針必指南，是誰作主？」答：「居士莫嫌無棒分麼？」</p>
<p>問：「家宅是諸人生身活計，見得什麼便肯破家散業？」答：「我聞上古其風朴略。」</p>
<p>問：「電光中良驥瞬息千里，如何得一往追上，攬轡入手？」答：「知音不在頻頻舉，達者應須闇裏驚。」</p>
<p>問：「大慧云：『將八識一刀。』憑什麼安身立命？」答：「山高月小，水落石出。」</p>
<p>問：「胡來胡現、漢來漢現，是鏡體？是鏡光？」答：「古岸黃鸝弄好音，六橋桃柳不勝春。」</p>
<p>問：「未開口以前，為甚便棒便喝？」答：「將為仙陀婆。」</p>
<p>問：「日升月沉、雷轟電掣、水流花開、農歌牧唱、婦誶兒嬉，莫非是這個迸現？如何拈向得腳根下要用便用？」答：「白家酒三盞，猶道未沾唇。」</p>
<p>問：「修行人多怕去後黑漫漫地，不知現前黑漫漫地更苦。盡說生死事大，不知現前剎那死死生生更切。此際重關一擊，如何下手？」答：「打鼓下滄洲。」</p>
<p>問：「高峰語：『大徹的人不脫生死，為甚命根不斷？』命根未斷而云大徹徹的何事？」答：「明年更有新條在，惱亂春風卒未休。」</p>
<p>問：「一句當天百萬門永絕生死，者一句得恁麼有力？」答：「為我移卻淨瓶來。」</p>
</div>
<div class='div-other'><a id='mulu14' />
<p class='h2'>答盤銘師十六問</p><p>問：「古人道：『青山覆白雲，白雲終日倚。』為什麼又有道：『白雲與青山，從來不相到』？」答：「夜來無相火，燒出古人墳。」</p>
<p>問：「受盡天下人供養不知慚愧者，此人如何？」答：「土地前更著一分。」</p>
<p>問：「又有一人知慚識愧，不受一切人供養者如何？」答：「髑髏裏眼睛。」</p>
<p>問：「如何是向去的人？」答：「人情可恕。」</p>
<p>問：「如何是卻來的人？」答：「物理難容。」</p>
<p>問：「如何是不去不來的人？」答：「昨日有人亦如是問。」</p>
<p>問：「有一無病人服盡靈丹，命在呼吸，未審是什麼人？」答：「不因漁父引，怎得見波濤？」</p>
<p>問：「有一大病人從來不服藥，壽得長生，未審是何病？」答：「叔孫禮可信，天子貴難明。」</p>
<p>問：「當途猛虎踞，劈頭相遇時如何？」答：「背後的一場懡㦬。」</p>
<p>問：「除卻現前身，如何本來面？」答：「悄語不若低聲。」</p>
<p>問：「生長王宮不知貴，窮途落薄時如何？」答：「莫將前路險，說與夜行人。」</p>
<p>問：「家私蕩盡無錐立，伏藏出現時如何？」答：「眼裏無筋，不是好人。」</p>
<p>問：「客路中人，前不及村、後不迭店，沒棲泊時如何？」答：「一翻雨過一番寒。」</p>
<p>問：「拈槌豎拂不當宗乘，古人橫拈豎弄又作麼生？」答：「山東宰相山西將。」</p>
<p>問：「繁興問答只為其中，如何是其中的？」答：「東西休辯，南北須分。」</p>
<p>問：「其中端的承玄旨，不落其中又若何？」答：「蘇嚕蘇嚕㗭利蘇嚕。」</p>
</div>
<div class='div-other'><a id='mulu15' />
<p class='h2'>答無情話九問</p><p>問：「無情說法是何章句？」答：「家藏白澤圖，不降門外怪。」</p>
<p>問：「拂子說法，香爐得聞麼？」答：「兩耳對兩耳。」</p>
<p>問：「有情說法，無情還聞麼？」答：「同家不共活。」</p>
<p>問：「佛祖說法，是有情說？是無情說？」答：「更教我道甚麼？」</p>
<p>問：「佛未出世，草木瓦礫還說法麼？」答：「只許和南，不容禮拜。」</p>
<p>問：「靈雲見桃，香嚴擊竹，莫便是無情為有情說法麼？」答：「笑時牙齒露。」又云：「馬是官馬，不用搭印。」</p>
<p>問：「生公說法石點頭，為什麼無情類有情？」答：「孤雁聲回沙塞夢，蘆花影動釣漁舟。」</p>
<p>問：「會無情說法者，向上還有事也無？」答：「減灶不添兵。」</p>
<p>問：「無情說法，是最初句？是末後句？」答：「添兵不減灶。」</p>
</div>
<div class='div-other'><a id='mulu16' />
<p class='h2'>答本行禪人四問</p><p>問：「善財童子在妙高峰參德雲比丘，如何又在別峰相見？」答：「欲見葛仙翁，須繇樵子徑。」</p>
<p>問：「世尊在法華會上指示化城人，只言寶所在近，不言其方，何也？」答：「指不指指。」</p>
<p>問：「二祖云：『覓心了不可得。』如何經中又道：『應無所住而生其心』？」答：「驢頭沒，馬頭回。」</p>
<p>問：「善財樓閣參彌勒，何故彌勒又從他方來？」答：「不放風前火，難燒山裏山。」</p>
</div>
<div class='div-other'><a id='mulu17' />
<p class='h2'>答禪客十八問</p><p>問：「向上轉處可以穿天下人鼻孔，如何是轉處？」答：「無鬚鎖子兩頭搖。」</p>
<p>問：「大用現前，不存軌則。如未現前，還有軌則也無？」答：「喫飯休言飽，休糧莫道饑。」</p>
<p>問：「古人道：『一縱、一擒，一殺、一活。』有甚麼本據用此等作略？」答：「後園蘿蔔大。」</p>
<p>問：「『香象渡河，截流到底』，如何是到底的事？」答：「長鯨一吸西江水，露出珊瑚撐月枝。」</p>
<p>問：「難咬、難嚼，難見、難透，節角淆訛處請道一句。」答：「癡人面前不要說夢。」</p>
<p>問：「機機相赴，句句相投，且從上來甚麼人合恁麼事？」答：「開眼莫尿床。」</p>
<p>問：「聲前一句千聖不傳，如何是不傳意？」答：「波斯嚼冰鐵。」</p>
<p>問：「會，則塗中受用；不會，世諦流布。會與不會，過在甚麼處？」答：「不敢相欺。」</p>
<p>問：「建法幢、立宗旨，向何處舉揚？」答：「牛字從頭起。」</p>
<p>問：「定龍蛇、別緇素，在那裏施設？」答：「雷門布毒鼓。」</p>
<p>問：「天不蓋、地不載，是甚麼物？」答：「無可奈何花落去，似曾相識燕飛來。」</p>
<p>問：「來為先鋒、去為殿後，只饒不去不來又作麼生？」答：「幾乎打破蔡州。」</p>
<p>問：「運籌帷幄，決勝千里，甚麼人底手段？」答：「丈二眉毛頷下生。」</p>
<p>問：「斬釘截鐵，衲僧本分，無此作略，如何為人？」答：「殺人不用刀。」</p>
<p>問：「頂門具眼，肘後有符，不恁麼來如何接待？」答：「漆桶不快。」</p>
<p>問：「牢關把住，鎖斷要津，有方便也無？」答：「其意至誠，無不感應。」</p>
<p>問：「『似鶻摩天，如虎插翅』，此意如何？」答：「不因沙塞雁，怎識海門秋？」</p>
<p>問：「水上葫蘆，是肯語？不肯語？」答：「驢唇搭馬嘴。」</p>
</div></div>
<div class='div-other'><a id='mulu18' />
<p class='h1'>機緣</p>
<div class='div-other'><a id='mulu19' /><p>僧問：「但有佛法可商量，亦是韓盧逐塊；若無佛法可商量，猶如離宮失殿。如何得卻好一句？」師云：「舌頭百雜碎。」僧云：「猶是胡餅裏討汁。」師云：「血滴滴的。」</p>
</div>
<div class='div-other'><a id='mulu20' />
<p class='h2'>為海浪禪人舉火</p><p>「父母未生前，境界風未起，覓海浪了不可得；父母既生後，境界風正起，假名為海浪；即今境風<span class='corr'>已</span>息，海浪初停，有眼不見色、有耳不聞聲。然雖不見、不聞。」舉火炬，云：「要且海印發光上來與麼舉示？海公還會麼？」擲火炬，云：「不見一法即如來，是則名為觀自在。」侍者問：「亡僧即今向甚麼處安身立命？」師云：「在你鼻孔裏。」</p>
</div></div>
<div class='div-other'><a id='mulu21' />
<p class='h1'>雜著</p>
<div class='div-other'><a id='mulu22' />
<p class='h2'>題達磨像贊</p><p style="text-indent:0em" class="lg-abnormal"><div class='lg-row'>者個若是老達磨，當時天子識何難？汝不是渠渠是汝，分付諸人仔細看。</div>
</p></div>
<div class='div-other'><a id='mulu23' />
<p class='h2'>生死十詠</p><p style="text-indent:0em" class="lg-abnormal"><div class='lg-row'>生同夢裡醒，死似夢中睡，惟有大醒人，惺惺常不昧。</div>
</p><p style="text-indent:0em" class="lg-abnormal"><div class='lg-row'>生誰拖死屍？死奚拖不去，夢想兩不俱，枕頭忽墮地。</div>
</p><p style="text-indent:0em" class="lg-abnormal"><div class='lg-row'>生死人間世，堪嗟事似麻，盡營兒女計，誰悟眼前花？</div>
</p><p style="text-indent:0em" class="lg-abnormal"><div class='lg-row'>生憂難得官，死憂官不久，除卻陶淵明，孰不戀五斗？</div>
</p><p style="text-indent:0em" class="lg-abnormal"><div class='lg-row'>生前秉大義，死後護禪思，勇敏獨髯公，一點吹毛利。</div>
</p><p style="text-indent:0em" class="lg-abnormal"><div class='lg-row'>生死因緣會，參尋貴眼明，悟迷誰得失？隔壁墮釵聲。</div>
</p><p style="text-indent:0em" class="lg-abnormal"><div class='lg-row'>生緣薦得親，死句投機鈍，黃櫱打臨濟，婆心為徹困。</div>
</p><p style="text-indent:0em" class="lg-abnormal"><div class='lg-row'>生既未知生，死又焉知死？達磨不會禪，夫子不知禮。</div>
</p><p style="text-indent:0em" class="lg-abnormal"><div class='lg-row'>生死出入息，壽夭原不貳，彭祖八百年，陳團一覺睡。</div>
</p><p style="text-indent:0em" class="lg-abnormal"><div class='lg-row'>生時豎一指，死時垂一足，十力大丈夫，始終道不辱。</div>
</p></div>
<div class='div-other'><a id='mulu24' />
<p class='h2'>和普明禪師牧牛頌韻</p>
<div class='div-other'><a id='mulu25' />
<p class='h3'>未牧</p><p style="text-indent:0em" class="lg-abnormal"><div class='lg-row'>只在山前山後哮，苔痕新跡似非遙，鋤犁不得牛來拽，野水荒田怎種苗？</div>
</p></div>
<div class='div-other'><a id='mulu26' />
<p class='h3'>初調</p><p style="text-indent:0em" class="lg-abnormal"><div class='lg-row'>頑蠻打教肉皮穿，鞭斷從新再換鞭，若更奔馳逞野性，夜間高繫日間牽。</div>
</p></div>
<div class='div-other'><a id='mulu27' />
<p class='h3'>受制</p><p style="text-indent:0em" class="lg-abnormal"><div class='lg-row'>殷殷調爾暫忘馳，忽忽乖違用緊隨，直下教伊狂性歇，絲毫不盡肯言疲。</div>
</p></div>
<div class='div-other'><a id='mulu28' />
<p class='h3'>回首</p><p style="text-indent:0em" class="lg-abnormal"><div class='lg-row'>喜爾知非自轉頭，轟轟烈性<span class='corr'>已</span>溫柔，還如頑鐵初經煆，煉久方純繡不留。</div>
</p></div>
<div class='div-other'><a id='mulu29' />
<p class='h3'>馴伏</p><p style="text-indent:0em" class="lg-abnormal"><div class='lg-row'>放去看伊往那邊？荒田不揀草綿然，東西不亂纖毫步，爾既馴兮我不牽。</div>
</p></div>
<div class='div-other'><a id='mulu30' />
<p class='h3'>無礙</p><p style="text-indent:0em" class="lg-abnormal"><div class='lg-row'>路頭純熟意方如，鼻斷枯樁不受拘，喜得山中水草足，一聲短笛日無餘。</div>
</p></div>
<div class='div-other'><a id='mulu31' />
<p class='h3'>任運</p><p style="text-indent:0em" class="lg-abnormal"><div class='lg-row'>綠水青山在眼中，寒巖看爾草茸茸，而今運足知傷觸，體盡虛明夜色濃。</div>
</p></div>
<div class='div-other'><a id='mulu32' />
<p class='h3'>相忘</p><p style="text-indent:0em" class="lg-abnormal"><div class='lg-row'>往來路斷白雲中，月色依依絕異同，不是草深無覓處，都緣無意辯西東。</div>
</p></div>
<div class='div-other'><a id='mulu33' />
<p class='h3'>獨炤</p><p style="text-indent:0em" class="lg-abnormal"><div class='lg-row'>覺來一曲萬緣閒，明月孤圓空漢間，影落寒潭無透路，殷勤撈摝始相關。</div>
</p></div>
<div class='div-other'><a id='mulu34' />
<p class='h3'>雙泯</p><p style="text-indent:0em" class="lg-abnormal"><div class='lg-row'>雲無虛影月無蹤，孰證從前雲月空？不信泥牛歸大海，別參木馬驟花叢。</div>
</p></div></div>
<div class='div-other'><a id='mulu35' />
<p class='h2'>警玄篇<span class='note-inline'>(并序)</span></p><p style="margin-left:1em">古者以日、月、星配乎三教，今有不得其旨者互相詆訾，以惑來學。於戲！殊不知見性無尚乎釋、保命莫過乎道、治世必遵乎儒，是三者綱維大道猶鼎之足也。且夫釋家衣缽代不乏人，今雖像季，猶有得其傳者，儒則無論，惟道家竟失其傳，然有修者循名滯跡亦鮮成功。余皆年亦曾訪及終南，得一二稍通玄理者，猶未盡然，故作警玄篇以曉其趣，亦猶黃龍點洞賓之意焉。其詞曰：</p>
<p style="text-indent:0em" class="lg-abnormal"><div class='lg-row'>靜觀造化根，闔闢猶橐籥，吾人空洞心，汎應無適莫。昧者多勞勞，惺者惟落落，飄然煙霞外，昔亦慕所樂。流覽諸子書，丹經知大約，精神行氣主，氣餒精神惡。要欲邁形骸，必先志寥廓，無欲是丹頭，忘情乃靈藥。精一坎离交，失念火候錯，存誠神復虛，中和道盤礡。沐浴去渣滓，防危安淡泊，會理總無門，施為各有托。孟子養浩然，老聃守柔弱，猶羡康節云：「天地尚吾作。」名教憑群英，隨宜善斟酌，靈性即金丹，餘門總戲謔。故吾老金仙，聖凡齊掃卻，故吾非故吾，故吾方灑落。浮世逐浮華，誰解真修學？為報參玄人，無為名跡縛。</div>
</p></div>
<div class='div-other'><a id='mulu36' />
<p class='h2'>在淵珠公結制蘭芎，參無字話。一日于洗面處忽觸石鞏因緣，摸著自<span class='corr'>己</span>鼻孔不無歡喜，爭奈仍被趙州狗子攔卻活路，不解作獅子翻身，因述二偈示之。</p><p style="text-indent:0em" class="lg-abnormal"><div class='lg-row'>石鞏一張弓，自射卻不解，架箭三十年，拗折始痛快。</div>
</p><p style="text-indent:0em" class="lg-abnormal"><div class='lg-row'>打殺趙州狗，爛醉曹山酒，莫道佛性無，一吐七八斗。</div>
</p></div>
<div class='div-other'><a id='mulu37' />
<p class='h2'>示靜心禪人</p><p style="text-indent:0em" class="lg-abnormal"><div class='lg-row'>言思動靜自分明，不動干戈定太平，佛祖到來無著處，莫嫌衲子不容情。</div>
</p></div>
<div class='div-other'><a id='mulu38' />
<p class='h2'>示心印禪人</p><p style="text-indent:0em" class="lg-abnormal"><div class='lg-row'>叵耐西來老達磨，九年面壁竟何圖？自云航海傳心印，及至傳心一字無。</div>
</p></div>
<div class='div-other'><a id='mulu39' />
<p class='h2'>示大生禪人</p><p style="text-indent:0em" class="lg-abnormal"><div class='lg-row'>道成須得髑髏乾，熟息移人固自難，一息不來誰是我？君今應作死屍看。</div>
</p></div>
<div class='div-other'><a id='mulu40' />
<p class='h2'>示五雲參「誰」字</p><p style="text-indent:0em" class="lg-abnormal"><div class='lg-row'>念佛者是誰？晴空轟霹靂，當機覿面提，雲捲千山亟。</div>
</p></div>
<div class='div-other'><a id='mulu41' />
<p class='h2'>示行者作務</p><p style="text-indent:0em" class="lg-abnormal"><div class='lg-row'>作者是何人？務者是何物？直下便承當，主人仍受屈。</div>
</p></div>
<div class='div-other'><a id='mulu42' />
<p class='h2'>示水頭</p><p style="text-indent:0em" class="lg-abnormal"><div class='lg-row'>溪淺杓柄短，溪深杓柄長，忽然杓柄斷，斯不屬商量。</div>
</p></div>
<div class='div-other'><a id='mulu43' />
<p class='h2'>坐石</p><p style="text-indent:0em" class="lg-abnormal"><div class='lg-row'>若將石作佛，人人皆禮拜；若將佛作石，坐臥有何怪？</div>
</p></div>
<div class='div-other'><a id='mulu44' />
<p class='h2'>題天童密雲老和尚像贊</p><p style="text-indent:0em" class="lg-abnormal"><div class='lg-row'>咄哉！者老和尚，單用一條白棒，不管是非便打，佛祖也難近傍。</div>
</p></div>
<div class='div-other'><a id='mulu45' />
<p class='h2'>題夢雲靜主募米疏</p><p>吾友夢公殊不群，欲結茅廬掩白雲，探盡青山尚無處，數聲猿嘯<span class='corr'>已</span>先聞。然雖萬事皆<span class='corr'>已</span>休，<span class='corr'>己</span>躬下事仍為謀，良以不能煮白石，夫惟檀越資清修。但得四八願成就，一卷真經消白晝，消白晝，檀信之功自無漏。</p>
</div>
<div class='div-other'><a id='mulu46' />
<p class='h2'>募諷華嚴經引</p><p>佛種從緣起，殊因信心力，受持尚雜花，功德不可測，即于一塵中，示經現尊特，在在處處然，法法心心得。舌相流泉光，慈容出山色，琅[王*函]纔展看，梵音動林樾。心開古岫雲，性冥清溪月，不須移一步，百城頓<span class='corr'>已</span>謁。奉勸清信士，莫昧靈山記，標名選佛場，皈命華嚴會，夙業等閒消，常光永不墜，好把不堅財，博茲真富貴。</p>
</div>
<div class='div-other'><a id='mulu47' />
<p class='h2'>堂規</p><p>世良馬不煩鞭影，仙陀婆曷待叮嚀？所以上根利智之士，入門知有乘言會宗，自是不規而規、不矩而矩，何法道繩墨之不合哉？今禪侶既眾，其機器云為，寧無太過不及者乎？故約堂規數條，各知遵守，庶使就乎中道，而殆無索鹽奉馬之誤，亦鞭影之謂也歟。</p>
</div>
<div class='div-other'><a id='mulu48' />
<p class='h2'>僧約</p><p>蓋巧木不彈而自直，智人不令而自行，奚待夫繩墨而後為然哉？其如品類間有不齊，苟非規矩而孰能一之？是以百丈建立叢林，所制有禮法焉、有擯辱焉，務使人人舉措得宜，威儀整肅，動靜有常，去取有節。莫不規正學者之心術，而後可使決擇其玄奧耳。賞罰既分明人矣，故爾略取數條，砥礪吾人智刃，庶齊其所不齊，以報佛祖之恩乎。</p>
</div></div>
</div><!-- end of div[@id='body'] -->
</body></html>