<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>千山剩人禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>千山剩人和尚語錄卷之六</p><p class="byline">門徒比丘　今廬　今又　重梓</p>
<div class='div-other'><a id='mulu21' />
<p class='h1'>拈古</p>
<div class='div-orig'><p>世尊與阿難行次見一古佛塔，世尊便作禮。難云：「此是甚麼人塔？」世尊云：「此是過去諸佛塔。」難云：「過去諸佛是什麼人弟子？」世尊云：「是吾弟子。」</p>
</div>
<div class='div-commentary'><p style="margin-left:1em">拈云：「過去諸佛是世尊弟子，且道世尊是什麼人弟子？個裡見得，堪與諸佛為師。」</p>
</div>
<div class='div-orig'><p>忠國師因紫璘法師云：「請禪師立義某甲破，某甲立義禪師破。今請師立義。」師云：「立義<span class='corr'>已</span>了。」紫云：「是甚麼義？」師云：「果然不見。」</p>
</div>
<div class='div-commentary'><p style="margin-left:1em">拈云：「若作法師，待云『立義<span class='corr'>已</span>了』，便道『破也破也』。」</p>
</div>
<div class='div-orig'><p>南泉因座主來辭乃問：「甚處去？」主云：「山下去。」泉云：「第一不得謗王老師。」主云：「爭敢謗和尚。」泉乃噴涕云：「是多少？」主便出。</p>
</div>
<div class='div-commentary'><p style="margin-left:1em">拈云：「者座主不妨伶俐，可惜爪牙未具。當時見道『第一不得謗王老師』，便向道『合取狗口』。」</p>
</div>
<div class='div-orig'><p>有僧於馬祖前作四畫，上一畫長、下三畫短，云：「不得道一畫長、三畫短，請師答。」師乃畫一畫，云：「不得道長短，答汝了也。」</p>
</div>
<div class='div-commentary'><p style="margin-left:1em">拈云：「騎賊馬趕賊，奪賊刀殺賊。馬大師慣得其便，要且無定亂先圖。若是老僧，見伊畫四畫時便向道『野狐精識得汝也』。」</p>
</div>
<div class='div-orig'><p>金牛因臨濟來乃橫按拄杖方丈前坐，濟遂拊掌三下歸堂去。牛卻下去人事了便問：「賓主相見，各有軌儀。上座何得無禮？」濟云：「道甚麼？」牛擬開口，濟便打一坐具，牛作倒勢，濟又打一坐具，牛云：「今日不著便。」</p>
</div>
<div class='div-commentary'><p style="margin-left:1em">拈云：「人盡道臨濟不合上門欺人，殊不知臨濟被金牛一坐，直至於今起不得。」</p>
</div>
<div class='div-orig'><p>龐居士坐次問靈照云：「古人道：『明明百草頭，明明祖師意。』你作麼生？」照云：「老老大大作者語話。」士云：「你作麼生？」照云：「明明百草頭，明明祖師意。」</p>
</div>
<div class='div-commentary'><p style="margin-left:1em">拈云：「龐老前行不到，女子末後太過。有人辨得，許你具一隻眼。」</p>
</div>
<div class='div-orig'><p>趙州與文遠論義鬥劣不鬥勝，勝者輸胡餅，遠云：「請和尚立義。」州云：「我是一頭驢。」遠云：「我是驢胃。」州云：「我是驢糞。」遠云：「我是糞中蟲。」州云：「你在彼中作什麼？」遠云：「我在彼中過夏。」州云：「把將胡餅來。」</p>
</div>
<div class='div-commentary'><p style="margin-left:1em">拈云：「今人鬥勝不鬥劣，古人鬥劣不鬥勝。老僧特拈出，普示關東僧眾。若無如此規則，胡餅爭得到老僧口裏？」</p>
</div>
<div class='div-orig'><p>汾陽昭示眾云：「識得拄杖子，行腳事畢。」泐潭澄云：「識得拄杖子，入地獄如箭射。」</p>
</div>
<div class='div-commentary'><p style="margin-left:1em">拈拄杖云：「者個是千山斫來底，有甚麼難識？你等諸人識得也未？若不識，孤負平生行腳。若識，又道入地獄如箭射。」良久卓一卓云：「老僧足力衰竭，遠步少他不得。」</p>
</div>
<div class='div-orig'><p>曉愚禪師到五祖戒和尚處，戒問：「不落唇吻一句作麼生道？」師云：「老老大大，話頭也不照顧？」戒便喝，師亦喝，戒拈棒，師拍手下去，戒云：「闍黎闍黎，且住話在。」師將坐具搭肩上，更不回首，直出去。</p>
</div>
<div class='div-commentary'><p style="margin-left:1em">拈云：「一個如龍得水，一個似虎靠山。簡點將來，二俱不了。且道甚處見他不了？有人辨得，老僧性命在汝手裡。」</p>
</div>
<div class='div-orig'><p>藥山因僧問：「<span class='corr'>己</span>事未明，乞師指示。」師良久云：「吾今為汝道一句亦不難，只宜汝於言下便見去猶較些子，若更思量，卻成吾罪過。不如且各合口，免相累及。」</p>
</div>
<div class='div-commentary'><p style="margin-left:1em">拈云：「且道藥山當時是為者僧道不為者僧道？」良久云：「一言既出，駟馬難追。」</p>
</div>
<div class='div-orig'><p>藥山向手中書一「佛」字，問道吾：「是甚麼？」吾云：「佛字。」山云：「這多口阿師。」</p>
</div>
<div class='div-commentary'><p style="margin-left:1em">拈云：「汝道道吾當日不道佛字得麼？不道佛字又合道甚麼字？」良久云：「識取鉤頭意，莫認定盤星。」</p>
</div>
<div class='div-orig'><p>藥山問僧：「年多少？」僧云：「七十二也。」師云：「是年七十二那？」僧云：「是。」師便打。</p>
</div>
<div class='div-commentary'><p style="margin-left:1em">拈云：「汝道者僧有喫棒分也無？為甚便打？若有，過在甚處？據老僧看來，盡天下僧俗凡聖、艸木叢林，盡須擔枷帶鎖始得。」</p>
</div>
<div class='div-orig'><p>僧問石霜：「咫尺之間，為甚不睹師顏？」師云：「我道偏界不曾藏。」僧後問雪峰：「偏界不曾藏意旨如何？」峰云：「什麼處不是石霜？」僧回舉似師，師云：「者老漢有什麼死急。」</p>
</div>
<div class='div-commentary'><p style="margin-left:1em">拈云：「雪峰道『什麼處不是石霜』與石霜道『偏界不曾藏』，是一般是兩般？當時若問老僧『遍界不曾藏意旨如何』，便向道：『者老漢有什麼死急。』」</p>
</div>
<div class='div-orig'><p>雲居禪師問僧：「念什麼經？」僧云：「《維摩經》。」師云：「我不問你《維摩經》，念底是什麼經？」僧因此有省。</p>
</div>
<div class='div-commentary'><p style="margin-left:1em">拈云：「既不是《維摩經》，又別有甚麼念底經？」良久云：「如是我聞。」</p>
</div>
<div class='div-orig'><p>雪峰因僧禮拜遂打五棒，僧云：「某甲有甚麼過？」峰又打五棒。</p>
</div>
<div class='div-commentary'><p style="margin-left:1em">拈云：「雪竇道：『前五棒日照天臨，後五棒雲騰致雨。』恁麼判合該五棒。東禪道：『前五棒打者僧禮，拜後五棒打者僧無過。』恁麼判也合該五棒。若據老僧看來，前五棒棒棒見血，後五棒一棒也打不著。具眼者辨看。」</p>
</div>
<div class='div-orig'><p>金峰因僧侍次乃云：「舉一則因緣，汝第一不得亂會。」僧云：「請和尚舉。」峰豎起拂子，僧良久，峰云：「知道闍黎亂會。」僧以目視東西峰云：「雪上加霜。」</p>
</div>
<div class='div-commentary'><p style="margin-left:1em">拈云：「金峰不合平地生堆，者僧又復逆風揚土。當時若見道『舉一則因緣，汝第一不得亂會』，便掩耳疾趨而出。」</p>
</div>
<div class='div-orig'><p>雲門因一僧罷經論來參多時乃云：「未到雲門時恰似初生月，及乎到後曲灣灣地。」門得知乃舉問：「是你道不？」僧云：「是。」門云：「甚好。吾問汝，作麼生是初生月？」僧乃斫額作望月勢，門云：「你如此<span class='corr'>已</span>後失卻目在。」後此僧果然失目。</p>
</div>
<div class='div-commentary'><p style="margin-left:1em">拈云：「今人盡道者僧不合詆雲門，被雲門授記，果然失目，殊不知者僧至今光明炯炯地？」</p>
</div>
<div class='div-orig'><p>舜禪師每訶罵薦福說葛藤禪，一日聞懷遷化，於法堂上合掌云：「且喜葛藤樁子倒了也。」</p>
</div>
<div class='div-commentary'><p style="margin-left:1em">拈云：「當日兩老同出隻手，時人往往作是非人我會。不如此爭見肺腹？老僧於今要尋些葛藤禪合藥。」</p>
</div>
<div class='div-orig'><p>長髭到石頭處，頭問：「什麼處來？」髭云：「嶺南來。」頭云：「大庾嶺頭一鋪功德還成就也未？」髭云：「成就久矣，只欠點眼。」頭云：「莫要點眼麼？」髭云：「便請。」頭垂下一足，髭便禮拜，頭云：「見什麼道理便禮拜？」髭云：「如紅爐上一點雪。」頭便休。</p>
</div>
<div class='div-commentary'><p style="margin-left:1em">拈云：「汝眼本正，因師故邪。老僧也從嶺南來，若遇人問『大庾嶺頭一鋪功德成就也未』，直向道：『斬絕了也。』」</p>
</div>
<div class='div-orig'><p>巖頭參德山，跨門便問：「是凡是聖？」德山便喝，巖頭便禮拜。洞山聞舉：「云若不是奯公，大難承當。」巖頭云：「洞山老漢不識好惡。我當時一手抬、一手搦。」</p>
</div>
<div class='div-commentary'><p style="margin-left:1em">拈云：「跨門便問，<span class='corr'>已</span>是不著便；德山便喝，令行一半；巖頭便拜，不是好心；洞山云云，也是承虛接響。巖頭道『不識好惡』，錯下名言。『我當時一手抬、一手搦』，試道甚麼處是一手抬、一手搦處？」</p>
</div>
<div class='div-orig'><p>雪峰示眾云：「望州亭與你相見了也，烏石嶺與你相見了也，僧堂前與你相見了也。」保福問鵝湖：「僧堂前且置，望州亭、烏石嶺什麼處相見？」鵝湖驟步歸方丈，保福便入僧堂。</p>
</div>
<div class='div-commentary'><p style="margin-left:1em">拈云：「且道二老宿與雪峰相見也未？雖然，要見二老宿則易，要見雪峰則難。老僧今日卻道：『地獄裏與你相見了也，餓鬼裡與你相見了也，畜生裡與你相見了也。』若有個漢出來道：『除卻三途，什麼處不相見？』我且問你，東廁一堆灰重多少？」</p>
</div>
<div class='div-orig'><p>玄沙與地藏在方丈說話。夜深，沙云：「侍者關隔子門，汝作麼生出得？」地藏云：「喚什麼作門？」</p>
</div>
<div class='div-commentary'><p style="margin-left:1em">拈云：「地藏雖然不負來機，要且出身無路。若是老僧，喚侍者點一杯茶來。」</p>
</div>
<div class='div-orig'><p>趙州一日在佛殿上見文遠禮佛，以拄杖打一下，遠云：「禮佛也是好事。」州云：「好事不如無。」</p>
</div>
<div class='div-commentary'><p style="margin-left:1em">拈云：「文遠機頭織錦，趙州又向錦上敷花。若是老僧見人禮佛，但合掌云：『功德無量。』與趙州是同是別？」</p>
</div>
<div class='div-orig'><p>臨濟見僧來，豎起拂子，僧禮拜，濟便打，又見一僧來，亦豎起拂子，僧不顧，濟亦打。</p>
</div>
<div class='div-commentary'><p style="margin-left:1em">拈云：「傾乾一大海水，魚龍何處藏身？燒盡大須彌山，虎兕無由躲命。咄，急急如律令。」</p>
</div>
<div class='div-orig'><p>雪峰示眾云：「三世諸佛在火燄裡轉大法輪。」玄沙云：「火燄為三世諸佛說法，三世諸佛立地聽。」</p>
</div>
<div class='div-commentary'><p style="margin-left:1em">拈云：「雪峰<span class='corr'>已</span>是白日見鬼，玄沙又是鬼見白日，每人合喫三十棒。且喜不干火燄事。」</p>
</div>
<div class='div-orig'><p>僧問巴陵：「如何是道？」陵云：「明眼人落井。」僧問石頭：「如何是道？」頭云：「木頭。」僧又問韶國師：「如何是道？」師云：「四生浩浩。」</p>
</div>
<div class='div-commentary'><p style="margin-left:1em">拈云：「古人出語，實不徒然。比如問頭一般，答語各別。其中一人超佛越祖，一人佛祖齊肩，一人拖帶佛祖入地獄。具透關眼者，不妨仔細辨看。辨得，老僧拄杖子分付與你；辨不得，切忌誣謗先德。」</p>
</div>
<div class='div-orig'><p>一婆子供養一僧，一日遣女子抱住云：「正當恁麼時如何？」僧云：「枯木倚寒岩，三冬無煖氣。」女子回舉似婆，婆云：「二十年止供養一個俗漢。」遂趕出，燒卻菴。</p>
</div>
<div class='div-commentary'><p style="margin-left:1em">拈云：「莫守寒岩異草青，坐斷白雲宗不妙。多少人作此會？慚惶殺人。要會個僧麼？有意氣時添意氣。要會婆子麼？不風流處也風流。」</p>
</div></div>
<div class='div-other'><a id='mulu22' />
<p class='h1'>頌古</p>
<div class='div-orig'><p>世尊四十九日在忉利天為母說法，及辭天界下時，四眾八部俱往空界迎。有蓮花色比丘尼作念云：「我是尼身，必居大僧後見佛。不如用神力變作轉輪聖王，千子圍繞。」最初見佛，果滿其願。世尊纔見乃訶云：「蓮花色比丘尼，汝何得越大僧見吾？汝雖見吾色身，且不見吾法身。須菩提岩中宴坐，卻見吾法身。」</p>
</div>
<div class='div-commentary'><p>師云：「且道色身外別有法身、法身外別有色身耶？老瞿曇既<span class='corr'>已</span>欺他女子，又復誣彼比丘。若據老僧看來，須菩提與蓮花色比丘尼總未曾夢見佛身在。」</p>
<p style="margin-left:1em">頌曰：「漢武求仙不得仙，王喬端坐卻昇天。寶階斷後空岩寂，滿塞黃煙夾暮煙。」</p>
</div>
<div class='div-orig'><p>世尊一日敕阿難：「食時將至，汝當入城持缽。」阿難應諾。佛云：「汝既持缽，須依過去七佛儀式。」阿難便問：「如何是過去七佛儀式？」佛召阿難，難應諾。佛云：「持缽去。」</p>
</div>
<div class='div-commentary'><p>師云：「有人道：『世尊如是召，阿難如是應，何等分明？』恁麼會還得也無？既<span class='corr'>已</span>不許恁麼，畢竟如何是七佛儀式？速道速道。道得，不妨破瓦碗喫飯，不然，雖終日持缽，與破瓦碗何別？」</p>
<p style="margin-left:1em">頌曰：「赤骨律，饑便要餐飽則不，東家打餅西家茶，管他七佛非七佛。」</p>
</div>
<div class='div-orig'><p>世尊因耆婆善別音響，至一塚間見五個髑髏，乃敲一髑髏問耆婆：「此生何處？」耆云：「生人道。」世尊又敲一云：「此生何處？」耆云：「生天道。」世尊又別敲一云：「此生何處？」耆罔知生處。</p>
</div>
<div class='div-commentary'><p>師云：「耆婆非但第三個不知生處，先答生人、生天早錯了也。若作耆婆，待世尊打頭問『此生何處』，但叉手云：『深領此問。』」</p>
<p style="margin-left:1em">頌曰：「不落宮商調，聾人那得聞？子期歸去後，千古黑漫漫。」</p>
</div>
<div class='div-orig'><p>六祖初參黃梅，梅問：「你自何來？」祖云：「嶺南。」梅云：「欲須何事？」祖云：「唯求作佛。」梅云：「嶺南人無佛性，若為得佛？」祖云：「人有南北，佛性豈然？」</p>
</div>
<div class='div-commentary'><p>師云：「若作祖師，纔見道『嶺南人無佛性，若為得佛』，便禮拜云：『謝師授記。』」</p>
<p style="margin-left:1em">頌曰：「問處分明答處親，欲求作佛枉勞神。自傳衣缽重遭屈，直至於今不得伸。」</p>
</div>
<div class='div-orig'><p>六祖因僧問：「黃梅意旨甚麼人得？」祖云：「會佛法人得。」僧云：「和尚還得不？」祖云：「我不得。」僧云：「和尚為甚不得？」祖云：「我不會佛法。」</p>
</div>
<div class='div-commentary'><p>師云：「道會佛法，頭上安頭；道不會佛法，又是斬頭求活。畢竟如何得黃梅意旨聻？」以拄杖趕散。</p>
<p style="margin-left:1em">頌曰：「會與不會何交涉？黃梅意旨少人知。請看樹上金衣子，又喚春風過別枝。」</p>
</div>
<div class='div-orig'><p>佛陀波和尊者游臺山見一老人問：「向甚處去？」者云：「臺山禮文殊去。」老人云：「大德見文殊還識不？」者無對。</p>
</div>
<div class='div-commentary'><p>師云：「當時若見恁麼道，但云：『祗如文殊還識某甲也無？』」又云：「文殊文殊。」</p>
<p style="margin-left:1em">頌曰：「文殊豈有二文殊？尋到臺山也大迂。昨夜雪晴雲破處，一鉤新月小空虛。」</p>
</div>
<div class='div-orig'><p>趙州問：「座主講甚麼經？」主云：「《涅槃經》。」州云：「問大德一段義得不？」主云：「問甚麼義？」州以腳趯空一趯，吹一吹，云：「者個是什麼義？」主云：「經中無此義。」州云：「脫空謾語漢。此是五百力士揭石義。」</p>
</div>
<div class='div-commentary'><p>師云：「且道是此義不是此義？座主若具眼，待渠問『這個是甚麼義』，但向道：『少賣弄。』或云：『久知和尚有此機關。』不特勘破趙州，免令錯下註腳。」</p>
<p style="margin-left:1em">頌曰：「口裡無牙，腳底無筋。趙州老漢，少喜多嗔。」</p>
</div>
<div class='div-orig'><p>趙州問僧：「發足甚處？」僧云：「雪峰。」州云：「雪峰有何言句示人？」僧云：「尋常道：『盡十方世界是沙門一隻眼，你等諸人向甚處屙？』」州云：「闍黎若迴，寄個鍬子去。」</p>
</div>
<div class='div-commentary'><p>師云：「彼彼相助。」</p>
<p style="margin-left:1em">頌曰：「對面不相識，千里卻同風。若無河北輪刀手，誰解幫扙老雪峰？」</p>
</div>
<div class='div-orig'><p>紫湖門下立牌，牌上書云：「紫湖有狗，上取人頭，中取人腰，下取人腳。擬議則喪身失命。」有新到纔相看，湖便喝云：「看狗。」僧纔回首，湖便歸方丈。</p>
</div>
<div class='div-commentary'><p>師云：「紫湖可謂老婆心切，爭奈無人捨命？」李居士請師於看狗處下語，師直前一摑。又云：「幸是老僧。」又云：「業畜不得無禮。」又於地上作[○@犬]相，隨以腳抹卻。又以手舉腰帶云：「個是五百文買底。」</p>
<p style="margin-left:1em">頌曰：「紫湖一隻狗，牙長善抖擻。誰論跖與堯，彌勒遭一口。」</p>
</div>
<div class='div-orig'><p>睦州因秀才相看云：「會二十四家書。」州以拄杖空中點一點云：「會麼？」秀才罔措。州云：「又道會二十四家書，永字八法也不識。」</p>
</div>
<div class='div-commentary'><p>師云：「睦州者一點，莫道秀才家，便是佛來也不敢正眼覷著。」又云：「如蟲禦木。」</p>
<p style="margin-left:1em">頌曰：「一點分明露，其如識字多。若將八法論，鷂子過新羅。」</p>
</div>
<div class='div-orig'><p>葉縣省禪師問僧云：「日暮投林，朝離何處？」僧云：「某甲不曾學禪。」師云：「生身入地獄。」</p>
</div>
<div class='div-commentary'><p>師云：「且道是者僧入地獄是葉縣入地獄？」</p>
<p style="margin-left:1em">頌曰：「學禪不學禪，蜂蜜比糖甜。生身入地獄，千足與萬足。」</p>
</div>
<div class='div-orig'><div>楚圓禪師冬日榜示，僧堂前作此相<img src='../images/J38p0246_01.gif' alt='J38p0246_01.gif' />。若人識得，不離四威儀中。</div>
</div>
<div class='div-commentary'><p>師云：「當時若見，脫草鞋蘸水向上一擦。」</p>
<p style="margin-left:1em">頌曰：「天皇皇，地皇皇，我家有個夜啼郎。往來君子讀一遍，安眠穩睡到天光。」</p>
</div>
<div class='div-orig'><p>九峰在石霜為侍者。因普會遷化，眾舉首座住持。峰云：「須明得先師意始可住。」遂問先師道：「如古廟香爐去，冷湫湫地去，如一條白練去，口邊生醭去。首座作麼生會？」座云：「明一色邊事。」峰云：「未會先師意在。」座云：「裝香來。我若不會先師意，香煙起時脫去不得。」及至香煙纔起，首座脫去。峰乃於背上撫云：「坐脫立亡則不無，先師意未夢見在。」</p>
</div>
<div class='div-commentary'><p>師云：「首座、侍者各得一橛。雖然，總未夢見石霜在。」</p>
<p style="margin-left:1em">頌曰：「妾乘碧油車，君騎青驄馬。何處結同心？西陵松柏下。」</p>
</div>
<div class='div-orig'><p>南泉：「不是心，不是佛，不是物。」</p>
</div>
<div class='div-commentary'><p>師云：「不是不是。」</p>
<p style="margin-left:1em">頌曰：「描也描不成，畫也畫不就。可憐王老師，盡底掀家醜。」</p>
</div>
<div class='div-orig'><p>楊岐和尚問僧：「栗棘蓬作麼生吞？金剛圈作麼生跳？」</p>
</div>
<div class='div-commentary'><p>師拍手三下云：「奈我何奈我何？」</p>
<p style="margin-left:1em">頌曰：「栗棘蓬誰吞？金剛圈誰跳？明珠赤珊瑚，村郎都不要。為甚不要？雞鳴天曉。」</p>
</div>
<div class='div-orig'><p>僧問龍牙：「二鼠侵藤時如何？」牙云：「須知有隱身處始得。」僧云：「如何是隱身處？」牙云：「還見儂家麼？」</p>
</div>
<div class='div-commentary'><p>師云：「龍牙也是此處無銀三十兩。」</p>
<p style="margin-left:1em">頌曰：「閃閃爍爍，藏頭露腳。七尺枯藤掛枝，一任霜摧雨剝。」</p>
</div></div>
<div class='div-other'><a id='mulu23' />
<p class='h1'>偈</p>
<div class='div-other'><a id='mulu24' />
<p class='h2'>陞座示諸子</p><p style="text-indent:0em" class="lg-abnormal"><div class='lg-row'>猊煙一縷匝人天，絕塞今朝敞法筵。纔欲拈槌催佛命，未曾開口濺狐涎。白狼日出冰將泮，玄菟春深艸<span class='corr'>已</span>芋。慚愧西來正法眼，不知滅卻阿誰邊。</div>
</p></div>
<div class='div-other'><a id='mulu25' />
<p class='h2'>罷座示諸子</p><p style="text-indent:0em" class="lg-abnormal"><div class='lg-row'>四十九年沒奈何，不堪重入葛藤窩。傾將一滴曹溪水，汎作千層遼海波。兩月以來全露醜，半言既出尚嫌多。從今拍板拋荒艸，穩臥龍沙任佛訶。</div>
</p></div>
<div class='div-other'><a id='mulu26' />
<p class='h2'>藏主刻普濟錄成見寄</p><p style="text-indent:0em" class="lg-abnormal"><div class='lg-row'>故人天上<span class='corr'>已</span>經年，忽見牛車突塞煙。罪過太多增舊案，語言欲斷出新編。長江皓月應先寄，瘴海驚濤孰與傳？慚愧無端餘六萬，又隨洪範落朝鮮。</div>
</p></div>
<div class='div-other'><a id='mulu27' />
<p class='h2'>臘八日</p><p style="text-indent:0em" class="lg-abnormal"><div class='lg-row'>頭顱如雪淚如麻，稽首三千老釋迦。此日又添世上佛，明星亦是眼中沙。金剛一坐魔紛起，鹿苑初行路便差。不肖兒孫親看破，從今何用白牛車。</div>
</p></div>
<div class='div-other'><a id='mulu28' />
<p class='h2'>閱藏畢示同閱諸子</p><p style="text-indent:0em" class="lg-abnormal"><div class='lg-row'>兩載掀殘老葛藤，海風習習浪層層。微塵剖出看如此，一字從來說未曾。半榻寒雲連曉磬，匝天斜雪罩孤燈。寶山入後仍空手，欲數他珍竟不能。</div>
</p></div>
<div class='div-other'><a id='mulu29' />
<p class='h2'>十月八日重陞座</p><p style="text-indent:0em" class="lg-abnormal"><div class='lg-row'>聞道中峰不上堂，小春初霽又逢場。何人獨立三門雪，有淚難拈一瓣香。古鏡乍懸邊月冷，太阿欲破塞雲荒。猊煙未盡名言絕，片石凄凄空斷腸。</div>
</p></div>
<div class='div-other'><a id='mulu30' />
<p class='h2'>至日罷座示諸子</p><p style="text-indent:0em" class="lg-abnormal"><div class='lg-row'>天山雪後大鐘鳴，此事那容口舌爭？千聖盡從棒下死，一陽初向座中生。綺筵欲散重添爵，戰鼓將收數舉兵。拂袖便歸遲八刻，更於何處覓王程？</div>
</p></div>
<div class='div-other'><a id='mulu31' />
<p class='h2'>贈螺灣</p><p style="text-indent:0em" class="lg-abnormal"><div class='lg-row'>學道何妨膽氣粗，粗中卻自不模糊。傳來獨喜新州老，放下真憐廣額屠。經卷拋殘酣野寢，棋枰敲碎發狂呼。世間那得寒灰佛，面色無慚即丈夫。</div>
</p></div>
<div class='div-other'><a id='mulu32' />
<p class='h2'>贈祥光</p><p style="text-indent:0em" class="lg-abnormal"><div class='lg-row'>不向枯株學坐禪，生涯只在钁頭邊。豆花香處雲偏濕，瓜葉蠻時月更鮮。又路泥深休縱步，短窗風靜好安眠。何須更話西來事，雀上高枝噪暮天。</div>
</p></div>
<div class='div-other'><a id='mulu33' />
<p class='h2'>越方辭往南方行腳偈留</p><p style="text-indent:0em" class="lg-abnormal"><div class='lg-row'>煙水瀰漫欲遍參，艸鞋緊峭杖橫擔。別峰只在盧龍塞，翻笑南詢五十三。</div>
</p></div>
<div class='div-other'><a id='mulu34' />
<p class='h2'>贈彼岸</p><p style="text-indent:0em" class="lg-abnormal"><div class='lg-row'>誰從烈燄種芙蓉，冰作肝腸鐵作胸。兒女團圞良不惡，卻來荒寺過殘冬。</div>
</p></div>
<div class='div-other'><a id='mulu35' />
<p class='h2'>南塔結制</p><p style="text-indent:0em" class="lg-abnormal"><div class='lg-row'>堅冰漸解柳初黃，鈍斧誰將闢巨荒。但任疏狂留本色，不妨粗糲是家常。千群龍象歸華表，萬里風沙建寶坊。幾向棒頭明正眼，混同依舊浩茫茫。</div>
</p></div>
<div class='div-other'><a id='mulu36' />
<p class='h2'>贈首山律主</p><p style="text-indent:0em" class="lg-abnormal"><div class='lg-row'>曾向金剛窟裡回，芒鞋盡帶劫餘灰。王侯共備香花供，龍象爭傳衣缽來。自有模型留磧雪，仍將消息問村梅。從今擊碎玻璃盞，滿目青山即五臺。</div>
</p></div>
<div class='div-other'><a id='mulu37' />
<p class='h2'>贈靜宇</p><p style="text-indent:0em" class="lg-abnormal"><div class='lg-row'>個事還須是個人，一回相見一回新。好將鐵帚隨身去，掃盡長邊萬里塵。</div>
</p></div>
<div class='div-other'><a id='mulu38' />
<p class='h2'>贈遇緣</p><p style="text-indent:0em" class="lg-abnormal"><div class='lg-row'>刀耕火種幾經年，鼻孔遭人暗裏穿。拽斷草繩何處去，依然只在钁頭邊。</div>
</p></div>
<div class='div-other'><a id='mulu39' />
<p class='h2'>贈越方</p><p style="text-indent:0em" class="lg-abnormal"><div class='lg-row'>賣盡袈裟未是貧，桃花歷亂不勝春。百城煙水茫茫地，願作長松拂塞塵。</div>
</p></div>
<div class='div-other'><a id='mulu40' />
<p class='h2'>贈罄光</p><p style="text-indent:0em" class="lg-abnormal"><div class='lg-row'>百轉蓮經志自雄，幾年獨占最高峰。從今不食爺田飯，始信窮兒徹底窮。</div>
</p></div>
<div class='div-other'><a id='mulu41' />
<p class='h2'>贈壽績</p><p style="text-indent:0em" class="lg-abnormal"><div class='lg-row'>身在山中不見山，遠隨虎跡度松灣。埜橋斷處嵐煙盡，依舊泉流白石間。</div>
</p></div>
<div class='div-other'><a id='mulu42' />
<p class='h2'>贈一真</p><p style="text-indent:0em" class="lg-abnormal"><div class='lg-row'>漚生漚滅從來假，到底何曾有一真。踏著上頭關捩子，方知佛祖盡瞞人。</div>
</p></div>
<div class='div-other'><a id='mulu43' />
<p class='h2'>贈淨虛</p><p style="text-indent:0em" class="lg-abnormal"><div class='lg-row'>閒雲飄盡爾還留，萬里長江一葉舟。風靜波停山月小，碧天如洗夜悠悠。</div>
</p></div>
<div class='div-other'><a id='mulu44' />
<p class='h2'>贈德光</p><p style="text-indent:0em" class="lg-abnormal"><div class='lg-row'>幾度逢人口嬾開，終年寂守冷山隈。白雲坐斷春風至，石上靈根帶雪栽。</div>
</p></div>
<div class='div-other'><a id='mulu45' />
<p class='h2'>贈恒水</p><p style="text-indent:0em" class="lg-abnormal"><div class='lg-row'>此事如何可別求，寸波纔動拍天浮。狂心歇得元無事，渴飲饑餐卻自繇。</div>
</p></div>
<div class='div-other'><a id='mulu46' />
<p class='h2'>贈光宇</p><p style="text-indent:0em" class="lg-abnormal"><div class='lg-row'>蕭條無奈晚風侵，盡日攢眉對遠林。直待枝條摧落盡，好扶明月上孤岑。</div>
</p></div>
<div class='div-other'><a id='mulu47' />
<p class='h2'>贈輝光</p><p style="text-indent:0em" class="lg-abnormal"><div class='lg-row'>兩載辛勤不奈何，擬心求佛蚤成魔。門前流水依然在，笑指群鷗泛綠波。</div>
</p></div>
<div class='div-other'><a id='mulu48' />
<p class='h2'>贈明空</p><p style="text-indent:0em" class="lg-abnormal"><div class='lg-row'>明得空時卻不空，青山突兀半窗中。春風過後何人見，無數遊蜂逐落紅。</div>
</p></div>
<div class='div-other'><a id='mulu49' />
<p class='h2'>送振宇</p><p style="text-indent:0em" class="lg-abnormal"><div class='lg-row'>海水難將戽斗量，龍宮搜盡苦茫茫。不如空手還山去，六月松風透骨涼。</div>
</p></div>
<div class='div-other'><a id='mulu50' />
<p class='h2'>寄淨玄</p><p style="text-indent:0em" class="lg-abnormal"><div class='lg-row'>見面依然別後思，滿簾風雨亂飄絲。山前石女生兒後，好寫鸞箋報我知。</div>
</p></div>
<div class='div-other'><a id='mulu51' />
<p class='h2'>贈恥若</p><p style="text-indent:0em" class="lg-abnormal"><div class='lg-row'>費盡平生亦枉圖，板房伸腳夢模糊。利他自利渾閒事，諸佛繇來不丈夫。</div>
</p></div>
<div class='div-other'><a id='mulu52' />
<p class='h2'>問湛空病</p><p style="text-indent:0em" class="lg-abnormal"><div class='lg-row'>佛祖繇來是病源，貪他一粒便難痊。要知病裏生涯足，藥褁床頭鼠嚙殘。</div>
</p></div>
<div class='div-other'><a id='mulu53' />
<p class='h2'>禮雪菴祖師塔</p><p style="text-indent:0em" class="lg-abnormal"><div class='lg-row'>孤留石塔鎮千山，想見當年冰雪顏。身後能來天子詔，更無一語落人間。</div>
</p></div>
<div class='div-other'><a id='mulu54' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>平旦寅，強起依然戀草茵。抖擻多年爛布衲，黃煙一口頗精神。將帽整，把腰伸，莫笑儂家骨相貧。雖然不是描金櫃，門外堆堆白似銀。</div>
</p><p style="text-indent:0em" class="lg-abnormal"><div class='lg-row'>日出卯，膏粱米飯連湯攪。鹽晝豆豉久拋離，兩個缽頭撐肚飽。口嗟吁，心懊惱，且解褲頭尋虱搔。見人禮貌沒些些，真個充軍蠻長老。</div>
</p><p style="text-indent:0em" class="lg-abnormal"><div class='lg-row'>食時辰，茶水何曾得入唇？三官廟裡頻頻走，兩個黃冠卻可親。閒嬉笑，妄談論，開口不顧時人嗔。有日閻羅來算賬，耕牛犁舌苦沉淪。</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>，世間似我呆無比。輕裘肥馬看他人，兩袖<span class='corr'>[毯-炎+監]</span>毿沒羞恥。枉剃頭，稱衲子，笙管綾羅都不理。盡言寫疏好分錢，又愁錯寫教賠紙。</div>
</p><p style="text-indent:0em" class="lg-abnormal"><div class='lg-row'>日南午，齋堂板響群僧聚。紛紛大醬蘸生茄，幾日不曾沾豆腐。莫嫌三，休道五，挑水燒鍋無限苦。自家功行沒些些，他日作驢填債主。</div>
</p><p style="text-indent:0em" class="lg-abnormal"><div class='lg-row'>日迭未，嘗盡千般甘苦味。不求世利不求名，剩得些兒舊習氣。炒麵筋，煮白米，檀越相邀心便喜。一字空言也不諳，合掌低頭謝信施。</div>
</p><p style="text-indent:0em" class="lg-abnormal"><div class='lg-row'>晡時申，又聽堂中打鼓頻。菩提珠子多年別，佛號依稀記未真。不求果，不求因，天下頑皮第一人。若使韋馱能見過，立時敲斷腳跟筋。</div>
</p><p style="text-indent:0em" class="lg-abnormal"><div class='lg-row'>日入酉，獨坐無言空自醜。削髮離家十一年，生世<span class='corr'>已</span>經三十九。不念經，不持咒，一句彌陀難到口。世人盡學怎般修，地獄三途鎮長有。</div>
</p><p style="text-indent:0em" class="lg-abnormal"><div class='lg-row'>黃昏戌，冷冷尋思事非一。前年夾棍去年牢，萬種欺凌憑獄卒。皮<span class='corr'>已</span>穿，骨也出，放汝殘生來念佛。誰知到此一年餘，依然忘卻波羅蜜。</div>
</p><p style="text-indent:0em" class="lg-abnormal"><div class='lg-row'>人定亥，爛綿布被連頭蓋。有時一覺到天明，有時反覆渾無奈。枕頭高，帽子大，佛意祖意全不會。唯有保安與報恩，兩處未完口業債。</div>
</p><p style="text-indent:0em" class="lg-abnormal"><div class='lg-row'>半夜子，忽憶家鄉萬餘里。華首堂頭久不聞，兄弟叔姪何棲止？細思量，今<span class='corr'>已</span>矣，千古罪人身便是。當初只道好修行，誰料修行到如此。</div>
</p><p style="text-indent:0em" class="lg-abnormal"><div class='lg-row'>雞鳴丑，夢裡忽聞鐘大扣。探頭被外冷如冰，急迭縮腳還縮手。磬又鳴，魚又吼，大家齊念楞嚴咒。何曾見這嬾阿師，不是變蛇定變狗。</div>
</p></div></div>
<div class='div-other'><a id='mulu55' />
<p class='h1'>書</p><p class="head2">答李居士書</p>
<p>來教洞達詳辨，寧學儒者不敢爭衡，即學佛者亦當退避三舍。良繇確乎有主於中，故無之不可。在佛言佛、在儒言儒，可；即在儒言佛、在佛言儒，亦可。不則，以儒非佛、以佛非儒，又復以儒非儒、以佛非佛，是皆胸中無主，或恃<span class='corr'>己</span>見、或徇他辭，以致同異紛然、戈矛遍界。倘其有主，則自然不徇他辭，亦復不恃<span class='corr'>己</span>見。而天壤間自有至切近、至簡易，亙古今而昭日月，爭之未嘗得，不爭之而未嘗失，如居士所謂仁是也。仁者，人也，非人外別有所謂仁。憶罪禿未薙髮前，曾于孔門諸子問仁處發大疑情，累日不食，既而恍然有會於仁也，既而詳閱諸儒語錄，益確然於所謂仁也。迨至出家遍參，歷諸甘苦，卒無異於昔之所謂仁、無加於昔之所謂仁，而愈了然于無非仁也。皇天無二道，聖人無兩心。何止六經皆仁註腳，三藏十二部亦仁註腳也。何也？非此則斷斷不可謂是人，非此則斷斷無別有可以為人之道。苟知所以為人，則知所以為儒與所以為佛，儒、佛異而所以為人則同也。既知其所以同，而正不必強異以為同。故讀至「真儒必不為佛，真佛必不為儒」，不覺相視而笑。此豈淺淺者能窺之耶？然而，罪禿終不能<span class='corr'>已</span>於言者。一二淆訛處，誠恐學者不究立言之旨，循文摘句，不特錯認所以為佛，并錯認所以為儒，則其害匪細。如所謂「禪學害之者，此學禪者之害耳」，豈禪學能害之耶？淨名云：「佛以一音演說法，眾生隨類各得解。」差別在人，不在法也。譬若同讀孔孟之書者，自宜致君澤民，乃有毀常敗度、種種不可道者，亦可謂孔孟害之耶？醍醐上味，為世所珍；遇斯種人，翻成毒藥。前《普說》中所舉，皆當世巨公。雖所造各各不同，猶堪表率，非真如毀常敗度者比。而罪禿歉然以為未足者，正以其入之不深而持之不力耳。令其入之深而持之力，則所為弘闊勝大者，乃其至切近者也；所為精微玄妙者，乃其至簡易者也。極之，位天地、育萬物，總不出當人日用中。宋儒謂「佛老之害甚於楊墨」，正繇其不讀佛書故也。墨氏當佛法未來，恍惚佛之一端。然昌黎力闢佛而不闢墨，且共尊之。世典中往往以「孔墨」並稱，則以其習聞墨氏之說，以為猶近於仁；而未嘗深窮我佛之說，以為與於不仁之甚也。夫使佛果與於不仁，顧安能使今古尊之、信之、流傳不絕耶？如謂身心之累輕，君父之念亦輕；嗜慾之情絕，立遠之機亦絕，試問從來學儒之學誰無身心之累？誰無嗜慾之情？且勿論立人、達人，求其無愧於吾君、吾父者幾人哉？罪禿以為，事君不能致其身、事親不能竭其力者，身心之累重也；不能立<span class='corr'>己</span>以立人、不能達<span class='corr'>己</span>以達人者，嗜慾之情深也。必嗜慾之情絕而後立達之機鬯，必身心之累輕而後君父之念重。至謂功成德備，不過一自利自私之人。則誠知佛之權而不知佛之實，泥佛之跡而未明佛之心也。謂佛慈為無緣，則誠無緣也；謂佛教為無意，則誠無意也。說法四十九年、談經三百餘會，皆應機設教、初無定旨。至其歷劫捨身為物，則無緣之慈也。慈必無緣，其慈乃廣；教必無意，其教乃神。祗如孔氏，席不暇煖，為時木鐸，亦以其「毋意、毋必、毋固、毋我」。設有纖微身心之累、嗜慾之情，又烏能法天下、師百代、為仁之至而義之盡耶？我佛教中雖不言仁義，然而與子言必止於孝、與臣言必止於忠，未嘗壞世間相而談實相。《寶藏論》云：「寂兮、寥兮、寬兮、廓兮。上則有君，下則有臣。父子親其居，尊卑異其位。」《華嚴經》云：「佛法世間法，若見其真實，一切無差別。」又言：「菩薩摩訶薩，以無障無礙智慧，信一切世間境界是如來境界。」所以古道：「德入得世間，出世無餘。」必欲強入世而同出世者，錯也；竟欲岐出世而謂不可入世者，尤錯也。慧遠法師云：「釋氏之化，無所不可。適道固自教源，濟俗亦為要務。」世主若能剪其訛偽、獎其驗實，與皇之政並行四海，幽顯協力，共敦黎庶，何成湯、文景獨可奇哉？使周漢之初復兼此化，頌作刑清倍當速耳。傅大士《與梁武書》則云：「以持身，為本；治國，為宗。」裴休《論宗密禪師》云：「忠孝不並化，荷擔不勝任。吾師恥之，是故親師之法。」有退而奉父母，以豐供養為行者；有出而修政理，以救疾苦為道者。妙喜老人曰：「余雖學佛者，然愛君憂國之心，與忠義士大夫等；喜正惡邪之志，與生俱生。」永嘉所謂：「假使鐵輪頂上旋，定慧圓明終不失。」又云：「學不至，不是學。」學至而用不得，不是學；學不能化物，不是學。學到徹頭，文亦在其中，武亦在其中，事亦在其中，理亦在其中，忠義孝道乃至治身治人、安國安邦之術無有不在其中者。釋迦老子云：「常在於其中，經行及坐臥。」便是者個消息也。未有忠於君而不孝於親者，亦未有孝於親而不忠於君者。但聖人所讚者，依而行之；聖人所訶者，不敢違犯，則於忠於孝、於事於理、治身治人無不周旋、無不明了。如上所舉，皆學佛者之言也。若盡方等所載，有資世教之言與歷代帝王暨諸賢哲著論所為，陰翊王度者，固不可勝述。若其執佛之權與佛之跡，有似獨善其身；論其實與心，則不止於兼善天下。二乘阿羅漢雖得六通而不能發菩提心，佛痛訶之，謂是「焦芽敗種」，又何嘗以自利自私而稱之為功成德備耶？又何嘗將出世入世打作兩橛耶？故謂其專守真常、恪持儀範是也；謂其盡絕外務，則又非也。《金剛經》云：「如來說一切法皆是佛法。」《維摩經》偈云：「經書咒禁術，工巧諸技藝，盡現行此事，饒益諸群生。」要之吾佛之道，自利利他，自他等利，正所謂仁也。欲學為仁，必去其所以害仁者。仁之害，嗜慾是也。孔子曰：「我未見好仁者。」又曰：「我未見好德如好色者也。」又曰：「吾未見剛者。」或對曰：「申棖子。」曰：「棖也慾，焉得剛？」故知理欲必不並行。去一分欲則成一分仁，欲盡而仁乃至也。然仁是何體？欲自何生？苟知其所生，則欲即仁也。故曰：「我欲仁，斯仁至矣。」仁至，則無欲矣。故欲絕欲斷，未有能絕欲者也，情愈遏則愈生。苟知欲之即仁，則雖欲絕之而<span class='corr'>已</span>無可絕也。無可絕而後純乎仁，純乎仁則并無仁之可名，而又何身心之可累乎？必如此，而後可以事親；必如此，而後可以事君；必如此，而後可以立<span class='corr'>己</span>而立人、達<span class='corr'>己</span>而達人。會天地萬物為一<span class='corr'>己</span>，而後能推一<span class='corr'>己</span>以及天地萬物。夫是之謂仁，夫是之謂人。罪禿昔與莂公麗中諸同志，當太平無事之日，亟亟于現比丘身者，誠見斯道不絕如線。而世之儒者往往錯認吾佛之教，吾佛門中人又鮮克身體力行以大彰其道於天下萬世，所以冒難甘刑，經萬死而無悔者。豈真無一丘一壑之足以藏吾軀耶？或詆之，以為業既出世矣，不應復與世間事；或譽之，以為是從儒而入佛者，故雖出世而猶能克盡世間之分，是均之不知罪禿之心者也。罪禿之心，不過求所以為是人，庶幾無愧於吾親，庶幾無愧於吾君，即無愧於孔孟，即無愧於佛祖。幸蒙不殺，以至於今又七年矣。不意此方之人咸相信向，信乎人有南北，仁無南北。又不意天壤間復得我公，如有夙契，大鬯生平。茲緣拈出「仁」字，恰搔著痒處，所以不覺葛藤爾爾。嗚乎！豈易言哉？孔門三千，三月不違止許陋巷之子，其餘則日月至焉，非仁之難，而絕欲之難也。孟子曰：「養心莫善於寡欲。」誠有見於嗜慾之難遽絕，而姑令寡之，亦猶我佛之設優婆塞戒也。孔孟遠而微言湮，尚賴宋、明諸老起而極力荷擔。使宋之儒者盡如周茂叔、程明道、陸象山、楊慈湖輩，明之儒者盡如王陽明、王龍溪、羅近溪輩，則佛法可以不講，雖人人闢佛可也。何也？仁也。至如伊川、晦菴，皆學為仁而未純乎仁也。《書》不云乎「克、伐、怨、欲不行焉」，「可以。為，難矣。仁則吾不知也。」欲不行，猶不可謂仁；謂為仁，而必無妨於欲，則罪禿方將卷舌而退。</p>
</div>
<div class='div-w'><p>　　　　　　　　　書記今羞錄</p>
</div>
<p class='juan'>千山剩人和尚語錄卷之六<span class='note-inline'>(終)</span></p>
<div class='div-w'><a id='mulu56' />
<p class='h1'>重梓姓氏</p><p class="pre">宰官　龔　章　梁佩蘭　李益陽　黎延祖<br/>　　　彭士檟　陳恭尹　何志本　韓履泰<br/>　　　李家祥　黃良謙　謝周錫　李嗣鈺<br/>　　　湛上錫　衛金章　謝　繩　韓宗騧<br/>　　　韓孕祥　韓寅光　韓孕孝　韓　雋<br/>　　　韓夢麟　韓申瑞　龔廷樞　徐國綬<br/>　　　郭炳如　何仞樓　楊錫震</p>
<p class="pre">文學　唐化鵬　王錫遠　劉廕禧　黎能謙<br/>　　　黎述曾　韓　雍　韓岡貽　黎振猷<br/>　　　陳之琦　陳之瑛　陳之璋</p>
<p class="pre">居士　何函況　區今豁　陳　灝　陳肯拔<br/>　　　陳肯挹　陳起鵬　廖古鑑　余燦麟<br/>　　　韓應貞</p>
<p class="pre">法姪海幢今辯<br/>法姪華首今但　　華首常住<br/>　　真實興亙　　　　　　　　　弟子　今育</p>
<p class="pre">弟子　大乾　古覺　寂來　心壽　今迥　覺珠<br/>　　　今承　古序　古賢　古江　傳元　傳觀<br/>　　　傳潔　傳秉　傳智　傳攝　心求　古仁</p>
</div>
<div class='div-w'><a id='mulu57' />
<p class='h1'>千山剩人可和尚塔銘</p><p class="byline">廬山棲賢函是撰</p><p>噫！真發心，出世為前聖後昆荷擔斯道，當國家全盛，出豪貴才華中，岸然獨行，無所盻睞，始見千山剩人和尚其人也。余與剩人明崇禎間先後出師門，如左右手。聞訃趨芥菴，與老人相向啞然。其徒之在廣州者，露頂跣足，再拜稽首而言曰：「非師莫銘吾師也。」余曰：「諾，弗敢辭。」老人復顧余曰：「然，非公莫銘，若弟也。」余起立曰：「諾，弗敢辭。」翼日，返雷峰，其徒復至，長跪曰：「某將以是秋奉銘出關門矣。吾師光明，全藉師筆端照耀塞外。塞外人千萬，祀知有宗門，自吾師始。某為吾師請，抑為塞外現在、將來諸昆弟請。」言畢泣下，稽首不能起。余感而諾曰：「弗敢辭。」於是載筆為辭曰：「師名函可，字祖心，別號剩人，惠州博羅人，本姓韓。父若海公，諱日纘，中明萬曆進士，官至禮部尚書，<span class='corr'>諡</span>文恪。母同郡車氏，誥封夫人。師生聰穎，少補諸生有聲，性好義豪快疏。聞有貧士冤獄，自分死，師密白得免。士方德有司廉斷，久而知韓公子所為。嘗獨出里門，為市兒所窘，識者報，家人追至，將赴理，師遽止曰：『彼惟弗知，故敢爾。豈有吾輩不能忘人誤犯？』其豁達愛人類如此。文恪公捐館舍京師，師奔喪，往返萬餘里哀毀，未嘗一日間迨。歸閉戶，絕交遊，悒悒無生人趣。聞梁孝廉未央好道，力致為諸弟受業，以此得深知余。適余歸自匡山，師亟入廣州一見，輒曰：『長齋數月矣，專以待公。某先文恪生兄弟四人，某長，未嗣。若了此願，梵行終吾世。』余笑曰：『此白社諸優婆塞事，寧區區屬望耶？』師面赤，辭去。明日復來，曰：『某妾<span class='corr'>已</span>孕，幸而育得。上報先人，抑無所憾。即不幸，亦不復願為俗人矣。』余曰：『此吾儕緒餘。若為艱言之，更有向上在。』師自此始一意，且拉余住止園。凡兩月，值老人至東官，乃相見東官。因僧問諸識義，老人曰：『我這裡無五識，無六、七、八識。』僧曰：『祗麼則寒灰枯木去也。』老人曰：『寒灰枯木爭解問話？』師從旁不覺擊節，老人顧余曰：『此子根器大利。』指示參趙州無字。有頌呈曰：『道有道無老作精，黃金如玉酒如澠。門前便是長安路，莫向西湖覓水程。』從此微細披剝，無虛旦夕。兩踰歲，復聞舉勘破婆子話，更豁然識古人長處。老人曰：『子今得不疑也。』即隨入匡山剃落，登具命掌記室。還住華首，又命充都寺。甲申之變，悲慟形辭色。傳江南復立新主，頃以請藏附官人舟入金陵。會清兵渡江，聞某遇難、某自裁，皆有挽過情傷。時人多危之，師為之自若。卒以歸日，行李過城閫，為守者擒送軍門。當事疑有徒黨，拷掠至數百，但曰：『某一人自為。』夾木再折，無二語。乃發營候，鞠項鐵至三繞，兩足重傷，走二十里如平時。江寧緇白環睹，咸知師道者悉含涕，不敢發一語。後械送京邸途次幾欲脫去，感大士甘露灌口，乃安忍如常。逮至下刑部獄，越月釋，發瀋陽。師自起禍難至發瀋陽兩年，於此與縶維同參法緯，訖諸徒共五人外，無一近傍。然內外安置極細，如獄中一飲啗、一衣屨，隨意而至，如天中人。師當時所能自為者，順緣耳。庸詎知<span class='corr'>已</span>有人屬某緇、屬某素、甲事若此、乙事若彼。<span class='corr'>開</span>士密行，不令人知，何擇時地？然師所以獲是報者，豈非平生好義，暗中銖縷不爽？諸如道在人天，且當作別論也。師初至瀋陽，觀知根欲，因達藏主藏普濟，先為諸苾芻疏通義學。時講席漸散，多集座下，講師頗覺，師乃領大眾趨教同學人，講師意始解。自是，瀋內外護咸仰師寬大，益篤信宗門。開法之日，元旦喇嘛率諸遼海王臣道俗，稱佛出世清法僧，屬掌教，亦極力推。自普濟歷廣慈、大寧、永安、慈航、接引、向，凡七坐大剎，會下凡五七百眾。在大老若大來左公、吉津李公、昭華魏公、龍袞李公、雪海郝公、天中季公、心簡陳公，始以節義文章重後，引為法交。師自處孤潔，與人慷慨多意氣，匪深於師，平日鮮不以才氣相掩，以故法海深，向非凡器所能搆。嘗有書抵余，曰：『門下龍象如雲，若得專一人來，使某得盡其夾輔之力，則曹源一滴長潤塞下。』噫！余於此知師為法求人之切，豈無所見顧再易裘葛耳？忽一日曰：『我後十日必去。』集大眾告誡，皆宗門勉勵語。搜丈室無長物，平日所畜衣、拂、如意、杖、笠，悉分付侍僧，孑然一身，從金塔趨駐驛，囑行後全軀付渾河，示偈曰：『發來一個剩人，死去一具臭骨。不費常住柴薪，又省行人挖窟。移向渾河波裏，赤骨律，祗待水流石出。』眾環跽，乞留肉身，哀懇再三，乃默然，遂端坐而逝。瀋之人迎龕入千山建塔，蓋順治十六年<span class='corr'>己</span>亥十一月二十七日也。師世壽四十有九，坐夏二十，得度弟子今育、今匝、今曰、今廬、今又、今南，皆江南人。師住瀋，不輕為人薙髮。有乞戒，悉命禮天顯律主。師未開法時，嘗為顯作闍黎。及說法，顯請入室，師亦命第一座，更為傍通華嚴梵行，凡戒壇仍使主之。惟宗門提喝無少假然，皆一目同人。衲子能具精識，隨機大小，各有所被。故十年相依，如正寓、恥若、罄光、湧光、作麼，若而人咸受益焉。」是宜銘，銘曰：</p>
<p style="text-indent:0em" class="lg-abnormal"><div class='lg-row'>「山川奇秀，蔚為異人。意氣雲蒸，公族振振。儒門澹薄，歸復能仁。溯洞水源，<span class='corr'>沛</span>流潺湲。出華首嗣，為博山孫。如溈之嚴，吾師有言。慧寂者誰，實難為昆。嗟大樹叢，宜蔭南宗。天龍等視，匪法運窮。愍彼遐方，啟拓關東。彼土惇直，惟經與律。拄杖撥開，別傳甫及。七住道場，萬指林立。天資雄邁，波瀾澎湃。上下左右，不知其在。巍巍堂堂，曷云誰至。杲日方中，忽然西逝。道俗涕潺，湧塔千山。為存為歿，松鳴珊珊。朔方少室，今古斯一。」</div>
</p></div>
<div class='div-w'><a id='mulu58' />
<p class='h1'>奉天遼陽千山剩人可禪師塔碑銘</p><p class="byline">銀州郝浴撰</p><p>攷《釋傳》，洞宗博山之嗣曰華首，獨千山剩大師函可實印其法。可，字祖心，嶺外聞家兒也。以世度滄桑，號剩人。始生而齔，隨父謁任長安道，出匡廬山下止驛亭，仰金輪峰，彷彿記白蓮開謝，成措大用。象山慈湖書說魯論，偶下一指，於之邊云：「若於此識得，盡十三經可貫。」一座齒冷。時年十八、九，每汗患世習命。寫生手戲，圖為意中幻肖，初而拱象擁矛，遲而囊頭貫手，幅盡一比丘現趺巖雨花。時，室中黛墨如林，怪之居無何扶。父櫬過閭門墮水鷗沒，反眼視黛墨，皆髐然骷髏矣，遂啞然蹇裳而去。先是孝廉曾宅師，雅善，華首常造師，必挾首說相劖削，師疑而頷之。及墜足吳門，忽智其說，直走雙柏林謁首。首纔臞然瓢笠而<span class='corr'>已</span>，為拈趙州無字逼師，師衝口呈偈，首盡叱之。一時信猛俱發，七、八日似木偶負墻。忽一夜雷電薄窗，不覺胸次劃裂，二十年疑關盡撤曉，而唱曰：「門前便是長安道，莫向西湖覓水程。」自是，密拈古人，無不犁然深解。他日，為舉九峰參真淨話，師撲地稽首，首喜曰：「得子不疑，吾宗振矣。」遂引入曹溪禮祖，下髮登具。於舟中左右諦觀，宛是幅末畫人，殆識也。而曾孝廉亦<span class='corr'>已</span>儼然在坐比肩，現知識身矣。師是年二十有九，時崇禎十二年六月十九日也。庚辰，上金輪峰入古松堂，一如夙契。明年，禮壽昌塔。又明年，禮博山塔。甲申年，三十有四，值世變。再作於戊子四月二十八日入瀋，奉　旨焚修慈恩寺時<span class='corr'>已</span>順治五年矣。吾上人延師閱藏，為演《楞嚴》、《圓覺》，四輩皆傾。漸拈教外之傳，稍稍示洞家宗旨，凡七坐道場。趨之者如河魚怒上，六、七年起大疑，生大信。采珠投針之徒，每叉手交腳於巖壑間不去，師知悟門<span class='corr'>已</span>開，且就化。目眾歎曰：「釋兒識西來意乎！」追念吾在家時，曾刺臂書經以報父，及出家，而慈母背反，立解條衣、披麻泣血以葬之，是豈愚敢先後互左而行怪，顧創巨痛深皆不知其然而然，也是西來意也。丙戌歲，本以友故出嶺，將掛錫靈谷，不自意方外臣少識忌諱，遂坐文字，有瀋陽之役，是亦不知其然而然，也是西來意也。重示偈曰：「發來一個剩人，死去一具臭骨。不費常住柴薪，豈勞行人挖窟。移向渾河波裏，赤骨律，祗待水流石出。」言訖坐逝。報齡四十九，僧臘二十。翼晨道顏如生，浴拊其背，哭之，雙目忽張，淚介於面。嗚呼！師固博羅韓尚書文恪公之長公子也。文恪公立朝二十年，德業聲施在天下，門下多名儒鉅人，故師得把臂論交。雖<span class='corr'>已</span>聞法，而慈猛忠孝恒加於貴人一等。甲申、乙酉間，僑於金陵顧子之樓，友慟國恤，黯然形諸歌吟不悟，遂以為禍。然事干士大夫，名教之重江左。舊史聞人往往執簡大書，藏在名山。是殆獅象中之期牙雷管，而袈裟下有屈巷夔龍也。當其遭誣在理，萬楚交下，絕而復甦者數，口齒皭然，無一語不根於道；血淋沒趾，屹立如山。觀者皆驚顧咋指，歎為有道。甲午九月，浴始得見師於高麗館。海口鐘發，眸子電爛，一接談，徹三晝夜，粹白瀟灑，不聞隻字落禪。浴竊歎梅嶺南曲江丰度久墜堂簾，曹溪法雨誰霑世界？今觀其父子間入世出世，兼擅二賢之美於一家，豈非天壤間希有事耶？至其藏密，於發慧之餘，混跡勞侶，其僧皆堆堆，惟戒課之修，乃一旦全啟其知覺。非大師智圓而語軟，以了無遮結之聰明，行決無退轉之慈悲，安能使鴨西數千里奉為開宗鼻祖哉？記丁酉冬，在瀋南塔院，一燈相對，語洞濟二家之奧，皓月江翻，霜鋒電掃。因極贊壽昌暗藏春色、明露秋光之語，以為知言，復曰：「趨閃回互，恰卻現前，未易為君描畫矣。」師居嘗好跣，到積雪攔門猶浩然白足而出。始以逮入京，絕粒七日，時有一美丈夫手甘露瓶倒注其口，及蘧神采益陽陽，方知大士密留為十二年撥種生芽地也。計當勝國之末，一老比丘力驅是可一輩人入道，且師弟子類能以高躅保其真諦，足見茟首，更見洞宗。惜天下宗門上客，不得再見吾雪窖冰天、空明微妙之剩人也。所著書及得法人附記碑陰。自示寂之年臘月初四日龕肉身，詣千山龍泉寺護真師閱藏，辛丑迎至大安，壬寅六月十九日巳時入塔，塔在瓔珞峰西麓下，是為康熙元年迄，十有二年。癸丑四月，浴自銀州冒暑登山，裝香塔下而銘之曰：</p>
<p style="margin-left:0em;text-indent:0em;" class="lg-abnormal"><div class='lg-row'>「西竺自嫌書太麤，　香至之兒口傳無。</div>
<div class='lg-row'>常恐破顏花在手，　無與神州五丈夫。</div>
<div class='lg-row'>嵩陽膝雪披屈絢，　能者遂取摩尼珠。　空階不拾石頭出，</div>
<div class='lg-row'>二支五派各分途。　誰從雲路歸曹洞，　請看明月鷺鷥圖。</div>
<div class='lg-row'>話到博山三十代，　菩提樹綠一千株。　南海陸開寶掌，</div>
<div class='lg-row'>三歲登樓歎蜘蛛。　磨刀自下娘生髮，　騎牛無語入匡廬。</div>
<div class='lg-row'>靜看世界悲才子，　密引雙龍入紫盂。　一龍順行一龍逆，</div>
<div class='lg-row'>飛劈虛空墮上都。　一朝洞家法幢起，　插向萬年冰天裏。</div>
<div class='lg-row'>彩日輪飛樓閣紫，　正照華師弟二子。</div>
<div class='lg-row'>如大火聚尺有咫，　一眾頭燃那撐抵。　窗外雪花燈前蕊，</div>
<div class='lg-row'>九十六轉問殺爾。　漫發木魚鑽故紙，　吹毛有口野<span class='corr'>干</span>死。</div>
<div class='lg-row'>悄向聲聞鳴一指，　甘露門開舌盡舐。　撫琴作舞今<span class='corr'>已</span>矣，</div>
<div class='lg-row'>閒為謫官說歷履。　曾詠蓼莪吟蘭芷，　敢牴素王忠孝理。</div>
<div class='lg-row'>讀破二十一部史，　誰居精華誰居秕？　升堂有路平於砥，</div>
<div class='lg-row'>吾徒努力雪行止。　蹕峰雲鎖玉為几，　鴨綠環流清見底。</div>
<div class='lg-row'>薥米無雙天下美，　坐齋香飯精如此。</div>
<div class='lg-row'>鶴林忽白垂一趾，　瓔珞峰西肉身是。　當年相好誰能似，</div>
<div class='lg-row'>金繩界處儼慈氏。　于今有塔直如矢，　萬峰朝拱一峰倚。</div>
<div class='lg-row'>晝夜松濤灌左耳，　大覺千齡護　帝里。　四天垂青抱百雉，</div>
<div class='lg-row'>洞宗之傳又此始。」</div>
</p><p style="margin-left:1em">有語錄十卷及剩詩三卷。嗜《老》、《易》，有《坎困二卦說》。與左大來、李吉津、季天中、陳心簡《論格物勸學書》，與希與、焦冥《論南華書》行於世。高足有今方、今羞、今何、今衍、今希、今子、今仿、今獅、今育。法付方，書付羞。何以下，聞修各有差損。資王袞州全忠為多。守塔有古下剩公，字之為不離步。</p>
</div>
</div><!-- end of div[@id='body'] -->
</body></html>