<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>天岸昇禪師語錄卷第十四</p><p class="byline">侍者溢元記錄</p>
<div class='div-other'><a id='mulu20' />
<p class='h1'>示眾</p><p>萬善殿示眾。「捉象亦全其力，捉兔亦全其力。昨晚山僧落堂，見一狡兔突興於前，展手捉來卻是一枚死鼠。拾得、寒山在傍，撫掌呵呵大笑。且道笑箇甚麼？知恥近乎勇。」</p>
<p>示眾。「山僧不解說法，祇會發笑。者一笑，也有權、也有實，也有炤、也有用，也能殺人、也能活人，有時一笑如金剛寶劍、有時一笑如踞地師子、有時一笑如探竿影艸、有時一笑不作一笑用。敢問諸人作麼生會？若也會得，功不浪施；其或未然，山僧失利。」</p>
<p>冬夜，示眾。「洞山掇退果桌，直而無禮；慈明揭牓僧堂，迂而成誕。昇上座不似古人，今夜大書一千箇『雲』字，現前諸公每人與你一箇。何故？會中總是乘雲客，不比尋常下劣人。然卻有箇說話，既是雲中客，定知雲裏事。敢問：天有幾許高？日月有幾許大？星辰有幾許位？大梵天王今日說甚麼法？一一洞徹，真可謂雲中僊子；稍涉遲疑，皇天無親。」</p>
<p>大覺首座寮示眾</p>
<p>示眾。「昔日僧問楊岐：『如何是佛？』岐云：『三腳驢子弄蹄行。』諸兄弟！世間止有瞎驢、黔驢、癡驢、強驢，從不曾見有三腳之驢，只可聞，不可見，最玲瓏，通八面，能追風驅掣電。」乃呵呵大笑，云：「且道笑箇什麼？笑汝等騎驢覓驢。」</p>
<p>示眾。「佛法不是冬瓜茄子，與你一頭兩擔；不是羊羹臘酒，與你細嚼麤餐。昇上座平常見人飢時，將口邊所有之食盡情奪卻；見人寒時，將身上所有之衣盡情卸卻。且道：是為人邪？不為人邪？」一僧纔出，乃震威喝一喝，云：「若不藍田射石虎，何人識得李將軍？」</p>
<p>示眾。「久默斯要，不務速說。釋迦老子弄巧成拙，覓心不得，安心<span class='corr'>已</span>竟。達磨臊胡，己眼未正，本來無物，傳得衣缽，堪笑盧公一生落節，肋下還拳父子成冤，滹沱小兒千古眉攢。昇上座大似不肖兒孫，將祖宗敗缺一一點出，還有傍不甘者麼？甜瓜徹蔕甜，苦瓠連根苦。」</p>
<p>示眾。「三日不相見，莫作等閒看。從前且置，即今事作麼生？」眾無語，乃云：「人平不語，水平不流，潔淨地上豈可攃沙？然還知枯木崖前多錯路麼？百尺竿頭須進步麼？澄潭月影，靜夜鐘聲，正是生死岸頭事麼？莫謂無心便是道，無心正隔一重關麼？昨日有人從清涼來，卻得南嶽信道：『石頭大的大、小的小，翠竹幾莖長、幾莖短，不得作奇特會、不得作平實商量、不得拋在無事甲裏。』于此明得，以大圓覺為我伽藍，天是天、地是地、山是山、水是水，有意氣時添意氣，青絹扇子足風涼；于此未明，今日熱如昨日，更把眉毛廝結，堂前露柱燈籠，好笑同時汗出。咄！是什麼消息？」</p>
<p>示眾。「無法可說，是名說法。不是心、不是佛、不是物，是說不說？虛空有路虛空大，可惜時人不解行。」</p>
<p>示眾。問：「大覺院中三大士，利人接物事如何？」師云：「眾眼難瞞。」「如何是大智無私句？」師云：「日輪正午。」「如何是萬行莊嚴句？」師云：「屏風黑桼。」「如何是尋聲救苦句？」師云：「東施效顰。」「三句<span class='corr'>已</span>蒙師指示，聲前未舉事如何？」師云：「遠觀山有色。」「如何是舉後絕言詮？」師云：「近聽水無聲。」「舉後絕言既<span class='corr'>已</span>曉，言答語對又如何？」師打云：「截斷葛藤。」乃云：「昨夜普賢大士與觀音大士爭長佛法，一人道見色明心、一人道聞聲悟道，一人道頂門具眼、一人道肘後縣符，一人道我以萬行莊嚴成就修多羅法門、一人道我從聞思修得證入三摩地，一人道頭上寶瓔無價、一人道籃中錦鯉有神，一人道峨眉高聳白雲端、一人道洛伽雷震千波涌，一人道象王回顧落華紅、一人道鸚鵡啼時芳艸綠。文殊聽得忍俊不禁，提起手中劍，云：『任你見色明心、聞聲悟道，頂門具眼、肘後縣符，萬行莊嚴、聞思修入，寶瓔無價、錦鯉有神，峨眉高聳、洛伽雷音，象王回顧、鸚鵡啼春，若到文殊劍下，盡教一擊粉碎。』因而更說一偈：『小根小智謾疑猜，利劍曾將逼佛來，富有奇珍俱不貴，貧無儋石未嫌虧。獨行天外尋知己，坐斷千峰動地雷，百十一城煙水涸，善財何事不來歸？』來歸且置，還識文殊劍麼？」擿拄杖，云：「冰盤捧出大家看。」</p>
<p>示眾。「鷦鷯巢林，自謂得所；鼴鼠飲河，不過滿腹。安知天之高、地之厚、山之峻、海之深？是以猛虎不食伏肉，俊鷹不打死兔。你若將臨濟喝來，我與你塞斷咽喉；你若將德山棒來，我與你折作兩橛。你有敵國之富，我與你破家蕩產；你若貧無立錐，我與你八寶七珍。不見道？你纔恁麼，我便不恁麼；你不恁麼，我卻又恁麼。平平坦坦處入，須向突突兀兀處放下；突突兀兀處入，須向平平坦坦處放下。你若見我恁麼道，便云：『我會也，我會也。』噫唏噓！曹谿波浪如相似，無限平人被陸沈。」</p>
<p>示眾。「天寒人寒，凍斷釋迦鼻孔；冰團雪塊，刺瞎達磨眼睛。眼睛既瞎，無可描摸；鼻孔既斷，全失打算。阿呵呵！轆轆轉，不是趙州東壁葫蘆，便是秦時[車*度]轢鑽。」</p>
<p>示眾。呵呵大笑，云：「且道笑什麼？適纔有一山東人問昇上座曰：『貴處？』昇上座答曰：『山東。』山東人曰：『貴府？』答曰：『萊州府。』山東人曰：『萊州府城有多少大？其中有幾許人丁戶口？』昇上座不知也，其人大笑。有頃，昇上座問山東人：『貴處？』山東人曰：『江南。』昇上座曰：『貴府？』山東人曰：『鎮江府。』昇上座曰：『鎮江府城有多少大？其中有幾許人丁戶口？』其人不知也，昇上座亦大笑。諸兄弟！昇上座不是山東人，要作山東人，即被山東人取笑；山東人不是江南人，要作江南人，即被昇上座取笑。何況學無上妙道，不曾實證實悟、親到地頭，如何曉得地頭事？即欲勉強支吾，何異羅公炤鏡取笑傍觀？不見古德見一學者入室請益，便云：『不是，不是。』如此數番。一日學者忽然自省，入室呈白，古德纔見，便云：『是，是。』所以，過量人方曉過量事，地頭人方曉地頭事。即今還有到地頭者麼？試出來道看。如無，昇上座自道去也。不離當處常湛然，覓即知君不可見。」</p>
<p>示眾。「臘月二十五，收起雲門普，把住趙州關，不放大雄虎。四海<span class='corr'>已</span>宴清，歸家路無阻，謹報參玄人，覓甚佛與祖？」</p>
<p>示眾。「古者道：『天地與我同根，萬物與我一體。』昨晚昇上座腳痛，移步不得，諸公也覺腳痛也未？前日昇上座牙痛，開口不得，諸公也覺牙痛也未？若道痛，諸公何曾牙痛、腳痛來？若道不痛，如何說得同根一體的道理？」眾無語，乃云：「諸公盡患麻木症，帶累昇公把不定。此症從來難治醫，盧醫扁鵲拱手回。然卻有箇醫處。作麼生醫？艾瘡瘢上重著蘸。」以拄杖旋風打散。</p>
<p>示眾。「丙丁童子來求火，壬癸忙忙卻與水，水火從來不同源，童子攢眉訴戊己。戊己笑謂童子言：『須信壺中別有天，水底有火卻須發，火裏能開萬頃蓮。』童子轉身仍作禮，歸家穩坐心歡喜，赤眼撞著火柴頭，焦磚打著自家底。作麼生是自家的？大洋海底紅塵起。」</p>
<p>示眾。「『心月孤圓，光吞萬象，光非炤境，境亦非存』，盤山恁麼提持，祇得一半。歷劫無名，說甚麼『心』？月從不欠缺，說甚麼『孤圓』？本來無有世界、眾生，說甚麼『光吞萬象』？盡大地覓一絲豪了不可得，說甚麼『光非炤境，境亦非存』？昇上座恁麼批判，也祇得一半。不見臨濟大師道：『有時奪人不奪境，有時奪境不奪人，有時人境俱奪，有時人境俱不奪。』」拈拄杖，云：「者是境，作麼生是人？」卓一下，云：「者是人，作麼生是境？」橫按拄杖，云：「人境俱奪也，作麼生轉身吐氣？」擿下拄杖，云：「人境俱不奪也，作麼生領略得去？于此領略得去，大盡三十日，小盡二十九，飽食與高眠，不必問卯酉；于此領略不去，纔看立冬日，又是臘月一，光陰不待人，錯過好時節。」喝一喝。</p>
<p>示眾。「『惟有一門，而復狹小，可以出得』，且道：釋迦老子是門內語？門外語？『從門入者，不是家珍』，且道：從上古錐是入門句？出門句？一人入得出不得，一人出得入不得。出得入不得，轉身便作遼天鶻；入得出不得，萬里重雲只一突。也不入也不出，珊瑚枝枝撐著月。既然如是，喚什麼作門？」喝一喝。</p>
<p>示眾。「探神珠於蒼龍窟內，豈足爭奇？解金鈴於猛虎頷邊，未稱好手。何也？儻遇躍翻大地，此時性命何存？忽然倒嶽傾湫，直得退身無路。若只黑水自沉，螻蟻欺其失智；或爾阱阬自陷，狐狸笑其無威。苦痛之言，希垂鑒聽。」</p>
<p>示眾。「鐵鋸[金*解]秤錘，秤錘痛不禁，走入溈山水牯隊，觸發雲門拄杖子，將山河大地一摑粉碎，驚起杜順和尚慌慌忙忙高聲唱言：『懷州牛喫禾，益州馬腹脹，天下覓醫人，灸豬左膞上。』」乃呵呵大笑，云：「錯下名言。」</p>
<p>示眾。「讒言纔入，屈子沉骨于湘潭；雲夢偽遊，淮陰被縛于漢室。可惜二子乃小丈夫，當時只解步步登高，不解從空放下。吾見其愚，未見其智也。功高者必危，名重者必忌。若使當時知腳跟下有一段奇特因緣，富可敵國而敵國不能侵、尊逾侯王而侯王不能奪、智同佛祖而佛祖莫能窺、明如日月而日月不並炤、功折怨魔而怨魔莫能害，居天下之廣居、立天下之正位、行天下之大道，得志與民由之、不得志獨行其道，富貴不能淫、貧賤不能移、威武不能屈，豈不毅然大丈夫哉？然雖如是，未是衲僧分上事在。作麼生是衲僧分上事？將此身心奉塵剎，逆風吹了順風吹。」</p>
<p>示眾。「第一句薦得，堪與佛祖為師；第二句薦得，堪與人天為師；第三句薦得，自救不了。未離兜率，<span class='corr'>已</span>降王宮，未出母胎，度人<span class='corr'>已</span>畢，者是第一句。一手指天，一手指地，天上天下，唯我獨尊，者是第二句。睹星悟道，慨愾眾生，拈華示眾，說法利生，者是第三句。若第三句薦得，風行艸偃，虎驟龍驤；若第二句薦得，如龍得水，似虎靠山；若第一句薦得，龍蟠死水，鶴入銀籠。敢問現前知識：昇上座恁麼告報，還是見過佛祖邪？拈尾作頭邪？倒置諸人邪？淆訛在什麼處？若簡點得出，我當身為床座而供養之。」</p>
<p>示眾。「求長生者，行至沙丘而亡；誇勝武者，老上輪臺而悔。富有天下、貴為天子，而不足以解憂。超凡入聖看來總是階梯，妙唱玄譚到底不離窠臼，直饒掀翻世界，推倒佛祖毒氣，全然未散。且道：當時秦王覓得長生術、漢武生擒古單于，還足以解憂也未？假使現前殺活自由、縱橫莫測，還當得宗乘也未？」良久，云：「為客縱然生計好，何如家坐樂清貧？」</p>
<p>示眾。「禪可參乎？無可參也；道可學乎？不可學也。不可學處卻須學，白玉琢成西子骨；無可參處正須參，黃金鑄就伍員心。然雖如是，它時後日莫道昇上座教壞人家男女好。」</p>
<p>示眾。「古釋迦不先，今彌勒不後，我本無所希求，法王大寶自然而至。且道：寶在什麼處？風鳴簷下鐸，梅綻雪中枝，龐犬初鐘吠，寒雞夜半啼。然雖如是，觀音菩薩將錢買胡餅，放下手卻是饅頭，又作麼生？幾擬以黃金，鑄作鍾子期。」</p>
<p>示眾。「禪，禪，秋風吹落樹頭蟬；道，道，霜天皓月無私炤；佛，佛，胡僧手裏一枝拂；法，法，十字街頭鬧聒聒。疏也疏了、註也註了，還搆得也未？直饒搆得，也是臘月扇子。」</p>
<p>示眾。「識得拄杖子，一生參學事畢。且拄杖子作麼生識？若識得拄杖子，則南天台、北五臺，扶過斷橋水，伴歸明月村。磊磊落落，天上人間；逍逍遙遙，魔宮虎穴。放下也，河清海晏；拈起也，七縱八橫。若不識得拄杖子，則引入天堂，天堂不足；牽入地獄，地獄難安；驅入人間，人間罔措。由是逼你出家也是它、逼你行腳也是它、逼你參禪也是它、逼你左右不得也是它。諸兄弟！總是一條拄杖，因甚麼識得便恁麼自由自在，不識則與你為害為殃？且道：利害在什麼處？不見古人道：你有拄杖子，我與你拄杖子；你無拄杖子，我奪卻你拄杖子。赤心片片莫辜負也，祇如拄杖子畢竟作麼生識？」乃高聲召眾，云：「諸兄弟！」眾舉首，擿下拄杖，云：「將謂別有。」</p>
<p>示眾。「釋迦老子是小脫空，達磨大師是小脫空，西天四七是小脫空，東土二三是小脫空，昇上座是大脫空。何故？」豎起拄杖，云：「慣將常住物，官路當人情。」</p>
<p>示眾。「白雪陽春調不同，通方作者始能通。若然不遇知音耳，徒有枝頭血染紅。所以道：大唐國裏無禪師。噇酒糟者不知其幾，醉後添盃者不知其幾，萬仞峰頭難措足，望崖而退者不知其幾，嵒邊打落者不知其幾。祇如者一隊漢一總趁去又作麼生？」顧左右，云：「此眾無枝葉，惟有一貞實。」</p>
<p>臘八，示眾。「霜風吹綻碧雲層，山寺初鐘映雪清，樹杪垂垂星裏綠，普天突出釋迦晴。若道是釋迦晴，又是天上星；若道是天上星，又是釋迦晴。況何日無夜？何夜無星？何人無眼？何眼不明？因甚不知落處，好事全屬它人？」乃拈拄杖，云：「釋迦老子來也，在昇上座拄杖頭上高聲唱言：『奇哉，一切眾生皆具如來智慧德相，但以妄想執著不能證得。』」乃喝一喝，云：「喚那箇作如來？喚那箇作眾生？喚什麼作智慧德相？喚什麼作妄想執著？釋迦老子恁麼告報，還免得妄想執著也未？然則畢竟如何即得？」乃豎起拄杖，高聲喚云：「大眾！」眾舉首。「星出也。」擿下拄杖，云：「見之不取，思之千里。」</p>
<p>臘月十六夜，示眾。「節屆星迴，時逢鶴語，洞庭之門未掩，風鴈急寒天；金壺玉漏<span class='corr'>已</span>催，雪峰明晚景。柳條零落，桂幹凋殘，禽翻竹葉霜初下，寒影落無聲；人立梅華月正高，孤城鳴畫角。七穿八穴，觸處達磨眼睛；三搭四兜，突露觀音巴鼻。卻怪楊岐忍餓氣，縮項嗟噓，堪笑靈雲不識時，春風坐待。獨有孚上座識機宜、鑒休咎，口喃喃道：『知有。』知有箇什麼？悠悠寒角發孤城，十里山頭漸杳冥，一種是聲無限意，有堪聽、有不堪聽。然雖如是，也是聽事不真，喚鐘作甕。不見道：若立一塵，家國興盛，埜老顰蹙；不立一塵，家國喪亡，埜老謳歌。」復拈拄杖卓一下，云：「大眾！風穴大師來也，急著眼覷。」</p>
<p>示眾。「歸去來兮，田園荒蕪胡不歸。」顧左右云：「出門便作還鄉計，直至而今歸未成。然則白雲嵒下多沈出格之英，芳艸渡頭久滯它鄉之客，還有人唱得還鄉曲調者麼？」良久，云：「陶潛不肯休杯去，今昔蓮宗枉挂名。」</p>
<p>示眾。「擬欲為君說，卻被舌頭礙；欲不為君說，卻又難忍耐。既難忍耐，不免將從上佛祖所有之法盡情發付。得麼？錯！不免將從上佛祖未有之法盡情發付，得麼？錯！且道：是從上錯？昇公錯？錯，錯。」</p>
<p>示眾。「千聖頂門一句子，絕依絕倚；無盡藏中一妙機，非色非心。非色非心也，則亙古亙今了無變異；絕依絕倚也，則乾坤大地迥絕羅籠。于迥絕羅籠處入泥入水，陋巷不騎金色馬；于無變異處八臂三頭，回途卻著破襤衫。所以三百餘會，如蟲禦木，後代兒孫紙上摸；面壁九年，舍己從權，後代兒孫壁上看。壁上看，好心酸；紙上摸，無著落。不見道：說法利生絕妙，外甥終是不肖，它家自有兒孫，將來應用恰好。作麼生得應用恰好去？直歲今朝普請。」</p>
<p>拈起瓶梅，示眾云：「江南此日梅如雪，江北寒梅華未成，肌骨天然元不別，只緣時節後先爭。昇上座今日用催華鼓，要使寒梅盡發，只是諸公莫以耳聽，當以眼聞。」乃作鼓聲，復拈起華，云：「華發盡也，諸公還見馨香撲鼻也未？」良久，云：「春風一曲杜韋娘，司空見慣渾閒事。」</p>
<p>掩關立雪菴，檀越請示眾。師云：「多說不如少說，巧說不如直說。釋迦掩室於摩竭，直說了也；淨名杜口於毗邪，直說了也；達磨面壁於少林，直說了也。迨至四十九年東說西說，曲了也；拈華示眾，曲了也；打地、擎扠、輥毬、舞笏、豎拂、拈搥、行棒、行喝，曲了也。立人、立境，分主、分賓，三玄戈甲、五位君臣，倚它門戶傍它牆，剛被時人喚作郎。攢華簇錦，四六爭奇，搖脣鼓吻，搆是爭非，養子不及父，家門一世衰。更有一種販賣佛祖之徒，縣羊頭賣狗肉，到處說禪說道，逢人搖尾乞憐，是謂師子蟲、滅胡種族，又何齒焉？昇上座頻年方外恥涉見聞，每懷西山高遯之風，景仰華亭泛舟之役。茲者道出松陵，逢故友漢公君儀李叟，就水結廬，當軒下榻，欲使泯聞見、絕往還，於斯時也，把斷一切，橫截去流，直得日月無光、星辰黑暗，佛祖齊立下風，魔外潛窺無路。然而蘆汀宿鳥不共口譚玄，雲影江聲盡是分身化佛。要知：把住有放行處，把住放行也，一室大千；放行有把住處，放行把住也，大千一室。審如是，則昇上座雖端居閟戶，本與微塵諸佛菩薩、現前大士同得、同失，同立、同坐，同食息、同起居。所謂：雖在孤峰頂上，十字街頭相逢；十字街頭相逢，仍在孤峰頂上。非是神通妙用，從前法爾如然。苟或遲疑見網、著相尋名，則君向瀟湘我向秦，從來共住不知名，消受洞中閒日月，那知人世幾冬春？」</p>
<p>復舉：「誌公問思大禪師曰：『何不下山教化眾生？目視雲霄作麼？』思曰：『三世諸佛被我一口吞盡，何處更有眾生可度？』」師云：「大小思，大口闊，被人拶著便盡情吐出。設有問昇上座：『何不下山教化眾生？目視雲霄作麼？』但向它道：『燕雀豈知鴻鵠之志？井蛙那識滄海之淵？』且教疑去三十年。」</p>
<p>輪沙彌剃髮，請小參。「禪無可參，道不須學，剃頭不為出家，撘衣未是持戒。釋迦老子腳跟自不點地，教人念佛、持戒、精進、禪定、布施、解脫，大似虛空穵窟籠、好肉剜瘡。何故？只為人人常光獨露，箇箇運用無私，然而愚昧者多、伶俐者少。譬如窮子舍父逃逝，出于千里之外，若欲歸家，須從一里、二里、三里、四里，乃至五里、十里、五十里、百里、五百里、千里登堂入室，途中或乘舟楫、或御象馬、或用車乘駱駝等物，所遇之景或洞庭春色、或西湖歌舞、或帝里風光、或閒房古寺，所遇之人或有喜面相迎者、或有埽席以待者、或用語言安慰者、或將飲食相延者，凡此總是途路之樂，未為到家。若得到家，總無是事。然欲到家，須覓箇地頭人問路始得。若不問過，往往十箇九雙南轅而北轍。且道那箇是地頭人？」良久，云：「以吾一日長乎爾，<span class='corr'>毋</span>吾以也。」</p>
<p>檀越因病薦嚴，請小參。「覺性真空，真空覺性，既真空覺性，則古往今來於中覓一生死去來之相了不可得；既覓生死去來之相了不可得，於中覓一冤親相了不可得；既覓冤親相了不可得，則誰與你為緣、為對？既無與你為緣、為對，則不妨灑灑落落，逍遙乎天堂佛國，又何必包藏瑕疵沈滯乎鬼趣之鄉，自纏而自縛。所以道：一切眾生皆具如來智慧德相，但以妄想執著不能證得。執人執我是妄想、計有計無是妄想、貪生怖死是妄想、挾讎懷恨是妄想，舍此妄想則一心清淨，一心清淨則一身清淨，一身清淨則多身清淨，多身清淨則世界清淨，一世界清淨則十方世界一齊清淨，十方世界清淨則千釋迦、萬彌勒一時現前。昇上座如是告報，盡大地有冤對者，舍其冤對；有辛酸者，釋其辛酸；有恚恨者，消其恚恨；陷羅網者，解其羅網，各各手舞足蹈，得大自在神通三昧去也。祇如亡者饒覺嵒又作麼生？錯認五更風雨亂，曉來華笑一庭春。」</p>
<p>復舉：「一居士問二祖可大師曰：『弟子身纏夙恙，乞和尚懺罪。』祖曰：『將罪來，與汝懺。』士良久，曰：『覓罪不可得。』祖曰：『與汝懺罪竟。』」師云：「祖師祇解彈死雀兒，卻無回生手段。今日李君儀因病追嚴，以釋冤愆。設問：『弟子身纏宿業，乞師懺罪。』但向它道：『過則勿<span class='corr'>憚</span>改。』改後如何？四海浪平龍睡穩、九天雲淨鶴飛高。」</p>
<p>對靈，小參。「直蹋毗盧頂上，坐斷報化佛頭，迥絕囊藏被蓋，不須者也周由。金風體露，法法頭頭直下承當得去，生死去來猶如夢幻，薦嚴佛事<span class='corr'>已</span>周。其或未然，不免下箇切腳：盡大地是華藏莊嚴海、盡大地是蓮華國土、盡大地是清淨法身、盡大地是毗盧正體，生也不離者裏、死也不離者裏，者裏是甚麼所在？」卓拄杖，云：「千峰勢到嶽邊止，萬派聲歸海上消。今日乃孝子潘允義因其母曹氏孺人五七之辰，自念罔極之恩百無補報，遍請諸山碩德轉經持咒，廣作佛事，猶未足以盡其孝思也，特設淨壇，嚴備香華，遠請山僧陞于此座，舉揚向上宗乘，指點唯心淨土。山僧道：『孝子未發心時，孺人早生淨土了也；當發心時，孺人<span class='corr'>已</span>生淨土了也；從發心後，孺人決定往生淨土了也。』不見教中道：『一念普觀無量劫，無去、無來、亦無住，如是了知三世事，超諸方便成十力。』又道：『身、口、意清淨，是名佛出世；身、口、意不淨，是名佛涅槃。』孝子生平雖在塵勞，而不被塵勞之所繫縛，心心信向大乘，念念勤學般若，乃至今日欲盡孝思所作種種佛事，可謂身心、口、意無不清淨者矣。母齧指，子心痛；子破足，父生天。然則子心清淨，母心清淨；母心清淨，世界清淨；一世界清淨，則十方世界一時清淨；十方世界清淨，則千釋迦、萬彌勒一時現前；釋迦、彌勒現前，則無量壽佛不可不現前。既然如是，便請無量壽佛為導師，更請文殊張帆、普賢把舵、觀音搖艣、勢至撐篙，共駕千葉蓮舟，現大神通，放大寶光，作妙寶音樂，散妙寶香華，樹妙寶幢旛，接引曹氏孺人，不離當處直入功德池中了也。作麼生是到岸一句？百寶莊嚴無相身，一超直入如來地。」</p>
</div>
<p class='juan'>天岸禪師語錄卷第十四</p>
</div><!-- end of div[@id='body'] -->
</body></html>