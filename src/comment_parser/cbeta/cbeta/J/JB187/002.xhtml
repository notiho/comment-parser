<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu5' />
<p class='juan'>天岸昇禪師語錄卷第二</p><p class="byline">侍者元玉記錄</p><p class="head1">住青州大覺禪院語錄</p>
<p>上堂。問：「大善知識能調物情，因甚眾生尚有梗化者？」師云：「山僧行年在坎。」進云：「外道、天魔、夜叉、羅剎，四方八面一時俱來，和尚如何扺對？」師云：「山鬼伎倆有盡，我之不采無窮。」進云：「恁麼則厭石推山只等閒，果然世、出世中尊。」師云：「卻是闍黎會得。」</p>
<p>問：「向上宗乘即不問，願聞父母未生事。」師云：「眉毛八字分。」進云：「生後又如何？」師云：「仰面看天不見天。」進云：「生前生後蒙師指，當陽一句請師宣。」師云：「香煙堆裏乾坤大。」進云：「謝師指示。」師云：「夢裏說惺惺。」</p>
<p>問：「宗乘教乘即不問，如何是大覺境？」師云：「青鎖綠圍關不住，飛沙時點碧琉璃。」進云：「如何是境中人？」師云：「土面灰頭人不識，逆風吹了順風吹。」進云：「還修行也無？」師云：「不修行。」進云：「日用作麼生？」師云：「殺豬殺狗。」進云：「學人會也。」師云：「你作麼生會？」進云：「太平本是將軍致，不使將軍見太平。」師云：「錯會不少。」</p>
<p>問：「盡大地是清淨法身，因甚麼有天堂地獄？」師云：「因你置得。」進云：「天堂誰人住？」師云：「是你住。」進云：「地獄誰人住？」師云：「住天堂者。」進云：「佛言：『鬚髮落地，超五百大劫。』因甚某甲居地獄？」師云：「惟人自肯。」進云：「和尚如何救濟？」師云：「山僧救你不得。」進云：「恁麼則天堂、地獄都無實，抬眸三界一真如。」師云：「屙屎見解。」乃云：「狂風一夜吹不歇，匝地風沙劈面來，耳裏雖然鬧聒聒，眼前瀟灑絕塵埃。既是風沙劈面，因甚又道瀟灑絕塵？臘月青蓮火裏開。」</p>
<p>晚參。「本是金沙灘上客，山雲海月共忘機，無端誤蹈黔驢尾，哮吼聲如埜犴啼。埜犴啼鬧青齊然，卻有箇好處。好在甚麼處？不見圓通門大啟，驢鳴犬吠示全提。」</p>
<p>晚參。問：「鼓聲纔罷，猊座高登，利生一句即且止，濟宗玄要請師宣。」師云：「山僧幸開雜貨舖。」進云：「如何是一句中具三玄？」師云：「埜色更無山隔斷。」進云：「如何是一玄門具三要？」師云：「天光直與水相連。」「如何是第一玄？」師云：「前山門。」「如何是第二玄？」師云：「後佛殿。」「如何是第三玄？」師云：「一蹋鴻門開兩扇。」「如何是第一要？」師云：「閻羅業鏡。」「如何是第二要？」師云：「泰山簿子。」「如何是第三要？」師云：「三皇塚上艸芊芊。」進云：「恁麼則一種沒絃琴，惟師彈得玅。」師云：「錯下名言。」</p>
<p>問：「楖栗橫擔不顧人，直入千峰萬峰去，畢竟走向甚麼處為止？」師云：「千峰萬峰。」進云：「豈有常行而不住者乎？」師云：「待你有住處即向汝道。」進云：「者裏還許行鳥道也未？」師云：「險。」進云：「西去濟南三百五，無限行人恨路長。」師云：「走殺闍黎。」</p>
<p>問：「欽奉覺皇令，掀翻魔外疆，錦衣歸故里，稽首謝君王時如何？」師云：「誰是其人？」進云：「有功之臣為甚麼不賞？」師云：「李陵不是漢家臣。」乃云：「玄玄玄，十四十五月嬋娟；玅玅玅，霜天永夜無私炤；也不玄、也不玅，信口道來無不好。達磨西來的的意，二祖親傳曾斷臂，曾斷臂，血常流，直至而今痛未休。會中還有知痛癢者麼？若有，祖宗門風不至埽地；如無，將謂山僧說玅譚玄。」喝一喝。</p>
<p>上堂。問：「開鑿人天眼目，闡揚佛祖宗風。人天眼目即不問，如何是臨濟宗？」師云：「棒打髑髏痛徹髓。」「如何是雲門宗？」師云：「須信山高水又深。」「如何是溈仰宗？」師云：「金鎖玉環鉤不住。」「如何是曹洞宗？」師云：「寶鏡堂前炤絕功。」「如何是法眼宗？」師云：「萬象森羅無一法。」進云：「五家宗派蒙師指，未知和尚是何宗？」師云：「點鐵使成金。」</p>
<p>問：「如何是得力句？」師云：「淺。」「如何是不得力句？」師云：「深。」進云：「截斷兩頭時如何？」師云：「淺深不識。」</p>
<p>問：「天上月圓，人間月半，腳跟下事，請師決斷。」師云：「七棒對十三。」進云：「人人自有光明在，何故日用而不知？」師云：「麻木症從君自害。」進云：「心、佛及眾生，是三無差別，為甚有迷悟之分？」師云：「七顛八倒更出誰？」進云：「恁麼則木人高拍雲中版，石女空吹海底笙。」師云：「餿茶剩飯，不勞拈出。」</p>
<p>問：「從無住本立一切法，如何是無住本？」師云：「問從何來？」進云：「如何是立一切法？」師云：「你問我答」</p>
<p>問：「終日上堂，端為何事？」師云：「為憐松竹引清風。」進云：「本來無得亦無失，指示學人箇甚麼？」師云：「劈開漆桶。」進云：「開後如何？」師云：「大眾笑你。」</p>
<p>問：「如何是學人最初一步？」師云：「適纔眾裏來。」「如何是末後一句？」師云：「少頃歸堂去。」進云：「大洋海底現明月，萬里無雲萬里天。」師云：「那裏學得來？」</p>
<p>問：「昨晚小參，今日上堂，如何是格外全提句？」師云：「昨晚小參，今日上堂。」乃云：「不慕諸聖，不重己靈，罔譚彼短；口吞佛祖，眼蓋乾坤，靡恃己長。大丈夫逢強即弱、遇柔即剛，荊棘林內坐大道場，無可、不可，混俗和光。且道：憑甚得到與麼田地？褌無口，褲無襠。」</p>
<p>晚參。問：「『十方同聚會，箇箇學無為，此是選佛場，心空及第歸』，龐居士恁麼道，還有為人處也無？」師云：「有。」進云：「畢竟在那一句？」師云：「龐公在你腳底。」進云：「如何是十方同聚會？」師云：「面面相覷。」進云：「如何是箇箇學無為？」師云：「只你閒。」進云：「如何是選佛場？」師云：「橫亙十方。」進云：「如何是心空及第歸？」師云：「你是孫山外人。」進云：「只如大覺今日十方聚會、選佛場開，畢竟有何祥瑞？」師云：「瞻之仰之。」</p>
<p>問：「德山晚參不答話，未知大覺意如何？」師云：「卻許答話。」進云：「雲門大師有三句，還許學人請益也無？」師云：「念得清楚來。」「如何是函蓋乾坤句？」師云：「日炤千門。」「如何是隨波逐浪句？」師云：「前谿水急。」「如何是截斷眾流句？」師云：「合取狗口。」進云：「三句<span class='corr'>已</span>蒙師指示，向上宗乘是如何？」師云：「炙背可以獻天子。」</p>
<p>問：「多子塔前全正令，師今登座有何施？」師云：「胡餅。」進云：「覿面相承，阿誰不薦？」師云：「胡餅討汁。」乃云：「十方無壁落，四面亦無門，因甚釋迦老子又道：『惟有一門，而復狹小，可以出得。』頻呼小玉元無事，祇要檀郎認得聲。」</p>
<p>因雪上堂。問：「耿耿寒空即不問，雪月交輝事若何？」師云：「日出後看取。」進云：「正恁麼時，還有過也無？」師云：「罪犯彌天。」進云：「謝師指示。」師云：「羅公炤鏡。」進云：「處處清風襲人面，家家門首月團圓。」師云：「猶有向隅人。」</p>
<p>問：「雪覆千峰，因甚孤峰不白？」師云：「壺中別有天。」進云：「三界無安一火宅，因甚大地雪漫漫？」師云：「出頭天外看。」進云：「雪山白浪，碧海青蓮。」師云：「添得闍黎眼裏華。」進云：「浪裏波濤浪裏淨，不是知音人不知。」師云：「只知渡水，不覺泥深。」</p>
<p>問：「水底有天藏世界，潭中無物映山河時如何？」師云：「認影迷頭漢。」乃云：「前日清寥寥，昨宵白滴滴，山山樹樹結瓊瑤，大地山河成一色。有者便道『普賢瑞象騰輝』、有者便道『迦葉門風漏洩』，無奈今朝日出，瓦解冰消，全無巴鼻，一似一似。一似箇甚麼？一似禪和子底琉璃架子，一時倒折。」</p>
<p>冬至，小參。「明頭合，暗頭合，明暗雙雙箇時節，英雄豈逐四時推？意氣不資造化力。慈明揭牓，僧堂虛空，塗墨洞山，掇退果卓，和氣盡失。休，休。五湖煙景有誰爭？自是不歸歸便得。」</p>
<p>上堂。問：「靈山涅槃心，少室西來意，大覺棒下無生忍，未審是同還是別？」師云：「從來不畜閒家具。」進云：「十方婆伽梵，一路涅槃門。」師云：「路頭在什麼處？」進云：「和尚還了學人青州布衫錢，然後學人還和尚鎮州蘿蔔價。」師云：「路頭也不識。」進云：「書雲一曲又如何？」師云：「不遇知音者，徒勞話歲寒。」</p>
<p>問：「有物先天地，無形本寂寥，能為萬象主，不逐四時凋。如何是有物先天地？」師豎拂子，云：「還見麼？」「如何是無形本寂寥？」師放下拂子，云：「喚作拂子即不中。」「如何是能為萬象主？」師便打。「如何是不逐四時凋？」師云：「頂門擊碎，永劫莫忘。」進云：「恁麼則天上有星皆拱北，人間無水不朝東。」師云：「引不著。」</p>
<p>問：「古人道：『佛來也打，魔來也打。』學人即今禮拜和尚，是佛？是魔？」師云：「未有喫棒分在。」進云：「實際理地，一物不存，喚什麼人作魔？佛？」師云：「情知你不識痛癢。」進云：「棒頭有眼明如日，要識真金火裏看。」師云：「鸚鵡卻能言。」</p>
<p>問：「秋去冬來，寒暑陵奪，還是暑能奪寒？寒能奪暑？」師云：「誤吞弓影卻成蛇。」進云：「門外山河秀，菴中坐寂寥。」師云：「口冷心頭熱。」</p>
<p>問：「斬新條令即不問，如何是和尚家風？」師云：「吹來對面寒。」進云：「學人即不然。」師云：「你試說山僧家風看。」進云：「等閒拈出還丹粒，燒盡人間藥汞禪。」師云：「山僧沒者閒氣力。」乃云：「君子道長，仲尼之後無仲尼；小人道消，盧杞之後有盧杞。爭奈何？爭奈何？忙忙世事擿如梭，白日易催人漸老，朱顏能得幾時過？惜蹉跎，莫蹉跎，磁石引鐵，兔不離窩。不見陽回大地不改元初，枯椿華發香透藤蘿。阿呵呵！好大哥。」</p>
<p>晚參。「昨日夜叉頭，今朝菩薩面，菩薩與夜叉，不隔一條線。譬如鏡中華、水中月，月無炤水之心、鏡無含華之意。屠子立地成佛，不名性燥；良馬見鞭而行，<span class='corr'>已</span>屬鈍根。有等小根劣子、毛道凡夫，自信不及，平地生疑時如何？好人不肯做，只要窌裏坐。」</p>
<p>晚參。問：「方以類聚，物以群分，因甚選佛場中龍蛇混雜、凡聖同居？」師云：「天高群象正，海闊百川朝。」乃云：「大覺無狀村夫，一些長處全無，不是華劈桼桶便，買趙氏葫蘆。要者，全然不采；退者，兩手招呼。招呼招呼，葫蘆葫蘆，其中是甚麼藥？汝但劈破葫蘆。」</p>
<p>上堂。問：「法幢肇建，祖令當行，正恁麼時如何舉唱？」師云：「山僧今日傷風。」進云：「昔日普眼因甚不見普賢。」師云：「誰名普眼？誰是普賢？」</p>
<p>問：「祖師直指人心，見性成佛。大覺門下，未審如何？」師云：「龜毛拂子長一丈。」進云：「天下宗風與和尚宗風，是同？是別？」師云：「姑蘇綾絹盡屬諸方。」乃云：「昨日三十，今朝初一，明眼衲僧，鼻孔打失？不打失？」卓拄杖，云：「釋迦老子來也，報道：『吾有正法眼藏涅槃玅心，付與摩訶大迦葉。』」擿下拄杖，云：「呵呵！一場狼藉。」</p>
<p>說戒，上堂。問：「濟北宗風即不問，光明寶戒請師宣。」師云：「戒香、慧香、解脫香。」進云：「昔日盧行者即黃梅於糟廠持來，高沙彌不登壇而便名具足，還是神通玅用？法爾如然？」師云：「撞著從前自家底。」進云：「今朝毗尼普施，未審壇上諸師是戒邪？衲子衣缽是戒邪？」師云：「東家點燈，西家暗坐。」進云：「恁麼則自從盧老收歸後，須信人人總有之。」師云：「頂戴奉行。」乃云：「大庾嶺頭提不起底兩手分付，雞足峰前等箇人底盡底傳持，既盡底傳持，復兩手分付，則彼彼男子、各各丈夫，何必承稟釋迦、讓美彌勒？快騎駿馬，先逢得意之春，驟步高樓，頓窮千里之目，豈非寒儒脫窶、平地登僊者哉？其或未然，富貴故鄉歸不得，夜行衣錦待如何？」</p>
<p>成道，上堂。問：「金剛寶戒，少刻圓成，悟道睹星，乞師指示。」師云：「良馬<span class='corr'>已</span>窺鞭影去。」進云：「黃面老瞿曇得什麼消息，便道：『奇哉，眾生具有如來智慧德相。』又且眾生本來清淨，何故更有妄想執著？」師云：「阿難猶立世尊前。」進云：「如來德相從何而證？」師打云：「向你頂門裏證。」進云：「《圓覺經》云：『成道亦無得，本性圓滿故。』此理如何？」師云：「五九盡日始逢春。」進云：「卷盡白雲歸洞府，一輪紅日挂山河。」師云：「酒畔乞兒。」乃云：「臘月初八，釋迦眼錯，帶累兒孫，胡斟亂酌。喫紅糟底，膽大心麤；喫雞羹底，通身疑著。看來總與十三，免被旁觀，咀嚼、不咀嚼，出群須是撩天鶻。」喝一喝。</p>
<p>上堂。問：「臨濟大師有賓主句，還許學人請益也無？」師云：「快打魚子念將來。」「如何是賓中賓？」師云：「悅眾魚槌子。」「如何是賓中主？」師云：「朝念楞嚴夜施食。」「如何是主中賓？」師云：「你是山僧悅眾。」「如何是主中主？」師云：「炤顧頂門轟霹靂。」進云：「賓主<span class='corr'>已</span>蒙師指示，格外全提更若何？」師云：「鐵鷂過新羅。」</p>
<p>問：「滿座風生湖海客，願聞一曲萬年歡。」師云：「石人無耳朵。」進云：「如何是和尚為人處？」師云：「木馬痛加鞭。」進云：「好看太白峰頭月，閃爍青齊萬古寒。」師云：「不炤覆盆人。」進云：「祇如臨濟大師有四料簡，如何是奪人不奪境？」師云：「見月休觀指。」「如何是奪境不奪人？」師云：「歸家罷問程。」「如何是人境俱奪？」師云：「船子和尚。」「如<span class='corr'>何</span>是人境俱不奪？」師云：「打地禪師。」進云：「昔日臨濟，今朝和尚。」師云：「你道山僧鼻孔在甚麼處？」進云：「捏住將來沒半邊。」師云：「摸索不著。」</p>
<p>問：「古佛說法、歷祖傳心，未審大覺有何言句？」師云：「開口見膽。」進云：「不是心、不是佛、不是物，又作麼生垂示？」師云：「好曲不重唱。」進云：「和尚與古人，是同？是別？」師云：「你自理會去。」進云：「是同，各家語句歷然；是別，此事豈有二邪？畢竟合作麼生？」師云：「黃<span class='corr'>粱</span>夢破知天曉。」進云：「恁麼則追風木馬空中吼，逐浪泥牛海底行。」師云：「依然寱語不少。」</p>
<p>問：「日中、夢中俱能作主，正當睡著無夢無想時，主人公為甚不知落處？」師云：「胡天雪厭玉麒麟。」乃云：「待要說心說性，好便好，祇是不脫座主氣；待要行棒行喝，好便好，只是不脫禪師氣。除此二途，如何指示？達磨師不是祖。」</p>
<p>晚參。問：「學人者一點，在天地<span class='corr'>已</span>前？天地<span class='corr'>已</span>後？」師云：「是那一點？」僧擬議，師云：「了。」乃舉：「玄沙示眾云：『盡大地都來是一顆明珠。』時有僧問：『盡大地既是一顆明珠，因甚學人不識？』沙云：『全體是珠，更教誰識？』僧云：『雖然全體是珠，爭奈學人不識？』沙云：『問取汝眼。』」師云：「者福建子，生平一條鐵脊，到者裏和身折到。若論此珠，不但此僧不識，敢保玄沙未徹。何故？民可使由之，不可使知之。人莫不飲食也，鮮能知味也。山東地面，除卻小米子飯，其餘都是麵，湯麵、餅麵、饃饃麵、䭔子麵，曾聞一飽忘百饑，其奈諸人太無猒。」</p>
<p>晚參。問：「昨晚簷廡熾然火起，眾皆驚疑莫測，未審是何宗旨？」師云：「喚起睡中人。」進云：「灰飛煙滅，火光在甚麼處？」師云：「穿過髑髏。」進云：「辨的不須縣白澤，森羅何處避菱華？」師云：「知即得。」</p>
<p>問：「有問有答，孤負己靈；舉古舉今，埋沒先聖。除此二途，如何指示？」師云：「一箭過西天。」進云：「恁麼則無影樹頭撐明月，不萌枝上舞清風。」師云：「三歲嬰兒先學走。」乃云：「嚼飯餵嬰兒，把手復與杖，權作死馬醫，究竟不成樣。不如鉗口過殘冬，和氣丹田留自養。」復舉：「長沙和尚示眾云：『我若舉唱宗乘，法堂前艸深一丈。』」師云：「何止艸深一丈？山僧若舉唱宗乘，直得盡大地人謗訕不<span class='corr'>已</span>。然雖如是，不入驚人浪，難尋稱意魚。」</p>
<p>晚參。「萬物無過出處好，福州橄欖兩頭尖，味又慳，皮又老，算來何似青州棗？遠取不如近得宜，到口甜時卻又飽。問諸人，好不好？莫教箇箇囫圇吞，引得山僧肚皮好笑又好惱。」</p>
<p>晚參。「年窮歲盡，大雪封門，倉無剩穀，廚少積薪。監院叫苦，副寺酸心，知賓眉蹙，直歲眼瞠。諸行者零零落落，禪和子冷冷清清，惟有山僧東行西步，對景高吟。吟箇甚麼？君子憂道不憂貧。」復舉：「僧問古德：『年窮歲盡時如何？』德云：『東村王老夜燒錢。』」師頌云：「有例不可缺，無例不可起，王老夜燒錢，無佛法道理。」</p>
<p>除夕，小參。問：「今宵臘月盡，明朝日又新，嶺上梅華放，門前柳眼青。如何是送舊迎新句？」師云：「百囀黃鶯舌。」進云：「如何是舊年尾？」師云：「柏子香消燭影紅。」進云：「如何是新年頭？」師云：「疏鐘聲答月樓鼓。」進云：「新舊交際時如何？」師云：「煙華<span class='corr'>已</span>作青春意，霜雪偏尋舊客鬚。」進云：「不涉新舊一句又作麼生？」師云：「梅華應可折，惜為雪中看。」進云：「學人即不然。」師云：「你試亂統看。」進云：「但自無心於萬物，何妨萬物常圍遶？」師云：「引不著。」</p>
<p>問：「一陽<span class='corr'>已</span>動，萬物發生。一陽未動時如何？」師云：「小盡二十九。」進云：「且喜寒嵒枯木秀，梅華幾點送春歸。」師云：「看到梅華春已遲。」進云：「爭奈除夕家家然火苣，候春處處獻椒茗？」師云：「俗氣不除。」</p>
<p>問：「年窮歲盡，貧富一般忙；送舊迎新，僧俗同條例。正恁麼時如何舉唱？」師云：「儺翁儺母舞當陽。」進云：「恁麼則天上年光回北斗，人間春發向南枝。」師云：「且應箇時節。」進云：「活剝泥牛誇先德，歲分大覺更如何？」師云：「山僧不打者鼓笛。」進云：「學人禮拜和尚去也。」師云：「也好一場筵席。」</p>
<p>問：「欲識佛性義，當觀時節因緣。即今是甚麼時節？」師云：「臘月三十夜。」進云：「歲盡年窮日，死生交謝時，未審如何逃得出？」師云：「緩行快步。」進云：「恁麼則人人腳跟蹋地，箇箇頭頂青天去也。」師云：「虛空猒殺你。」</p>
<p>問：「殘年過去，新正未來，正恁麼時，如何指示？」師云：「拄杖今日未開封。」進云：「識得一，萬事畢，將甚麼作一？」師云：「者是鐵如意。」進云：「二由一有，一亦莫守，又作麼生？」師云：「者如意隨山僧指使能便。」</p>
<p>問：「臘盡年窮即不問，閟門打睡事如何？」師云：「你是堂中悅眾。」進云：「一聲爆竹轟天地，驚動人間艸木知。」師云：「魚子打得恁麼響。」進云：「昔日有問趙州：『一物不將來時如何？』州云：『放下著。』且道者老漢還有佛法也無？」師云：「有。」進云：「僧曰：『一物不將來，放下箇甚麼？』州云：『放不下，擔將去。』是何心行？」師云：「是者般心行。」進云：「春眠不覺曉，處處聞啼鳥。」師云：「者瞌睡漢。」乃云：「今日臘月三十日也，古人喻此事如欠人債相似。若是<span class='corr'>已</span>曾還過債底人，臘月三十日到來，自然寬腸大肚暢飲歡呼；若是不曾還過債底人，臘月三十日到來，未免抑抑逼逼下氣<span class='corr'>低</span>眉。祇如禪和家債又作麼生還？莫是尋經討論還得麼？莫是修禪入定還得麼？莫是明心見性還得麼？莫是成佛作祖還得麼？若恁麼，祇是伶俜乞丐之子，那能還得債來？不見古者道：道遠乎哉，觸事而真；聖遠乎哉，體之即神。即今休去便休去，若覓了時無了時。」復舉：「龐居士一日云：『難難難，十石油麻樹上攤。』龐婆應聲云：『易易易，百艸頭邊祖師意。』靈炤女云：『也不難、也不易，饑來喫飯困來睡。』」</p>
<p>師云：「三箇俗漢，各各好與三十拄杖。何故？者是甚麼所在，說難、說易？即今還有出得難易者麼？」良久，云：「設有，也是臘月扇子。」</p>
<p>歲旦，上堂。問：「三陽開泰，萬物生輝，北洋水淼，依舊東歸。正當恁麼時，喚甚麼作新年？」師云：「天無二日。」進云：「悟了還同未悟時，依然不改舊行履，未審是甚麼人境界？」師云：「民無二王。」進云：「蹋破寒雲千嶽秀，和風纔動百華香。」師云：「家家門外透長安。」</p>
<p>問：「庭際嫩條抽玉葉，嵒前枯木糝銀華，封疆不改還依舊，新春正令請師宣。」師云：「東君須仔細，遍地發萌芽。」進云：「如何是新春境？」師云：「曉風吹綻隔年枝。」進云：「如何是境中人？」師云：「不可白日謾你去也。」進云：「人境交加時如何？」師云：「逆行順行天莫測。」進云：「除卻人境一句又作麼生道？」師云：「大禹惜陰，周公待旦。」</p>
<p>問：「毗盧頂上、迦葉門前，有何商量？」師云：「兩重公案。」進云：「眼蓋乾坤，口吞佛祖時如何？」師云：「我者裏不貴。」進云：「大覺門下，直指人心，見性成佛，如何直指？」師云：「莫謗大覺好。」</p>
<p>問：「天得以清，地得以寧，君王得以平治天下，未審衲僧得箇甚麼以脫塵瀟灑？」師云：「天無四壁。」進云：「如何是元旦佛法？」師云：「春入萬年枝。」進云：「祝延一句又作麼生？」師云：「皇帝萬萬歲。」</p>
<p>問：「王登寶殿，野老謳歌，太平一句，請師速道。」師云：「五日風，十日雨。」進云：「如何是金佛不度爐？」師云：「<span class='corr'>入</span>火則鎔。」進云：「如何是木佛不度火？」師云：「一燒便了。」進云：「如何是泥佛不度水？」師云：「沒頭浸殺。」進云：「真佛聻？學人禮拜去也。」師云：「錯。」</p>
<p>問：「佛真法身猶若虛空，如何是法身體？」師云：「寬廓非外，寂寥非內。」進云：「頭頭華藏界，步步釋迦尊，如何是法身用？」師云：「東涌西沒，南涌北沒。」進云：「體用雙彰時如何？」師云：「頭頭垂示處，仔細好生觀。」進云：「箇中消息蒙師指，慶遇春朝事若何？」師云：「露柱頂冠，燈籠束帶。」乃云：「第一句薦得，堪與佛祖為師；第二句薦得，堪與人天為師；第三句薦得，自救不了。諸仁得第二句，諸祖得第三句，作麼生是第一句？元正啟祚，萬物咸亨。」</p>
<p>上堂。問：「嶺梅笑雪，就中幾箇知音？大地回春，萬木齊舒青眼。昔日世尊降生，今朝和尚壽誕，且道：是同？是別？」師云：「虛空莫釘橛。」進云：「世尊纔出母胎，便能指天指地，雲門卻道：『我當時若見，一棒打殺與狗子喫。』未審過在甚麼處？」師云：「赤眼撞著火柴頭。」進云：「大覺門下忽有惡手腳漢來，和尚如何回避？」師云：「山僧退身有分。」僧擬進語，師打云：「果然不是玉，是玉也稱奇。」</p>
<p>問：「淨法界身本無出沒，大悲願力示現受生。既無出沒，作麼生受生？」師云：「初三初四月如鉤。」進云：「如何是和尚乘願再來事？」師云：「為你打鼓陞堂。」進云：「鐵棒開彰三要印，縱橫殺活利群生。」師云：「八華毬子上，不用繡紅旂。」</p>
<p>問：「鳥啼砂磧，梅放嶺巔，未離兜率，早降人間。撾鼓陞堂即不問，良辰慶贊請師宣。」師云：「有眼皆見。」進云：「威音那畔、空王劫前，如何是未生時面目？」師云：「眉橫鼻直。」進云：「巍巍端坐普光殿，萬指圍遶法中王，如何是<span class='corr'>已</span>生時面目？」師云：「鼻直眉橫。」進云：「敢問和尚：據甚麼令得恁麼行？」師云：「火官頭上風車子。」乃云：「諸供養中，法供養最。」以拂子指云：「前雲門、後馬驛，左白洋、右西嶺，湛湛山明水秀，澄澄滿目風光，山僧和盤拓出，供養諸人了也。設有人道：『和尚不得將境示人。』大覺今日失利。」復舉：「僧問鏡清禪師：『新年頭還有佛法也無？』鏡云：『有。』僧云：『如何是新年頭佛法？』鏡云：『元正啟祚，萬物咸亨。』僧云：『謝師答話。』鏡云：『鏡清今日失利。』又，僧問明教寬云：『新年頭還有佛法也無？』寬云：『無。』僧云：『日日是好日，年年是好年，為甚卻無？』寬云：『張公喫酒李公醉。』僧云：『老老大大，龍頭蛇尾。』寬云：『明教今日失利。』」師云：「一人道有、一人道無，二俱失利，膽大心麤。大覺有三十拄杖，一時發付。且道：在鏡清分上？明教分上？二僧分上？若簡點得出，可與古人把手同行；其或未然，更為頌出：有利、無利，不離行市；明教、鏡清，小兒子戲。新年佛法，百無禁忌，唵吒吒諦，諦都都諦。」</p>
<p>晚參。問：「斬新日月，方外乾坤，信手劈開，阿誰境界？」師云：「是你底境界。」進云：「東風晴卷千品雪，萬國江山入畫圖。」師云：「且緩緩。」</p>
<p>問：「流水下山非有意，片雲歸洞本無心。如何是無心一句？」師云：「印版上打將來。」乃云：「心隨萬境轉，轉處實能幽，隨流認得性，無喜亦無憂。作麼生是諸人隨流得性？」良久，云：「馬上相逢無紙筆，憑君傳語報平安。」</p>
<p>立春，上堂。問：「淑氣流芳，陽春布德，不隨時變、不逐境遷一句，乞師舉揚。」師云：「大地撮來無硬土。」進云：「古人拈一莖艸說無邊春，未審大覺指甚麼為春？」師云：「放憨作麼？」進云：「春色無高下，華枝有短長。如何是春色？」師云：「盲人那得見？」</p>
<p>問：「新春佳境，六出飛華，格外之機，請師拈出。」師云：「貓兒打筋斗。」進云：「既是菩提本無樹，因甚一華開五葉？」師云：「春風吹轉律筒灰。」進云：「恁麼則春色滿園關不住，一枝紅杏出牆來。」師云：「引得太早生。」</p>
<p>問：「凍開北岸，華發南枝，正恁麼時撾鼓陞堂，未審商量箇甚麼？」師云：「春宵一刻值千金。」進云：「言前薦得<span class='corr'>已</span>是落二落三，那堪曲彔木上東語西話？」師云：「喚作語話，入地獄如箭。」進云：「依經解義，三世佛冤；離經一字，即同魔說。和尚如何道得？」師打云：「只要你識痛癢。」進云：「蹋破寒雲千嶽秀，放開梅柳萬家春。」師云：「座主見解。」</p>
<p>問：「春風浩浩，東園桃李爭鮮；春雨濛濛，南隄梅柳滋秀。為作佛法商量邪？抑作世諦流布邪？」師云：「一任顛倒。」進云：「祇如燕語鶯啼又作麼生？」師云：「家家門前觀世音。」進云：「恁麼則等閒識得東風面，萬紫千紅總是春。」師云：「朱文公來也。」乃云：「過去諸如來，斯門<span class='corr'>已</span>成就，卻似真箇；現在諸菩薩，今各入圓明，錯下名言。未來修學人，當依如是法，且莫教壞人家男女。還會麼？一聲雞報五更鐘，何人不坐春風裏？」</p>
<p>晚參。「纔過春朝，又近燈節，天朗氣清，燈輝月白，好事堆堆疊疊，全彰本有風光，揭露諸人巴鼻。如不會，更重說。」以如意東西指云：「汝眉得恁麼麤，汝口得恁麼闊。」復云：「隔。」</p>
<p>元宵，上堂。問：「燈月交輝，喧闐萬戶，應時及節，佇聽洪音。」師云：「有意氣時添意氣。」進云：「橫抱沒絃琴，請師操一曲。」師云：「不是知音者。」進云：「果然韻震青霄。」師云：「聾人那得聞？」進云：「爭奈宮商不犯？」師云：「鷂子<span class='corr'>已</span>穿雲。」進云：「不用頻頻舉，須知闇裏驚。」師云：「半夜熱螢火。」</p>
<p>問：「一輪皓月長空炤，寶炬家家烈燄燒，為是神通玅用？為是法爾如然？」師云：「我見燈明佛，本光瑞如此。」進云：「譬如闇室，一燈能破。如何是一燈？」師云：「雲峰造底。」進云：「燈燈續燄事如何？」師云：「金吾不禁，玉漏初傳。」</p>
<p>問：「燈月交光處處輝，太平景象請師說。」師云：「大好一聯詩。」進云：「古人道：『一燈能續百千燈。』如何是能續底燈？」師云：「用力添油。」進云：「又道：『我當時如在燈影裏行相似。』離卻燈影，向甚麼處安身立命？」師云：「青天白日。」</p>
<p>問：「承古有言：『不見一法即如來，是則名為觀自在。』如何是自在底事？」師云：「你連日做燈忙。」乃卓拄杖，云：「我見燈明佛，本光瑞如此，晝是日光，夜是月光，室內是燈光，甚麼處是本光？」驀喚大眾，眾舉首，師云：「待山僧別有會處來向汝說。」</p>
<p>復舉：「東坡居士問蔣山佛慧泉禪師：『如何是智海之燈？』泉說頌曰：『指出明明是甚麼？舉頭鷂子穿雲過，從來者碗最希奇，解問燈人能幾箇？』大小蔣山擔版見解，設有人問大覺：『如何是智海之燈？』但向它道：『風吹不滅，雨打不溼，夜夜元宵，朝朝佳節。』」</p>
<p>解冬，小參。「慚媿與諸人共住一冬，山僧從無一字到諸人分上，諸人分上亦不曾受山僧一字教誨。尋常總有一言半句，盡是家常說話。來朝罷爐，東去西去，它時後日，莫道大覺不為人好。」復舉：「黃檗禪師上堂，云：『汝等諸人盡是噇酒糟漢，還知大唐國裏無禪師麼？』時有僧問：『諸方尊宿匡徒領眾又作麼生？』黃檗云『不道無禪，只是無師。』諸人還會黃檗意不？如或未會，一任東行西行；若也會得，切不得離我者裏。」</p>
<p>上堂。問：「本無有結，云何名解？」師云：「人貧智短。」進云：「一輪皎潔，何曾彼此之分？萬古長空，寧受煙雲之蔽。」師云：「猶隔須彌在。」進云：「不二門開，放出泥牛耕夜月；大千界展，嘶回木馬驟清風。」師云：「一聯又一聯」</p>
<p>問：「有結有解祖庭邊事，無結無解甚麼邊事？」師打云：「是你髑髏邊事。」進云：「一期九十日內，未審是誰克證？」師云：「不快桼桶。」進云：「即如龍女當下成佛，為是自性宗通？為是師承秉受？」師云：「不是自性宗通，亦非師承秉受。」進云：「善財既是一期取辦，何故又經一百一十餘城？」師云：「須知遠煙浪，別有好商量。」</p>
<p>問：「向上宗乘即不問，覿面相逢事若何？」師云：「腳跟下泥深三尺。」進云：「如何是正眼？」師云：「著你不得。」進云：「者是甚麼所在？」師連棒打退。</p>
<p>問：「把住則乾坤失色，放行則瓦礫生輝，即今把住是？放行是？」師云：「水面按葫蘆。」進云：「祇如不結不解又作麼生？」師云：「瞌睡作麼？」進云：「向上一路，千聖不傳。如何是不傳之旨？」師云：「山僧卻不謾你。」進云：「善用點鐵成金手，滴水興波浪潑天。」師云：「你純是頑鐵在。」僧喝，師云：「好響鐵。」</p>
<p>問：「制解今朝即不問，威音那畔事如何？」師云：「你適纔從堂裏來。」進云：「白雲消散盡，明月一輪圓，曹山三墮，請師拈出。」師云：「不拈出。」進云：「為甚麼不拈出？」師云：「村農何必問朝堂？」乃云：「春山青，春水碧，鶯有聲，鵑有舌。臺山路上寒山子，東行西行；芳艸渡頭水牯牛，左觸右觸。幸然天朗風清，全無荊棘，我有一條楖栗，贈與諸人作別。」擿下拄杖，云：「扶過斷橋，伴歸明月。」</p>
<p>晚參。舉：「昔有二僧論風旛義，一曰風動、一曰旛動，議論不<span class='corr'>已</span>。時遇六祖，謂曰：『不是風動、不是旛動，是仁者心動。』」師云：「大小祖師惡口，拶著便說心、說性。若是風旛話，非但二僧會不得，敢保祖師也未徹在。大覺今日為你分明剖露：不是風動、不是旛動、不是心動。道得出身句，合受人天供。」</p>

<p class='juan'>天岸昇禪師語錄卷第二</p></div>
</div><!-- end of div[@id='body'] -->
</body></html>