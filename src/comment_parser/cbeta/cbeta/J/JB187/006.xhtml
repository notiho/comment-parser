<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu9' />
<p class='juan'>天岸昇禪師語錄卷第六</p><p class="byline">侍者一誠記錄</p><p class="head1">住青州大覺禪院語錄</p>
<p>上堂。「鬥鬥湊湊，打算不就。」擿拄杖，云：「無孔鐵錘是大神咒。」</p>
<p>明心請上堂。問：「打鼓陞堂即不問，西來的的意如何？」師云：「露柱笑你。」進云：「蹋破艸鞋無覓處，得來全不費工夫。」師云：「燈籠笑你。」進云：「笑我者是我知音。」師云：「面皮一尺。」</p>
<p>問：「皓月當空，無所不炤，因甚不鑒覆盆之下？」師云：「灼然不借它人力。」進云：「如是則爍破乾坤去也。」師云：「你眼何在？」僧禮拜，師云：「暗。」</p>
<p>問：「五色雲中師子子，直下翻身事若何？」師云：「差異眾生，速須迴步。」進云：「更向前一步是何如？」師云：「穿卻你鼻孔。」進云：「有鼻孔被和尚穿，無鼻孔，和尚穿過甚麼？」師云：「金毛變作兔。」</p>
<p>問：「你我燒作一堆灰，向那裏相見？」師云：「頭上黑漫漫，腳下黑漫漫。」進云：「炤天炤地去也。」師云：「且炤取自己。」</p>
<p>問：「從上佛祖向甚麼處安身立命？」師云：「鎮州出大蘿蔔頭。」</p>
<p>問：「大事未明時如何？」師云：「屈。」進云：「大事已明時如何？」師云：「屈。」進云：「將此身心奉塵剎，是則名為報佛恩。」師云：「且緩緩。」乃云：「衲僧家須要明心見性。心無形相，如何明得？如來大師道：『無無明亦無無明盡。』祖師道：『但莫憎愛，洞然明白。』如來怕無明、祖師怕憎愛，要得明心，總未得在。大覺敢道：無明明之父，憎愛明之母，識你父、見你母，一任兒子們憎憎愛愛，有什麼礙？無明亙天有什麼過？見得麼？識得麼？見得、識得，洞然明白；見不得、識不得，只管長連床上喫粥喫飯。異日家親作祟，莫言不道。」喝一喝。</p>
<p>晚參。問：「虛空有體須親證，虛空體作麼生證？」師云：「風吹大埜。」乃云：「臨濟殺佛殺祖、德山呵佛罵祖，祖宗氣宇如王，後代兒孫抱頭鼠竊，東竊西竊，竊得些饞羹餿飯，自謂獨得，大似鴟梟嚇鳳凰，鳳凰笑不歇。倒不如三家村裏鬍張三暗中摸索，一朝摸著舊笊籬，細看卻是破木杓。」喝一喝。</p>
<p>晚參。「昨日晴，今日雨，那箇是本來天？若道晴的是，不合今日雨；若道雨的是，不合昨日晴。多少人雲霧裏作活計，便認雲霧為天。及至太陽溢目現前，雲霧瓦解冰消。又有人便道：『澄清絕點，即此是本來天。』怎奈古人道：『萬里無雲，青天也須喫棒。衲僧家須辦明緇素始得。』還緇素得麼？若緇素得，通天有路；緇素不得，入地無門。」喝一喝。</p>
<p>于副使請上堂。「佛法根源，非正信妙智不能悟入；祖師關捩，非大悲重願何以開通？悲重則願力弘深，信正則智光朗耀。智光朗耀，如日輪之處于萬方；願力弘深，同虛空之含于眾象。虛空含于眾象，于諸境界不生逆順；日輪處于萬方，于諸高下平等悉周。所以道：大人得大見、大智得大用，直得風行艸偃、玉轉珠迴，有權有實、能卷能舒，殺活臨時、縱奪自在。且道：憑甚得到與麼田地？」乃喝一喝，云：「莫怪從前多意氣，它家曾謁聖明君。」</p>
<p>上堂。問：「昨晚有一公案，請和尚拈出。」師云：「你向那裏瞌睡來？」進云：「恁麼則不費和尚手腳也。」師云：「直須整頓。」僧喝，師便打。</p>
<p>問：「背覺合塵即不問，背塵合覺時如何？」師云：「無端，無端。」僧擬議，師便打，乃云：「錘大鐘，擊大鼓，長老既陞堂，諸仁齊鼓舞。滿眼聲色時，見聞沒可睹，於此見如來，依舊如聾瞽。莫聾瞽，李廣當年射石虎。」</p>
<p>晚參。「盡大地是沙門一隻眼，佛佛出世在者眼睛裏、祖祖相承在者眼睛裏、天下老和尚說黃道白在者眼睛裏，百億須彌盧在者眼裏[跳-兆+孛]跳、無邊香水海在者眼裏騰波，佛國天堂出不得者眼睛、三塗地獄壞不得者眼睛。若識得者眼睛，要見無邊剎境自它不隔於豪端，十世古今始終不離於當念，有什麼難？若不識者眼睛，可謂有眼如盲。還識眼睛麼？」遂連叩齒，云：「不合攃沙攃土。」</p>
<p>上堂。「昔日僧問雲門：『如何是佛？』門云：『乾矢橛。』者僧沒興，無端上門上戶討得一場骯髒熱悶。又，僧問洞山：『如何是佛？』山云：『麻三斤。』者僧悔氣，本來灑灑落落，自亡討得麻纏紙裹。大眾！沿家覓佛終無所得。設有問大覺：『如何是佛？』驀觜便摑。驀觜摑，瞥不瞥？更如何？掘掘。掘箇什麼？諸方火葬，此地活埋。」</p>
<p>晚參。問：「自是不歸歸便得，且道得箇什麼？」師云：「鴈過留聲。」進云：「不留聲時如何？」師云：「投子道的。」僧喝，師便打，乃云：「凡為善知識者，須要與人解粘去縛、拔楔抽釘，驅耕夫之牛、奪饑人之食。大覺尋常不用者般手腳，只用一拳。」</p>
<p>乃豎拳，云：「一拳拳倒黃鶴樓，一腳踢翻鸚鵡洲，有意氣時添意氣，不風流處也風流。設有人道：『者是古人的，如何是大覺的？』但向它道：『堪恨古人無道理，預先偷我一聯詩。』」</p>
<p>上堂。「撞鐘撞著老僧心。」以拄杖擊禪床，云：「不可不打著老僧心也。因甚諸天恐怖，迦葉攢眉？」乃合掌云：「雙林樹下。」</p>
<p>晚參。「設有一魔王化作釋迦老子來至僧堂，若道是釋迦老子，卻是魔王；道是魔王，又是釋迦老子。如何發付即得？」自云：「雙破。」復云：「佛是魔王做，魔王是佛做，把火炤面皮，魔佛一時破。破佛魔，無處所，翻身鷂子過新羅，傳語嵩山破灶墮。」</p>
<p>上堂。「堪恨祖師沒舉止，燈心皁角盡情使，剛剛遺下死貓頭，拋來擿去無人理。有人理，滯貨一朝脫向你。」</p>
<p>上堂。「昔日楊岐和尚道：『薄福住楊岐，年來氣力衰，寒風凋敗葉，猶喜故人歸。囉囉哩，拈上死柴頭，且向無煙火。』」師云：「好便好，只覺太殺寒酸些。大覺則不然，頻年住大覺，拄杖活卓卓，當午日輪紅，人歸已如昨。莫莫莫，柴火一些無，真風自寥廓。」</p>
<p>晚參。「月明星稀，烏鵲南飛，釋迦空著惱，彌勒笑嘻嘻。笑又笑箇什麼？惱又惱箇什麼？傷嗟曹孟德，被困大江西。」</p>
<p>晚參。「俊的太殺俊、俏的太殺俏，獃的十分獃、鈍的十分鈍。祇如不俊、不俏，不獃、不鈍的是什麼人？堪嗟楚下鍾離昧。」</p>
<p>晚參。「生從何來？玄關擊不開。死從何去？鐵蛇橫古路。正當恁麼時，來無路、去無路，作麼生道得箇出身句子？若道不得，謾說穆陵山勢嶮，前途更有最高峰。」</p>
<p>晚參。「應緣而化物，方便呼為智，不可以智知、不可以識識，總有百千方便法門，此中也著不得。如何？如何？鐵壁，鐵壁。」</p>
<p>晚參。「喜則清風明月，瞋則雨暗雲愁。且道：喜的是？瞋的是？有者便道：『無瞋亦無喜。』者箇喚作北俱盧洲人，不堪共語。還知落處麼？有時瞋、有時喜，或喜、或瞋無定止，<span class='corr'>狂</span>機內有道人身，逆順場中急薦取。」</p>
<p>晚參。「諸人須明本分事好。佛祖言句不是本分事、長老說的不是本分事、諸仁尋常學的解的不是本分事。要識本分事麼？親從宣德門前過，猶向傍人問帝都。」</p>
<p>晚參。「燈是火、水是波，恁麼會，不較多。祇如僧問趙州道：『狗子還有佛性也無？』州云：『無。』是什麼道理？若道不得，燈元不是火，水決不是波。」</p>
<p>上堂。「十五日已前，萬騎追不回；十五日以後，千牛厭不後；正當十五日，森羅拱手，萬象咸聽。且道聽箇什麼？」喝一喝。</p>
<p>上堂。「描也描不成、畫也畫不就，未稱好手。民可使由之、不可使知之，是何言與？大覺拈得一箇古本奇方，要使描就、畫就，諸仁共見共知。古德道：『十方無壁落，四面亦無門。』淨裸裸、赤灑灑，沒可把。描也描就了、畫也畫就了，還知落處麼？若知落處，僧繇退後；不知落處，可謂畫虎畫皮難畫骨，知人知面不知心。」卓拄杖，下座。</p>
<p>晚參。「昔日龐居士道：『心如境亦如，無實亦無虛，有也不管，無亦不拘，不是聖賢，了事凡夫。』大眾！要識龐居士麼？」擿下拄杖，云：「但識取者拄杖。」</p>
<p>冬夜，小參。「天地之道，有陰、有陽，有消、有長。衲僧門下有一片地，無陰、無陽，無消、無長，晝坐夜眠，難背難向，寸步不離，不假思想。因甚諸仁三三兩兩？只為分明極，翻令所得遲。」</p>
<p>晚參。「相逢不得莽鹵，仔細抬頭，炤顧分明，臨濟大龍翻作堂前臥虎，從頭一一按過，驚得山僧舌吐。」</p>
<p>晚參。問：「如何是有？」師云：「雷陳。」「如何是無？」師云：「問取東橋駱道士。」「如何是不有不無？」師云：「騎牛老子出函關。」進云：「除卻三句外，請師直指。」師云：「彼自無瘡，勿傷之也。」乃云：「今晚觀世音菩薩現身鬼王，領眾受食。若喚作菩薩，卻是鬼王；若喚作鬼王，又是菩薩。喚作什麼？即得假名三十二，八十也空聲，佛是空聲、菩薩是空聲、鬼是空聲、山河大地是空聲、艸木叢林是空聲、長老是空聲、闍黎是空聲。」驀喚一僧，僧出禮拜，師打云：「切忌逐色隨聲。」</p>
<p>天童專使刻就青州錄回，上堂。「慈父心縣遊子切，一封書到血滴滴，回皇搵淚不能看。傳家端與時流別，卓卓孤風挽世趨，非常建立人難測。可憐求利覓名徒，怨恨滿天皆反側，骨堆平地起江南，謗言諍口如湯沸。豈有曾參果殺人？投梭三報疑難釋，昭昭慧日能消融。雌黃之口如霜雪，綿密從前斫不開，笑君枉費多般力。大眾要見綿密處麼？」呈語錄，云：「日可冷，月可熱，眾魔不能壞真說。」</p>
<p>晚參。「如來大師道：『無眼、耳、鼻、舌、身、意。』老子道：『器明者之目，杜智者之口，窒聽者之耳，斬巧者之手。』大小二人各成擔板見解。敢問現前諸仁：即今有眼，曾見甚麼？現今有耳，曾聽甚麼？現今有鼻，曾臭甚麼？現今有舌，曾嘗甚麼？現今有身，曾觸甚麼？現今有意，曾想甚麼？現今有口，曾說甚麼？現今有手，曾捉甚麼？於此見得，有眼、有耳、有鼻、有舌、有身、有意、有手、有口，有甚麼過？其或未然，卻被二尊者舌頭瞞卻去也。」卓拄杖，下座。</p>
<p>晚參。「深固幽遠，無人能到，釋迦老子話墮了也。既是無人能到，是什麼人知得深固幽遠？大覺此間不深不固、不幽不遠，卻許諸人親到，但是到者須進大覺門；既進大覺門，須入大覺室；既入大覺室，須明大覺主。阿那箇是大覺主？設有人道：『長老話墮了也。』可謂孝順重生孝順子，忤逆還遭忤逆兒。」</p>
<p>上堂。「從上佛祖皆以毒箭射人，中其毒者得大自在——迦葉中世尊毒箭，射空眉下雙眼；二祖中達磨毒箭，射透心肝五臟；德山中龍潭毒箭，射破千年故紙；臨濟中黃檗毒箭，射透從上百匝千重；大覺中五磊毒箭，射翻空界月輪。其餘盡是依依稀稀、彷彷彿彿，不堪為的。即今莫有堪為的者麼？」擿拄杖，云：「看箭。」</p>
<p>上堂。「山僧昨晚放一隻箭，射汝一群，還有毒發者麼？」良久，云：「鈍殺養由基。」</p>
<p>晚參。「一九二九，相逢不出手。今朝十一月二十有四日，正是一九將畢，風和日暖，不寒不熱，貧者歡欣、富者快活，惟有三老攢眉，憂心不釋，今歲臘不寒，來年人有疾。諸禪德！臘不寒，人有疾，偷心不死終須活。奉勸諸仁：不用作祖成佛，還我死灰淋過來，自然平平貼貼，安家樂業。信得及，一番受用天然別；信不及，記取它年發寒熱。」</p>
<p>晚參。舉：「龐居士參石頭禪師，問曰：『不與萬法為侶者是甚麼人？』頭以手掩其口，士豁然有省。一日，石頭問曰：『子見老僧以來，日用事作麼生？』士曰：『若問日用事，即無開口處。』乃呈偈曰：『日用事無別，唯吾自偶諧，頭頭非取舍，處處沒張乖。朱紫誰為號？丘山絕點埃，神通并妙用，運水及搬柴。』好諸禪德！神通妙用，運水搬柴，來朝普請東莊搬柴，一轉路上泥濘，天寒日短，早去早回，不得說長老無情、執事不婉轉。我等參禪，禪不會；覓心，心不得。摧我東行西行，肩疼腳溼，一日一日蹉跎時節。引得龐公從旁大笑，合掌啾啾唧唧，衲僧門下全無巴鼻。」喝一喝，云：「多知老翁，未許饒舌。」</p>
<p>晚參。「近日禪門有二種禪：一種、河魨禪，一種、蝦蟆禪。何謂河魨禪？河魨水面遊，忽然撞橋柱，橋柱本無心，河魨便納悶。何名蝦蟆禪？蝦蟆遇天雨，叫喚聲如鼓，天雨豈有心？蝦蟆叫：『何苦？何苦？』何苦一味莽鹵？納悶，納悶，自傷己命。會中莫有江南客麼？好報諸公強扎掙。」</p>
<p>晚參。舉：「寶公『雞鳴丑，一顆圓光明<span class='corr'>已</span>久，內外推尋覓總無，境上施為渾大有。』」師云：「境上施為渾大有，張公帽戴李公首，認著依然眼失睛，精靈窟破無妍醜。」</p>
<p>晚參。「始欲不說，眾生無解脫之期；始欲說之，眾生又隨語生解。說又不得，不說又不得。菩提樹下四十九日默然思惟，肚寬腸熱，從此指柳罵槐，狼狼藉藉，心苦口甜，搖脣沸舌。」喝一喝，云：「多少人扶籬摸壁？」</p>
<p>晚參。舉：「溈山祐和尚方丈頌云：『溈山方丈，峭峻難上，若人蹋著，氣如樊將。』雲峰悅禪師云：『作家宗師，天然有在。』僧云：『和尚作麼生？』悅有頌示之：『翠嵒方丈，曾無遮障，衲子入來，便見和尚。』」師云：「一人向泰山頂上架梁，一人向龍宮海藏立柱。然雖如是，未稱好手。大覺亦有一頌：大覺方丈，規矩難量，鶻眼龍睛，不容顧盼。」</p>
<p>因湛徹乾三禪有省，上堂。問：「如何是向上一句？」師云：「今日天陰。」</p>
<p>問：「天上天下，惟我獨尊是如何？」師云：「雲門在你頂門上。」進云：「掀倒禪床，喝散大眾去也。」師云：「你試下手看。」進云：「今日且放過和尚。」師云：「伎倆已盡。」乃云：「參須真參，悟須實悟。有者惟憑少許古人影響，般若所知境界以為極則，大似鼠子作竊，晝伏夜行，驚驚怖怖，有甚快活？大覺門下有幾箇瞌睡貓兒，終朝瞌睡，不知不覺掉下禪床，築著鼻孔忍痛，不禁向青天白日下行走一遍，高聲叫言：『虛空有體，我今親證。』被山僧趁入水牯牛隊裏，縮尾藏頭，有朝一日露爪張牙，咬殺天下鼠子去在。」</p>
<p>晚參。問：「文殊是七佛之師，因甚出女子定不得？」師云：「大象不遊于兔徑。」進云：「罔明是初地菩薩，因甚出得女子定？」師云：「三家村裏老婆禪。」進云：「祇如文殊、罔明，相去多少？」師云：「一箇鼻孔兩箇圈。」</p>
<p>乃舉：「須菩提尊者在嵒中宴坐，諸天雨華讚歎，者曰：『空中雨華讚歎復是何人？云何讚歎？』天曰：『我是梵天，敬重尊者善說般若。』者曰：『我于般若未嘗說一字，汝云何讚歎？』天曰：『如是，尊者無說，我乃無聞。無說、無聞，是真說般若。』」師云：「大小須菩提，被梵天換卻舌頭了也，要且當時放過梵天。昨晚山僧高臥寢室，諸天半夜遍布瓊華，若道：『無說、無聞，真說般若。』雨華讚歎，直是不甘。何故？王令稍嚴，不許攙行奪市。那裏是諸天攙行奪市處？大眾！今朝好雪。」</p>
<p>晚參。「今日閒行山門，見一唱蓮華落者，手<span class='corr'>拍</span>魚鼓，高聲唱云：『蓮華落，蓮華落，狀元原是元和作，一種風流出當家，柳巷華街真快樂。不求清，不棄濁，情忘簡擇無拘縛，笑傲乾坤何處家？蓮華落兮蓮華落。』山僧聞得，覺有味乎其言，乃問曰：『你有如此高才，何不做官去？』渠又唱云：『休休休，試看為官幾到頭，白屋公卿容易老，朱門將相好擔憂。我無憂，也無愁，身輕一似海天鷗，寵辱不關情自健，蓮華落裏度春秋。』山僧又向它道：『你有如此高志，何不學道去？』渠又唱云：『罷罷罷，學道易將知見縛，忙忙匝地普天人，幾箇男兒解入作？忘悟迷，絕穿鑿，眉宇擔頭空索索，總饒佛祖好修持，不如唱箇蓮華落。』山僧聞得，便欲讓院與它住，渠又唱云：『住住住，看君住院非容易，毛頭星現百千般，猜疑謗口滿天地。我無猜，不觸忌，雪裏橫眠風裏睡，長伸兩腳大天光，起來唱箇蓮華落。』山僧向前再欲與言，渠乃不顧，飄然而去。大眾！還識此人麼？大千沙界視同漚，步步毗盧頂上遊，佛祖位中留不住，倒騎驢子下楊州。然雖如是，只可與彌勒同龕，未堪與釋迦拽耙。有人簡點得出，大覺與它一鋌金。」</p>
<p>上堂。「文殊得佛智、普賢得佛行、地藏得佛願、觀音得佛悲，者四箇漢各得佛之一體，未得佛之全體在。諸仁要見佛之全體麼？有一無位真人，在汝面門出入，未證據者看看。」便下座。</p>
<p>晚參。「此事如明珠在盤，不撥自轉。大眾！春生夏茂，秋收冬藏，是轉？不轉？阿汝諸仁，寒則思衣、饑則思食，從朝至暮，波波挈挈，上來下去，是轉？不轉？轉即且置，珠聻？」一僧從東過西立，師云：「專好隨人腳跟轉。」一僧出立座前，師云：「立地死漢。」一僧云：「不離當處常湛然，覓即知君不可見。」師云：「學語之流，一札千行。」僧禮拜，乃云：「適來燦燦光生，而今卻成泥彈。」</p>
<p>晚參。「俱[月*氏]見人豎指，大覺尋常數指，顛倒逆順數來，剛剛只得十指，數它作麼？恐後數目不明，被人東指西指。」</p>
<p>晚參。拈拄杖，云：「者是天童送來的拄杖子，若說是天童拄杖子，現在大覺手裏；若說是大覺拄杖子，又是天童送來。畢竟如何道得恰好去？若道得，你有拄杖子，與你拄杖子；若道不得，你無拄杖子，奪卻你拄杖子。」</p>
<p>晚參。「達磨西來，只覓箇不受惑的人。據山僧看來，普天匝地都是惑人，或覓心、或覓佛、或覓禪、或覓道、或覓向上向下、或覓古今公案、或覓自己。」一僧云：「總不恁麼時如何？」師云：「又一惑人來也。」便下座。</p>
<p>晚參。問：「如何是句？」師云：「幾乎錯答闍黎話。」「如何是句到意不到？」師云：「詩若會吟無剩語。」「如何是意到句不到？」師云：「萬語相逢一句無。」「如何是意句俱到？」師云：「季札觀樂。」「如何是意句俱不到？」師云：「伯牙斷琴。」進云：「恁麼則有句中無句也。」師云：「柳絮隨風，自西自東。」乃云：「鬧市寰中識取天子，百艸頭上薦取老僧。老僧且止，如何得鬧市寰中識天子去？昔吳郡有一鄉盲，甚<span class='corr'>狡</span>，自言曾到京師見天子來。有人問曰：『聖上穿戴的是甚麼服色？』盲云：『頭戴金子打就的金冠，身穿金子打就的金袍，腳穿玉石雕成的玉履。』傍有一班瞎老婆聽得，遂各驚詫：『聖上真是恁般服色。』共相傳說，以為實然。適遇智者憫其愚魯，向它道：『者是瞎說，無恁麼事。』一班瞎漢反共詈其欺己。大眾！生長京師，不識天子，況吳地盲人去京師三千里外，如何得見聖上來？無怪一盲引眾盲，相傳總不真。即今要識鬧市天子麼？蕩蕩仁風扇八方，歌謠滿路知何極？」</p>
<p>晚參。「此事如兩家做交易一般，買者急切要買、賣者斷然不賣，交易不成，歸家納悶。悶之不已，忽然想著吽家中原有，何用將錢別處尋買？此時無著歡喜處也。」下座。</p>
<p>佛會，上堂。「若人散亂心，入于塔廟中，一稱南無佛，皆已成佛道。于此明得，阿彌陀佛去此不遠；于此未明，此去西天路，迢迢十萬餘。」</p>
<p>晚參。「子不見夫逐鹿者乎？今日欄中走出一鹿，直歲打梆，普請逐鹿，有者忙忙拄撐門戶、有者努眉把斷要津、有者謹守牆垣、有者隨鹿趁逐終不得鹿，遂有揭杆持棒、架箭張弓、怒喝高呼、擎拳拍掌，其鹿驚怖，愈不能得，乃復用斷貫索、布縵天網、掘平地坑、使鉤錐智，雖暫勉強擒獲，終是跳擿不寧。山僧乃令眾人退後，任它豐艸長林，饑則與之以食、渴則飲之以水。數日，人不逐鹿、鹿亦忘人，人鹿兩忘，趁亦不去，于是喚之左則左、喚之右則右，呼之來則來、揮之去則去，乃尒馴乎其馴、善乎其善，然後知向之逐鹿者皆不可以為訓也。敢問大眾：即今院中，鹿在甚麼處？」眾無語，自云：「屋北獨宿。」便下座。</p>
<p>晚參。「竊金者誅，竊國者侯。臨濟大師是白拈賊盜，常住物、作人情，山僧直是氣不憤。後來古德遇盜索寶，乃曰：『僧家之寶非君所宜。』盜更誅求，遂與一喝，盜乃加刃。大眾！古德自衒其寶，宜其喪身失命者矣。若是大覺遇盜索寶，但向他道：『人人本具，箇箇不無。』且道還免得喪身失命也無？拄杖子道：『長老！強盜如何也與它說道理？』」自云：「是，是。如今禪和子總是一班不識道理的強盜。」</p>
<p>晚參。「天何言哉？四時行焉。地何言哉？萬物成焉。山何言哉？艸木生焉。江何言哉？龍蛇宅焉。海何言哉？寶藏興焉。予何言哉？拄杖子[跳-兆+孛]跳上三十三天，築著帝釋鼻孔，東海鯉魚打一棒，雨似盆傾。設有道：『前面說的都出典章，此話是何章句？』」乃呵呵笑云：「可謂仁者見之謂之仁、智者見之謂之智，百姓日用而不知。」</p>
<p>上堂。「本是淨琉璃缾，注卻一器清水，應用無不具足，無端著鹽、著醬，攪為酥酪醍醐，雖然美之至也，已失水性之自然矣。佛祖者，眾生之罪人也。」靠拄杖，下座。</p>
<p>晚參。舉：「僧問趙州：『狗子還有佛性也無？』州云：『無。』又，僧問：『狗子還有佛性也無？』州云：『有。』」師云：「合將五百斤鐵枷枷卻趙州驢項，押向酆都獄中，與善星、調達同受三禪天樂。因甚如此？謗斯經故，獲罪如是。」</p>
<p>晚參。「煮豆然豆萁，豆在釜中泣，本是同根生，相煎何太急？曹子建雖是七步成章，猶有嫌恨心在。大覺也有一偈：瓜從地上生，有甜復有苦，苦者莫怨甜，甜者不嫌苦。拄杖子道：『長老失卻拈韻了也。』」乃呵呵笑，云：「一字不肯放過，又遭上座簡點。」</p>
<p>上堂。問：「六戶不明時如何？」師云：「今晚三十日。」進云：「向上事又如何？」師云：「來朝是初一。」進云：「向上玄機纔撥動，百千三昧一豪端。」師云：「西天人不會唐言。」</p>
<p>問：「頭上安頭時如何？」師大笑。進云：「轉身一步時如何？」師喝云：「山頭雪未消。」</p>
<p>問：「如何是先炤後用？」師云：「張華望牛斗。」「如何是先用後炤？」師云：「雷煥入豐城。」「如何是炤用同時？」師云：「風雷閃爍。」「如何是炤用不同時？」師云：「劍入潭津。」</p>
<p>問：「如何是戒？」師云：「山門臥碑。」「如何是定？」師云：「堂前石凳。」「如何是慧？」師云：「東西南北，四至分明。」進云：「戒、定、慧蒙師指示，露柱懷胎意若何？」師云：「肚膨腹脹。」僧喝，師便打。乃云：「德山和尚道：『我宗無語句，亦無一法與人。』且道：與入門便棒相去多少？臨濟大師道：『大凡演唱宗乘，一句中須具三玄門，一玄門須具三要。』且道：與入門便喝所隔幾何？還明辨得麼？若明辨得，臨濟、德山一場敗缺；明辨不得，且看二大士七縱八橫去也。」喝一喝，卓拄杖，下座。</p>
<p>晚參。「今歲常住有十種可喜：山門清淨一可喜、僧眾安寧二可喜、執事和諧三可喜、粥足飯足四可喜、內無諍論五可喜、外絕訛言六可喜、龍象駢臻七可喜、用心不雜八可喜、檀護信向九可喜、長老病愈十可喜。適有禪和子出來道：『可喜可喜，且休提起，我等相隨，朝參暮請，參禪禪不明、學道道無影，直待求生不得、求死不得，慞慞惶惶，抑逼難忍，可懼可憂、可怖可驚。』長老聞得，不覺手之舞之、足之蹈之。因甚如此？更添一喜。」</p>
<p>上堂。「釋迦西撮、老胡東撮、天下老和尚南撮、大覺北撮，一齊撮來供養：一、元和，二、達磨，三、僧伽，四、宛躂丘。且道：撮箇甚麼？」良久，云：「東風。」</p>
<p>晚參。「此事直須英靈擔荷始得，如將一百二十斤擔子放汝肩上，汝便直下承當，一氣走一百二十里，更不回頭轉腦計較思量擔子重輕、路途長遠，目不瞚視、氣不喘息，輕輕歇下擔來不妨暢快。若是三搭四兜、如何若何，先計擔子重輕、路途遠近，自然一步也難行也。我今不得中行而與之，必也<span class='corr'>狂</span>狷乎。<span class='corr'>狂</span>者志大願高，狷者行不失守而深惡。夫不<span class='corr'>狂</span>不狷、似是而非者，其名曰鄉原，非之無非、刺之無刺，同乎流俗、合乎汙世，居之似忠信、行之似廉潔，眾皆說之，自以為是，而不可與入佛祖之道，所謂焦芽敗種而賊害夫我法者是也。」噓一噓，便起。</p>
<p>晚參。「渴鹿趁燄，須飲趙州茶；錦鯉翻身，不食雲門餅。即今還有翻身鯉麼？」喝一喝，云：「一齊點下。」</p>
<p>晚參。「昔日僧問風穴禪師道：『魚隱深潭是如何？』穴云：『湯盪火燒。』諸仁！向者裏道箇出身句子看。」眾屏息，師乃云：「如無，則山僧親行此令去也。」拽拄杖，一時打散。</p>
<p>晚參。「古者道：『不見一法即如來，是則名為觀自在。』又有道：『不見一法是大過患。』因甚一人恁麼道，一人又恁麼道？」一僧云：「頻呼小玉元無事，祇要檀郎認得聲。」師云：「如何是聲？」僧便喝，師云：「貓聲狗氣。」僧云：「和尚不要分別。」師云：「喚你作貓，得麼？」僧無語，師云：「者畜生不識主人在。」乃云：「若向前句中會得，許你會如來禪；若向後句中會得，許你會祖師禪。山僧恁麼告報，還是註解古人邪？指示諸仁邪？別有道理邪？」良久，云：「前箭深。」</p>

<p class='juan'>天岸昇禪師語錄卷第六</p></div>
</div><!-- end of div[@id='body'] -->
</body></html>