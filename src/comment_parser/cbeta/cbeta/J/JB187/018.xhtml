<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu59' />
<p class='juan'>天岸昇禪師語錄卷第十八</p><p class="byline">侍者一誠記錄</p>
<div class='div-other'><a id='mulu60' />
<p class='h1'>佛祖尊宿禪師贊</p>
<div class='div-other'><a id='mulu61' />
<p class='h2'>西方三聖</p><p style="text-indent:0em" class="lg-abnormal"><div class='lg-row'>直欲手援天下溺，悲同一體願無涯，盲龜隊隊波心入，只戀漂流不念家。</div>
</p><p style="text-indent:0em" class="lg-abnormal"><div class='lg-row'>六字橫開甘露門，祇緣雜毒滿家園，三人耐久為朋侶，從井何其不憚煩？</div>
</p><p style="text-indent:0em" class="lg-abnormal"><div class='lg-row'>水鳥樹林皆念佛，知恩應是感恩深，此方狹劣眾生甚，舍父橫趨荊棘林。</div>
</p><p style="text-indent:0em" class="lg-abnormal"><div class='lg-row'>無目眾生不識父，父來就子也徒然，勞勞空炤天邊月，處處春山泣杜鵑。</div>
</p>
<div class='div-other'><a id='mulu62' />
<p class='h3'>觀音大士</p><p style="text-indent:0em" class="lg-abnormal"><div class='lg-row'>聞無所聞，見無所見，楊柳在缾，春風拂面。如月在而非指，不開卷而自現，稽首人天大導師，慈悲善應諸方便。</div>
</p><p style="text-indent:0em" class="lg-abnormal"><div class='lg-row'>盈盈兩眼靜涵秋，收拾絲綸不下鉤，缾柳回春鶯未曉，天華無語座難酬。金沙夜渡人何在？海國魚沉願未休，水肅山清如可接，又移明月過滄洲。</div>
</p><p style="text-indent:0em" class="lg-abnormal"><div class='lg-row'>萬竹風搖滿地金，秋光籠翠溼無痕，勸君莫拾霧煙跡，白月橫穿過海門。</div>
</p></div>
<div class='div-other'><a id='mulu63' />
<p class='h3'>魚籃觀音</p><p style="text-indent:0em" class="lg-abnormal"><div class='lg-row'>影現無端特地來，魚腮鳥嘴鼓風雷，欲鉤折斷隨波去，猶有沙頭人望回。</div>
</p></div>
<div class='div-other'><a id='mulu64' />
<p class='h3'>大悲菩薩</p><p style="text-indent:0em" class="lg-abnormal"><div class='lg-row'>不坐白華嵒畔，終朝鬧市紅塵，直得皮穿骨露，夜行轉轉多人。勞太甚，願彌新，夫是之謂大悲救苦菩薩現身。</div>
</p></div></div>
<div class='div-other'><a id='mulu65' />
<p class='h2'>三十二應<span class='note-inline'>(有引)</span></p><p style="margin-left:1em">予臥疾，西山有一士子攜文三橋三十二應畫卷索讚，且曰：「乞師倣古辭令以作指南。」憶予少時閱詩餘，見其辭令俊美，才情贍富，每惜其不作有義語，徒付之情詞艷曲間也。然今古不乏才人，能以深情雅思讚歎大乘，則習日淺、慧日深，亦幾幾乎近道矣。何浪費翰墨為哉？不然，伯時之譏、魯直之誚，不獨前人已也。丙申菊月朔日，書于凝碧山房。</p>

<div class='div-other'><a id='mulu66' />
<p class='h3'>第一、童子殷勤禮竹院<span class='note-inline'>(浣沙溪)</span></p>
<div class="lg regular" style="margin-left:0em;"><div class='lg-row'>敲金戛玉翠琅玕，妙演伽陀舌不乾，有求心欲見還難。</div>
<div class='lg-row'>因我須知得禮汝，返聞聞處智應寬，全身久<span class='corr'>已</span>白華灘。</div>
</div></div>
<div class='div-other'><a id='mulu67' />
<p class='h3'>第二、偃臥峰頭視毒龍<span class='note-inline'>(蜨戀華)</span></p>
<div class="lg regular" style="margin-left:0em;"><div class='lg-row'>騰波劈嶽勢無<span class='corr'>已</span>，毒燄通身逆橫真無比，峰頭偃臥遙相視，雄心力盡還寧止。</div>
<div class='lg-row'>如斯調伏最為美，智巧能降其心，未必死惡來慈，攝真嘉旨，誰言龍性難馴耳？</div>
</div></div>
<div class='div-other'><a id='mulu68' />
<p class='h3'>第三、蓮華遶座<span class='note-inline'>(臨江仙)</span></p>
<div class="lg regular" style="margin-left:0em;"><div class='lg-row'>朝夕橫身險惡道，腳頭步步生蓮華，臺原不在西天，香風吹面面，穢土出金仙。</div>
<div class='lg-row'>雨過雲收山嶽露，坦然兀坐峰顛。慈眸下視海方圓，魚龍混擾擾，何日解憂煎？</div>
</div></div>
<div class='div-other'><a id='mulu69' />
<p class='h3'>第四、老母頂禮雲端佛<span class='note-inline'>(如夢令)</span></p><p style="text-indent:0em" class="lg-abnormal"><div class='lg-row'>彩雲影裏佛露，便爾殷勤向慕，一天雲散時，試看佛依何住？莫誤莫誤，鶯報杏華深處，</div>
</p></div>
<div class='div-other'><a id='mulu70' />
<p class='h3'>第五、魔子負兒隨後行<span class='note-inline'>(憶王孫)</span></p><p style="text-indent:0em" class="lg-abnormal"><div class='lg-row'>迢迢客路苦爭多，指點家山腳底過，不須求佛遠諸魔。抱雲和，夜深喚月出藤蘿。</div>
</p></div>
<div class='div-other'><a id='mulu71' />
<p class='h3'>第六、遙舒一手引童子<span class='note-inline'>(魚遊春水)</span></p><p style="margin-left:0em;text-indent:0em;" class="lg-abnormal"><div class='lg-row'>大地渾遭跌，手援能得幾許力？霎時倒地，童兒望救，心急應念，隨舒一臂來去天，何止百千尺？不猒勤勞，婆心太切。</div>
<div class='lg-row'>丈夫應當自立，起倒隨人沒顏色，蕩然一物無依，透過荊棘，又何須借手行拳？橫行闊步皆炟赫，慶快生平，菩薩願息。</div>
</p></div>
<div class='div-other'><a id='mulu72' />
<p class='h3'>第七、韋天按杵立臺前<span class='note-inline'>(生查子)</span></p><p style="text-indent:0em" class="lg-abnormal"><div class='lg-row'>端坐蓮華臺，風行艸自偃，寶鍔不露鋒，怨魔皆<span class='corr'>已</span>遠。</div>
</p><p style="text-indent:0em" class="lg-abnormal"><div class='lg-row'>汩汩與滔滔，行路胡多蹇，當斷不斷時，威光乃自損。</div>
</p></div>
<div class='div-other'><a id='mulu73' />
<p class='h3'>第八、攜籃賣錦鯉<span class='note-inline'>(魚家傲)</span></p>
<div class="lg regular" style="margin-left:0em;"><div class='lg-row'>六幅裙拖湘水碧，環佩風飄香紫陌，可欽可仰不可迫。笑落節，種情千種空狼藉。</div>
<div class='lg-row'>多少英雄埋巾幗，滿面春風驅霹靂，愛河截斷波千尺。愁方釋，錦鱗便插摩霄翮。</div>
</div></div>
<div class='div-other'><a id='mulu74' />
<p class='h3'>第九、鸚鵡宿楊枝<span class='note-inline'>(醜奴兒令)</span></p>
<div class="lg regular" style="margin-left:0em;"><div class='lg-row'>百鳥倦飛無處息，楊柳輕盈，缾水澄清，時哉飲啄絕人攖。</div>
<div class='lg-row'>寂寂春歸無處覓，閒聽流鶯，巧奏如箏，喚回午夢只三聲。</div>
</div></div>
<div class='div-other'><a id='mulu75' />
<p class='h3'>第十、端坐師子座<span class='note-inline'>(風流子)</span></p><p style="margin-left:0em;text-indent:0em;" class="lg-abnormal"><div class='lg-row'>雄雄王百獸，無人近騰，踔舞雲中，天生質不凡，威獰磊落，皮毛骨相，安肯雷同？大方獨步，不受黃金索，奮迅任西東。追隨絕後，雙眸迥迥，殺裴家虎、滅姓胡宗。</div>
<div class='lg-row'>身心奉塵剎，懦頑無立志，師德瞻風，也應黽勉自勵，莫被癡蒙。君不見？菩薩端坐師子，心安如海，指顧從容，方信金毛在足，失御途窮。</div>
</p></div>
<div class='div-other'><a id='mulu76' />
<p class='h3'>第十一、手捧蓮華佛<span class='note-inline'>(菩薩蠻)</span></p><p style="margin-left:0em;text-indent:0em;" class="lg-abnormal"><div class='lg-row'>翻手成雲覆手雨，幻化紛紛不可數，玉劍貯冰盤，捧出大家看。</div>
<div class='lg-row'>外求有相佛，與汝不相得。月不在別枝，見梅早<span class='corr'>已</span>遲。</div>
</p></div>
<div class='div-other'><a id='mulu77' />
<p class='h3'>第十二、坐石觀水月<span class='note-inline'>(木蘭華令)</span></p>
<div class="lg regular" style="margin-left:0em;"><div class='lg-row'>兀坐臨流興不小，石紋如繡綠煙窅，江風吹綻碧雲時，一抹嵐光天欲曉。</div>
<div class='lg-row'>飛華片片座中遶，流水潺湲清落沼，月在波心說向誰？雙眸直視千波淼。</div>
</div></div>
<div class='div-other'><a id='mulu78' />
<p class='h3'>第十三、倚坐綠荷看水禽<span class='note-inline'>(搗練子)</span></p><p style="text-indent:0em" class="lg-abnormal"><div class='lg-row'>青蓮座，碧荷擎，輕柔影裏不勝情，鷓鴣啼出深華裏，白水橫塘空淺清。</div>
</p></div>
<div class='div-other'><a id='mulu79' />
<p class='h3'>第十四、圓光內立盛纓絡<span class='note-inline'>(雨中華)</span></p>
<div class="lg regular" style="margin-left:0em;"><div class='lg-row'>陋巷不騎金色馬，盛纓絡寶冠都雅，還掩掩遮遮，圓光晃目，無處辨真假。</div>
<div class='lg-row'>嗟汝窮兒出大廈，心不住情存取舍，縱遍體清輝，不知不覺，明珠成礫瓦。</div>
</div></div>
<div class='div-other'><a id='mulu80' />
<p class='h3'>第十五、渡海立蓮瓣<span class='note-inline'>(唐多令)</span></p>
<div class="lg regular" style="margin-left:0em;"><div class='lg-row'>苦海闊無邊，魚龍皆逐羶，看波瀾洶涌洄漩，業風鼓蕩，舟無泊兩岸，絕入深淵。</div>
<div class='lg-row'>飄然一瓣蓮，穩步水中天，一險夷任運推遷，弄潮果是弄潮手，隨逆順解方圓。</div>
</div></div>
<div class='div-other'><a id='mulu81' />
<p class='h3'>第十六、應身長者夢<span class='note-inline'>(醉落魄)</span></p><p style="margin-left:0em;text-indent:0em;" class="lg-abnormal"><div class='lg-row'>大槐樹底，無數癡螘為夢使，悲歡離合何時<span class='corr'>已</span>？應夢現身，喚汝夢中起。</div>
<div class='lg-row'>瑤臺蹋月人如水，相逢舉手生歡喜，只道風光真帝里，漏盡鐘殘，菩薩亦夢耳。</div>
</p></div>
<div class='div-other'><a id='mulu82' />
<p class='h3'>第十七、獨立龍項<span class='note-inline'>(蘇幙遮)</span></p>
<div class="lg regular" style="margin-left:0em;"><div class='lg-row'>猛虎項、毒龍口，誰則敢攖？就地誇好手。奮迅來時山嶽震，不動不搖菩薩立其首。</div>
<div class='lg-row'>海底鰍，宜藏醜，勇猛千般，蝦跳不出斗，吐霧興雲何足貴？項下驪珠光燦曾知否？</div>
</div></div>
<div class='div-other'><a id='mulu83' />
<p class='h3'>第十八、行提寶塔小童隨<span class='note-inline'>(長相思)</span></p><p style="margin-left:0em;text-indent:0em;" class="lg-abnormal"><div class='lg-row'>綠簑衣，蹋春隄，百萬浮圖赤手攜，東西任轉移。　憶追隨，莫追隨，指顧乾坤掌握時，不說君自知。</div>
</p></div>
<div class='div-other'><a id='mulu84' />
<p class='h3'>第十九、背坐綠楊聽鸚鵡<span class='note-inline'>(江城梅華引)</span></p><p style="margin-left:0em;text-indent:0em;" class="lg-abnormal"><div class='lg-row'>偶來石上聽流泉，艸芊芊，月娟娟，綠柳千條，嫋嫋拂輕煙，黃鳥啼春。春去了，人在爾，好因緣，不著便。</div>
<div class='lg-row'>幾多人覓綠楊邊？宛在前，又隔天，輕雲觸處，飛舞散如鳶。春風不在樹枝縣，楊柳渡頭誰是主？風露冷，谿流碧，炤啼鵑。</div>
</p></div>
<div class='div-other'><a id='mulu85' />
<p class='h3'>第二十、石上寶蓮華襯足<span class='note-inline'>(蹋沙行)</span></p>
<div class="lg regular" style="margin-left:0em;"><div class='lg-row'>石上栽蓮，塵中罕見，須知石即菩薩面，一拳如幻碧嵯峨，腳頭腳底華如霰。</div>
<div class='lg-row'>芳艸夕陽，峰頭鶯囀，顧盻有懷心眷眷，別峰相見竟無人，空教獨倚雙眸倦。</div>
</div></div>
<div class='div-other'><a id='mulu86' />
<p class='h3'>第二十一、老人坐石顧兒童<span class='note-inline'>(江城子)</span></p>
<div class="lg regular" style="margin-left:0em;"><div class='lg-row'>春歸消息幾多長？大難量，石衣香，獨坐跏趺，有語與誰商？為顧兒童莫玩志，年華去，鬢如霜。</div>
<div class='lg-row'>芳郊一路艸茫茫，遊蜂狂，心日忙，回首喚君，底事太郎當。華藥闌珊君覓路，人<span class='corr'>已</span>隱，在高岡。</div>
</div></div>
<div class='div-other'><a id='mulu87' />
<p class='h3'>第二十二、步行露灑童子頂<span class='note-inline'>(梅華引)</span></p><p style="margin-left:0em;text-indent:0em;" class="lg-abnormal"><div class='lg-row'>露盈卮，折柳枝，春風拂拂向人披。不多奇、不爭奇，子念如饑，菩薩心<span class='corr'>已</span>知。</div>
<div class='lg-row'>遍界空馳陽燄鹿，盡底甌頃不滿腹，最堪悲，最堪悲，赤腳蓬頭，朝朝落盡眉。</div>
</p></div>
<div class='div-other'><a id='mulu88' />
<p class='h3'>第二十三、少女坐前對老子<span class='note-inline'>(青玉案)</span></p>
<div class="lg regular" style="margin-left:0em;"><div class='lg-row'>玉容倏賦天然貌，問誰家女郎年少？窈窕多情傾燕趙，全身荒艸，雲腮月臉，賭華羞不了。</div>
<div class='lg-row'>風流那得日嘗好？轉眼扶黎人<span class='corr'>已</span>老，桃萼杏紅都不保，朱顏無據，曉星殘月，一霎何時討？</div>
</div></div>
<div class='div-other'><a id='mulu89' />
<p class='h3'>第二十四、海面坐蓮舟<span class='note-inline'>(虞美人)</span></p>
<div class="lg regular" style="margin-left:0em;"><div class='lg-row'>淮海漫漫夕不曉，人在波心杳，飄然一葉坐中流，示四無畏，自在運虛舟。</div>
<div class='lg-row'>菩薩為我樹赤幟，重重拔怖刺，可憐戚戚小兒童，悄悄沈溺，不自解西東。</div>
</div></div>
<div class='div-other'><a id='mulu90' />
<p class='h3'>第二十五、提筐賣竹籬<span class='note-inline'>(千秋歲)</span></p><p style="margin-left:0em;text-indent:0em;" class="lg-abnormal"><div class='lg-row'>華街紫陌，一路鶯聲窄，賣竹籬，與木杓，堪憐無著價，蠢愚皆吝惜。愁日暮，家家閟戶空蕭索。</div>
<div class='lg-row'>蝦蜆皆撈摸，貴賤都無責，走市巷，真落魄，我欲問菩薩，誰家無幾隻？又何必？南北聚頭多狼藉。</div>
</p></div>
<div class='div-other'><a id='mulu91' />
<p class='h3'>第二十六、手持貝葉坐磐陀<span class='note-inline'>(魚遊春水)</span></p><p style="margin-left:0em;text-indent:0em;" class="lg-abnormal"><div class='lg-row'>葉葉貝文紫義天，朗耀春風裏，我觀以字不成、八字不是，喃喃說甚陀羅尼？見者、聞者都不委，如是我聞，波波皆水。</div>
<div class='lg-row'>因甚離波覓水？十七史何處說起？可憐一箇普門，翻作蔓蔓葛藟，須知指月月非指，三藏皆拭瘡疣紙。作如是觀，其直如矢。</div>
</p></div>
<div class='div-other'><a id='mulu92' />
<p class='h3'>第二十七、寶冠纓絡坐沙灘<span class='note-inline'>(天仙子)</span></p>
<div class="lg regular" style="margin-left:0em;"><div class='lg-row'>白沙淺澗流青玉，看不盡灘頭紅蓼，寶冠纓絡座如雲，人穆穆，風肅肅，貧兒羨不足。</div>
<div class='lg-row'>北地竹兮南天木，起倒隨人空碌碌，華閒有約語分明，人如梏，忠難告，清流炤我辱。</div>
</div></div>
<div class='div-other'><a id='mulu93' />
<p class='h3'>第二十八、兒童隨後求甘露<span class='note-inline'>(鷓鴣天)</span></p><p style="margin-left:0em;text-indent:0em;" class="lg-abnormal"><div class='lg-row'>雨露恩垂不可思，普天華柳更無私，誰家灶底無煙火？錯認黃粱別甑炊。</div>
<div class='lg-row'>重指點，謾相隨，醍醐不在碧琉璃，琴心挑得文君至，及至相逢調別吹。</div>
</p></div>
<div class='div-other'><a id='mulu94' />
<p class='h3'>第二十九、竹林鸚喚兒童睡<span class='note-inline'>(風中柳)</span></p><p style="margin-left:0em;text-indent:0em;" class="lg-abnormal"><div class='lg-row'>短短長長，翠舞琅玕金鳳，遇佳人，好風相送。雲在青天，甘露滿金甕，君不知，為君拈弄。</div>
<div class='lg-row'>玉華倒傾，狼藉幾多心恫？最堪憐，惺惺作夢，屬鸚哥，宛轉將情諷，怎奈何？依然醉懵。</div>
</p></div>
<div class='div-other'><a id='mulu95' />
<p class='h3'>第三十、回身海底看金烏<span class='note-inline'>(南鄉子)</span></p>
<div class="lg regular" style="margin-left:0em;"><div class='lg-row'>大地黑漫漫，金烏海底赤團團，前途大有風波險，回看面門，爍破絕遮闌。</div>
<div class='lg-row'>生死海難乾，威光無限侵狂瀾，何人解拂珊瑚樹？奔湍腳頭，踢出日如盤。</div>
</div></div>
<div class='div-other'><a id='mulu96' />
<p class='h3'>第三十一、端坐磐陀石<span class='note-inline'>(南柯子)</span></p>
<div class="lg regular" style="margin-left:0em;"><div class='lg-row'>儼坐磐陀石，凝然有遠思，微塵佛剎睹斯時，門啟圓通，此心誰得知？</div>
<div class='lg-row'>海國魚音斷，鶯聲報亦遲，一默風雷遍界馳，若箇無聞，聞聞是我師。</div>
</div></div>
<div class='div-other'><a id='mulu97' />
<p class='h3'>第三十二、琅函置石侍女持缾<span class='note-inline'>(驀谿山)</span></p><p style="margin-left:0em;text-indent:0em;" class="lg-abnormal"><div class='lg-row'>雙荷葉卷，不展天華亂，識字義，炳然覺，頑石也應出汗。翠屏斜倚，悵望碧雲天，珠滿案，與誰看？孤鴻目送斷。</div>
<div class='lg-row'>缾有甘露，為君頂門灌，時時寄羽翰。君不來，君來當斷復不斷，空令相憶，相見不相逢，重剖析，大井索，小錢索，斷麻總一貫。</div>
</p></div></div>
<div class='div-other'><a id='mulu98' />
<p class='h2'>初祖折蘆渡江</p><p style="text-indent:0em" class="lg-abnormal"><div class='lg-row'>降旗高豎石頭城，獨自凄凄江上行，無數魚龍腳底過，可憐不敢更高聲。</div>
</p><p style="text-indent:0em" class="lg-abnormal"><div class='lg-row'>對朕尚言不識，擬欲偷天換日，不是靈利梁蕭，幾被眼中著屑。滿肚無明，何處出脫？行到大江路又絕，情知無可奈何，羞向蘆華分說，休休歇歇，早<span class='corr'>已</span>泥水通身，謾言行不腳溼。</div>
</p><p style="text-indent:0em" class="lg-abnormal"><div class='lg-row'>鳳闕龍樓難繫留，閒華埜艸更添愁，君王異日休相憶，江上蘆汀不耐秋。</div>
</p></div>
<div class='div-other'><a id='mulu99' />
<p class='h2'>楞伽在握</p><p style="text-indent:0em" class="lg-abnormal"><div class='lg-row'>直直曲曲，半遮半掩，雲霧為衣，飛龍敕點。既一默以辭喪。復何憑而竺典？楞伽四卷古佛心，字字血灑嵩之陰，鐔津龍飛怒挾石，戽水何人立夜深？</div>
</p><p style="text-indent:0em" class="lg-abnormal"><div class='lg-row'>傳佛心要，愛打閒之繞，行到大江波渺渺。滿腹高，心不了，嵩山脫賺，神光<span class='corr'>已</span>復，啞口郎，當何物？楞伽四卷，囚手供出真贓？</div>
</p><p style="text-indent:0em" class="lg-abnormal"><div class='lg-row'>即文字說，隔宿黃鶯啼綠樹；離文字說，十更打盡天難曙。即文字說非文字，渴鹿空馳陽燄路；非文字說即文字，皓月依然藏宿霧。不可以智知、不可以說說，奈何臣逢其君、子證其父，直使魚目明珠混之，莫顧老胡。老胡唾之不得而辭，罪之莫得而恕，何況復有扶籬摸壁之夫為之詮、為之註？為登座而論量，為擊尺而分布？謂佛心印將在是，是真齊東埜人之鄙見，訾堯詈舜，肆口于不識不知，則又卑卑何足數？</div>
</p></div>
<div class='div-other'><a id='mulu100' />
<p class='h2'>揭缽圖</p><p style="text-indent:0em" class="lg-abnormal"><div class='lg-row'>眾生慧目癡愛所昏，死魔心結為害為冤，牙如劍樹、口似血盆，破爾積習，壞爾樊垣。魔本善誘，眷屬雲屯，愛不能舍，又被佛吞，愛子墮缽，缽斬愛根，愛歇缽揭，佛亦不存。佛因魔有，魔以佛援，盡凡聖量，徹底掀翻，出頭天外，極目軒軒。</div>
</p></div>
<div class='div-other'><a id='mulu101' />
<p class='h2'>渡海羅漢圖</p><p style="text-indent:0em" class="lg-abnormal"><div class='lg-row'>爾何為者，腰包杖笠，出沒波濤，昂昂若有所適？天台乎？南嶽乎？峨嵋乎？洛伽乎？顯爾神通玅用乎？將往山中入定乎？但有一問：盡大地是一香水海，爾欲渡則通身泥水，不渡又沒頭浸殺。若下得一轉語，渡亦可、不渡亦可；若下不得，麤行沙門定當斫折爾足。</div>
</p></div>
<div class='div-other'><a id='mulu102' />
<p class='h2'>羅漢圖</p><p style="text-indent:0em" class="lg-abnormal"><div class='lg-row'>逐隊隨行，山南海北，自在安閒，動靜語默，盡謂各證神通，彼彼不知不識。我卻識，終朝捏定死蛇頭，看破分文也不值。</div>
</p></div>
<div class='div-other'><a id='mulu103' />
<p class='h2'>羅漢</p><p style="text-indent:0em" class="lg-abnormal"><div class='lg-row'>落葉門扃風自清，裁雲書梵任天真，蒼崖遠見鄰菴叟，曳杖相尋未起迎。</div>
</p></div>
<div class='div-other'><a id='mulu104' />
<p class='h2'>金碧峰禪師</p><p style="text-indent:0em" class="lg-abnormal"><div class='lg-row'>奮師子威，拔猶豫箭，怪力亂神，隨機影現。九重知遇，渺焉一葉之輕；魔外規圖，鎔如赫日之霰。寵辱既不驚，雙眸爍如電，即俗明真，通權達變。咦！大人境界普賢知，千古萬古無人薦。</div>
</p></div>
<div class='div-other'><a id='mulu105' />
<p class='h2'>道峰山翁忞和尚<span class='note-inline'>(河南僧法航請)</span></p><p style="text-indent:0em" class="lg-abnormal"><div class='lg-row'>貌若寒嵒古寺松，情同皓月臨芳沼，大悲院裏老頭陀，到處與人鉏荒艸。不管河北河南，說甚十洲三島？駕一隻小航，入洪波杳渺，幾度黑風吹不沈，啾啾笑倒籬邊鳥。直饒行，不溼腳，入室登堂，難當暗裏旗鎗，而況望崖便退之夫，只堪門外打之遶。噫！下與末法埽秕糠，夜行幾箇知天曉？</div>
</p></div>
<div class='div-other'><a id='mulu106' />
<p class='h2'>棲雲高原普和尚<span class='note-inline'>(東剡岳禪師請)</span></p><p style="text-indent:0em" class="lg-abnormal"><div class='lg-row'>未出荊谿門，早識曹谿路，霜風剛撲鼻，虛空脊骨露。打失眼睛總不知，坐斷通玄舌不顧，從茲賤賣栗棘蓬，到處慣拋泥裏刺。佛祖結生冤，象龍遭肘掣，邁跡棲雲十五秋，聲名日與泰華峙，而況雲從龍、風從虎？越王城畔如湯沸，則又安得波旬不瞋、魔子不妒？祈其速死之為幸，而終無損于豪毛。遺風餘烈，又非人力之所能掩者矣。何以知之？月出剡谿，雲開岳浦。</div>
</p></div>
<div class='div-other'><a id='mulu107' />
<p class='h2'>周櫟園司農時觀察青州</p><p style="text-indent:0em" class="lg-abnormal"><div class='lg-row'>大河洋洋，雲門天作，偉人南來，丰度磊落，胸藏錦谷，神鬼錯愕，清同寒梅，皎若秋壑，蘇黃文章，韓范才略，隋珠邪？卞璧邪？身居廟堂之上，而懷同乎山林埜逸，將作赤松子遊乎？其為濂谿夫子、香山居士、洛中司馬乎？其問之，幅巾布袍，攜笻者獨立。</div>
</p></div>
<div class='div-other'><a id='mulu108' />
<p class='h2'>聞聞老師</p><p style="margin-left:1em">此予故友聞聞老師也，予與師遊時，齒最少，而師不以少而少予，相見徹以己事相鍼劄，每挀著其癢處，即心解神怡。生平無怒容，不揭短、不市美、不施勞，惟樂與人為善。其襟度汪洋，所謂澄之不清、攪之不濁者也。予生也晚，猶得與師交，每瞻其德容，蓋欲景仰從事而未能也。不幸北上，業墮青州，而師竟舍我而西矣。丙申秋，冰心禪師至自吳門，攜師頂相，索贊于予，蓋亦以予言未必足以重師，而知師莫予若也，乃敬為之贊曰：</p>
<p style="text-indent:0em" class="lg-abnormal"><div class='lg-row'>瞻彼麻源，其水洋洋，既澄且泚，德音湯湯。有隱君子昭美一方。君子云何？聞師實臧。師少而儒，為鳳為凰，遭時不偶，儀羽潛藏。既不奮翼，歸詠滄浪，以耕以讀，種麻植桑。眼無忤視，胸肅冰霜，乾坤陡變，易我衣裳。師義仲連，速我行裝，捐除鬚髮，歸投覺王。勤懇求道，寧處不遑，不恥下問，共榻艸堂。風燈雨夕，肝膈是將，我閱人眾，雙鬢漸蒼。雖睹其美，與道實荒，誰似我師，行解相當？惜乎老矣，不克舟航，雖不舟航，我法津梁。昔天隨子，亦隱是鄉，至今千載，風高且長。惟師潛德，其名不彰，以方前哲，實大而光。萬頃澄碧，數畝修篁，師儀宛在，永矣難忘。</div>
</p></div>
<div class='div-other'><a id='mulu109' />
<p class='h2'>智觀禪師</p><p style="text-indent:0em" class="lg-abnormal"><div class='lg-row'>鐵骨橫撐青嶂裏，一生行解果無違，千古萬古人誰識？鹿峰產出玉麟兒。</div>
</p></div>
<div class='div-other'><a id='mulu110' />
<p class='h2'>勝果上座</p><p style="text-indent:0em" class="lg-abnormal"><div class='lg-row'>金玉其人，鐵石其面，無黨無偏，熱腸一片，將身心兮奉剎塵，述先志兮能仁院。人無僧俗見春風，事無巨細躬親選。舒卷兮無痕，窮達兮不變。雪操冰心，力彊神健。咦！說甚麼普化搖鈴？恐不及勝公無倦。</div>
</p></div>
<div class='div-other'><a id='mulu111' />
<p class='h2'>題東粵楊鶴田捫蝨圖</p><p style="text-indent:0em" class="lg-abnormal"><div class='lg-row'>形臞骨峭，神健眉舒，吟追梁父，客避子魚，舌在不譚。當世務神交，惟讀古人書。襟澹蕩，韻蕭疏，鹿門一榻高千古，深淺何人識得渠？</div>
</p></div>
<div class='div-other'><a id='mulu112' />
<p class='h2'>題陸母像</p><p style="text-indent:0em" class="lg-abnormal"><div class='lg-row'>王陵之母賢，王珪之母聖，古來賢聖不徒生，聲光動地何其盛？近代眉鬚罕丈夫，盡如嫠婦背公姑，安得冰霜同陸母？皎皎令德日月扶，敬以事夫婦道順，義以教子子道正，今以氣節扶化風。阿母當時曾有命，不獨陵母、珪母賢，義方真不愧三遷。有母種德既不朽，肯使英雄之子常抱璧而問天。</div>
</p></div>
<div class='div-other'><a id='mulu113' />
<p class='h2'>自讚</p><p style="text-indent:0em" class="lg-abnormal"><div class='lg-row'>嫌憎滿江湖，指罵遍天下，少年惡禿丁，毒害人人訝。面皮四覆三翻，舌頭七纏八差，<span class='corr'>已</span>痛愈加錐，遇貧越著價，平欺佛祖而指為蝦蟆。破壞先宗而生機自詫，如斯忤逆辱楊岐，五月雷聲也不怕。</div>
</p><p style="text-indent:0em" class="lg-abnormal"><div class='lg-row'>孤芳卓卓，烈燄轟轟，點胸自肯，荷滅先宗。有妙喜之機用，無演祖之含容。父不以之為子，弟焉識其為兄？無怪乎吠虛逐塊，遍滿江東。不是天童家業大，大千何處著渠儂？</div>
</p><p style="text-indent:0em" class="lg-abnormal"><div class='lg-row'>雙眸迥迥，破衲髼髼，齷齪當代賢聖，涕吐琉璃寶宮，一字不輕假借，半豪那肯包容？蓋由其太阿在握，莫敢當鋒。直饒有普賢行願遍滿虛空，彈指埽蹤滅跡而何有？夫蠅聲蚊觜、埜犴神通，敢不吞聲飲氣而疾走夫南北西東？</div>
</p><p style="text-indent:0em" class="lg-abnormal"><div class='lg-row'>崔崩石裂，猶說雲門調不高；撒風撒顛，卻笑曹山未飲酒。藐視乎東土釋迦三昧之非玄，抹殺夫三界惟心之惡口，靠倒大雄峰，按楊岐驢首，破門滅戶敗家兒，無怪與時而莫偶，況復脣皮不緊，指槐罵柳，毒棒獰拳，趁豬逐狗？侍者報說：「法堂艸深一丈了也。」長老道：「不妨，不妨。雪曲從前和者稀，社舞村歌隨處有。」</div>
</p><p style="text-indent:0em" class="lg-abnormal"><div class='lg-row'>佩覺王正印，挈列祖綱宗，驅負山之猛虎，駕入海之獰龍，生緣多澹蕩，度量少沖融，眉如劍戟，面帶稜峰，痛狂瀾之既倒，障百川而歸東。人祇見其風雷閃爍、烈燄騰空，便欲望崖倒退，入作無從，而不知慈悲當罵詈，霜雪載春風。噫！知音人既罕，舉世好雷同，卻許湛然窺半面，從教收拾而置之深山大壑之中。<span class='note-inline'>(印緣湛維那請)</span></div>
</p><p style="text-indent:0em" class="lg-abnormal"><div class='lg-row'>口滿雌黃，胸無黑白，叩其所以，緣性是率。甚惡夫胡廣之中庸，深快夫汲黯之戇直。嗚呼噫嘻！斯何時也？居是邦而不肯友其賢士大夫之仁，處一身而絕無溫良恭儉讓之德，宜乎秦令加以逐客之威，齊人嚇以誇詐之力，安得妙手之盧醫，施良藥以消其梗骨。</div>
</p></div></div>
<p class='juan'>天岸禪師語錄卷第十八</p>
</div><!-- end of div[@id='body'] -->
</body></html>