<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu175' />
<p class='juan'>天岸昇禪師語錄卷第二十</p><p class="byline">侍者海嶼記錄</p>
<div class='div-other'><a id='mulu176' />
<p class='h1'>佛事</p><p>埽受業棲雲和尚塔。「松門一徑艸蕭蕭，碧嶂猿啼霜月高，誰識先師真面目？祇堪聞見不堪描。祇如不肖到此，又如何話會？恩逾泰華難稱頌，水出瀟湘一樣清。」</p>
<p>尊月山、霞屋二禪師。「雙劍平分鏡水中，霜鋒雪刃氣磨礱，太平未斬癡頑賊，何事鐔津風雨空？情不滯，語藏鋒，鶺鴒淚灑杜鵑紅，遙遙空望南天盡，霞散千峰海月東。」</p>
<p>尊智觀禪師。「一回相見一回老，永訣誰知竟各天？難弟難兄今<span class='corr'>已</span>矣，茶筵空設覺留連。莫留連，嶺外霜鴻啼不斷，與君把手月明前。」</p>
<p>開山忌。「待文王而後興者，凡民也。若夫豪傑之士，雖無文王猶興。且道：誰是其人？前年九月二十一，聞君直下蒼龍窟，闔國人追不再來，狸奴白牯常相憶。休相憶，佛殿對山門，倉庫傍香積。」</p>
<p>開山忌。「沙裏有黃金，石中出白璧，卓卓天人師，叢林為標格。嗟爾齊東人，景仰胡弗及，豈力不足哉？人人蓋自畫。不自畫。」指真云：「面目儼然，宜師宜式。」</p>
<p>開山忌。「有紀有綱，有條有律，小大無不周，後先何其悉？直為一代之偉人，豈曰齊國之巨擘？一度燒香一度思，一回飲水一回噎。」</p>
<p>挂鐘版。「赫赫威靈氣似王，爪牙遍布絕囊藏，千秋號令人天首，萬古權衡佛祖場。木女吹笙丹鳳集，金童把拍蟄龍翔，一槌兩當無回互，直看雷音震大荒。」</p>
<p>移鐘版。「觸著便知有，通身俱是口，既得之於心，自應之於手。大眾！要見得之於心、應之於手麼？」舉槌，云：「大啟圓通門，遍界傳師吼。」</p>
<p>移鐘版。「權衡佛祖，表率人天，趨蹡鸞鳳，孰散後先？若向未舉槌<span class='corr'>已</span>前薦得，則玅用全彰，佛祖罔窺其涯涘；其或尚留觀聽，則觀世音菩薩展拓全機去也。」遂擊鐘三下。</p>
<p>為新鐘發聲。「無翼而聲鳴九天，無足而雷行大地。近者悅、遠者來，敕制寰中。神鬼敬、天龍欽，威行塞外。風規八面，何止氣象壯叢林？演暢一音，直使希聲輝佛日。且道：承誰恩力？紅爐直下翻身轉，拍拍皆成玅舞回。」</p>
<p>為藍安位。「有主有賓，有禮有樂，魔外潛消，叢林安樂。叢林既安樂矣，如何報答？將此身心奉塵剎。」</p>
<p>為輪沙彌剃落。「圓陀陀，光爍爍，亙古亙今，巍巍卓卓。自是你自劣狹，拋家散宅無拘鑰，汝今從我歸去來，放下笊籬，提起木杓，將此身心奉塵剎。」　付衣。「此是堅誓鎧，一名無上衣。著斯衣，顧斯義，我今有語須牢記：服堯之服，誦堯之言，行堯之行，是堯而<span class='corr'>已</span>矣。」</p>
<p>為志沙彌剃落。「若欲脫體光鮮，須是纖塵不立；既到纖塵不立，未是脫體光鮮。大丈夫須向高高山頂立、深深海底行，老當益壯，窮且益堅。且道：承誰恩力？」舉刀，云：「自是不歸歸便得，五湖煙景有誰爭？」</p>
<p>為宗、粲二沙彌剃落。「打刀須是邠州鐵，舉起通身光雪雪，男兒當斷立斷時，皮毛脫落露真實。作麼生是真實處？心華粲兮吾宗滅。」</p>
<p>沙彌剃落。「截愛河，出塵網，將相莫能為，丈夫誠倜儻。既倜儻，直向毗盧頂上行，天然不是閒鹵莽。」　付衣。「條條錦縫直，簇簇彩霞奇，大庾嶺頭奪不去，雞足峰前等亦癡。何似現前兩手付？纖豪不費恰相宜。然雖如是，頂戴須知謹護持。」</p>
<p>老少二沙彌剃落。「七十不嫌老，二十不嫌少，攃手共歸家，無老亦無少。老少且置，如何是歸家的事？我猶昔人非昔人，得大清涼除熱惱。」　付衣。「披忍辱鎧，坐法空座，只得其名，瀰天罪過。作麼生得名實相稱？不用再四叮嚀，免見人前話墮。」</p>
<p>沙彌剃落。「有一豪兮是一豪，直須斬盡顯英豪，朝生俊鶻穿雲去，始信人間有鳳毛。」</p>
<p>沙彌剃落。「既為大丈夫，須發丈夫志；既發丈夫志，須行丈夫事。如何是丈夫事？斬釘截鐵不容情，吹毛橫按雪霜利。」</p>
<p>鼎、真二沙彌剃落。「一柄金刀，人天榜樣，刮去皮毛，露真實相。真實相既露矣，向後如何？應須熟念上大人，方識佛身無有量。」　付衣。「龍披一縷，遂免金翅之難。因甚袈裟下失卻人身最苦？毒藥醍醐一道行，當陽不是小兒戲。」</p>
<p>沙彌剃落。「火裏發青蓮，炎岡出白璧，佛祖盡歡忻，怨魔不敢逼。且道：承誰恩力？」舉刀，云：「金刀燦燦寒光烈。」　付衣。「操智慧弓，著堅固鎧，射透百匝千重，萬人叢裏賽采，慎厥終，勤自揩，古佛形儀常不壞。」</p>
<p>為羽衣剃落。「祇恐為僧心不了，為僧心了總輸僧。作麼生是為僧所了的心？」舉刀，云：「吹毛橫按雪霜利，無限天魔喪膽魂。」　付衣。「放下朝天笏，卸卻版頭巾，汞金俱不煉，風吹入我門。一領袈裟纔挂體，人天從此盡稱尊。」</p>
<p>沙彌剃落。「一往東卜西卜，起倒隨人碌碌，而今咬定牙根，慧刃如霜在握，斬釘截鐵好男兒，不止鬚眉出塵俗。」</p>
<p>沙彌剃落。「金刀舉處天魔喪，愛網穿時佛國親，毋慢易，念深恩，從今不是等閒人。」</p>
<p>沙彌剃落。「一二三四，四三二一，善哉丈夫，偉然自立。好記取，莫忘失，從今不是舊時人，天上人間稱第一。」　付衣。「著衣喫飯尋常事，若說尋常卻又難，粒米寸絲檀信施，作何消受作何償？勤打算，細商量，前三三與後三三。」</p>
<p>沙彌剃落。「只恐為僧心不了，為僧心了總輸僧。祇如心作麼生了？萬仞崖頭親攃手，何妨遍界任縱橫。」　付衣。「平步登高易，從空放下難，出難易，不多般，清淨身披堅固鎧，從教一鏃破三關。」</p>
<p>智玄學、聞修聰、智光慧三禪師入塔。「玄路無門<span class='corr'>已</span>絕學，聞思修入證圓通，何如慧刃光生處？不歷僧祇建大功。恭惟三位禪師，叢林樹秀，矯矯鳳翥而鸞翔；塤箎同時，卓卓三分而鼎峙，特地瞻風以撥艸，斬新方外立乾坤，幾度櫛風沐雨，半生帶月披霜，殫心協贊宗猷，宗猷克振，畢志匡扶法社。法社重光，正期玉立栴檀，何遽後先繼逝？既已歸根得旨，豈宜常宿艸菴？今則於無影山前成就一舖功德，如天普蓋、似地普擎，一人一世界，一人一日月，輪輪互炤不相妨，把手同行無隔礙。然則現成公案不必重拈，掉臂因行，應時相送。」乃指塔戶，云：「八萬四千非鳳毛，兄弟三人入虎穴，腦後神光亙古圓，雲封嶽面知何極？」復喝一喝，云：「佛也覷它不出。」</p>
<p>恭菴上座示寂鄰菴，移至寺前，起龕。「生平有志相親傍，老病牽纏不自由，今日住菴人再見，笛聲換步下滄洲。重指點，漫周繇，但信目前無異路，它方此土任遨遊。」　下火。「諸仁還識者上座麼？形如嶺上孤松，心似谿頭片月，暑寒一衲披身，禪誦六時不缺。僧無愚智頌其賢，俗無貴賤欽其德，蓋緣其行己也恭，而與人也無莫無適。豈非來學之典型？實為齊國之巨擘。祇如末後一句如何點出？春風不待到枝頭，火裏白蓮開似雪。」<span class='note-inline'>(立春尚隔八日)</span></p>
<p>為三際闍黎入塔。「生緣八十有七，一衲暑寒不易，霜月遜其清標，卓卓孤風自立。雖然，立著坐不得的也是一病、坐著立不得的也是一病，我今為闍黎指箇安樂法門，從教坐立自由，石老雲封不計秋。」</p>
<p>知殿法音起龕。「盡大地是音法聻，盡大地是法音聻，金雞飛出玉欄杆，一聲喚起珊瑚月。」　下火。「日日香華夜夜燈，辛勤佛果也圓成，祇緣習氣多生染，末後從教不識真。要識真，紅爐燄裏翻身轉，突出元初雙眼睛。」</p>
<p>司牧滿願火。「親見溈山老作家，涅槃生死等空華，而今風雨抽身去，滿目家山興轉賒。願司牧前途，恐你尚周遮，為你更資一把火，鐵牛索斷好橫行，青蓮蹋出千千朵。」</p>
<p>振空禪人起龕。「滿肚無明方脫卻，涅槃堂裏便翻身，星馳電激宜前進，勝熱門頭有好音。」　舉火，振衣。「千仞之岡不用回頭轉腦攃手，威音那畔自然七縱八橫。恁麼便去，不須借手行拳；其或未然，烈燄光中急薦取，轉身抹過太虛空。」</p>
<p>爾尚禪人起龕。「三冬病苦一朝脫，快活可稱平地僊，去國一身輕似葉，行程芳艸碧如煙。」　下火。「不遠千里相從，爾志誠然可尚，誰知擔帶得重，入門肚䏺腹脹？不是汝孤負吾，也非前緣業障。不見道？未跨船舷，早<span class='corr'>已</span>喫吾三十拄杖。便恁麼去，可謂生平快暢；其或未然。」擿火炬，云：「燒卻從前骨董禪，通身煆就黃金相。」</p>
<p>非塵莊主起龕。「種麻得麻，種豆得豆，雨過雲收，青天白晝。還識轉身句麼？芒鞋蹤步出郊原，田地更無塵與垢。」　下火。「空手把鉏頭，赤心瀝膽；步行騎水牛，拽耙牽犁。為常住如護眼珠，拼自己不惜身命，既孳孳而業業，終懇懇以勤勤。五十六十而扶樹叢林，冬月春月而抱病難醒，今朝攃手歸休也，火裏優曇一朵新。」</p>
<p>禮監。「收起龕腳頭，腳底事茫然，須信壺中別有天，蹋得自家田地穩，何妨蹤步禮青蓮？」　下火。「志亦高，量何隘？力最勤，眼太窄。因茲染病深，醫藥救不得，攃手太殺孤危，助汝末後一著，有禮、無禮一併燒，火中突出遼天鶻。」</p>
<p>古杭睿弘侍者起龕。「將謂吾孤負汝，誰知汝孤負吾？雖是婆心太切，分明猶在半途。作麼生是歸家一句？下坡逢快便不用更躊躇。」　下火。「看盡六橋風月，猶嫌未稱遊情；蹋遍臺山路頭，到此忽然歇擔。信矣人能弘道，灼然非道弘人。道則且置，人聻？劫火洞然豪末盡，青山依舊白雲中。」</p>
<p>曉如叡侍者起龕。「連霄風雨亂枝頭，曉來月出千峰白，萬里無雲一色新，更須換步蒼龍窟。叡侍者還知換步也未？十方一路涅槃門，線斷腳跟活潑潑。」　下火。「百骸俱潰散，一物鎮長靈，巍巍卓卓，任運騰騰，紅爐燄裏清風起，六月炎炎冷似冰。」</p>
<p>淨慧禪人起龕。「門裏出身易，門外轉身難，要識轉身句，步步絕追攀。」　下火。「必死之症在膏<span class='corr'>肓</span>，走盡南天求玅藥，誰知兩腳<span class='corr'>已</span>梢空？到底何曾得半杓？沒半杓，費驢腳。」舉起火苣，云：「要識真金火裏看，十方世界遏辣辣。」</p>
<p>禪人起龕。「來也赤條條，去也赤條條，一物無依倚，信步得逍遙。」　下火。「我不知汝名，汝熟識我面，一病乃經年，回首急如箭，火裏快翻身，歸根句急薦。要識歸根句麼？秋風一陣來，落葉兩三片。」</p>
<p>玅義營辦起龕。「有利、無利，不離行市，抹過定盤星，腳下盡平等。」　下火。「一向攃風攃顛，知你是凡？是聖？今日買賣當行，放下大斗小秤，真金須向火中看，無私玅義權衡定。」</p>
<p>徹天火。「果得徹頭，地天不隔；未得徹頭，天地縣隔。徹不徹？飛入紅爐一片雪。」</p>
<p>慶元行者火。「汝擎茶，我接盞；汝禮拜，我合掌。得人一牛，還人一馬。今日慶，無不宜，拈尾作頭亦可，無手人點燈、有足人把杖。」</p>
<p>禁苑閩僧忍僊起龕。「一隊死人送活人，活人須識活人句。要識活人句麼？手握金鞭問歸客，夜深誰共御街行？」　下火。「玄沙不出嶺，腳頭遭[祝/土]破，東土與西方，觀天井底坐。何如忍辱僊，親為法王佐，曾謁聖明君，回途不少挫。既不少挫，作麼生是回途的事？黃金煆就赤珊瑚，春風影現乾坤大。」</p>
<p>非乘老僧起龕。「享年八十八，薑桂晚益辣，風火乍相煎，四路皆通達。風火相煎，因甚四路通達？一生擔帶俱拋卻。」　下火。「事師如事佛，可謂孝矣；遠徒如遠敵，可謂慈矣。六十出塵，孝慈備至；九十辭世，福壽駢臻。攃手為通末後句，大千沙界燄騰騰。」</p>
<p>慧寬禪人起龕。「本圖你送我，誰知我送你？逆行而倒施，得路休停止。莫停止，眼前秋色明於水。」　下火。「寬廓非外，寂寥非內，內外一如，隨行自在。行到水窮山盡時如何？慧苣炤破形山界。」</p>
<p>遍知起龕。「往時雖活如死，今朝雖死卻活，擿下拄杖腰包，不用扶籬摸壁。不摸壁，腳頭步步得輕鬆，門外三車為汝設。」</p>
<p>除夕，值生戴佛子起龕。「一生老實頭，餧驢并餧馬，水艸應及時，不多亦不寡。更有一希奇，臨行識真假，事事豫安排，纖豪絕牽挂。既絕牽挂，臘月三十日到來，直下紅爐也不怕。」</p>
<p>成火頭起龕。「一不成，二不是，絕遮欄，沒門戶。堂堂八字打開，運足便知是路。」　下火。「冷灶著把，熱灶著把，借婆衫子拜婆年，烈燄堆中堪走馬。」</p>
<p>野夫起龕。「咄哉！是夫性野心麤，貪得一口，喪卻全軀。作麼生是汝出身的路？堂堂大道如周砥，莫更懨懨苦向隅。」　下火。「安穩寺中居，苦要出門去，化得千文錢，乞得一疋布。布不及遮身、錢不及用度，兩腳<span class='corr'>已</span>梢空，到今猶未悟。悟不悟？點起死柴頭，炤出大雄虎。」</p>
<p>湛然上座起龕。「去歲東行，志彊力健；今歲西來，神疲身敗。自識歸元無二路，須信往還祇一人。既然如是，一任東西南北，逍遙自在遊行。」　下火。「老成忠厚，正直端方，為眾如為己，老大氣愈剛。蓋由心無委曲，故能末後彌光。百里特來呈舊面，果然行解兩相當。即今臨行又作麼生？一朵優曇開烈燄，春風在處送天香。」<span class='note-inline'>(病危呂樂必欲還寺見予，然後瞑目)</span></p>
<p>仰菴副寺起龕。「離我七八年，光陰疾如箭，挈挈與波波，住菴人再見。忙忙別路又重行，冬葉如華滿郊甸。」　下火。「一生為眾勤勞，行若霜天皎月，好箇仰菴庫司，老來當著不著。壽光止宿艸菴，患毒經年勿藥，直得紅爛通身，末後尚欠一著，是那一著？錦鱗插翅紅爐躍。」</p>
<p>劫外起龕。「病到十分只云無病，死到頭上尚云無恙，似者頑鈍無知，今日合喫拄杖。何故？嬾牛鞭起入雲中，免於岐路增惆悵。」　下火。「小事糊塗，大事糊塗，生既糊塗，死亦糊塗。而今送你入紅爐，還見眉毛在也無？」</p>
<p>無漏起龕。「一生號無漏，老來成有漏，漏到皮穿骨綻時，臘月始登涅槃路。路頭在甚麼處？上下四維，任爾縱步。」　下火。「生緣臨胊而不住，受業松菴而不師，以叢林為家舍，迨時至而豫知。也大奇，也大奇，末後光明急薦之。」</p>
<p>野雲法師火。「『古貌崚[山*層]肖鶴形，一庭松柏兩函經，門關不許紅塵入，只有雲山當戶青。』此予七年前贈野雲法師偈也。法師少遊燕市，一缾一缽，遍歷講壇，號為義虎，頗有似於周金剛之未出蜀時也。及其受知都憲，遁跡南陽，卻客閉門，人罕窺識，則有似于亮座主之入西山。垂老數謁予於大覺，叩問己躬，峭壁縣崖，迥絕攀躋，則有似於良遂之參麻谷。及予南旋北返，而法師告寂，於茲五年矣，雲橫谷口，雪滿郊圻，且得與法師重圓舊話。」乃豎起火苣，云：「春風吹活死柴頭，一朵優曇火裏現。」</p>
<p>為寺眾入普同塔。「者一隊骨董，江西、湖南、天台、南嶽，撥艸瞻風，披霜戴月，也有樹績叢林的、也有亡身為法的、也有畢志參請的、也有苦行頭陀的、也有道眼初明的、也有雙瞳如瞽的、也有半明半暗的、也有全明全暗的，一往南北奔馳，到今東西拋攃。有㳷然上座，發最勝心、卜最勝地、建最勝法幢、成最勝功德，如天普蓋、似地普擎，說甚煙霞無背面，任渠星月遶簷楹，風雨不能侵、霜露不能墜，天眼莫能窺、魔外不能害，一人半人非寬、千人萬人不隘，奇特中奇特、殊勝中殊勝。茲乃吉日良辰，遠近少長畢集，但恐未得其門，山僧為汝提挈。」指塔戶，云：「八字打開，縱橫直入，華屋匪牢，艸菴難宿。茲吉祥地堅逾金石，天龍擁護，神鬼欽悅，千古萬古，珊瑚撐月。」</p>
<p>滿堂下火。「一一豫安排，事事前打算，歷久病而愈安，到臨危而不亂，好箇滿堂，始終一貫。雖一貫，須倒斷，三冬暖氣沒些些，即今更入紅爐煆。」　入塔。「生居叢林，死入普同，汝願<span class='corr'>已</span>畢，汝事<span class='corr'>已</span>終。終後如何？枯木龍吟方見道，莫教兀坐聽春風。」</p>
<p>碧輝上座起龕。「生緣河南，住居瓦棺，石頭一片未歸心，金粟峰頭日打算。莫打算，浙水吳山總一貫。」　下火。「骨剛如鐵，面輝似月，金粟、天童，全無欠缺。我愛我敬，遽言永別，末後光明，為君點出。」舉火苣，云：「飛入紅爐一點雪。」　入塔。「青霄絕雲翳，碧落浸寒輝，未是道人活計。如何是道人活計？打開一路涅槃門，南北東西觀自在。」</p>
</div>
<div class='div-other'><a id='mulu177' />
<p class='h1'>法語</p>
<div class='div-other'><a id='mulu178' />
<p class='h2'>楊本宣祈嗣乞語</p><p>若論此事，如人求嗣相似。家中有無數珍寶、無數房舍、無數田地、無數林園，看看桑榆<span class='corr'>已</span>晚，未逢弄瓦之忻；白髮垂垂，庭鮮斑衣之戲。回顧所有財寶、所有房舍、所有田地、所有園林，一一未有屬拓，況祖宗血食綿延，惟恐由我而斬。所係甚大，自然廢寢忘餐，孳孳業業。念之所起，無第二念；心之所思，無第二心。乃至祈禳告祝，無非此事，初心學道應當如是。迨至一日忽逢蘭桂生芳、鳳麟至趾，蟲斯羽斯，少女懷洞上之春；竹子槐孫，石筍迸階前之綠，則是家中財寶、房舍、田地、園林一一有所屬拓，祖宗血食賴以奕世綿延，如將千二百斤擔子一時卸卻，一生慶快無過於此，入道因緣亦復如是。然此向後又須知保任始得。所謂：積德以遺其身，撫育以成其長，家教以約束之、師傅以訓導之，然後成棟成梁、為霖為雨。悟後因緣亦復如是，所以古人喻此事如石女懷胎、如初生孩子。</p>
<p>山僧因居士祈嗣，盡情向居士吐露了也，更借古人一頌與你結案：庭前露柱久懷胎，生下孩兒頗俊哉，未解語言先作賦，一操直取狀元回。居士還識露柱懷胎麼？歸家努力，珍重。</p>
</div></div>
<div class='div-other'><a id='mulu179' />
<p class='h1'>雜著</p>
<div class='div-other'><a id='mulu180' />
<p class='h2'>三玄三要說</p><p>玄要之於宗門，猶鳥之有翼、人之有目。人無目則不能見，鳥無翼則不能飛，宗門無玄要則無以利生接物、驗邪正、辨偽真。或見識之滯一隅者、或承虛接響于中道者，或活而不能死者、死而不能活者，惟玄要可以解粘去縛、拔楔抽釘，搗虛襲抗，攝伏偷心。則凡主持宗教者，舍此又奚為焉？乃臨濟以上用之而不列其名，至臨濟始申而明之。奈何字經三寫，烏焉成馬，而後世之言玄要者節上生枝，旁引曲喻，認為奇特，愈求愈遠，殊不顧名思義。不見？臨濟大師云：「大凡演唱宗乘，一句中須具三玄，一玄中須具三要。」有權、有實，有炤、有用，可謂彰明昭著者矣。乃于句外尋玄、玄外尋要，不特玄要之旨不明，殊失從上為人之意。更或有識三玄之旨而不知三要之歸，遂謂玄要不可分。</p>
<p>祖汾陽之事難分，得意忘言為極，則竟不看下文云一句明明該萬象，是何形段？重陽九日菊華新，是何落脈？乃知古人言句斷不可艸艸。昇上座今日路見不平，不免重為拈出。要識三玄麼？鐵蛇橫古路，蹋著便驚人。要識三要麼？秋陽驅霹靂，逆探驪龍瞋，選佛無斯眼，宗門那到今？</p>
</div>
<div class='div-other'><a id='mulu181' />
<p class='h2'>跋休上人血書《華嚴經》</p><p>昔越王勾踐困于會稽，用臣種蠡計脫，歸國臥薪嘗膽，不數年而沼吳。嗚呼！法道至今日，正臥薪嘗膽之秋也。而士懷逸豫，人習便安，將有吝惜其身外所不足貴者，又安望其視頭、目、髓、腦，舍如涕吐，而剝皮為紙、刺血為墨，書寫數千萬言以炤耀夫人間世哉？某上人之志佳矣，然吾更有進焉。夫華嚴一真法界，塵塵剎剎為盧舍那身，則上人此身即盧舍那身也。經云：「出佛身血是七遮罪。」上人於此試下一轉語看。</p>
</div>
<div class='div-other'><a id='mulu182' />
<p class='h2'>跋與游居士墨書《華嚴經》</p><p>事事無礙資生業，等現慈氏之全身；法法圓融治世語，言露善財之巴鼻。四五百條華柳巷，頭頭華藏莊嚴；二三千處管絃樓，在在毗盧寶閣。咳唾掉臂，無非文殊指示親承；坐臥起居，盡是普賢神通妙用。則夫毛錐未動，早<span class='corr'>已</span>文彩全彰，何待濃潑墨華，始見琅函遍布？故知華藏法界與游居士全體備之，居士全體華嚴佛真法界攝之。然則人存經隱、經在人亡，又作麼生理論？只見波濤涌，不見海龍宮。</p>
</div>
<div class='div-other'><a id='mulu183' />
<p class='h2'>七佛開光榜</p><p>蓋聞天眼洞明，包括恆沙而絕瞖；佛身普現，不離諸相以全彰，乃後先本無二致，即今古共一剎那。緣眾生目有空華，勞諸佛手垂寶印髻珠隨示。誰到寶山空手回？紺目澄清，憐汝貧兒窮乞狀，由是剎塵舒妙相，拯群迷而共證真常法界。現全身，攜萬彙而同超苦海。皎如寶月凌空，入一波而波波皆現；浩如春風御野，形一物而物物生輝。然則一不成、兩不是，卻因有你得禮我。南斗六，北斗七，何妨借手以行拳？是以功德未成，僧繇拱手，道場既備，大智同瞻。要知：佛眼在汝面，未經點出早<span class='corr'>已</span>爍破太虛；聖量即凡情，直指當頭，依舊雙眉卓豎。但願殿裏底、鬧市頭，莫被一莖覆卻；紫磨體，金色身，正須觸處逢源。慎勿坐待當來，錯過現前好日。</p>
</div>
<div class='div-other'><a id='mulu184' />
<p class='h2'>鐘銘</p><p>現無邊身，示廣長舌，不譚而譚，非說而說，宣大法音，雷轟電掣，啟蟄戶昏，號長夜月。剎海非遙，大千靡隔，以破幽途，以覺冥域，息苦停酸，萬年昭式。</p>
</div>
<div class='div-other'><a id='mulu185' />
<p class='h2'>賑濟疏</p><p>伏以皓月騰輝，萬暗悉消于無影；師絃乍展，眾音絕響于太虛。業不自生，從惑而起；法非本有，因病而施。佛無方而不現，情有感而必通；嗟幻妄之難消，指一真之有在。千門各向，家家路透長安；合轍分途，處處風生樓閣。切念八方億氣未脫生死之輪，萬族分門終歸摩竭之口。或天道、或人道，總屬無常；若畜生、若餓鬼，當何究竟？修羅惡戰<span class='corr'>已</span>苦，地獄無日停酸。壘壘荒郊，流水斷橋魂不渡；蔓蔓葛路，凄風苦雨魄無依。聞落葉以傷情，聽鳴猿而下涕。嗚呼！鶴歸華表，子規枝上月三更；泉炤松門，蝴蜨夢中家萬里。境風浩浩，歸路無期，饑火炎炎，主人安在？是用門開八字，快看指月當天；飯設七珍，莫錯口邊王膳。伏願一波涌，萬波隨，異派聲消于海上；南山雨，北山雲，千峰勢盡于嶽邊。一飽息百饑，沈淪迥脫；久忘忽自憶，迷滯全消。人<span class='corr'>已</span>非人，孟浪是誰？覓食鬼、何曾鬼，直須當下知歸。萎華盡而蓮華生，業風息而清風起，一時吹入我門，莫更別生頭角。</p>
</div>
<div class='div-other'><a id='mulu186' />
<p class='h2'>為某茶菴募修殿，兼造毗盧佛疏。</p><p>體用兼攝，寶王剎現一豪端；理事圓融，毗盧師出三叉口。是知華藏界處處圓成，灼然丈六身人人本具。不蓄一粒米，通衢接待，十方水赴雲奔。打開布袋頭，路口等人，一任肩摩踵接。甑滿金牛飯，那問南往北來？甌注趙州茶，不管冬行夏令。樹本既茂，何愁華果不繁？植福有基，不患大功無主。會見瓊樓玉殿，幻成十字街頭，不昧正體毗盧，捧出當陽面目，拳開別者，眼具同人。</p>
</div></div>
<p class='juan'>天岸昇禪師語錄卷第二十終</p>
</div><!-- end of div[@id='body'] -->
</body></html>