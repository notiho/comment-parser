<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>青州天岸禪師語錄序</p><div><img src='../images/J26p0659_01.gif' alt='J26p0659_01.gif' /></div>
<div><img src='../images/J26p0659_02.gif' alt='J26p0659_02.gif' /></div>
</div>
<div class='div-other'><a id='mulu2' />
<p class='h1'>天岸昇禪師語錄目錄</p>
<ul class="">
<li>序</li>

<li>第一卷
<ul class="">
<li>住青州大覺禪院語錄</li>
</ul></li>

<li>第二卷
<ul class="">
<li>住青州大覺禪院語錄</li>
</ul></li>

<li>第三卷
<ul class="">
<li>住青州大覺禪院語錄</li>
</ul></li>

<li>第四卷
<ul class="">
<li>住青州大覺禪院語錄</li>
</ul></li>

<li>第五卷
<ul class="">
<li>住青州大覺禪院語錄</li>
</ul></li>

<li>第六卷
<ul class="">
<li>住青州大覺禪院語錄</li>
</ul></li>

<li>第七卷
<ul class="">
<li>住青州大覺禪院語錄</li>
</ul></li>

<li>第八卷
<ul class="">
<li>住青州大覺禪院語錄</li>
</ul></li>

<li>第九卷
<ul class="">
<li>再住青州法慶禪寺語錄</li>
</ul></li>

<li>第十卷
<ul class="">
<li>再住青州法慶禪寺語錄</li>
</ul></li>

<li>第十一卷
<ul class="">
<li>再住青州法慶禪寺語錄</li>
</ul></li>

<li>第十二卷
<ul class="">
<li>大覺首座寮秉拂</li>
</ul></li>

<li>第十三卷
<ul class="">
<li>大覺首座寮秉拂</li>
</ul></li>

<li>第十四卷
<ul class="">
<li>示眾</li>
</ul></li>

<li>第十五卷
<ul class="">
<li>機緣</li>
</ul></li>

<li>第十六卷
<ul class="">
<li>頌古</li>
</ul></li>

<li>第十七卷
<ul class="">
<li>華嚴頌古</li>
</ul></li>

<li>第十八卷
<ul class="">
<li>讚</li>
</ul></li>

<li>第十九卷
<ul class="">
<li>偈</li>
</ul></li>

<li>第二十卷
<ul class="">
<li>佛事</li>

<li>法語</li>

<li>雜著</li>
</ul></li>
</ul></div>
<p class='juan'><a id='mulu3' />天岸昇禪師語錄卷第一</p><p class="byline">侍者元玉記錄</p>
<div class='div-other'><a id='mulu4' />
<p class='h1'>住青州大覺禪院語錄</p><p>師於順治乙未春即大覺首座寮受請，於四月朔旦眾請主院事。</p>
<p>佛殿。「丹霞矢上加尖，老母心頭著熱，大丈夫總不必大人境界，普賢知禮周樂備為標格。」遂炷香，大展三拜。</p>
<p>伽藍。「赫赫厥聲，濯濯厥靈，君既知我，不用叮嚀，但信乾坤奉一人。」</p>
<p>祖堂。「一燈燄起，千燈續長；一瑞華開，五葉流香。新長老又排場，嫩綠駸駸過短牆。」</p>
<p>據室。「據此室，行此令，坐卻佛祖咽喉，斷盡衲僧性命。有包天括地之才，無門入作；具奪角搴旂之用，腦後添錘。新長老不是盡法無民，滴涓竭盡滄溟裏，要見鯨鯢浪潑天。」</p>
<p>拈疏。「不是學而第一，何須子曰宣揚？毛錐未動，文彩全彰。若欲重宣此義，諦聽右經一章。」</p>
<p>法衣。「脫珍著敝全潮坐，青嶂辭雲入鬧藍，從此通身俱是縛，為誰辛苦為誰甘？還有為新長老雪屈者麼？雞足雲開慈氏還。」</p>
<p>法座。「法界高無量，此座高無量；法界廣無邊，此座廣無邊。因甚同門出入者迎之不見其首，把臂共遊者隨之莫得其後？新長老今日為諸仁揭示：一上師子，步象王蹤，聲光落落，逼塞虛空。」遂驟步登座。</p>
<p>拈香。「此一瓣香，高而無上，貴而無價，奉為北闕之至尊，敬祝無疆之聖壽，伏願德充寰宇、道洽華夷，河海晏清、普天同慶。」次拈云：「此一瓣香，金為枝，玉為幹，從不可思議中拈出，奉為闔國公孤宰執、一州牧伯尊官，伏願嘉謨協贊乎皇家，願力不忘乎付屬。」復拈云：「此一瓣香，自從七剎追隨，一十三載執侍，縣崖攃手仍遭毒棒麤拳，絕後再穌轉喫千生萬受。既爾冤各有頭，今日理應昭雪，人天眾前特為拈出供養，即此堂上本師山翁大和尚，用酬法乳之恩。」</p>
<p>維那白椎，云：「法筵龍象眾，當觀第一義。」</p>
<p>師云：「是義非思量分別之所能解，非語言寂默之所能通。既不能通、又不能解，還有向金不博金處與新長老相見者麼？」</p>
<p>問：「釋迦說法，多寶證明；和尚開堂，老人在席。如何是續燄連輝句？」師云：「勒回河北千年運，直接曹谿萬派春。」進云：「如何是提挈同條句？」師云：「玅舞不須誇遍拍，三臺須是大家催。」進云：「如何是接引後昆句？」師云：「風行艸偃。」進云：「昔日臨濟大師在滹沱河側住一小院，謂普化、克符曰：『我欲於此建立黃檗宗旨，汝二人須成褫我。』祇如師子遊行不求伴侶，因甚要人成褫？」師云：「獨掌不浪鳴，兩掌鳴摑摑。」進云：「三日後，普化上來問曰：『和尚前日道甚麼？』濟便打。意旨如何？」師云：「鐵輪天子寰中敕。」進云：「三日後，克符上來問曰：『前日和尚因甚打普化？』濟亦打。又且如何？」師云：「玉鎖重重金殿開。」進云：「今日和尚出世，如何建立大覺宗旨？」師云：「斬釘截鐵。」進云：「如是，則不惟善為繼述，抑且振起從上風規。」師云：「久矣向懷。」</p>
<p>蘧伯玉問：「提斬新條令，雨驟緇黃；整濟北家風，雲臻士庶。正當恁麼時，如何是開堂一句？」師云：「雷轟電掣。」進云：「師子未出窟，萬獸已潛蹤。即今出窟也，又作麼生施設？」師云：「天高群象正，海闊百川朝。」進云：「恁麼則道泰不傳天子令，時清休唱太平歌。」師云：「阿誰不願？」進云：「將謂少林消息斷，桃華依舊笑春風。」師云：「且得共相證明。」進云：「昔日寶壽開堂，三聖推出一僧。意旨如何？」師云：「金將火試。」進云：「壽便打。復作麼生？」師云：「玉本無瑕。」進云：「三聖道：『恁麼為人，瞎卻鎮州一城人眼去在。』且道是肯伊？是不肯伊？」師云：「同聲相應。」進云：「壽擿下拄杖便歸方丈。且道是為人？是不為人？」師云：「韻出青霄。」進云：「今朝新大覺亦不用棒、亦不瞎卻人眼，且道還有為人處也無？」師云：「相逢自有知音知，何必清風動天地？」進云：「舊時海外風雷震，今日臨場更作家。」師云：「不勞贊歎。」</p>
<p>問：「高縣慧日新天外，百億須彌入彩紅，望盡慈風今日到，萬靈俱攝一光中。為復是把斷要津？為復是放開一線？」師云：「南斗七，北斗八。」進云：「手執夜明符，幾箇知天曉？」師云：「確。」進云：「如是，則龍得水時添意氣，虎逢山勢長威獰。」師云：「何用為它人喝彩？」進云：「昔日僧問投子：『如何是一大事因緣？』子云：『尹司空與老僧開堂。』意旨如何？」師云：「句裏無私。」進云：「今日和尚一大事因緣聻？」師云：「腦後拔箭。」進云：「可謂百尺嵒頭探虎穴，千尋海底攫驪珠。」師云：「罕遇虎子。」乃云：「問答俱備，總涉繁詞。賓主歷然，未稱好手。不見道：金不博金，水不洗水；佛不求佛，心不傳心。是處有慈氏，華柳叢生菩薩雲；無門無善財，瓦礫遍圓華藏界。於此信得及去，便見古釋迦不先、今彌勒不後，如鏡炤鏡、如空合空，萬古徽猷，真風不墜。直得如天普蓋，家家雲月是同，南北本通途而合轍；似地普擎，在在封疆不隔，齊魯不待變而同風。然此猶是區隅自守，未堪紹續門風。若欲倒接無根樹，振滹沱舊日風規，橫挑海底燈，行河北斬新條令，直須撥轉天關、掀翻地軸，糝華枯木，放出曹谿浪裏春；橫按吹毛，活逼生蛇頭帶角；別有生機一路，不攀從上枝條，方能遇緣即宗，隨處作主。子四生、家三界，艸偃風行；安家國、定乾坤，珠迴玉轉。正當今日，芳猷克紹，正脈流通，一句作麼生道？」卓拄杖，云：「寶杖撐開新日月，從教大地眼同明。」</p>
<p>起身，云：「本昇自揣愚蒙，學疏才淺，兼性多戇直，復年值富強，是以決志林泉，山崖藏拙。不意本師老和尚法幢東指、化日南移，既輿情攀輓以無從，念河北法運之久替，特命本昇繼席。屢涕泣而堅辭，仍為四眾攀轅，再登車而復阻。茲者重承嚴命指呼、緇素交章勸請，開堂祝聖佛事幸周，敢將谿澗細流增入天池浩瀚，伏願帝業日隆、金甌永固。堂上老人德彌尊、道彌大。千秋仰慧日之高縣，現前昆仲金為振、玉為聲；法社喜真風之不墜，緇素同明正眼，見聞咸發勝心。久立，眾慈，伏惟珍重。」</p>
<p>復舉：「昔日馬大師出世江西，南嶽讓和尚問眾曰：『道一曾為眾說法否？』眾云：『<span class='corr'>已</span>為眾說法。』讓和尚曰：『再無人持箇消息來。』乃命一僧至馬師座下，待馬師陞座，出問曰：『作甚麼？』馬師云：『自從胡亂後，三十年不少鹽醬。』」師云：「義出豐年，還它馬祖，然未免帶累南嶽和尚縣挂心頭。今日新大覺出世，堂上老人且喜未離丈室，現前昆仲尚乃鷺立鴛行，有華當面插，不用送語傳言，白手並空拳，也不著鹽蘸醬。生平列列挈挈，畜得一條拄杖。遇聖好與三十，當下空其聖量；遇凡好與三十，當下滌其凡情。直使箇箇如師子兒，哮吼自在。且道與馬師相去多少？」喝一喝，云：「掀翻海嶽求知己，撥轉乾坤見太平。」</p>
<p>復白椎，云：「諦觀法王法，法王法如是。」師卓拄杖，下座。</p>
<p>當晚小參。問：「靈山佛法付王臣，敲唱須憑過量人，華蓋今宵臨寶座，宗乘向上乞施陳。」師舉拂子，云：「有眼皆見。」進云：「彼此相逢全意氣，攢眉何必羨淵明。」師云：「卻被闍黎道著。」進云：「三尺莫邪橫宇宙，洗清魔佛逼人寒。」師云：「今日親行此令。」乃云：「白雲嘗念舊嵒阿，幾度乘風歸綠蘿，誰信業緣無避處？牽犁從此水泥拖。既事不獲<span class='corr'>已</span>，信口說伽陀。高地麥，後園蔬，碧桃華發滿山坡。一自悟心人去後，幾箇迷逢達磨？」</p>
<p>復舉：「雪峰示眾云：『望州亭與汝相見了也，烏石嶺與汝相見了也，僧堂前與汝相見了也。』」師云：「大小雪峰，有年無德，屈抑多人。新長老即不然，望州亭也不須相見，烏石嶺也不須相見，僧堂前也不須相見。何故？茫茫宇宙人無數，那箇男兒不丈夫！」喝一喝。</p>
<p>請冰心雪禪師都寺上堂。「獨掌不浪鳴，兩手鳴摑摑。提綱挈領，聲氣相求，須是雪操冰心，毋意、毋必、毋固、毋我，方能屈尊就卑，裁成輔相，相與建法幢、相與定宗旨。且道甚麼人能行恁麼事？打麵還它州土麥，唱歌須是帝鄉人。」</p>
<p>晚參。「十方同聚會，箇箇學無為，此是選佛場，心空及第歸。前彌勒、後釋迦，左阿難、右迦葉，大覺今日築壇，為你諸人分茅錫土。若承受得，子牙慶遇風雲會；儻更躊躇，浩然歸去老襄陽。」</p>
<p>上堂。「澗水遶山房，白雲抱幽石，此時林下人，活計天然別。卻怪德山、臨濟，星布棋列，摝蜆撈蝦，行棒行喝，好與捉來，朝打三千、莫打八百。因甚如此？清平世界，不容艸竊。」</p>
<p>晚參。「旃檀叢林，旃檀圍繞，非其種者，鉏而去之。師子叢林，師子圍繞，非我族類，其心必異。南來者南去、北來者北歸，一任山門路絕、法堂艸深，真金自有真金價，終不和沙賣與人。」</p>
<p>結夏，小參。「未有長行而不住，門未入，常在家中；未有長住而不行，戶不出，遍周法界。通上下、徹古今，破明暗、絕疏親。如是，則何生可護？何足可禁？然雖恁麼去，未過荊棘林，謾云誇好手，平地陷多人。畢竟如何？大象蕅絲突出，神龍鍼眼翻身。」</p>
<p>上堂。問：「重頒祖令，揭日月之光輝；克紹宗猷，為四生之調御。安居結夏則不問，如何是一言天下化？」師云：「七尺枯藤為君決。」乃云：「大丈夫秉慧劍，般若鋒兮金剛燄，非但能摧外道心，早曾落卻天魔膽。魔膽既落，天清地寧。三條椽下、七尺單前，一任坐臥經行，是名禁足、是名護生。然雖如是，設遇釋迦老子現三十二相、八十種形，喚你遊蓮華國土玅莊嚴城，你還肯去？不肯去？」擿下拄杖，云：「不得動著，動著禍生。」</p>
<p>于郡侯至，請上堂。問：「為佛法金湯，必也靈山付屬；作蒼生福佑，當知金粟種來。不滯二途，請師一句。」師云：「閭丘親見寒山子。」進云：「昔日李駙馬問谷隱禪師云：『某甲還參得禪不？』谷云：『參禪乃大丈夫事，非將相之所能為。』未審意旨如何？」師云：「車不橫推。」「祇如李駙馬從此悟去，復作麼生？」師云：「理無曲斷。」「今日若有人問和尚：『某甲還參得禪不？』如何對它？」師云：「卻許參得。」進云：「作家宗師，天然迥別。」師云：「太宰贊仲尼。」乃云：「以大圓覺為伽藍，統率十方而聚會。忘尊卑、一貴賤，泯凡聖、絕異同。各各據菩薩乘修寂滅行，性相平等、身心安居，所謂有現宰官身者、有現比丘身者、有現居士長者身者、有現優婆塞優婆夷身者。乘時于其中間作大佛事，有持香積而來者、有擎拳致敬者、有散華供養者、有焚香行道者，吹大法蠃、擊大法鼓，示最上乘，闡第一義。」卓拄杖，云：「拄杖子涌身七多羅樹，高聲唱言：『善哉佛子！希有佛事，我於靈山會上親見親聞，今此一會儼然未散。』諸人還信得及麼？豐干不是閒饒舌，閭丘親得見寒山。」</p>
<p>復舉：「昔日李牧主請風穴和尚于衙內度夏，普設大會，請穴上堂。纔陞座，乃曰：『祖師心印，狀似鐵牛之機，去即印住，住即印破。祇如不去不住，印即是？不印即是？還有人道得麼？』時有蘆陂長老出問云：『學人有鐵牛之機，請師不搭印。』穴曰：『慣釣鯨鯢澄巨浸，卻嗟蛙步[馬*展]泥沙。』陂佇思，穴喝曰：『長老何不進語？』陂擬議，穴便打一拂子，曰：『還記得話頭麼？』牧主曰：『信知佛法與王法一般。』穴曰：『見甚麼道理？』牧主曰：『當斷不斷，反招其亂。』穴便下座。」師云：「風穴正令全行，蘆陂退身賣陣，簡點將來，總讓牧主一籌。何故？伯牙縱有高山調，不是知音也是閒。」</p>
<p>晚參。「從朝至莫，熱棒熱喝。萬里無雲，青天霹靂。把斷穆陵關，全齊絕消息。有者進無門、面鐵壁，退埋身、路<span class='corr'>已</span>絕，便思南走吳、北走越，泣長途，血滴滴，殊不知背水功成，拔幟還壯士，長歌入漢關。」</p>
<p>晚參。「它人住處我不住，三峽月明人暗渡；它人行處我不行，逆風柁子轉江心。不是與人難共住，從來相見不相識，大都緇素要分明，八兩還它是半斤。」拈拄杖，云：「拄杖子憤地不平，道：『長老！休淈[泳-永+盾]。智即是道，心即是佛。船不離柁，秤不離錘。長老知處我亦知、長老到處我亦到，松自直、棘自曲，烏自玄、鵠自白，一切現成，何須分別？』」乃擿下拄杖，喚云：「拄杖子！」自云：「諾。」「你因甚平地喫交？」自云：「相救，相救。」侍者拾起拄杖，師接得，呵呵大笑，云：「將謂將謂，元來元來。」</p>
<p>晚參。「一二三四五六七，下坡不走快便難逢；七六五四三二一，撥轉乾坤一勞永逸。有時逆行順取，有時逆取順行。逆取順行也，丹霞逢院主；逆行順取也，師子遇罽賓。只如不涉逆順一句作麼生道？知音無耳朵，六月火邊坐。」</p>
<p>晚參。「雷動中天，雲行雨施。夫雷之為物也，出乎地、發乎天，而聲揚乎太虛之內；視之無形、聽之有聲，覓之無處、追之不及，不可以有心求、不可以無心得，蠢然者聞之而駭驚、負疚者聞之而惕厲。諸仁者！要識臨濟喝麼？只者是。要識德山棒麼？只者是。造物行此令而雨施雲行，君王行此令而恩滂澤霈，臨濟、德山行此令而象舞龍奔，大覺今日親行此令。」卓拄杖，云：「還聞雷聲麼？」良久，云：「欲鼓蟄龍從海出，誰知走入鴨群中。」喝一喝。</p>
<p>晚參。「天下無二道，聖人無二心。道遠乎哉？即事而真；聖遠乎哉？體之即神。真之與神，猶挂脣齒。殊不知，道也者，不可須臾離也，可離非道也。故曰：『至道無難，惟嫌簡擇。』君子之於道也，造次必於是、顛沛必於是。於是而知焉，之為道。上士聞道，勤而行之；中士聞道，若存若亡；下士聞道，大笑之，不笑不足以為道。且道：如何免得笑去？多言數窮，不如守中。」</p>
<p>上堂。舉：「無著禪師遊五臺，參禮文殊。至山下，投一寺宿。遇一老翁，祇待次，問曰：『上人從何而來？』著曰：『南方來。』翁曰：『南方佛法如何住持？』著曰：『末法比丘少奉戒律。』翁曰：『多少眾？』著曰：『或三百、或五百。』著問曰：『此間佛法如何住持？』翁曰：『龍蛇混雜，凡聖交參。』著曰：『多少眾？』翁曰：『前三三，後三三。』乃命童子將玻璃盞點茶度著，遂問曰：『南方還有者箇不？』著曰：『無。』翁曰：『尋常將甚麼喫茶？』著無對。時天色<span class='corr'>已</span>晚，著曰：『擬投一宿，得麼？』翁曰：『汝有執心在，不得宿。』著曰：『某甲無執心。』翁曰：『汝曾受戒不？』著曰：『受戒久矣。』翁曰：『既無執心，何用受戒？』遂命童子送出門外。著見寺無額，問童子曰：『此寺因何無額？』童子指背後金剛，著回首，忽失童子并山寺，只見身在林中。」師云：「文殊熱謾無著，卻乃移華兼蜨至；無著錯過文殊，<span class='corr'>已</span>曾買石得雲饒。後來明招和尚頌曰：『廓同沙界聖伽藍，滿目文殊接話譚，言下不知開佛眼，回頭只見翠藍山。』要且不識無著。雪竇和尚頌曰：『千峰蟠曲色如藍，誰謂文殊是對譚？卻笑清涼多少眾，前三三與後三三。』要且未見文殊。諸人要見文殊麼？大覺為你頌出：長夏山窗綠正肥，楊華偏愛逐征蹄，關山不盡情難訴，燕子銜將水際飛。然雖如是，要見文殊則易，要識無著則難；要識無著則易，要見大覺則難。何也？共行把手不同途。」擊拂子，下座。</p>
<p>晚參。拈拄杖，云：「如世良馬，見鞭影而行。」擿拄杖，云：「鈍鳥莫棲蘆。」便下座。</p>
<p>晚參。「日中必篲，操刀必割；日中不篲，是為失時。操刀不割，失利之期。汝等朝悠悠、<span class='corr'>暮</span>悠悠，不顧祖翁田地，歲月如流。今有一椿喜事，勸汝同仇。杜宇啼春去，熏風到樹頭。常住有幾畝薄田痠地，麥熟有秋，普請共出手及時收，刀頭擔頭，東坵西坵，西來祖意，塞壑填溝。」</p>
<p>晚參。問眾：「今日割麥，鎌下割得多少祖師說？」眾云：「車推不盡。」師微笑，乃云：「學道先須要學勤，一勤百事可能成。猶如蠶麥肥高隴，不盡登場功莫停。前日大覺勸諸仁者割麥，蓋徹彼桑土綢繆牖戶之意。現前諸仁有發勝心者，則安而行之；有護常住者，則利而行之；有力不足者，則勉強而行之。雖其行之之不同，及其成功一也。惟學道亦然，勿以鈍根而生下劣之想、勿以敏慧而生驕矜之氣、勿以博聞強記而生滿足之情，此三者皆非入道之基也。然則畢竟如何即得？肯心若辦如農事，安有臨場不熟時？」</p>
<p>晚參。「恁麼也得，太平寰宇多奸賊；不恁麼也得，射虎不真羽沒石；恁麼、不恁麼總得，重添腦後三斤鐵，畢竟如何即得？截斷紅塵水一谿，衝開碧落雲千尺。」</p>
<p>上堂。「彌勒真彌勒，化身千百億，時時示時人，時人自不識。因甚又道天上無彌勒，地下無彌勒？」良久，云：「誰家別館池塘裏，一對鴛鴦畫不成？」擊拂子，下座。</p>
<p>晚參。「忌口自然諸病減，多情未免有時勞，貧居動便成違順，樂得清閒一味高。古人一期方便，似覺可觀。若到大覺門下，未放過在。何故？桶箍爆斷且自由它，東司淨籌阿誰洗刷？」</p>
<p>祈雨，上堂。拈拄杖，云：「雲門拄杖子，久置之高閣，便見塵土坌[土*孛]。世間焦芽敗種望救無門，今日令它興雲吐霧看。」乃卓拄杖，云：「南山起雲，北山下雨。」顧左右，云：「諸人各各炤顧袈裟角。」復卓一下，下座。</p>
<p>晚參。舉：「楚石禪師上堂云：『通身是眼，因什麼看不見？通身是耳，因什麼聽不聞？通身是口，因什麼說不到？通身是心，因什麼鑒不出？報恩有一道聰明神咒，布施諸人去也。』便下座。大覺即不然，通身是眼，有什麼看不見？通身是耳，有什麼聽不聞？通身是口，有什麼說不到？通身是心，有什麼鑒不出？大覺也無聰明神咒布施諸人，珍重歸堂喫茶去。」</p>
<p>上堂。「喫粥了也，洗缽盂去，接響承虛，其僧大悟。悟即不無，落在第二。何也？還家盡是兒孫事，祖父從來不出門。」</p>
<p>謝雨，上堂。「慈雲纔覆，殷雷遍震乎郊原；一雨普滋，萬彙悉霑其潤澤。便見江湖澎湃，何止丘壑皆盈？廬陵米價賤如泥，羅睺羅兒喜望外。冬瓜直儱侗，箇箇添肥；瓠子曲彎彎，條條增大。欣逢時節，慶謝良緣。諸仁者要知：此事亦猶農夫之望雨也。方其未雨，山焦石裂，憂心惕慮，惟雨之是望，不可以語言計也。及其既雨，黍秀苗興，擊壤謳歌，惟雨之是喜，不可以名狀得也。若要如是，卻須如是；既然如是，方能如是。不見昔日有一人悟後問古德曰：『此事本來現成，何須教學人百計搜求？』古德曰：『若不如是，子安能有今日也？』幸各勉旃，不煩久立。」</p>
<p>晚參。「法離言說，道絕方隅。大海不著死屍，龍門豈有宿客？曹家女，美無敵，奯公妻，嬌欲滴。皓齒明璫嫁少年，少年不解加珍惜，浪蕩天涯何日歸？室中空有人如玉。」喝一喝。</p>
<p>上堂。舉：「承天嵩和尚示眾：『第一、單槍甲馬，第二、甲馬單槍，第三、攃星排陣，第四、衣錦還鄉。』有僧便問：『如何是單槍甲馬？』嵩云：『不是金牙作，爭能射尉遲？』僧云：『如何是甲馬單槍？』嵩云：『金簇馬前落，樓煩喪膽魂。』僧云：『如何是攃星排陣？』嵩云：『陣雲橫海上，未辦聖明君。』僧云：『如何是衣錦還鄉？』嵩云：『四海無消息，回奉聖明君。』」師云：「承天雖有圖王定亂之謀，不免為太平奸賊。大覺無者許多般去就，卻能坐致太平。」乃豎拂子，云：「還會麼？吾寧鬥智不鬥力，一紙賢於十萬師。」</p>
<p>因事上堂。「有轉凡成聖之功，方可權衡佛祖。無點鐵成金之手，那能掌握乾坤？得大機，明大用，羽檄星馳全殺活，善卷舒奔流度刃。有時光風霽月、有時電掣雷轟，除此二途，向甚麼處與大覺相見？知恩者少，負恩者多。」</p>
<p>晚參。「君子千里同風，因甚東山頭喚不應西山主？眼光爍破四天下，因甚菴內人不知菴外事？」良久，云：「手握金鞭問歸客，夜深誰共御階行？」</p>
<p>上堂。問：「人人本具，箇箇不無，因甚有迷有悟？」師云：「幾人平地喫交來？」進云：「如何是悟？」師云：「貪觀天上月。」「如何是迷？」師云：「失卻手中橈。」「正當迷悟俱忘，如何是學人轉身句？」師云：「速禮三拜。」進云：「即今和尚陞座，有甚佛法惠諸人？」師云：「無甚佛法見惠。」進云：「多蒙和尚指示。」師云：「承虛接響漢。」乃曰：「欲說又成剩語，不說又成鈍置。且道：說即是？不說即是？若道說，即今曾說甚麼來？若道不說，現今牙齒敲嗑何？且道：是<span class='corr'>已</span>說？是不曾說？於此倜儻分明，方知佛法無多子；其或未然，山僧別資一路去也。片葉飄庭際，西風何處秋？」</p>
<p>晚參。拈拄杖，云：「啟解脫門，開無盡藏，大包無外，細入無間，令汝諸人一得永得、一見永見，宜各乘時飽腹觀光，瞻仰取足。會中莫還有欠缺者麼？山僧更為平等分付。」卓拄杖，下座。</p>
<p>中元供水陸，上堂。拈拄杖，云：「天人群生類，皆承此恩力。夫此力者，如天普蓋、似地普擎，如日普炤、如風普吹，有承此力而為佛祖身、有承此力而為天人身、有承此力而為威德自在身、有承此力而為貧窮下劣身。應以佛祖身得度者，即現佛祖身而為說法；應以天人身得度者，即現天人身而為說法；應以威德自在身得度者，即現威德自在身而為說法；應以貧窮下劣身得度者，即現貧窮下劣身而為說法。且道：拄杖子即今現甚麼身？說甚麼法？」卓一下，云：「劍為不平離寶匣，藥因救病出金缾。」</p>
<p>解夏，小參。「疏雨滴梧桐，秋聲滿院中，炎飆驅戶牖，涼氣入簾櫳。聚首成何事？支笻又別峰。光陰能有幾？為子惜匆匆。敢問諸仁者：昔何所聞而來？今何所見而去？去也，須知去處；來也，須識來處。若能去來不涉，中道不居，直下覷透，山僧許你會得箇入門句，未會出門句在。若是兩眼[目*荅]眵，來不知來處、去不知去處，是名無地頭漢。既是無地頭漢，則業識茫茫，無本可據，東西不辦、南北不分，依舊向三家村裏說黃道白，十字街頭點肋點胸，山僧卻也許你。許你甚麼？許你大膽。」</p>
<p>上堂。「四月十五日結也，結箇甚麼？七月十五日解也，解箇甚麼？結亦不可得、解亦不可得，諸方老禿奴，以此為極則。大覺者裏敢保未徹。何故？范公泉水日淵泓，雲門山子常青碧。」</p>
<p>開山忌，上堂。「昔年今日此時，開山和尚已為諸人真實揭示了也。諸人還薦得也未？若也薦得，開山和尚與諸人同得、同失，同食息、同起居，從來不離寸步；若也不薦，山僧借開山鼻孔，為諸人重說偈言去也。死乃生之源、生乃死之本，若達其本源，無生亦無死。既無生又無死，且道：即今向什麼處與開山和尚相見？」下座，同到真前燒香上供。</p>
<p>晚參。「古人不唧溜，言多成漏逗，百喻不能詼，指注天涯走。天涯走殺人，逐燄事何有？本是金毛兒，無端變作狗，一念自知非，便解大哮吼。且知非一句如何道？若也道得，不用畫地為牢，擔枷帶杻；若道不得，各各向七尺單前剔起眉毛，自然有日知羞識醜。」</p>
<p>上堂。問：「烹佛烹祖大爐韝，鍛凡煉聖惡鉗錘，設遇箇無面目漢，如何鍛煉？」師云：「痛與三十拄杖。」進云：「可謂處處摧魔外，逢人善舉揚。」師云：「你還覺腦門痛麼？」進云：「人人鼻孔撩天，箇箇腳跟點地。」師云：「飯店裏匙箸。」</p>
<p>問：「向上宗乘即不問，爐韝宏開事若何？」師云：「少柴沒炭。」進云：「如是，則不費心力，坐致太平去也。」師云：「上座正鬧在。」進云：「荊棘林中曾進步，夜明簾外早翻身。」師云：「不易念得來。」乃云：「諸方此日開大爐韝、用大鉗錘，一千五百，左探右窺，有者圍爐商量無賓主話、有者聚頭高譚火燄轉大法輪，或云：『我善摧殘峻峭。』或云：『我善銷爍玄微。』大覺門下極猒者般施為，既不商今確古、也不添炭添煤，總有數百衲子，一任東倒西擂。因甚如此？冷灰爆出黃金豆，卻勝諸方熱鬨禪。」</p>
<p>上堂。問：「古人入門便棒、進門便喝，大覺入門如何指示？」師云：「將錯就錯。」進云：「意氣不從天地得，英雄豈藉四時推？」師云：「你還出得大覺門也未？」進云：「龍生金鳳子，衝破碧琉璃。」師云：「且緩緩。」</p>
<p>問：「教中道：『二諦融通三昧印。』如何是俗諦？」師云：「成佛作祖。」進云：「如何是聖諦？」師云：「殺狗屠牛。」進云：「如何得融通去？」師云：「屠子成佛。」</p>
<p>問：「『大事未明，如喪考妣』即不問，大事<span class='corr'>已</span>明，因甚亦如喪考妣？」師云：「香嚴道底。」進云：「有<span class='corr'>已</span>明大事者，和尚如何相接？」師云：「正好喫棒。」進云：「不勞錦上更添華。」師云：「黑地裏穿鍼。」</p>
<p>問：「人人鼻孔撩天，箇箇腳跟點地，因甚臨濟大師在黃檗會下喫棒？」師云：「偶然著跌。」進云：「男兒自有衝天志，不向如來行處行。因甚大愚肋下還拳？」師云：「翻身鷂子過新羅。」進云：「祇如黃檗，還有為人處也無？」師云：「知音者少，負恩者多。」進云：「教外親行越格令，五湖四海悉沾恩。」師云：「禮拜了退。」</p>
<p>問：「鼓聲纔罷，四眾雲臻，今日上堂有何分付？」師云：「鐵棒撐驢眼。」進云：「為眾竭力，禍出私門。」師云：「也不虧負你。」進云：「恁麼則人人壁立萬仞，箇箇眼蓋乾坤。」師云：「獨你扶籬摸壁。」</p>
<p>問：「有眼，因甚麼不見？」師云：「瞎。」「有耳，因甚麼不聞？」師云：「聾。」「有鼻，因甚麼不嗅？」師云：「塞。」「有舌，因甚麼不知味？」師云：「木。」「有身，因甚麼不知觸？」師云：「坐冢行屍。」「有意，因甚麼絕思想？」師云：「石頭厭艸。」僧禮拜，師云：「便恁麼去也。」乃云：「佛者，覺也。空生大覺中，如海一漚發。且道：覺從何生？琉璃殿上紫金容，千古萬古人誰識？」</p>
<p>上堂。問：「古釋迦過去，新彌勒未來，正與麼時，誰行正令？」師正身端坐。進云：「恁麼則淺艸深藏，賓能看主。」師便喝。進云：「忽有箇大悲菩薩到來，千手千眼一時俱現，和尚如何答話？」師云：「令它無著手眼處。」進云：「禹門三級浪，平地一聲雷。」師云：「休嚇山僧。」</p>
<p>問：「叢林既佛為尊，因甚麼不居正位？」師云：「隨你顛倒所欲。」進云：「無處不稱尊。」師云：「此章重出。」進云：「如何是賓中主？」師云：「直歲梆椎子。」進云：「如何是主中賓？」師云：「門外白雲深。」進云：「賓主雙忘復若何？」師云：「兩眼對兩眼。」進云：「一堂風冷澹，千古意分明。」師云：「聽事不真。」</p>
<p>問：「從上諸佛即今在甚麼處安身立命？」師豎拂子，云：「還見麼？」進云：「恁麼則諸聖各得其所，因甚今日更安佛位？」師云：「差排古佛離窠臼。」進云：「既安位也，度生一句作麼生商量？」師云：「見聞普熏皆寂滅。」進云：「恁麼則願常處此菩提座，隨緣赴感靡不周。」師云：「過。」進云：「觀世音既是過去正法明如來，則金不重礦，因甚重發誓願？」師云：「渠無人我相。」進云：「恁麼則慈航倒駕逆流上，度盡眾生願始休。」師云：「徐六擔版。」</p>
<p>問：「萬法平沈，如何是本來面目？」師云：「秋空獨露。」</p>
<p>問：「《金剛經》云：『凡所有相，皆是虛妄。』因甚麼又喚作佛？」師云：「以楔出楔。」</p>
<p>問：「世尊說法，十界齊聞。和尚陞座，有何施設？」師云：「一雨普滋三艸秀。」進云：「還是有佛法？無佛法？」師云：「枯木不逢春。」進云：「多蒙和尚指示。」師云：「冤苦叫蒼天。」</p>
<p>問：「混沌未分之始，陰陽未判之先，還有佛法也無？」師云：「有。」進云：「大通智勝佛十劫坐道場，因甚佛法不現前不得成佛道？」師云：「為你眼裏無筋。」進云：「太白峰頭月，青齊萬古寒。」師云：「大蟲看水磨。」</p>
<p>問：「玅句奇言即不問，當機酬唱時如何？」師云：「喫得棒也未？」乃云：「佛身充滿於法界，普現一切群生前，隨緣赴感靡不周，而恆處此菩提座。昨夜，毗盧遮那佛不起於座，向觀音院裏將錢買燒餅，放下手卻是饅頭。主林神、主山神忽地生疑，道：『說是毗盧遮那，又在觀音院裏；說是觀音大士，又是毗盧遮那。手中燒餅因甚卻作饅頭？』會中有彌勒大士向它道：『山神！林神！你只喫饅頭罷休，那解是甚深義？』二神懡㦬而退。然則畢竟如何是毗盧正體？」</p>
<p>擊拂子，云：「家家門裏觀世音。」</p>

<p class='juan'>天岸昇禪師語錄卷第一</p></div>
</div><!-- end of div[@id='body'] -->
</body></html>