<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>天岸昇禪師語錄卷第三</p><p class="byline">侍者元玉記錄</p><p class="head1">住青州大覺禪院語錄</p>
<p>到萊府大悲閣，啟建千佛道場，請上堂。「眾罪如霜雪，慧日能消融，若有沈冤者，依實好供通。」問：「法不孤起，仗境方生；道不虛行，遇緣即唱。未審如何是東萊境？」師云：「兩州六縣。」進云：「如何是境中人？」師云：「龍蛇混雜，凡聖交參。」進云：「人境<span class='corr'>已</span>蒙師點出，格外全提更若何？」師云：「撇卻蘋婆果，沿山摘酢梨。」</p>
<p>問：「昨日大覺受請，今朝福慶上堂，緇素雲臻，請師舉唱。」師云：「一字兩頭垂。」進云：「法筵龍象即不問，如何是聖諦第一義？」師云：「達磨師不是祖。」進云：「釋迦過去，彌勒未來，正法眼藏，乞師拈出。」師云：「鞦韆架在綠楊院。」進云：「如何是先炤後用？」師云：「恰好日卓午。」「如何是先用後炤？」師云：「拶破髑髏。」「如何是炤用同時？」師云：「爐紅炭熱。」「如何是炤用不同時？」師云：「點鐵成金。」進云：「福慶門開三要印，向上宗乘喜得聞。」師云：「莫謗大覺好。」</p>
<p>問：「不說通身是口，無言遍界瀾翻。通身是口即不問，如何是遍界瀾翻？」師云：「絕滲絕漏。」進云：「人人鼻孔撩天，箇箇腳跟點地，到者裏因甚麼緇素不下？」師云：「只緣業識未脫在。」進云：「達磨未至之先，那裏得者消息？」師云：「填溝塞壑。」進云：「達磨已至之後，即今何處存焉？」師云：「鈍置不但闍黎。」進云：「恁麼則棒頭迥出暉空日，爍破江天萬樹春。」師云：「你尚在寒嵒之下。」乃云：「華不生空，枉翳病夫之目；月無二相，徒勞水面之波。淨嬴嬴，赤灑灑，海闊從魚躍；無繫絆，絕遮攔，天空任鳥飛。蓋緣業從惑生、惑因境有，惑破境亡，如夢斯覺。夢斯覺已，還同佛智，文殊仗利劍逼如來秉此智也、師子遇罽賓而發藥用此智也、二祖往鄴都償宿債安此智也、僧璨於言下滅前愆明此智也。所以道：此罪性不在內、不在外、不在中間。果若於此明辨得出，便可坐斷三世諸佛舌頭，直使轉身吐氣不得；其或未然，三千諸佛於此道場內成正覺，度眾生，轉大法輪去也。諸仁！各著精彩。」卓拄杖，下座。</p>
<p>上堂。問：「昔日華嚴會上法界同宣，今朝福慶道場若為施設？」師云：「箭穿紅日影。」進云：「如何是一點寰中炤極微？」師云：「日月同明。」「如何是智無功處卻存知？」師云：「天長地久。」「如何是緣思淨盡無餘事？」師云：「一天雲散。」進云：「到者裏更須轉身，未審如何進步？」師云：「八面絕遮攔。」進云：「謝師指示。」師云：「分明記取。」</p>
<p>問：「撾鼓陞堂即不問，西來大意是如何？」師云：「六合乾坤大。」進云：「為憐三歲子，不惜兩莖眉。」師云：「知恩者少。」進云：「貧兒不戀家中寶，客旅經營自暢懷。」師云：「負義者多。」進云：「如何是有漏之因結無漏之果？」師云：「今日堂中禮懺。」「如何是無漏之因結有漏之果？」師云：「自求多福。」「如何是無漏之因結無漏之果？」師云：「你若無心我便休。」「如何是有漏之因結有漏之果？」師云：「笊籬甑箄。」進云：「因果<span class='corr'>已</span>蒙師指示，其中還有勝劣也無？」師云：「莫道山僧說因果好。」僧喝，云：「楖栗橫擔不顧人，直入千峰萬峰去。」師云：「放過即不可。」便打。乃云：「夫子之牆數仞，不得其門而入，不見宗廟之美、百官之富。夫子門牆高則高矣，<span class='corr'>已</span>被端木覷破。若是山僧，尋常一味平坦坦地，卻是孤峰壁立；雖是孤峰壁立，卻是平坦坦地。蓋緣不與諸塵作對、萬法為侶，無論普楚失其富、良平失其智、蘇張失其辯、賁獲失其勇，直得三世諸佛一時齊立下風。且道：據甚麼道理得與麼慶快？」乃喝一喝，云：「莫怪從前多意氣，它家曾蹋上頭關。」</p>
<p>上堂。問：「蹋翻滄海，大地塵飛，喝散白雲，虛空粉碎。正恁麼時，如何舉唱？」師云：「白狼河畔音書絕。」進云：「祇如臨濟大師有四喝，還許學人請益也無？」師云：「你試舉看。」進云：「如何是一喝如金剛王寶劍？」師便喝。僧擬進語，師連棒打退。</p>
<p>問：「未離兜率，<span class='corr'>已</span>降皇宮。且道承誰恩力？」師云：「馬便搭鞍。」進云：「未出母胎，度人<span class='corr'>已</span>畢。受度何人？」師云：「驢便拽磨。」進云：「金雞未鳴時作麼生？」師云：「天曉猶瞌睡。」進云：「鳴後又如何？」師云：「日午打三更。」進云：「紅爐力盡無煙燄，萬里平田水自通。」師云：「看腳下。」乃云：「說到不如行到，見到不如蹋到，此事貴乎說到、行到、見到、蹋到。山僧昔日在青州，則見雲門山子之崔嵬、范公亭水之淵碧，到萊府則見大澤萬松之名勝、瀛洲海市之奇觀。所以道：登山須到頂，入海須到底。登山不到頂，不知宇宙之寬；入海不到底，不知滄溟之大。即今還有到頂到底者麼？」卓拄杖，云：「欲窮千里目，更上一層樓。」</p>
<p>上堂。問：「昔日僧問趙州和尚：『甲子多少？』州云：『蘇州有。』意旨如何？」師云：「山東亦不少。」進云：「設有人問和尚：『甲子多少？』如何扺對？」師云：「趙州和尚笑你。」進云：「今日相國張太夫人誕日，請師陞座。祇如太夫人未生<span class='corr'>已</span>前，生緣在甚麼處？」師云：「蘭馨幽谷。」進云：「生後如何？」師云：「春滿皇都。」進云：「因齋慶贊一句又作麼生道？」師云：「世間甲子拘不得，劫外風光常自如。」進云：「學人即不然。」師云：「你又作麼生？」進云：「常將日月為天眼，指出須彌作壽山。」師云：「我不如你。」乃云：「昨晚群僊會集，同赴瑤池，為西王母慶蟠桃之會。西王母曰：『向來群僊聚集，共慶良辰，有者炮鳳烹龍、有者摘華獻果、有者奏天音技樂、有者奉玉液瓊漿，皆是僊家之樂，<span class='corr'>已</span>所熟聞。但我輩未識佛境界，今與群僊共詣無量壽佛所聽聞法要，可乎？』群僊敬諾，乃乘龍、乘象、乘師、乘馬，或駕大鵬、或騎青鳥，同詣無量壽佛所請轉法輪，頂禮佛足，遶座三匝，各住一面。無量壽佛為說偈曰：『佛身無數等法界，有福眾生所能見，如是無數一一身，壽命莊嚴皆具足。』於是群僊共西王母各悟佛知見、入佛知見，獲無量樂、證無量壽，踊躍歡喜，作禮而退散。」問：「大眾！佛語僊悟即且置，祇如群僊見甚麼道理便得悟去？」擊拂子，云：「千年桃核裏，元是舊時仁。」</p>
<p>闔郡法師、諸山大德請上堂。問：「殷勤請法傾都邑，祖意西來願欲聞。」師云：「春來草自青。」進云：「如何是奪人不奪境？」師云：「細眼乍舒門外柳。」「如何是奪境不奪人？」師云：「錦衣公子醉扶歸。」「如何是人境兩俱奪？」師云：「烏江力盡難回首。」「如何是人境俱不奪？」師云：「帶礪山河屬漢家。」進云：「人境<span class='corr'>已</span>蒙師指示，向上宗乘事若何？」師云：「晴天不肯走，直待雨淋頭。」</p>
<p>問：「久處叢林，己事未明，乞師直指。」師云：「長老決定男子做。」進云：「水盡山窮、橋斷路絕時如何進步？」師云：「退身看取。」進云：「二祖立雪斷臂，為求何事？」師云：「如猿捉影。」進云：「還親見鼻祖也無？」師云：「脫賺重重。」進云：「從上<span class='corr'>已</span>蒙師指示，慶齋一句又如何？」師云：「一飽忘百飢。」乃云：「窮諸玄辦，若一豪置於太虛；竭世樞機，似一滴投於巨壑。周金剛只是艸裏漢，良遂知處，諸人不知；諸人知處，良遂總知。小良遂也是管窺天。不見道：透過銀山鐵壁，鬧市可以橫身；若欲鬧市橫身，透過銀山鐵壁。高高處觀之不足，<span class='corr'>低</span><span class='corr'>低</span>處看之有餘。和泥合水，展拓全機，有權有實，全放全收即且置，正當恁麼時如何展演？」擊拂子，云：「五十三人咸在席，善財何必更南詢？」</p>
<p>復舉：「有王問波羅提曰：『佛性幾處出現？』提曰：『其現有八，在胎為身、出世為人、在眼曰見、在耳曰聞、在鼻瓣香、在口譚論、在手執捉、在足運奔，遍現橫詼沙界，收攝在一微塵。識者，喚作佛性；不識，喚作精魂。』」師云：「大小波羅提祇識得精魂，佛性未夢見在。今日設有人問：『佛性在甚麼處？』但向它道：『趙錢孫李，周吳鄭王。』」</p>
<p>大悲誕日，上堂。問：「格外玄機即不問，大悲願力事如何？」師云：「西天梵語，東土唐言。」進云：「三千大千世界，無有一處不是設供之處。菩薩受供當在何所？」師云：「有水皆含月。」進云：「只如福慶院裏，菩薩還來受供也無？」師云：「無山不帶雲。」進云：「有箇孟八郎漢上來，屏卻咽喉，何處出氣？」師云：「孟浪無過於你。」進云：「除卻語默動靜、棒喝交馳，請師直指西來大意。」師云：「禮拜了退。」</p>
<p>問：「年年二月十九慶賀大悲生辰，且道：是古觀音聖誕？今觀音聖誕？」師云：「非古非今。」進云：「楞嚴會上二十五聖，因甚獨選觀音耳根圓通？」師云：「海底涌金烏，榑桑最先炤。」進云：「一根既返元，六處成休，復用許多手眼作麼？」師云：「覆藏不得。」乃云：「聞聲悟道，大似望梅止渴；見色明心，何如畫餅充饑？大悲院裏日日有齋，燒餅饅頭頓頓成現，不勞大士費手費腳，提起放下，祇如東海鯉魚，為甚棒打不回頭？休，休。一領羊裘釣白月，江湖空老使人愁。」</p>
<p>萊府歸，上堂。問：「三旬離院即不問，歸來一句是如何？」師云：「馬蹄蹴碎榆錢綠。」進云：「忽有箇截斷路頭漢，和尚如何措足？」師云：「看君不是金牙作，爭解彎弓射尉遲？」進云：「坐斷十方猶點額，密移一步看飛龍。」師云：「腳下泥深一丈。」進云：「夜船不犯東西岸，須信篙人用意良。」師云：「泥裏出頭，堪作甚麼？」乃云：「山蒼蒼，水茫茫，正值春三二月。村村煙，樹芬芳，馬蹄蹴碎榆錢綠，拄杖敲殘海面霜。相公府、太守堂，供茶獻飯，滿座輝煌。是則是，卻有一種不及處。是那一種？不見道：為客總然諸事好，清貧在舍更安康。」</p>
<p>晚參。問：「知見立知即無明本，知見無見斯即涅槃。且道：無明、涅槃，相去多少？」師云：「風恬林自直。」「永嘉道：『無明實性即佛性。』如何是佛性？」師云：「樹靜月彌新。」乃云：「昨晚副寺向山僧道：『倉中米麥都完了，眾日繁，糧<span class='corr'>已</span>缺。』奈何山僧也無處置，一夜躊躇到天明。忽然記得遠祖有箇鐵酸餡，拈出供養諸人。若是當下咬嚼得破，非但百味具足，抑且永絕飢虛；若是咬嚼不破，愁人莫向愁人說，說向愁人愁殺人。」</p>
<p>晚參。問：「昔日馬祖住江西三十年，不少鹽醬。大覺今日因甚柴米俱無？」師云：「濁富不如清貧。」進云：「眾中忽有箇漢滿槃拓出，大眾如何領受？」師云：「雷聲浩大。」僧擬進語，師喝云：「雨點全無。」乃云：「鍋是鐵做、飯是米做，大哥是男子做、嫂嫂是女人做，十箇九雙到者裏卻易會；鍋不是鐵做、飯不是米做，大哥不是男子做、嫂嫂不是女人做，十箇九雙到者裏卻難會。若向難會處入，自然玲瓏八面；若向易會處入，卻成立地死人。祇如不涉難易又作麼生入？家貧顯孝子，國霸有謀臣。」</p>
<p>說戒，上堂。「有持有犯，如煤與炭；有持無犯，如龍在豢；有犯無持，如馬失羇；無犯無持，絕慮忘知。能絕慮，又忘知，芍藥華前春漸老，牡丹亭畔月移枝，錦衣公子不歸去，猶認華胥眼[目*答]眵。」喝一喝。</p>
<p>浴佛，上堂。問：「未離兜率，已降皇宮；未出母胎，度人<span class='corr'>已</span>畢。為甚靈山會上譚經三百餘會，說法四十九年？」師云：「為你不唧溜。」進云：「佛佛授手，祖祖印心，如何是印心一句？」師云：「牽牛上壁。」乃云：「指天指地甚來繇？毒氣縱橫遍九州，將謂無人能勘破，誰知身後有同儔？遇同儔，別咎休，倒傾浩瀚千江水，難洗今朝一面羞。」</p>
<p>晚參。「昔大意為眾生故，發意入海取明月寶珠以濟眾生。初入海中，至白銀城，龍王與明月珠，有二十里寶。復至金城，龍王與明月珠，有四十里寶。復至水精城，龍王與明月珠，此珠有六十里寶。復至琉璃城，龍王與明月珠，此珠有八十里寶。」師云：「大意志大而願小。不見道：從門入者，不是家珍。大覺門下有一寶，能令三千大千世界瞻仰，無不滿足。」卓拄杖，云：「看看。」良久，云：「見之不取，思之千里。」</p>
<p>晚參。問：「昔日臨濟大師以探竿在手、影艸隨身、殺人刀、活人劍四事接衲子，敢問如何是探竿在手？」師云：「龍牙遭活埋。」「如何是影艸隨身？」師云：「雲居答不得。」「如何是殺人刀？」師云：「腰包上徑山。」「如何是活人劍？」師云：「普化送直裰。」進云：「四事蒙師親指示，師將何法接禪流？」師云：「斷麻穿犢鼻。」僧便喝，師云：「哀鳴也是閒。」乃云：「薰風自南來，殿閣生微涼，諸佛出身處，<span class='corr'>已</span>是錯商量。其餘『東山行水上、劈脊棒頭長』，也未是親切句在。作麼生是親切句？赤松子是張良。」</p>
<p>晚參。舉：「雲門大師道：『若說菩提涅槃真如解脫是，燒楓香供養你；若說佛說祖是，燒黃熟香供養你；若說超佛越祖之譚是，燒餅香供養你，皈依佛、法、僧下去。』後來愚菴及禪師云：『若說菩提涅槃真如解脫是，將黑豆換你眼睛；若說佛說祖是，將木患子換你眼睛；若說超佛越祖之譚是，將魚目換你眼睛，皈依佛、法、僧下去。』」師云：「利刀割肉渾閒事，惡口傷人恨怎消？」</p>
<p>晚參。問：「昔日趙州問南泉：『如何是道？』泉云：『平常心是道。』未審如何是平常心？」師云：「月圓當戶炤。」進云：「謝師答話。」師云：「驀面唾山僧。」乃云：「大通智勝佛，十劫坐道場，佛法不現前，不得成佛道。靈山會上屠子好不丈夫，大集會中魔王卻有氣概。大覺恁麼舉似，還有人知落處也未？若也知得，一盲引眾盲，相牽入火阬；若也未知，利動君子。」</p>
<p>上堂。問：「結制、解制，古今舊例。不結不解又作麼生？」師云：「今之古之。」進云：「爐韝之下，鈍鐵猶多。今朝大覺爐韝宏開，忽遇鈍鐵頑銅，如何點化？」師云：「不點鈍鐵，直打頑銅。」進云：「恁麼椎邊迸出珊瑚月，散作人間不夜燈。」便禮拜，師乃云：「鐵釘飯，木札羹，咀嚼無味；金剛圈，栗棘蓬，吞跳實難。果能吞得、跳得，自然八面玲瓏。不妨咀之嚼之，有朝百味具足。西天坐夏，以蠟人為驗。我者裏九十日內，行不許行、住不許住、坐不許坐、臥不許臥，恁麼也不得、不恁麼也不得、恁麼不恁麼總不得。還知大覺為人處麼？要見黃河六月冰，發機須用千鈞弩。」喝一喝。</p>
<p>晚參。「昨晚山僧夢見然燈佛與釋迦牟尼摩頂授記，云：『汝於來世當得作佛，號釋迦牟尼。』過此百千年後，釋迦牟尼佛示現受生，成等正覺，坐大道場，說法三百餘會，法華會上授記諸大弟子，乃至有學、無學悉皆成佛。山僧爾時在旁冷笑一聲，遂各慞慞惶惶，抱慚無地而退。山僧醒來猶覺齒冷。今晚，敢問大眾：山僧作夢即且置，祇如現前諸仁還曾夢見山僧也未？若曾夢見，且道山僧鼻孔長多少？」眾屏息，乃云：「山僧尚不曾夢見，何況當時冷笑處邪？」噓一噓，便起。</p>
<p>晚參。舉：「趙州和尚道：『南方來者與它下載，北方來者與它裝載。所以，近上人，問道即失道；近下人，問道即得道。兄弟！邪人說正法，正法亦隨邪；正人說邪法，邪法亦隨正。諸方難見易識，我者裏易見難識。』」師云：「說甚易見難識？昨晚雲門山子吞卻四大部洲，直得東西不辨、南北不分，復不動步經過百億須彌盧、無邊香水海，忽遇婆稚阿修羅王，驀頭一摑，依然向青州南門外坐地。山是山、水是水，東是東、西是西、南是南、北是北，汝輩東瓜茄子，驢年得知。」</p>
<p>上堂。「但以假名字，引導於眾生，我不輕於汝等，汝等皆當作佛。敢問諸人：皮下還有血無？眾角雖多，一麟足矣。」顧左右，云：「兔亦不遇。」卓拄杖，下座。</p>
<p>晚參。問：「放行則瓦礫生光，把住則黃金失色。且道：把住即是？放行即是？」師云：「旱天多雨勢。」進云：「忽遇晴天霹靂又作麼生？」師云：「可憐涓滴全無。」進云：「一塵纔起，大地全收，匹馬單槍，背城卷土來時如何？」師云：「汝不是其人。」進云：「誰是其人？」師云：「山僧斫額有分。」僧便喝，師云：「亂喝作麼？」進云：「乾城乍涌浮幢界，蝸國相爭古戰場。」師云：「白骨滿郊原。」乃云：「直下是蒼龍，依舊澄潭滯，擬即非春光，立老杜鵑枝。本無是，有何非？一腔心事付誰知？與子相期當歲晚，殘紅又落釣魚磯，故人不來來何遲？來也，來也，相逢相見絕相思，天涯流落事何癡？鷓鴣啼出深華裏，夕陽仍在柳梢西。」</p>
<p>晚參。「彌勒真彌勒，堪悲堪笑向君說，化身千百億，等閒占盡大唐國，合伴何人不共伊？泥豬疥狗盡成佛。佛即佛，三家村裏臭胡孫，鶻臭布衫未肯脫。若得脫，黃金猶是眼中屑。」</p>
<p>上堂。問：「提三尺青鋒，全殺全活；布漫天網子，或縱或擒。設遇四方八面齊來，和尚如何相接？」聲未絕，師便打。進云：「棒上成龍去也。」師云：「此去宿遷八百里。」進云：「有一句『三世諸佛說不到、歷代祖師提不起』，未審和尚如何舉唱？」師云：「要道便道，有什麼難？」進云：「昔日疏山到溈山，問：『承師有言：「有句無句，如藤倚樹。」忽然樹倒藤枯，句歸何處？』溈山呵呵大笑，意旨如何？」師云：「忍俊不禁。」進云：「今日有問和尚，未審如何指示？」師云：「換手搥胸。」進云：「定光金地遙招手，智者江陵暗點頭。」師云：「還有一句不曾念得。」進云：「知音不用頻頻舉。」師云：「一釣便上。」</p>
<p>問：「牛頭未見四祖時如何？」師云：「兩角撐天。」進云：「見後如何？」師云：「四棱著地。」進云：「見與未見時如何？」師云：「流水下山非有意，白雲歸洞本無心。」進云：「和尚未到天童時如何？」師云：「青青子衿，悠悠我心。」進云：「到後如何？」師云：「帽無簷，鞋無底。」進云：「如是，則聞名富貴，見面貧窮也。」師云：「摘楊華，摘楊華」乃云：「天高地厚，從無纖芥囊藏；古往今來，那有絲豪變易？直得風吹不著、雨打不溼，<span class='corr'>束</span>虛空為棒，斂手傍觀；填河海為辭，縮舌有分。門風迥別即且置，公案現成時如何？」眨上眉毛，復云：「我本無所希求，今此法王大寶自然而至。俊哉，俊哉！不用求真，惟須息見。快活，快活！大眾！既息見而不用求真，則諸仁終日佛見、法見、人見、我見、塵勞見、清淨見，皆妄見也：大寶不求而至，則諸人終日求佛、求法、求道、求悟、求心，皆妄求也。真不立，妄何存？絕忮求，寶自至，一切處蓋色騎聲，動用中輝天鑑地，如許門風，當面諱卻。噫！止，止！不須說。我法玅難思，諸增上慢人聞必不敬信。」卓拄杖，下座。</p>
<p>晚參。問：「向上一路，千聖不傳，未審和尚如何垂示？」師云：「黑雲遍野。」進云：「恁麼則劍為不平離寶匣，藥因救病出金缾。」師云：「遮卻你眼睛。」僧喝，師便打，乃云：「三世諸佛不知有黧奴白牯，卻知有『知』之一字<span class='corr'>眾</span>禍之門。何似曹山愛顛酒？君不見？石鞏張弓要射虎，一生碌碌空株守，後來射得半箇人，依舊困龍藏死水。要識活水龍麼？」擿拄杖，云：「一簇破三關，分明箭後路。」</p>
<p>復舉：「鏡清上堂，良久，有僧問：『祖歌如何唱？』清云：『拖送醉人酒。』僧云：『與麼則孤負和尚也。』清云：『猛虎不食伏肉。』」師云：「鏡清雖是縱奪可觀，卻乃添杯醉後。大覺則不然，今日設有問：『祖歌如何唱？』但向它道：上大人。更云：『與麼則孤負和尚也。』向它道：可知禮也。且道：與鏡清是同？是別？」</p>
<p>上堂。問：「達磨西來，不立文字，為甚有《楞伽》四卷？」師云：「金貂不足狗尾續。」進云：「依經解義，三世佛冤；離經一字，即同魔說。去此二途，請師垂示。」師云：「東瓜直儱侗，瓠子曲彎彎。」進云：「諸法從本來，常自寂滅相，還假修持也無？」師云：「猿猴捉水月。」進云：「昔日武帝問達磨：『朕一生來修寺建塔、齋僧布施，有何功德？』磨云：『實無功德。』意旨如何？」師云：「棒打石人頭。」進云：「大覺今日緇素臨筵修齋設供，未審當來獲何果報？」師云：「箇箇成佛作祖。」進云：「打麵還它州土麥，唱歌須是帝鄉人。」師云：「兔子喫牛奶。」</p>
<p>問：「新羅打鼓，大覺陞堂，格外之機，請師速道。」師舉如意，云：「你道者如意喫多少飯？」進云：「杲日當空，無所不炤。」師云：「瞎。」進云：「大地拈來無一物。」師云：「果然瞎。」乃云：「王節級失卻帖，東討西尋，渾家著跌，問著嵩山老達磨啞口無言，覷破壁走。德山遇臨濟，不行棒，便是喝，堪笑堪憐，心勞日拙，不如靜處薩婆訶，瓮裏何曾走卻鱉？」</p>
<p>復舉：「洞山云：『貪、瞋、癡，太無知，賴我今朝識得伊，行便打、坐便搥，分付心王仔細推，無量劫來不解脫，問汝三人知不知？』後來神鼎道：『神鼎則不然，貪、瞋、癡，實無知，十二時中任從伊，行即往、坐即隨，分付心王擬何為？無量劫來元解脫，何須更問知不知？』」師云：「恁般說話，幸遇不在大覺門下過。若在大覺門下，打折驢腰，未放過在。何故？既有讓王節，何爭洗耳清？雖然如是，也須是箇人始得。」</p>
<p>晚參。「昔日雲門大師示眾云：『直得觸目無滯達，得名身、句身，一切法空。山河大地是名，名亦不可得。喚作三昧性海俱備，猶是無風匝匝之波，直得忘知於覺，覺即佛性矣。喚作無事人，更須知有向上一竅在。』」師云：「諸人要見雲門麼？昔日曾擔睦州版，一朝伸屈在門樞。所以病多諳藥性，路遠說途艱。若是俊鷹快鷂，總無恁麼事。會中還有俊鷹快鷂麼？若有，雲門大師何處置吻？若無，養子不及父，家門一世衰。」</p>
<p>曬藏經，上堂。「諸人大似蠹魚。何也？有大經卷，量等三千大千世界，書寫三千大千中事，蠹魚生於斯、長於斯、食於斯，而不知全經在腹、全體是經。蠹魚！蠹魚！何太無靈？頭大尾小，大似衲僧。適有底不甘，便道：『和尚何得將人而比物？』我也知你空腹而高心。」</p>
<p>復舉：「古者道：『摩尼珠，人不識，如來藏裏親收得。』白底是紙，黑底是墨，珠在什麼處？只見波濤涌，不見海龍宮。」</p>
<p>上堂。問：「金風透骨，涼雨吹懷，久涉途程，請師一句。」師云：「白雲斷處見明月。」進云：「祇如臨濟大師道：『第一句薦得，與佛祖為師；第二句薦得，與人天為師；第三句薦得，自救不了。』」聲未絕，師打云：「你是那一句薦得？」進云：「白棒無私，恩歸有地。」師云：「黃河三千年一度清。」進云：「聖凡普利一句又作麼生？」師云：「今年禾黍熟，千錢一大斛。」進云：「學人即不然。」師云：「你又亂統。」進云：「蹋得自家田地穩，高山平地總西方。」師云：「看腳下。」乃云：「殘暑<span class='corr'>已</span>退，金風漸多，樹頭葉落，月影婆娑。砧聲催薄莫，蟋蟀叫藤蘿，達磨不傳心印，釋迦玅演伽陀，何似宣房瓠子歌？」復云：「朽木不可雕也，糞土之牆不可污也。大海波濤涌，小人方寸深。我若提持宗乘，蚯蚓蝦蟆退身無地；一向和泥合水，蒼蠅蚊蚋撲面撞頭。南無佛陀，南無達磨，南無僧伽，七月十五日到也，家家門前為你設食，金錢寶馬火速登程，急急如律令，敕。」</p>
<p>晚參。「嵩山面壁，不遇神光。立雪直得，有冤難說。黃檗痛棒，若無臨濟承當，直教滿面慚惶。所以道：鸞鳳和鳴，風雲聚會，不是當家種艸，徒勞抹粉塗硃。若遇出格英靈，自然龍驤虎驟。即今還有為大覺出氣者麼？無人處斫額相望。」</p>
<p>晚參。「汾陽燒紙錢，趁盡閒神野鬼，尚覺太費週折。何似山東地面諸山法師，一封白簡、一疋梭布，將大覺門下閒神野鬼一時勾盡。然雖如是，寧可永劫受沈淪，莫謗如來正法輪。」</p>
<p>壽光眾信請上堂。問：「古人云：『與我同條生，不與我同條死。』意作麼生？」師云：「髑髏無眼見明月。」進云：「同條生亦同條死，又且如何？」師云：「不識東斗漢。」進云：「即今和尚與學人，是同生邪？同死邪？」師云：「接竹點青天。」僧擬進語，師喝退。</p>
<p>問：「僧問古德：『劫火洞然，大千俱壞，未審者箇壞不壞？』德云：『不壞。』有人與麼問和尚，又作麼生畣它？」師云：「不壞。」進云：「古人道過底，和尚如何也恁麼道？」師云：「我與古人同條生，不與古人同條死。」僧喝，師便打。進云：「棒頭有眼明如日，要識真金火裏看。」師云：「三生六十劫。」乃云：「種一生十、種十生百、種百生千、種千生萬、種萬生億，得見諦道：『我舌如青蓮，覆面至頂髮。』是真語者、是實語者、無異語者、不誑語者。君不見？尼拘陀樹子下數萬斛，高蔭四五里，核如一芥微，繁育乃如許。彼地實無知，其報力尚爾，況發歡喜心，香飯作佛事？請法更殷勤，見聞皆獲利，是所植最大，其福不思議。然則如何得見諦道去？八字橫開甘露門，高超直蹋毗盧頂。」</p>
<p>晚參。「自笑生來百醜，不肯向人<span class='corr'>低</span>手，從它佛祖當前，也要生按其首。無端一病經年，雄心化為烏有，雖然潦倒不堪，尚有一張好口。既有好口，對人天眾前說些甚麼即得？子午卯酉，面向東南，眼觀北斗。」</p>
<p>邠州眾信請上堂。問：「昨夜海晏河清，今朝山嶽六震，箇中消息即不問，虛空粉碎時如何？」師云：「項羽渡江東。」進云：「雲面揭開紅日眼，山眉愁斷白華香。」師云：「雪大師底。」進云：「那裏是和尚底？」師云：「山僧無棒打你者癡漢。」進云：「學人禮拜去也。」師云：「禮拜直須頭著地。」乃云：「打開無盡寶藏，運出自己家珍，辦成三德六味，至心供佛及僧。諸惡莫作，眾善奉行，三歲孩兒說得，百歲老人難行。信知佛法無多子，何事諸人不肯承？若肯承，打刀現有邠州鐵，眉下何人沒眼睛？」</p>
<p>復舉：「丹霞問僧：『從什麼處來？』僧云：『山下來。』霞云：『喫飯也未？』僧云：『喫飯了。』霞云：『將飯與汝喫底人還具眼麼？』僧無語。後來長慶問保福：『將飯與人喫，報恩有分，因甚麼卻不具眼？』福云：『施者、受者，二俱瞎漢。』慶云：『盡其機來還成瞎不？』福云：『汝道我瞎得麼？』」師云：「丹霞、長慶、保福總合喫山僧手中棒，獨許者僧出一頭地。何故？不見道：端坐受供養，施主長安樂。」</p>
<p>離幻副寺，請上堂。「震法雷，擊法鼓，布慈雲，灑甘露。雲從龍，風從虎，移香積世界，入玅喜國土。諸禪流忒莽鹵，祇知有口飯堪噇，不識缽盂吞佛祖。」</p>

<p class='juan'>天岸昇禪師語錄卷第三</p></div>
</div><!-- end of div[@id='body'] -->
</body></html>