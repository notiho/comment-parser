<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>天岸昇禪師語錄卷第十六</p><p class="byline">侍者一誠記錄</p>
<div class='div-other'><a id='mulu27' />
<p class='h1'>頌古</p>
<div class='div-orig'><p style="margin-left:1em">那吒太子析肉還母、析骨還父，然後現本身，運大神力，為父母說法。佛眼遠云：「肉既還母、骨既還父，用甚麼為身？學人到者裏若見得去，廓清五蘊，吞盡十方。」</p>
</div>
<div class='div-commentary'><p>雷雨轟轟過曉峰，千山洗出碧重重，桃源洞口華如霰，無數漁郎炤眼紅。</p>
</div>
<div class='div-orig'><p style="margin-left:1em">迦葉因阿難問：「世尊傳金襴外，別傳何物？」迦葉召阿難，難應諾，迦葉曰：「倒卻門前剎竿著。」</p>
</div>
<div class='div-commentary'><p>滿川風雨渡頭船，相喚相呼豈偶然？誰道金襴無別物？剎竿倒卻是真傳。</p>
<p>刻薄難弟，猜疑難兄，好語不說，問西答東。君不見？一斗粟尚可舂，一尺布尚可縫，兄弟二人不相容。</p>
</div>
<div class='div-orig'><p style="margin-left:1em">鶴林玄素禪師有僧敲門，師云：「誰？」僧云：「是僧。」師云：「莫道是僧，佛來也不著。」僧云：「為甚麼不著？」師云：「無棲泊處。」</p>
</div>
<div class='div-commentary'><p>鶴林風雨晚瀟瀟，竹戶雲深鎖寂寥，縱使佛來也不著，雪霜橫按有吹毛。</p>
<p>為人莫學魯男子，一往孤行自見長，不見當年柳下惠，滿懷風月有何妨？</p>
</div>
<div class='div-orig'><p style="margin-left:1em">鳥窠因白居易侍郎問：「如何是佛法大意？」師曰：「諸惡莫作，眾善奉行。」白曰：「三歲孩兒也解恁麼道。」師曰：「三歲孩兒雖道得，八十老人行不得。」</p>
</div>
<div class='div-commentary'><p>俗人酤酒與三升，共話桑麻雞犬情，若問中書堂裏事，侍郎親向鳳池行。</p>
</div>
<div class='div-orig'><p style="margin-left:1em">馬祖示眾云：「凡有言句是提婆宗，以此箇為主。」</p>
</div>
<div class='div-commentary'><p>滿天風雪出門遊，疋馬橫身百艸頭，聞道平原狐兔狡，頻將鷹眼看吳鉤。</p>
<p>全憑三寸舌縱橫，六國相將賀太平，斗大黃金縣肘後，蘇秦原是舊蘇秦。</p>
<p>松直棘曲，鵲喿鴉鳴，本非有意，不道無情。為欲魚龍知性命，頻將折箸攪滄溟。</p>
</div>
<div class='div-orig'><p style="margin-left:1em">鄧州丹霞天然禪師參石頭，執役三載。忽一日，頭告眾曰：「來日鏟佛殿前艸。」至來日，大眾諸童行各備鍬钁鏟艸，獨師以盆盛水沐頭，於頭前胡跪。頭見而笑之，便與剃髮，又為說戒，師乃掩耳而出。</p>
</div>
<div class='div-commentary'><p>石頭只說鏟艸，丹霞錯會不少，謾言頭角崢嶸，未免行童笑倒。</p>
<p>偷心千古是丹霞，堪笑石頭被艸遮，若使鉗錘真玅密，當時逐出較些些。</p>
</div>
<div class='div-orig'><p style="margin-left:1em">丹霞於慧林寺，遇天寒，取木佛燒火向，院主訶曰：「何得燒我木佛？」師以杖子撥灰，曰：「吾燒取舍利。」曰：「木佛何有舍利？」師曰：「既無舍利，更取兩尊燒。」主自後眉須墮落。</p>
</div>
<div class='div-commentary'><p>木佛何曾有舍利？惺惺妝作假糊塗，盡言院主招殃禍，試看丹霞眉在無？</p>
<p>大鵬慣展摩天翅，劈海橫將龍子吞，蝦蟹一時齊乞命，至今千載暗消魂。</p>
<p>明月之珠，夜光之壁，暗投道路，按劍嘖嘖。清風吹出玉嬋娟，炤看面皮是艸賊。咄咄咄！一箭雙鵰齊打失。</p>
</div>
<div class='div-orig'><p style="margin-left:1em">丹霞一日訪龐公，見女子取菜次，師曰：「居士在否？」女放下菜籃，斂手立。師又問：「居士在否？」女便提籃去。師回，須臾公歸，女舉前話，公曰：「丹霞在麼？」曰：「去也。」公曰：「赤土塗牛妳。」</p>
</div>
<div class='div-commentary'><p>美如西子離金闕，嬌似楊妃下玉樓，大義滅親非小小，肯教婢子逞風流。</p>
<p>大娘劍器太從容，矯若遊雲健若龍，舞罷華枝輕覆面，免人<span class='corr'>抵</span>喚小桃紅。</p>
</div>
<div class='div-orig'><p style="margin-left:1em">潮州靈山大顛寶通禪師，韓文公一日相訪，問師：「春秋多少？」師提起數珠，曰：「會麼？」曰：「不會。」師曰：「晝夜一百八。」公不曉，遂回。次日再來，至門前，見首座，舉前話問意旨如何，座扣齒三下。及見師，理前問，師亦扣齒三下。公曰：「元來佛法無兩般。」師曰：「是何道理？」曰：「適來問首座亦如是。」師乃召首座：「是汝如此對否？」曰：「是。」師便打趁出院。</p>
</div>
<div class='div-commentary'><p>潦倒疏慵，客來生受，不奈瓢何，打破熨斗。</p>
<p>文公讀盡五車書，博識多聞號大儒，那識神龍能變化？風雲騰蹋絕方隅。</p>
</div>
<div class='div-orig'><p style="margin-left:1em">大顛因文公問：「如何是佛？」師曰：「看。」</p>
</div>
<div class='div-commentary'><p>沿家覓佛是文公，直指全教雙眼空，若道抬頭便見佛，文殊笑倒海門東。</p>
</div>
<div class='div-orig'><p style="margin-left:1em">鳳翔府法門寺佛陀禪師尋常持一串數珠，念三種名號，曰：一、釋迦，二、元和，三、佛陀，自餘是甚麼碗躂丘？乃過一珠，終而復始，事跡異常，時人莫測。</p>
</div>
<div class='div-commentary'><p>劣相殊名共一家，紅塵鬧市口吧吧，犀因玩月紋生角，象被雷驚華入牙。</p>
<p>深更小玉喚頻頻，卻笑檀郎不識聲，啼淂血流無用處，不如鉗口過殘春。</p>
</div>
<div class='div-orig'><p style="margin-left:1em">長沙因僧問：「本來人還成佛也無？」師曰：「汝見大唐天子還自割茅刈艸麼？」曰：「未審是何人成佛？」師曰：「是汝成佛。」僧無語，師曰：「會麼？」曰：「不會。」師曰：「如人因地而倒、因地而起，地道甚麼？」</p>
</div>
<div class='div-commentary'><p>人世未逢九五尊，春明御杖曉崢嶸，時人只識朱衣貴，錯認侯門作帝閽。</p>
<p>天子刈茅也不奇，脫珍著弊想同之，只因不遇金牙作，放過當年老尉遲。</p>
</div>
<div class='div-orig'><p style="margin-left:1em">長沙因僧問：「如何轉得山河大地歸自己去？」師曰：「如何轉得自己成山河國土去？」曰：「不會。」師曰：「湖南城下好養民，米賤柴多足四鄰。」僧無語，師示偈曰：「誰向山河轉？山河轉向誰？圓通無兩畔，法性本無歸。」</p>
</div>
<div class='div-commentary'><p>者一轉、那一轉，尺非長、寸非短，幾多錯認自家身，目前異路難排遣，珊瑚瀲灩十洲春，覿面無人識深淺。君不見？陶朱一葉駕扁舟，五湖風月無人管。</p>
</div>
<div class='div-orig'><p style="margin-left:1em">《圓覺經》云：「居一切時不起妄念，於諸妄心亦不息滅，住妄想境不加了知，於無了知不辨真實。」</p>
</div>
<div class='div-commentary'><p>玉沙瑤艸連谿碧，流水桃華滿澗香，曉露風燈零落盡，此生無處覓劉郎。</p>
</div>
<div class='div-orig'><p style="margin-left:1em">睦州見講僧乃召曰：「座主！」主應諾，師曰：「擔版漢。」</p>
</div>
<div class='div-commentary'><p>水流元不競，華落亦無心，若肯機先會，春風別有神。</p>
</div>
<div class='div-orig'><p style="margin-left:1em">陸亙大夫謂南泉曰：「弟子亦薄會佛法。」泉便問：「大夫十二時中作麼生？」陸曰：「寸絲不挂。」泉曰：「猶是階下漢。」復云：「不見道？有道君王不納有智之臣。」</p>
</div>
<div class='div-commentary'><p>髑髏喜立，枯木龍吟，漫言春到，水尚成冰。襟懷磊落兮不倚疏籬，眼目[目*麻]瞇兮勿自成羈。階下漢，知不知？雲舒海嶽高低雨，鵑愛春華遠近啼。</p>
</div>
<div class='div-orig'><p style="margin-left:1em">百丈野狐。</p>
</div>
<div class='div-commentary'><p>一二三四五六七，七六五四三二一，顛倒逆順與君看，莫證烏龜便是鱉。不是鱉，撩天鼻，轉轉不錯好商量，恁麼亦是眼中屑。</p>
</div>
<div class='div-orig'><p style="margin-left:1em">僧問風穴：「如何是一稱南無佛？」穴云：「燈連鳳翅當堂炤，月影娥眉䫌面看。」</p>
</div>
<div class='div-commentary'><p>頭痛便將手摸，口渴舌<span class='corr'>抵</span>上齶，觀音救苦尋聲，處處風前露膊。</p>
</div>
<div class='div-orig'><p style="margin-left:1em">寶通禪師初參石頭，頭問：「那箇是汝心？」師曰：「見言語者是。」頭便喝出。經旬日，師卻問：「前者既不是，除此外何者是心？」頭云：「除卻揚眉瞚目將心來。」師曰：「無心可將來。」頭云：「元來有心，便言無心，無心盡同謗。」師于言下大悟。</p>
</div>
<div class='div-commentary'><p>龜毛兔角拈不及，未涉玄微機最鮮，狡兔戀窩籬下死，蒼龍出窟上青天。</p>
<p>驅耕奪食絕安排，飢極還它飽腹回，從此梅華清徹骨，香風原在舊瑤臺。</p>
</div>
<div class='div-orig'><p style="margin-left:1em">白水本仁禪師因鏡清行腳到，師曰：「時寒道者。」清曰：「不敢。」師曰：「還有臥單得蓋否？」清曰：「設有，亦無展的工夫。」曰：「直饒道者滴水、滴凍，亦不干它事。」清曰：「滴水冰生，事不相涉。」師云：「是。」清曰：「此人意作麼生？」師曰：「此人不落意。」清曰：「不落意是此人那？」師曰：「高山頂上，無可與道者啗啄。」</p>
</div>
<div class='div-commentary'><p>最親切處非親切，極分明處未分明，飢餐渴飲憑誰力？絕學無為一道人。</p>
</div>
<div class='div-orig'><p style="margin-left:1em">西天有聲明三藏至閩，帥請玄沙辨驗，玄沙以鐵火箸敲銅爐，問：「是甚麼聲？」沙曰：「銅鐵聲。」沙曰：「大王莫受外國人謾。」藏無對。</p>
</div>
<div class='div-commentary'><p>聲前獨露本無名，楚館秦樓買卻身，可惜玩華人立老，不知春<span class='corr'>已</span>渡前村。</p>
</div>
<div class='div-orig'><p style="margin-left:1em">雲居膺禪師因僧問：「羚羊挂角時如何？」師曰：「六六三十六。」又曰：「會麼？」曰：「不會。」師云：「不見道？無蹤跡。」</p>
</div>
<div class='div-commentary'><p>宇宙清，日月明，萬里風光絕四鄰，青鳥不傳雲外信，落華空憶夢中人。魔覷不入，佛智難尋，欲識從前消息盡，髑髏前驗始知親。</p>
</div>
<div class='div-orig'><p style="margin-left:1em">清泉禪師因僧問：「古人面壁意旨如何？」師云：「屈。」僧云：「恁麼則不費心力。」師云：「何處有恁麼人？」</p>
</div>
<div class='div-commentary'><p>海底蝦蟆吞月鉤，刻舟尋劍幾時休？屈雨初收，風卷長空雲未淨，髑髏一箭更添愁。</p>
</div>
<div class='div-orig'><p style="margin-left:1em">黃龍機禪師因僧問：「不問佛祖邊事，如何是平常之事？」師曰：「我住山得十五年也。」</p>
</div>
<div class='div-commentary'><p>無心于事事無心，一種平懷山水清。華自落，鳥不驚，秋月春風難贈人。</p>
<p>問在答處，答在問處，呈出家風，迥無別路。只恐白雲菴上來，我住久兮君不住。</p>
</div>
<div class='div-orig'><p style="margin-left:1em">玄泉第二世和尚因僧問：「辭窮理盡時如何？」師云：「不入理，豈同盡？」</p>
</div>
<div class='div-commentary'><p>冰壺鑒原無影，寶鏡雖空秋尚存，一片虛凝絕情謂，人天從此見空生。</p>
</div>
<div class='div-orig'><p style="margin-left:1em">韶國師初見龍牙，便問：「雄雄之尊，因甚麼近之不得？」師曰：「如火與火。」韶曰：「適遇水來又作麼生？」師曰：「去，汝不會我意。」</p>
</div>
<div class='div-commentary'><p>霜華時遇蓼華天，一片明明俱是白，從來善戰不如謀，飛騎將軍陷塞北。火與火，面門徹，以水剋之非時節，捲甲但歸來，玉關自生入。</p>
</div>
<div class='div-orig'><p style="margin-left:1em">溈山三種生：想生、相生、流注生。</p>
</div>
<div class='div-commentary'><p>閒閒更不涉離微，長對流鶯五柳磯，神女本無行雨夢，襄王空逐彩雲飛。紙鳶幻影終歸滅，木偶多機徒自疲，一念知歸無處著，冰消萬劫有何岐？</p>
</div>
<div class='div-orig'><p style="margin-left:1em">靈鷲閒禪師因仰山問：「寂寂無言，如何視聽？」師云：「無縫塔前多雨水。」</p>
</div>
<div class='div-commentary'><p>無滲漏，絕間歇，任運騰騰於八極，有何出入可追尋？物物示現人難測，閒閒不語坐春風，鳥啼華落傳消息。</p>
</div>
<div class='div-orig'><p style="margin-left:1em">南院慧顒禪師上堂：「赤肉團上，壁立萬仞。」僧問：「赤肉團上，壁立萬仞，豈不是和尚道？」師曰：「是。」僧便掀倒禪床，師曰：「這瞎驢亂作。」僧擬議，師便打。</p>
</div>
<div class='div-commentary'><p>一抽金鏃暗稱奇，轉換更逢霹靂機，楚項用奇走赤帝，漢軍乘勢襲全齊。出其不意攻無備，失在東隅得在西，兩兩普州人伎倆，從教對面影相欺。</p>
</div>
<div class='div-orig'><p style="margin-left:1em">臨濟因僧問：「祇如石室行者，蹋碓忘卻移腳，向甚麼處去？」濟云：「沒溺深泉。」</p>
</div>
<div class='div-commentary'><p>絕慮忘緣去路貧，孤危猶是眼中塵，直須更捲千尋浪，好趁春風入渭濱。</p>
</div>
<div class='div-orig'><p style="margin-left:1em">洞山因僧不安，欲見山，山遂往看。僧云：「和尚何不救取人家男女？」山良久，僧云：「四山相逼時如何？」師云：「老僧日前曾在人家屋簷下過。」僧云：「還有回互也無？」山云：「不回互。」僧云：「畢竟向什麼處去？」山云：「粟畬裏去。」僧噓一聲珍重，便脫去。</p>
</div>
<div class='div-commentary'><p>平步登高易，從空放下難，果爾聖凡如電埽，何緣去住得相關？天際雲舒卷，滄波月往還，眼底家私都蕩盡，清風八極步閒閒。</p>
<p>萬里秋風鴈一行，落華流水太茫茫，雖然帶月擔泉去，未識歸途總是霜。</p>
</div>
<div class='div-orig'><p style="margin-left:1em">僧問曹山：「抱璞投師，請師雕琢。」師云：「不雕琢。」僧云：「因甚不雕琢？」師云：「始知曹山好手。」</p>
</div>
<div class='div-commentary'><p>清光一片絕情謂，亙古無瑕爍太虛，更與良工求雕琢，豈知衣裏失明珠？曹山老大，舖舒不動，豪端而文，煥乎星漢，調高雪曲，和寡音孤，箇裏若逢穿耳客，方知脫體在回途。</p>
</div>
<div class='div-orig'><p style="margin-left:1em">仰山因赤千行者聞鐘聲問：「有耳打鐘？無耳打鐘？」仰云：「汝但問，莫愁我答不得。」行者云：「早箇問了也。」仰喝云：「去。」</p>
</div>
<div class='div-commentary'><p>行者即事知機，仰山慣得其便，萬里滄洲下玉蟾，行人尚在垂楊院。咄！流水落華春去也，聲前錯過觀音面。</p>
</div>
<div class='div-orig'><p style="margin-left:1em">曹山因僧問：「不萌之艸，因甚能藏香象？」山云：「闍黎幸是作家，又問曹山作麼？」</p>
</div>
<div class='div-commentary'><p>一簑煙雨綠春眸，是處垂楊繫釣舟，木人睡重不知曉，石女燈挑雲外秋。雲外秋，諳機酬，風前<span class='corr'>已</span>失南來鴈，雨後還同月一鉤。</p>
</div>
<div class='div-orig'><p style="margin-left:1em">僧問雲門：「和尚年多少？」門云：「七九六十八。」僧云：「為甚七九六十八？」門云：「我為你減卻五年。」</p>
</div>
<div class='div-commentary'><p>不涉陰陽造化中，生緣甲子自無窮，秋林黃葉隨風埽，春路飛華帶雨紅。幾見枯株守舊壘，誰知蕉鹿夢遙空？點金化石僊常遇，除卻是非客未逢。</p>
</div>
<div class='div-orig'><p style="margin-left:1em">雲門在雪峰時，有僧問峰：「如何是觸目不會道，運足焉知路？」峰云：「蒼天蒼天。」僧不明，遂問師：「蒼天意旨如何？」師云：「三斤麻，一疋布。」僧云：「不會。」師云：「更奉三尺竹。」後峰聞，喜云：「我常疑箇布衲。」</p>
</div>
<div class='div-commentary'><p>秋江白露和煙島，終古行人坐荒艸，莫邪橫按霜風埽，空懊惱，些聲未<span class='corr'>已</span>哭聲號，月皎風清歸去好，人情薄似秋雲曉，電牙劍舌傳家早，對君禱，出門盡是長安道。</p>
<p>一曲離騷腸<span class='corr'>已</span>斷，北邙衰艸更愁時，猿聲叫落三更月，鵑唳啼紅萬木枝。高塚麒麟喚不起，路傍華表恨歸遲，楚魂斷送湘江上，寒食榆煙空所思。</p>
<p>白蘋衰艸色，客路不知秋，若識猿啼處，瀟湘水逆流。</p>
</div>
<div class='div-orig'><p style="margin-left:1em">僧問風穴：「如何是清涼山中主？」師云：「一句不遑無著問，迄今猶作野盤僧。」</p>
</div>
<div class='div-commentary'><p>深深水底行，高高山頂立，逢人禮數未曾週，抬眸<span class='corr'>已</span>過新羅國。野盤僧，野盤僧，千里烏騅不用追，青山綠水何曾失？</p>
<p>鶻眼龍睛覷不及，茫茫宇宙知何極？雖誇好手不張名，直至而今歸不得。歸即得，鴈聲陣陣來沙塞。</p>
</div>
<div class='div-orig'><p style="margin-left:1em">僧問風穴禪師：「魚隱深潭時如何？」師云：「湯盪火燒。」</p>
</div>
<div class='div-commentary'><p>寒江秋夜碧沉沉，映水蘆華兩岸明，何處塞鴻來海上？一聲啼斷萬家砧。</p>
</div>
<div class='div-orig'><p style="margin-left:1em">又，僧問：「摘葉尋枝則不問，直截根源事若何？」師云：「赴供凌辰去，開塘帶雨歸。」</p>
</div>
<div class='div-commentary'><p>錦刀不簇鴛鴦骨，利劍難分水上顏，閒卻五湖煙景月，黃金何處買家山？</p>
</div>
<div class='div-orig'><p style="margin-left:1em">長沙因僧問：「諸佛師是誰？」師曰：「從無始劫來承誰覆蔭？」曰：「未有諸佛<span class='corr'>已</span>前作麼生？」師曰：「魯祖開堂，亦與師僧東道西說。」</p>
</div>
<div class='div-commentary'><p>生佛無名，古今不落，曲為今時，應病與藥。無影堂前正令提，不萌枝上清風廓，莫言面壁口何宜？萬里天邊飛一鶚。</p>
</div>
<div class='div-orig'><p style="margin-left:1em">南陽忠國師，麻谷來參，繞禪床三匝，振錫而立。師云：「汝既如是，我亦如是。」谷又振錫，師叱云：「者野狐精。」</p>
</div>
<div class='div-commentary'><p>手握青鋒建大功，紅旗面面總玲瓏，武侯足智能擒縱，司馬多謀暫瞽聾，割據固由高捷足，知機那在並稱雄？一天星斗和雲亂，送入洞庭煙雨中。</p>
</div>
<div class='div-orig'><p style="margin-left:1em">三聖問僧：「近離甚處？」僧便喝，師亦喝。僧又喝，師又喝。僧云：「用棒即瞎。」便喝，師拈棒，僧乃轉身作受棒勢，師曰：「下坡不走，快便難逢。」便棒僧曰：「者賊。」便出去，師遂拋下棒。</p>
</div>
<div class='div-commentary'><p>是精識精、是賊識賊，惡人自有惡人魔，新羅人遇普州客。攙旗奪角饒機先，打劫就窠歸勁敵，<span class='corr'>珠</span>走盤，活潑潑，吹毛橫按雪霜寒，收下遼天之俊鶻。</p>
<p>兩兩對面白拈，各各就窩打劫。紅旗閃爍兮，先發制人；玉轉珠回兮，乘虛便襲。賊賊打麵，還它州土麥。</p>
</div>
<div class='div-orig'><p style="margin-left:1em">承天嵩禪師因女弟子問：「《金剛經》中六波羅蜜，那箇第一？」師云「長城齊崩倒，方見本來人。」云：「學人不會，請師直指。」師云：「白骨如山嶽，滴血見真容。」</p>
</div>
<div class='div-commentary'><p>石女抽簪不易為，承天言下示全歸，情窮淚可銷金石，恩重緣能起死灰。祇見蒼梧雲慘澹，未逢塞北鴈南回，王孫攜手無歸路，城上空聞杜宇哀。</p>
<p>月裏嫦娥難畫眉，東君巧借逆風吹，胭脂洗盡桃華面，欲嫁漁郎不用媒。</p>
</div>
<div class='div-orig'><p style="margin-left:1em">僧問雲門：「父母不聽，不得出家。如何得出家？」師云：「淺。」僧云：「學人不會。」師云：「深。」</p>
</div>
<div class='div-commentary'><p>迥無依倚絕躋攀，猶隔韶陽一字關，若識風前別調者，自應天外渡雲間。</p>
</div>
<div class='div-orig'><p style="margin-left:1em">百丈惟政禪師因老宿問：「日就窗？窗就日？」師云：「長老房中有客，歸去好。」</p>
</div>
<div class='div-commentary'><p>客來掘地討天，主人續鳧斷鶴，夕陽西下，悲風四顧，山窗寂寞。</p>
</div>
<div class='div-orig'><p style="margin-left:1em">湖南祇林和尚每叱文殊、普賢皆為精魅，手持木劍自謂降魔，纔見僧來參，便曰：「魔來也，魔來也。」以劍亂揮，歸方丈。如是十二年後，置劍無語。僧問：「十二年前為甚麼降魔？」師曰：「賊不打貧兒家。」曰：「十二年後為甚麼不降魔？」師曰：「賊不打貧兒家。」</p>
</div>
<div class='div-commentary'><p>一劍霜寒八百州，沙場苦戰志難酬，家園自有琴書在，月白風清歸去休。</p>
</div>
<div class='div-orig'><p style="margin-left:1em">孚上座聞畫角聲有省。</p>
</div>
<div class='div-commentary'><p>歌管弦中歲月荒，玉樓人醉杏華鄉，分明喚起來時路，只道東風有短長。</p>
<p>角聲吹落天邊月，揚子江頭浪逆行，茫茫大地人無數，虛憶樓頭別有聲。</p>
</div>
<div class='div-orig'><p style="margin-left:1em">僧問青林禪師：「徑往時如何？」師曰：「死蛇當大路，勸子莫當。」頭曰：「當頭者如何？」師曰：「喪子命根。」曰：「不當頭者如何？」師曰：「亦無回避處。」曰：「正當恁麼時如何？」師曰：「失卻也。」曰：「向甚麼處去？」師曰：「艸深無覓處。」曰：「和尚也須隄防始得。」師拊掌曰：「一等是箇毒氣。」</p>
</div>
<div class='div-commentary'><p>張顛顛後絕人顛，艸聖呼傳醉裏僊，斷戟短槍渾不顧，至今紙上起雲煙。</p>
</div>
<div class='div-orig'><p style="margin-left:1em">僧問趙州：「凝然便會時如何？」州云：「老鼠尾上帶研槌。」</p>
</div>
<div class='div-commentary'><p>死水有龍藏不得，玄中無路阿誰知？棄卻百千沉大海，一浮漚裏漫狐疑。擬會取，帶研槌，風吹碧落浮雲盡，鴈影秋空不繫思。</p>
</div>
<div class='div-orig'><p style="margin-left:1em">僧問修己禪師：「如何是祖師西來意？」答云：「舶船過海，赤腳回鄉。」</p>
</div>
<div class='div-commentary'><p>順水張帆潑浪高，多年滯貨脫兒曹，擔頭贏得輕如葉，隻履西歸月半瓢。</p>
</div>
<div class='div-orig'><p style="margin-left:1em">僧問景清居素禪師：「如何是末上一句？」師曰：「金剛樹下。」「如何是末後一句？」師曰：「拘尸城邊。」「向上更有事也無？」師曰：「有。」「如何是向上事？」師曰：「波旬拊掌呵呵笑，迦葉抬頭不識人。」</p>
</div>
<div class='div-commentary'><p>末上一句子，生佛難提挈，無端死釋迦，帶累生迦葉。別別，珊瑚枝枝撐著月。</p>
</div>
<div class='div-orig'><p style="margin-left:1em">姜山方禪師因僧問：「如何是不動尊？」師曰：「單著布衫穿市過。」曰：「學人未曉。」師曰：「騎驢蹋破洞庭波。」曰：「透過三級浪，專聽一聲雷。」師曰：「伸手不見掌。」曰：「還許學人進向也無？」師曰：「蹋地告虛空。」曰：「雷門之下，布鼓難鳴。」師曰：「八華毬子上，不用繡紅旗。」曰：「三十年後，此話大行。」師便打。</p>
</div>
<div class='div-commentary'><p>賓則始終賓，主則始終主，如何不動尊？觸著無停處。明明鬧市頭，深深海底渡，鐵鷂無毛掠月昏，俊鶻穿雲天正曙。機蹋機箭，鋒拄何如？天外展雙眸，莫把是非來入耳。</p>
</div>
<div class='div-orig'><p style="margin-left:1em">僧問長慶暹禪師：「離上生之寶剎，登延聖之道場，如何是不動尊？」師曰：「孤舟載明月。」曰：「忽遇櫓棹俱停時如何？」師曰：「漁人偏愛宿蘆華。」</p>
</div>
<div class='div-commentary'><p>不留不礙行空月，虛舟觸浪無痕跡，白蘋紅蓼秋如織，無家客絲綸千尺。煙波擿羅雲釣月，家風別搖搖萬頃，蒼波碧夢鎖空江。秋瑟瑟，忘施設，風來荻葦華如雪。</p>
</div>
<div class='div-orig'><p style="margin-left:1em">淨因成禪師，一喝分五教。</p>
</div>
<div class='div-commentary'><p>師絃纔舉眾絃絕，一喝雷轟并電掣，從教八面總玲瓏，頓漸偏圓無不入。譬如萬派盡朝宗，畢竟千峰嶽邊歇。小淨因，真巨擘，鴻門項羽活埋得，普天匝地漢家春，千古萬古誰人識？</p>
</div>
<div class='div-orig'><p style="margin-left:1em">九峰虔禪師因僧問：「古人云：『直得不恁麼來者猶是兒孫。』意旨如何？」師云：「古人不謾語。」曰：「如何是來底兒孫？」師曰：「尤守珍御在。」曰：「如何是父？」師曰：「無家可坐，無世可興。」</p>
</div>
<div class='div-commentary'><p>尊貴天然原不共，轉身有路涉途中，苔封古殿難尋跡，體混諸塵不露蹤。旋轉華夷皆至化，浩然物我總同風，舜謨禹績渾閒事，那見家尊更計功？</p>
</div>
<div class='div-orig'><p style="margin-left:1em">僧問投子大同禪師：「如何是出門不見佛？」師曰：「無所睹。」「如何是入室別爺娘？」師曰：「無所生。」</p>
</div>
<div class='div-commentary'><p>不慕諸聖，不重己靈，釋迦彌勒，幻影虛聲，全超功位，迥絕疏親。金屑雖貴眼中塵，須信乾坤奉一人。</p>
</div>
<div class='div-orig'><p style="margin-left:1em">僧問夾山善會禪師：「十二分教及祖意，和尚為什麼不許人問？」山曰：「是老僧坐具。」曰：「和尚以何法示人？」山曰：「虛空無挂鍼之路，子虛徒撚線之功。」又曰：「會麼？」曰：「不會。」山曰：「金粟之苗裔，舍利之真身，罔象之玄譚，是埜狐之窟宅。」</p>
</div>
<div class='div-commentary'><p>瘡疣故紙太顢頇，彩畫虛空總不堪，烈燄那容蚊蚋泊？狂猿徒自影空貪。靈鋒劍拂珊瑚月，胡餅機超佛祖譚，點石化金仙遇易，教人除卻是非難。</p>
</div>
<div class='div-orig'><p style="margin-left:1em">夾山在溈山作典座，溈問云：「今日喫甚麼菜？」山曰：「二年同一春。」溈云：「好好修事著。」山曰：「龍宿鳳巢。」</p>
</div>
<div class='div-commentary'><p>擬索家常一碗羹，平將王膳大鋪陳，兩輪互炤千華頂，雙桂同飄五葉春。丹鳳和鳴歸嶽麓，玉龍旋舞出潭津，滿盤拓出珍羞供，五味均調獻至尊。</p>
</div>
<div class='div-orig'><p style="margin-left:1em">廬山永安悟禪師因僧問：「脫籠頭卸角馱來時如何？」師云：「換骨洗腸投紫塞，雁門切忌更銜蘆。」</p>
</div>
<div class='div-commentary'><p>平步登高易，從空放下難。君不見？萬里侯封俱不羨，只圖生入玉門關。</p>
</div>
<div class='div-orig'><p style="margin-left:1em">玄沙侍雪峰山行次，峰指面前地云：「者一片田地，好造箇無縫塔。」沙曰：「高多少？」峰乃上下顧視。沙曰：「人天福報，即不無和尚；靈山授記，未許夢見在。」峰云：「你作麼生？」沙曰：「七尺八尺。」</p>
</div>
<div class='div-commentary'><p>師子盤旋，象王蹴蹋，指出當陽無縫塔，好手不沾泥，規模真寥廓，卓出人前，輝煌歷落。</p>
</div>
<div class='div-orig'><p style="margin-left:1em">長沙岑和尚與仰山翫月次，山云：「人人有者箇，只是用不得。」岑云：「我倩汝用。」山云：「你作麼生用？」岑劈胸，與一蹋，山云：「㘞，直下似箇大蟲。」</p>
</div>
<div class='div-commentary'><p>一拳打落天邊月，就手輕拋陷虎機，有意氣時添意氣，得便宜處落便宜。</p>
</div>
<div class='div-orig'><p style="margin-left:1em">大隋和尚因燒山次，忽見一蛇，以杖挑向火中，咄云：「者箇形骸，猶自不放舍。你向者裏死，如暗得燈。」遂有僧問云：「正恁麼時，還有罪也無？」師曰：「石虎叫時山谷響，木人吼處鐵牛驚。」</p>
</div>
<div class='div-commentary'><p>無明實性即佛性，幻化空身即法身，烈燄堆中翻巨浪，萬山猿叫斷腸聲。</p>
<p>情忘逆順月行空，大用從教不立宗，落盡眉毛渾不顧，為憐松竹引清風。</p>
</div>
<div class='div-orig'><p style="margin-left:1em">僧問三平忠禪師：「宗門中還有學路也無？」師云：「有一路，滑如苔。」曰：「學人還躡得否？」師曰：「不擬心，汝自看。」</p>
</div>
<div class='div-commentary'><p>前不搆村、後不迭店，智不能窺、眼不及見，心行路絕，玲瓏八面，本自全身在帝鄉，休將閒學擬思量。</p>
<p>超方有路人同到，不用追攀本現成，有意躡時難措足，無心任運絕疏親。日中逃影就陰歇，止沸揚湯減灶薪，歇卻馳求心行路，腳跟不動御街行。</p>
</div>
<div class='div-orig'><p style="margin-left:1em">僧問洛浦：「諸聖恁麼來，將何供養？」浦曰：「土宿雖持錫，不是婆羅門。」</p>
</div>
<div class='div-commentary'><p>閒神枉顧謾嗷嗷，壁立門庭萬仞高，細切清風陳俎豆，薄㓟明月當春醪。空施三奠酬來意，那討分文買紙燒？一物渾無將底供，雪霜橫按有吹毛。</p>
</div>
<div class='div-orig'><p style="margin-left:1em">僧問烏牙彥賓禪師：「未作人身<span class='corr'>已</span>前作什麼來？」師曰：「三腳石牛坡上走，一枝瑞艸目前分。」</p>
</div>
<div class='div-commentary'><p>空劫<span class='corr'>已</span>前不較多，三春艸自秀平坡，石牛繩索無拘束，坐臥春風百艸頭。</p>
</div>
<div class='div-orig'><p style="margin-left:1em">僧問烏牙：「蝭蝀飲雲根時如何？」牙曰：「金輪天子下閻浮，鐵饅頭上金華異。」曰：「正當恁麼時如何？」牙曰：「當今不坐靈明殿，畫鼓休停八佾音。」</p>
</div>
<div class='div-commentary'><p>赫日蕩妖氛，光輝艸木均，雷轟天外運，大地悉承恩。</p>
</div>
<div class='div-orig'><p style="margin-left:1em">僧問笑嵒和尚：「一言道盡，更不容其言時如何？」師曰：「武陵谿畔杜鵑語，十里桃華血染紅。」</p>
</div>
<div class='div-commentary'><p>有語非干舌，無言華雨嵒，到江吳地盡，隔岸越山長。</p>
</div>
<div class='div-orig'><p style="margin-left:1em">又</p>
</div>
<div class='div-commentary'><p>辭窮理盡舌頭乾，海底珊瑚撐著月，杜鵑聲裏落華紅，多口阿師全漏洩。</p>
</div>
<div class='div-orig'><p style="margin-left:1em">僧問笑嵒和尚：「摩尼珠，人不識，如來藏裏親收得，如何是珠？」師云：「大千影現中。」僧云：「不會。」師云：「閻浮樹下業龍多。」</p>
</div>
<div class='div-commentary'><p>圓陀陀，光爍爍，鶻眼龍睛覷不著，拈來活潑走盤中，帝網交羅光互發，塵勞羈鎖暫時暗，無明業覆蒼龍窟，密移一步看如何？頷下驪珠神約約。</p>
</div>
<div class='div-orig'><p style="margin-left:1em">山翁忞和尚一日牽驢巡堂一匝，命眾下語。眾下語<span class='corr'>已</span>，仍以艸一束拋向眾前，眾不能答。乃代前語云：「寶御珍裝尤尚棄，誰能歷劫傍它門？」代後語：「但作驢鳴。」</p>
</div>
<div class='div-commentary'><p>千般泣露艸漫漫，須識吟風總一般，臨濟白拈非好手，抬眸不共汝同盤。</p>
<p>耀古騰今長自由，披毛端的為時流，水艸現前渾不顧，一聲嘯出萬峰頭。</p>
</div></div>
<div class='div-other'><a id='mulu28' />
<p class='h1'>臨濟四料揀</p>
<div class='div-other'><a id='mulu29' />
<p class='h2'>奪人不奪境</p><p style="text-indent:0em" class="lg-abnormal"><div class='lg-row'>手挈鐵輪天子敕，大千何地不歸降？射虎斬蛟三害滅，山清水肅一林霜。</div>
</p></div>
<div class='div-other'><a id='mulu30' />
<p class='h2'>奪境不奪人</p><p style="text-indent:0em" class="lg-abnormal"><div class='lg-row'>剷盡從前腳下私，立錐無地可維思，相知不在千杯酒，恩大難酬赤骨時。</div>
</p></div>
<div class='div-other'><a id='mulu31' />
<p class='h2'>人境兩俱奪</p><p style="text-indent:0em" class="lg-abnormal"><div class='lg-row'>追符奪魄斬妖邪，總有奇勳不立家，寶惜從前俱蕩盡，不萌枝上現曇華。</div>
</p></div>
<div class='div-other'><a id='mulu32' />
<p class='h2'>人境俱不奪</p><p style="text-indent:0em" class="lg-abnormal"><div class='lg-row'>綠楊芳艸披毛角，攜手金階贈玉鞭，龍虎風雲光帝德，詞臣詩賦獻三千。</div>
</p></div>
<div class='div-other'><a id='mulu33' />
<p class='h2'>總頌</p><p style="text-indent:0em" class="lg-abnormal"><div class='lg-row'>一拳打倒化城關，一腳趯翻玄妙塞，南北東西信步行，休覓大悲觀自在。</div>
</p><p style="text-indent:0em" class="lg-abnormal"><div class='lg-row'>汾陽十智同真</div>
</p></div>
<div class='div-other'><a id='mulu34' />
<p class='h2'>是何物兮同一質</p><p style="text-indent:0em" class="lg-abnormal"><div class='lg-row'>一法全無萬法真，莫將明暗別疏親，敲空寂寂還成響，擊木丁丁不見聲。華鳥無情能怨客，陰陽有令善移人，就中欲識根源處，釵釧缾盤總一金。</div>
</p></div>
<div class='div-other'><a id='mulu35' />
<p class='h2'>那箇與君同大事</p><p style="text-indent:0em" class="lg-abnormal"><div class='lg-row'>水裏鹽兮色裏青，箇中何假復何真？火中覓火偏遺火，金裏尋金轉失金。運斧不開綿密地，逃形難卻面前人，不勞指注塵塵現，擬欲尋源轉隔津。</div>
</p></div>
<div class='div-other'><a id='mulu36' />
<p class='h2'>孰能與我總同參</p><p style="text-indent:0em" class="lg-abnormal"><div class='lg-row'>帶水拖泥不潑塵，一條拄杖任縱橫，門開大施無從入，路出臺山不計程。回首家山雲約約，歸途海國月沈沈，年來罕見仙陀客，所遇頻遭刻木人。</div>
</p></div>
<div class='div-other'><a id='mulu37' />
<p class='h2'>何人同此一真智</p><p style="text-indent:0em" class="lg-abnormal"><div class='lg-row'>佛眼從來覷莫親，阿誰於此認分明？佛情未斷須彌隔，法見難忘頭角生。猛火直教燒令盡，大明須與炤無形，倘能此際忘周折，始謂逢緣不借人。</div>
</p></div>
<div class='div-other'><a id='mulu38' />
<p class='h2'>是什麼物同普遍</p><p style="text-indent:0em" class="lg-abnormal"><div class='lg-row'>海印全彰絕正偏，須知法法<span class='corr'>已</span>能圓，黃鶯共叫春山曉，白鷺齊飛秋水天。聲色堆頭渾不現，剎塵影裏智同玄，填溝塞壑無人會，流落豐城不計年。</div>
</p></div>
<div class='div-other'><a id='mulu39' />
<p class='h2'>阿那箇是同具足</p><p style="text-indent:0em" class="lg-abnormal"><div class='lg-row'>從來生佛本無名，爍爍圓輝今古明，芥子還能納巨海，須彌本不立纖塵。形山深閟誰能辨？逆旅追隨總莫親，難免堂前石柱子，呵呵拍手笑貪程。</div>
</p></div>
<div class='div-other'><a id='mulu40' />
<p class='h2'>甚麼物兮同得失</p><p style="text-indent:0em" class="lg-abnormal"><div class='lg-row'>到處相逢卻不識，有時不識卻相逢，青山雨過峰巒出，大海波沈天水迷。落魄暫時非有減，簪纓列代不多奇，長鯨一吸滄溟竭，現出珊瑚月滿枝。</div>
</p></div>
<div class='div-other'><a id='mulu41' />
<p class='h2'>作麼生兮同生殺</p><p style="text-indent:0em" class="lg-abnormal"><div class='lg-row'>半挈全提善轉移，紀綱生殺有多岐，逢強即弱非為怯，遇水登山不是奇。袖裏金鍼穿鳳穴，眉間寶劍卸龍衣，倘明格外機先令，月轉東兮日轉西。</div>
</p></div>
<div class='div-other'><a id='mulu42' />
<p class='h2'>與誰說法同音吼</p><p style="text-indent:0em" class="lg-abnormal"><div class='lg-row'>荒艸橫吹白露深，觀音于此現全身，世尊不說通身說，迦葉無聞遍界聞。不二維摩且止止，雨華鶖子謾紛紛，綠楊石馬鳴春渚，總屬聾人也解聽。</div>
</p></div>
<div class='div-other'><a id='mulu43' />
<p class='h2'>與甚麼人同得入</p><p style="text-indent:0em" class="lg-abnormal"><div class='lg-row'>故鄉不住海門國，挈挈波波意若何？驢本自騎休覓遠，頭寧有失漫疑多。旅中白髮添霜入，夢裏雲山向曉過，幾度臨風招隱士，淵明何事只長途？</div>
</p></div>
<div class='div-other'><a id='mulu44' />
<p class='h2'>總頌</p><p style="text-indent:0em" class="lg-abnormal"><div class='lg-row'>極目長安大道賒，縱橫十字莫週遮，汾陽據令旨條直，病鳥棲蘆眼撒沙。大火豈容蚊聚撲？真金直與<span class='corr'>鍛</span>無瑕，要知十智歸源處，空劫春還處處華。</div>
</p></div></div>
<div class='div-other'><a id='mulu45' />
<p class='h1'>浮山九帶</p>
<div class='div-other'><a id='mulu46' />
<p class='h2'>佛正法眼藏帶</p><p style="text-indent:0em" class="lg-abnormal"><div class='lg-row'>量周法界了無私，劫歷恆沙總不移，智識測時縣海嶽，攀緣斷處絕盈虧。杲如千日光難並，眼若摩醯見<span class='corr'>已</span>遲，剛道拈華曾屬付，泥沙遍界逆風吹。</div>
</p></div>
<div class='div-other'><a id='mulu47' />
<p class='h2'>佛法藏帶</p><p style="text-indent:0em" class="lg-abnormal"><div class='lg-row'>苦口喃喃說向人，只因方便有多門，止啼施設聖凡號，掩耳裝成頓漸名。葉上尋金金豈現？指中認月月還沈，大千經卷微塵坐，勘破金烏夜半明。</div>
</p></div>
<div class='div-other'><a id='mulu48' />
<p class='h2'>理貫帶</p><p style="text-indent:0em" class="lg-abnormal"><div class='lg-row'>不涉古今無異同，誰能於此論窮通？語言道斷還成位，朕兆無分<span class='corr'>已</span>共功。立字立名呼鹿馬，覓玄覓智走西東，須知石上栽華發，自見冰生烈燄中。</div>
</p></div>
<div class='div-other'><a id='mulu49' />
<p class='h2'>事貫帶</p><p style="text-indent:0em" class="lg-abnormal"><div class='lg-row'>鶯啼燕語事分明，桃李華開一樣春，乍見青山帶雨去，又逢海月拂潮生。塵塵鏡體元無昧，剎剎光音透本真，法界承恩知己力，大千何處不稱尊？</div>
</p></div>
<div class='div-other'><a id='mulu50' />
<p class='h2'>理事縱橫帶</p><p style="text-indent:0em" class="lg-abnormal"><div class='lg-row'>一波纔動萬波隨，得意忘言道不違，舉目便令三界靜，拋綸那見一絲垂？縱橫妙唱非干舌，舒卷隨流不借師，施設春風無限意，珊瑚月現十千枝。</div>
</p></div>
<div class='div-other'><a id='mulu51' />
<p class='h2'>屈曲垂帶</p><p style="text-indent:0em" class="lg-abnormal"><div class='lg-row'>象龍蹴蹋豈驢堪？巇嶮灘頭把釣竿，虛設化城來海外，空言寶所與身安。醍醐毒藥和盤送，芳艸綠楊繫馬看，多見奴兒逢婢喜，罕逢陶令把眉攢。</div>
</p></div>
<div class='div-other'><a id='mulu52' />
<p class='h2'>妙協兼帶</p><p style="text-indent:0em" class="lg-abnormal"><div class='lg-row'>律呂無分金石奇，動絃別曲有推移，高低普應忘心手，緩急隨時善設施。殿陛空多獸率舞，梧桐那見鳳來儀？師襄一去誰能辨？秋月秋風寄所思。</div>
</p></div>
<div class='div-other'><a id='mulu53' />
<p class='h2'>金鍼雙鎖帶</p><p style="text-indent:0em" class="lg-abnormal"><div class='lg-row'>迥然一句印無私，百匝千重透不違，三際通該只此旨，十虛頓現豈多奇？依宗覓語非真子，傍戶尋真屬魅癡，彼彼英豪豈有外？一回舉起大家知。</div>
</p></div>
<div class='div-other'><a id='mulu54' />
<p class='h2'>平懷常實帶</p><p style="text-indent:0em" class="lg-abnormal"><div class='lg-row'>罷釣歸來不繫舟，江風漁笛兩悠悠，生緣<span class='corr'>已</span>付華間蝶，埜興先饒海上鷗。一枕橫塘飛白水，兩眸碧落看清秋，閒情須是閒人得，不是閒人閒也愁。</div>
</p></div></div>
<p class='juan'>天岸昇禪師語錄卷第十六</p>
</div><!-- end of div[@id='body'] -->
</body></html>