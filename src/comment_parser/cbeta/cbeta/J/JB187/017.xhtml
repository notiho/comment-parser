<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu55' />
<p class='juan'>天岸昇禪師語錄卷第十七</p><p class="byline">侍者溢元記錄</p>
<div class='div-other'><a id='mulu56' />
<p class='h1'>華嚴五十三參頌</p>
<div class='div-other'><a id='mulu57' />
<p class='h2'>引</p><p>予於庚寅度夏棲雲禪院，料理先業師塔事，土石之餘，日閱《華嚴經》一卷。有童子進曰：「深得華嚴之旨乎？」予曰：「否。」童子曰：「然則手不釋卷者何與？」予曰：「不見藥山道乎？止圖遮眼。」童子退而持善財之五十三參索頌於予，予曰：「盡大地一毗盧法身也，至道無難，惟嫌揀擇，有情共證，擬向即乖。須知事不礙理、理不礙事，全事即理、全理即事，理事無礙，事事無礙。法界量滅，而後可以言頌。子不見夫雲林煙島乎？鳴風擊鐸乎？樵歌牧唱乎？山光疏峙水石鏗鏗之雅奏乎？屠聲市語之迭出乎？晝明夜暗星辰燦爛之布置乎？舉夫世間之僧俗、男女、外道、工師，以及天僊、人王、刀兵、火宅，若出世間法、非出世間法，凡目所見者，<span class='corr'>已</span>證普賢妙用；耳所聞者，深入觀音智力。發一疑，致一問，文殊指示親承，然則門門彌勒、處處善財，不離六根雲興三昧，皆真實華嚴頌也。何待予之葛藤邪？」童子曰：「上根<span class='corr'>已</span>領，中下未明，不妨更出一手指示愚蒙。」予曰：「如是則被子帶累。」</p>
</div>
<div class='div-other'><a id='mulu58' />
<p class='h2'>頌</p><p>善財童子初詣娑羅林，如來師子嚬呻，文殊象王回顧，六千比丘入大願海，五眾益友頓啟初心，得根本智指南法門，證十信心。</p>
<p style="text-indent:0em" class="lg-abnormal"><div class='lg-row'>歷劫何曾寸步離？娑羅城下始相師，悲心早<span class='corr'>已</span>周沙界，智力還須入水泥。魔佛絲絲情未透，境風浩浩面相欺，應無惆悵滄波遠，十三玉樓非所宜。</div>
</p><p>第二、詣玅高峰，參德雲比丘，尋覓七日方見在別峰上徐步經行，頂禮問法，得憶念諸佛普見法門，證發心住。</p>
<p style="text-indent:0em" class="lg-abnormal"><div class='lg-row'>只顧登高望月圓，誰知夾路鼓風煙？山華冉冉飛紅雨，澗水潺潺漲碧天。步步毗盧頂上蹋，頭頭化佛眼中穿，別峰七日方相見，百艸頭邊得一玄。</div>
</p><p>第三、詣海門國，參海雲比丘，十二年中觀海，現佛千二百歲說經，憶念受持，聚筆難寫，得普眼法門，證治地住。</p>
<p style="text-indent:0em" class="lg-abnormal"><div class='lg-row'>性海無波蕩蕩平，絕思惟處見崢嶸，華開世界莊嚴起，念舉塵勞佛事成。真即幻中仍住幻，明無明處本還明，普門迸出撩天眼，淼淼千波溢目清。</div>
</p><p>第四、詣楞伽道場，參善住比丘，現十八變，一切智通，得普速疾供養諸佛法門，證修行住。</p>
<p style="text-indent:0em" class="lg-abnormal"><div class='lg-row'>行如廣漠度孤鴻，往返悠悠絕跡蹤，佛國魔宮拘不住，銀山鐵壁步還通。蕩摩日月祇餘事，旋轉乾坤豈費功？用處不隨風力轉，心融方見萬緣空。</div>
</p><p>第五、詣達里茶國，參彌伽長者，散華讚歎，放光普炤，解釋輪字，得玅音陀羅尼法門，證生貴住。</p>
<p style="text-indent:0em" class="lg-abnormal"><div class='lg-row'>一切音聲是佛聲，佛聲演出數微塵，天人眾口含多舌，高下華枝總是春。謾說句章猶未發，須知文彩已先陳，會中欲識彌伽士，萬類紛張彙一輪。</div>
</p><p>第六、詣住林城，參解脫長者，身中顯現十方佛剎，不來不往，隨意即見，得無礙莊嚴法門，證具足住。</p>
<p style="text-indent:0em" class="lg-abnormal"><div class='lg-row'>剎塵佛事豈多奇？曠劫還同頃刻時，一月騰輝光遍燭，萬川到海水無私。長空過鴈不留影，寶鏡含華豈有知？莫怪雲門乾矢橛，莊嚴遍界不相欺。</div>
</p><p>第七、詣摩利伽羅國，參海幢比丘，出入三昧，其中變現希有奇特，得普眼拾得法門，證正心住。</p>
<p style="text-indent:0em" class="lg-abnormal"><div class='lg-row'>法法頭頭備己躬，眾生、魔、佛悉皆同，本來清淨成無漏，自性莊嚴豈有窮？周歷恆沙不動步，越超三際絕羅籠，堅牢住地能相證，任意縱橫遍界中。</div>
</p><p>第八、詣海潮處普莊嚴園，參休舍優婆夷，演一解門，啟千菩提心，得離憂安隱幢法門，證不退住。</p>
<p style="text-indent:0em" class="lg-abnormal"><div class='lg-row'>大海澄波赴百川，浮漚切忌認生緣，髑髏乾盡方親見，識眼未枯正隔淵。月渚風柯俱是口，雲林煙島盡譚玄，生名佛字俱無著，一箇閒人天地間。</div>
</p><p>第九、詣那羅素國，參毗目僊人，摩頂執手，自見其身往十佛剎還歸本處，得無勝幢法門，證童真住。</p>
<p style="text-indent:0em" class="lg-abnormal"><div class='lg-row'>金輪御極王中州，四海文明至治休，社舞村歌非靖獻，鳳毛麟角不珍求。指揮日月縣諸掌，分割河山貫兩眸，遊戲不拘真解脫，憑渠自在放還收。</div>
</p><p>第十、詣伊沙聚落，參勝熱婆羅門，五熱炙身，心生疑惑，諸天共讚，頓悔過愆，直上刀山，投身火聚，得無盡輪法門，證王子住。</p>
<p style="text-indent:0em" class="lg-abnormal"><div class='lg-row'>止堪入佛不堪魔，逆境生前奈若何？利到嶮難心始歇，情因貧困智方多。太平本是干戈定，攃手還須荊棘過，意氣果然增意氣，境緣如幻任嵯峨。</div>
</p><p>第十一、詣師子奮迅城，參慈行童女，師子宮殿龍勝天衣，一一器中佛佛影現，得般若波羅蜜多法門，證灌頂住。</p>
<p style="text-indent:0em" class="lg-abnormal"><div class='lg-row'>一塵一剎一如來，大施門中無壅財，寶座行中呈寶座，樓臺影裏現樓臺。輪輪互炤輝光等，智智同圓微細該，豈有甚深不可思？心華芬馥一枝開。</div>
</p><p>第十二、詣三眼國，參善見比丘，諸相具足，天龍圍繞，淨修梵行，歷劫難思，得隨順燈法門，證歡喜行。</p>
<p style="text-indent:0em" class="lg-abnormal"><div class='lg-row'>學無前後不相蒙，閟戶裝車轍自同，寂寂森羅隨步轉，昭昭萬境與神融。放開雲月潭無影，捏聚湖山風轉蓬，箇裏超方也絕勝，是誰能解達心空？</div>
</p><p>第十三、詣名聞河渚中，參自在童子，八部龍天空中告語，十千童子共戲聚沙，工巧方術、商農算印，得工巧大神通智法門，證饒益行。</p>
<p style="text-indent:0em" class="lg-abnormal"><div class='lg-row'>二月春風快剪刀，條條垂下綠絲絛，酒樓歌妓鶯同舌，柳巷神僊醉解袍。詩若會吟無剩語，水能善沒豈辭濤？果知世諦無違相，沙聚金毛掌上拋。</div>
</p><p>第十四、詣海住城中，參具足優婆夷，敷十億座，延無量人，安一小器涌無量寶，萬方來者悉得滿足，得無盡福德藏法門，證無違逆行。</p>
<p style="text-indent:0em" class="lg-abnormal"><div class='lg-row'>洞裏桃華日日春，臨風仙子畫眉新，善能刺繡成諸服，不吝烹調薦比鄰。百味一盂皆具足，同門就食盡嘉賓，莫言仰給承它力，須信人人不自貧。</div>
</p><p>第十五、詣大興城，參明智居士，處七寶臺，仰視虛空，如其所須悉從空下，一切眾會普皆滿足，復為說法，得隨意出生藏法門，證無屈撓行。</p>
<p style="text-indent:0em" class="lg-abnormal"><div class='lg-row'>無私雨露布陽春，品類欣欣各自新，明月何心通萬戶？清風觸處動良辰。含哺鼓腹知深化，蠢動蜎飛戴至仁，盡使百華叢裏過，更教一葉不沾身。</div>
</p><p>第十六、詣師子宮，參寶髻長者，執手觀宅，層垣寶閣、佛境齊彰，因過去修因回向三處，得無盡法門，證離癡亂行。</p>
<p style="text-indent:0em" class="lg-abnormal"><div class='lg-row'>層層殿閣列如麻，凡聖由來共一家，出入同門無二致，尊卑住位莫參差。月移柳巷千枝水，馬過潼關一片霞，倒卻剎竿無別事，長安市上醉風華。</div>
</p><p>第十七、詣藤根國，參普眼長者，調香、調藥，理身、理事，運平等智，利益無量，得普見諸佛法門，證善現行。</p>
<p style="text-indent:0em" class="lg-abnormal"><div class='lg-row'>曉嶂瓊樓脣所吐，喧喧車馬蹋王侯，不禁病眼空華結，卻戀深淵抱石投。總有盧醫施妙手，何如小白釋閒愁？須知仙島終無藥，空賺秦王海上遊。</div>
</p><p>第十八、詣多羅幢，參無猒足王，詔入宮殿，細觀善惡，示現調伏，令發道意，得如幻法門，證無著行。</p>
<p style="text-indent:0em" class="lg-abnormal"><div class='lg-row'>施設門庭別露玄，為人徹骨有由然，刮皮取髓尋常事，摘目刳心慣得便。劍樹枝頭呈寶座，刀山林裏布青蓮，古今一片丹霞水，莫認成川血濺天。</div>
</p><p>第十九、詣妙光城，參大光王，淨修菩薩大慈幢行，是行滿足，以此法為王，教化世間，得隨順世間三昧門，證難得行。</p>
<p style="text-indent:0em" class="lg-abnormal"><div class='lg-row'>淳風匝匝遍娑婆，蠱毒全消絕魅魔，雷雨以時農[番*支]穀，江山定位海無波。牆垣城塹金為壘，阬坎溝渠玉作坡，八百諸侯咸嚮化，是誰不唱戴堯歌？</div>
</p><p>第二十、詣安住城，參不動優婆夷，往劫觀星，從空見佛經乎塵劫不生，欲念一切法門皆無忘失，得求法無猒法門，證善法行。</p>
<p style="text-indent:0em" class="lg-abnormal"><div class='lg-row'>天普蓋兮地普擎，清珠四映碧波生，塵飛大地光無垢，風撼須彌神不驚。本未立同那得異？絕無虧處豈能盈？生情佛智俱摧伏，論劫迢迢永自貞。</div>
</p><p>第二十一、詣都薩羅城，參周行外道，徐行山頂，色相圓明，十千天人，九十六種觀器觀機方便利益，得一切處菩薩行法門，證真實行。</p>
<p style="text-indent:0em" class="lg-abnormal"><div class='lg-row'>異類潛行密行周，方圓任器悉能投，三千界內無蹤跡，九十六人不自由。出海分流穿曲岸，麗天杲日炤寰區，可憐諸趣隨身墮，手執還丹送白頭。</div>
</p><p>第二十二、詣廣大國，參優缽羅華長者，善知眾香供養諸佛，得調和香法門，證離眾生相回向。</p>
<p style="text-indent:0em" class="lg-abnormal"><div class='lg-row'>非玉非金可和調，如雲如蓋普周遊，門門互入形無礙，處處圓融跡不留。眉下何人非鼻直？聞中普證向誰求？不然火歇煙消後，一段香光更自幽。</div>
</p><p>第二十三、詣樓閣城中，參船師婆施羅，與一切商人共論寶聚，酌海深淺，於其遠近望月觀星，知來識往，得大悲幢法門，證不壞回向。</p>
<p style="text-indent:0em" class="lg-abnormal"><div class='lg-row'>千尋淮海夕漫漫，日布煙霜遊子寒，既善移舟諳水脈，自能舉櫂別波瀾。鐵航高駕將誰渡？寶所非遙縱步寬，大地直須涓滴盡，珊瑚簇簇現風湍。</div>
</p><p>第二十四、詣可樂城，參無上勝長者，在無憂林中理斷世務，八部天龍、一切人畜，無貪、無瞋，無鬥、無諍，得一切處無作神通法門，證等一切佛回向。</p>
<p style="text-indent:0em" class="lg-abnormal"><div class='lg-row'>脫珍著弊坐全潮，歌管筵中弄玉簫，每自移華兼蜨至，卻因汲水帶雲挑。衣珠不昧呼重惺，火宅添薪示見燒，因病依然將病藥，把竿隨處得逍遙。</div>
</p><p>第二十五、詣輸那國中，參師子嚬呻比丘尼，妙勝光王日光園中，八德流泉、百華寶木，頭頭映現，一一示身，得成就一切智法門，證一切處回向。</p>
<p style="text-indent:0em" class="lg-abnormal"><div class='lg-row'>隨緣赴感攝群蒙，心月孤圓法界融，大智普施無礙力，法雲遍布不留蹤。一音纔演機群應，萬德非將境本空，聞見永離分別相，師姑不與女人同。</div>
</p><p>第二十六、詣嶮難國，參婆須密女，全身出廣大光明，或見、或觸，貪欲頓空，皆獲道果，得離貪欲際法門，證功德藏回向。</p>
<p style="text-indent:0em" class="lg-abnormal"><div class='lg-row'>就塵即指證塵心，天上人間總不禁，寶髻雲環風可即，冰壺縣鏡影何尋？金沙灘上移舟渡，藍水橋頭擿玉沈，賺得世間心力盡，琵琶又調別鄉音。</div>
</p><p>第二十七、詣善度城，參鞞瑟[月*氏]羅居士，開栴檀座如來堛門，次第見佛入菩薩地，得不般涅槃際法門，證隨順善根回向。</p>
<p style="text-indent:0em" class="lg-abnormal"><div class='lg-row'>涅槃解脫總深阬，見到依然落二門，鏡吐菱華觀有色，月依流水渺無痕。為憐稚竹清風引，愛伴孤村晚炤存，腦後廓開千聖眼，啞人夢破向誰言？</div>
</p><p>第二十八、詣補怛洛伽山，參觀自在菩薩，無量菩薩恭敬圍繞，宣說大慈悲法，令諸眾生遠離怖畏，得大悲行法門，證隨順眾生回向。</p>
<p style="text-indent:0em" class="lg-abnormal"><div class='lg-row'>清風明月坐盤陀，普應無方遍剎那，怖刺重重拔不盡，聞塵浩浩日增波。謾言慈眼周天視，說甚悲心如雨多？紫竹敲風君不見，醯雞蠓蠛誦伽陀</div>
</p><p>第二十九、即於東方有正趣菩薩從空中來，身光炤徹無量，時觀自在菩薩令善財參問，得普門速疾行，證真如相回向。</p>
<p style="text-indent:0em" class="lg-abnormal"><div class='lg-row'>一箭西行十萬程，騰波劈嶽許誰爭？鵬摩霄漢難追送，象截橫流不及迎。司馬題橋取漢爵，曹沬按劍得齊平，若無舉鼎拔山力，千里烏騅豈易攖？</div>
</p><p>第三十、詣墮羅缽底城，參大天神，長舒四手取四海水自洗其<span class='corr'>面</span>，示現珍寶供養如來，調伏眾生，離諸貪欲，得雲網法門，證無縛解脫回向。</p>
<p style="text-indent:0em" class="lg-abnormal"><div class='lg-row'>等平寶聚別無虞，天雨紛紛恣所須，網布隨情取不禁，雲舒稱意用仍腴。寸絲有戀醍成毒，脫體無依德不孤，試看王都得意者，當年原是舊貧儒。</div>
</p><p>第三十一、詣菩提場，參安住地神，以足按地，寶藏湧出，昔善根力佛記無忘，得智慧藏法門，證法界無量回向。</p>
<p style="text-indent:0em" class="lg-abnormal"><div class='lg-row'>塞壑填溝從地湧，七珍八寶一時拿，多年衣錦曾行夜，一鼓催春觸處華。水力難漂常積嶽，風吹不散布成霞，從前富貴非人得，晏坐嵒中興亦奢。</div>
</p><p>第三十二、詣迦毗羅城，參婆刪婆演底主夜神，諸天星辰炳然在體，雲霧黑暗，現日月明，巇嶮惡道，作橋梁路，得破癡暗光明法門，證歡喜地。</p>
<p style="text-indent:0em" class="lg-abnormal"><div class='lg-row'>無幽不入細全該，萬象森羅蘊一胎，天曉藏峰絕影像，日沈遍界鼓風雷。暗中有體同人證，夢裏興悲化佛來，諸相破除日卓午，月窗無路喚君回。</div>
</p><p>第三十三、詣菩提場，參普德淨光主夜神，成就十法，修四禪定，開出家門，示正道路，得普遊步法門，證離垢地。</p>
<p style="text-indent:0em" class="lg-abnormal"><div class='lg-row'>淨極光通法法生，法生生處本無生，普遊足住那伽定，燕寂身周三有城。諸相解空俱不取，十門何證又圓成？謾於日午三更會，好看南辰北斗行。</div>
</p><p>第三十四、不離菩提場，參喜目觀察眾生主夜神，一一毛孔涌出身雲，現相隨機，演它心智，入解脫海，成希有事，得大勢力普喜幢法門，證發光地。</p>
<p style="text-indent:0em" class="lg-abnormal"><div class='lg-row'>同音異口語殷勤，遍布多方普立勳，莖縷蘸乾煩惱海，一毛示現剎塵雲。普天同慶知嘉樂，萬國觀光絕霧氛，秉燭不妨遊達旦，風流今古特超群。</div>
</p><p>第三十五、即眾會中，參普救眾生妙德主夜神，眉間放光，灌善財頂，現大人境界，知普焰出世，妙眼發心，得調伏眾生法門，證焰慧地。</p>
<p style="text-indent:0em" class="lg-abnormal"><div class='lg-row'>皎如無量月空行，世翳全消海宴清，諸趣悉離長夜怖，有情普向智光生。眉毛罅裏堆山嶽，清淨幢中建剎塵，若箇不歸歸便得，五湖煙景有誰爭？</div>
</p><p>第三十六、即道場中參寂靜音海主夜神，念念出生無邊大喜，心心發起無量大悲，法藏法義，如雲如海，得出生廣大喜莊嚴法門，證難勝地。</p>
<p style="text-indent:0em" class="lg-abnormal"><div class='lg-row'>滄江霜落水生顏，倒影千重絕往還，煙月迢迢波路闊，魚龍躍躍浪聲閒。風恬喜送滕王閣，雞曉愁開函谷關，本自無枝堪遶泊，南來烏鵲莫躋攀。</div>
</p><p style="text-indent:0em" class="lg-abnormal"><div class='lg-row'>揚聲止響有多般，羽扇綸巾定百蠻，莫謂修文盡偃武，總因假道破重關。光風霽月閒移步，短篴滄洲暫解顏，究竟何曾得究竟？擬心早<span class='corr'>已</span>鐵圍山。</div>
</p><p>第三十七、詣如來會中，參守護一切城主夜神，普現色身，演佛法藏，聞思修慧，令諸含識守護心城，得甚深自在妙音法門，證現前地。</p>
<p style="text-indent:0em" class="lg-abnormal"><div class='lg-row'>狼煙盡破指南中，善護金甌效至忠，無象無形春入律，不留不礙月行空。智愚所見多分別，高下相應絕異同，十五絃中彈不盡，自南自北自西東。</div>
</p><p style="text-indent:0em" class="lg-abnormal"><div class='lg-row'>無欠無餘盈法界，重重門戶任縱橫，因依幻海成諸色，為有眾生立化城。不舍攀緣一切境，永離分別本無生，此中欲勘渠儂智，好向虛空背上行。</div>
</p><p>第三十八、詣佛會中，參開敷百華主夜神，成熟眾生，嚴淨佛剎，顯因驗果，明示前身，得出生廣大喜光明法門，證遠行地。</p>
<p style="text-indent:0em" class="lg-abnormal"><div class='lg-row'>離合悲歡也大奇，華胥國裏謾遲疑，夜明符執忘歸路，天曉風來為別吹。華粉盡收驅蝶戀，槐陰不樹絕蟻癡，欲除諸夢先無寐，自識寒山仍在茲。</div>
</p><p>第三十九、詣道場中，參大願精進力救護眾生主夜神，隨機隨緣，一身多身，救護罪人，獲心眼淨，得教化眾生令生善根法門，證不動地。</p>
<p style="text-indent:0em" class="lg-abnormal"><div class='lg-row'>居諸日月炤良辰，萬類溶溶各自陳，大地撮來無寸土，萌芽遍發有多春。蟠桃果熟風霜舊，石筍條抽雨露新，一印印開無別共，莫教離幻外尋真。</div>
</p><p>第四十、詣毗嵐園中，參妙德圓滿主夜神，普觀十方一切佛降，住劫乳母今作園主，悟受生藏生如來家，得受生自在法門，證善慧地。</p>
<p style="text-indent:0em" class="lg-abnormal"><div class='lg-row'>一家有事百家忙，翳不生空眼自狂，何物受生曾示現？卻將十法喻郎當。靈根未種華先發，道樹不栽果<span class='corr'>已</span>霜，直待毗嵐方得見，瞿曇取次鬢蒼蒼。</div>
</p><p>第四十一、詣法界講堂，參釋種瞿波女，一萬宮神俱來迎，讚現前法爾，過去因緣於香牙園種菩提智，得觀察三昧海法門，證法雲地。</p>
<p style="text-indent:0em" class="lg-abnormal"><div class='lg-row'>了了常知何所見？謾將延促計方圓，雲霞落水紅生浪，艸樹依岡綠到天。槌跡釘空話<span class='corr'>已</span>墮，棒痕打水覓何玄？皇封自古無高下，不必吹笙玉女傳。</div>
</p><p>第四十二、詣此世界中，參佛母摩邪聖后，在寶蓮華臺樓觀之上，廣納法界，普現色身，為諸佛母，得大願智幻生法門。</p>
<p style="text-indent:0em" class="lg-abnormal"><div class='lg-row'>神女高唐夢未回，曉峰漂渺蹋青來，紙鳶對對拋湖面，木偶雙雙繫楚臺。畫裏山形呼厭客，杯中弓影禍成胎，賺渠夸父追陽燄，千里鄧林化可哀。</div>
</p><p>第四十三、詣三十三天，參天主光天女，歷劫事佛，受持修行恆不忘失，得無礙念清淨莊嚴法門。</p>
<p style="text-indent:0em" class="lg-abnormal"><div class='lg-row'>種穀何曾得豆芽？山呼谷應理無差，莫言雲散家同月，不必春來樹亦華。埋璧沖輝尚射斗，寶珠四映有誰遮？憶持曠劫終無變，舉念親承佛似麻。</div>
</p><p>第四十四、詣迦毗羅城，參童子師遍友，即時指去，參眾藝童子，不示一言。</p>
<p style="text-indent:0em" class="lg-abnormal"><div class='lg-row'>須信壺中別有天，桃華如錦柳如煙，風雷遍[番*支]威音始，爻象分明未兆前。指指尋聲終失旨，言言見諦<span class='corr'>已</span>成筌，樞機玄辯河沙數，何似毗耶一默便？</div>
</p><p>第四十五、不離當處，參眾藝童子，以無礙智窮世間藝，唱諸字母，入諸法門、鳥獸音聲、雲霞氣候，得善知眾藝菩薩字智法門。</p>
<p style="text-indent:0em" class="lg-abnormal"><div class='lg-row'>不必楊朱泣路岐，歌童市巷有吾師，曲成盡是高山調，善聽還須鍾子期。一字驚心枯木囀，數聲遶屋靜猿悲，雍門若箇從中過，為覓韓娥一弔之。</div>
</p><p>第四十六、詣婆呾那城，參賢聖優婆夷，心自開解，利樂眾生，六根智性出生功德、神通無盡，得無依處道場法門。</p>
<p style="text-indent:0em" class="lg-abnormal"><div class='lg-row'>本無位次絕遮欄，盤走珠兮珠走盤，漢地不收秦不管，觸渠難近背難瞞。相看歷歷形山面，壁立時時赤肉團，莫謂道場同解脫，幾人愁處幾人歡？</div>
</p><p>第四十七、詣沃田城，參堅固解脫長者，十方佛所勤求正法，未曾休息，得無著念清淨莊嚴法門。</p>
<p style="text-indent:0em" class="lg-abnormal"><div class='lg-row'>雷行雨施不居功，遍界橫行絕跡蹤，竹密豈妨流水過？山高無礙白雲通。手攀南斗魔宮遠，身倚北辰佛國空，處處風流渾不染，任它啼鳥喚春紅。</div>
</p><p>第四十八、即此城中，參妙月長者，不譚法義，略示名字，得淨智光明法門。</p>
<p style="text-indent:0em" class="lg-abnormal"><div class='lg-row'>河沙寂炤渺無痕，大地虛空一口吞，巨細悉投體不昧，暗明普合智無昏。清波不透撈無路，有指難標炤覆盆，千日舒光非並立，一輪朗耀獨為尊。</div>
</p><p>第四十九、詣出生城，參無勝長者，見無量佛，得無盡相法門。</p>
<p style="text-indent:0em" class="lg-abnormal"><div class='lg-row'>恒沙妙喻不能該，大用雲興顯化才，疥狗、泥豬同一體，披枷帶鎖舞三臺。鑊湯錯喚清涼界，莖艸誰呈丈六來？調御十身不可見，魚腮鳥嘴鼓風雷。</div>
</p><p>第五十、即此城南聚落，參最寂靜婆羅門，發菩提心無有退轉，得誠願語法門。</p>
<p style="text-indent:0em" class="lg-abnormal"><div class='lg-row'>梵語唐言事若麻，從苗辨地有參差，華而未實終多咎，聽若無文味甚奢。忠悃披陳鎔鐵石，讜言不諱定龍蛇，傾心說與何人聽？長憶將軍季布家。</div>
</p><p>第五十一、詣玅意華城，參德生童子、有德童女，幻境自性不可思議，得菩薩幻住法門。</p>
<p style="text-indent:0em" class="lg-abnormal"><div class='lg-row'>同門出入不相妨，月影華陰宿小窗，公案兩重收不得，風光一路絕囊藏。瑤琴思寄還鄉引，玉管聲吹別怨長，舉步欲窮千里目，登樓更有好商量。</div>
</p><p>第五十二、詣毗盧藏樓閣，參彌勒菩薩，合掌讚歎，佇立門前，菩薩從別處來，彈指門開，入觀妙境，重重映現，佛佛全彰，出<span class='corr'>已</span>還閟，思議不及，得一生佛果三世境界法門。</p>
<p style="text-indent:0em" class="lg-abnormal"><div class='lg-row'>占斷風光作主人，馬蹄步步蹋香塵，偶因雷送千峰雨，究竟華無三月春。日月豈真秦世界？山河暫假漢君臣，茫茫一櫂風吹去，煙曉桃源何處津？</div>
</p><p>第五十三、詣佛會中，參文殊、普賢二大菩薩，各為摩頂說法，具足無量大智光明，得一切佛剎微塵數三昧法門。</p>
<p style="text-indent:0em" class="lg-abnormal"><div class='lg-row'>一事一經長一智，相隨得得賺人來，重過不見桃華面，玅舞空將好手回。破鏡豈堪重對炤？落華不可更催開，昔人非是人尤昔，一片丹心<span class='corr'>已</span>著灰。</div>
</p><p style="text-indent:0em" class="lg-abnormal"><div class='lg-row'>一豪頭上定乾坤，寔際和融顯至尊，佛大泥多何足異？船高水長有來源。碧嵒翻落銜華鳥，青嶂啼歸抱子猿，法界承恩知己力，縱橫蓋代莫重論。</div>
</p><p>善財參遍。</p>
<p style="text-indent:0em" class="lg-abnormal"><div class='lg-row'>千般泣露艸茫茫，葉落根歸十月霜，海岸<span class='corr'>已</span>知無果覓，樹頭那得有心嘗？破沙盆足家常用，朱紫貴從熱眼忙，遍歷南詢誰可意？釣魚船上謝三郎。</div>
</p><p>頌畢，以示童子。童子歡喜踊躍，復進而請曰：「此於宗門中事，同邪？別邪？」予曰：「金屑雖貴，落眼成翳。若到祖師門下，當甚熱碗鳴聲？且更有一頌未完，爾當續末後句。」童子曰：「要道便道，有甚麼難？」予曰：「不然。智者莫於言下覓，英雄肯向佛邊求，直饒跨過黃金限，<span class='corr'>旛</span>綽依然笑不休。既是跨過黃金限，因甚又笑不休？」童子無語，作禮而退。</p>
</div></div>
<p class='juan'>天岸昇禪師語錄卷第十七</p>
</div><!-- end of div[@id='body'] -->
</body></html>