<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu18' />
<p class='juan'>天岸昇禪師語錄卷第十三</p><p class="byline">侍者元玉記錄</p><p class="head1">大覺首座寮秉拂</p>
<p>開爐，秉拂。「駕千鈞弩，發萬仞機，敵勝驚群，須憑作者。」左右顧視，云：「有麼？有麼？」</p>
<p>問：「有結有解，<span class='corr'>已</span>是病鳥棲蘆；無解無結，猶為困魚止濼。祇如出格一句作麼生道？」師云：「倚天長劍逼人寒。」進云：「醍醐酥酪元同味，釵釧缾盤總一金。」師云：「且得領話。」進云：「三千劍客今何在？獨許莊周致太平。」師云：「澄潭不許蒼龍蟠。」進云：「忽遇傾湫倒嶽時如何？」師云：「金翅鳥王當宇宙。」進云：「劈開華嶽連天色，放出黃河到海聲。」師云：「今日無你出頭分。」</p>
<p>問：「揮倚天之寶劍，萬里光寒；著定亂之戎衣，廓清宇宙。正當爐鞴弘開，如何是座元師為人句？」師云：「秤錘厭出黃金汁。」進云：「恁麼則艸枯鷹眼疾，雪盡馬蹄輕。」師云：「看殺傍觀。」進云：「祇如人人是佛，為甚麼卻用選佛？」師云：「不遇中郎鑒，還同埜舍薪。」進云：「忽有箇不願作佛的人來，未審座元師又作麼生？」師云：「腳跟下痛與一頓。」進云：「如是則恩深無語，懷抱分明。」師云：「只恐不是玉。」乃云：「八字打開把手牽，君行不入，十分成現，攢眉歸去不多爭。恁麼來者，秤錘厭出黃金汁；恁麼去者，相留共喫趙州茶。寶劍倚天光雪雪，佛來也斬、魔來也斬；漫天網子布重重，龍跳不出、蝦跳不出。火燄轉法輪，如山如嶽；諸佛立地聽，落塹落阬。無賓主句阿誰酬？打鼓普請，烈燄光中飛彩鳳，橫亙十方，直得溈山水牯無處躲跟，無位真人轉身不迭，金佛、木佛盡教度爐，鐵額銅頭喚來重煉。到者裏，說甚祇有悟，別無迷？迷悟都來第二頭，正是龍蟠死水、鶴入銀籠。理無礙、事無礙，理事圓融真法界，未免依稀，越國彷彿揚州，直饒滴水滴凍，敢保老兄未徹在。總爾脫籠卸馱，更須打破蔡州城，四埜分明也。中心樹子到你也未點著知有也，紫羅帳裏未攃珍珠。乾爆爆、硬糾糾，正好朝打三千、暮打八百，牙如劍、口如盆，更與換骨洗腸，重新整頓。何況雪裝師子，琉璃禪、藥汞禪，灰燼無餘；紙畫大蟲，傳來的、學來的，煙飛淨盡。佛見、法見，片雪點紅爐；聖解凡情，千絲揮利刃。不到縣崖攃手，那知平地登仙？直須絕後再穌，方乃欺君不得。所以道：平地上死人無數，過得荊棘林方是好手。祇如過得荊棘林的又作麼生？大冶精金，應無變色。」</p>
<p>復舉：「昔日天童先師翁云：『今日禹門院裏結制，須與眾兄弟一議：不用眾兄弟參禪、不用眾兄弟會理，單單不容瞌睡。若也瞌睡，一棒打出骨髓，莫言不道。』」師云：「大小師翁單只怕人瞌睡，秉拂上座即不然，今日大覺院裏結制也與眾兄弟一議：參須真參、悟須實悟，直饒絕點純清，全無瞌睡，一棒打你髑髏粉碎。何故？棒頭有眼明如日，要識真金火裏看。」卓拄杖，下座。</p>
<p>秉拂。「昨日有一因緣舉似大眾：一人坐河邊叫渴不止，昇上座向它道：『河裏是水。』其人搖手不信，遂至抱渴而死。一人坐飯籮邊叫饑不止，昇上座向它道：『籮裏是飯。』其人亦搖首不信，遂至忍餓而終。諸兄弟！河裏是水，渴死不信；籮裏是飯，餓死不信。當斷不斷，祇為太近，雖有智者，不能打正。行路難，行路難，萬仞峰頭君自看。」</p>
<p>開山達法禪師忌日，弟子行俊等請秉拂。問：「山山<span class='corr'>已</span>抹金風令，樹樹經霜盡落輝，此境此時即不問，歸真一句請師題。」師云：「杲日正當午。」進云：「恁麼則一片白雲橫海上，幾多歸鳥盡迷巢。」師云：「自領出去。」進云：「大師也不得無過。」師云：「你喫不得棒在。」進云：「韻出青霄天外響。」師云：「且緩緩承當。」乃云：「傑出青州老象龍，飄然一衲下江東，<span class='corr'>已</span>窺太白源頭活，直引曹谿河北通。淵默雷聲酬百問，風行艸偃下王公，至今雨露人心在，靈塔年年淚染紅。此蓋開山達法禪師有如是氣概，故有如是節操；有如是節操，故有如是向往；有如是向往，故有如是識見；有如是識見，故有如是運籌；有如是運籌，故有如是機用。生居無佛之鄉，提挈伶俜之子，荒田植以嘉穀，頑石鑿其混濛，插莖茅而變現瓊樓，出一語而敬欽神鬼，儼若龍王行雨，高低普潤；亦猶長者施財，貧乏悉均。其有功於齊魯之邦，蓋如日之炤、月之臨矣，則其感發人心，又豈有生存死沒之殊哉？既無生存死沒之殊，則諸公揮金辦供難盡孝思。秉拂闍黎高登法座，又向甚麼處下口？不免借華獻佛，轉伸供養去也。」豎拂子，云：「鄭州梨，青州棗，萬物無過出處好。」擿拂子，下座。</p>
<p>冬至，秉拂。問：「黃鐘纔動一陽來，萬象森羅眼豁開，日出千峰消積雪，一枝春信寄寒梅。偃月長蛇謾勞排出，因緣時節便請激揚。」師云：「黃河連底凍。」進云：「華開枯木三冬秀，石筍抽條劫外春。」師云：「那裏得者消息來？」進云：「昔日僧問疏山仁和尚：『如何是冬來意？』仁云：『京師出大黃。』意旨如何？」師云：「瀉盡諸方五味禪。」進云：「今朝若有人問：『如何是冬來意？』向它道甚麼即得？」師云：「衲被蒙頭萬事休。」進云：「得即得，得即不得。」師云：「你又作麼生？」進云：「山近朔風吹積雪，天寒落日澹孤村。」師云：「我不如你。」</p>
<p>問：「西來大意即不問，陽長陰消事若何？」師云：「驗在目前。」進云：「陰消陽長承師指，陰陽未判又如何？」師舉拂子，云：「能為萬象主，不逐四時凋。」進云：「與麼則形名雖未兆，文彩<span class='corr'>已</span>全彰。」師云：「若將耳聽終難會。」進云：「昔日臨濟大師道：『大凡演唱宗乘一句中具三玄，一玄中具三要。』如何是一句中具三玄？」師云：「無鬚鎖子兩頭搖。」「如何是第一玄？」師豎拳，云：「捏則成拳。」「如何是第二玄？」師云：「開則成掌。」「如何是第三玄？」師云：「五箇指頭四箇叉。」「如何是一玄門具三要？」師云：「鐵輪天子寰中敕。」「如何是第一要？」師云：「軒轅寶鏡當堂炤。」「如何是第二要？」師云：「神劍一揮千里血。」「如何是第三要？」師云：「收。」「如是，則臨濟大師面目現在？」師云：「高著眼。」僧喝，師云：「者一喝，是喝臨濟？喝秉拂？喝自己？」進云：「何處不為霖？」師便喝。</p>
<p>問：「回天關之妙，用萬里陽生，轉地軸之寒，芳千山蘊秀。即今八表披光，如何是接物利生句？」師云：「麗天杲日炤寰區。」進云：「聽盡諸方下里曲，始識陽春調不同。」師云：「你曾見過幾人來？」進云：「利生句子蒙師指，五家堂奧乞重宜。」師云：「葛藤又葛藤。」進云：「劈面來時飛電急，迷雲破處太陽孤。如何是臨濟宗？」師云：「我不可作大覺弟子，不得三十三天騰扇子，千波影裏卓紅旗。」「如何是雲門宗？」師云：「石裂崖崩不是險，無影樹頭縣日月，不萌枝上辨春秋。」「如何是曹洞宗？」師云：「它家自有兒孫在，一輪明月澄清影，萬朵煙雲作繡衣。」「如何是溈仰宗？」師云：「明暗雙雙箇時節，散髮夷猶誰管繫？太平無事酒顛人。」「如何是法眼宗？」師云：「不聞三界總惟心。」進云：「一種沒絃琴，惟師彈得玅。」師云：「千聞不如一見。」乃云：「群陰剝盡，一陽來復，君子道長，小人道消。此天地否泰之候，亦衲僧轉身吐氣之一候也。何為天地否泰之候？自立冬至長至日，朔風極其凜烈之威，霜露結其沍寒之體，漠漠彤雲，四塞飄飄，六出飛華，鳥獸竄伏，山林慘悴，可謂物物俱喪、事事皆窮者矣。逮至今日，則陽氣始回，便見天宮磬動，緹室灰飛，艸綠枯枝，雲開凍野。何為衲僧轉身吐氣之候？自結制以至今日，雙眉卓朔，鐵脊橫撐，內不放出，牙根咬定；外不放入，拶定腳頭。取不得、舍不得，在在銀山；進無路、退無門，處處鐵壁，可謂前不遘村，後不迭店者矣。設若今日冷灰豆爆，便見條抽石筍，燄吐冰河，鐵樹開華，木人撫掌。所以道：窮則變，變則通。然方其正窮時，通住何所？方其通時，來自何方？及其既通，窮歸何地？若於此直下見得，便見今亦如是、古亦如是，窮亦如是、通亦如是，變亦如是，祇如今日還喚作不是一陽來復得麼？待汝等各各有轉身吐氣處，不妨入室通箇消息。」</p>
<div>立春，秉拂。「殘臘昨宵去，新春今早來。野色乍開，尚有三冬積雪；溪聲<span class='corr'>已</span>滑，衝開此日堅冰。柳眼細而舒金，鶯舌寒而解語。蒼山換骨，渾如睡裏楊妃；湖水漾青，宛若鏡中西子。綠無聲而到地，風隨令而回東。一任把斷趙州關，雲霞出海曙；果然匝地雲門普，梅柳度江春。彌勒、釋迦，前村後巷；狸奴、白牯，送舊迎新。東海鯉箇箇翻身，後園驢頭頭喫艸，不由天造，豈屬人為？所以此事不可以有心求、不可以無心得，不於菩薩覓神通、不向諸聖求解脫，祇貴當人腳跟下雪老冰枯，自見春光溢目。不見覓心不得，腰齊雪也；華生碓觜，本無物也；滹沱浪涌，蒿枝拂也；竹聲乾處，立無錐也；桃放千林，疑團破也；梅子<span class='corr'>已</span>熟，心即佛也。諸兄弟！冰厚三尺非一日之寒，水漲千溪非一日之雨，朝聞夕死非一日之功，立地成佛非一日之行。物久困而自穌，人積疑而頓悟，因緣會遇時，豪髮無差誤。正當今日，如何是應時納祐一句？」以拂子畫此○<img src='../images/J26p0715_01.gif' alt='J26p0715_01.gif' />相，云：「新春把筆，百事大吉。」</div>
<p>除夕，秉拂。「一年三百六十日，昨日今朝元不別，家家戶戶貼桃符，桂酒蒸豚敘臘節。韓子便作送窮文，明皇夢裏虛耗出，秦中儺作鬼神形，楚地亦云去故日。誰知依舊日東昇？那見月從西畔出？人人鼻孔下頭垂，箇箇眼睛烏歷歷，師姑畢竟女人為，森羅純作珊瑚色，諸方長老盡譚玄，共把烏龜證作鱉。昇公本自不同條，打鼓依然循舊律，雖然舊律自相循，究竟無可為君說，不如唱箇漁父詞，卻勝北賢一筵席。」乃唱云：「爆竹未除今歲曆，鶯聲<span class='corr'>已</span>報杏華節，春歸一樹風，初綠本不隔，釋迦、彌勒元無別，我本木蘭舟上客，眼底波光一萬疊，釣竿未肯輕拋擿。忘歲月，待得長鯨心始歇。設有禪客出來道：『昇上座！今日是什麼時節？不說些緊要佛法，卻自唱歌行樂。』」乃喝一喝，云：「愚人笑我，智乃知焉。」</p>
<p>元旦，秉拂。「春王正月，魯史謹筆，大書特書，要人鑒別，民無二王，天無二日。孔子一片赤心，在尊周室，人王既尊，心王誰識？我觀法界眾生滅裂心王，歷代佛祖因之僭竊，指天指地，乃問鼎之沿流也；微笑拈華，實亡周之漸次也。嵩山面壁，人而不仁如禮何？得髓安心，人而不仁如樂何？即心即佛、非心非佛、不是心不是佛不是物，三家者以雍徹。道吾舞笏、秘魔擎叉、禾山打鼓、雪峰輥毬，八佾舞于庭。殊不知君子務本，本立而道生。故林放問禮之本，子曰：『大哉問。』然則如何是禮之本？心王不妄動，六國一時通，罷拈三尺劍，休弄一張弓。但見皇風成一片，不知何處有隅封？」喝一喝。</p>
<p>解制，秉拂。「雪色初晴，春山澹蕩，桃腮未滴胭脂雨，梅萼先招玉蝶風。憶歸期，數歸期，別時容易見時稀，杜鵑枝上啼。長相思，短相思，從前客夢<span class='corr'>已</span>如癡，喚回知幾時？諸兄弟！同堂共住以來又是一期了也，昇上座自愧不才，終日絮絮叨叨，不是為你破除妄見，便是為你剷削情根。你欲住卻不許你住，用錐錐你，用錐錐你也，移華兼蝶至；你欲去又不許你去，用鉤鉤你，用鉤鉤你也，買石得雲饒。正當恁麼時，欲住未住、欲去未去，鉤錐齊歇，兩手分付。兩手分付也，分明月在梅華上，看到梅華早<span class='corr'>已</span>遲。所以此事不在久參、不在初學，直須立地搆去。果然立地搆去，則何妨跨楊岐三腳之驢，朝遊天台、暮遊南嶽；解彌勒布袋之口，橫臥華街，倒穿柳巷？何故？此人通途合轍，事同一家，對面不相識，千里卻同風。其或未然，相思相見知何日？淚落珊瑚正未休。」</p>
<p>秉拂。問：「風搖雪萼家家月，雲漾華魂色色光，珍重陽春回足下，特呈舊面發清香。為復是師資契合？為復是啐啄同時？」師云：「隨人卜度。」進云：「恁麼則龍向洞中銜雨出，鳥從華裏帶香飛。」師云：「不動如來在什麼處？」進云：「祇如正當解制之節，臨行一句又且如何？」師云：「日中有烏，月中有兔。」進云：「學人又不然。」師云：「你試呈朦袋看。」進云：「鵬飛天外千重影，鯤向南溟萬派波。」師云：「瓊華觀裏鐵師子。」乃云：「五里一箇亭，十里一箇舖，雲水去趨蹌，盡蹋來時路。翠嵒啜齒粘牙、趙州捏鼻呷醋，一箇落盡眉毛、一箇老無住處，那知灑脫衲僧，腳下絕無迴互？雖無迴互，莫忘名顧，一句臨行平等分付，日中有烏，月中有兔。」擊拂子，下座。</p>
<p>萬善殿，秉拂。「萬仞崖前冰雪封，嬾僧高臥覓無蹤，何緣歸省玲瓏畔？一櫂風吹到帝宮。皇風蕩蕩，南北宗通，同堂相聚，略展家風。不見道：雲月是同，谿山各異。還有解得無舌人語者，不妨出眾相見。」良久，眾不出，乃云：「此事不在多言，言多去道轉遠。諸公既知時節，昇上座亦說箇應時及節底說話，與諸公醒醒瞌睡。得一萬事畢，衲僧難辦別竿木。既隨身潦倒，為君說一元和、二達磨、三碗脫丘，千峰勢到嶽邊止，知止而後有定，那伽常在定，無有不定時。罔明出得，不離者裏；文殊出不得，不離者裏。者裏是甚麼所在？萬善堂中，鸞飛鳳舞，結制安禪，拷鐘伐鼓，十方法界一時聞，聞者一一歎希有。按八卦開爐，朱雀、玄武把門守戶，第一、不許常州人打爺，第二、福州荔枝須親到口，然後喚臨濟拈錘、德山吹火、楊岐添煤、普化佐助，紅爐爆出鐵烏龜，山河盡作師子吼。阿呵呵！還會否？知恩者道是一人有慶，不知恩者聖人作而萬物睹。」</p>
<p>秉拂。居士問：「群陰剝盡即不問，一陽來復事如何？」師云：「君子道長。」進云：「箇中端的無人識，盡在頭陀一笑中。」師云：「無人知此意。」士便喝，師云：「祇解喝，不解笑。」士云：「識取鉤頭意，莫認定盤星。」師云：「過在阿誰？」乃云：「連日朔風緊急，吹得崖崩石裂，雞寒上樹難棲，鴨寒下水不得，凍折崖前古柏枝，拈起卻是波斯鼻。堪笑堪憐，衲僧落節，兩兩三三，商量煖室。笑倒黃河水神，涌起高聲告白：『河內冰堅且深，衲子面皮不別。何以故？厚一尺。』」復云：「善言言者，言所不能言；善說說者，說所不能說。說所不能說，是為真說；言所不能言，是為真言。者道真言，釋迦老子四十九年橫說豎說，未曾說著一字；東土二三，未曾說著一字；達磨西來面壁九年，未曾說著一字；天下老和尚，未曾說著一字。今日昇上座對眾說箇甚麼即得？縱饒說盡河沙數，爭似譚玄口不開？」卓拄杖，下座。</p>
<p>秉拂。「昨晚昇上座夢見世尊升兜率天宮，趺坐<span class='corr'>已</span>畢，敕諸大菩薩各說法要。文殊師利菩薩說偈曰：『舉手攀南斗，回身倚北辰，出頭天外看，誰是我般人？』彌勒菩薩說偈曰：『彌勒真彌勒，化身千百億，時時示時人，時人自不識。』普賢菩薩說偈曰：『身口意清淨，是名佛出世；身口意不淨，是名佛涅槃。』惟有觀世音菩薩將錢買下數千箇燒餅，發付金剛力士，屬令一百日內現前諸天每人與它兩箇，佛法一字不說。彌勒菩薩問云：『仁者！此是何義？』大士曰：『胡餅討甚麼汁？』昇上座在傍失笑而醒，今日小參舉似大眾，敢問諸仁：昇上座說的是法邪？說的是夢邪？若說是夢，現今說法；若說是法，昨晚做夢。於此明得，便可親證無生法忍；其或未然，觀世音菩薩將錢買燒餅，放下手卻是饅頭。參。」</p>
<p>秉拂。「四大無我心如風，現今風聲浩浩，風作何狀？有者說風是圓底，若不是圓底，如何轉轆轆地？有者說風是方底，若不是方底，如何四維上下一吹遍滿？有者說風是匾底，若不是匾底，如何窗櫺縫罅橫吹直入？有者說風是長底，若不是長底，如何吹得千里萬里？恁般說話總是謗風，風不受謗，謗即是風。昇上座如是而說，是有說邪？無說邪？無說而說，說亦是風。諸仁立地而聽，是有聽邪？無聽邪？無聽而聽，聽亦是風。尋常離心意識參、絕凡聖路學，向無可參處而參、無可學處而學，參底、學底也是風。既然如是，謗底是風？說底是風？聽底是風？參底是風？學底是風？真可謂一堂風冷澹，千古意分明。」</p>
<p>金粟首座寮，秉拂。「東土之山以泰山為首，移置須彌山下，一丘一壑而已。東震之水以滄溟為大，移置香水海邊，一杯一勺而已。然善用者，一杯一勺便成巨浪千尋，一壑一丘直下縣崖峭壁。拈頭作尾，在法不在人；拈尾作頭，在人不在法。若有頭尾相稱者，不妨出眾相見。」</p>
<p>問：「轉身就父即不問，遊子歸家意若何？」師云：「九十九峰齊點首。」進云：「如何是入門一句？」師云：「倚天長劍逼人寒。」進云：「如何是門內句？」師云：「清風拂日月。」進云：「歸家消息蒙師指，滿堂大眾盡知音。」師云：「還有未出門一句，如何不問？」僧喝，師云：「胡喝亂喝。」僧禮拜，師便打。乃云：「本昇因大和尚壽誕前來慶祝，從青州未發足以前早已打迭，欲覓一語以為慶讚了不可得。及乎發足青州，越水度山三千餘里，欲覓一語了不可得。迨至來金粟寺，人事之餘已經半月，欲覓一語了不可得。何故如此？蓋為威音王以前無生尚不可得，何況有生？從此盡未來際無量壽尚不可名，何況歲月日時？然則不可以智知、不可以識識、不可以說說、不可以歲月而求、不可以算數而得，畢竟如何？虛空可量風可繫，無能盡說壽功德。此是昇上座慶祝之微忱也，再將途中所歷與諸昆季宣揚一上，但不可作佛法商量，亦不可作世諦流布。昇上座于四月初二日從青州發足，車轔轔，馬蕭蕭，度穆陵關，但見鳥道入雲，嶮巇欲絕，惜不得縣崖攃手，絕後再穌者與之共轡。由宿遷渡河，但見黃河之水天上來，鯨波萬里，百折不回，因念曹谿正脈源遠流長亦復如是。從淮水入邗溝，正當競渡之辰，龍舟奪錦，因憶學道先須有悟由，猶如曾鬥快龍舟，誠哉是言也。從瓜埠入楊子江，見金、焦二山昂藏屹立，有砥柱中流之勢，浩然擊楫，平地上死人無數，弄潮須是弄潮人，安得弄潮人與之同載？到京口，萬舸爭先橫截去路，詎知君登舟、我行陸，君行陸、我登舟，彼彼不相妨。過延陵，思季子之高風而問轍焉。到姑蘇，仰隆祖之芳躅而瞻禮焉。不意守關使者杜撰，巡官把斷要津，不通凡聖，庸詎知它家自有通霄路，君輩其如予何？從此快舸輕舠直至雙林，竹籬茆舍，雞犬桑麻，松竹猶存，林泉無恙，何樂如之？然猶是途路之樂。及乎詣金粟寺，登金粟堂，入金粟室，見大和尚，瞻禮慈容，拜問起居萬福，真是遠客還家、貧兒見父，歡喜踊躍，生平快樂孰大於是？至於現前昆季，大者如兄、小者如弟，同是家裏人，共說家裏話。作麼生是家裏話？不見臨濟大師道：『有一人論劫在途中不離家舍，有一人離家舍不在途中，那箇合受人天供養？』者豈不是家裏話？於此見得，方知昇上座住青州一十二載，不曾一日離卻昆季；今日與現前昆季相見，要且不曾動步離卻青州。所以道：不動步，周遍十方；未入門，常在屋裏。對家裏人說家裏話又添一番快樂，祇恐現前昆季說是道遠途長，暑日炎天不勞重舉，則昇上座自放自收去也。」喝一喝，卓拄杖，下座。</p>
<p>啟建華嚴寶懺，秉拂。居士問：「臨濟問黃檗佛法大意，喫三頓痛棒。弟子不為佛法而來，又且如何？」師云：「滿堂僧不猒，一箇俗人多。」士云：「不得厭良為賤。」師云：「壁上畫棋盤。」</p>
<p>問：「古佛垂慈坐道場，隨流逆順駕慈航。當機誰識娘生面？一朵曇華撲鼻香。曇華撲鼻即不問，如何是娘生面？」師云：「你是福建子。」進云：「恁麼則當陽踢瞎摩醯眼，始見前三與後三。」師云：「三山半落青天外。」乃云：「無邊剎境，自它不隔於豪端；十世古今，始終不離於當念。茲者康熙乙<span class='corr'>巳</span>年八月初一日，海鹽金粟寺華藏莊嚴菩提道場成阿蘭若，毗盧遮那於中始成正覺，坐寶蓮座，遍布身雲放光動地，十方微塵佛剎諸大菩薩海會雲集，一剎那頃從初會以至十會圓融行布、行布圓融，帝網交羅，重重影現，說無量世界微塵數偈、說不可說不可說微塵數品，善才童子遍禮諸大知識，證無量修多羅法門，奇特中奇特、殊勝中殊勝，諒諸仁者眼無不見、耳無不聞。既同眼見耳聞，則皆諸佛誕生之子；既皆諸佛誕生之子，則若遠、若近，若此土、若它方，禮拜行道、燒香散華、擎拳合掌、歡喜讚歎、修齋設供皆是華藏莊嚴。但於其中不得作佛想、不得作非佛想，不得作法想、不得作非法想，不得作諸相想、不得作非諸相想。能如是見，是名正見；如是知，是名正知；如是禮，是名能禮。所禮審如是，則<span class='corr'>已</span>親見毗盧、親登寶閣、<span class='corr'>已</span>證普賢妙行、<span class='corr'>已</span>得文殊大智。何以故？蓋為從前所作種種佛事，不假它術，皆吾心之常分耳。若或稍涉遲疑，則請同瞻壇上諸師七七日內隨機展、隨機演，日日是好日、時時是好時，一切聲是佛聲、一切色是佛色，色見聲求也不妨，機輪轉處絕囊藏。信得及，無差別；信不及，則雖智同鶖子、通若犍連，同居道場，耳無所聞、目無所見，終日瞌瞌睡睡，如燈影裏相似。」喝一喝，云：「要且亦出不得華藏世界。」</p>
<p>施主請秉拂，今辰乃破堂，禪師齎持嶺南檀越奇珍異品、香華燈燭珍羞供養，恭祝老和尚大誕，請轉法輪，饒益四眾。</p>
<p>秉拂，道：「即此一念早<span class='corr'>已</span>饒益四眾了也，所陳供養早<span class='corr'>已</span>轉大法輪了也。不見華嚴會上具足優婆夷安置一器，涌無量寶，萬方來者悉皆滿足。今此會中，一、元和，二、達磨，三、十方羅漢僧，盡皆隨例餐䭔子，各得三文買艸鞋。艸鞋上腳，且莫東行西行。䭔子滿盤，豈止口肥腹飽？須要一一識渠來處。來處若識，黃金合消；來處不識，滴水難受。且道：現前供養從甚麼處得來？從東粵督府劉夫人一念淨信中來。信為道元功德母，長養一切諸善根。然則劉夫人不止一佛、二佛、三四五佛而種善根，<span class='corr'>已</span>於無量百千萬億佛所種種善法、種種善根悉皆成就。何以故？舉一法而法法全彰，明一機而機機頓赴，理如是故、事如是故、法性如是故。祇如因齋慶祝一句又如何？一念普觀無量劫，無去無來亦無住，如是了知三世事，超諸方便成十力。阿呵呵！說甚塵沙甲子劫？」</p>
<p>秉拂。「更以異方便，顯揚第一義，而今宗師家不是搖拂子、定是舉如意，不是行棒便是行喝，以為方便極則，殊不知嵒前丹桂，香透毗盧頂[寧*頁]；久雨不晴，浸爛達磨鼻孔。雲起南山，嶺峻不礙分飛；水漲低灘，竹密何妨直過？常住少米無柴，諸兄焦心竭慮，有一等冬瓜茄子，只管缽盂兩度溼。又，誰問你東家杓柄長、西家杓柄短？康僧橋畔露華濃，庭前秋滿娑羅樹，無邊消息幾人知？分明月向梅梢度。白鷗灘，重指注，芰荷香散白蘋風，箬笠綠簑儘可住。君不住，涉江又採芙蓉去。」</p>
<p>中秋，請秉拂。居士問：「如何是金粟景？」師云：「白鷗灘上露華濃。」「如何是景中人？」師云：「俗人頭戴僧冠帽。」「如何是人中意？」師云：「少刻有齋，居士隨例喫飯。」進云：「景意悉蒙詳指示，因齋慶讚句如何？」師云：「佛壽無量。」乃云：「一即一切，一切即一。今與古、一多與少、一真與妄、一聖與凡、一佛與眾生，一譬如雲中秋月，影現千江，唯一月所攝；光生萬戶，總一光所燭。華嚴會上師子頻呻比丘尼拄玅勝光王日光園中八德流泉、百華寶木，頭頭映現，一一示身成就一切智。現前普光菴主年登七十，有感必應，無德不修，以平等心作種種平等佛事，不矜其功、不伐其能。今辰設道吾饡飯、點趙州茶，來此華嚴會上恭祝大和尚壽誕。且道：與師子頻呻是一？是二？然則古之日月即是今之日月，今之人物不異古之人物。」乃喚云：「普光菴主！汝願無盡、功德無盡、法界無盡、佛光明無盡、壽量無盡，勸大眾普惺惺，人人各有一光明，明明百艸頭邊意，著著拈來用最親。用未親，彌勒真彌勒，化身千百億，時時示時人，時人自不識。」</p>
<p>胡思黯居士為母誕日請秉拂。「種穀得穀、種豆得豆，谷應山呼，點滴不漏。近日雨水較多，農夫嬾惰，將祖翁田地荒艸盈坵。參禪如種穀，學道如種豆。趙州祖師道：『我于二時粥飯外，無雜用心處。』心地不生閒艸木，管取隨家豐儉足。君不見？元清胡道人，入塵不染心如玉，參尋知識海門東，親見文殊得禮足，雙眼頭頭是佛乘，心心所種皆佛業、念念發生歡喜門，念念頓超無量劫，無量劫超生死空，生死空時無延促，延促既空佛不殊，福也、壽也何窮極？無窮極，孝子賢孫同慶祝。」</p>
<p>請秉拂。問：「高提祖印，說法利生。高提祖印即不問，說法利生事如何？」師舉拂子，云：「拂子點開千聖眼。」進云：「會者，當處受用；不會，世諦流布。世諦流布即且置，如何是當處受用的事？」師云：「饃饃䭔子，滿盤托出。」僧喝，師云：「飢逢王膳不能餐。」</p>
<p>問：「華藏莊嚴遍法界，老人壽量祝無疆。如何是不思議的句？」師云：「華藏莊嚴遍法界。」進云：「恁麼則壽若須彌，福同泰岱。」師云：「你那裏見來？」僧喝，師云：「你也學它喝。」乃云：「今辰乃自牧禪師領雲環王檀越設齋修供，端為恭祝老和尚壽誕，以此勝因回向王公自己，壽山高聳，福海綿延。據秉拂看來：是法平等，無有高下。我師大誕是九月初八，王公壽誕是九月初九；我師大誕是七十；王公壽誕是四十。王公四十即是我師過去的四十，我師七十即是王公將來的七十。七也、四也，有何殊？八也、九也，實平等。過去平等、未來平等、現在平等，我師平等、王公平等，百千諸佛平等、現前四眾平等、盡大地眾生平等，秉拂以平等心說平等法，福壽莊嚴，千周百匝。」</p>
</div>
<p class='juan'>天岸昇禪師語錄卷第十三</p>
</div><!-- end of div[@id='body'] -->
</body></html>