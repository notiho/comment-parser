<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu114' />
<p class='juan'>天岸昇禪師語錄卷第十九</p><p class="byline">侍者一誠記錄</p>
<div class='div-other'><a id='mulu115' />
<p class='h1'>偈</p>
<div class='div-other'><a id='mulu116' />
<p class='h2'>次韻酬二願居士</p><p style="text-indent:0em" class="lg-abnormal"><div class='lg-row'>不昧當人理，君有智無師，明如日普炤，疾如風普吹，不從疑悟得，何處立根基？緣子不自返，故為說悟疑。悟疑程限說，慧刃實君持，當斷直須斷，起倒莫人隨。說食終不飽，畫餅亦安宜，服藥不瞑眩，病乃在心脾。古人汲汲志，辦道如渴饑，此事貴猛烈，智識不及推。能了一切了，處處逢大悲。</div>
</p></div>
<div class='div-other'><a id='mulu117' />
<p class='h2'>恭祝本師老和尚六旬壽旦</p><p style="text-indent:0em" class="lg-abnormal"><div class='lg-row'>聖賢不徒生，生則必為命世英；佛祖不徒出，出則度生心汲汲。尼山木鐸萬古新，曹溪一滴化巨渤，千派萬派悉朝宗，滔天洶涌源不竭。世殊代異窒其源，一線支分太白前，禹門三汲浪重涌，嶺南古佛得真傳。嶺南自古無佛性，選官、選佛俱嫌病，萬指叢叢奪錦標，大地宗風歸一柄。道場七坐法筵開，不轉法輪動地雷，雨露均沾艸木潤，無私春色大方該。師之說法法不說，赤心片片皆成血，是以其言金石貞，雨洗風磨光不滅。師之機用用非機，掣電徒勞人佇思，是以其機逸群格，龍睛鶻眼莫能窺。師之肺腑江漢濯，澄之不清攪不濁，是以魔外莫能侵，逆順境緣長安樂。師之文章得天真，風雷走舌如有神，是以雲煙生紙上，筆下全無半點塵。我欲誦師之德兮，天之覆、地之載，終無以望其門閾。我欲誦師之道兮，嶽之高、海之闊，終無以喻其閫奧。而況誦其生緣甲子節令佳辰，黃華翠竹、松柏鶴齡，則又何異病目生華，望空而禱告？豈不聞？佛真法身水中月，光炤人間無欠闕，一念無私空合空，佛與眾生無間髮。我願眾生刮卻眼中塵，共證無生生不生。眾生同慶師亦慶，共玩良辰百億春。</div>
</p></div>
<div class='div-other'><a id='mulu118' />
<p class='h2'>次韻答韓媧石進士</p><p style="text-indent:0em" class="lg-abnormal"><div class='lg-row'>蟬影薰風動夕陽，維摩對榻譚不二，何從天外賞心人？扇頭幻出如珠字。玄言高致水成文，松風拂月韻堪比，我本柴林枕石翁，挹君丰度能驅睡。儀形想像<span class='corr'>已</span>多時，玉骨擬來謫僊類，寥寥海內幾人知？枯椿死守成何義？斯道昭昭亙古今，共由人莫知其意。十方廓落本無拘，麻纏紙褁自成累。攃手那邊無一物，豈容描模窺其位？迷中無悟悟成迷，異中有同同有異，悟迷同異透重關，把手共行不思議。因思黃帝失玄珠，無心罔象安能致？因思朕兆未分時，承誰恩力生天地？此言人口<span class='corr'>已</span>多年，究竟無能識其自，肯究根源眼豁開，何人不是曹谿嗣？須信居塵不染塵，何礙市廛作山寺？此事從來貴決烈，英靈曠代真難遇。此事從來貴信根，醍醐承接須佳器。鳳凰飛鳥不同倫，我待其人從出類，三軍帥可奪其威，匹夫不可奪其志。志堅入道我獨醒，我獨醒兮人共醉，真如握劍敵萬人，此中豪釐不容偽。覓玄覓法岐路多，生公顯異宗風墜，皮髓瓜分亦浪傳，此中幽遠無人至，心印從來不覆藏，覓之無處理難遂。珊瑚撐月影團團，直指己曲子深愧，蘇黃逸格未風流。知君自有無師智，葛滕舊案不須拈，劍出鐔津憑一試，此事奇搆并奇逢。萬載優曇一現瑞，茫茫匝地火生蓮。如君氣骨真不易，荊山抱玉人未歸，簪纓歷代荒郊寄。朱夏炎炎日正長，珍重予言無可記。</div>
</p></div>
<div class='div-other'><a id='mulu119' />
<p class='h2'>達法禪師道行碑銘詩</p><p style="text-indent:0em" class="lg-abnormal"><div class='lg-row'>大國洋洋山海錯，雲蒸霞蔚英靈拓，道尊竺法王公孚，德重支曇神鬼愕。象法垂秋賢聖厄，好音響絕南陽席，疏星曉漢奪晨光，炎岡何地求崑璧？誇詐功利染日深，交咻眾楚默齊音，祇見青蓮沉火宅，誰知焦尾富佳琴？應是異人乘願來，五濁波中一挽回。鐵骨橫撐東海月，證心冷地爆寒灰，卓卓氣宇逸群翮，艸鞋費盡渾不惜。三千里外絕淆訛，黃金再煆重生色，歸揚法化意非輕，重得法王勉有成。心絕貪求艸可茹，情忘愛憎虎同行。天人協贊寶坊就，傑礎畫梁空自繡，規模宏麗狀天童，如斯功業六年奏。人情仰羨己如飢，相國張公更過之，兩寺住持不說法，意中欲待南禪師。追模大智有深衷，叢林巨細可為風，如雲行舉生平一，收養遺孤喪亂中。至人導物在一誠，幽冥相去不多爭，一紙能安伯有鬼，祇園夢感國王情。不怒而威魔膽慄，神訶鬼運候不失，唐鐸何人一死生，豈固鬻香普化匹？是知不奮士不發，何地無才多淪沒？龍門萬仞壁嵯峨，透過自然化巨渤。因其所法益崚嶒，胸襟浩蕩自清澄，毗嵐風起難搖動，榮辱情如火裏冰。哲人其逝梁木摧，遠近皆聞動地雷，慈心一片無存沒，為喚愚蒙夢眼開。光昭日月共爭明，雨洗風磨光益清，我語非石石非語，師之行業金石貞。</div>
</p></div>
<div class='div-other'><a id='mulu120' />
<p class='h2'>贈葦燈禪師</p><p style="text-indent:0em" class="lg-abnormal"><div class='lg-row'>葦兄質稟若子路，兼人氣奪西江怒，身才椰大吞廬峰，壯志如雲天不住。臨濟未喝喝先來，德山大棒棒不懼，掀倒禪床何足云？堂前筋斗不知數。幾回鬥劣趙州前，幾回決勝龍舟渡，人言斗大膽姜維，我言此子膽莫喻，膽大庸人心易麤，此子胸中若武庫。有時賦出帝京篇，有時詩吐春山句，浩浩瀚瀚望無涯，纖纖簇簇覓無路。吁嗟乎，少年人奇不足奇，奇如我公真異度。陵伽在鷇<span class='corr'>已</span>先聲，何須向後看儀羽？莫怪胸中磊落多，英雄安肯隨人步？</div>
</p></div>
<div class='div-other'><a id='mulu121' />
<p class='h2'>即韻酬沈秀才</p><p style="text-indent:0em" class="lg-abnormal"><div class='lg-row'>展轉讀君辭不寘，知君胸臆非文字，誦堯法舜為醇儒，畢志孔孟一生事。立身行己貴大端，入世綱常無可避，但思電拂百年身，向後茫茫何所據？生死海中沒了期，一息不來誰再至？去路分明<span class='corr'>已</span>不知，禮樂文章皆幻寄。手握黃金指是鋀，孰窺鞭影同良驥？斯道昭昭亙古今，不必多方求巧譬。樹有本根泉有源，人孰無心口空肆？識得心時寸土無，目前由我生天地，多怪漁翁不放舟，一漚便作全潮視。君是儒門傑出人，埜夫饒舌深增媿。</div>
</p></div>
<div class='div-other'><a id='mulu122' />
<p class='h2'>村居</p><p style="text-indent:0em" class="lg-abnormal"><div class='lg-row'>一菴卓此地，穩僻勝山居，水泛經年綠，窗仍四面虛。忘機情自闊，安嬾習成疏，誰解浮生理？同茲學荷鉏。埽徑非緣客，編籬雲自穿，鳩鳴疏雨後，磬響夕陽邊。物物皆真趣，頭頭合性圓，自非同道者，那得坐忘筌？<span class='corr'>已</span>謝榮枯事，軒窗納柳風，無舟塵客遠，有徑白雲通。岐路休悲路，忘弓人得弓，須知無別理，達本識還空。一方開別墅，種竹<span class='corr'>已</span>成龍，小摘尋園圃，香粳倩水春。辰昏勞宿雁，陰雨課新農，純樸存吾道，羲皇不願逢。聞說菴前路，人言嶮與夷，到門知不遠，迴望卻多岐。漁篴風吹斷，版橋人度危，頻將華葉露，聊償蜨蜂饑。一戶竹光綠，千村煙火微，孤雲無侶伴，白鳥與同歸。樹密日忘午，波平月更輝，且于盂缽裏，古佛示全機。形骸我<span class='corr'>已</span>外，禮貌莫吾拘，得意常知足，忘言自不誣。淺深隨揭厲，名字任賢愚，試看區區者，何年達帝都？當戶田華遠，空階綠影齊，風前聊縱目，煙外又聞雞。聲色無它共，威光<span class='corr'>已</span>顯提，祇緣人自委，不覺滯封迷。春前三尺雪，臘後一聲雷，石筍初生子，寒梅<span class='corr'>已</span>脫胎。破苔惟鶴跡，茂艸少人來，剃髮經冬嬾，胡鬚<span class='corr'>已</span>滿腮。東鄰有隱者，高簡不言文，智養桑麻性，仁同鳥獸群。力耕知稼穡，訪道語殷勤，自得東村住，往還只此君。曳杖經行處，幽華開滿園，人情無瑣細，鶯語解寒溫。炤戶雲光靜，吹池風色喧，遲遲聊縱目，松火一村村。入夏火雲近，柳谿當戶寒，川流情不竭，新燕翼初乾。岸靜立漁子，交貧絕羽翰，身閒無所事，日日看風湍。良辰黃鳥至，喬木鳴喈喈，一枕羲皇夢，半窗華雨懷。不彈雪嶺曲，卻笑祕魔叉，公案人人現，勞生可活埋。</div>
</p></div>
<div class='div-other'><a id='mulu123' />
<p class='h2'>答侯秀才</p><p style="text-indent:0em" class="lg-abnormal"><div class='lg-row'>駿骨驚千里，寒灰埜衲心，登途非一轍，異響乃同音。懷客月常好，呼秋雁獨深，相如勤作賦，何事病泉林？中秋昨歲訪，昨歲復中秋，月宛當時月，遊同昔日遊。往還情了了，今古人悠悠，莫悵經年別，徒憐江上鷗。</div>
</p></div>
<div class='div-other'><a id='mulu124' />
<p class='h2'>壽止水禪師得桃字</p><p style="text-indent:0em" class="lg-abnormal"><div class='lg-row'>和風感百物，雨露發新條，瑞應元宵節，願乘華柳朝。無瑕人是玉，有美佛能超，不羨三春月，靈雲悟碧桃。</div>
</p></div>
<div class='div-other'><a id='mulu125' />
<p class='h2'>送善長禪師之淮上</p><p style="text-indent:0em" class="lg-abnormal"><div class='lg-row'>焚卻青龍鈔，遂輕良遂知，虛空信有口，萬象答無時。<span class='corr'>已</span>奪群龍席，能恢舊祖基，應知三楚地，久矣望君儀。</div>
</p></div>
<div class='div-other'><a id='mulu126' />
<p class='h2'>遊海廟次，壁韻贈邊涯上人。</p><p style="text-indent:0em" class="lg-abnormal"><div class='lg-row'>乘驢初出郭，綠樹有禽鳴，引我入山寺，寒華炤眼明。魚龍沈海黑，鐘磬出林清，應是歸依處，朝朝佛念生。僧閒愛習靜，潮似雨聲鳴，即悟聲非色，何愁空不明？波搖疑日動，龍躍見天清，更有怡情處，無聞理亂生。</div>
</p></div>
<div class='div-other'><a id='mulu127' />
<p class='h2'>恭祝本師老和尚壽旦</p><p style="text-indent:0em" class="lg-abnormal"><div class='lg-row'>杲杲秋暘曝桂辰，相傳古佛示全身，擎來太白峰頭月，撥轉曹谿浪裏春。何止法門謝太傅？直為濟北漢真人，風高華嶽難稱頌，石筍抽條歷劫新。</div>
</p></div>
<div class='div-other'><a id='mulu128' />
<p class='h2'>次韻答遠菴禪師</p><p style="text-indent:0em" class="lg-abnormal"><div class='lg-row'>履雪衣霜走越城，相逢喜見步猶輕，懷中風雨歸何處？客裏谿山賦<span class='corr'>已</span>成。楓落滿江空瘦影，月臨斷壑別生情，愛君磊落負奇骨，目對秋空處處明。</div>
</p><p style="text-indent:0em" class="lg-abnormal"><div class='lg-row'>蒙莊物類大難齊，兄處城南弟復西，月午怕看潮後白，鴉寒愁聽曉初啼。縱知垂手塵無滯，終歎行廛面有泥，何日壤居真定卜？君前曳耙我牽犁。</div>
</p><p style="text-indent:0em" class="lg-abnormal"><div class='lg-row'>千里常懷寄素書，萍蹤咫尺轉無如，媿同作客仍憐客，笑以貧軀惜病軀。嘉植候君成大蔭，活埋念我應無餘，狂瀾末年如何挽？日坐寒潮有望舒。</div>
</p><p style="text-indent:0em" class="lg-abnormal"><div class='lg-row'>門開不見故人車，目縱霞紅海色餘，蜃市幻看非世界，茆廬縛就且安居。風霜<span class='corr'>已</span>飽人情後，面目存真利害初，且喜歲寒呈晚節，同條時寄有鴻魚。</div>
</p><p style="text-indent:0em" class="lg-abnormal"><div class='lg-row'>於今安望鑒雄雌，[斥*(鳥-(烈-列)+(米-木))]鷃依巢便鵠欺，<span class='corr'>已</span>卜丘山雲可種，任呼牛馬世安疑。金雖沙聚終存價，梅不春須別露姿，<span class='corr'>已</span>識虛舟天地共，不妨逆順有風吹。</div>
</p></div>
<div class='div-other'><a id='mulu129' />
<p class='h2'>即原韻酬故崇明侯杜文煥</p><p style="text-indent:0em" class="lg-abnormal"><div class='lg-row'>深慚埜叟媿非才，此日逢君在釣臺，江海無家情自遠，風雷有舌句全該。論心早<span class='corr'>已</span>消塵夢，學道應須盡法財，肯到縣崖方攃手，梅華不在別枝開。</div>
</p></div>
<div class='div-other'><a id='mulu130' />
<p class='h2'>止檀越修菴之舉</p><p style="text-indent:0em" class="lg-abnormal"><div class='lg-row'>風葉蟲音滿四鄰，苔封蘚碧稱閒身，只憐多病容藏拙，莫猒清貧易告人。竹戶艸連雲日靜，版橋路斷水恆新，況聞征稅民苛甚，勿為山僧種苦因。</div>
</p></div>
<div class='div-other'><a id='mulu131' />
<p class='h2'>送森鑒禪師歸江西</p><p style="text-indent:0em" class="lg-abnormal"><div class='lg-row'>相去依然不隔天，春風秋雨又經年，祇堪越巘吾埋骨，何事江西子種田？掘強克賓難折項，攃顛普化善揮拳，南能庾嶺如相見，直使獦獠舌路乾。</div>
</p><p style="text-indent:0em" class="lg-abnormal"><div class='lg-row'>葛藤相續<span class='corr'>已</span>如毛，那得乘風有利刀？為愛逃名先我去，誰憐泣玉是人豪？月行峴首千山寂，秋到潯陽一雁高，莫怪送君惜寸步，<span class='corr'>已</span>曾卻埽杜煩囂。</div>
</p></div>
<div class='div-other'><a id='mulu132' />
<p class='h2'>送友人還歸宗</p><p style="text-indent:0em" class="lg-abnormal"><div class='lg-row'>家本潯陽五老西，歸時重看白雲低，采薇路熟灣灣谷，種樹春藏曲曲谿。遠水明帆開夕炤，青藜撥霧聽天雞，入門問訊歸宗老，蛇死而今產狻猊。</div>
</p></div>
<div class='div-other'><a id='mulu133' />
<p class='h2'>除夕示諸禪</p><p style="text-indent:0em" class="lg-abnormal"><div class='lg-row'>歲月茫茫安可期？飄零此際共棲遲。一年聚首成何事？漸覺蹉跎過好時。幾撥寒爐騰赤燄，誰遭毒棒拂蒿枝？青春不惜如流水，白首當知<span class='corr'>已</span>在茲。</div>
</p></div>
<div class='div-other'><a id='mulu134' />
<p class='h2'>辭老人大覺之命</p><p style="text-indent:0em" class="lg-abnormal"><div class='lg-row'>缾缽追隨十五年，恩深何止戴如天？切磋有志追先哲，荷擔無能起後賢。三十名聞非我福，四方風動散云緣，逢人不出吾家事，豈羨逃名著祖鞭？</div>
</p></div>
<div class='div-other'><a id='mulu135' />
<p class='h2'>次韻答萬開來副使</p><p style="text-indent:0em" class="lg-abnormal"><div class='lg-row'>胸藏春谷渙凝冰，應是玉樓謫未升，天或妒才何可問？人其憐我不如憎。醒中聞見真難識，醉裏乾坤較易能，翫世即今同阮子，襟懷瀟灑豈輸僧？</div>
</p><p style="text-indent:0em" class="lg-abnormal"><div class='lg-row'>此身煉就火中冰，一任熱輪頂上升，白璧何妨塵眼摘？青蓮不礙淤泥憎。榮枯意外看雲幻，險惡波中驗己能，我自無心物自擾，古來蛇虎伴山僧。</div>
</p></div>
<div class='div-other'><a id='mulu136' />
<p class='h2'>壽聞聞老師</p><p style="text-indent:0em" class="lg-abnormal"><div class='lg-row'>擿去閒名等一毛，胸中所證絕絲豪，琴留雅道門常掩，鶴放秋空天愈高。齒德推尊君子社，威儀約束小兒曹，清風瑟瑟標千古，不似東方學竊桃。</div>
</p><p style="text-indent:0em" class="lg-abnormal"><div class='lg-row'>千崖冰雪凍無痕，春長桃谿綠遶門，得意滄浪高自詠，會心飲水默無言。靈禽語細幽堪譜，菡萏華開香可餐，如幻身心觀物化，何須庭下更栽萱？</div>
</p><p style="text-indent:0em" class="lg-abnormal"><div class='lg-row'>赤貧所到<span class='corr'>已</span>無錐，險處抽身不立危，鶯喚上林春有舌，月移空界樹無枝。逶迤能作斯人主，泥水何妨以類隨？潦倒生緣師了了，插竿高揭信風吹。</div>
</p></div>
<div class='div-other'><a id='mulu137' />
<p class='h2'>菴居</p><p style="text-indent:0em" class="lg-abnormal"><div class='lg-row'>支公何必買山居？著處無喧即我廬，放眼直看天接水，欹窗時聽烏呼閭。望中古木雲從起，靜裏孤村峰儼如，卻笑住來誰主伴？半床明月半床書。</div>
</p></div>
<div class='div-other'><a id='mulu138' />
<p class='h2'>菴居，聞亂，有憂予無垣扉者，戲為賦此。</p><p style="text-indent:0em" class="lg-abnormal"><div class='lg-row'>孤村行盡更孤村，村盡橋南小築存，自笑冰霜籬有燄，不慚風雨舍無門。一燈耿耿搖寒影，數犬嘮嘮吠夜昏，斗室從來餘壁立，諸君知我可無喧。</div>
</p></div>
<div class='div-other'><a id='mulu139' />
<p class='h2'>菴居，有僧懼亂辭行，因歎之。</p><p style="text-indent:0em" class="lg-abnormal"><div class='lg-row'>蘊魔未破目沈沈，在處生陰孰可禁？人我聚頭胸有膽，風雷起處舌無音。數年林下逞予智，半載菴居見道心，謾說亂離離此地，前途戈戟更森森。</div>
</p></div>
<div class='div-other'><a id='mulu140' />
<p class='h2'>絕糧募緣。</p><p style="text-indent:0em" class="lg-abnormal"><div class='lg-row'>曾聞受厄有先賢，我亦何人共此緣？自笑生平真儉德，可知恰好遇飢年。一人易守固窮志，眾口難成辟穀仙，周急從前君子事，況令福海更綿綿。</div>
</p></div>
<div class='div-other'><a id='mulu141' />
<p class='h2'>水心菴化修造</p><p style="text-indent:0em" class="lg-abnormal"><div class='lg-row'>屋角雨催聲欲折，幾番撐拄力難勝，通身泥水堂前佛，滿目風煙爨下僧。屢空自知還自遣，出門人告恐人憎，豈無樹德求滋者？似此空疏見未曾。</div>
</p></div>
<div class='div-other'><a id='mulu142' />
<p class='h2'>武林金剛菴募修佛殿磚瓦</p><p style="text-indent:0em" class="lg-abnormal"><div class='lg-row'>精藍久<span class='corr'>已</span>擅錢塘，鸞鳳鏘鏘此地翔，坐視佛頭招雨打，忍看殿腳砌雲涼。楊岐有智徒吁壁，雲蓋無謀獨遶廊，為報賢于大長者，嘉聲好與共流芳。</div>
</p></div>
<div class='div-other'><a id='mulu143' />
<p class='h2'>席三道者同室人堅修淨業，乞偈。賦此，志美亦志勉也。</p><p style="text-indent:0em" class="lg-abnormal"><div class='lg-row'>東土西方不隔天，一心清淨便超然，孟光乘願勤求法，甘贄忘緣愛學禪。德必有鄰今<span class='corr'>已</span>見，華開並蔕古難全，盡空諸相如來見，此是當年佛口宣。</div>
</p></div>
<div class='div-other'><a id='mulu144' />
<p class='h2'>衝虛上座七旬初度，乞偈</p><p style="text-indent:0em" class="lg-abnormal"><div class='lg-row'>甲子人間論大椿，我云古佛坐微塵，鶯華鬧市年年換，風月長安歲歲新。除境只因心未遣，忘緣方與道為鄰，居廛行解能相應，歷劫何曾有二人？</div>
</p></div>
<div class='div-other'><a id='mulu145' />
<p class='h2'>梅道者六旬初度，乞偈</p><p style="text-indent:0em" class="lg-abnormal"><div class='lg-row'>卻愛青蓮火裏開，信知賦性自天來，氣同玄度雅相許，人似孤山又姓梅。道價每傳非一口，德容乍見識多才，儻能世諦全空相，甲子難將劫數推。</div>
</p></div>
<div class='div-other'><a id='mulu146' />
<p class='h2'>夢中對菊閒吟，有「世味盡於濃處薄，詩情也覺澹中長」之句，朝起足成。</p><p style="text-indent:0em" class="lg-abnormal"><div class='lg-row'>金螢遶屋曬寒香，獨與幽期夢不忘，世味盡於濃處薄，詩情也覺澹中長。雲容漸老蒼山骨，鴈字分題丹葉霜，瓢笠只今神自健，名華招隱正相當。</div>
</p></div>
<div class='div-other'><a id='mulu147' />
<p class='h2'>再題雲門</p><p style="text-indent:0em" class="lg-abnormal"><div class='lg-row'>次第雄分泰岱邊，蘿垣薜戶日高縣，青霄有路登金闕，下界何人學睡僊？鼓角一城春艸綠，風雷萬壑洞龍眠，我來天外尋知己，直欲藏身北斗前。</div>
</p></div>
<div class='div-other'><a id='mulu148' />
<p class='h2'>將赴匡廬，留贈僧裔</p><p style="text-indent:0em" class="lg-abnormal"><div class='lg-row'>錦谷冰華六月麤，石龕僧老聽高梧，年來未買匡廬舍，何事殘宵雨雪俱？</div>
</p><p style="text-indent:0em" class="lg-abnormal"><div class='lg-row'>寥寥祖道不堪秋，年少如君豈等儔？冰雪肯埋青嶂骨，濺人梅子出常流。</div>
</p></div>
<div class='div-other'><a id='mulu149' />
<p class='h2'>別友</p><p style="text-indent:0em" class="lg-abnormal"><div class='lg-row'>雞聲帶雨雜江煙，分袂依依春水漣，本自與君同意氣，千山迢遞豈殊天？</div>
</p></div>
<div class='div-other'><a id='mulu150' />
<p class='h2'>復唐夢賚太史<span class='note-inline'>(次韻)</span></p><p style="text-indent:0em" class="lg-abnormal"><div class='lg-row'>飄飄僊客骨如梅，鶴立風前玉一堆，欲問生前真面目，須將心眼著寒灰。</div>
</p><p style="text-indent:0em" class="lg-abnormal"><div class='lg-row'>盡知泉水出高原，大施橫開不二門，但識入塵原不染，名場利鎖總家園。</div>
</p><p style="text-indent:0em" class="lg-abnormal"><div class='lg-row'>箇事如同入戰場，一人戰退萬兒郎，若能勇敢如斯去，不致楊朱岐路傷。</div>
</p><p style="text-indent:0em" class="lg-abnormal"><div class='lg-row'><span class='corr'>已</span>去光陰少水魚，百年彈指剩無餘，腳跟活計能知足，諸葛何曾出艸廬？</div>
</p><p style="text-indent:0em" class="lg-abnormal"><div class='lg-row'>不須禮誦覓安禪，靜坐閒看爐上煙，香盡煙消空了了，眼前何物更循還？</div>
</p></div>
<div class='div-other'><a id='mulu151' />
<p class='h2'>贈海南寺繼光法師</p><p style="text-indent:0em" class="lg-abnormal"><div class='lg-row'>何年得兔盡忘筌？日對閒雲埜寺眠，弟子執經來問義，老來無法與人傳。</div>
</p><p style="text-indent:0em" class="lg-abnormal"><div class='lg-row'>有時不借虛空口，譚盡河沙數<span class='corr'>已</span>周，今作海山無事客，天華猶自雨床頭。</div>
</p></div>
<div class='div-other'><a id='mulu152' />
<p class='h2'>贈毗盧閣印潭禪人</p><p style="text-indent:0em" class="lg-abnormal"><div class='lg-row'>毗盧閣架三乂口，為眾勤劬<span class='corr'>已</span>數秋，若欲更窮千里目，百城回望在高樓。</div>
</p><p style="text-indent:0em" class="lg-abnormal"><div class='lg-row'>珠米桂薪行路難，蹌蹌雲水競頭攢，慈心一片海東月，夜夜清光炤百灘。</div>
</p></div>
<div class='div-other'><a id='mulu153' />
<p class='h2'>別唐人韋蟾，贈商山隱者詩<span class='note-inline'>(附原韻)</span>。</p></div>
<div class='div-other'><a id='mulu154' />
<p class='h2'>商嶺東西路欲分，半間茆屋一谿雲，師言耳重知師意，人是人非不欲聞。</p><p style="text-indent:0em" class="lg-abnormal"><div class='lg-row'>渭清涇濁不須分，空際何曾有礙雲？若怕是非來入耳，胸中<span class='corr'>已</span>涉是非聞。</div>
</p><p style="text-indent:0em" class="lg-abnormal"><div class='lg-row'>木雞煉就境何分？蛇虎同眠石上雲，縱使風雷鳴大地，眼中逆順總無聞。</div>
</p><p style="text-indent:0em" class="lg-abnormal"><div class='lg-row'>山色蒼蒼午不分，紫羅帳裏半堆雲，不知身在千峰上，只覺天低罕見聞。</div>
</p><p style="text-indent:0em" class="lg-abnormal"><div class='lg-row'>月色平鋪白不分，菴前萬竹埽晴雲，興來高唱無生曲，崖石點頭箇箇聞。</div>
</p><p style="text-indent:0em" class="lg-abnormal"><div class='lg-row'>身前身後一無分，折腳鐺中煮白雲，佛法尚然言不會，那來餘事得堪聞？</div>
</p><p style="text-indent:0em" class="lg-abnormal"><div class='lg-row'>百川到海水無分，萬族魚龍欲攫雲，待得春雷鳴大地，為霖為雨普天聞。</div>
</p><p style="text-indent:0em" class="lg-abnormal"><div class='lg-row'>綠樹春迷曉不分，一枝桃發悟靈雲，嵒華吹落紅無數，消息知師<span class='corr'>已</span>熟聞。</div>
</p><p style="text-indent:0em" class="lg-abnormal"><div class='lg-row'>飄飄桂子落秋分，香透嵒前石上雲，山谷虛空曾著耳，好音不斷與君聞。</div>
</p><p style="text-indent:0em" class="lg-abnormal"><div class='lg-row'>天入鸛群高不分，青霄目視看流雲，挂瓢豈欲爭清節？佛字猶來不喜聞。</div>
</p><p style="text-indent:0em" class="lg-abnormal"><div class='lg-row'>蜀魄連宵叫不分，鵽[刁*鳥]終夜又啼雲，圓通門啟全無礙，若箇醒醒不共聞。</div>
</p><p style="text-indent:0em" class="lg-abnormal"><div class='lg-row'>空階月色晝無分，雪積千峰石上雲，煙島雲林俱是口，莫將耳聽自能聞。</div>
</p><p style="text-indent:0em" class="lg-abnormal"><div class='lg-row'>佛音遍界擬何分？華柳叢生菩薩雲，記得酒樓歌妓曲，至今千載悅人聞。</div>
</p><p style="text-indent:0em" class="lg-abnormal"><div class='lg-row'>鞭影纔窺緇素分，崖崩石裂破迷雲，可憐滯㲉迷封者，淵默雷聲總不聞。</div>
</p><p style="text-indent:0em" class="lg-abnormal"><div class='lg-row'>熾然無間說無分，隔葉黃鸝喚白雲，迷子未歸春又老，斷猿聲在隔谿聞。</div>
</p><p style="text-indent:0em" class="lg-abnormal"><div class='lg-row'>艸深一丈路難分，相識惟餘谷口雲，百鳥不來華自落，此時此景與誰聞？</div>
</p><p style="text-indent:0em" class="lg-abnormal"><div class='lg-row'>青苔鹿過徑初分，細補袈裟剪碎雲，時語沖霄鶴止止，莫教煙外有人聞。</div>
</p><p style="text-indent:0em" class="lg-abnormal"><div class='lg-row'>舉頭天外目無分，何止青霄絕翳雲？萬象森羅俱是口，聾人無耳也應聞。</div>
</p><p style="text-indent:0em" class="lg-abnormal"><div class='lg-row'>谷口煙迷樹不分，一重山盡一重雲，千峰獨立舒長嘯，只許松梢鶴共聞。</div>
</p><p style="text-indent:0em" class="lg-abnormal"><div class='lg-row'>火燒黃獨意何分？榮辱無干只臥雲，莫把閒名撩齒頰，又成佳話廣傳聞。</div>
</p></div>
<div class='div-other'><a id='mulu155' />
<p class='h2'>示天池禪人</p><p style="text-indent:0em" class="lg-abnormal"><div class='lg-row'>一笻煙雨度淄河，山舍無塵有薜蘿，且喜住菴人再見，滿庭花藥影扶娑。</div>
</p><p style="text-indent:0em" class="lg-abnormal"><div class='lg-row'>昨歲到菴秋瑟瑟，今來郊埜夏雲屯，天池識得源頭活，始見曹谿出一門。</div>
</p></div>
<div class='div-other'><a id='mulu156' />
<p class='h2'>知浴慧光募建甘露菩薩像，乞偈。</p><p style="text-indent:0em" class="lg-abnormal"><div class='lg-row'>僧繇昔日描難得，浴主而今欲立身，借得龍王些少便，朝朝甘露洗紅塵。</div>
</p></div>
<div class='div-other'><a id='mulu157' />
<p class='h2'>進水心菴午齋次，缶華有新蛛百餘，結縷如珠貫。申甫徐文學以二偈見寄，因口占四偈酬之。</p><p style="text-indent:0em" class="lg-abnormal"><div class='lg-row'>主賓相見絕疏親，媿我無能指一真，不謂蜘蛛太饒舌，空中拋下玉絲綸。</div>
</p><p style="text-indent:0em" class="lg-abnormal"><div class='lg-row'>說有說無渾是夢，知之一字禍之門，須向聲前明的旨，方知大地悉承恩。</div>
</p><p style="text-indent:0em" class="lg-abnormal"><div class='lg-row'>有無不涉作何觀？迸出虛空玉一團，猶憶龐公見馬祖，西江一吸至今乾。</div>
</p><p style="text-indent:0em" class="lg-abnormal"><div class='lg-row'>空中樓閣紛紛布，何似天華雨滿庭？識此幻成如幻理，石頭說法老僧聽。</div>
</p></div>
<div class='div-other'><a id='mulu158' />
<p class='h2'>示王思山居士</p><p style="text-indent:0em" class="lg-abnormal"><div class='lg-row'>箇中原不假思惟，直下承當第二機，推倒面前案山子，雙眸炯炯絕離微。</div>
</p></div>
<div class='div-other'><a id='mulu159' />
<p class='h2'>贈東剡禪師<span class='note-inline'>(為昇受業高原和尚法嗣也)</span></p><p style="text-indent:0em" class="lg-abnormal"><div class='lg-row'>秋風秋雨謁同門，形影相看爾我存，數日共君燈下語，可憐無處著寒溫。</div>
</p><p style="text-indent:0em" class="lg-abnormal"><div class='lg-row'>且喜門庭仍肅肅，舊時泉石洗新秋，先師靈骨依然在，傳語諸方莫浪求。</div>
</p><p style="text-indent:0em" class="lg-abnormal"><div class='lg-row'>祖燈寥落久支離，拾得巴歌作雪辭，提唱見君多古調，令人有路憶楊岐。</div>
</p></div>
<div class='div-other'><a id='mulu160' />
<p class='h2'>送萬緣知客住菴</p><p style="text-indent:0em" class="lg-abnormal"><div class='lg-row'>常憶先賢撥死灰，騰空烈燄走風雷，嘉聲應爾追先哲，不負吾門有俊才。</div>
</p></div>
<div class='div-other'><a id='mulu161' />
<p class='h2'>送曇燄煖禪人</p><p style="text-indent:0em" class="lg-abnormal"><div class='lg-row'>秋風索索去何之？桂子飄香正此時，要見聯芳曇燄發，好看華煖最高枝。</div>
</p></div>
<div class='div-other'><a id='mulu162' />
<p class='h2'>梵慧禪人為三際闍黎造壽塔，既成，乞偈，以志不朽，因為賦此。</p><p style="text-indent:0em" class="lg-abnormal"><div class='lg-row'>齒德俱尊有幾人？戒珠更爾淨無塵，逍遙重整來時路，一塔長縣劫外春。</div>
</p><p style="text-indent:0em" class="lg-abnormal"><div class='lg-row'>人間何物最堅牢？德潤身時第一高，行解應同石不朽，千霜永永壽兒曹。</div>
</p></div>
<div class='div-other'><a id='mulu163' />
<p class='h2'>贈馬織造</p><p style="text-indent:0em" class="lg-abnormal"><div class='lg-row'>誰信居塵不染塵？金剛歷劫種多因，而今上國稱良弼，允作佛心補袞人。</div>
</p></div>
<div class='div-other'><a id='mulu164' />
<p class='h2'>楚公</p><p style="text-indent:0em" class="lg-abnormal"><div class='lg-row'>親捧丹書下玉京，勤勞全不憚艱辛，若非慧業多生種，安得白雲深處行？</div>
</p></div>
<div class='div-other'><a id='mulu165' />
<p class='h2'>馮公</p><p style="text-indent:0em" class="lg-abnormal"><div class='lg-row'>摩尼手握布千珍，梵行聞君不可倫，尤憶西江都吸盡，莫教輸與姓龐人。</div>
</p></div>
<div class='div-other'><a id='mulu166' />
<p class='h2'>張居士</p><p style="text-indent:0em" class="lg-abnormal"><div class='lg-row'>華柳叢中有佛身，笙歌宛轉喚歸人，何緣門第君偏好？雙鳳爭銜鹿苑春。</div>
</p></div>
<div class='div-other'><a id='mulu167' />
<p class='h2'>示楊鍾秀居士</p><p style="text-indent:0em" class="lg-abnormal"><div class='lg-row'>微塵內有空王佛，幾箇男兒見得親？欲識家山千古秀，嶺梅玉破一枝新。</div>
</p></div>
<div class='div-other'><a id='mulu168' />
<p class='h2'>示李完初居士</p><p style="text-indent:0em" class="lg-abnormal"><div class='lg-row'>生死崖頭浪潑天，隨波古佛有千千，但能識得元初面，烈燄堆中開白蓮。</div>
</p></div>
<div class='div-other'><a id='mulu169' />
<p class='h2'>贈大慱禪師</p><p style="text-indent:0em" class="lg-abnormal"><div class='lg-row'>高騎玉象下峨嵋，步步凌空絕後隨，拾得蒼龍頭上角，長安價重幾人知？</div>
</p></div>
<div class='div-other'><a id='mulu170' />
<p class='h2'>送徹眉知客歸江南</p><p style="text-indent:0em" class="lg-abnormal"><div class='lg-row'>千里來歸信有由，江南江北沒同儔，從今當作龍門客，淺水澄波莫浪遊。</div>
</p><p style="text-indent:0em" class="lg-abnormal"><div class='lg-row'>門庭六月肅如霜，愛子相從<span class='corr'>已</span>備嘗，此去滔滔皆熱浪，恐于冷眼不相當。</div>
</p></div>
<div class='div-other'><a id='mulu171' />
<p class='h2'>募建普同塔</p><p style="text-indent:0em" class="lg-abnormal"><div class='lg-row'>珊瑚林裏福身入，意躁天中淨信生，充國黃金隨意取，湘南潭北路分明。</div>
</p></div>
<div class='div-other'><a id='mulu172' />
<p class='h2'>贈丘子羽守備</p><p style="text-indent:0em" class="lg-abnormal"><div class='lg-row'>異地相逢亦偶然，芝蘭之契是前緣，丈夫夙具英雄骨，選佛當為第一員。</div>
</p></div>
<div class='div-other'><a id='mulu173' />
<p class='h2'>贈丘蓬萊居士</p><p style="text-indent:0em" class="lg-abnormal"><div class='lg-row'>生成俊骨邁常流，急水抽迴破浪舟，驀入青蓮國裏坐，萬人爭仰五君丘。</div>
</p></div>
<div class='div-other'><a id='mulu174' />
<p class='h2'>次擬將韻答房沆菴方伯</p><p style="text-indent:0em" class="lg-abnormal"><div class='lg-row'>擬將蘿薜挂鶉衣，萬仞崖前坐石磯，目視流雲足底過，那知越瘠與秦肥？</div>
</p><p style="text-indent:0em" class="lg-abnormal"><div class='lg-row'>擬將香芷結蓑衣，柔櫓輕舠明月磯，直釣釣鼇稱意得，歸來江柳綠陰肥。</div>
</p><p style="text-indent:0em" class="lg-abnormal"><div class='lg-row'>擬將雪鬢臥峰頭，茅屋如拳傍斗牛，六月雪封山徑斷，天荒地老任悠悠。</div>
</p><p style="text-indent:0em" class="lg-abnormal"><div class='lg-row'>擬將清嘯付重阿，孤木寒雲一鳥窩，誰識香山心夙契？紅嵐翠雨入新歌。</div>
</p></div></div>
<p class='juan'>天岸禪師語錄卷第十九</p>
</div><!-- end of div[@id='body'] -->
</body></html>