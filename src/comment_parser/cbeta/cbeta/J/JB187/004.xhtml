<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天岸昇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu7' />
<p class='juan'>天岸昇禪師語錄卷第四</p><p class="byline">侍者溢元記錄</p><p class="head1">住青州大覺禪院語錄</p>
<p>上堂。飯頭問：「大事不明，如何修攝？」師云：「飯要煮得熟。」進云：「大事既明，如何行履？」師云：「喫飯要知饑飽。」進云：「喜餐法施利人天。」師云：「三十年弄馬騎，今日卻被驢子撲。」乃云：「三十年弄馬騎，今日卻被驢子撲，一撲撲倒地，無人扶得起。」卓拄杖，云：「幸賴拄杖子著力撐住，不然直跌倒金剛輪際尚無歇腳處在。此時若遇臨濟，便須倒退三千里；若見德山，更須別路讓它還。拄杖子道：『長老！長老！平日硬糾糾地生按佛祖，今日如何者般委蛇？』呵呵笑云：『拄杖子！你卻不知退己讓人也是大丈夫事。』」</p>
<p>晚參。「汝等現前一眾盡是吾弟子也。既是吾弟子，則盡家裏人也；既是家裏人，則家中所有<span class='corr'>已</span>盡見也；家中所有既<span class='corr'>已</span>盡見，則不可客氣相待也；既不客氣相待，則有茶喫茶、有飯喫飯，有床睡床、無床打舖，豐儉隨時，客寮發付。然則山僧卻又如何？相見又無事，不來還憶君。」</p>
<p>上堂。問：「住世春秋八十五，清谿明月炤禪心，而今潦倒龍鍾甚，且喜真人無故新。」師云：「老當益壯。」進云：「悠悠古道行人少，德雲常在玅高峰，善財到頂方親見，未悟凡流那見蹤？」師云：「八十翁翁滾繡毬。」</p>
<p>問：「因齋慶贊，萬指雲臻，大覺宗風，請師舉唱。」師云：「念箇普同供養。」乃云：「未到大覺，不妨疑著；既到大覺，瓦解冰消。何故？未到大覺，將謂山僧有三頭六臂；及至到來，祇見痿痿羸羸箇村僧。山僧實無異乎人，人亦無異乎山僧也。諸人尋常饑時喫飯、困來打眠，行便行、坐便坐，坐時無行時底道理、行時無坐時底道理，睡時無醒時底道理、醒時無睡時底道理，飽時無饑時底道理、饑時無飽時底道理，彼彼不相到、各各不相知，諸法無自性，本來空寂故，因甚到此卻言不會？會得凡夫法即是聖人法，識得聖人法即是凡夫法。凡之與聖，本來不二，但莫憎愛，洞然明白。然雖如是，更須知有轉身句子。如何是轉身句子？各各歸堂喫茶。」</p>
<p>晚參。「賊是小人，智過君子。山僧今晚為汝諸人捉賊去也。釋迦老子是賊首，毗盧遮那是賊體，文殊是賊智，普賢是賊腳，觀音是賊耳，勢至是賊用，迦葉、阿難是賊通事，三賢十聖是賊走使，達磨是賊兒子，臨濟、德山是賊遠孫。且道：者班賊漢曾盜甚麼來？盜汝諸人眼睛作明珠使、盜諸人耳朵作金環使、盜諸人鼻孔作筆筒使、盜諸人舌頭作黃葉使、盜諸人髑髏作溺器使、盜諸人手足作拂塵使、盜諸人體段作驢鞍橋使、盜諸人心肝五臟作膾炙使，諸人總被它盜完了猶自不覺不知。今晚賊贓現在、賊款<span class='corr'>已</span>供，諸人試判斷看。若判斷得，可謂失之東隅，得之桑榆；判斷不得，可憐歷代好簪纓，剛被賊家作行貨。」</p>
<p>晚參。「昨晚山僧睡至中夜，有一禪和子喧喧嚷嚷，不自寧戢，被山僧一手擒來，卻是一枚大獦蚤。觀世音菩薩在被窩裏出頭撫掌，呵呵大笑，道：『明頭也合，暗頭也合。』」喝一喝，云：「被山僧當時喝住，眨向大鐵圍山去也。且道過在甚麼處？」</p>
<p>晚參。「不動脣皮，道一句看。」一僧出作禮，依位而立，師云：「<span class='corr'>已</span>遲八刻。」一僧出作掀座勢，師連棒打退，轉身，云：「慣釣鯨鯢沈巨浸，卻憐蛙步輾泥沙。」</p>
<p>晚參。拈拄杖，云：「拄杖子有時價重千金、有時分文不值，有時七縱八橫、有時抑抑逼逼，有時盲枷瞎棒、有時銖兩分明，有時逢彊即弱、有時遇弱即彊。且道：利害在甚麼處？」卓一下，云：「自出洞來無敵手，得饒人處且饒人。」</p>
<p>晚參。「今日山門閒行，見一丈夫倒騎驢子，欲回家舍，鞭策愈急，步趨愈遠，遂至墮阬落塹。由是，雪峰輥毬塞其去路，禾山打鼓奮其精神，祕魔擎叉叉其驢項，德山拈棒指其要津，到底莫能動<span class='corr'>彈</span>，復牽以南嶽之牛、驅以大雄之虎，依然如故。傍有一人向它道：『只須掇轉驢頭，自然不費周折。』其人忽自疑，道：『掇轉驢頭，我頭復背。』又有一人向它道：『汝頭掇轉，自然順路歸家。』其人復生疑，道：『我頭掇轉，驢頭復背。』山僧忍俊不禁，向它道：『只須順騎而歸。』大眾！掇轉驢頭、人頭復背，人頭掇轉、驢頭復背，順騎而歸，指南不貴。既是順騎而歸，因甚指南不貴？蕩蕩一條官驛路，何人昧卻眼睛來？」</p>
<p>開爐，晚參。問：「明旦開爐即不問，趙州四佛請宣揚。」師云：「『佛』之一字，吾不喜聞。」進云：「如何是金佛不度爐？」師云：「鍛不得。」「如何是木佛不度火？」師云：「燒不得。」「如何是泥佛不度水？」師云：「溼不得。」「如何是真佛屋裏坐？」師云：「動不得。」進云：「四佛<span class='corr'>已</span>蒙師指示，同絃別調時如何？」師云：「無佛處不得住，有佛處急走過。」進云：「金輪一舉乾坤定，自此歸家享太平。」師云：「無佛處稱尊。」乃云：「世界闊一尺，火爐闊一尺；世界闊一丈，火爐闊一丈。與麼則世界總被火爐占盡了也，諸人向甚麼處安身立命？若者裏著得隻眼，三世諸佛在火燄上轉大法輪；其或未然，火燄燒殺三世諸佛。」</p>
<p>上堂。問：「向上宗乘即不問，開爐一句是如何？」師云：「河無聲，狐始渡。」進云：「學人則不然。」師云：「你試亂統看。」進云：「大家團圞頭，共說無生話。」師云：「如何是無生話？」僧一喝，師云：「胡喝亂喝。」</p>
<p>問：「人人本具，箇箇不無，大覺開爐，又煆煉箇甚麼？」師云：「一言既出，駟馬難追。」進云：「恁麼則蹋破艸鞋無覓處，得來全不費工夫。」師云：「如何是你不費工夫底句子？」進云：「大家抖擻精神去，親到靈山大徹堂。」師云：「太費力生。」進云：「謝師畣話。」師云：「好惡不識。」</p>
<p>問：「今朝結制，端為何事？」師云：「馬頭覓角。」乃云：「今朝大覺開爐，奉告龍神土地：一、要叢林無難無災，二、要禪流少病少惱，三、要二時粥足飯足，四、要執事大小和諧。更有一要，山僧不能說得。何故？一字入公門，九牛拔不出。」</p>
<p>晚參。「佩羅山劍，張石鞏弓，跨西河師子，射長沙大蟲，寶岸盡蹋倒，狐兔死無蹤。有意氣，添豪雄，年來老大疏慵甚，順朱村院教蒙童。蒙童蒙童，莫辱祖翁，子不我搆，我心忡忡。我之悠懷，熱炙於衷，惟子憫念，及第心空。」</p>
<p>晚參。「未明心地印，難透祖師關。作麼生是心地印？初三初四月如鉤。」</p>
<p>晚參。「金毛師子喋屎狗，白象王兒推磨驢，應如是知、如是見、如是信解，不生法相，直饒恁麼，未免陳老師簡點在。」</p>
<p>上堂。問：「刮去髓，存箇甚麼？」師云：「描也描不成，畫也畫不就。」進云：「雖然不離人間世，別是人間一洞天。」師云：「那裏是別洞天？」進云：「大家在者裏。」師云：「學語之流，一札千行。」</p>
<p>問：「眾色歸空，空歸何所？」師云：「寒風劈面急。」乃拈拄杖，云：「有利、無利，不離行市，我今為汝保任此事，終不虛也。」擿下，云：「不得春風華不開，及至華開又吹落。」</p>
<p>冬夜，小參。「朔風凜凜，寒月絲絲，書雲節屆，大地咸知，畢竟陽來何所？試看陰去何之。好消息，露風規，何事男兒眼搭眵？」</p>
<p>上堂。問：「天寒地寒、冰霜凜冽；佛寒祖寒，鼻孔貫穿。應時一句，便請師宣。」師云：「問得卻好。」進云：「還許學人請益也未？」師云：「祇許一，不許二。」進云：「拈卻一二義，否極泰方來。」師云：「客情步步隨人轉。」進云：「莫便是指蹤學人處麼？」師云：「山僧忍笑不禁。」</p>
<p>問：「陽極陰生、陰極陽生，只如陰陽不到處是何消息？」師云：「文殊堂裏萬菩薩。」進云：「恁麼則塵中能作主，化外自來賓。」師云：「古人道過底。」進云：「借路經過，有何不可？」師云：「卻借得熟。」</p>
<p>問：「陽長陰消即不問，法筵中義若為觀？」師云：「眉長不蓋眼。」僧指眉云：「且道學人眼上有幾莖？」師云：「面皮厚一尺。」僧喝，師打云：「慚惶叫苦。」進云：「龍得水時添意氣，虎逢山勢長威獰。」師云：「莫嚇山僧。」</p>
<p>問：「昨日夜叉心，今朝菩薩面。如何是菩薩面？」師云：「識取夜叉心。」僧喝，師云：「如何即是？」僧云：「異類中行。」師云：「要且不識菩薩面。」乃云：「冷湫湫地去，寒灰枯木去，一念萬年去，似者般漢，搥殺千千萬萬，有甚麼過？直饒燄吐冰河，華開鐵樹，條抽石筍，正好捉來朝打三千、暮打八百。畢竟如何？衲被蒙頭萬事休，此時山僧都不會。」</p>
<p>晚參。「左不得、右不得，進不得、退不得，上無衝天之計、下無入地之謀，正當恁麼時如何？蘇武回朝，李陵背漢？」</p>
<p>晚參。「擬欲舉古人因緣與你說，又墮古人途轍；擬欲舉今時因緣與你說，又墮今時途轍；抹卻古，坐卻今，又墮現成途轍。有般瞎漢便道：『上馬見路。』者裏要且無你措足處。阿呵呵！汝等父母渾身墮在荊棘，朝朝莫莫望救心切，速速歸寧，方顯孝子慈孫；其或未然，莫道三冬無霹靂。」</p>
<p>晚參。問：「說性說心，時人功幹；行棒行喝，上古風規。去此二途，請師指示。」師云：「笑須三十年。」進云：「謝師畣話。」師云：「笑須三十年。」乃云：「說性說心，時人功幹，笑須三十年；行棒行喝，上古風規，笑須三十年。」</p>
<p>「去此二途，請師指示。」「笑須三十年。」「謝師畣話。」「笑須三十年。有人道：『長老恁麼舉話，也應笑須三十年。』笑便繇你笑了，且問笑箇甚麼？若笑得是，笑須三十年；笑得不是，真箇笑須三十年。」乃呵呵大笑。</p>
<p>晚參。問：「一七<span class='corr'>已</span>前，人人拿龍捉虎；一七<span class='corr'>已</span>後，箇箇脫體風光。拿龍捉虎即不問，脫體風光事若何？」師云：「冬不寒，臘後看。」進云：「寒風吹落木，枯梗盡撐天。」師云：「休將閒學解，埋沒祖師心。」僧喝，師打云：「胡喝亂喝。」進云：「長老休得在此躲跟。」師云：「卻是你在此躲跟。」</p>
<p>問：「透過一切時如何？」師云：「神爐前領紙。」僧禮拜，師云：「便恁麼去也。」乃云：「昨晚雲門山子與范公泉商量佛法，雲門山道：『此山從混沌未判<span class='corr'>已</span>前便爾，巍巍卓卓，輝輝煌煌。自秦王劍劈之後，乃致元氣盡洩。此山之不靈，秦王之過也。』范公泉道：『此泉自鴻蒙未彰之始便爾，澄澄湛湛，混混淵淵，自范公開鑿以來，即苦應用多方。此泉之不幸，范公之過也。』山僧當時喝住，道：『汝二人所謂山精水魅受恩而不知戴者也。』高莫高於五嶽，若不封建其長，還同土阜丘陵；深莫深於四瀆，若不溯其源流，止成汎濫洪波。是以棟梁之材必經大匠之手，總使精金無雜，也須大冶鎔成。所以山僧尋常向諸人道：『此事直須爆地斷、卒地折，久久依師決擇，得大機、明大法，方堪入作。若不然者，只是依艸木精靈、無尾巴猴子，弄出人前便成笑具。』幸各成龍上天，莫學蚯蚓入地。」</p>
<p>晚參。問：「古者道：『大統綱宗中事須識句。』未審是那一句？」師云：「伊蘭作旃檀之樹。」進云：「明眼宗師天然有在，祇如末後一句又作麼生？」師云：「甘露乃蒺藜之園。」</p>
<p>問：「一七以內緊捎艸鞋，一七以後艸鞋繩斷時如何？」師云：「胡孫上樹尾連顛。」乃云：「世尊云：『吾有正法眼藏涅槃玅心付與摩訶大迦葉。』從此西天四七、東土二三遞相傳心，山僧忝為後裔，今晚將正法眼藏涅槃玅心付與現前諸大弟子。是則固是，切不可使外人聞得。若使聞得，報與官府捉諸人去。」</p>
<p>問：「長老傳底是甚麼心？卻如何對付？」「對付不得，山僧行腳時學得箇海上僊方一併分付。」乃云：「樹頭，樹頭。」</p>
<p>上堂。問：「者事從來本無得失，為甚學人不得透脫？」師云：「木人空撫掌，石女不抬頭。」進云：「祇如斷臂雪庭人，因甚便悟去？」師云：「紅爐爆出鐵烏龜。」進云：「恁麼則陸地波濤、晴空霹靂去也。」師云：「看腳下。」</p>
<p>又一僧纔出禮拜，師云：「今日不許喝，喝者罰銀五錢。」進云：「依教奉行。」師云：「羞也不識。」僧拂坐具便行，師拋下拄杖，僧拾拄杖送還，師云：「卻也伶俐。」僧擬議，師便打。乃云：「似地擎山，不知山之孤峻；如石含玉，不知玉之無瑕。汝等盡是懷寶迷邦、棄本逐末，背卻自己阿爺，到處伶俜作賊，夜裏被人家狗咬，白日受人家箭射，非惟痛癢不相關，抑且好惡全不識。只如識好惡、知痛癢者又作麼生？尋常一樣窗前月，纔有梅華便不同。」</p>
<p>陳、李二邑侯見訪，上堂。問：「佛祖因緣即不問，居士分燈事若何？」師云：「光生泉石。」進云：「祇如大顛叩齒，韓文公直下知歸；黃檗安名，裴相國便知落處。今日現前尊官與和尚相見，畢竟如何指示？」師云：「相逢自有知音知，何必清風動天地？」進云：「莫便是指示麼？」師云：「是指示即領受去。」進云：「定光金地遙招手，智者江陵暗點頭。」師云：「引得卻好。」進云：「不是，和尚好與一喝。」師云：「鼠兒伎倆。」</p>
<p>問：「如何是自性佛寶？」師云：「殿裏看。」「如何是自性法寶？」師云：「藏樓看。」「如何是自性僧寶？」師云：「堂中看。」進云：「三寶<span class='corr'>已</span>蒙師指示，向上一路是如何？」師云：「歸依佛、法、僧。」乃云：「汝等諸人！未得箇入處，須得箇入處；既得箇入處，須知有出身一路始得。作麼生是諸人入處？如儒家讀書相似，自幼讀得子史經書，受盡螢窗雪案之苦，一朝雁塔題名，身致青雲之上，自此腰金衣紫，出而為國為民。雖無異乎昔人，而不可仍謂之昔人也，此初心入道之樣子也。從此既登仕藉，往往有不虞之譽、求全之毀，所謂女入宮而見妒、士入朝而見嫉，須是寵辱不驚、得失無繫，居廊廟不異乎山林氣味、處山林無越乎廊廟情懷，皆生人之常分，何昨是而今非？此悟後出身之樣子也。然雖如是，尤在資格中間，未見超方作略。如何是超方之作？若是陶淵明，攢眉便歸去。」</p>
<p>復舉：「比部孫居士因楊岐會禪師來謁直示斷次，公曰：『某為王事所牽，何由免離？』岐指曰：『委悉得麼？』公曰：『望師點破。』岐曰：『此是比部弘願深，廣利濟群生。』公曰：『未審如何？』岐示以偈曰：『應現宰官身，廣弘悲願深，為人重指處，棒下血淋淋。』公於此有省。」師云：「提持恁麼事，須是恁麼人始得。今日承陳、李二邑侯見訪，山僧亦有一偈要與古人賽采：寵辱不驚神暇豫，風流逸格任天真，相逢向道休官好，林下而今有二人。」</p>
<p>晚參。「求驪珠者，不懼九洄之深；追藍琰者，無憚三襲之嶮。汝等既稱參禪學道，望見縣崖峭壁便乃中路而回、聞說劍樹刀山即爾渾身怕怖。殊不知涓滴能成大海、星火能燒須彌，若不偷心死盡，安能坐致太平？直須斬盡精靈，方可歸家穩坐。不見道：聲聞人悲，猶如畫皮；菩薩大悲，猶如破肉；如來大悲，破骨徹髓。祇如衲僧門下又如何？饒君髓骨都捐盡，怨恨方教漸漸深。」</p>
<p>因雪小參。「古人云：『雪下有三種僧：一種坐禪、一種吟詩、一種說食。』此三種僧，且道那一種最親切？」一僧云：「坐禪親切。」一僧云：「吟詩親切。」師云：「總不親切。坐禪者，大似擔雪填井。吟詩者，何異捏雪成團？惟有說食者卻最親切。何故？曾聞一飽忘百饑，此是人間第一義。」</p>
<p>復云：「昨夜楊岐開舖，撒下珍珠無數，怪來鑒炤多端，紛紛各說相似。有說若西崑之閬風、有說若北荒之明月、有說麵市鹽車、有說梨華萬樹、有說凝月空階、有說玉樓銀世，縱饒說得十成，不及襄陽居士。不見昔日龐公辭藥山出門，道：『好雪片片，不落別處。』既不落別處，且道畢竟落在甚麼處？若知落處，便可坐斷龐公舌頭；不知落處，反笑普賢騎白虎。」</p>
<p>晚參。「有一句子舉似大眾。」良久，云：「雖鞭之長，不及馬腹。」</p>
<p>晚參。「適來聞鼓聲，上堂要說法，忙促失打點，一字說不出。就此各歸單，看來亦不惡，但炤顧腳跟，恐階前路滑。」</p>
<p>說戒，上堂。舉起衣，云：「多子塔前圍繞底只此物，無別物；雞足山中等待底只此物，無別物；得髓當年傳授底只此物，無別物；曹谿昔日承稟底只此物，無別物。如是，則現前人人迦葉、箇箇慈尊，說甚大小乘？分別禪律藏？但時當末年，室中無立雪之操持；世日下趨，槽廠無負舂之實履，遂使豐城寶劍埋獄而無光，九曲明珠入泥而晦色。昨晚<span class='corr'>已</span>為汝等括垢揚塵，今朝復為汝等斬新提出。若能直下承當，可謂功不浪施；其或未然。」卓拄杖，云：「盧行者驀過西天，優波離杖頭突出。」</p>
<p>成道，上堂。問：「正覺山前舊案不勞指註，法王陞座上新條便請施陳。」師云：「一輪紅日到天心。」進云：「恁麼則箇箇成佛去也。」師云：「你因甚尚作眾生？」進云：「且喜傳家最清白，直饒佛祖也羞為。」師云：「庭前師子雪裝成。」</p>
<p>問：「爐鞴弘開，直接上乘根器；毗尼普施，曲為後學初機。即今四海雲臻，未審如何施設？」師云：「隨分納些些。」進云：「有箇無禪可學、無戒可持底漢來，和尚又作麼生相待？」師云：「此間不是嬴形國。」進云：「可謂河北重提佛祖令，寰中千古[番*支]嘉聲。」師云：「山僧不受誣。」</p>
<p>問：「世尊成道，大覺設供，未審瞿曇老漢還來受供也無？」師云：「阿難笑你。」進云：「既來，又作麼生相待？」師云：「少刻殿上燒香，你也隨眾得禮拜。」進云：「恁麼則端坐受供養，大眾常安樂。」師云：「你只解喫飯。」乃云：「昔日世尊於正覺山前睹明星而悟道，乃歎曰：『一切眾生皆具如來智慧德相，但以妄想執著不能證得。』我要問世尊：『當時睹的是甚麼星？是紫微星？是太白星？是北斗星？是毛頭星？悟得是甚麼道？是佛道？是天道？是人道？是地獄道？』直饒答得分明，更向它道：『禍不入慎家之門。』若答不得，卻有一偈為作解嘲：『六年冷坐太無端，剛睹明星被眼謾，大底入山無合殺，捏成話杷與人傳。』然雖如是，正法難扶、邪法靈驗，普請大眾同上大雄寶殿，諷經上供，非圖報德酬恩，就地揚它醜拙。」</p>
<p>晚參。「天寒人寒，一點不相謾；滴水滴凍，到底全無用。有者便道：『時節若至，其理自彰。』似者般底漢，速向荒郊送。君不見？老丹霞燒木佛，院主鬚眉盡落脫。此事從來今古傳，試問諸人瞥不瞥？若得瞥，洞山好佛<span class='corr'>已</span>舒光；若未瞥，一班木佛留與丹霞燒火熱。」</p>
<p>晚參。「昔有一童子求人學識字，人告之曰：『一字是一畫，二字是二畫，三字是三畫。』童子遂向人前誇識字。後遇一人問之曰：『萬字如何寫？』童子遂欲畫一萬。大似今時禪和子學喝底一般，問他：『如何是第一句？』喝一喝。『如何是第二句？』喝一喝。『如何是第三句？』喝一喝。乃至千句萬句便下千喝萬喝，大智若愚、大巧若拙，達磨不會禪、夫子不識字，後代兒孫皆成相似，雞似鳳、蛇似龍、狗似師子、貓似大蟲、衲僧似童子。且道：童子又似箇甚麼？未讀上大人，莫問丘乙己。」</p>
<p>上堂。問：「大覺堂前有一寶，千人萬人覷不著。未審此理如何？」師云：「雪觀音向火。」僧禮拜，師云：「瓦解冰消。」復云：「『有句無句』，百千滯貨。『如藤倚樹』，不誤主顧。『樹倒藤枯』，卸馱脫籠。『句歸何處』，失利失利。且道：是古人失利？大覺失利？諸人失利？青州紙貴，一狀領過。」</p>
<p>晚參。「攪長河為酥酪，變大地作黃金，雖善調有餘而補不足，爭似大覺此間朝朝握土成金，一錢不肯易使？不是慳、不是妒，要使兒子們各自撐門拄戶，免被傍人喚作郎，破敗伶俜，辱父罵祖。」</p>
<p>晚參。「歸宗斬蛇、疏山木蛇，何似南山鱉鼻蛇？弄蛇須是弄蛇手，阿誰是弄蛇手？」擿拄杖，云：「蛇蛇。」</p>
<p>春朝，早雪，上堂。問：「向上宗乘即不問，西來祖意是如何？」師云：「春朝把筆，百事大吉。」進云：「春行冬令又作麼生？」師云：「日日是好日。」</p>
<p>問：「爆竹一聲催臘去，梅華數點送春來。如何是送春來底句？」師云：「一點謾闍黎不得。」進云：「箇中消息無人識，獨許通方作者知。」師云：「多虛不如少實。」進云：「大眾證明和尚此語。」師云：「多虛不如少實。」</p>
<p>問：「陽春纔露布，和氣漸來臨，冰雪宜枯老，時節若為存。」師云：「陳摶古洞日高眠。」</p>
<p>問：「舊日葛藤即且置，應時一句是如何？」師云：「雪消谿畔水潺潺。」進云：「恁麼則寒即言寒、熱即言熱。」師云：「寒時寒殺闍黎，熱時熱殺闍黎」進云：「祇如無寒無暑又作麼生？」師云：「冷水浸石頭。」進云：「雲散碧空盡，江湖萬里天。」師云：「直須水底火發，始得圊頭。」</p>
<p>問：「諸法因緣生，世法如何盡？」師云：「你祇解運糞入，不解運糞出。」乃云：「東風齊著力，吹轉枝頭碧，好天孫繡出珊瑚月，呈似普賢王菩薩。普賢怒其盡把天機都漏洩，喚雲光、呼六出蓋覆蓋覆，令它轉身吐氣不得，殊不知添足畫蛇、弄巧成拙也是為眾竭力。」</p>
<p>上堂。「把斷要津，不通凡聖，春色緣何入得來？天地合其德，四時同其序，何思也？何慮也？寂然不動，感而遂通，鐵牛之機，如是如是。」</p>
<p>晚參。問眾：「纔有是非，紛然失心。如何是你不失底心？」印緣云：「長安雖鬧，我國晏然。」靈石云：「任它風浪起，穩坐釣魚舟。」師云：「山僧卻又不然，煩惱海中為雨露，無明山上起雲雷。」復云：「不因訕謗起冤親，何表無生慈忍力？好事不出門，惡事傳千里。佛是西天老比丘，達磨打落當門齒。從古至今，同生同死，但願你早成阿耨多羅三藐三菩提，皇風蕩蕩，無彼無此。」</p>
<p>晚參。「諸方善說禪、能說道，大覺此間止說一味。若知味，絕忌諱；不知味，須牢記。著衣不挂一縷絲，喫飯不咬一粒米，廬陵米價知幾幾？」喝一喝，云：「參。」</p>
<p>晚參。「太顢頇，沒合殺，六不收，鬧聒聒。有權有實，有炤有用，借人面具舞三臺，到底何曾得通達？趙州老，太潦倒，逢人便說青州布衫重七斤，何似現前諸人各各有箇破衲襖？好不好，莫教拾得語寒山，饒舌豐干笑不了。」</p>
<p>晚參。「年又盡，歲方新，真薄福，笑難停。去年貧，庫中尚有麤茶三五斤；今年貧，贏得現前三五百雙光眼睛。眼眼相看，面面相呈，既是你知我見歷歷分明，山僧亦不勞脣費舌，更將閒事叮嚀：但得人情好，喫水也歡欣。」</p>
<p>晚參。問：「<span class='corr'>已</span>去光陰即不問，年窮歲盡事如何？」師云：「雪溜谿聲活。」進云：「如何是離四句？」師云：「十字街頭鬧聒聒。」進云：「如何是絕百非？」師云：「吹毛利劍逼人寒。」</p>
<p>進云：「恁麼則男兒不借春風力，陸地行舟到岸頭。」師云：「撞殺闍黎。」僧喝，師云：「棺材裏瞠眼。」乃云：「空合空，水歸水，何曾跨出門限裏？翻大地，覆乾坤，依然相隔萬重雲。高處入平處放、平處入高處放，大鵬展翅蓋十洲，籬邊之雀空啾啾。」</p>
<p>除夕，小參。問：「年去年來即不問，歲除一句是如何？」師云：「敲冰取火。」進云：「恁麼則心思路絕去也。」師云：「百尺竿頭須進步。」</p>
<p>問：「年窮歲盡即不問，如何是目前機？」師云：「生鐵鑄成。」</p>
<p>問：「古人烹白牛分歲，未審和尚將甚麼供養大眾？」師云：「滿盤拓出。」進云：「一物用不盡，何必許多般？」師云：「且道是甚麼物？」僧呈坐具，師云：「羞也不識。」僧擿下坐具，師便打，乃云：「愚人除境不除心。」以拄杖右邊卓，云：「過者邊著，智者除心不除境。」以拄杖左邊卓，云：「過者邊著，直饒心境兩俱除，來年更有新條在，惱亂春風卒未休。」</p>
<p>復云：「盡乾坤大地是一箇棋局，自古至今，若佛、若祖、若聖、若凡，是弈棋底人。但善弈者著著有出身之路、頭頭有先見之明，然而殘棋敗著者多矣，罕見能收全局。自釋迦老子於二千年前波波挈挈，下得半局；達磨大師航海而來辛苦萬端，也祇下得半局；臨濟、德山竭力扶持，也祇下得半局。山僧一向痿羸過時，從不散拈著者一著子，今晚適遇年窮歲盡，無可與諸人啗啄，特特下場與諸人對局，還有敵勝驚群，出手為古人了此殘局者麼？」良久，云：「棋高一著，縛手縛腳。」</p>
<p>元旦，上堂。問：「元正啟祚即且置，斬新條令事如何？」師云：「萬人遐仰處，紅日到天心。」僧作圓相，云：「者箇還屬新舊也無？」師云：「陳年故紙。」進云：「鏡清道有、明教道無，未審大覺道箇甚麼？」師云：「不說有，不說無。」進云：「學人又不然。」師云：「你又作麼生？」進云：「孟春猶寒，伏惟和尚尊候，起居萬福。」師云：「卻是你來得香燈。」</p>
<p>問：「棄舊迎新即不問，歲朝一句是如何？」師云：「佛殿裏燒香。」進云：「拈起，則大千俱現；放下，則法界全收。祇如不拈不放又作麼生？」師云：「山門頭合掌。」乃云：「歲朝把筆，百事大吉，風調雨順，國泰民安，此皇家之吉也。加官進爵，福祿駢臻，此臣宰之吉也。一舉首登龍虎榜，十年身到鳳凰池，此士人之吉也。五日風、十日雨，此農夫之吉也。生意滔滔長，財源滾滾來，此工商之吉也。作麼生是衲僧門下之吉？」豎如意，云：「一番提起一番新，爍迦羅眼透金塵。」</p>
<p>晚參。「九月黃華滿地金，風吹香霧溼成勻，空生只解嵒中坐，錯過南無觀世音。」</p>
<p>晚參。「大覺有一竅，觸著真奇妙，愛弄死蝦蟆，致令生叫跳。一跳、兩跳、三跳、四跳，跳到三十三天，依舊莫能窺竅。畢竟如何？」卓拄杖，云：「一心請召。」</p>

<p class='juan'>天岸昇禪師語錄卷第四</p></div>
</div><!-- end of div[@id='body'] -->
</body></html>