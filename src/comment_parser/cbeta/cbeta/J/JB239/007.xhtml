<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu28' />
<p class='juan'>吹萬禪師語錄卷之七</p><p class="byline">嗣法孫燈來重編</p>
<div class='div-other'><a id='mulu29' />
<p class='h1'>頌古</p>
<div class='div-orig'><p style="margin-left:2em">侍郎楊傑居士問芙蓉曰與師相別幾年<span class='note-inline'>(莫在離合上作活計)</span>蓉曰七年<span class='note-inline'>(直言無隱)</span>公曰學道來參禪來<span class='note-inline'>(又在眼中添屑)</span>蓉曰不打者鼓笛<span class='note-inline'>(脫去簾纖全無滯搭)</span>公曰恁麼則空遊山水百無所能也<span class='note-inline'>(到來函谷愁中月歸去磻溪夢裏山)</span>蓉曰別來未久善能高鑒<span class='note-inline'>(對面相逢誰是來)</span>公大笑<span class='note-inline'>(始信斯人不合伴)</span>。</p>
</div>
<div class='div-commentary'><p style="margin-left:2em">拈云日行千里不出門猶是布袋裏老鴉只饒扯碎封皮全身露出也只得一半那一半待楊蓉二公商量極處纔向渠道良久云勸君更盡一杯酒西出陽關無故人。</p>
<p>劄碎劫石打破芥城始信離微到處亨人去園猶茂春來花未更遍千世界沙門眼吷吷何勞笑且評。</p>
</div>
<div class='div-orig'><p style="margin-left:2em">智海禪師示簽判劉經臣居士曰古人道平常心是道<span class='note-inline'>(猶有坑坎在)</span>你十二時中放光動地<span class='note-inline'>(莫是運水搬柴麼)</span>不自覺知<span class='note-inline'>(怎奈覺知何)</span>向外馳求<span class='note-inline'>(本無內外)</span>轉疏轉遠<span class='note-inline'>(焉有疏親)</span>。</p>
</div>
<div class='div-commentary'><p style="margin-left:2em">拈云者老漢慣用古人糠秕搖播今人骨絡好與踏倒怎奈欲取魚兔必須筌蹄。</p>
<p>橫心從口總尋常草色松聲興最長幸蜀誰知來鳳白隄遼那識更衣黃邯鄲效走終忘步路徑多岐定失羊可似善財參遍處南行只在此門牆。</p>
</div>
<div class='div-orig'><p style="margin-left:2em">清獻公趙抃居士晏坐忽大雷震驚即契悟<span class='note-inline'>(想是平日有甚麼虧心處)</span>作偈曰默坐公堂虛隱几<span class='note-inline'>(者漢喪其偶矣)</span>心源不動湛如水<span class='note-inline'>(正是幽清常擾動元)</span>一聲霹靂頂門開<span class='note-inline'>(甚處得消息來)</span>喚起從前自家底<span class='note-inline'>(還丹一粒分明在流落人間是幾年咦)</span>。</p>
</div>
<div class='div-commentary'><p style="margin-left:2em">拈云世界恁麼廓眾生恁麼多既是雷震中天云何獨使清獻悟去還會麼迅雷風烈必變。</p>
<p>香車未輾禁雙寒一線初添水沒瀾酒飲青梅匙故落英雄更把息風摶。</p>
</div>
<div class='div-orig'><p style="margin-left:2em">丞相富弼居士參見顒禪師師即曰相公已入來<span class='note-inline'>(從來不曾外轉)</span>富弼猶在外<span class='note-inline'>(只教渠致仕歸家養親)</span>公聞汗流夾背即大悟<span class='note-inline'>(果然薑通神明寒邪盡散)</span>。</p>
</div>
<div class='div-commentary'><p style="margin-left:2em">拈云是則是遠觀山有色近聽水無聲。</p>
<p>獨言寢語病為由外甥黃絹累楊修不是開胸能折箭卻教孔木轉江流君不見老石頭無畏說紅爐一點侵人雪。</p>
</div>
<div class='div-orig'><p style="margin-left:2em">衛州王大夫參元豐于言下知歸<span class='note-inline'>(得恁麼老婆禪)</span>豐一日謂曰子乃今之陸亙也<span class='note-inline'>(青天白日無故架與人)</span>公便掩耳<span class='note-inline'>(莫是掩耳偷鈴麼)</span>。</p>
</div>
<div class='div-commentary'><p style="margin-left:2em">拈云元豐老子只知用腐鼠引鴟鳶豈料鵷鶵黃鶴竹實梧桐更雅金衣溶水恒新。</p>
<p>莫須有將無同言前興喪未為通拜將終流患絕糧豈是窮勿謂失明嗟父子楚王司馬不曾攻。</p>
</div>
<div class='div-orig'><p style="margin-left:2em">太史黃山谷居士依晦堂乞指徑捷處<span class='note-inline'>(鼻孔只在眼下)</span>堂曰秪如仲尼道二三子以我為隱乎<span class='note-inline'>(喚山童過茶來)</span>吾無隱乎爾<span class='note-inline'>(再來接鐘去)</span>太史居常如何理論<span class='note-inline'>(用理作麼)</span>公擬對<span class='note-inline'>(又在鬼窟裏作活計)</span>堂曰不是不是<span class='note-inline'>(不是是箇甚麼)</span>公迷悶不已<span class='note-inline'>(服藥成病)</span>一日侍堂山行次時巖桂盛放<span class='note-inline'>(天理現也)</span>堂曰聞木花香麼<span class='note-inline'>(果然穿透鼻孔)</span>公曰聞<span class='note-inline'>(古佛過去遠矣)</span>堂曰吾無隱乎爾<span class='note-inline'>(他的咱卻原來就是我的你)</span>公釋然即拜之曰和尚得恁麼老婆心切<span class='note-inline'>(棺材裏伸出腳來)</span>堂笑曰秪要公到家耳<span class='note-inline'>(也是將錯就錯)</span>。</p>
</div>
<div class='div-commentary'><p style="margin-left:2em"><span class='corr'>拈</span>云據者一回絡索好與晦堂三十棒為渠只將自己茶飯慳吝不捨反拾他人唾餘鉤釣復令人明不見明暗不見暗不是樹神放光動地大轉法輪險些兒一場漏逗。</p>
<p>防風㚠箭任公子鉤得之兮盈車墮地失之兮解網空舟有意桃園隔無心胥國遊賦茅令猿喜傳家代子憂夢裏分明蝴蝶舞覺來依舊是莊周。</p>
</div>
<div class='div-orig'><p style="margin-left:2em">觀文王韶居士延晦堂問道<span class='note-inline'>(匍不間問道者)</span>默有所契<span class='note-inline'>(夜間摸著枕子)</span>因述投機頌曰晝曾忘食夜忘眠<span class='note-inline'>(以思無益不如學也)</span>奪得驪珠欲上天<span class='note-inline'>(得便罷上天作麼)</span>卻向自身都放下<span class='note-inline'>(猶耽著在)</span>四稜塌地恰團圓<span class='note-inline'>(且信一半)</span>。</p>
</div>
<div class='div-commentary'><p style="margin-left:2em">拈云明明白草頭明明祖師意契個甚麼只者正法眼藏不是你題落韻作釣話拈古詩做罵陣的姑念霜華增月朗蘭秀壯山幽且放過一著。</p>
<p>豎草插竿處前瞻後忽時得來樵子鹿失去塞翁驪漢使關山遠家書鴻雁知臨場題目近信手絕情思。</p>
</div>
<div class='div-orig'><p style="margin-left:2em">晦堂問秘書吳恂居士曰平生學解記憶多聞即不問<span class='note-inline'>(壓沙取油終無所得)</span>你父母未生已前道將一句來<span class='note-inline'>(○者個正好道)</span>公擬議<span class='note-inline'>(正在已生後作活計)</span>堂以拂子擊之<span class='note-inline'>(即此用即此用)</span>即領深旨<span class='note-inline'>(鼻頭今日不痛也)</span>。</p>
</div>
<div class='div-commentary'><p style="margin-left:2em">拈云見聞覺知無障礙聲香味觸常三昧為甚麼即不問只恐依舊尋他舌頭路等閒昧卻空裏步且問父母未生已前一句作麼生道自代云黑豆。</p>
<p>煮石燒茅未足奇還丹原不有心知吾宗始渾呈圓相杜德機生顯坐馳君不見豎拳輥毬并舞笏大用現前何拘束。</p>
</div>
<div class='div-orig'><p style="margin-left:2em">內翰蘇軾居士聞玉泉皓禪師機鋒不可觸<span class='note-inline'>(莫是干將莫邪麼)</span>公擬抑之<span class='note-inline'>(使心用心反累己身)</span>即微服求見<span class='note-inline'>(好與范同黨)</span>泉問尊官高姓<span class='note-inline'>(釣竿頭上知輕重)</span>公曰姓秤<span class='note-inline'>(不是金鱗莫上鉤)</span>乃秤天下長老之秤<span class='note-inline'>(禍福無門唯人自招)</span>泉喝曰且道者一喝重多少<span class='note-inline'>(者回折斷秤桿了也)</span>公無對<span class='note-inline'>(只得含羞忍恥)</span>。</p>
</div>
<div class='div-commentary'><p style="margin-left:2em">拈云者學士本分家風不會問卻要平地鍬坑陷殺人性命那識皓老不徇人情當頭一喝只教伊權衡放下輕重難分但不知定盤星子落在誰手。</p>
<p>八陣藏兵易五關斬將難欲展丁香結寧甘徹骨寒龍泉氣燄兮沖霄之本犀角燃燈兮引怪之端。</p>
</div>
<div class='div-orig'><p style="margin-left:2em">參政蘇轍居士得領搐鼻因緣有省<span class='note-inline'>(苟為不熟不如稊稗)</span>作偈呈曰中年聞道覺前非<span class='note-inline'>(是的在甚麼處)</span>邂逅相逢老順師<span class='note-inline'>(也是冤家路窄)</span>搐鼻經參真面目<span class='note-inline'>(還會鼻頭痛處也無)</span>掉頭不受別鉗鎚<span class='note-inline'>(莫作無忌憚的小人)</span>枯藤破衲公何事<span class='note-inline'>(賊不打貧家兒)</span>白酒青鹽我是誰<span class='note-inline'>(火裏蓮花)</span>慚愧東軒殘月上<span class='note-inline'>(正是八月十五)</span>一杯甘露滑如飴<span class='note-inline'>(到底不及砒霜)</span>。</p>
</div>
<div class='div-commentary'><p style="margin-left:2em">拈云有意栽花不如無心插柳誰知他人鼻孔卻挂在自己眉毛上。</p>
<p>從來水住不知海一向林居未識山聞歌骸骨化割肉蝟塵剮自是拾回衣下寶管教容易透三關掉頭去得吟春雪撒手歸來笑破顏。</p>
</div>
<div class='div-orig'><p style="margin-left:2em">寺丞戴道純居士扣靈源一日有省<span class='note-inline'>(知道飯是米做的)</span>乃呈偈曰杳冥源底全機處<span class='note-inline'>(用機作麼)</span>一片心花露印紋<span class='note-inline'>(猶未懸巖撒手在)</span>知是幾生曾供養<span class='note-inline'>(一息之間)</span>時時微笑動香雲<span class='note-inline'>(也是空華暘燄)</span>。</p>
</div>
<div class='div-commentary'><p style="margin-left:2em">拈云太末蟲處處肯緣只不緣于火聚工伎兒塵塵遍依只不依于般若今戴寺丞緣火聚依般若矣但不知骨肉都灰海漚盡涸也未。</p>
<p>耳恬竹綠聲傳法眼碧花紅境奪機須信者中原不昧老商列子自依依。</p>
</div>
<div class='div-orig'><p style="margin-left:2em">悅禪師問張商英居士曰秪如巖頭言末後句是有耶是無耶<span class='note-inline'>(要問居士在家不)</span>公曰有<span class='note-inline'>(果然錯過難逢)</span>悅大笑便歸方丈閉卻門<span class='note-inline'>(經有經師論有論師怎怪得老僧)</span>公一夜睡不穩<span class='note-inline'>(昧卻枕子在)</span>至五更下床觸翻溺器乃大徹<span class='note-inline'>(也是因禍致福)</span>。</p>
</div>
<div class='div-commentary'><p style="margin-left:2em">拈云明人不做暗事何故殺東鄰之牛薦西鄰之祀好與三十棒姑念水底金鱗也賴竿頭絲釣。</p>
<p>硠蕩拾針猿猴探月妙用縱橫曾卓越閉門也露箭鋒之機不睡也履渡河之筏患難臨頭素位行壺公自有逍遙闕。</p>
</div>
<div class='div-orig'><p style="margin-left:2em">僧以南泉斬貓話問文定胡安國居士<span class='note-inline'>(無錢使抬故紙)</span>公以偈答曰手握乾坤殺活機<span class='note-inline'>(者裏豈容你說死說活)</span>縱橫施設在臨時<span class='note-inline'>(早已沒交涉)</span>玉堂兔馬非龍象<span class='note-inline'>(卻是一屋死老鼠)</span>大用堂堂總不知<span class='note-inline'>(可惜當面錯過)</span>。</p>
</div>
<div class='div-commentary'><p style="margin-left:2em">拈云南泉昔日斬貓未曾說如許絡索今日箇筒放出一隻來東叫西叫聒亂兩家三戶耳根好與一時斬卻只怕喉中無血。</p>
<p>貞吉憂虞豈易知著龜權假問津時藏文居蔡靈難捨老婦懷簪舊怎移鵷鷟自能輕腐鼠驊騮誰肯拗楊枝紅羅掩面雖堪采莫昧仙人逐影馳。</p>
</div>
<div class='div-orig'><p style="margin-left:2em">左丞范沖居士謁旻禪師曰某行將老矣<span class='note-inline'>(猶未若生一日在)</span>墮在金紫行中<span class='note-inline'>(原來未曾讀詩書)</span>去此事稍遠<span class='note-inline'>(在者裏)</span>旻呼內翰<span class='note-inline'>(如貓捕鼠)</span>公應諾<span class='note-inline'>(似兔逢鷹)</span>旻曰何遠之有<span class='note-inline'>(誰知鼻孔原來在面上)</span>。</p>
</div>
<div class='div-commentary'><p style="margin-left:2em">拈云者一堆髑髏雖被旻長老一粒點回不知他暗運密移的又聽甚麼人使喚在。</p>
<p>六十無容別見河休將腐鼠動情波果然一喚離十尺未肯思之奈若何。</p>
</div>
<div class='div-orig'><p style="margin-left:2em">圓通問樞密吳居士曰曾聞得透關的事麼<span class='note-inline'>(只莫販賣私鹽)</span>公曰八次經過常存此念<span class='note-inline'>(猶有夾帶在)</span>然未甚脫灑在<span class='note-inline'>(賊人瞻虛)</span>通度扇與之曰請使扇<span class='note-inline'>(明人不做暗事)</span>公即揮扇<span class='note-inline'>(心無諂曲)</span>通曰有甚不脫灑處<span class='note-inline'>(正是百姓日用而不知咦)</span>。</p>
</div>
<div class='div-commentary'><p style="margin-left:2em">拈云關不是有關不是無透得也好不透得也好為甚的只等秋風吹入戶寒雁送聲來。</p>
<p>箇裏關頭別鬼門酒泉不顧為親恩脫之兮日光鳥映縛之兮月影魚吞栴檀雖假西胡獻卻使京城自返魂。</p>
</div>
<div class='div-orig'><p style="margin-left:2em">諫議彭汝霖居士手寫觀音經施圓通<span class='note-inline'>(要為人眼中添屑)</span>通拈起曰者箇是觀音經<span class='note-inline'>(此是繁柯)</span>那箇是諫議經<span class='note-inline'>(栴檀何在)</span>公曰此是某親寫<span class='note-inline'>(似是而非)</span>通曰寫的是字那箇是經<span class='note-inline'>(入室便見)</span>公曰卻了不得也<span class='note-inline'>(正好思量)</span>。</p>
</div>
<div class='div-commentary'><p style="margin-left:2em">拈云若謂是經卻只見文字若不是經卻寫得文字是不是請道看自代云空裏流霜不覺飛汀上白沙看不見。</p>
<p>送夢欲全體刳腸患已生璧真還藺奪骨朽動韓評撒手難忘見泅波恨未誠只須焚樹死史後自清名。</p>
</div>
<div class='div-orig'><p style="margin-left:2em">中丞盧航居士與旻禪師擁爐次公問諸家因緣不勞拈出<span class='note-inline'>(沽酒市隨不食)</span>直截一句請師指示<span class='note-inline'>(雲門餬餅)</span>旻厲聲曰看火<span class='note-inline'>(正是直捷句)</span>公急撥衣忽大悟<span class='note-inline'>(原來火中有水)</span>謝曰灼然佛法無多子<span class='note-inline'>(包大裹地在)</span>旻喝曰放下著<span class='note-inline'>(蟭蟟雖脫殼)</span>公應諾諾<span class='note-inline'>(未免抱寒枝)</span>。</p>
</div>
<div class='div-commentary'><p style="margin-left:2em">拈云從緣入者緣覺從聲入者聲聞且道看火撥衣是緣覺是聲聞良久云水底紅輪天上金烏。</p>
<p>缽夢竹林隱門開石徑通笑聲能破月熱火解談空兔老胎懷雖似鶴攫水鯤魚萬籟中。</p>
</div>
<div class='div-orig'><p style="margin-left:2em">司都貺居士問圓通曰是法非思量分別之所能解<span class='note-inline'>(○是甚麼)</span>當如何湊泊<span class='note-inline'>(不用思量)</span>通曰全身入火聚<span class='note-inline'>(請尊三昧火闍維金色身)</span>。</p>
</div>
<div class='div-commentary'><p style="margin-left:2em">拈云多言多慮轉不相應絕言絕慮無處不通是法豈思量分別之所能解還會麼一箇斑鳩九隻鳥。</p>
<p>蓂莢草屈軼枝首山五老妙難思分明潛歷數幽隱出龜蓍鼓琴不理寰中事象帝從來無所知。</p>
</div>
<div class='div-orig'><p style="margin-left:2em">楊岐會禪師來謁北部孫居士公曰某為王事所牽<span class='note-inline'>(誰縛汝)</span>何由出離<span class='note-inline'>(處處塵勞處處解脫)</span>岐指曰委悉得麼<span class='note-inline'>(素位而行)</span>公曰望師指點<span class='note-inline'>(一似蓮花不著水)</span>岐曰此是北部弘願深廣利濟群生<span class='note-inline'>(應以宰官身得度者即現宰官身而為說法)</span>。</p>
</div>
<div class='div-commentary'><p style="margin-left:2em">拈云東都門挂冠富春山把釣皆是翫百花觀黃葉的漢若是打失鼻孔咬著舌頭的出來一任隨流得性依運即常。</p>
<p>甘露黃連性惡鑊湯爐炭清涼舒之兮不立一塵收之兮橫遍十方淨名納侍魔女佛印燒豬飲觴萍實渡江雖霸業也得尼丘判吉祥。</p>
</div>
<div class='div-orig'><p style="margin-left:2em">提刑郭祥正居士聞小兒誦上大人丘乙己至可知禮也忽然有省<span class='note-inline'>(知道鐺是鐵鑄)</span>以書報白雲<span class='note-inline'>(愁人莫向愁人說)</span>雲以偈答曰藏身不用縮頭<span class='note-inline'>(曳尾靈龜)</span><span class='corr'>斂</span>跡何須收腳<span class='note-inline'>(橫行螃蟹)</span>金烏半夜遼天<span class='note-inline'>(只在面門裏)</span>玉兔趕他不著<span class='note-inline'>(切莫動著動著三十棒)</span>。</p>
</div>
<div class='div-commentary'><p style="margin-left:2em">拈云人人多被尋常瞞過殊不知有義趣中非義趣不風流處卻風流原來功輔牛淳也只是上大人索兒。</p>
<p>自古童謠壯帝畿林花偏待曉風依逆耳忠言貴苦口良藥稀秦人莫得媼傳語陳寶那能特廟歸。</p>
</div>
<div class='div-orig'><p style="margin-left:2em">樞密徐東湖居士指圓悟頂相曰者老漢腳跟猶未點地在<span class='note-inline'>(莫在虛空麼)</span>悟䫌面曰甕裏何曾走卻鱉<span class='note-inline'>(也是布袋裏老鴉)</span>公曰且喜老漢腳跟點地<span class='note-inline'>(者迴平等接人)</span>悟曰莫謗他好<span class='note-inline'>(贊亦不可)</span>公休去<span class='note-inline'>(正合如是)</span>。</p>
</div>
<div class='div-commentary'><p style="margin-left:2em">拈云行亦禪坐亦禪為甚麼腳跟不點地亦非行亦非坐為甚麼腳跟點地者東湖老漢莫是隨人腳跟轉麼。</p>
<p>竹杖為橋入廣寒軿車又得子儀看縱使仱官奏樂清葉靖何曾別帝京君不見明鏡當臺映胡漢水月空花文裏煥。</p>
</div>
<div class='div-orig'><p style="margin-left:2em">郡王趙令衿居士疏其略曰家貧遭劫<span class='note-inline'>(賊在甚麼處)</span>誰知盡底不存<span class='note-inline'>(也須罄盡始得)</span>空屋無人<span class='note-inline'>(向甚麼處去也)</span>幾度賊來亦打<span class='note-inline'>(為有者箇在)</span>圓悟見之囑令加護<span class='note-inline'>(又在痛處著錐)</span>。</p>
</div>
<div class='div-commentary'><p style="margin-left:2em">拈云賊在旁邊立無贓不定罪既是家貧屋空賊還劫箇甚麼還會麼鷺鷥不入蘆花裏多被漁人把棹驚。</p>
<p>藏身須泯跡泯跡莫藏身發塚珠留禍攝緘盜巨臻徹骨為憐張得老解袍容易贈還親。</p>
</div>
<div class='div-orig'><p style="margin-left:2em">侍郎李彌遠居士因過天津橋馬躍有省<span class='note-inline'>(原來馬背)</span><span class='note-inline'>(上有佛法)</span>圓悟見而喚曰居士且喜大事了畢<span class='note-inline'>(父母歸山黃金入庫)</span>公厲聲曰和尚眼花作甚麼<span class='note-inline'>(求榮反辱)</span>悟便喝<span class='note-inline'>(將謂鬍鬚赤)</span>公亦喝<span class='note-inline'>(更有赤鬍鬚)</span>。</p>
</div>
<div class='div-commentary'><p style="margin-left:2em">拈云紅塵飛的怎如天津橋躍的王老師多教人向異類中行今日果然是則是為甚麼贓證見前逢人不認。</p>
<p>踏雪尋梅事已奇罕聞驢背快成詩興來到處歌春曲毀譽無容上我眉師若喝士必隨自古當人曾不讓三拳一掌疾如馳。</p>
</div>
<div class='div-orig'><p style="margin-left:2em">成都范縣君禮圓悟請求開示<span class='note-inline'>(離鄉別祖討箇音問)</span>悟令參不是心<span class='note-inline'>(麻)</span>不是佛<span class='note-inline'>(麥)</span>不是物<span class='note-inline'>(豆)</span>是箇甚麼<span class='note-inline'>(爛冬瓜)</span>。</p>
</div>
<div class='div-commentary'><p style="margin-left:2em">拈云是則握土成金不是則消冰成水非三而終一非一而終三非一非三是箇甚麼。</p>
<p>見中精空裏月相感相依蛩與蟨燈上三門何所因六處明窗猩猩窟君不見大刀頭飛破鏡黑語由來思夫詠。</p>
</div>
<div class='div-orig'><p style="margin-left:2em">給事馮楫居士著僧衣履踞高座囑諸官吏拈拄杖按膝脫然而化<span class='note-inline'>(要看弄鬼眼睛的來)</span>漕使請曰安撫去住如此自由<span class='note-inline'>(本分事業不假外求)</span>何不留一頌以表罕聞<span class='note-inline'>(莫教移後人恥笑)</span>公張目索筆書曰初三十一<span class='note-inline'>(誰請你較日數時)</span>中九下七<span class='note-inline'>(莫是拖欠錢糧勒糧追取)</span>老人言盡<span class='note-inline'>(猶有一句在)</span>龜哥眼赤<span class='note-inline'>(趁好跳此一步)</span>。</p>
</div>
<div class='div-commentary'><p style="margin-left:2em">拈云者一迴多鬼人說得卻行不得馮居士言行俱備變得箇赤眼烏龜去也。</p>
<p>彩眉相好應龍飛龍得先天天豈違脫骨更留鱗甲在咸池有樂聽人稀。</p>
</div>
<div class='div-orig'><p style="margin-left:2em">尚書莫將居士謁南堂靜禪師咨決心要<span class='note-inline'>(向人口中討冷暖)</span>堂使其向好處提撕<span class='note-inline'>(莫是暗室虧心處麼)</span>適如廁俄聞穢氣<span class='note-inline'>(好處來也)</span>急以手掩鼻遂有省<span class='note-inline'>(大麤行生)</span>即呈以偈曰從來姿韻愛風流<span class='note-inline'>(總是七顛八倒)</span>幾笑時人向外求<span class='note-inline'>(家無小使不成君子)</span>萬別千差無覓處<span class='note-inline'>(遍地是黃金)</span>得來元在鼻尖頭<span class='note-inline'>(好箇觸羶之蟻)</span>。</p>
</div>
<div class='div-commentary'><p style="margin-left:2em">拈云從來祖師家婆心最切纔留一線不絆人腳跟便穿人鼻孔但不知莫將居士于即此用離此用處鞭策也未。</p>
<p>化城雖權止臺山更細觀尋香知所在觸臭喜重歡蜣螂轉彈臨極處射出光芒北斗寒。</p>
</div>
<div class='div-orig'><p style="margin-left:2em">龍圖王蕭居士聞開靜板聲有省<span class='note-inline'>(泥裏踏著刺)</span>問南堂曰某有箇見處<span class='note-inline'>(果是纔開眼的)</span>纔被人問卻開口不得<span class='note-inline'>(啞人得夢)</span>未審過在甚處<span class='note-inline'>(問取舌根去)</span>堂曰過在有箇見處<span class='note-inline'>(知事者煩惱多)</span>堂卻問朝旆幾時到任<span class='note-inline'>(善用鉤釣)</span>公曰去年八月四日<span class='note-inline'>(舉措分明)</span>堂曰自按察幾時離衙<span class='note-inline'>(試看有口不)</span>公曰前月二十<span class='note-inline'>(不曾坐不語禪)</span>堂曰為甚麼道開口不得<span class='note-inline'>(為有腳不能說)</span>公乃契悟<span class='note-inline'>(善哉善哉)</span>。</p>
</div>
<div class='div-commentary'><p style="margin-left:2em">拈云人人有箇那伽大定晝夜七通八達怎奈終日行而不自覺者漢從耳入得從口道不得不是堂老善巧方便幾乎昧珠守貧。</p>
<p>長安涅槃一路楊柳薄梵十方違時兮刻鵠類鶩任運兮叱石成羊壁上蒼龍風雨就還須點眼出天閶。</p>
</div>
<div class='div-orig'><p style="margin-left:2em">侍郎張九成居士謁惟尚尚舉馬祖陞堂百丈卷席話詰之<span class='note-inline'>(借題于古用意于今)</span>敘話未終公推倒棹子<span class='note-inline'>(鼠毒發矣)</span>尚大呼張學祿殺人<span class='note-inline'>(莫誤入人罪)</span>公躍起問傍僧曰汝又作麼生<span class='note-inline'>(牽連無辜)</span>僧罔措<span class='note-inline'>(苦瓜連根苦)</span>公敺之<span class='note-inline'>(甜瓜徹蒂甜)</span>顧尚曰祖禰不了殃及兒孫<span class='note-inline'>(蒼天蒼天)</span>尚大笑<span class='note-inline'>(養子不及父家門一世衰)</span>。</p>
</div>
<div class='div-commentary'><p style="margin-left:2em">拈云派流涇渭卉發薰猶奈何腑臟相同竅分通寒所以惟尚老人寧憐有力之奴不愛亡家之子。</p>
<p>一雨從心普三根在量榮隱微規裏得幽戾集中成菌囓悲難忍蛙鳴苦自輕好看文喜老竹篦太粗生。</p>
</div>
<div class='div-orig'><p style="margin-left:2em">參政李邴居士謁大慧慧示眾舉趙州庭柏垂語曰庭前柏樹子<span class='note-inline'>(看風折削汝)</span>今日重新舉<span class='note-inline'>(再來不直半文錢)</span>打破趙州關<span class='note-inline'>(四人成灰)</span>特地尋言語<span class='note-inline'>(舌根不化)</span>敢問大眾既是打破趙州關為甚麼特地尋言語<span class='note-inline'>(水清石見魚爛<span class='corr'>刺</span>出)</span>良久曰當初只道茅長短<span class='note-inline'>(朝三暮四)</span>燒了方知地不平<span class='note-inline'>(朝四暮三)</span>公領悟<span class='note-inline'>(也著套入殼中)</span>。</p>
</div>
<div class='div-commentary'><p style="margin-left:2em">拈云庭前柏樹子一句是古人隱語不是薦句何必後人洗了又洗嚼了又嚼還會此時薦句麼自代云澗底松枝。</p>
<p>黃金印如斗上方劍似蛇從來聞外將軍令壇帳威雄任子牙一句子妙恒沙影鞭隨折柳逐電在神騧可憐已死南山豹卻把皮毛煥彩華。</p>
</div>
<div class='div-orig'><p style="margin-left:2em">寶學劉彥修居士參大慧慧曰僧問趙州狗子還有佛性也無<span class='note-inline'>(大有佛性)</span>趙州道無<span class='note-inline'>(為有業識在)</span>但恁麼看<span class='note-inline'>(臨行密密縫針線)</span>。</p>
</div>
<div class='div-commentary'><p style="margin-left:2em">拈云有也是佛性無也是佛性但不知誰是狗子。</p>
<p>萬物宗源化母來機梭一織海天開頭頭盡是規中境信手從君自剪裁。</p>
</div>
<div class='div-orig'><p style="margin-left:2em">徑山謂提刑吳偉明居士曰不須呈伎倆<span class='note-inline'>(多言數窮不如守中)</span>直須啐地折<span class='note-inline'>(打失鼻孔)</span>嚗地斷<span class='note-inline'>(咬著舌頭)</span>方敵得生死<span class='note-inline'>(饑來喫飯困來眠)</span>。</p>
</div>
<div class='div-commentary'><p style="margin-left:2em">拈云外道執雀世尊跨門且道是伎倆不是伎倆若是伎倆如何敵得生死若不是伎倆生死如何敵得。</p>
<p>日月斬新易乾坤特地難骨肉都無兮六根任運葉殼全輕兮八風隨摶臨場鐵鼓非鄉射一箭當陽海色丹。</p>
</div>
<div class='div-orig'><p style="margin-left:2em">門司黃彥節妙德居士于大慧一喝下疑情頓脫<span class='note-inline'>(莫瞎著居士)</span>慧以衣付之<span class='note-inline'>(也是錯接錯用)</span>公一日曰妙德到者裏百色無能<span class='note-inline'>(莫作賊人窩主)</span>但記得曾作蠟梅絕句<span class='note-inline'>(贓私出也)</span>曰擬嚼枝頭蠟<span class='note-inline'>(著甚麼滋味)</span>驚香卻肖蘭<span class='note-inline'>(失在鼻孔裏)</span>前村深雪裏<span class='note-inline'>(太遠生)</span>莫作嶺梅看<span class='note-inline'>(卻是者箇)</span>。</p>
</div>
<div class='div-commentary'><p style="margin-left:2em">拈云馬祖喝一能聰人一能聾人臨濟喝一能明人一能瞎人但不知慧祖此喝為甚麼卻教居士頓脫疑情去還會麼蠟梅香處是知音認作梅香還不是。</p>
<p>三乘五教何足數一喝當頭出範圍生角聞雷蒼燄裊變文披露蔚光飛釣殘月冷方揮棹痛極神傳始付衣白鳳好看楊吐後誰聆山雉闡離輝。</p>
</div>
<div class='div-orig'><p style="margin-left:2em">秦國夫人計法真力究狗子還有佛性也無<span class='note-inline'>(見人即謾)</span>無<span class='note-inline'>(撮嘴一覺腫)</span>忽爾洞然無滯<span class='note-inline'>(狗口裏象牙出也)</span>作偈呈大慧曰逐日看經文<span class='note-inline'>(莫障睛好)</span>如逢舊識人<span class='note-inline'>(牛在腳跡裏)</span>莫言頻有礙<span class='note-inline'>(兵尋印轉)</span>一舉一回新<span class='note-inline'>(將逐符行)</span>。</p>
</div>
<div class='div-commentary'><p style="margin-left:2em">拈云者狗子還有佛性也無直一轉語如老鼠藥喫的也是死聞的也是死未審交涉在甚麼處良久云白兔繞墳功歸孝子。</p>
<p>不爇灑金香便擊塗毒鼓祖禰門庭弗尚賢殺活令人甘與苦君不見化身離垢合秋月清歌棹入蘆花歇。</p>
</div>
<div class='div-orig'><p style="margin-left:2em">參政錢端禮居士臨終顧簡堂曰某坐去好<span class='note-inline'>(生來坐不臥)</span>臥去好<span class='note-inline'>(死去臥不坐)</span>堂曰相公去便了<span class='note-inline'>(大低還他肌骨好)</span>理會甚坐與臥耶<span class='note-inline'>(不塗胭粉自風流)</span>公笑曰法兄當為祖道自愛<span class='note-inline'>(知恩人多報恩人少)</span>遂<span class='corr'>斂</span>目而逝<span class='note-inline'>(也是腰包行腳)</span>。</p>
</div>
<div class='div-commentary'><p style="margin-left:2em">拈云古人臨渴時固然掘井見泉未免心田逼迫者漢風浪臨頭猶自把釣垂鉤還會麼羌笛一聲楊柳岸收取絲綸待月斜。</p>
<p>慣涉長風浪船頭放木鵝伯陽惟轉火子反解攢歌葉落花開歸去好來時無口奈渠何。</p>
</div>
<div class='div-orig'><p style="margin-left:2em">內翰曾開居士問佛海如何是善知識<span class='note-inline'>(解牛庖丁)</span>海曰燈籠露柱貓兒狗子<span class='note-inline'>(西方散聖)</span>。</p>
</div>
<div class='div-commentary'><p style="margin-left:2em">拈云既曰善知識為甚麼卻是燈籠露柱貓兒狗子還會麼牛頭伏羲龍樹尊者。</p>
<p>業造畜生無受報溈山水牯仰山師從來性外何曾物信手拈時道是誰誰是長天連秋水雪陣蘆花千萬里。</p>
</div>
<div class='div-orig'><p style="margin-left:2em"><span class='corr'>刺</span>史葛郯居士謁無庵求指南<span class='note-inline'>(老人星現處)</span>庵令究即心即佛<span class='note-inline'>(也是止啼黃葉)</span>後至佛海乃舉無庵所示之語<span class='note-inline'>(抱鏡問卜)</span>海曰即心即佛眉拖地<span class='note-inline'>(未免拖泥帶水)</span>非心非佛雙眼橫<span class='note-inline'>(非相猶在)</span>蝴蝶夢中家萬里<span class='note-inline'>(蘧蘧然周也)</span>子規枝上月三更<span class='note-inline'>(家鄉夕照邊)</span>。</p>
</div>
<div class='div-commentary'><p style="margin-left:2em">拈云即心即佛是阿誰非心非佛是甚麼恁麼道得管取是非言斷凡聖路絕。</p>
<p>越常進雉迷來路指出璇璣妙有家頓悟梅還核乖違目瞪華化人見夢非朝市隱几何曾御六車。</p>
</div>
<div class='div-orig'><p style="margin-left:2em">待制潘良貴居士以南泉斬貓兒話問佛燈曰<span class='note-inline'>(已死貓兒作甚麼用)</span>某看此甚久終未透徹<span class='note-inline'>(除去思算始得)</span>告和尚慈悲<span class='note-inline'>(饑兒要乳)</span>燈曰你只管理會別人家貓兒<span class='note-inline'>(因觀眼前浪)</span>不知走卻自家狗子<span class='note-inline'>(失卻手中橈)</span>公于言下如醉醒<span class='note-inline'>(狗子在也)</span>。</p>
</div>
<div class='div-commentary'><p style="margin-left:2em">拈云南泉貓兒居士狗子斬的不當死走的不當活只今如醉醒來的是死是活。</p>
<p>姑射糠秕堯舜精神覺之兮聖人炳虎逐之兮夸父枮身難言豈為慳饒舌掌出摩尼一轉新。</p>
</div>
<div class='div-orig'><p style="margin-left:2em">侍郎李浩居士請益應庵庵曰侍郎死後向甚麼處去<span class='note-inline'>(黑風來也)</span>公駭然汗下<span class='note-inline'>(也須喪身失命)</span>庵喝出<span class='note-inline'>(雪上加霜)</span>公退參不旬日竟躋堂奧<span class='note-inline'>(不是清寒徹骨怎得梅花撲鼻)</span>。</p>
</div>
<div class='div-commentary'><p style="margin-left:2em">拈云有時三頭六臂有時逢掖章甫有時三昧隱身有時出竿把釣者般去就總是教人言下知機當仁覿面且道參不旬日的得箇甚麼便道竟躋堂奧良久云住住住。</p>
<p>鞶帶或錫何曾喜覆公折鼎未為凶男兒別有英豪志三鼓崑崙已奪儂。</p>
</div></div>
<p class='juan'>吹萬禪師語錄卷之七終</p>
</div><!-- end of div[@id='body'] -->
</body></html>