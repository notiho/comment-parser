<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>吹萬禪師語錄卷之三</p><p class="byline">嗣法孫燈來重編</p>
<div class='div-other'><a id='mulu11' />
<p class='h1'>普說</p><p>普說參禪一法。貴要真參實悟。切不可將雜毒蘊在胸中。何謂雜毒聻。無明煩惱五陰六入十二處十八界。此是欲界有情雜毒。喜樂捨無心定無想定此是色界有情雜毒。空處定識處定無所有處定非非想處定滅盡定此是無色界有情雜毒。見惑八十八使思惑八十一品此是聲聞羅漢雜毒。三增進法十信十住十行十迴向四加行此是權小菩薩雜毒。歡喜地乃至遠行不動法雲能以一身變現一切色身得身自在能以一心現一切處說法得心自在此是十地菩薩雜毒。如來逆流如是。菩薩順行而至覺際入交過金剛喻定。便能應現無礙此是等妙二覺雜毒。以圓方覺覺無不圓以覺規圓圓無不覺無一時不圓無一處不覺此是圓覺菩薩雜毒。一為無量無量為一小中現大大中現小一毛端現寶王剎。坐微塵裏轉大法輪。此是三世諸佛雜毒。拈椎豎拂行棒行喝瞬目揚眉輥毬舞笏拈古頌古評古別古此是諸大祖師雜毒。大眾我問汝等昔在母胎中六根未開知覺未動。此是未生已前。看此中還具許多般也無。及至㘞地一聲。睜眼即見見無分別。張耳即聞聞無分別。鼻裏有氣嗅無分別。口銜血塊味無分別。手捏拳頭觸無分別。見母不識母。見父不識父。意無分別。此是初生一著。看此中還有許多般也無。長至三五七歲十三四歲。三細並顯六粗齊成。如蠶作繭自纏其身。如蛾赴燈自燒其體。反以不常為常。不樂為樂。非我為我。非淨為淨。竟成四倒。執為我見。復有厭苦欣樂者趣為涅槃。擔著四正勤五根五力七菩提八聖道十八不共法三十七助道品。又背真常為無常真樂為不樂。真我為無我。真淨為不淨。湊成八倒執為法見。所以佛言一切眾生具有如來智慧德相。秖因妄想執著而不見得。及達磨航海而來不立文字。直指人心見性成佛。乃至淨智妙圓體自空寂八箇字如一燈然百千燈明明無盡。何謂體自空寂聻。向未生已前六根未開知覺未動處薦取。何謂淨智妙圓聻。向初生時見聞覺知全無分別處薦取。今日新戒入山惹得老僧挑出許多葛滕。卻也當得入山拄杖子再與一箇方兒。兩耳擔柴。兩眼挑水。腳板喫飯。眉毛踢起有人問你作甚麼。漫說道冷灰裏曾爆豆子。</p>
<p>普說。大慧禪師說盡人間禪病。此是三峰和尚語。然禪本無病。因學人錯立知見妄自推排。古人目之為病。如打地和尚凡見僧來問話。便打地。後有人私竊其杖。令僧向前問話。地惟張口。何嘗有病。百丈禪師謂眾曰汝等與我開義田。我為汝等說佛法。及至開田畢。大眾向前求說佛法。百丈展手。何嘗有病。高亭隔江見德山。山招手。高亭直趨而過。何嘗有病。秖者三則公案雖出尋常。卻也深險。若謂張口展手是佛法。遍大地人俱在張口展手。為甚麼不是。若謂張口展手不是佛法。如何令諸方學人悟去。者裏參來參去。將謂張口處是佛性展手處是妙心。纔有箇認性認心底念頭。便落識神。一切禪病生矣。長沙和尚曰學道之人不識真。秪為從前認識神。無量劫來生死本。癡人喚作本來人。便是者箇說話。</p>
<p>普說。師據座。首座代參頭請問法要。師云江遊船子釣。樹唱柳堤鶯。春融三日雨。晚照一溪雲。此是法要不是法要。座云白雲騎鶴鳥啣風。師云從來達岸者不必問津梁。座歸眾。乃云坐參一法先以打斷葛藤頓斷血筋為最義。日用二六時中若有纖毫不如意事關於耳目。則身心不得潔淨。工夫不得親切。又與未坐參者一般。倘能提起話頭如銀山鐵壁。處處木馬遊春。在在石人觀戲。似將一箇硬石頭壘在胸中。行也如是坐也如是。動也如是。靜也如是。美也如是惡也如是。他日洗面摸著鼻孔。行路踢著指頭。喫飯觸著缽盂。伸手穿著袈裟。硬石頭嚗地一下七花八裂。也怪老僧不得。</p>
<p>普說。路行跨水復逢羊。獨自凄凄暗渡江。日下可憐雙象馬。二株嫩桂久昌昌。此是西天二十七祖讖達磨入東土底語。前三句事已見過。後一句應見於今。只是不可錯會。即如達磨五傳至六祖。祖雖接得四十餘人。只有懷讓青原兩派流行。喚作二株嫩桂久昌昌得麼。懷讓得馬祖。馬祖得百丈天王。百丈下有臨濟溈仰。天王下有雲門法眼。青原得石頭。石頭下有洞山。洞山得曹山雲居。喚作二株嫩桂久昌昌得麼。逮至宋元時。止有臨濟洞山兩宗。臨濟下有圜悟。圜悟得大慧紹隆。洞山下有丹霞。丹霞得長蘆天童紹隆至於龍池。大慧至於朝陽長蘆。天童至於湛然博山。喚作二株嫩桂久昌昌得麼。諸大老應讖而出。各有機用。如我大慧說一切宗門病痛盡在普說中。鍛煉學人偷心盡在入室勘語中。法性寬波瀾闊盡在上堂秉拂小參中。至於名公書札居士法語。皆是就機接物應病與藥。千變萬化無所不至。當時得法者不獨出世禪師。且有名公居士七人。比丘尼二人。故存語錄三十卷入藏。你看他是甚麼作略。老僧於此門庭操履二十載。開堂六次總為撐他門戶。比因前後兩堂首座書記監院維那期主居士特啟老僧陞於此座。願生生世世同續此脈以報佛恩以報師恩。且道此中有甚麼奇特。良久云。崑崙奴虯髯客。神出鬼沒人莫測。有時化作浪淘沙。轉身又是西江月。疑殺天下老禪和。笑倒鬧市古彌勒。毘盧頂上出頭來。海底紅輪一天雪。</p>
<p>普說。世尊在靈山會上拈花示眾。唯有迦葉破顏微笑。及至多子塔前傳衣付偈。豈謂後代兒孫全體大用不載於是。但今之得有一橛。見有一隅。卻也行棒行喝拈椎豎拂答話下語名曰見地。殊不知早已瑕玷古人了也。若謂行棒行喝拈椎豎拂答話下語皆是宗旨。何故獨立五派。既是五派齊行。何故單尊臨濟。蓋臨濟宗旨悟在棒下用在玄要。所以法源長遠。然此玄要豈是臨濟獨刱。自古佛佛祖祖箇箇皆具一句三玄一玄三要。肯自得耳。不但佛法宗旨具此玄要。即世諦語言百工技藝皆亦有之。所謂百姓日用而不知。故君子之道鮮矣。有謂臨濟宗旨但以直捷痛快一著。不用多事。若多事則為旁枝。如是說者當而不當。然而未然。旁亦臨濟之旁枝。直亦臨濟之直捷。旁枝直捷取乎棄乎同乎別乎。寧用一半臨濟乎全用臨濟乎。譬如一箇饅首。已是磨麥為麵和水合成。只取饅首寧去麥義。取其麥義捨其水麵。殊不知一取饅首三義具足。棒下知機玄要歷然。不以智知不以識識。故祖師直用一箇參字即是諸藥引子。者裏不容不會。必曰立此宗者何謂如以一用饅首之喻。箇箇盡知過去尊宿奚止千百餘員。獨不肯析其微細究其底蘊。故臨濟之宗超邁耳。今唯以直捷之處樹之。則類為諸宿何有臨濟。故我大慧老人中興臨濟之宗。不唯破碎此宗。抑乃重加註腳。特為學人不會故耳。如水銀撲地何曾破碎。如源泉放海何曾註腳。若謂破碎。臨濟自破。若謂註腳。臨濟自註。非我大慧破註也。試看臨濟棒下得悟之後。乃云山僧今日見處與佛祖不別。若第一句中薦得堪與佛祖為師。若第二句中薦得堪與人天為師。若第三句中薦得自救不了。僧便問如何是第一句。濟曰三要印開朱點窄。未容擬議主賓分。曰如何是第二句。濟曰妙解豈容無著問。漚和爭負截流機。曰如何是第三句。濟曰但看棚頭弄傀儡。抽牽全藉裏頭人。復曰大凡演唱宗乘。一語中須具三玄門。一玄門須具三要。有權有實有照有用。汝等諸人作麼生會。此第一番破碎。又云有時一喝如金剛王寶劍。有時一喝如踞地獅子。有時一喝如探竿影草。有時一喝不作一喝用。此是臨濟大師第二番破碎。小參曰。有時奪人不奪境。有時奪境不奪人。有時人境兩俱奪。有時人境俱不奪。克符問如何是奪人不奪境。師曰煦日發生鋪地錦。嬰兒垂髮白如絲。符曰如何是奪境不奪人。師曰王令已行天下遍。將軍塞外絕煙塵。符曰如何是人境兩俱奪。師曰并汾絕信獨處一方。符曰如何是人境俱不奪。師曰王登寶殿野老謳歌。符於言下大悟。此第一番註腳。又示眾云。我有時先照後用。有時先用後照。有時照用同時。有時照用不同時。先照後用有人在。先用後照有法在。照用同時驅耕夫之牛奪饑人之食。敲骨取髓痛下針錐。照用不同時。有問有答立主立賓和泥合水應機接物。若是過量人向未舉時撩起便行猶較些子。此第二番註腳。又賓看主。主看賓。主看主。賓看賓。四機亦不離玄要權實之轉變。若單用直捷痛快一著。不行玄要宗旨。譬如天下第一等秀才。文雖光芒萬丈。只是不肯做官。以謂此是功名於我無益。殊不知做官理事全是文章。出入門戶何曾離得。若直體究玄要句法依樣描模。不會本命元辰下落。譬如宋儒只能做得四書註子。不能說得本文章句。若是會得。本也本得。註也註得。玄也玄得。要也要得。直捷也直捷得。多事也多事得。正也正得。旁也旁得。他元不是死煞底物件。老僧不妨於臨濟破碎中更加破碎註腳外更加註腳如何是第一句權衡一把秤如何是第二句一句梅花詩如何是第三句十字街前走馬燈如何是金剛王寶劍為斬不平如何是踞地獅子坐斷舌根如何是探竿影草你也須是箇人如何是一喝不作一喝用晝夜十二時如何是奪人不奪境只見拄杖子不見老僧如何是奪境不奪人老僧放下拄杖子如何是人境兩俱奪夜半老僧不行棒如何是人境俱不奪老僧慣打人如何是先照後用我也為你著忙如何是先用後照你也直須自著忙始得如何是照用同時一擊雷聲天下響如何是照用不同時落花有意隨流水流水無心送落花如何是賓看主飛鳥投鏡子如何是主看賓江洲宿白鷺如何是主看主琉璃碗盛夜明珠如何是賓看賓明月蘆花一片白大眾若有箇旁不肯底出來云老和尚寐語作麼我也只得低頭歸方丈。</p>
</div>
<div class='div-other'><a id='mulu12' />
<p class='h1'>小參</p><p>小參做工夫猶如喪卻生身父母行也思坐也思又如負卻許多錢債行也愁坐也愁又如一人與萬人戰不容眨眼又如墮入千尺井中單單只求出井所以道一念萬年去寒灰枯木去一條白練去此正為學人下箇做工夫底註腳昔有觀桃花而悟者有聞擊竹而悟者有觸翻溺器而悟者總是念念逼拶忽然到滑石頭上嚗地斷碎地折便爾七通八達去也時節到來妙理自彰。</p>
<p>小參僧問趙州狗子還有佛性也無州云無者無字如惡龍出洞疾風暴雨轟雷掣電無論山石叢林一水拖盡到者裏始會得萬法歸一一歸何處本來面目現現成成若是純任狂慧一向與無明撕結他時惡龍有分既然如是何不早在聚雲寺裏變箇惡龍從自己四大色身中發起疾風暴雨轟雷掣電將無始以來習氣窩無明窟人我山煩惱礦現前理障事障佛見法見一齊拖盡成一箇空空洞洞底物事好喫老僧一頓拄杖子。</p>
<p>小參祖師門庭魔來殺魔佛來殺佛若起佛見法見文殊墮入鐵圍山何以故只為諸人昧卻平常心地著於奇特妄想纔聽說箇三身四智五眼六通菩提涅槃真如佛性一箇箇聚頭商量胡思亂度以為上上奇特事正如世人差愛異言異服一般若是說箇饑來喫飯困來打睡冷來穿衣熱來揮扇便爾錯過去也試看古人問如何是西來大意庭前柏樹子何嘗奇特如何是本身盧舍那與我過淨瓶來何嘗奇特如何是善知識燈籠露柱貓兒狗子何嘗奇特奇特且置直今喚甚麼作平常心地良久云每日起來七件事柴米油鹽醬醋茶。</p>
<p>小參舉雲門云乾坤之內宇宙之間中有一寶秘在形山將燈籠來佛殿裏把三門向燈籠上老僧者裏則不然涅槃之鄉常寂之國中有些子密在糞缽將崑崙來大地裏把八海向崑崙上恁麼道與雲門是一是二。</p>
<p>小參學人做工夫參話頭先從者一副臭皮袋上痛劄一過你看髮毛爪齒皮膚筋骨是地性涕唾精津血液涎沫是水性暖氣是火性動轉是風性四大分張只今做工夫參話頭的又在何處安身立命若在者裏參窮之極忽然見得如世小兒藏蒙相似即云在者裏師復作貓一聲。</p>
<p>小參師云看箭以拂子東指云者一箭射透十方世界一切眾生性靈只令山頭翻巨浪海底熱烽煙枮木口喃喃髑髏淚潸潸以拂子西指云者一箭射斷十方世界一切眾生命根只令撒手墮懸巖吐舌如匾擔打碎頻伽瓶扯斷紅絲線以拂子上指云者一箭射開十方世界一切眾生慧眼只令頂門光亞豎驀直走金蛇百千手臂百千執萬億毫端萬億花此是涅槃經上三點老僧用作三箭卻也當箭即[、/(、*、)]當[、/(、*、)]即箭不曾是釋迦眉毛在下衲僧鼻孔掉轉僧問射斷命根後如何師云斬釘截鐵進云如何是鼻孔掉轉師云斑竹筒。</p>
<p>住金陵觀音庵小參從上古人單要明心見性所以世尊上座文殊白椎世尊便下座逮至達磨安心二祖懺罪懷讓打牛行棒行喝豎拂畫相皆未嘗違背又天竺波羅提對異見王語其略曰王若見性必在作用其作用者當有其八在腹曰胎生下名人在眼曰見在耳曰聞在鼻辨香在舌談論在手執捉在足運奔遍現俱該法界收來在一微塵知者喚作佛性不知喚作精魂末代學者不識飯是米做衣是綿成混於宗師門下學得幾句轉語記得幾則公案未得謂得未證謂證出了山門狂走四方向無智人前胡打亂喝或遇哺啜[飢-几+藍]糝一頓伸腳高臥鼾鳴達旦鳴呯是道果若是易得耶果若是行履耶果若是證悟耶昔神光未見達磨頭痛半日先變骨為五峰雪腰斷臂方許可字馬祖得心於懷讓後執勞一十五年末後開堂猶令侍者問得三十年不少鹽醬之語始為法子長慶坐破七箇蒲團趙州八十行腳似者等勤苦艱辛較今之參禪者則從上老宿與之提草鞋亦無用處所以五祖衣缽不付神秀上座而付有髮碓頭我固不當如是饒舌恐漸漸支離習染成風卻又辜負現前出手眼之人。</p>
<p>小參末法時代去聖遠矣所出法門苗裔多務馳逐蕩喪己靈縱有參禪慕道者亦各任性擔板墮入狂慧執著之見每見棒喝堂中有順朱填墨者矣棒喝室裏有敲關擊節者耶臨濟云大凡演唱宗乘一語中須具三玄門一玄門須具三要有權有實有照有用汝等諸人作麼生會復以四喝四賓主四料揀重重顯示況復曹洞之三滲漏五君臣五王子彼雖出自青原最初同一心宗既會得臨濟宗旨必會得溈仰雲門法眼三宗三宗既會則曹洞之宗當會矣天目中峰有五家之評謂溈仰嚴謹曹洞細密臨濟痛快雲門高古法眼簡明然五者果可缺一乎用痛快以絕狐窠使學人遊於細密而嚴謹居處自然高古發藥自然簡明何不可之有哉今也不然且言飲酒食肉無非宗旨持戒習定俱成繫縛長髮彩衣高歌談笑謂為出格標榜吾是以痛哭也流涕也長太息者也諸仁者寧可不作佛不作祖斷不可不具三無漏學以趨百尺之竿頭以究五宗之玄旨也。</p>
<p>小參大凡學人請益問處真實方見答處的當若問答相違則聾瞽不相入矣不見雲門大師出語高古不墮常流後至曹洞門庭循規蹈矩細細討論正見他法海神龍能大能小能昇能隱纔顯出老作家手段到乾峰峰示眾云法身有三種病二種光須是一一透得更須知有向上一竅門出眾云秪如庵內人為甚不知庵外事峰呵呵大笑門云猶是某甲疑處峰云你是甚麼心行門云也要和尚相委峰云直須恁麼始得穩坐地門云喏喏到曹山山示眾云諸方盡把格則何不與他道卻令他不疑去門出眾云密密處為甚麼不知有山云秪為密密所以不知有門云此人如何親近山云莫向密密處親近門云不向密密處親近時如何山云始解親近門云喏喏到疏山山上堂云病僧咸通年前會得法身邊事咸通年後會得法身向上事門出眾云如何是法身邊事山云枯樁門云如何是法身向上事山云非枯樁門云還許學人說道理也無山云許門云和尚道枯樁豈不是法身邊事山云是門云道非枯樁豈不是法身向上事山云是門云秪如法身還該一切也無山云法身周遍豈得不該門指淨瓶云秪如淨瓶還該法身也無山云闍黎莫向淨瓶邊覓門禮拜直者三段因緣一一透得可為萬世法程見地行履無不具足若有箇旁不肯底道和尚喫了常住飯為甚打別人葛藤但向道病多諳藥性得效敢傳方。</p>
<p>小參不道無禪只是無師師勝資強古有明鑑昔者大慧祖師初參奉聖初問云承和尚有言金蓮從地湧寶蓋自天垂為是神通妙用為是法爾如然初云金蓮從地湧寶蓋自天垂慧云鸞鳳不栖荊棘樹燕雛猶戀舊時巢初云多年不見你有許多說話慧云只如適纔僧問昔日世尊今日和尚又作麼生初喝一喝慧云者一喝未有主在初取拄杖稍遲慧云掣電之機徒勞佇思拂袖歸眾據他者些作略已是慣排陣勢臨陣不怯底手段後參湛堂準準云你今日為甚麼鼻孔無半邊慧云寶峰門下準云杜撰禪和一日侍準入鄉村準指王十官人問曰此官人貴姓慧云姓梁準以手抹額曰怎奈姓梁底少箇襆頭慧云襆頭雖無鼻孔彷彿準云杜撰禪和乃歸僧堂看經準問云看甚麼經慧云金剛經準云是法平等無有高下為甚麼雲居山高寶峰山低慧云是法平等無有高下準云你到做得座主使下秪者三劄從前臨陣慣敵底鎗刀器械都不見了又參圜悟悟令下東山水上行底語連下四十九轉不契一日圜悟在天寧上堂舉僧問雲門如何是諸佛出身處門云東山水上行若是天寧則不然設有僧問如何是諸佛出身處但向他道薰風自南來殿閣生微涼慧於座下始有悟入自謂暢快平生悟見而謂曰也不意你到者箇田地可惜死了不曾活得不疑言句是為大病不見道懸巖撒手自肯承當絕後再甦欺君不得又令參有句無句底公案苦參不入問悟曰和尚昔曾請益師翁來師翁有語不妨拈出悟曰老僧曾問先師有句無句如藤倚樹時如何先師云描也描不成畫也畫不就又問樹倒藤枯句歸何處先師云相隨來也慧於此方得徹悟遂舉淆訛公案答無滯礙大眾你看此老若不遇湛堂圜悟兩員真宗匠早已墮入野狐隊裏要且是他虛心受鍊實領鉗錘纔得如是透脫所以語有真語有實語有相似語有合頭語量有現量有比量見有了了見有相貌見果能透得者些關節始可喚作真正師真正禪莫只學箇名字禪和子口口吐出野狐涎將來有甚麼用所以古人道參須實參悟須實悟閻羅大王不怕多語。</p>
<p>小參舉長沙岑命僧問惠安因緣師云長沙老漢未守本分且要管人屋上霜惠安長老退<span class='corr'>己</span>讓人卻也受屈不少古人道心如工技兒意如和技者五識觀技眾看來大好一場曲調一箇運籌帷幄一箇折衝千里一箇死守聊城惹得箭頭帶紙倘不是五丁力士自西來一向危乎高哉則屙金鐵牛作麼生到得浣花溪裏去。</p>
<p>小參舉萬法歸一因緣師云者不唧溜漢動轍說萬稱一較百數千且要見丁子有尾若不是趙老在大日山中推出一箇無孔錘來依舊教人郎當不少。</p>
<p>小參舉臨濟云有一無位真人在汝等面門出入未證據者看看師云聚雲者裏又不然三世諸佛歷代祖師一切天人阿修羅等俱在無位真人面門出入已證據者不消看得未證據者不消看得恁麼道有過無過。</p>
<p>彌陀會圓滿請小參佛界世界皆在一心十善十惡不離方寸迷雲覆之淨地乃成渣滓日輪照之濁土盡是琉璃又安知日可冷迷可悟復乎無住之本也老僧恁麼道不過效雲仙之扇耳切不可認卻紅羅昧卻面目復頌曰從是西方宇宙洪荒日月盈昃辰宿列張十萬億佛土回互不回互回而更相涉不爾依位住有佛世界隨緣自在手把豬頭口誦淨戒名曰極樂綿絮為腳先喫冷淘後喫餺飥其土有佛在彼空谷生芻一束其人如玉號阿彌陀上宮秦娥春草碧色秋水綠波今現在說法付了言無法各各須自悟悟了無無法。</p>
<p>小參舉靈雲睹桃花因緣師云打破鬼門關日輪正當午一箭中紅心大地無寸土玄沙聞得不免倒退三千里靈雲見得依舊暢快平生何故酒逢知己杯杯樂話不逢時句句愁。</p>
<p>小參舉乾峰舉一不得舉二因緣師云乾峰老漢雖解山頭鼓浪海底揚灰怎奈跛腳雲門原是慣吞秦時[車*度]轢鑽底人出來道箇南山起雲北山下雨管教乾峰只得趁風倒雨壇一場敗闕。</p>
</div>
<div class='div-w'><p class="pre">　　　　　　　　　　嗣法孫燈慧重梓</p>
</div>
<p class='juan'>吹萬禪師語錄卷之三終</p>
</div><!-- end of div[@id='body'] -->
</body></html>