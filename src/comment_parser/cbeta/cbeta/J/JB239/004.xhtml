<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>吹萬禪師語錄卷之四</p><p class="byline">嗣法孫燈來重編</p>
<div class='div-other'><a id='mulu14' />
<p class='h1'>示眾</p><p>示眾當日釋迦初出母胎即云天上天下唯吾獨尊只者句子你看他是持戒習講學來底是打坐修定參公案學來底正是未生前帶來底習氣雖後離王宮住雪山轉法輪又是開眼作夢何故秪因四生六道一向在被單窩裏生去死來貴去賤來貧去富來苦去樂來頭出頭沒無有了期他也堪忍不過設了如許方便插入被單裏搖醒幾箇眾生罷休不然苦苦耽著能仁擔子作甚麼後來許多沒筋骨底不知如許方便原是止啼黃葉教人借路還家套子有入毘尼庵去者穿著一領鐵布衫頸項也不肯掉有入講經堂去者噇酒糟飽餖飣塞傷肚子縱有扁鵲良醫也救他不得有入壁觀婆羅門腳跡邊去者無論乾屎橛<span class='corr'>麻</span>三斤爛冬瓜破沙盆挑上一擔處處指東畫西胡喝亂喝道我是佛祖兒孫仔細檢點將來也只是些依樣畫葫底寫匠那曾摸著釋迦如來最初一句底樣子可憐生千百年後秪遇箇老雲門欲將一棒打殺此正見報恩原是知恩人咦钁頭在手非多事運用還因路不平。</p>
<p>示眾盜跖直解殺人放火抄州掠縣究其本事無過一強下客偷裘出獄假雞竊關奪去物事主人猶自不知此是下客最奇妙處今之禪者若得盜跖一法袛可施設門庭若得下客一法閉門造車出門合轍全提家風切勿草草。</p>
<p>示眾近來參禪者未得真參實悟所以不能一念知非當下解脫都是昏沉散亂攪作一團皆由生死二字不切縱入稠林廣眾隨類而參到底學成五花禪高帽子禪當門抵戶禪卻與積錫錠者買賣一般及至生死到來業識茫茫無本可據何為五花聻若見古人好偈頌好機緣好語句秪管記些食生物而不化被人問著驢頭不鬥馬嘴亂統幾句何為高帽子聻或得一橛或見一隅便爾高談闊論眼底空人身子不過三尺強要出人頭地若論實際理地全沒交涉何為當門抵戶聻學得一棒一喝打得箇圓相直候語到岐路上疑信不分迷悟不覺時將來一抵抵住也得箇撐持家道底法子好則好只是閻羅大王不要你者些造作善惡兩部不上你者些語句牛頭夜叉不懼你者些棍棒但願大眾參箇無依倚底禪透出者些絡索通身不犯直到臘月三十日自在逍遙去來無礙好不快活好不穩當。</p>
<p>示眾萬頃波中一片石立定腳跟赤骨歷縱橫無礙百千般都緣應化非真實大凡善知識語默動靜他在塵波欲浪裏轉大法輪腳跟下自有落處學人不曉遇喜認作喜遇悲認作悲遇嗔認作嗔遇愛認作愛譬如一水天人羅鬼各見有異問取性空真處何曾得箇水火琉璃鎗刀來古人道登山登絕頂望眾山而自遠矣然大小丘垤卻走他眼光不過若一向在山下計較卜度則是跛者欲與漁者鬥事且未行而口過怨聲已招矣慎之慎之。</p>
<p>示眾一翳在眼亂墜空花一物在心橫森煩惱論凡論聖盡作礙眼之塵說佛說生總是蒙心之被然眼本自淨何曾有翳觀華卻不知翳即是眼心本自清未嘗觸物生惱殊莫識物即是心若能即物即心眼翳遍圓通之路如或即翳即眼心物開普照之門凡夫身出聖人心聖人體即凡夫用了無別矣諸佛相出眾生範眾生幻現諸佛真復何異哉打破者箇關頭庶幾略較些子。</p>
<p>示眾昨夜臨濟老和尚與我討箇偈子貴圖銷卻多生口業只得信口報云六十痛棒打得不少不是大愚又怎麼了彼亦報我云好箇兒孫只是多嘴不是敲空便是擊水忽聽得方丈門關捩子一響大家走散啐原來是些寐語。</p>
<p>示眾參禪人先要具一雙擇法眼豎一雙那吒手煉一箇皮可漏身子攧撲不壞向虛空裏翻得筋斗花破毘盧遮那八字冠始會本有之佛不向外求會得本有之佛便會得行深般若波羅蜜多時會得行深般若便會得應無所住心會得無所住心便會得以大圓覺為我伽藍會得圓覺伽藍便會得大佛頂會得大佛頂便會得自覺聖智心會得自覺聖智便會得開示悟入佛知見會得佛知見便會得起法性如是會得起法性如是便將那來為先鋒去為殿後底百咂碎撈得箇達磨老古錐吞下肚裏看他後代兒孫敗闕如何是他兒孫敗闕聻巖頭云大統綱宗中事須識句若不識句難得箇話會劫火燒海底風鼓山相擊此是六祖涅槃句如車不行打牛還是打車還是此是懷讓傳心句自從胡亂後三十年不少鹽醬此是馬祖穿衲僧鼻孔句智不到處切忌道著道著即頭角生此是南泉異類句朗州山澧州水四海五湖王化裏此是長沙百尺竿頭更進一步句以思無思之妙返思靈燄之無窮思盡還元性相常住理事不二真如如佛此是溈山謹嚴句仰山臥僧問身還說法也無仰云我說不得別有人說得僧曰說底人在何處仰推枕子出此是仰山劍刃上底句三要印開朱點窄未容擬議主賓分此是臨濟第一句妙解豈容無著問漚和爭負截流機此是臨濟第二句但看棚頭弄傀儡抽牽全借裏頭人此是臨濟第三句雪峰與我同條生不與我同條死此是巖頭末後句以與麼時等破一切是非此是巖頭正句喫飯時作麼生背時作麼生放下钁頭時作麼生不得色不共此是洞山五位句森羅並萬象地獄及天堂物物皆真見頭頭用不傷此是鼎州頌雲門函蓋乾坤句堆山積嶽來一一盡塵埃更擬論玄妙冰消瓦解摧此是鼎州頌雲門截斷眾流句辯口利舌問高低總無虧還如應病藥診候在臨時此是鼎州頌雲門隨波逐浪句僧問法眼如何是曹源一滴水眼云是曹源一滴水此是法眼簡明句白雲覆青山青山頂不露此是太陽平常無生句寶殿無人不侍立不栽梧桐免鳳來此是太陽妙玄無私句手指空時天地轉回途石馬出紗籠此是太陽體明無盡句終無回顧意豈肯落平常此是太陽獅子嚬呻句周旋還返全歸父繁興大用體無虧此是太陽獅子返擲句迥絕往來機古今無異路此是太陽獅子踞地句逢著者些句子恰如看見一坡茅草相似不消一星火順風吹去霎時灰燼始信當初秪道茅長短燒了方知地不平縱有甚麼乾屎橛麻三斤爛冬瓜破沙盆新婦騎驢阿家牽三腳驢子弄蹄行也只是鬧市街中拋石著首者便知痛更有甚麼金剛圈栗棘蓬教人吞教人跳大似些弄猢猻的閑家具遣神煞的鐵榼[木*(天/韭)]大慧老人云是知古人垂慈必有法無法不垂慈若於此事承當委悉後大法不明金剛圈作麼生跳栗棘蓬作麼生吞古人云心地隨時說菩提亦秪寧事理俱無礙當生即不生會得此語不須要明大法大法自明矣大眾汝等勿謂者些閒言長語是老僧打傳口令學來底須知爛泥裏有<span class='corr'>刺</span>莫一向抱箇不哭底孩兒恁麼撕捱去後園裏有事在且諸老句子句句則則看是活人刀殺人劍是醍醐是毒藥也須緩緩向冷地裏透一透且莫性燥便把火燒山去也又看那鬧市街拋底是甚麼石頭金剛圈作麼生打栗棘蓬作麼生把若打不得把不得且莫笑大慧老人憐兒不覺醜底語不見巖頭和尚他參箇薄惡底禪扶起德山罵倒雪峰逢場作戲如入無人之境卻也小心道大統綱宗中事須識句若不識句難得箇話會召眾云還有識句者麼向下文長付在來日。</p>
<p>示眾爛羊頭關內侯貂不足狗尾續此譏世諦濫受官爵之語今之禪宗有等旋蒸熱賣者但要學得一棒叫得一喝語句下打得箇之繞便爾付拂子寫源流也不管宗旨明與不明頭尾正與不正可憐生且不從上亦有將就做底祖師耶亦有半斗絲之和尚耶古人道見與師齊減師半德見過於師方堪傳受此語將來何用前百丈錯答一轉語墮野狐五百生比丘道眼不明虛消信施償為後園木耳黑臉老子不徇人情未得謂得未證謂證於<span class='corr'>己</span>何益但願諸仁者勿貪眼前名聞結下未來酸苦效無法嗣之睦州不出頭之清素管教佛祖命脈光大無涯切不可爛羊續狗取笑諸方累人累己。</p>
<p>示眾古人道末後一句始到牽關把斷要津不通凡聖秪者一句子若也會得是甚麼弄猢猻底家具遣鬼神底茶飯出門遇彌勒入門遇釋迦如或未然三生六十劫十萬八千年也只是夢中說夢。</p>
<p>示眾五蘊山頭有一片放光石從眼門放光照見山河大地從耳門放光采聽一切音響從鼻門放光能聞一切香臭從齒門放光談說一切語言只是被無明執著二種籠絡雖在光天化日之下猶處黑暗不自覺知若有箇智慧底人善將此石鐫作一尊古佛不但觀音勢至文殊普賢齊來唱和即過去莊嚴現在仁賢未來星宿三世諸佛同聲讚揚汝等若於行時無無明無執著便鐫一尊行佛於住時無無明無執著便鐫一尊住佛於坐時無無明無執著便鐫一尊坐佛於臥時無無明無執著便鐫一尊臥佛若是無明未破執著未除依舊是箇四大幻身緣起識性則與六道四生為侶黃土為塊那時不可謂老僧佛法無靈驗也。</p>
<p>示眾從來不慣顛狂一向那安清淨眼睛眨碎石頭鼻孔觸瞎板凳腳頭腳底笑顏開踢起眉毛急急如律令會得那句是賓那句是主方許親見聚雲。</p>
<p>示眾舉臨濟云有一無位真人在汝等面門出入未證據者看看聚雲不然三世諸佛歷代祖師一切天人阿修羅等俱在無位真人面門出入未證據者不消看得恁麼道有過無過僧問如何是諸佛法身師云自從晨朝喫了粥直至於今肚又饑。</p>
<p>示眾世尊無說良馬追風維摩默然文殊贊歎空生晏坐帝釋散花普眼念澄願王現相乃若箇箇如是老僧不必揚聲大眾何勞側耳總為人有利鈍見有遲速只得當面熱瞞拋沙撒土道是甚麼心行。</p>
<p>示眾宗門語句有活句死句活句上薦得便可攪河為酪握土成金死句上薦得一任坐殺佛祖瞎卻慧眼又有活句門庭得死句死句門庭得活句者臨濟云我有時一喝如金剛王寶劍有時一喝如踞地獅子有時一喝如探竿影草有時一喝不作一喝用洛浦會得一喝一日辭臨濟濟以拄杖畫一畫云過得者裏便去浦一喝便出及至喝到夾山法堂裏落在夾山虀瓮中淹殺此是活句門庭得死句底樣子打地和尚見人問話便打地奪去杖子但張口而已後有僧問門人曰先師打地意旨如何門人於灶下抽片柴入鍋內此是死句門庭得活句底樣子所以歷代祖師往往改換旂鎗別傳號令總是鍛煉學人偷心令渠通行活路方可會得百尺竿頭更進向上事昔南泉致書於茱萸曰理隨事變寬闊非外事得理融寂寥非內僧問茱萸曰如何是寬闊非外茱曰問一答百也無妨進云如何是寂寥非內茱云睹對聲色不是好手僧又問長沙沙瞪目示之進後語沙閉目示之僧又問趙州州以口作喫飯勢進後語州作拭口勢僧後舉似南泉泉云此三人不謬為吾弟子如南泉語正是百尺竿頭事如弟子語正是百尺竿頭向上事老僧恁麼批判也是將錯就錯劃空既無刀斧跡擊水何看棍棒痕。</p>
<p>示眾門庭施設固不可無入理深談必須確細老僧昔在金陵觀音庵拈提一上豈是慣弄舌鎗筆劍而成好辯哉予不得已也只為彼時泛泛之流不悟本地風光無論眼足之全與不全頭尾之正與不正妄豎赤幟邪見益熾恰似些布販子禪縱然討得幾分利息不知他在十字街頭誇了許多斤兩搶了許多行市方纔賣得出門我故不忍聊為拯救不見古人道會得自己不會目前此人有眼無足會得目前不悟自己此人有足無眼又道有頭無尾時如何吐出黃金作甚麼用有尾無頭時如何猶有依倚在是必眼足兩全頭尾俱正始可向高高山頂立深深海底行也直饒如是但可與人天為師若云放下鐵枷一著敢保未在予所謂箇箇認為窠臼者要在會得則舉足下足無非道場未得則行棒行喝還類戲論如曰一棒打殺與狗子喫致令天下太平又曰拈椎豎拂泥洗泥瞬目揚眉籠中雞且不狗子果喫乎椎拂果泥乎眉目果籠中雞乎趙州云我有時將一莖草作丈六金身用有時將丈六金身作一莖草用建立在我掃蕩亦在我須是具得者般手眼始可說得者般語話豈肯逆風揚沙自取撲面見人執熱而不以濯哉釋迦達磨自不我欺也大眾思之昨見破山以龜木過譽老僧蓋一眼之龜值浮木孔此喻值佛甚難今既浮而孔矣何幸如之遂有頌三百餘會四十九獨有法華談其後片雪紅爐囑付間山水從來只依舊誰是法碎玉疏林金風颯誰是華破雲漏影蟾光匝何如海岸古靈龜直入浮槎實瀟灑到者裏銀漢飛碧波火燄垂青靄果然夏蟲難語冰果然井蛙難語海。</p>
<p>示眾舉僧問趙州萬法歸一一歸何處州云我在青州作領布衫重七斤師云若問聚雲萬法歸一一歸何處老僧只向他道常憶江南三月裏鷓鴣啼處百花香。</p>
<p>示眾舉圓通秀云達磨九年冷坐剛被神光看破於今玉石不分秪得麻纏紙裹者一箇那一箇又一箇若是明眼人不須重說破大慧云面壁九年話墮可惜當時放過於今默照之徒鬼窟長年打坐者一箇那一箇又一箇雖然苦口叮嚀卻似樹頭風過師云二老恁麼語話未免笑殺旁觀聚雲則不然碧眼老人格破東來第一上座自是本色天真多少癡人慢過者一箇那一箇又一箇強作羅緞經紀卻把尺頭認錯。</p>
<p>示眾學問誠弟子之業講解實師長之任若學而不問猶見食而未餐若講而不解猶施方而無藥然餐者所以得味味知而甘苦從心藥者所以治病病瘳而違順自覺儒云人莫不飲食也鮮能知味也釋云我以一念相應草向鑊湯爐炭裏醫苦惱眾生正此之謂要知食與藥非徒在語言文字也即日用中一言一行一理一事莫不具聖賢模範佛祖階梯第人人忽於尋常盡皆當面錯過且如學者以恭敬謙讓規矩勤勞為先是必恭敬以尊長謙讓以懷友規矩以循禮勤勞以任事若然者則自暴自棄之端無繇而發曾子以親在而叱吒之聲未嘗及之於犬馬其恭敬之謂乎至於教導之師亦必以端莊嚴慎慈愛善誘為先蓋端莊嚴慎眾無慢侮之人慈愛善誘僧存仰慕之心叢林政此二端則學問有條講解有序弟子入精進之門師長廓慈誨之德上下相依尊卑相守模範在斯階梯亦在斯矣又何患凡夫之不易聖賢也歟哉亦何患眾生之不證佛祖也歟哉請細思之。</p>
<p>示眾古云大道只在目前要且目前難睹欲識大道真體不離身色言語余謂此語如西域牛乳可作醍醐可作毒藥何以故若具有金剛骨底漢子恁麼會去出世住山隱跡垂手便能不起滅定而現諸威儀不捨道法而現凡夫相即癡即亂即犯而具足三無漏學巍巍堂堂磊磊落落行履有方居止有鑑真人天之眼目佛祖之再來若乃身跏趺而兩足不住合雙眸而眺眊不歇說與師齊心包睚眥口誦慈悲腹藏戈戟或以誌公鴿子布袋米汁玉泉皮褲獅子彩服道是吾宗之一範則四老成坑陷後來之祖師也若以臨濟喝德山棒天龍指石鞏箭而為門戶之免帖則四老成巫祝儺神之案子也於彼本命元辰何曾得箇落處所以道則人人本具德則人人不全全德猶可全才亦難德有餘者世可佳才有餘者世不佳才德兩兼大道存矣。</p>
<p>示眾明德親民止於至善為仲尼者不得此則不名仲尼自覺覺他覺行圓滿為如來者不得此則不名如來此兩端從微至著不無因果從因至果又豈無微著也耶古云知道易力行難然而難與易一法也知與行亦一法也今之學者以難為易以易為難知面不行行而不知是則學仲尼者不惟不及而且不明學如來者不惟不見而且不信矣其奈知與行難與易何夫何以謂之知與行難與易也思慮擾吾心情欲牽吾性知也不盡情欲以養其性絕思慮以澄其心是所謂終日行而不知也對境即生心遇事則想舉行也不就境以忘心觸事而掉舉是所謂終日知而不行也物來則分別理過則留礙易也不即物以明道隨理而無礙是所謂以易為難也能所花其志情識琢其體難也不消能所以清志泯情識以安體是所謂以難為易也嗚呼人生百年恍若剎那忍將一段虛明而喪於情與物境與事之間真可謂當面錯過矣悲夫。</p>
</div>
<div class='div-other'><a id='mulu15' />
<p class='h1'>茶話</p><p>元夕茶話娑婆此夕號元夕火樹銀花皆不實畫○相云爭如者箇不曾遷恒照春林三山竹僧問如何是諸佛大圓鏡師云打不成鑄不就問昔生公說法頑石點頭如今說法人多因甚頑石不點師云秪為過東往西觀南眩北進云如何得點頭去師云<span class='corr'>陝</span>西棗子四川蘿蔔。</p>
<p>茶話求生本自無生謂滅何曾暫滅眼見不如耳見口說爭似鼻說若也會得梵語阿彌陀此云無量壽如或未然歡娛嫌夜短寂寞恨更長。</p>
<p>茶話小盡二十九大盡三十日盡情都說破恐汝信不及僧出師云汝號甚麼答云覺圓師云汝號覺圓必定圓覺圓覺覺圓鏡花水月以箸指香云喚者箇作不圓得麼若是不圓為甚麼爇一株時室羅筏城四十里內一時得聞以箸指燭云喚者箇作不覺得麼若是不覺為甚麼暗中物事借渠方纔照見是知世出世法無一事不圓無一時不覺到者裏猶是半提僧問如何是全提師云夾路桃花風雨後馬蹄何處避殘紅。</p>
<p>茶話有一員大善知識三頭六臂常在一切凡聖境界中轉大法輪洞山遇著與他結冤神鼎遇著與他恰好聚雲與他批判一上貪嗔癡太無知賴我今朝識得伊行便打坐便捶分付心王仔細推無量劫來不解脫問你三人知不知此是洞山結冤處貪嗔癡實無知十二時中任縱伊行即往坐便隨分付心王擬何為無量劫來原解脫何須更問知不知此是神鼎恰好處且道聚雲如何批判一箇如牧牛人執鞭一箇如騎牛人吹笛執鞭底到來函谷愁中月歸去蟠溪夢裏山吹笛底顛狂柳絮隨風舞輕薄桃花逐水流只如放鞭擲笛又作麼生衲被蒙頭萬事休此時山僧都不會。</p>
<p>茶話古人道識得一萬事畢我則道識得無明萬事畢蓋無明者教家謂之覺明種子所以緣行緣識緣愛緣取緣生緣死而成十二因緣鉤鎖三世眾生如明鏡一向開張千醜百怪無不影現若能打破此鏡佛上不立何況因緣大眾還識得此鏡麼一僧云不會師云會取不會底進云如何得打破去師良久云破也破也只得鐘子落地盞子一天星。</p>
<p>茶話有問有答尋常事無聞無見謾商量頭頭盡是西來意何事從中較短長是即是只恐逆風撲面難掉頭不但拂著別人亦且昧卻自己到者裏直須脫下垢膩汗衫向沒巴鼻處打箇筋斗沒撈摸處扭轉舌頭恰似一箇死人一般等他漫漫活將起來有時放道清淨光即是清淨法身佛有時放道無分別光即是圓滿報身佛有時放道無差別光即是三類化身佛及到三身坐斷獨露本源便是十地滿心等妙二覺來汝隊中討塊閑地劄腳也沒分快事快事。</p>
<p>茶話舉仰山問中邑如何是佛性義中邑云我與你說箇譬喻如室有六窗內安一獼猴外有人喚曰猩猩獼猴即應若六窗俱喚俱應山云只如獼猴睡著時如何中邑即下禪床把住云猩猩我與你相見據者段公案仰山如是問中邑如是答老僧今日做箇旁不肯底為渠說破試問獼猴正睡著時又作麼生良久云銀碗覆在雪山上四聖六凡一帕包。</p>
<p>茶話古人道普周沙界渾成飯鼻孔累垂信飽餐聚雲者裏則不然普周沙界渾成法鼻孔昂藏任抑揚何以故只為三世諸佛諸大祖師俱在鐵牛鼻孔裏安身立命卻不可作鼻孔會問鐵牛鼻孔即今在甚麼處師云燭花有瓊樓香煙生玉殿進云不會師云你只管看。</p>
<p>除夕茶話師指壁間曆拈示眾云有箇無情物事卻能說法不免頌出頌曰宗源一片白妙在白中黑七十二侯總包含二十四氣經掌握吉凶禍福早先知進退存亡觀自得雖然面壁沒人情卻也不礙人朝閱春去春來那得知全憑無口為君說老僧何故借渠言大用都來同一著一僧出於空中畫一圓相云是者箇麼師曰春牛頭上規車子三百六十一周天茶話昨日十三是過去明日十五是未來今日十四是現在過去不可得未來不可得現在不可得既不可得只今大眾雲集僧堂對燭光對香煙喫茶說話周旋宛轉是過去耶未來耶現在耶一僧出云請和尚道師云你看是甚麼東西僧云團不攏撲不碎師云喚作甚麼僧舉燭云是者箇師云離卻者箇聻僧云一句不較多師云張三門外叫李四門內聽一箇舌頭長三尺一箇腳掌長二寸又作麼生僧云莫是平地起風波麼師喝一喝僧云請和尚再喝師以茶鐘覆卻歸方丈。</p>
<p>茶話舉三聖到德山會下參<span class='corr'>踢</span>天泰首座座云行腳高士須得本道公驗作麼生是本道公驗聖云道甚麼座再問聖打一坐具云者漆桶從來觸忤多少賢良師云老僧看者首座大似將蚯蚓作鉤餌向大洋海中把釣忽遇箇呵氣成雷噀波成雨底出來只得拋綸罷釣去也若是老僧則不然若云道甚麼只向他道者一張作闍黎遮身符再把一張為你批判作本道抵案若打一坐具當劈脊連打趁出云不用你者無印信底白紙為甚麼卻如是秖因臨濟會下多有參箇擊石火閃電光舉了便會了底消息便爾到處拿捏諸方恐嚇人家男女若是打頭收下一箇令後來底不敢造次。</p>
</div>
<div class='div-w'><p class="pre">　　　　　　四世法孫普陀性統重梓<span class='note-inline'>(四之二十)</span></p>
</div>
<p class='juan'>吹萬禪師語錄卷之四終</p>
</div><!-- end of div[@id='body'] -->
</body></html>