<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu453' />
<p class='juan'>吹萬禪師語錄卷十八</p><p class="byline">嗣法孫燈來等編</p>
<div class='div-other'><a id='mulu454' />
<p class='h1'>說</p>
<div class='div-other'><a id='mulu455' />
<p class='h2'>勉學說</p><p>做詩不參禪不是好詩作文不透宗不是好文託詩參禪不唯有好詩兼有好禪以文透宗不唯得真文兼得真宗真宗運夫筆端不須學問而顯了學問也好禪道出口頭不須情境而挺特情境也山前一塊閒田地又手叮嚀問祖翁幾度賣來還自買為憐松竹引清風此白雲端會悟語也何嘗不是詩身名者乃是大患之本也愚人無聞為妄見所侵惜其所不惜而不惜其所應惜不亦哀哉吾蒙佛之遺法不復有爾也此提婆尊者示外道語也何嘗不是文惠崇煙雨蘆雁坐我瀟湘洞庭欲喚扁舟歸去旁人謂是丹青此山谷居士詩也何嘗不是禪言而足終日言而盡道言而不足終日言而盡物道物之極言默不足以載非言非默義有所極此漆園傲吏文也何嘗不是宗吾願諸學人體是四老則浸種插秧飢餐困寢此夏亦不空過。</p>
</div>
<div class='div-other'><a id='mulu456' />
<p class='h2'>義說</p><p>世諦有三義聖列恩選州縣合會有同年之錄鄉科試舉各省會合有同年之錄會試殿選天下合會有同年之錄三者義也義存則道立道立則德備所以為大賢之輔佐神器之條理代代法程歷歷雅訓清而不淆光而不昧況復今之參禪者同一師範則同一乳哺之孩同一結制則同一入聖之胎又何啻同年錄哉且彼同年之義氣不唯交處于一生而殷厚流傳于數世較之同師同參同制同學同了生死又當何如恐一言不合而別之一事不和而離之是則出世之大義反不若入世之情長也然又有一說焉主忠信毋友不如<span class='corr'>己</span>此則酌其取捨之法三人行必有我師此則審其從改之理我之大賢與於人何所不容此則徇其寬義之量處友之道必兼是三者而行之間或有援宥援拯之來自暴自棄之去予只作芻狗視之夫復何忌若如演祖見衲子有節義而可立者室中峻拒不假辭色察其偏邪諂佞所為猥屑不可教者愈加愛重此又另具一隻眼。</p>
</div>
<div class='div-other'><a id='mulu457' />
<p class='h2'>講寶訓說</p><p>儒云弟子入則孝出則弟謹而信汎愛眾而親仁行有餘力則以學文可見吾人日用四威儀中純是學問根本即成文亦在有餘中得力也今之叢林既有學人若以有學為學則類愚法小乘矣若以無學為學則類斷滅頑空矣要知日用威儀原是自然學問須是著著勿使放過始得以此會其古人心法則知古人所說都是我家語耳宣聖有言誦詩讀書與古人居讀書誦詩與古人期故有亦不捨無亦不拘是以聚雲于未結制之月每遇四節日常誨寶訓一兩則俾學人知從上尊宿為人為<span class='corr'>己</span>之德也近因臨邛劉長倩居士問道錄亦以是說勸玄墓云接人之法勿論僧俗先要熟讀一本寶訓然後參學未晚此救末法緊要之書也願常舉揚以激後學此語正符山野方便之懷惟冀諸方慎勿謂余牽藤引蔓乃可雖然如是怎奈老僧無舌何。</p>
</div>
<div class='div-other'><a id='mulu458' />
<p class='h2'>閱藏說</p><p>或謂禪宗不立文字今日閱藏何以事此糟粕耶吹萬曰若是不可以語道也昔達磨大師以楞伽四卷為傳佛心印二祖受之每常教席以開學人使學人性相不昧心色交融時稱禪教並行宗說俱唱者也況復馬鳴有起信之論龍樹有智度之談此二老者西竺禪宗之大老也孰謂渠事糟粕之說乎且禪是佛祖所傳之心教是佛祖所說之法皆不離一心上體用以示將來豈得<span class='corr'>已</span>也故百丈清規有知藏之職謂以佛之所說所行為教律而僧有不遵佛之言行乎又謂祖師之意欲吾徒遍探諸部與外之百氏期以折衝外侮應變無窮所謂不即不離者是已汾陽無業禪師參悟之後猶閱大藏八年方始垂手大慧祖師見圓悟老人之後猶閱華嚴纔得打失布袋今爾以世尊血脈挑開同類鼻孔則與閒讀出師表者又當何若切勿聽邊見之徒累人累<span class='corr'>己</span>也倘能十藏經中拾得眉睫之寶便可道得禪教不干一句且道如何是禪教不干一句雪壓冰魂香滿地睜眼莫作嶺梅看。</p>
</div>
<div class='div-other'><a id='mulu459' />
<p class='h2'>叢林說</p><p>違宗者喪忘本者失亂舊章者敗此易知易見之理何忽之多也且以叢林之事論之叢林規範刱自先佛如云支提蘭若鹿苑雞園祇林特山皆是而曰禪堂者又自震旦馬祖百丈始也夫所謂祖與禪者何義一佛出世必有一依報世界一世界中獨以本佛彰名後之得法者皆稱為祖無乃謂祖述之義也禪者佛祖相傳之心也是心念念不住泛若湧泉之波熠熠紛飛動如仰荷之露倘不安禪靜慮總須茫然故禪堂專為修行結制之設此不違宗不忘本之元龜也夫所謂規範者又何義叢林之初先定方丈次而寢堂法堂次而正殿僧寮蓋僧寮即禪室也諸方衲子雲集之處正殿即朔望兩弦朝賀之處也法堂即和尚登座說法之處也寢堂即諸執事朝暮請益之處也方丈則和尚獨居焉至于執事列十局頭都監監院座元維那典座副寺飯頭知客直歲化主之十者要皆銅頭鐵額追楊岐溈山之遺風忠心實腸履睦州京賓之故轍此不亂舊章之典刑也國初已來猶有存者迄至以四家評唱變易宗風則法堂沒矣近代幸有壽昌博山並今之金粟聖恩雖未親詣其跡觀其語錄亦皆不背宗本山野切嘗歎之天下一人之治也世界一家之器也即釋氏之教佛祖共說之一法也釋氏之禪佛祖相傳之一心也何行持之不一向背之有二然則天有至精地有至粹者有<span class='corr'>已</span>夫天有至幽地有至戾者有<span class='corr'>已</span>夫曰斯言信之矣觀爾川源以及吳越只一帶耳其地無不同其境也其水無不同其周也其梵宮無不同其廣且眾也彼則宗其宗而本其本不亂舊章此則違其宗而失其本錯亂舊章果幽戾之氣局定與抑亦困而不學甘下與今之欲循舊章以立宗返本者不必求之天時也不必求之地利也獨求之和而<span class='corr'>已</span>和者何也內則同其心也外則同其事也用則同其利也守則同其道也吾聞諸經籍曰僧有五德僧有六和今曰不德不和是則為禿居士矣何僧之有儒云禮之用和為貴先王之道斯為美是合一致也宗本舊章一和以蔽之焉用贅。</p>
</div>
<div class='div-other'><a id='mulu460' />
<p class='h2'>堂說</p><p>古人執事都要皮下有血漢子方許承當至于初機學人安入僧堂俱聽悅眾引領座元陶鑄今此叢林既有大眾當效古規不可尋常怠忽務須努力精進十二時中一切智門行門功用門各隨炷香一頓放參止靜出入分明只待枯木聲響髑髏睛動那時任爾七華八裂去也。</p>
</div>
<div class='div-other'><a id='mulu461' />
<p class='h2'>論眾說</p><p>百丈開義田地藏種田博飯溈仰高低平得恰好皆以農務為佛事也茲者豆枯水滿秧有節卻是忙底時候大眾除夜分辦道晝則隨喜普請始不負古人勤苦之意。</p>
</div>
<div class='div-other'><a id='mulu462' />
<p class='h2'>久病不愈說</p><p>魚頭棒上三日痛華座身中四折腰看來定業分明在二十年來媿冤袍此瞿曇老子戒賢論師有是身不必脫是苦也我今何人哉身與心與古同也內與外與古類也一病十二旬強脫之是不同矣苟免之是不類矣知其不可奈何而安之若命是余修俟之道也然又安知余之擊魚折腰之有類哉然又安知余之冕袍害生之有同哉是眾與我皆不得而測也請咸勿疑。</p>
</div>
<div class='div-other'><a id='mulu463' />
<p class='h2'>示學人心病說</p><p>參禪人若有我執不除譬如腹藏暗疾忽遇發時為害不淺教乘謂見惑八十八使思惑八十一品及作止任滅證悟了覺皆不離我相此特界內界外細中之細之執也且勿言之姑以日用二六時中麤相略為顯示如清晨報鐘一鳴大眾下單執事此古規也或乃念云正好睡著又被催迫甚麼此我欲睡眠也起身穿衣遇寒即念單布凍我何可得綿遇熱即念綿衣累我何可得葛此我愛溫煖清涼也板響洗面又念同眾則濁各洗則淨此我愛潔淨也煎水未至則論茶頭不矩此我愛厚<span class='corr'>己</span>責人也上殿禮佛或念當前不前而在後逼我當後不後而在前障我幼小不宜左右而左右擾我此我愛檢點也佛聲或有高低不齊則耳根返為不淨此我愛分別也入僧堂粥又念是粥乾耶是粥稀也是鹹菜耶是淡菜耶此我愛調和也經行後二板茶湯又念是茶陳也是茶新也淡乎釅乎此我愛養情也止靜上連床眼入黑水按葫蘆耳向簾外作應捕鼻孔遭觸忤舌嚙牛齝病意在四大打野梩身根放死不得死放活不得活此是見有坐禪不能人法無我矣開靜後或小食或中飯念頭又在三德六味上鑽研此又成貪戀美食之我矣遇普請出坡消遣興也又念正好自在卻又造作此我不隨順遊戲也善知識或行或坐當宜請益又念欲問語恐不中和尚意欲答語恐不超眾人見不超不中未免耳紅面熱此病陷于困井不能萃而升之也從上諸病皆是老僧一一害過底都原只為有身只為有我論語云毋意毋必毋固毋我老子云吾有大患為吾有身苟如無身吾有何患莊子云吾喪我瞿曇云無我相無人相眾生相壽者相此古人治我之法也我病已害矣然則知子莫如父爾輩有麼有麼若有請以古人數句曉語醒之此又是老僧嘗過之藥耳雞鳴當早起披衣徐下床兩手捧香花供養佛法僧此可消貪睡之我矣窮釋子口稱貧實是身貧道不貧窮則尋常披縷褐道則身藏無價珍此可消貪衣之我矣四大無主復如水遇曲逢直無彼此淨穢兩處不生心壅決何曾有二義此可消執淨之我矣師誦此經經一字字字爛嚼醍醐味醍醐之味珍且美不在唇不在齒只在勞生方寸裡此可當清晨一甌蜜湯矣能禮所禮性空寂感應道交難思議我此道場如帝珠諸佛菩薩影現中入此可無檢點之我矣同行同坐又同臥水石江山穿透過無面無唇無舌頭巴歌雪曲隨他和此可消入眾分別之我矣學道不通理復身還信施長者八十一此樹不生耳悟此則消我愛調和矣清風習習徒爾言趙州言下太無端一口和甌百咂碎方知此話不周全體此可無養情之病矣飲食于人日用長精粗隨分塞飢瘡嚼下三寸成何事不用將心細較量此可消舌根之愛矣處處逢歸路頭頭是故鄉本來現成事何必待思量此得普請遊戲之妙矣當知眾生心內佛為佛心中眾生說法佛心中眾生聽眾生心內佛說法又當知眾生心內佛無法說佛心中眾生無法聽悟此可得問答無礙矣復有三個神效方兒不妨以禦不虞外息諸緣內心無喘心如牆壁可以入道此單治坐禪方子也任性逍遙隨緣放曠但盡凡心莫存聖解此單治十二時中執礙也懸崖撒手自肯承當絕後再甦欺君不得此單治大事不明也若能透過此葛藤自然頭頭上顯物物上露入水不溺入火不焚奚獨消其前病即見思諸使共我無生矣絕學無為閒道人豈虛稱也哉。</p>
</div>
<div class='div-other'><a id='mulu464' />
<p class='h2'>念佛即參禪說</p><p>古人謂課誦乃智淺之學余謂課誦實最上之學何也課誦者朝暮日課也猶之日用飲食不可乏也如參禪以提話頭為則或參父母未生前或參萬法歸一或參念佛底是誰是必十二時中勤參不歇方纔契悟課中之早參云妙湛總持不動尊首楞嚴王世希有此非話頭耶將此深心奉塵剎是則名為報佛恩此非話頭耶稽首華嚴真性海種種光明遍照尊此非話頭耶逮至晚參之課中云臨終西方境分明在目前何以分明在目前耶見佛了生死如佛度一切是見何佛而了生死耶八萬四千相好光明以何為佛之相好光明耶此政禪宗點眼之句也且始以金剛上師為先皈依而後皈依佛法僧是何義耶發願不求人天聲聞緣覺不求信住行向權小之菩薩單求最上一乘得諸佛同體之大悲余故曰非智淺之學乃最上之學也又看普賢神通以一身遍禮塵剎諸佛而塵剎世界之普賢不少會塵剎諸佛于普賢一身而普賢一身之諸佛不多此是甚麼境界古人只為此事難明故拈教中極則之語令人朝暮向三寶前參究耳彼所謂智淺者學才高者不學何其太過歟是皆昧其日用自覺之現量也趙州以粥飯二時為雜用心但不知不雜用心處所作何事。</p>
</div>
<div class='div-other'><a id='mulu465' />
<p class='h2'>楞嚴首戒說</p><p>毒天下者莫如色毀律儀者莫如婬試觀南巢之放妹喜何追珍衫之焚妲<span class='corr'>己</span>安在猶可哂者舉火娛褒姒則檿弧箕服之謠豈徒然而歌之耶又觀晉之驪姬磣戮君臣昆弟于五世越之西施懸笑諂媚奸邪于隻眼況復漢高仁豪幾落人雉之手而彼拔山舉鼎者疇不有柰若何之情也乎美哉狄仁傑之服曌易周也陳玄禮之逼貴興唐也抑亦屏其邪侈雖具正因也者求之高岡之吟既鳴之詩千萬世之下胡為而得焉此特為世諦重誨耳若夫真諦之中如楞嚴之登伽女寶蓮香比丘尼此又可為諸有學者戒且白膝之脛一覓而信衣之失傳無辭安望煮沙石以成飯而強圖其禪定之妙也與今之律儀既毀欲得維摩再來與之赫日銷霜雪者難矣故曰毒天下者莫如色毀律儀者莫如婬也若曰怒痴皆是梵行此又是殺佛殺祖說話余不得而知。</p>
</div>
<div class='div-other'><a id='mulu466' />
<p class='h2'>循本說</p><p>自耕稼陶漁而有舜是帝者之不必貴于貴也矧古王師佐弼之卑有磻溪漁父焉莘田耕夫焉板築傭漢焉暨之擊牛角弄刀筆彼彼皆寵望螭頭雄于三旌之位者若必入絳紗討文句形身而閉園聽雞語則不勉列鶴麗譙徒驥錙壇而域中奚有此四大哉孔子曰為政以德譬如北辰居其所而眾星拱之孟子曰堯舜之道不以仁政不能平治天下由是觀之欲為毘紐者不必託椒房而出右脅然後為毘紐也即屠兒甲女亦可得自覺聖智相蓋德有所自來仁有所自出矣故余所謂帝者不必貴于貴也王師佐弼不必絳紗閉園聽雞也老子云數輿無輿不欲琭琭如玉落落如石噫余豈肯以鳧鶴較短長鯤鯢論小大而自惑其缶鍾之惑也夫。</p>
</div>
<div class='div-other'><a id='mulu467' />
<p class='h2'>示解初說</p><p>解初禪人自峨眉來過臨江入吾聚雲道場而任鴻漸之調其質常朴素若與買毛褥求紡絲者大不相肖焉一日告余曰祖佛語言吾不能剖皮肉而探骨髓且宮牆數仞縱目寥寥何日為我歸也與其默痴林下不若禮名山勝水以廓吾目受量器緇衣以束吾身不亦可乎余繹其說而曉之曰若之曰純是山水名勝具焉若之心純是衣缽身自束焉但能狂心一歇歇則菩提而大事因緣何嘗離汝舉足動步也歟哉亦何嘗落于祖佛語言也歟哉只汝這個不自承當耳儒有云駟不及舌不免隨順為之更聽一偈子規啼處落花愁旅客途忙恨不休莫待山窮水盡後翻然破鏡識狂頭。</p>
</div>
<div class='div-other'><a id='mulu468' />
<p class='h2'>勸入無諍三昧說</p><p>妄智躁言鷽鳩與鳴蜩可恥為盈衒色埳蛙共河伯當嘲且執熱以無澆猶及溺而甘載莫識蓬蓬之勝大眼睫孳喧豈知默默之玄精邯鄲效走鏡裡徒紛需役舌邊罔緒于謳朝菌匪長南面之王孰美渴麋奚止中央之帝誰堪休持壘結羨遊心只須頑鄙貴食母。</p>
</div>
<div class='div-other'><a id='mulu469' />
<p class='h2'>安足說</p><p>許由曰庖人雖不治庖尸祝不越樽俎而代之矣審此一代字則見堯之所治者許之所隱者也許之所攝者堯之所用者也故曰禹稷顏回同道稽彼思大禪師宴息林下而寶誌公垂手市廛一日命侍者問思曰和尚何不度眾生枯坐此山何益思大曰三世諸佛是我一口吞盡有甚眾生可度這一轉語不唯杜絕誌公舌根亦可坐斷天下人只令世出世法坦坦如也所以欲立欲達之詞正吾門自性度自性學也諸仁者但歇緣心萬法俱備天上天下都南都北也不過恁麼個。</p>
</div>
<div class='div-other'><a id='mulu470' />
<p class='h2'>示眾說</p><p>數年行腳只為訪個擔土底做得舉業求科第底執得御耳擔土人做得舉業是好眼求科第底執得御是好手如今擔土者只知擔土求科第者只知求科第縱不能開眼垂手還筭得一半況復以擔土事狎科第者以科第名壓擔土者全與和尚不相干涉姑待三門裡老皮袋做模打樣竟也不免挂塵抽竿東京西京天上天下與人扶正鼻孔作一場扯淡去。</p>
</div>
<div class='div-other'><a id='mulu471' />
<p class='h2'>為鬼因緣說</p><p>若人欲了知三世一切佛因觀法界性一切惟心造賦相各由心隱顯無欺詐原無造化功群生自造化諸佛子等夫鬼者識也散陰合陽返陽入空名佛名仙散陽合陰返陰入沉為鬼為地獄陽者鬼也陰者魄也只因眾生謗破律儀犯菩薩戒毀佛涅槃便起十習之業轉墮無間獄中魄者七情也情屬水故沉復以業火燒乾情水則地獄因窮果盡宜當生上而為鬼趣所以貪習為因者則附金玉之物成吝為精而為怪鬼婬習為因者則精髓乾枯發燥而為旱魃之鬼詐習為因者則瞞人瞞<span class='corr'>己</span>而為魅鬼怨習為因者則懷恨于心而為蠱毒鬼瞋習為因者則惡念不止久即神衰而為衰敗瘧癘之鬼慢習為因者則虛驕恃氣空腹高心而為餓鬼誑習為因者則潛心陰昧而為魘鬼見習為因者則精明不絕而為恍惚杳冥之魍魎鬼枉習為因者則高妄之心不絕而為天神役使之鬼訟習為因者則結黨羽以相執互相造事穿鑿是非而為傳訟鬼蓋此十種鬼形不離十習十習之因由于識性所謂一切惟心造也汝等勿謂自足鬼身畫地自限不求出劫之因然菩提圓性天堂不有地獄本空皆由妄想造業從因至果于惡業中漸次相續不斷倘能皈依我釋迦如來正法眼藏即今喧說者是一念徹悟此即發真歸源十方消殞復何鬼趣之有哉諸仁者要知一念還真處只在啾啾號叫中。</p>
</div>
<div class='div-other'><a id='mulu472' />
<p class='h2'>遼豕說</p><p>熱纊苦茶世所謂襖與芹也敬在野人設非智者止而嘗之則不罹于烙鹽必落于碟流矣是故智者識也識其所以而以也遼稀之所出白顙者花之謂也遼人寶之且而上之繼而適楚群有之是則德儒之雀雖貴鮮不投乎[歹*虀]場田夫之雉雖榮但不親乎御目豕也者然則適楚而知之也我果齊人哉管仲何智晏子何清子皮何塞叔牙何爭米賊孰重谷賊何輕尸雞孰怨醯雞孰親東家之丘猶不足西家之齒左袒之榻何以歡右袒之衾豕乎豕乎吾何以喻之乎。</p>
</div>
<div class='div-other'><a id='mulu473' />
<p class='h2'>從實說</p><p>靜齋劉學士著三教平心論不以生滅之心論不以人我之心論不以是非之心論唯平其心地而論之也吾宗若得此學士再來亦平其心地而定當之則左袒于馬祖者不私意于馬祖右袒于青原者亦不私意于青原矣余嘗見先輩後學中有在馬祖之下為敵侮者樹旗鎗而衛于馬祖有在青原之下為敵侮者亦樹旗鎗而衛于青原噫可哂也大慧禪師云原初直有一個達磨何處更有許多門庭若執而行之是猶八萬四千戶虫在達磨皮袋裡各分疆界互相矛盾乃云肝不如脾腎不如心彼痛異我痛彼思異我思其在達磨分上孰為彼孰為我又孰為所分疆界哉此蓋以一脈傳來之說也若欲分宗列派不可緣其枝葉務要探其根蒂西天般若多羅祖師讖云震旦雖廓無別路要假兒孫足下行金雞解啣一粒粟供養十方羅漢僧此記震旦有馬祖也六祖謂懷讓曰西天祖師記爾有馬駒踏殺天下應在汝躬此見天下禪宗之跡皆由馬駒之腳而踏之也若曰百丈下有溈山臨濟天王下有雲門法眼石頭下有曹山洞山其傳法如此其門庭如彼某因某而悟誰因誰而證余亦落為達磨之戶虫矣具眼者自看始得。</p>
</div>
<div class='div-other'><a id='mulu474' />
<p class='h2'>策進說</p><p>施主錢糧原為精進三無漏學者設至于看外學廣見聞乃餘力也還要參究自<span class='corr'>己</span>大事透徹祖師宗旨始可報佛恩檀越恩今後如以文墨公然為事以妨正悟者罰。</p>
</div></div>
<p class='juan'>吹萬禪師語錄卷之十八終</p>
</div><!-- end of div[@id='body'] -->
</body></html>