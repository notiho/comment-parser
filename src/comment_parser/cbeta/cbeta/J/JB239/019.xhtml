<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu475' />
<p class='juan'>吹萬禪師語錄卷十九</p><p class="byline">嗣法孫燈來等編</p>
<div class='div-other'><a id='mulu476' />
<p class='h1'>緣起</p>
<div class='div-other'><a id='mulu477' />
<p class='h2'>治平寺燈田緣起</p><p>冰輪有光而畫不足火鏡有燄而夜不足唯玉蟲金粟者所以繼黑月之不足也故卓吾氏有所取焉若夫華嚴偈曰十方所有世間燈最初成就菩提者之句是又不可同日語矣何以故嘗觀五燈會元首受乾竺之眼藏法燈紹夫飲光次輪華夏之心宗信衣傳于慧可正莊子所謂指窮于為薪火傳也而不以盡也世間燈者亦復如是逮後像季規宏則摩尼與與涅槃依依者若麟角矣在眼藏而莫知所以藏居心宗而莫知所以宗猶之窮兒背父醉客迷珠倘不以法相為相油燈為燈則皈依無進步亦猶正牆面而立之也者故梵剎有相金相有光雖繼冰輪火鏡之不足然亦假玉蟲金粟以曜其光耳茲正一僧之所舉蓋亦續治平夜光之所舉也世間燈出世燈在諸檀越法無相施始得。</p>
</div>
<div class='div-other'><a id='mulu478' />
<p class='h2'>施茶常住緣起</p><p>夏之月炎氣撲人吾曹幸得一念相應草治之故寥寥自冷淡耳時方掬泉飲而曲肱于樹下俄維摩羅執冊啟余曰漠田之郊有橋名木蓮者厥旁茅室一僧廛居焉其橋之左之右乃四方郡邑接連通衢之地所以樵人陟跋到此懷猶燄鹿客子登臨來茲空想談梅是皆欠其非衣主人而為設濟世之津梁也我欲造端以導之者勿使一人執而偏于獨覺惟憶多人結而普染遍知售以常住永設盧仝之館俾來者往者得親其趙州之法味彼怡怡然脫洛乎道路吾之幸也請師代引之余曰檀波羅蜜不患寡而患不實倘如居士之志願竟成福業福德自有所歸審其前說則已引之矣又焉用我饒舌為。</p>
</div>
<div class='div-other'><a id='mulu479' />
<p class='h2'>說法華經緣起</p><p>余觀釋氏之經法有三乘喻以三車惟最上一乘久久神栖恍若乘莽眇之鳥而出乎六極之外非纍瓦結繩竄句遊心于堅白異同之間者此法華經是<span class='corr'>已</span>故瞿曇以火宅喻肢體藥草較品物蚰蜒比情愛長者譬天心總令人人于這裡掉臂潛形使金石絲竹勿聒耳青黃黼黻勿障睛蘭芷膏火之不煎也為善男子輩不可一日不讀是經而聆是法為僧伽耶輩又不可一日不入此室而趺此座也所以報恩禪剎近有肇鹿苑招提者三兩眾欲舉是道場而勸諸族姓俾得聆之者若以忠信為甲冑禮義為竿櫓而暴氣自化耳倘不以勞病為怒相馬為喜者亦善。</p>
</div>
<div class='div-other'><a id='mulu480' />
<p class='h2'>重修五顯祠緣起</p><p>或謂斯神者應化之跡也有矣夫余曰有但不可間間然謂之神也而其神有所以也何也嘗聞荊公云三代以前聖賢多生吾儒中三代以後聖賢多生吾佛中據斯神之應化也始稱妙吉祥似列于曇無竭之流繼而序轉輪又曰靈耀太子歸于蒼蒼之極入南天為橫天火犀返吾釋則普諸伽藍若然者之儒之佛之人之天是德符于三元三醜矣荊公之言詎屬誣歟是神也其宜崇廟貌而妥厥靈也當亟亟矣第向昔曾構數椽于西城之隈乃來忌于燧人氏竟灰燼之三今僧復欲募而鼎刱之異日落成則神妥靈而虔可告其所以庇國安民而惠澤臨江并沛福利屏岫爭峻矣諸檀越勿謂募僧為多事概啟朱提捐白粲共成斯美則七文報德更如影響是為贅。</p>
</div>
<div class='div-other'><a id='mulu481' />
<p class='h2'>造佛座華嚴經萬壽牌緣起</p><p>古人建剎豎草出像移瓶轉琅函則遶繩床而晏息若斯志者放意于千嵒萬壑之間日飽金粟以遂餘生彼何惓惓乎此固不可與買毛褥求紡絲者同日而語也然今薄伽既徂招提尚盛七軸蓮經白雲生于虛空一聲漁父皓月現于空潭倘不以百尺為竿孰能窺雙鶴清煙于兩林之下哉如斯海上人之舉者刱立<span class='corr'>已</span>不勞豎草矣且依依法王靈靈貝葉及望朔祝金輪之式縱有移瓶遶繩床者來亦猶張咸池之樂于洞庭之野夫何以快聞是必從權而導庶幾褊袒周匝則有黃面之獅座也頻伽共唱則有善財遍禮之華嚴也稱讚龍飛則有初地應化之萬壽牌也于此三者果其願則千嵒萬壑之風可即色而空也惟諸檀越概作無相施之助乃可。</p>
</div>
<div class='div-other'><a id='mulu482' />
<p class='h2'>淨土菴造彌陀法身緣起</p><p>或人謂垂手大師結座西乾而挕受諸族姓者茲則鑄像索訶詎不相錯迦老折伏之門耶余曰不然子未探夫斯妙者也余謂東西之跡有異而東西之理無殊吾以一心觀釋迦則折伏之門斯在也以一心觀彌陀豈攝受之門不我斯在乎有能遊于無何有之鄉以處壙埌之野者則無佛不心無心不佛倘不其然必造像結社規規乎闃靜之道場而夫出頭之舉想此高山淨土菴亦復如是第鼎無種子安能以水火煮空鐺哉此亦必振鐸四方俾俗有淨信善男子等共捐朱提白粲以成功德當來報應何啻以一笠七文惟願與垂手大師瞻瞻于左右為是。</p>
</div>
<div class='div-other'><a id='mulu483' />
<p class='h2'>石坎廟重修關聖殿緣起</p><p>余聞闍黎氏之栖遲也孰肯背摩尼而逐外物也歟哉孰肯昧清眼而執圓影也歟哉今之淨啟僧者謂法願王行其履不析骨然臂也謂法懶公儀其處不煨芋拭涕也胡以鷲嶺之徒而莊嚴漢侯之廟貌不亦適燕南行乎彼則曰非也師獨不見夫三十二應之妙耶關聖之蘊德非淺矣某欲徹稱之是猶道堯舜于戴晉人之前吷而無益然斯聖之在天為使者地為外壇釋為菩薩一月三舟則何異于大士也石坎之所崇者若豚子之愛其母者非愛其形也愛使其形者也某不以懶惰而廢平等慈正不背摩尼而昭昭清眼矣師何慳于引余曰若既不廢平等慈而概然振鐸于四方想能識斯聖者自有不作住相施者在又焉用我饒舌贅。</p>
</div>
<div class='div-other'><a id='mulu484' />
<p class='h2'>興龍寺華嚴會緣起</p><p>海人謂一葉之舟能泛滄溟之波于紫石聞者曰是余則謂一葉之舟能載滄溟之波而泛之靈荒聞者曰否山人謂鷦鷯小鳥能鼓兩翼而之蒼蒼之極聞者曰是余則謂鷦鷯小鳥能含蒼蒼之極而入營虰之腹聞者曰否蓋華嚴之體相若海之與空而被華嚴之所轉者若舟之與鷦鷯也倘平常踐履處翻得筋斗換得眼睛扭得落鼻孔咬得著舌頭何啻鷦鷯納蒼蒼舟載滄溟即五十三員知識百萬億千樓閣亦吾人方寸中些須耳如或未然且聽天真禪人導諸檀越演誦一過何如。</p>
</div>
<div class='div-other'><a id='mulu485' />
<p class='h2'>弔巖山接引殿緣起</p><p>仲尼謂西方有大聖人然則既聖矣又何稱大哉如庖羲氏祖三皇而觀五帝演河國以判太極繼而堯而舜而文武周公約其一域中四大而為不拔不脫不輟者詰之天地之外乃曰聖人存而弗論其大特跡之云爾至若瞿曇氏覺侵藤之二鼠難瘦卻觚稜而輕象魏揆失阱之四蛇莫化謝培祚而遠黼扆是轉輪王之不為而落落乎雪嶺也彼且易大千為耨池之蓮徙之東遷之西而與人與獸與山林渺莫探其搖蕩之根本者如之何其大也耶此仲尼所以稱之者宜矣余往歲以抖擻行腳而之墊邑鳳凰山有弔嵒老僧碧天謂余曰是山之靈固得一矣師善為我引否余曰引必有由然矣碧天曰峻極之巔居普賢覺有情也第闍黎之依依者如女畫吾想索訶可欄楯旅泊可重行而大聖人獨不藉相好臨斯山以垂手乎倘不怯冥搜概為之說果成厥美則伽陀有建白丁和風穴同能布薩乃成南泉與藥山並智機用重逢實拙朽之幸也余繹其言即為之傳灼然法于為之賦返忠南啟余祗園主人侍御田公為之緣起碧天為無鄰年來憚而不行余專務其所義語之曰若寧作曇彥之待時不可望非衣功德主于三世也激之以振鐸為任或者王旦捨宅一飯之瑤臺奚止蘇軾捐簪七文之幔閣焉需此則欄楯斯燄重行斯續大聖人亦斯耀眉間矣餘慶何足以盡諸。</p>
</div>
<div class='div-other'><a id='mulu486' />
<p class='h2'>建菊隱菴緣起</p><p>夫碧虛湫盤皆自大冶中陶然而百昌眾甫孰豈外是哉第以凡陶聖人陶天此又不可同日而語也山野于這裡稍稍踏著美納涼于桑下焉故藉方袍之梵相以顯翠竹之法身假員頂之儀規而用黃花之般若一瓢一杖洒脫風塵久矣但狂心歇處不可無熊岫牛峰詎獨薄伽陶飲光尼父陶亞聖而近代杳絕其斷臂旁出之流者耶所以適忠郡之南有峭壁高巉上則茂林虎穴中則平基三級而下則洞口號濤之清流橫遶而出若建支提集抖擻菊隱乎間此其處也且禪人居士兩諦同緣于左右必欲山野為菊社長逮非衣功德主人又在振鐸中求之也倘斯舉就緒則烏曇重輝白毫復展七軸談于石上邊戍咸玉馬之調三聲扣于弦中大地普金泥之質而況錢生錦幙笠產彤墀者哉夫如是則凡乃聖人乃天自聖自陶自天自鑄也惟諸檀越喜作無相施共成無漏法俾執事導引者得以是為勸。</p>
</div>
<div class='div-other'><a id='mulu487' />
<p class='h2'>建十方堂飯僧請藏緣起</p><p>一塢白雲三間茅屋固是僧伽耶之棲遲矣設直以草木一易為歲時而弗展兩片皮播揚佛法懶拈赤幟竿單提宗鏡則不被黃檗斷其雙足者或寡爾第敷寶華王座而拘拘以列石為任者非也入廛垂手而不以檀度為先者亦非也夫何以知其檀度為先耶過去菩薩有內施外施無盡施皆效三輪體空而不執相故得波羅蜜然導之者必法平等慈否則類大迦葉與須菩提而有不均之謗矣是知敷座垂手僧伽耶事也雖事也而實非事為事也內施外施宰官居士善男子善女人事也實事事也而非虛妄事也山野自香山普陀還蜀挂錫南賓維摩室乃遇無無大居士田侍御賢喬梓洎通郡縉紳士庶刱建聚雲叢林相留貯錫焉復興黃侯正受故事勸註楞嚴夢釋圓覺點眼石室禪議一貫別傳原易說傳燈居士拈頌數書成而往來就學者益多其叢林也既欠二時之粥飯尚無六攝之繩床縱棲霞坐月松花難飽于法喜衣荷煮雪樹蔭罔庇于帡幪似不可不振鐸四方莊嚴三寶而為諸檀越作無量福田也嘗憶經云若人募導至萬人即是現在阿羅訶山野詎敢覬覦先德陳跡秖作一浪子憐客貪杯識醉<span class='corr'>已</span>耳倘諸檀越概發無相施則七文有驗彤墀映黼扆之座一飯曾遷青衣閃玉霄之臺況復雲水延集即晏坐有茅屋也貝葉盛函即樓閣有法藏也禪悅盈餐即聚落有香積也波羅蜜當斯<span class='corr'>已</span>坦蕩矣願以一邑不足募之一郡一郡不足募之一都總不越平等乞三輪空也故標題曰萬福因緣。</p>
</div>
<div class='div-other'><a id='mulu488' />
<p class='h2'>弔嵒山飯僧緣起</p><p>息如也居若靜滅如也處若陰斯則跡與影而俱渾矣庸詎鑿機發銳而花其四心也與哉庸詎鼓善唱美而瀆其名實也與哉吹萬野人曰是不然于陵仲子瞎眸而取李可不謂息跡滅影耶孟軻氏猶以丘蚓而加諸辭蓋不可作賢聖階梯也我教有闡提薩埵者即先覺覺後之流也四住獨偷者即欲潔其身之類也怛闥老子常部分以為勸故經云彼一闡提非一闡提世間解脫誰轉今某禪人迤邐吳越訊參德宿豎醯羅之目于腔子寂寂厥真執檀度之幢于乘門濟濟厥士且不違行相三昧以飯僧津筏為諸檀越設是非獨倫潔身之謂也然諸檀越亟宜擲貫傾囊共法第一波羅蜜亦可謂施受得人播種得地矣闡提薩埵當以是自取。</p>
</div>
<div class='div-other'><a id='mulu489' />
<p class='h2'>巴臺接引殿緣起</p><p>雲裡半間茅屋松下一井清泉寧不為抖擻栖栖耶第緇衣者流必具六波羅蜜行而六波羅蜜中又以檀度開先焉故經云菩薩有內施外施無盡施倘不有受施輩復何稱三輪體空哉南賓郡西有巴臺古剎剎右廊有接引如來像即宣聖答太宰嚭之西方聖人也彼佛鵝皇手墜孤光遍法界樓臺獅子音輪花雨浸有情階砌是以乾竺震旦無不與與醍醐依依甘露正巴臺刱住之初心若是耳令也廊頹像褻莫之獲修幸值德星懸座蘭若逢三十二身恩澤流空支提醒千七百則蓋亦佛事中興重整衰替之時也鄉以雲裡松下為止者今可作普化振鐸矣鄉以廊頹像褻為憂者今可望子明捨宅矣惟冀檀越宰官居士肯法無住施胥成厥美則緇衣之行有進宣聖之讚重光而接引之範益新矣壁題金馬夢送朱衣錫福何足以盡諸尚有究竟到彼岸為彼佛之願云。</p>
</div>
<div class='div-other'><a id='mulu490' />
<p class='h2'>行腳緣起</p><p>怛闥阿竭以檀波羅蜜為世間作賓天之緣厥郵自飯僧始然飯僧也者又非不擇例也是中亦有義焉故經云飯常人自不如飯持五戒者一人飯持五戒千人不如飯一須陀洹乃至飯百千三世諸佛不如飯一無心道人所以謂之無心道人者一笑傳心波濬少林之髓三敲續燄火遺窮指之薪斯蓋以叔世無古錐特推之為鼎內鹽梅也況茲禪人某足發蠶叢欲航諸海上篤志慈門自甘為抱珠乞兒藏珍衲子亦詎敢以道人自期耶無乃遊冥之鴻鵠已耳奈之何當斯際也曾參之商頌易歌而阮籍之途哭難泯碧眼之蘆葦雖摘而宗愨之長風莫將總欲炊麋尟豆粟買舟無杖頭之錢也似不可不振鐸于大檀越宰官長者倘肯助朱提白粲或以聚糧或令裹腹俾航海之願重新而無心之德倍進檀波羅蜜不即斯人而疇與之有。</p>
</div>
<div class='div-other'><a id='mulu491' />
<p class='h2'>刻錄緣起</p><p>是道果無言乎言而莫知所以言也厥言既出則有寓有重有卮有緒要其宰無越乎環中之樞機耳山野自律祝染而席珍蚤謝聿徜徉于芻粟松巖久矣詎謂無言無言則滑疑之光不耀詎謂有言有言則天鈞之兆奚至故不有而有不無而無是而寓重卮緒之辭若風之翏翏葉之刁刁而吹矣有應法勤策者曰柱下伯陽居景室而撰玉牒浮提氏之國君獻二神人焉瀉以壺汁瀝以心血而錄諸書始得火傳不息今聚雲以斷臂單傳之髓不作自了見刻傚馬鳴之中論析破覺巢紲步一宿之證歌掀翻靈府曷翅攝生盡性即家國天下亦弗外乎是也吾曹忝入函丈獨無瀉壺瀝血之想耶但只孳孳于振鐸間以布棗梨之永庶幾乎薪之不窮于指也吹萬野人曰善。</p>
</div>
<div class='div-other'><a id='mulu492' />
<p class='h2'>重修寶聖寺緣起</p><p>泌水衡門芰衣松茹此刻意高尚而以草木一易為歲時也者設遇執爨洗器刱豎範容之子殆將面牆立之而已矣故我怛闥阿竭提人有秩鞭策有浸若廢執洗刱範之用而存泌衡芰松之寂則水淺而杯膠不能飛之以無翼也若廢泌衡芰松之寂而存執洗刱範之用則國倫未得而匍匐失其舊步也若兩者俱存而廢天真之佛是猶認指為月詎獨忘月亦忘其指矣余受陳村請敷禪那座過南城寶聖會諸禪人晏席間有執事者喟然而啟曰天下福地七十二區而西川有七焉今之馳騁四方乃以愁中函谷夢裡磻溪恒齒頰而不忘者得非抱鏡狂走之流耶孰肯傚獦獠葉落而更星海輝潤于枌榆之鷲嶺哉且此剎阜高宇低大觀之瞻匪峻人和地潔軒昂之貌易巍況復推轂每臨錫馬踵過顧雖我檀越主人鼎軸于當代然亦柱礎于瞿曇之時也余據厥攸論遂繹其辭以勸諸宰官紳士長者居士希規無相施概捐朱提白粲庶幾祇桓廣麗壁燄雙獲于禧田薄梵宏彰朱紱接寵千王甸斯則乘門之緒也漸志也舒等而極之即與寂與用與天真綽綽然履簡易而捷登矣吹萬子敢生許寱言。</p>
</div>
<div class='div-other'><a id='mulu493' />
<p class='h2'>重修清淨菴緣起</p><p>三間茅屋一塢白雲<span class='corr'>已</span>是苾芻安居處若較古以塚間樹下者又為過矣何更修造云乎哉噫是不然當迦文在世有欲見而不得見者有欲施而不得施者逮涅槃際六天呈供四眾設珍唯能涕泗號嗌而<span class='corr'>已</span>況復像季時代聆其法者窺其梵相不假導引而播種福田耶是說緣高城山麓清淨菴僧智先謂菴有梵相梁幾頹矣將恐褻座幾弛矣將恐瀆倘不振鐸于四境檀那抑亦法門退墮之流也惟諸喜心者希效阿難慕紫磨相好為助義。</p>
</div>
<div class='div-other'><a id='mulu494' />
<p class='h2'>建佛剎緣起</p><p>仲尼曰務施而不腐餘財者聖人也又曰有思其窮則務施況復如來第一波羅蜜而為諸檀越作福德津梁哉然施固有能施之者要先擇其受施之人能就信施而轉大法輪者如來也此果其人乎今之如來既逝厥像猶存像之住又在鼎搆焉鼎搆之成又在務施之士焉有檀越李君<span class='corr'>已</span>布地矣地之外復有粢盛之畬矣第梵宮相好必募不腐餘財者出庶幾成其福德津梁耳超然禪人丐余以是說。</p>
</div>
<div class='div-other'><a id='mulu495' />
<p class='h2'>南城山造佛像緣起</p><p>蒼蒼之極響空者至紛紛之落雨寶者真故求香必于旃檀而索海從于性水也如來藏身身之最尊者光現佛剎微塵數世界攝受調伏厥中茫博矣我太祖高皇帝乃稱西方有大聖人不言而化陰佐王度蓋由仲尼之知也第金像既隱維衛涉于三吳梵影仍輝釋迦傳夫東漢斯立相貽真俾薩埵有情得覿面皈依若窮性水而遺大海拾旃檀而棄餘香極于香而極于空也已南城古剎絕頂峗峨殿<span class='corr'>已</span>重新燈<span class='corr'>已</span>重光然于僧願不滿者毘紐三梵相也山野閱諸藏經云釋迦如來先以珍寶冶諸佛容後獲身為三十二相八十種好固是第一非常人可成第一非常事敢募大檀越公侯宰官長者履斯釋迦之塵成斯釋迦之像佇見三命飛揚寵錫璃頭雄拜印五枝挺秀襲延鳳閣喜垂儀檀波羅蜜詎待瑣瑣乎。</p>
</div>
<div class='div-other'><a id='mulu496' />
<p class='h2'>閱藏飯僧緣起</p><p>李長者云若廢文殊存普賢所有行門皆有漏若廢普賢存文殊所有寂定是二乘若廢佛存普賢文殊佛是覺義無覺者故所以佛為大聖人非以一事一理一法一行中得無礙智而成乃以一切事一切理一切法一切行中得無礙智而成也隱禪人幼事芸窗壯歸梵剎獨以性命是究不以文字語言為聰明計勤參聚雲數載執任知藏適聚雲有閱藏千日之期往來衲子挂搭支費甚繁禪人思之曰文殊智也普賢行也由智行以成覺義是所謂之佛也我今何人哉方將以寂定枯心而為之智行耶又寧以尋行數墨而為之智行耶方將以口頭三昧而為之智行耶又寧以威儀束身而為之智行耶意此皆一隅之覕也菩薩心者要以淨信檀度為第一波羅蜜果能勸得無住相之施則三輪體空金象隨生于果位七錢念重厄星消沒于王都即相即真即財即法智行之門有進矣山野聆其說殆不敢阻華嚴經云初發心菩薩功德無齊限余只聽其自取。</p>
</div>
<div class='div-other'><a id='mulu497' />
<p class='h2'>代作續藏水陸緣起</p><p>法從心裡得理向事中求此最簡易之語也故瞿曇氏法以心說荷雨被翡翠踏翻理以事彰竹焰為鷺鷥分破蘇長公所謂睹是法藏者如眾飢人入干太倉雖未得食<span class='corr'>已</span>有飽意又如病人遊于藥市聞眾藥香病自衰減更能取米作無礙飯恣食取飽自然不飢又能取藥以療眾病眾病有盡而藥無窮此助吾人一心之法也又謂水陸法幢惟我蜀人頗存古法觀其像設猶有典型虔召請于三時分上下者八位但能起一念于慈悲之上自然撫四海于俛仰之間此指法門一理之事也無邊上人鼎新榆里永興菴白馬馱來<span class='corr'>已</span>就三車矣唯續藏四十函未備似屬缺典水陸道場科儀雖載而兩途妙像未設亦成虛式今還源者乃無邊上人之嫡子也運斤效輸子之徒欲補琉璃之夜月振鐸執普化之任期展白疊之西容願諸檀越宰官長者居士法無住相之施共成斯舉則簡易之道不離這一著向心法事理上獲得無礙福德性而與法藏道場永證無礙三昧矣長公之言豈欺我哉。</p>
</div>
<div class='div-other'><a id='mulu498' />
<p class='h2'>聚雲修造叢林緣起</p><p>象帝之先即無聲無臭之天故曰先天而天弗違後天而奉天時老氏得之寓禮發乎周代宣聖得之克己以授淵賢所云簡而約所履坦而易猶存釋氏之為盡也道之存曰西方有古皇先生善入泥洹今以返神吾欲遊焉此紫氣出關之語也儒之存曰西方有大聖人不治而不亂不言而自信不化而自行蕩蕩乎民無能名焉此答商太宰之語也我朝。</p>
<p>太祖申而廣之揆而細之重其陰扶世教暗助王綱也第斯先斯天者言詮之擊空無響示跡之觸途成滯方其無耶高堅前後之為誰執其有也意必固我何其病不有而有不無而無即言遣言即跡泯跡是所謂有物先天地無形本寂寥能為萬象主不逐四時凋此存而盡之之機也若能不有而有不無而無可入達磨西來面壁危坐教人參究得悟之妙也若能即言遣言白馬琅[王*函]自知深密了義教人得兔忘蹄之真也若能即跡泯跡必體梵網律儀衣瓶缽杖教人隨類解脫之矩也三者備始可刱蘭若而興祖道續宗譜以接方來然後花笑鳥啼朝霞映枕流之浪舉措無非天也鳶飛魚躍晚照輝漱石之床寤寐無非先也奉與不違則不在我耳山野于斯擔荷亦有年矣每嘗夏臘結制同類相談莫不以單提半顯為闕限要以戒律精嚴沉魚落雁為晚進之繩縛故初制結之以戒學問乃操修之由講解誠訓誨之法故次制結之以學禪盡超越之談參入無思之境非言非默義有所極故三制結之以禪斯則古佛之遺規諸祖之法範通而行之不亦救世之全提乎所以太宗文皇帝云僧家務要遵依舊制各務祖風謹守清規嚴潔身心正此之謂也奈之何登巢入窟非棟宇不可為長飲水餐松非饔飧安能習久是故重修藏樓以廣學人之處也補修前堂以為安缽之僧容也後刱十八高賢房以為參悟老衲之止也夫有若是之功德又不可不為諸大檀越之福田也。</p>
<p>高皇帝記靈谷寺云今天人師有殿諸經有閣禪室有龕雲水有寮齋有大廈香積之所周全莊嚴備具以足朕心矣矧乎釋子詎敢不事斯語耶惟諸檀越概法無住相之施不作彼此觀之想他日七文生象魏一飯誕瑤池檀波羅蜜奚啻象先之所矣請以是為意。</p>
</div></div>
<p class='juan'>吹萬禪師語錄卷之十九終</p>
</div><!-- end of div[@id='body'] -->
</body></html>