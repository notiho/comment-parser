<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu366' />
<p class='juan'>吹萬禪師語錄卷之十四</p><p class="byline">嗣法孫燈來重編</p>
<div class='div-other'><a id='mulu367' />
<p class='h1'>賦</p>
<div class='div-other'><a id='mulu368' />
<p class='h2'>風聲賦</p><p>恣夏之月余以抖擻行腳自忠南來乃受請于祗園主人焉策履三日陟若山之巔巍處是舊遊矚瑞處也梵宮如故鈴韻依然松條增翠石榻塗錢且問驅烏沙彌曰某卓錫于何地還如曩昔面薩埵耶于是鐵脊胡床<span class='corr'>斂</span>目希夷若恍若惚如醉如癡俄爾朱明之隅濤音汐音激音潑音欻欻然虩虩然浮空而來是張騫是宗愨彼且無載葉之水孰為泛槎彼且無繫纜之檣孰為破浪隔垣聞聲莫知其形一人之聽潔人之心隨展其扉爰揭其襟嘻噫哉風也遂覿面當之而歌曰虎未嘯兮道章何自而御御兮揮未走兮舜若奚從而蓬蓬兮果玄德之薰溫兮解慍可常抑禦寇之騎馭兮旬五其方吁嗟大塊之噫氣也塵埃先動飛鳶其喧金翅乃舉羊角其搏卉為竊馥樹為徹顛唯蹈唯指莫可迴旋觀彼綦遊之辨謞謞其吟調調其情蚿蛇之問大用其精南北其神今余之詢若咸怒之者其誰之生若肯醉寂寥于天一暫捲長舌于冥冥風伯聞之眾竅禁止更轉他山而巨發。</p>
</div>
<div class='div-other'><a id='mulu369' />
<p class='h2'>破雲賦</p><p>春窗樹影緣岸煙籠余偕二三子于小蓬萊野砌之下商子出春游賦輝子論之余曰苾芻清也奚用春遊為試觀春山之氣也彩以浮雲白以浮練青以浮嵐光以浮燄燄為之水渴鹿奔兮嵐為之霞孤鶩栖兮練為之鋪虹蜺附兮惟彩為雲富與貴兮子胡不傚蔬水之翁以破其蘊得不為樂中之士耶商子曰先生其來也雲破久矣請先生唱之續貂是從予遂莞爾而歌之曰瞻彼八紘之天仗兮吾見其野馬而煌煌方且陟陛而之九重之霄兮霾雺蒼蒼復靉靆而之翠微之巔兮又見其漏影而煦芳更委蛇穿硤而飄飄颻颻兮鬱鬱其暘此特無心出岫之雲也則不用破矣若夫醉楚襄于十二巫峰兮非宋玉之輕才現東方于粵地之慶兮實韓愈之幸哉入棘圍而與之敝睛兮文斯幽乖降帝席而映飛龍之瑞兮隨樂隨哀之數雲者朝如功德暮如黑暗轉欣而轉戚也予又觀之香海之上排萬陣而謳歌靈鷲之陰灑膏油而澤荷函谷之關駕白畚而蹉跎茅廬之墟一栖遲而為窩予但欲破莫可誰何所可破者蓋有覆之迷蒙貫燈影之圓重遮蟾兔之深厚罩十地之紗籠予只以長沙之進步兮朗州澧州南泉之異類兮把針埋頭便可剪片段而補衲亦可潛神龍于邃幽並夫象帝之先者駛四時而優遊。</p>
</div>
<div class='div-other'><a id='mulu370' />
<p class='h2'>秋梧賦</p><p>毛毨之喉居諸流火予泛舴艋出庵羅園涉秋水于浯江望南濱而之菊隱之峰月挂蘭槳風隨巴字非若山陰之半興華亭之空載也既將泊艇捨沙岸而緣竹沖之溪用達其所蒼綠錯雜紅紫參差是昕曦之朝霞也于是置降龍卓解虎與之躊躇與之四顧瞻彼梧桐而羨之曰淑氣光華質若眾人之蓄凄風憔悴才同國士之憂吞三庚而掩伏落一葉以明秋忘鵷鸑之昔署渾絃莞之將儔堯夫之皓月恒抱惠子之堅石竟休孰視上林悃欸乃尤彼何所因而知其然也當舉趾孳尾之際林木繁蔭花卉芬榮受欽錫之三接樂經首之九成鳥嚶嚶而適友風飂飂而盪情將謂久處于春臺更不旋踵于希聲孰肯滿而知盈寵而知驚安知有傷心易柳之號輕薄諱桃之名予又因是以喻諸偽也遺真逐贗徒闡蚋睫唐聞認影迷頭竟作豨蹄殷厚睹異人而就附見奇貨以爭居海氣湧蜃樓登臨曼衍蚍蜉客鵝籠吐華屋出入歡遊蕉鹿夫罄費千金于支離靡歸四子于汾水藐姑恒在淖約何存值爾高秋淡我黃塵乃揚乃抑愈舉愈新復揭其辭而歌曰秋風兮蜀梧既凋葉落兮細雨維飄斗浸銀河兮玉樹痕消月映巉巖兮金枝影搖壯枯樹兮肌瘦寫箜篌兮格標胡不潛伏于坤震之陽躡天根而亦孔之昭。</p>
</div>
<div class='div-other'><a id='mulu371' />
<p class='h2'>阿堵賦</p><p>笑李核之空出兮並胡椒以何芳歎錦帳之由句兮紫絲同而有傷變駱駝而啟白兮宜見火枷以悽愴何如叱飛錢而自返兮披裘可與齊揚直揮鋤而不顧兮溝壑以之相當寧分法苑以供桑門兮豈不煒煒而煌煌吁嗟此物兮可關彼我之行藏。</p>
</div></div>
<div class='div-other'><a id='mulu372' />
<p class='h1'>記</p>
<div class='div-other'><a id='mulu373' />
<p class='h2'>山谷亭記</p><p>瓊華仙者自敘為國初進士張伯雍也官居鼇禁玉堂中值燕王恃道衍和尚之靈南面帝業雍遂舉家離散矣後三年迤邐姑蘇見母為苾芻尼爾乃剃除近事自修長生法忠孝聞天沒後神為受鍊氏號曰瓊華老仙也余里陳子青衿在泮雅好紫姑箕筆虔禱數年感是仙遊戲于篆<span class='corr'>籀</span>之圖然欽愛奚獨蠶叢地即三吳楚越之王侯士夫莫不與與依依焉天啟四年陳子歸蜀以生父乃古戎樊氏之族即中憲吏部一家也與忠南田侍御先生有年譜之愛留邀蘇莊而迓厥仙仙降則品題如瀉侍御先生長公田明經與余三人恒三和之華仙評詩時每帶山谷集中語以似余眾莫之測次二日長至見訪遺筆卷首則曰山谷前身詢其意謂余前身乃黃山谷也復以吹苑號之謂取山谷悟道于木稚花之義贈其三絕大露山野之醜矣坐中有歎其異者余曰非也若獨不見夫天臺之二子乎明州之布袋乎唐之風穴宋之東坡乎天臺即文殊普賢也明州即彌勒慈氏也風穴即仰山東坡即戒師也出有入無應來化去莫不以這箇東西為藥為病即縛即脫總教堪忍中族姓子識得煩惱性中有無邊華藏世界也一山谷居士于我何輕重哉第又不容不說焉何耶山谷得法于黃龍南之後晦堂心禪師也濟上之宗時亦盛之至于我朝續如懸線且徑山慧祖則無大顯之裔矣山野幸接慧祖未斬之脈實欲鼎沸濟宗也又安知山谷之願不如仰山之願乎宋則山谷隱矣明則吹萬顯矣厥隱厥顯何通何塞厥俗厥真何增何減余但願濟宗之長謂我為山谷可謂我為吹萬亦可故山谷蘭若不可不刱而吹萬亦不可不居夫何以異為。</p>
</div>
<div class='div-other'><a id='mulu374' />
<p class='h2'>治平寺佛燈常住記</p><p>荷衣松食樹草然臂此顧挺特之標題終非平常之遺範是必鷲嶺有廊光像有燈僧伽耶有食則招提自獲壯麗矣所以。</p>
<p>高皇帝驅逐定鼎之後首刱靈谷寺繼而諸事具備製云始足朕心亦此之謂也治平古剎廊廡雖完殿燈香積二䅤粢盛猶成缺典既得檀信捐而倡義之住持勤而相續之庶幾有其體耳于時見而成功者廣文丘公暨令尹公賢橋梓橋梓常為本剎金湯緇眾多賴並記之為後職事者鑑便乃知其初刱之難也田畝數目價值記次于左。</p>
</div>
<div class='div-other'><a id='mulu375' />
<p class='h2'>乎都山燈田記</p><p>無厭足王于佛華世界現獄訟執政相只令善財童子得無礙解脫門稱大善知識即此難勝地菩薩以無畏力轉大法輪于波吒無間中攝諸有情總教人體會三天使法急早回頭轉腦致爾諸方士庶不待捨生而快然歸禮于當下是何異佛華五十三員哉乃茲供金粟者南濱皈依之族姓子也各揣其謁覲匪常孰若以恒心存之又揆其存心恐欠孰若以燈明寄之然雖寄之以物實則根于心也捐有分金若干兩充其粢盛續其明月無乃願借斯光以證夫解脫者也勒石為志以會諸同類。</p>
</div>
<div class='div-other'><a id='mulu376' />
<p class='h2'>牛首山雲巖寺燈田記</p><p>山有崇有伏有列有兼若有崇而無伏是有主而無弼也若有列而無兼是有民而無物也閱斯牛首山面岡則崇而窩則伏巒則列而岫則兼其主弼民物無不備矣成化間有牧子亡牛來人林藪望大樹下薪煙熠熠跡而探之則見老僧如法常老子狀青篛綠簑乃以草木一易為歲時者牧子還而告諸家人家人會諸陵翁里友同登斯山各願為布金主遂刱結其梵剎焉蓋雲巖招提自茲始也而開山者即樹下老僧也老僧諱明喜號松山而衣缽貽今九代矣崇禎二年有衲子金先乃明喜第五世孫也自驅烏沙彌時晉具尸羅戒德鄉思七處有徵而妙覺悉融于大頂八還有見而圓通更發乎知根諸維摩王捐其所資共作二諦之緣起振鐸山鄰中淨信長者各法無起施美厥寶蓮華王座主座者大休師也當其時曇花復拈于指上滿林秋月齊輝嚴路重闢于言中遍地香風並響為善男為善女莫不典解珞燃臂之想故監寺有會後所餘之朱提也副寺有會後所餘之白粲也此亦衲子之至誠而必動云爾有智者曰檀信之脂膏法門錢糧是已既不足則取諸四方有餘則置諸常住且相好若是其古也宜以閻浮檀箔之焉夜光若是其欠也宜倣粢盛田賦之焉于是鳩諸善士再捐以金其功則三十二相重新夜光之燄無盡矣袁司馬曰人傑還能使地靈其明喜金先之謂乎喜則開斯山也先則續斯燈也然則山有崇伏峙有列兼正與人而合諸也當勒其石以記後來作記者先之參學師也即聚雲吹萬子也。</p>
</div>
<div class='div-other'><a id='mulu377' />
<p class='h2'>治平寺燈田記</p><p>或曰記者紀其事也既紀其事則諱其心而飾其辭孰若以心記心即心記事曷不亦大揚榷乎昔宋太保樂全張公知滁州時至僧舍而見其楞嚴經四卷如獲舊物筆畫宛然知是先世所書此見真諦之學有妙矣亦惡用記哉余曰不然是說但可與葵花向日者道若遇柳絮隨風者來殆將面牆而吷舌矣不見周武王啟師尚父而發丹書于是堂奧楹楝劍杖几屏無不銘其句而刻其語使處處驚心在在擊目豈徒設為耶夫所謂記云者挈往事以招來也旌其善以勸不善也又惡知千古之下不有旦暮之遇哉故治平粢盛之燈繇是而興也伊蒲之助繇是而舉也勒石之記繇是而作也始刱義者舊知郡事烏撒司馬公也補其義者仙陟郡侯李公也振鐸者正一僧也并記之為常寂光之會。</p>
</div>
<div class='div-other'><a id='mulu378' />
<p class='h2'>重修飛虹橋記</p><p>持地薩埵以自力平其窪突夷其艱險厥濟並于乘服後得毘舍老子記入寶華王座是亦圓通之聖人也其功德豈可思議哉茲者善男子等睹斯橋之艱險又不翅窪突矣揣自力之衰微又不若薩埵矣乃乞先郡侯馬公緣其引遍募縉紳士庶長者居士各捐化蝶飛蚨物聚砌成梁廓而坦之鳩柱為限堅而永之雖未敢縱紲持地之功能然則平心受記當自有日矣福德詎無所歸耶是為記。</p>
</div></div>
<div class='div-other'><a id='mulu379' />
<p class='h1'>引</p>
<div class='div-other'><a id='mulu380' />
<p class='h2'>誦藥師經引</p><p>藥師經卷誠救世良方即飲上池見革囊中物者來亦莫如是效何以故彼能治四蛇而不能銷雙鼠彼能理三焦而不能絕二豎若我瞿曇老子為大醫王能令有情輩可中別有清涼箇裏更無熱惱其銷雙鼠絕二豎運諸掌也故斯經一出在善信男女不可不敬禮而亦不可不諷誦也他日鼓缶而歌何嗟之有哉所以禪人某乞引以是勸。</p>
</div>
<div class='div-other'><a id='mulu381' />
<p class='h2'>朝峨眉引</p><p>經云飯百千三世諸佛不如飯一無心道人蓋人至無心則道場現座可以豎草作金身達床翻寶藏矣然則峨眉古岫不以蘭若支提為奇絕而以芒鞋為俊傑者抑亦聖其無心也耶今有僧某欲禮斯山而接諸道人之足第過門問訊艱其頸下瓔珞敢乞諸檀越給以些須共成六味之獻庶幾法華三聖一一可得而見矣瑤臺幔閣福德何足以盡諸。</p>
</div>
<div class='div-other'><a id='mulu382' />
<p class='h2'>培修石龍寺引</p><p>莊嚴佛土一法怛闥老子有云即非莊嚴是名莊嚴若然者則族姓輩詎能捨標指而得真月者耶詎能越蘭若而識豎草者耶第三月聚糧之程非果腹遊莽蒼者能趣之必不違腳跟下一步方千里亦如是也今之石龍禪剎大範雖成而完備尚缺欲培建一樓以壯偉觀似不可不振鐸于舍衛諸長者想檀波羅蜜要以莊嚴為莊嚴弗肯捨標指而越蘭若亦弗肯泯聚糧而蹈千里者也倘斯方之善士概作無相之施則此一樓閣復現為慈氏樓閣于茅棘坑坎又何外乎佛土也余敢以是勸。</p>
</div>
<div class='div-other'><a id='mulu383' />
<p class='h2'>盂蘭會引</p><p>余自逃禪後翻諸貝葉見有盂蘭盆經者釋曰倒懸乃羅漢大目犍連之母以七遮罪而入那落無間中其倒懸之苦亦極矣及白黃面老子則以七月佛喜日饌營百味之盆延集三衣之眾演伽陀而饒益焉嗚呼彼土古老宿身侍猊臺而心澄無漏蓋亦四聖中流矣且彼超越親恩尚亦營盆而飯眾豈今之善男子者不思長慶之舉以代<span class='corr'>刺</span>目刳身哉故斯會之所作深有報于本也倘諸檀越視忠城為王舍觀圓頂為賓頭共結虔心以建斯會想怛闥阿竭概自現夫堪忍而垂手若犍連白也然非芻狗有已未之陳論。</p>
</div>
<div class='div-other'><a id='mulu384' />
<p class='h2'>帝君寶座引</p><p>菩薩之易文星而扶持世教者特住意石渠來也況復闍黎尚掬水拈花以侍座而紫垣隋隋者獨不返菩薩住意耶幸茲漠田外有斯菩薩只猊臺華蓋若頹冠焉惟諸振羽修鱗之士相與培補觀瞻便得依依可也。</p>
</div>
<div class='div-other'><a id='mulu385' />
<p class='h2'>景德寺燈田引</p><p>景德乃忠城古剎其來建有代矣前後多頹<span class='corr'>圮</span>而院內釋子募補修焉第殿下明燈豈以雲門一轉語喻得過耶是則導諸檀越其成瓔珞之獻歡梧之舉也可如論厥永必若粢盛之田為最義。</p>
</div>
<div class='div-other'><a id='mulu386' />
<p class='h2'>重修茶庵引</p><p>昔人設漿而感雙璧坑錢況復散不平清風生者是又出設漿竿頭矣樂善鄉道傍茶庵晝則為趙州關暮則為止旅亭真俗兩諦往往大有厥益焉先是華宇善長刱就今則年久<span class='corr'>圮</span>損且布金既鮮七家非共舉之儔捨宅還興四眾得同緣之化惟諸檀越法無相施胥成厥美庶支提重新茗煙鼎沸其功德不啻雙璧坑錢矣請以三空為望。</p>
</div>
<div class='div-other'><a id='mulu387' />
<p class='h2'>補修巴臺前殿引</p><p>郡外有巴臺寺寒兔臨之古號為巴臺夜月蓋忠南八景此其一也舊有住持行者募刱蘭若一楹于江面內列胡床于左右便往來衲子挂錫焉但初築時乃依巉峙之額而殿址若硿硿然恐年來歲久不無頹<span class='corr'>圮</span>之患茲欲培其實以補其虛不然則他日有九仞一簣之歎也所以行者之徒追昔建之始謀運斤效于輸子計遠成之古跡持刃代于庖丁惟冀檀越長者概捐朱提白粲共為無住相之施以壯勝境其功德何啻一笠七文也是募。</p>
</div>
<div class='div-other'><a id='mulu388' />
<p class='h2'>箔閻羅金像引</p><p>難勝地菩薩應森羅王位常以三天使諭人此乞兒頑夫亦知悚然敬畏也若夫自性難勝自性森羅是又不可同日而語矣平都舊有殿而鼎新者儼若象魏阿闍之嚴舊有像而更造者欲效玉霄彌羅之座所以行人斯舉乃齊百善為閻浮檀之箔以步金色頭陀于當世也若然者則菩薩在斯森羅在斯豈彼檀波羅抗焉而不歸乎自性之登哉難勝爭以是為勸。</p>
</div>
<div class='div-other'><a id='mulu389' />
<p class='h2'>修觀音閣引</p><p>昔人樹社以枌榆培里以桑梓無乃為續世雲仍輩得以追夫恩澤而孝義垂錦于社里中也故今之井牧間多建堂榭于村陵之境似亦稍稍肖古矣一日會湯氏居士過聚雲手持楮冊謂余曰漢田郭外家族之巷里也先世祖初刱觀音大上閣于水口以歇土龍勢逮乎歲久頹夷而莫修缺洩于斯矣茲欲鳩眾族縱紲先人之志願丐一言為我引余曰精衛苦而海不填者細不能大也使義門協舉什伯之器以灌一盂良亦易矣第無論嗣業之丁出閨之子各捐阿堵物以助厥美庶幾枌榆桑梓復重光于大士之閣而孝義豈淺淺哉即以是為勸。</p>
</div>
<div class='div-other'><a id='mulu390' />
<p class='h2'>修庵引</p><p>孰謂抖擻者以祗林為纏繳之法也與哉又孰謂禪那者以緣起為柴柵之道也與哉蓋悉檀有內施外施之門故薩埵有自利利他之楷無論聚沙豎草低頭捧足皆是最上發機況復開建精藍從心毘紐不為智用德性耶第以無住心為心則與者受者歸乎三輪之空矣般若當以是勸諸。</p>
</div>
<div class='div-other'><a id='mulu391' />
<p class='h2'>請藏經引</p><p>如來經藏計六千七百二十四卷真苦海舳爐德林獅乳乃爾法界安磐眾生擊壤皆賴斯三寶威神之力況復摟出衣下明珠打破鏡中狂象直令緇素兩諦徬徨乎菩提之樹逍遙乎涅槃之鄉耶故我輩願諸檀越量力致誠顓請庶不負黃面瞿曇一片慈悲心也哉。</p>
</div>
<div class='div-other'><a id='mulu392' />
<p class='h2'>晏公祠燈田引</p><p>夫割土分茅春礿秋嘗蓋為善建善抱者設然則勛于世而潤于民獨不礿而嘗之乎稽古晏公平浪候秉任河伯之職調六氣以時行帷幄江公之權澤四面而無盡雖祠之郭外庭燎不每獻蘇燈不常舉乃無粲盛之賦故也矧是境有東嶽協天七聖等諸廟業既雄象魏而麗路寢矣豐簠簋而殷香積矣詎斯晏公維化以均維治以一諸檀越肯以鶴鳧臧穀為諭耶惟冀長者居士勿惑缶鐘之惑概施無相之施庶幾庭有燎而廟有燈抑亦礿嘗之不乏也餘慶奚足以報諸。</p>
</div>
<div class='div-other'><a id='mulu393' />
<p class='h2'>修觀音閣引</p><p>蘇長公撰大悲閣記不知大悲之撰長公乎長公之撰大悲乎一句一字皆見八萬四千首臂寶目何多而不煩簡而不略也今某禪人欲刱斯閣于寶聖剎掖余願諸檀越長者法大菩薩施各捨一臂一目共成大悲之全身庶幾肖東坡居士之萬一乎不然則擲孔方朱提以代之其功德又不減一笠七文矣敢以是為勸。</p>
</div>
<div class='div-other'><a id='mulu394' />
<p class='h2'>福慧庵燈田引</p><p>山野在聚雲方丈每俟坐參後迤邐嶺頭松下半響始歸一日偶赤首僧瞻禮于石榻邊詢之傍人皆曰此僧乃蘇子瞻之異人也鄉老皆信慕善行振鐸之功語未絕彼果啟山野為引福慧庵續燈之粢盛矣因思吾宗有無手人行拳無舌人解語彼雖耳根無用或者必有用者也諸檀越以無住相施之福德自有所證。</p>
</div>
<div class='div-other'><a id='mulu395' />
<p class='h2'>七支庵引</p><p>明施論以力修之僧為受施者第恐千里馬常有伯樂不常有也不然但以三衣有儀彷彿高上之客七支無缺依稀行履之真若曰布之種之亦不荒唐矣斯庵之舉在諸檀越自取焉余有偈曰八萬四千隨形好不離八萬四千塵門門覿面無遮障此是金剛無住心。</p>
</div>
<div class='div-other'><a id='mulu396' />
<p class='h2'>聚峰庵引</p><p>九仞不湧泉一簣可完岫此世諦法也古人猶歎之況復寶筏慈航涉人天而達岸者詎肯因循自輟哉聚峰庵有佛像能事佛像者有毘尼僧第鳥影弱溟可<span class='corr'>羨</span>無霪之畫蟾輝細柳不遑黑月之天倘非玉蟲金粟惡能續慧燄于庭燎耶前此檀越<span class='corr'>已</span>具粢盛之值矣但工荒簣仞恐功德為之虧棄敢募成就庶幾轉歎為贊而福遠慶餘爾諸檀越宜敏以事然。</p>
</div>
<div class='div-other'><a id='mulu397' />
<p class='h2'>接引殿引</p><p>布施到彼岸此固釋氏語若曰務施而不腐餘財者聖人也此又是仲尼氏之語也第渴鹿陽燄操猿飛蠅四者如紅爐何物不在裏許銷鑠就其間穎脫卓越出頭外望者有幾人哉所以第一波羅蜜上古聖人不可不設而又不得不設也否則面牆而立七文生象魏一飯誕瑤池又成虛語矣故我。</p>
<p>太祖高皇帝有明施論之說南濱之佛剎曰華嚴庵雲峰大德居焉虧一簣而未成掘九仞而不得者接引殿也山野過之丐一言以告諸檀越倘概為福德中人當以無住相之物體無住相之施如影隨形善慶自有所歸。</p>
</div>
<div class='div-other'><a id='mulu398' />
<p class='h2'>接引佛像引</p><p>佛身充滿于法界普現一切群生前相亦得非相亦得隨緣赴感靡不周而恒處此菩提座信亦如非信亦如第今之巴臺接引功德必須立信立相又不可恁麼去也山野有一偈子執心是佛執心淪妙相還從心上尋會得相時都是性拾金原是窖金人請以是為檀度。</p>
</div>
<div class='div-other'><a id='mulu399' />
<p class='h2'>頌傳燈居士因緣引</p><p>昔毘紐氏未駕日輪時早有箇囫囫圇圇的東西大面看不見小而無邊際忽喇的一聲自那沒來由處輥將下來眴則有三稜掇則無摸索少焉晦昧氏出合湛氏出互為變弄而後有裸蟲毛蟲羽蟲甲蟲而後有成性之斧攻心之鼓燻喉之煙召蹶之機如幻化神咒機發像起千醜百怪無不播種于其間幸毘盧頂[寧*頁]上有一老古錐湧現千丈堅溼煖動相而諸蟲竟莫能睹次復逢賤即賤現作甘蔗種子混入裸蟲中造一座七寶窣堵波豎一莖烏曇缽羅華快教大家來鑽不覺招引些龍虎風雲會上的醒匠拋卻了許多尖頂老蒼頭會稽楮先生即墨侯黑松使者扯碎白帽大王封皮不戴玄端不履赤舄齊入毘耶城方丈裏一場打鬨冤遭三五十沒巴鼻的光邋遢造業無端平地起土堆罵的罵打的打拽的拽推的推扭落雙垂瓜捏斷初偃月墮失新卷葉挑破葡萄朵一箇箇使得粧風賣顛驀入光明藏忍氣吞聲去也良久又被那許人是非的忌人長短的哄上五燈圖前猜拳打馬呼盧喚白豈料囊家錢鈔落在吹萬野人手中好與一棒打殺扛在無陰陽地上一齊埋卻姑念眼內有睛皮下有血不免取箇和同鬥些閒花野草留與末後貪愛死貓兒頭的粲然一笑咦。</p>
</div></div>
<p class='juan'>吹萬禪師語錄卷之十四終</p>
</div><!-- end of div[@id='body'] -->
</body></html>