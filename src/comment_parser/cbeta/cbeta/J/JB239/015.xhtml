<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu400' />
<p class='juan'>吹萬禪師語錄卷之十五</p><p class="byline">嗣法孫燈來重編</p>
<div class='div-xu'><a id='mulu401' />
<p class='h1'>序</p>
<div class='div-xu'><a id='mulu402' />
<p class='h2'>楞嚴夢釋序</p><p>竊聞三界蘧廬一生旦宅牽纏繳于古槐之穴逐幻遺真豎柴柵于華胥之塗將清換濁豈謂迷其珠而非醉烏知魅其首而自狂觀夫脫粘之猿則勞息之絆盡矣旋及奔燄之鹿何貪妄之懆如之故我薄伽之寶筏欣開易攪溟而變酪乃爾族姓之蓬心太蔽難握土以成金象墜兜天後覺引先覺而俱夢鐘鳴祇樹無言借有言以齊瘳弗假幻身焉趨聖域雖編百門九部之內典為五千餘卷之梯航要在八還七處之靈章繞四大六根之命脈所以楞嚴末轉鴻福匪翻既遠那爛之藏更新般<span class='corr'>剌</span>之願顯音輪于慶喜壯華筆于房融獅乳未乾擬獻玻璃之盞牛血不濺合任庖丁之刀欲全備行之頭陀應探發光之海印詎依滿腹之偃鼠而肯飽瑤池寧效馳河之商蚷而甘汩性水始徵辯而剖析諸相繼解忘而會歸一源過選擇之圓通且停鋒而反視履持誦之妙用方縱轡以前驅地位進修頃刻超善財彌勒區宇直破須更滅外道陰魔登高之想極詳湛入之境最細曩叨囑累今獲招提建巴國之雞園就居龍屋續嵩山之熊岫以紹虎溪黃侯再出于浯江正受重逢于蘭若乘禪教並行之職闡宗說同暢之標字字擊響敲空卻聽聲來寒雁送行行擒風捉月遍隨影去落花飛嗚呼了義離詞玄談杜舌紙上若留活計鬼窟仍舊家常。</p>
</div>
<div class='div-xu'><a id='mulu403' />
<p class='h2'>太極圖說序</p><p>道學之所從來也始自國一禪師傳于壽涯禪師涯傳麻衣衣傳陳摶摶<span class='corr'>傳</span>种放放傳穆修修傳李挺之之傳邵子穆修又以所傳太極圖授之濂溪<span class='corr'>已</span>而濂溪初叩黃龍南教外別傳之旨南諭之曰只消向你自家屋裏打點孔子謂朝聞道夕死可矣畢竟以何為道夕死可耶顏子不改其樂所樂者何事但于此究竟久久自然有箇契合處次扣佛印元禪師曰畢竟以何為道元曰滿目青山一任看濂擬議元呵呵笑而<span class='corr'>已</span>濂脫然有省又扣東林總禪師太極圖之所繇總曰壽涯禪師得國一禪師之心傳其來遠矣非言事物而言至理當時見圖之意據吾教中依空立世界以無為萬有為祖以無為因以有為以真為體以假為用故曰無極之真妙合而凝濂溪諭學者曰吾此妙心實得啟迪于南老發明于佛印易道義理廓達之說若不得東林開遮拂拭斷不能表裏洞然該貫宏博矣陳后山曰余觀周程推<span class='corr'>己</span>教人之所以反觀孔孟以來實未嘗有此寂然危坐做工夫尋樂處以為斯文之究信乎周程體道之源蓋有所別流矣余以此而觀之自後世之學信儒者謂釋不如儒之正崇釋者謂儒不如釋之尊是皆未能了達木源而互相憎愛也如濂溪太極圖說雖得真傳不敢盡泄其所顯者惟指天地萬物之陰陽動靜而言未嘗說出天地萬物之所以陰陽動靜耳余故特出太極圖說以為向上者知焉。</p>
</div>
<div class='div-xu'><a id='mulu404' />
<p class='h2'>原易說序</p><p>恣夏之月羽霄氏過我祗園干我坐塌余欣剖之以自止即馬駒風味拾得關頭亦悉檀而弗吝遂與蹉跎小嶂共踏月暉之霞徙倚疏林齊探三庚之色一日跏趺于清涼之上羽霄前而白椎曰和尚知道安禪師之逃玄耶抑知慧遠大師之訪儒耶余曰若故何以是為異也玄之守一也儒之精一也亦何以異于釋之歸一者乎羽霄則淡淡然退且復伸而揭之曰精一守一之說今之人有言之者若道堯舜于戴晉人之前者也不亦吷乎是必以一之所未然而衍其兩儀變化之隱括以一之所已然而參其二五錯綜之精神方得謂之儒與玄也和尚莫示以黃葉代金錢耶曰善哉羽霄乎善哉羽霄乎真一之妙若三月聚糧之程非果腹遊莽蒼者造次也余始謁希孟先生于小峨眉先生見余有孚初示之以邵子數余為性命學而不之受又示之以靈[匚@金]錄余為精性命學而不暇入先生曰子之志一也可專易矣余聞天隱子有言曰吾生子易而死于易故此面而侍先生三年但得其皮膚耳先生囑累曰子後極于性命則骨髓自生若之揭我兩儀變化二五錯綜者然盡載易乎夫易者變也若蠦[蠣-萬+(田/坴)]之有十二變也故先王借之以為名易有三始自庖羲氏王天下而河馬出圖彼則觀天察地而畫八卦因而重之以六十四卦至烈山氏出則以艮卦敘之首而名之曰連山此一易也至軒轅氏則以坤卦敘之首而名之曰歸藏此二易也連山貯于蘭臺歸藏貯于太卜至大禹氏治洪水而神龜負圖禹則衍文而列之洪範九疇蓋三才之道備矣圖書出不一時而其象自相合符若書之有圖而圖之有書亦庖羲之有大禹而大禹之有庖羲也至文王以周室得名方其時<span class='corr'>已</span>知天地之交而為泰水火之交而為既濟故畫後天八卦以乾坤為首而名之曰周易此三易也卦體之辭乃文王之所繫而六爻之辭周公之所繫也彖傳象傳六爻之小象繫辭諸傳則孔子贊之焉然諸老之動變參窮亦不外乎未然之一為體已然之一為推也矧余詎昧斯一而肯以黃葉止啼耶因著原易說而效夫螳螂也螳螂之所當者世路轍也余則所當白牛車也。</p>
</div>
<div class='div-xu'><a id='mulu405' />
<p class='h2'>心經序</p><p>夫心經何為而說也曰為心而說也心譬之山當其凡聖未分佛生未有時一切根源俱在絕頂上繼而轉為業果矣眾生矣世界矣一箇箇皆從是山之中路而下來若云流浪生死更不回頭轉腦者則是心迷矣有導師者曰回光返照復歸云無何舊路茅塞莫可下足是又不可無智慧刀也刀在手修之一步直行一步修之一丈直行一丈正恁麼時不知有六根六塵六識也不知有四諦十二因緣也亦不知有信住行向四加行也唯知驀直頂上為休耳是故止於麓者凡夫乘也進麓之上而止者聲聞乘也更進而居於中者緣覺乘也復上而處於山之額者菩薩乘也又復至頂之平原望四山而自遠者最上之佛乘也玄奘法師云修習空花萬行晏坐水月道場降伏鏡像天魔證得夢中佛果這裡會得依然只是一個凡聖未分佛生未有底東西故曰揭諦揭諦波羅揭諦<span class='note-inline'>(云云)</span>。</p>
</div>
<div class='div-other'><a id='mulu406' />
<p class='h2'>心經跋</p><p>余自著緇脫槐安國但見花飛鳥語牧唱樵歌莫不是心之注腳無何讚唄按豆者終日行而不自覺知良可悲夫海龍行雨舉念則滂霈而澍老母齧指兒則心痛而返童子入定密室化為水池是心也人胡不為之經也古皇先生曰十方薄伽梵一路涅槃門果得斯路矣無量億經皆從此經出。</p>
</div>
<div class='div-other'><a id='mulu407' />
<p class='h2'>簡易集題辭</p><p>憨山道人謂不讀春秋不知涉世不讀老莊不知忘世不讀楞嚴不知出世蓋世有三過去未來現在也既有是世必有是事有是事必有是心矣惡得不用游衍之法乎山野昔居少峨峰一日思履簡履易之道良久不得旨夜夢淨光童子發樂曰簡易之說如子思之素位庖丁之解牛輪扁之斷輪三子進乎技矣以而用之何心不素哉覺而記諸錄今觀中如居士簡易集始而名若弗名則不知其世之所以也故有名世之萃章世既見矣務必懸鑑於腔物我頻炤故有醒世之語焉然醒以警為則也豫若冬涉川猶若畏四鄰即周行而不殆矣故又受之以經世之言夫所謂經者徑也若大路然荊棘茅茨自我脩之貞吉憂虞自我履之縱一言一行一理一事莫不為後世之楷故又受之以涉世之策也世一涉矣即形而鏡即事而心鏡無其鏡桂輪引金璧之波心無其心蜃氣傳煙霞之閣出世之辭迥脫無繫矣居士先得憨老之見先聆童子之云故獵其古人函蓋之句類而編之正所謂借他傀儡敲我機關實趙州渡世津梁也善讀者請勿以遮睛按豆蔽其心始與是集少分相應耳人間世奚足以盡諸。</p>
</div>
<div class='div-other'><a id='mulu408' />
<p class='h2'>無量金聲序跋</p><p>昔人謂至心稱念阿彌陀佛一聲如倚一座須彌山搖撼不動余曰不然稱念既至心矣則全體須彌寶座金焰赫奕何更倚之與有又謂娑婆世界以音聲為佛事者此一說多令人妄生臆度乃云佛事止音聲耳於諸禪宗旨趣又何得殊不知靈荒未形太音範圍於殼外湫盤始結希聲陶冶於域中所謂威音雷音梵音者皆繇是希聲轉變一月千江也況復舌底機輪迦陵頻伽共語唇間清韻潮汐河漢齊吟在在光明處處相好庸詎知世音即出世之音也歟哉庸詎知有念即非有之念也歟哉中如居士自筆華夢曉覷破塵緣欲效春山之釣則羊裘惡足銷雙鼠欲追煙波之游則篛笠焉能避四蛇且稚聞木魚聲而心醉是樂天之知無者也暮棲好音亭而念快是堯夫之安樂者也猶較尼父蔬水中果其樂之否乎一日掀翻多羅了義簡擇諸宗匠諸名公偈撰為小集而自為之金聲引參同頌大都以念佛為捷徑脫生死者纔見余不覺忠城<span class='corr'>已</span>毘耶中如即維摩矣倩余亦饒舌以劂其傳若問殼外太音域中希聲幸勿輟此彌陀始得。</p>
<p>中如居士不持缽不落髮乃與抖擻輩常相軼駕人詫之曰雞窗唱語彀中便見豪人路柳彈聲洲上仍窺學士居士胡為而偃蹇驕悍不圖祿栗欣欣然攢眉於香社此其故何居士曰是非爾所知儒之任重者非三錫命也仁也為政者非滅耳滅趾也德也矧這瞿曇老子等萬象為一體變森羅為淨土醉使之醒狂使之清愚使之智濁使之澄復令人隨聲住寶所遇相識真如是則至仁至德矣夫何為而不趣哉抑何憚而不速哉說是語人聞之杜舌余聞之快暢似不可與歌麥取珠者同論故贅其辭以跋是書。</p>
</div>
<div class='div-xu'><a id='mulu409' />
<p class='h2'>廛隱草序</p><p>夫詩何以稱也發聖賢之奧竅影君子之規模寫騷客之清狂摹隱逸之雅況所以皎靈二沙門打破鐵瓮之餘挑商刻羽歐蘇兩夫子開了關鑰之後賡韻聯吟即寒山寫谿岫之影相舡子賦釣竿之浮沉要皆不在詩而在遊戲三昧也遊戲三昧之妙得之心而寄之詩也余嘗讀法華歌至我亦當年好吟詠將謂冥搜亂禪定今日親聞誦此經何妨筆硯資真性之句不覺精神舒展手足舞蹈呻之曰是先得我心也得不以山花啼鳥松聲草色而賞吾之般若法身耶有忠南任維摩魯揭云座下無事日靜坐有事時應酬內守一外處和步伍徹顛謳歌讚詠其隱括容儀吾莫知其所以然惟願授之何若余曰公自桂林中來秋月猶存蒲珠玉運風雷雖假託於毘耶城而囂壤塵坌<span class='corr'>已</span>卓越久矣其風雅賦頌興觀群怨之工亦不思而自得焉余不過以廛隱草之名而為公引鷓鴣號意耳又何必區區青蓮拈之於指上也哉。</p>
</div>
<div class='div-other'><a id='mulu410' />
<p class='h2'>艾語題辭</p><p>中如居士住白飲洞嘗語古人相敷於怛闥經籍裡蓋惜跛鱉盲龜而喬詰卓鷙於愚法之中者甘勞騷於彘乳之宅也湎寂擔板而秉羽弄九於面牆之下者不究其無言之旨也負薪宵織而家忙內煮外食而欠後居士乃以一片婆心作一灸艾欲墮鶖子之花使天下之人揚其搉欲滅波離之光使天下之人活其圓欲揭維摩之日使天下之人周其遍故一偈一頌一論一說皆出大醫王手非若巫咸扁鵲以之為頹靡波流縱之為膏肓豎子走而弗顧也余少讀陰符經有曰天發殺機移星易宿地發殺機龍蛇起陸人發殺機天地反覆若蚤得居士之艾於機上一灸又惡用殺哉又惡用殺哉。</p>
</div>
<div class='div-other'><a id='mulu411' />
<p class='h2'>敘如藍禪那二草</p><p>東旭禪人自楚發足蚕叢地不拈搥不豎拂不拗拄杖子要做個圓陀陀光灼灼底漢問水尋山看是如來藏妙真如性不覺不知帶得尖頂老倉頭來也剛到聚雲被老僧眉毛一喝即見出如藍草禪那草二本雅有些氣息但未審揮灑運用時東旭禪人在否若在放他三十棒得不為神通三昧遊戲耶雖然竹裡金鱗千萬點月中玉兔一輪孤。</p>
</div>
<div class='div-other'><a id='mulu412' />
<p class='h2'>無量金聲題辭</p><p>宣聖謂西方有大聖人不治而不亂不言而自行蓋金聲早<span class='corr'>已</span>播於華夏矣然曰無量者何梵語阿彌陀此云無量壽彼佛最初成道時發四十八種廣大行願願云稱我名者定生我國若不爾者終不取證菩提況復彼國道侶皆是阿鞞跋致周流行樹仙音唱於迦陵朗映德池佛光同於優缽晝夜六時轉無量音宣無量法放無量光挕受無量眾生是故號為無量也古尊宿云無禪有淨土萬修萬人去但得見彌陀何愁不開悟此以意念往生也又云行住坐臥之間一句彌陀莫斷須信因深果深但要不念自念此以心念往生也又云若能念念不空管取念成一片當念認得念人彌陀與我同現此以性念往生也如志在無量之國了是金聲之旨亦有年矣乃以尊崇貧賤歲月日時直以一法印之而成偈則何地非金何響非聲正所謂音輪勝會也倘能以一勸百以千勸萬無量導師又當居士稱諸。</p>
</div>
<div class='div-other'><a id='mulu413' />
<p class='h2'>唐詩響韻聯珠題辭</p><p>伶倫取蟹谷之竹為籥音律成而鸞鳳皆舞善知童子唱四十二字厥義串三賢十聖薩埵位曹子建遊魚山聆穴中之音而作梵則東西兩土韻響始相協矣或謂詩者歌詠性情也何拘拘於響韻哉山野紲而示之曰怛闥老子大聖人也尚美頻伽未出之卵蓋重其音也夫音借韻以成句續句以成章章之長短即言之長短也是而有風焉有雅焉有三頌焉復又稽之樂經[糸*息]之五音也析顯剛柔之聲一之六律也潛通歲時之氣故音變則聲變律變則氣變所以毛詩之後有離騷離騷之後有十九首十九首之後變辭為絕敲樂為律殆捋龍門積石之源湧於唐海金波玉浪大地皆響矣譬之尼俱樹蔭覆五十由旬實有數十萬石究其根種則如芥子許噫世界一希聲也布而為音為律為辭可令人念茲在茲詠茲在茲惺惺成大丈夫相時而擊竹唱易水之歌時而飯牛作南山之韻時而執爨題問影之詩時而躡屏調天衢之句優哉游哉誠眾甫中之真逍遙也中如居士既聆谷之音又聽童子之唱梵唄華音若指諸掌乃取唐人之語編為上下六冊彷彿古樂俾爾識韻歸響矣善觀者不可泥於韻而求義當於韻而求響斯可與言詩並可與語道。</p>
</div>
<div class='div-other'><a id='mulu414' />
<p class='h2'>本行錄序跋</p><p>從來老和尚打破藥罐搗通桶底個個家醜外揚老僧則不然山河大地森羅萬象總在自<span class='corr'>己</span>眉毛上你向那個說去當知凡夫心中佛祖說法是佛祖心中凡夫聽又當知凡夫心中佛祖無法說佛祖心中凡夫無法聽這裡會得我也只是個銅鈴兒也何以故言外百千三昧法因風說與個中人。</p>
<p>吹萬和尚為人一生只在擒風弄影不知實落在甚麼處雖註如許經書說如許閑語問曰非我也燈籠與露柱為之也當注說時普賢送紙文殊傳墨猶與三十棒趁出去在。</p>
</div></div>
<div class='div-other'><a id='mulu415' />
<p class='h1'>文</p>
<div class='div-other'><a id='mulu416' />
<p class='h2'>錫杖寢蝸文</p><p>蒙莊謂觸蠻有攘地之戰伏屍萬里其說果真乎果幻乎吹萬子曰唐虞推讓湯武奪征亦蝸角之墟也何區區蒙莊之真幻哉蘇子瞻題蝸之說云蝸涎不蒲殼聊足以自濡升高不知疲竟作黏壁枯後人又指為知進而不知退者道也遯之月吹萬子揭慈氏毘曇法於東窗之下以消焚暑因倦則掉臂而睨之見一蝸晏寂於錫杖環股之上異哉物也何緣而至此耶且彼蟋蟀床下入之以時也細鳥襲人進之於外也況夫欲路師馬欲水師螻彼何人師而有若是之委蛇也姑以渠之質而揆之凝泥滑壤若之體也浸潤綿柔若之攖也縱裹腹聚糧莫知孰為彼之莽蒼而且步階越限踰閫穿幃不顧艱險拔乎層危之顛是役也何異迷七聖而知大隗之山是寂也何異四時而抱綿上之樹是脫也又何異過慈雲而處金剛之定若是則觸蠻之戰歸之烏有也唐虞之讓付之三杯也湯武之征破之一局也於是乎涎枯矣黏壁矣蘇子之說殆不可執矣。</p>
</div>
<div class='div-other'><a id='mulu417' />
<p class='h2'>吊灼然辭</p><p>天不足兮石可煉地不蒲兮鰲可斷子之歸兮固乘風對月談兮誰與同想余之始姤也隨郴水之無端起瀟湘之宿鴈運斧斤於湖東鼓蘭楫於書院子之冰寒藍深余豈愧大緣之許可子之衲綴囊空余豈愧瞿塘之敷座疇昔哉灩澦江頭共歌芙蓉之曲南賓河下相釣華鱗之絲遂卻四愁於屏岫展六震於玉溪扣我琵琶唯子之手啟我咳唾唯子之口雖更一枝於枳水於我何功於子何咎嗟兮嗟兮無止我心之傷悲兮悲兮悲兮孰比世路之情愛兮乃余之慟也易何東痛余之授也道何南朱恪轉素火鏡無炯禾露泣時天濕淚花顏墮處水痕斑赴茶毘之三昧忘乎螻蟻背夫鴟鳶灼然汝之陀那不可以御夫鹿車彼鹿車兮鼠毒逢雷群使作遮灼然汝之末那不可以陟夫臺山彼臺山兮四住雖除二愚未參灼然汝之幽見不可以趣夫膩吒彼膩吒兮八萬劫後復染塵沙惟我泥洹子可以登惟我淨德子可以臨漏殘天曉崑崙色鐘鳴雞唱海潮聲子有不昧之昭昭先入昊昊之旻旻。</p>
</div>
<div class='div-other'><a id='mulu418' />
<p class='h2'>贈脩齋會茶文</p><p>維摩以舉足下足為大道場淨信以莊嚴聲教為大道場然則聲教與舉足世諦所謂形者也而淨信之至所貴使其形者也人天交接[糸*息]不越這一著吉祥餘慶又豈外這一著哉翠屏氏無以鳴夫樂善之美乃丐余一言而為之辭。</p>
</div>
<div class='div-other'><a id='mulu419' />
<p class='h2'>避亂問</p><p>暮春日余出錫聚雲泛字江訪碧空於白巖寺是時通郡伊蒲皆為秦晉趙代之賊擊破夔關盡涉岸南以避而江干葦葉悉空余得扁舟於石硤而舟子招之甚速蓋恐隸人之刷取也使余匆匆然登之不亦舟子之迫乎有見余而議之者曰釋氏之子得無怖矣何乃亦笑其百步耶余則聞而悅之此深知我者也避亂真矣而以訪友為諱人焉得而廋之哉雖然訪友不過一交接人事也避亂竊得為至人君子之事矣聞而悅之所以乃時有輝侍者啟余曰和尚飛錫渡江得得為碧公而來也自耽臨難苟免之夫所謂竊得為至人君子之事者有是哉惜乎愚昧之不知也立吾語女昔瞿曇氏遭亂世而潛隱養馬院食馬麥三月伯陽氏避七雄之亂駕青牛於西域孔子之晉及河聞趙簡子殺竇舜二大夫乃曰吾聞之剖胎殺夭麒麟不至其郊覆巢破卵鳳凰不翔其邑何也君子諱傷其類也故回車而返此至人避亂之跡也曾子遇寇至且曰無寓人於我室毀傷其薪木寇去則曰修我牆屋我將返陳文子避崔子之亂棄馬干駟而違之他邦此君子避亂之跡也況復萬菴禪師被李成兵拘繫適大雪埋屋倒壁幸而逃之浮山遠公橫羅於蜀先自以智脫之此古人處困窮之權也故曰窮則變變則通通則化然非至人君子何以當之今余過矣冒惠知我者之良譽矣小子記之輝又曰坰聞所說非今有而昔無也乃執古以御今之有也然則避亂者多矣果人人皆得為至人君子之事乎曰非也余方外之流也無官守也無言責也左右逢原心天之江月自普東西任運宗鏡之物我恒新若夫眾人之趨避也抱胡茄之塞聲驚沙場之戰氣負釜荷甑嗟怨譫譫耳尚至人君子云乎哉噫余願得孫叔敖之寢扇市南宜僚之弄丸鄧隱峰之擲錫俾綠林之眾賣刀買牛守劍得布則方內幸甚方外亦幸甚矣又何避。</p>
</div>
<div class='div-other'><a id='mulu420' />
<p class='h2'>代作賀石柱總戎文</p><p>嘗聞善建者不拔善抱者不脫子孫祭祀不輟觀我大總戎之襲裔也繼金壇於建武續玉帳於東漢其源以良工不示朴訓為矍鑠之豪大材當晚成竟作堅壯之本所以割茅土於十有六朝而錫馬蕃庶晝日三接者得不為善建善抱乎抑又觀我大總戎之雄鎮也兩車得夫靈[匚@金]奇師受夫玄圃洗蕩藺巢之塵煙巴水重新月粲揮滅遠塞之臭穢燕城依舊衢謠故荊山之璧宜圍朱紱之衣宜繡子孫之廕宜榮矣得不為子孫祭祀不輟乎<span class='note-inline'>(某)</span>與令子有雉壇交願如芝蘭之室則不異白頭如新領蓋如故也敬聆錫命歸師敢擬日重光之行而晉諸辭其辭曰日重光兮玉馬燦月重輪兮金牛煥奪崑崙兮大樹雄定天山兮幃幄算胡為而愷歌兮獻慶雲之遍彩斂夜行之錦而歸兮受恩榮于鼎鼐歡九如之自麗兮酌以兕觥享五福之頻增兮綿以庚長余安得不佩夫青雲而與之徬徨。</p>
</div>
<div class='div-other'><a id='mulu421' />
<p class='h2'>壽徹菴耆舊九十文</p><p>華封人祝堯曰願祝聖人壽堯曰辭莊生云壽莫壽于殤子而彭祖為天中郎先生奠子曰子生則為吾兒今去異日則為吾兄矣故朝圂之與大椿不同年也斥鸚之與大鵬不同知也此易見也非特見也余嘗試論于海人曰一葉之舟可御風而泛諸海聞者曰是我則曰一葉之舟能載滄溟而泛之天聞者曰否山人曰鷦鷯小鳥鼓兩翼而之蒼蒼之極聞者曰是我則曰鷦鷯小鳥衲蒼蒼之極而入人之腹聞者曰否是今之所謂壽者庸詎妄祝于大德之耆年哉蓋理與跡之不齊也德與形之匪一也惡惡可惡惡可且觀大德之刱據拓提也而枌榆之園翁溪友黃口白眉悉皆蔽蒙之屬蓬心未開疇卻異鵲之慕而鞭策木叉耶奚法伊蒲之饌而曲跪乘門耶然一旦而歸奉三尊止猿狙之躁動回風火之不足皆賴大德之力也經云有四相即非菩薩離四相是名菩薩值茲懸弧之辰而不敢以壽壽者不壽之以跡而壽之以理也不祝之以形而祝之以德也堯之辭彭之天袁之兄與夫山海之互論得不謂離相之說乎然則大德之壽也必傳矣余因受請而會諸禪人于菊隱菴皆稱大德今年有五百四十甲子矣乃白余成文焉。</p>
</div>
<div class='div-other'><a id='mulu422' />
<p class='h2'>代作祭馬太公文</p><p>嘗謂安時處順而不拘拘者天之則也窮薪傳火而吹累眾甫者天之倪也全是二者聽瑩烏能逮竟哉如我太公之神生也再命三命奚獨僂且俯避在厥真不在土苴也況復分衛我公奪瓊枝于棘圍頌南山于巴國澤及鮮規而威持竺梵使三十二相重新千七百則更唱是何翅傳帶留衣即傅大士來也故我太公雖近也真也而不拘拘也護囑我公天也火傳也而吹累眾甫也吾儕詎敢三號而往弔宜效子桑戶子而歌矣聿為之歌曰天不足兮勞媧皇以煉石兮地不滿兮藉鰲[寧*頁]以為足兮何如采真以遨遊兮上與日月合明兮傳清白于家國兮美德宿于難兄難弟兮吁嗟吾儕之十幻兮而今猶是苾芻兮。</p>
</div>
<div class='div-other'><a id='mulu423' />
<p class='h2'>徵心文</p><p>傳云今人乍見孺子將入于井皆有怵惕惻隱之心論孺子將入于井見者無不驚徹世所謂惻隱之心者也獨不知未見孺子時此心又在甚麼處若在其視聽言動也則孺子未交孤根何以自照若在其行住坐臥也則忽于尋常誰是乍見之機若在其無舉無措也則頑空無作疇為惻隱之心所以靈雲有桃花之悟燭吾燭也洞山有過水之惺見無見也此二者較之惻隱何若哉故知視聽言動惻隱之由者也行住坐臥由于惻隱也無舉無措由與未由之間也噫天地一惻隱也萬物一孺子也其乍見夫何容心耶。</p>
</div></div>
<p class='juan'>吹萬禪師語錄卷之十五終</p>
</div><!-- end of div[@id='body'] -->
</body></html>