<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu110' />
<p class='juan'>吹萬禪師語錄卷之十</p><p class="byline">嗣法孫燈來重編</p>
<div class='div-other'><a id='mulu111' />
<p class='h1'>佛事</p><p>慧祖忌日拈香：問著牯牛幾箇，今日親見相公，說道東山水行，四十九轉不通，為甚參成黃楊木，相隨來也始跳出，血濺梵天妙如何，八地文開真面目，此是大慧老祖家醜，無奈殃及兒孫，不免徹底吐來，權作供養，且道老祖還來鑑臨也無？煙裊玉爐飛白鶴，風舞袈裟動紫衣。</p>
<p>達磨初祖忌日拈香：海水白浪滔天，蘆林雪花滿地，一航纔來，一葦即去，不是斷臂好兒孫，面壁九年沒意思。昔雲門和尚見巴陵道，得三轉語，乃曰：老僧忌日，不必作齋道，此即是。今日某甲直描得老和尚少林一隊慈悲鼻孔，不是隨人腳跟轉，不是依樣畫葫蘆，<span class='corr'>但</span>能透得關捩子，到處人前稱丈夫。</p>
<p>臨濟老祖忌日拈香：瞿曇老賊，撇下些贓私，遺累熊耳山壁觀。婆羅門九年鈍置，後來落在臨濟手中，化作箇白拈賊，說甚麼三玄三要，四喝四賓主四料揀，籠絡諸方。豈料慧祖下有箇不肖兒孫，搜將出來，卻也立賓立主，有權有實。且道如何是權實底？一句展具！云：大眾隨老僧作禮。</p>
<p>朝陽老和尚圓寂拈香：入洞坐如泥，出洞飛如雪，硬似楊花軟似金，平平和氣常磊落，于今打破舊沙盆，傀儡線上蟾光爍，到者裏正好哭著，正好笑著，哭著底雙煙飛舞膩吒天，笑著底馬蹄踏遍西江月。</p>
</div>
<div class='div-other'><a id='mulu112' />
<p class='h1'>讚</p>
<div class='div-other'><a id='mulu113' />
<p class='h2'>彌勒</p><p>咦，你是甚麼東西，來作者般去就？肖天全無雲彩，肖人又無拘繫，肖地沒些種草，卻有一端象氣在，甚麼處雙眼輪珠，蒲塌上一缽一袋一袈裟。</p>
</div>
<div class='div-other'><a id='mulu114' />
<p class='h2'>達磨初祖</p><p>一葉五花，乘風破浪，二龍不識，何須執相。</p>
</div>
<div class='div-other'><a id='mulu115' />
<p class='h2'>文殊掃象圖</p><p>者象非象，七大造相，鐵帚一掃，消漚絕響。借問當陽照用誰，馬郎婦授沙江上。</p>
</div>
<div class='div-other'><a id='mulu116' />
<p class='h2'>船子和尚</p><p>別無活計，只是一橈。點頭三下，身眼俱消。江心浪裏分明急，金鉤線上不相饒。蛇頭鬥著龍尾，孤根發起松條。捨<span class='corr'>己</span>從人鐵酸餡，月沉海底夜霜高。</p>
</div>
<div class='div-other'><a id='mulu117' />
<p class='h2'>酒仙遇賢禪師</p><p>明珠入母懷，改身又換首。沉淵不溼衣，忒世稱希有。每唱白雪與陽春，慣拈紅桃並綠柳。費盡多少鐵心腸，原來只為一杯酒。噫！酒。</p>
<p>酒酒，前街後巷何曾有。走盡天涯沒些兒，誰知飲入自家口。不生淨土願娑婆，醉翁之意不在酒。</p>
</div></div>
<div class='div-other'><a id='mulu118' />
<p class='h1'>書問</p>
<div class='div-other'><a id='mulu119' />
<p class='h2'>復田侍御鍾衡<span class='note-inline'>(附來書)</span></p><p style="margin-left:1em">老和尚一旦舍我而去，令人五內俱裂。專此奉請轉駕，留此一夏，俾弟子稍得進益，以後行止不敢強也。言之淚流，萬望慈悲以救愚昧，至懇至懇。</p>
<p>託質宰官傾心出世，誠大丈夫事。第功名富貴猶若空華，不可在空華中打失自己腳跟。山野每常逼公提撕，恐只作口頭語也。既有至願，不妨再晤。</p>
</div>
<div class='div-other'><a id='mulu120' />
<p class='h2'>復田別駕素庵</p><p>古德云：未有長行而不住，未有長住而不行。縱揮麈談心，固是垂手機關，然遺藥他方，亦未是懶惰偷閒也。三接追札，更見為法之誠，慕道之切。所可憚者，錦衣未披，銅章未握，詎肯效西堂懶公耶？幸臨濟之後，有願過李楊之門者，堯舜與人同耳。居士大有餘裕哉，者一回覿面相呈，全機獨露，不可謂山野斬新鐵面也。香梅噴鼻，得會無隱之詞。</p>
</div>
<div class='div-other'><a id='mulu121' />
<p class='h2'>復高侍御枝樓</p><p>荒山坦率，諒不為方外咎第。最初參尋，雖借語言入，又不可執泥語言也。五燈會元，明公哲士得悟者頗多。李太白云：今人不見古時月，今月曾經照古人。直須恁麼始得。</p>
</div>
<div class='div-other'><a id='mulu122' />
<p class='h2'>復三峰漢月禪師<span class='note-inline'>(附來書)</span></p><p style="margin-left:1em">大慧禪師說盡人間禪病，四百年內望之如渴人求井，不料一枝埋沒。向三峽錦江之上，前得來書，語錄<span class='corr'>已</span>見作略過。人第未得從容談三月于水流石上，為恨不淺，茲聞已返峽中，略伸四問，萬乞答我，更欲禪師深入大慧禪，起已墜之禪，于今日令後輩重見天日于座下，斷不令某遺恨耳，至禱至禱。</p>
<p>忽爾東南倏焉，西北恁麼蹉跎，只是斗柄猶在河漢上，遙瞻禮錄。果如籩豆問瑚璉，答處不在口，惟望不辭壽者相，繼開來學，永作人天眼目也。劉居士深荷鉗錘，巴國不無子韶，但未知石頭馬駒項下鐵枷還肯齊放下也未？所可痛者，奪朱亂苗，維莠維紫，孰肯向香，至王太子前一臀，坐斷舌根，他後無舌人解語，胡張三黑李四，能浼我哉。謹呈答句，罪過罪過。另舉四問，希一展舌以普其慈。</p>
</div>
<div class='div-other'><a id='mulu123' />
<p class='h2'>復劉孝廉墨仙<span class='note-inline'>(附來書)</span></p><p style="margin-left:1em">貞之旌心于宗門，不啻耿公之拜井，南八之請兵。十數年來求一參究諦當之人，了不可得，況真得祖家牙爪者哉。不意南遊一見，聖恩再見。聚雲雖門庭機用，各有差殊，而入法精微，波瀾闊大，大約共一鼻孔。楊岐黃龍分振濟宗，豈近日假平實真粗莽之禪可比哉！第末法時代，魔事熾然，以聖恩之溫研，淵奧諸方，狂禪猶有註解破碎之疑沒量，大人安得不合併印證，虛細商求，定厥宗緒，作人天眼目也耶？幸那半月之暇，到玄墓扣擊一番，作家相見，自然可觀，且為後來模範，于法門不為小補矣。</p>
<p class="head3">又</p>
<p style="margin-left:1em">彌天古德，快會長干，正擬為十夕之談，細聆妙義，不意暑熱益熾，越行復忙，匆匆別去，此懷良歉。幸拜接慈光，兼熟法錄，已快平生，從此音問，時通叨沐臭味，亦是奇緣也。即日伏惟吾師道履嘉勝請藏事，計已就緒矣。曩傳尊翰至玄墓山中，家師發讀之後，極為歎羨，水乳蘭茝，馨味自投，但恨未得親接緒言，令座下法屬不睹作家相見，終是叢林一段缺事。以貞計之，禪宗廢久，人天增悲，今幸得二三尊宿，後先出世，後學業有眼目矣。但法門事大宗旨，淆訛瞎漢狂禪，紊亂不少，終夜熟念，如履冰稜，倘得明眼宗徒會聚一處，細商確證，光復古規，此後饒益自然不小矣。三峰師嚮慕殊甚，渴欲一見以年力少衰未能出山特囑貞致意吾師倘肯那半月之暇，一詣玄墓，自是上上人行履，惟師裁鑑幸甚。餘不備。</p>
<p>居士醉了不顛，顛了不醒，醒了不問，做酒人，作麼生下手造麴<span class='corr'>糱</span>，只爾再三再四，拔茅茹以其彙。殊不知山野未出聚雲時，未到金陵時，及未把筆移書玄墓時，三峰老漢已在腦後一捏，漏逗不少矣。又何必賊過安弓哉。假如邀我過石頭城曳尾，楊子江把柁，借問三峰老漢，還肯合本圖利也未不然，單俟代馬依北風，飛鳥揚故巢時，請過聚雲。聊奉一句，吾不如老圃，看居士又作麼生。</p>
</div>
<div class='div-other'><a id='mulu124' />
<p class='h2'>復破山禪師<span class='note-inline'>(附來書)</span></p><p style="margin-left:1em">抱病山中，只與泥佛土佛撕結，竟不聞格外有人惺我疲困哉。讀一貫別傳及諸著作，始知我大唐國內有人也，且喜且幸。雖是溪山關隔，時有雲月通風，不妨同一鼻孔氣，莫令隔不隔而有爾我也。承看顧竺天之病，深感不悉，尚容而謝。</p>
<p>末法時代，境界易遷，一切耳目，皆以鄭聲錦縷為快，若云出脫一步，則面墻而立爾。山野把釣臨江，亦有年矣，能變化吐風雷者，曾有幾鱗哉？接來札，始見嗟悼同心，不咸先哲之憂。其奈山野舉步實艱，終以未晤為恨也。然彼此一家，不妨門下人往復相襲，是荷。</p>
</div>
<div class='div-other'><a id='mulu125' />
<p class='h2'>復灼然上座<span class='note-inline'>(附來書)</span></p><p style="margin-left:1em">久違函席，不待召命，惟願趨承左右。第緣修造九或為羈，不免意親而跡疏矣。相侍六易春秋，壁龍苦眼懇點之無疑飛躍也，不日嵩祝之餘，方圖立雪。</p>
<p>或魚出網，雷澤交加，修造豈能礙之？借問點眼後方立雪，立雪後方點眼？者裏下得一轉語，何難徹天飛去。</p>
</div>
<div class='div-other'><a id='mulu126' />
<p class='h2'>復雪影禪人<span class='note-inline'>(附來書)</span></p><p style="margin-left:1em">和尚乘輕舟抵白下，轉法輪于聚雲，大施金鎞，凡同志者，頌語錄，欽睹顏色，羨神馭凜凜，真果位中人耳。濟宗一脈，有賴中興，生靈一大幸也，不勝佩服。別時因賤恙不曾拜送江頭，覷黃花笑面想片帆西歸，神人共護，水到成渠，不補馬師之重任，豈亦喪卻兒孫耶？惟和尚秉金剛劍，殺活自由。墨仙社兄遨遊武林，值陳道尊為參首，并諸縉紳瓣香稟疏，迎漢師于宗鏡堂，豎摩醯首羅作略，萬指圍繞，作家箭鋒相拄，墨仙抱贓自首，恨不能速迓和尚。順流而至三吳，掀翻劫外陽春，不負同一鼻孔。茲因漢師致書，齎語錄屈和尚，墨仙焚香遙望，故裁短語修候，伏惟禪那迪吉，不勝瞻佇之至。</p>
<p>拈花微笑，<span class='corr'>已</span>成禍胎，迄後付偈傳衣，白椎豎拂，百般賣弄，都是禍子禍孫，乃至捫空竊響者，頌古評唱，青山綠水，嗟怨不少矣。如今明明在上，赫赫在下，又烏知滿地袈裟盡化為沙場，人物幾成得宗風耶？禪人還肯巴國為老婦蓍簪否？倘歸故里，不勞泣而尋之，希過聚雲，悄地與腳跟下一捏，豈獨換舊重新，快可稱歷代祖師消禍丸子。</p>
</div>
<div class='div-other'><a id='mulu127' />
<p class='h2'>與陳太史雪灘<span class='note-inline'>(附復書)</span></p><p>草木易時，人境傳舍，不覺石頭城又在巴國夢中矣，曩荷護持使梵葉吉祥乎？下里奚獨紳庶感庇即字。水桐山亦生色于居士也，政欲借鴻馳報，詎意秦寇發難，往來旗幟正在荊夔間，緇輩出關甚生畏途之苦，而江干境界，別是一番公案。茲值忠南法友碧空者，亦造瑯[王*函]，聊具八行，少伸致謝。</p>
<p style="margin-left:1em">渴燄如焚，塵勞不息，坐使清涼，淪于火窟，猶自嘻嘻愛戀，不捨無始孽緣深重，如此良可悲歎。嚮歲親炙威音，夢魂欽服，極思返棹故園，奉請法席同還鄉郡，豈意魔氣未消，荏苒至此，每用為恨。時承惠問，如晤道顏，兼賜語錄，益開蒙薈，自愧鈍劣，未能言下承當，如此笨漢，雖佛出世奈之何哉？秋間定西去，長跪領誨有日矣。願師珍重自葆，臨風倚棹，率略不莊，惟有依依。</p>
</div>
<div class='div-other'><a id='mulu128' />
<p class='h2'>復瞿孝廉不荒<span class='note-inline'>(附來書)</span></p><p style="margin-left:1em">不侍獅子座近五月矣，未耳棒喝故，鞭策不前，無線腳跟竟因蓬轉，師其何以教之？旋來擬走忠南，望聚雲高處，投婆心頭陀，開我柴柵。適碧天皈依，切切欲攀飛錫，暫憩弔巖休夏三九，仰止私悰，欣喜獲，遂冀乘雲至止。山靈本勝，師來更增無限蒼翠矣。蠢鳥野鹿，願領法音，萬惟光降，臨穎忐忑。</p>
<p>弔巖勝境，曩曾遊之，欲擬八景之作，獨未遇泉石主人也。居士既蠟屐邀我，直不是同唱卷阿曲子。雲在青天水在瓶，當下要居士會也，叱面一著，幸勿驚怖。</p>
</div>
<div class='div-other'><a id='mulu129' />
<p class='h2'>復酆陵熊李三孝廉<span class='note-inline'>(附來書)</span></p><p style="margin-left:1em">李太乙　法教日違，塵勞日積，且與小魔，角勝殊多，唇齒恐不堪對和尚言也。灼然謝世，興廢正惟此時。先日以和尚許可，方敢曲成。目今委之荒涼乎？前與熊豐老酌議，似有成緒，專候飛錫俯臨，以全勝舉。大菩薩念頭原無擇地，布金解帶何世無人？惟和尚哀憫而接引之。曷勝顒望餘而不悉。</p>
<p style="margin-left:1em">熊豐元　老師別傳外想，復多心傳矣。弟子皈依雖切，領取未能，歸來又是一重公案，何日了此業緣，睹清淨法門耶？聞今冬有來平都之約，慈航遠濟，知不置我苦海中矣。引望風便肅此代候。</p>
<p style="margin-left:1em">熊克升　日聆玄緒，塵襟頓豁，苦無一刻之暇，遂缺修復。茲者十方堂已有成議，此灼然師未了洪願，而德符兄期為無諍者揮麈談心，專賴吾師。合十焚香，早臨是候。</p>
<p>地藏道場原為十方設，豈得尟十方主人耶？第蠡管之見，唯是暖其衣，飽其食，外無剝啄，內無追呼，足而已，不知叢林常住是何物也，檀信脂膏以何消也，僧眾日用將甚作主宰也。古德云：未明者箇空，住世，有人與你算湯水錢，未明者箇空，行腳，有人與你算草鞋錢，果無懼乎？今灼然既去，山野曾以是剎為念，奈何宗鏡鮮酬唱之，客玄度鑿齒皆望之左右，大事因緣果能赤肩擔荷否？錫移匪定，至之日即晤之日也。</p>
</div>
<div class='div-other'><a id='mulu130' />
<p class='h2'>上董老師<span class='note-inline'>(係在家儒門業師，附復書)</span></p><p>函丈別來十數秋，竟作風塵客，幸衣下摩尼不昧，而剎海在毛端，古今還當念也。老師只作高尚其事人，且亦垂憐方外否？朝陽老和尚，山野續燈師也，去歲暮過枳溪，而春移浯水，今又返錫古戎，則絳帳席前始得晉夫尺素，而別傳鄙作便投削政也。臨穎曷勝翹仰。</p>
<p style="margin-left:1em">憶老禪宗飛錫時，曾道江右人袖裏輪珠，不慧默識其意，輪持大準提數年，今齋戒念佛法諱道文又數年矣，旦夕神會，初不間于方之內外也。嘗聞奇遇歷歷，佳刻種種，此皆希有之事，慕慕又聞欲歸，為道懸望，偶爾無心。老師以書翰至，不覺喜動顏色。第齒當柒秩，雙目欠明，乃命震口宣揚，恍若面敘，始知不果歸之由也。然翹首跂足，終不容<span class='corr'>己</span>，未審異日果有緣否？及側聽別傳，即是三聖人現身說法，縱游夏安能贊一辭哉。敬服承誨，謹珍藏為傳世璧。茲因便筒，假手空書。以謝臨楮，無任神往。</p>
</div>
<div class='div-other'><a id='mulu131' />
<p class='h2'>復隱然法子</p><p>從上古人得和尚法，不違和尚記。如般若多羅之記達磨，五祖之記惠能，皆是此所謂真師真弟子。故千載之下，令人渴仰也。前走人來問話，正見爾將成之志果，堪受室中師法否，若其依我之言，鐵石不易，則慧祖一脈在爾躬矣。茲當埋頭伏爪，潛淵菊隱，縱有檀信宗聚，但只隨宜誘之，況復大溈獨食七年栗橡，始得為人，南泉牧牛遲重三十年，方施機用，較其今者為何如哉？只恁麼做去，管教後日看破天下野狐精，如其不然，休學老鴉笑豬。</p>
</div>
<div class='div-other'><a id='mulu132' />
<p class='h2'>與蒼石禪人</p><p>野人出入行隊，具有三看：一看有口硬腳軟者，通身被人打過，猶云舌頭尚在，又至煞頭地位，依然畏首畏尾去也。二看有腳硬口軟者，縱步步踏實，但向萬人場中，不能橫說豎說，塵說剎說，單用眼角傳情，紅葉題詩，正如黑夜買賣，令人失足者多。三看有腳硬口硬者，穿著一領鐵布衫，橫著一根楖栗棍，處處搶行奪市，立在萬人頭上，仔細檢點將來，也只得一半，不見古人道，或擎拳，或豎指，行棒行喝成乖旨，忽然棒下喝將來，與吾遠之又遠矣。且問是甚麼心行？射鵰漫學熊瞿手，不犯窠巢也大奇。</p>
</div>
<div class='div-other'><a id='mulu133' />
<p class='h2'>與江陵開子關主</p><p>關不自關，主不自主。若以關關主，是擊鼓而求唐子也，若以主主關，是家親之為妖祟也。然而關不自關，主不自主者，則妙翅橫身，金毛撲網，盡大地總是箇主人，遍虛空無非方丈，可令無手人一拳打破來與聚雲相見，始不負山野臨軒未惜兩莖眉也。</p>
</div>
<div class='div-other'><a id='mulu134' />
<p class='h2'>復明府尹西有<span class='note-inline'>(附來書)</span></p><p style="margin-left:1em">忝同里閈，未展法容，瞻仰之私，真如饑渴。茲來將謂得沾醍醐一滴，而雲錫他往，當面錯過，悵恨無已甚矣。不肖之無緣也。<span class='note-inline'>(某)</span>根性劣弱，疑慮多端，百年光景<span class='corr'>已</span>去其半，而箇中消息茫無影響，以情事計之，亦是懸巖撒手之時矣。若家君直心勁骨，平生一往不顧，似能受道，但向來意不在此，不甚信嚮。近忽寄字不肖云，過忠必謁萬師，後又寄云得萬師歸里，是吾輩大幸事，則皈向之意較不肖彌切，惟是相去千餘里，未能親承和尚棒喝，將奈之何，匆匆聊通數語，伏惟鑑照不宣。</p>
<p>浪子關山三十年，竟作風塵客，幸拄杖頭邊下，下落主中主也。山野出世入世，癖于孤梗，而擔荷大事一著，又是舊生習染，稚在芸窗，已被徑山語言穿透鼻孔。烏知參見朝陽，乃徑山下鐵牛之裔，是以孳孳行腳覓種子，隱隱爐鞴鑿未開，恒其念也。故里中明公，鄉城大老，竟未登龍門耳。前承遺翰，彩毫中異香殊味，似有李楊之風。詎意錫外相左，荒廬坦率，況復尊大人先顧平都，為別峰之混，悵然非一端矣。時聞朝陽示寂之音，以一代宗脈，必欲上洞收安舍利，但資斧寂寥，尚遲三月也。臨穎翹慕。</p>
</div>
<div class='div-other'><a id='mulu135' />
<p class='h2'>復春元古貌符<span class='note-inline'>(附來書)</span></p><p style="margin-left:1em">去春得聆慈誨，至今耳有餘音。我師彈指到處，石頭盡點。弟子輩又物中之頗有情者，能不俗骨都化耶？歸來厭想塵紛，恨不常隨侍者，後而功名身家四字，終是打脫不盡。自念諸緣盡後方尋出頭，恐終無出頭日也。閑謬以人情作佛事，自比泥中蓮花，吾師其肯許否？想慈悲普度，何忍一物失迷，乃忠酆相去不過百里，現在有佛而不獲一親，諒亦非師接引之本願也，久與李舍親私議，欲得和尚一住，託令徒孫虔誠奉迓。聖人不擇地而施教，莫謂此方眾生畢竟無緣。臨楮曷勝翹望。</p>
<p>兩接華翰，何啻雲錦十行，而知我喻我又不在張楊之下矣。且古之傳燈居士，如商英大年者，託國鈞而作佛事，藉鐵鉞以輝曇華，出入吾門，竟成祖道。居士自聚雲會晤之後，山野謂諸學人曰：古公再來人，不有靈岫之囑，安能氣品若是耶？此當附弩倒屣上平都不待招之而速矣。無何四大失調，幾卸殼漏，竟作蘧篨之質，前擬廿三四強為溯舟第，恐結制之際，又為山野調攝未便故，不果其行也。尚顒瞻候不既。</p>
</div>
<div class='div-other'><a id='mulu136' />
<p class='h2'>復尹方伯惺麓<span class='note-inline'>(附來書)</span></p><p style="margin-left:1em">久企道風，無緣言晤。乙亥春歸，棹過州急問聚雲，忽石尤相厄，夜泊南岸江路。淹迷長年為政，遂不克登名宿之壇，扣一兩則機緣。然禪師敘人也，月明老人續燈師也。月老人化去，聞師返朝陽，經紀後事。秋風漸爽，非其時耶，倘暫處杖缽，一問故里道業，此中或有堪鞭策者，偶得便羽。道此區區，惠然是望。</p>
<p>承來遙翰，以道義知我。想鷲嶺雞園，必有囑于明公也。第山野風塵多載，于方外身憊形篨，未得覲清高之座，良可歎恨。倘幻體稍起，無論山陰雪興武陵，花春溯舟汶水，得荷綸音不少也。</p>
</div></div>
<p class='juan'>吹萬禪師語錄卷之十<span class='note-inline'>(終)</span></p>
</div><!-- end of div[@id='body'] -->
</body></html>