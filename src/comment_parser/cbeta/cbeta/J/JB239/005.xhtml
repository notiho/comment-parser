<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>吹萬禪師語錄卷之五</p><p class="byline">嗣法孫燈來重編</p>
<div class='div-other'><a id='mulu17' />
<p class='h1'>法語</p><p>示慧岳禪人大道絕同任向西東石火莫及電光罔通此臨濟老人語若論此事人人本具箇箇不無為甚麼有凡有聖有智有愚有得有不得似不可謂之同若能凡聖情盡智愚見銷得失關破任運無礙又不可謂之異到斯境界同則不同異則不異自西自東自南自北何不可者豈可以石火及之電光通之耶多見今之參禪人但以擊石火閃電光舉了便會以為落處引人業識茫茫無有了期慧岳禪人始侍憨公繼參博老復以榆里之懷參見聚雲請示行腳信手書之第一不得道老僧住在者裏。</p>
<p>示博野禪人索字汝欲學字始而一點一畫一剔一挑全用心意識繼而手忘筆筆忘紙星馳電卷勢如塞上之將軍魚躍鳶飛妙若空中之噫氣何曾與心意識商量來不可謂學字參禪卻有兩端說話。</p>
<p>示香燈侍者汝請心要不離香燈何故是香即心是心即香熏成無漏心跡亦忘是心挑燈是燈挑心心燈亦如大地黃金既云心跡亦忘為甚麼又道大地黃金良久云脫落語言文字外須知別有好商量。</p>
<p>示本源大德地水火風頑然無知聚而為身總是一塊血肉因知而有運動然知因心起是則心為身根四大盡屬枝葉矣方其病時看是地病耶風病耶水病耶火病耶若是地病地性堅實如何得病若是風病風性隱藏如何得病若是水病水性清涼如何得病若是火病火性空騰如何得病若是知病知本虛妄如何得病若是心病心無形相如何得病直須恁麼一覷覷破則地水火風本來無病知覺運動本來無病無相心根本來無病諸病既無地水火風亦無地水火風既無知覺運動亦無知覺運動既無無相心根亦無無相心根既無無無亦無無既無矣直者覷破諸般病源根境知覺底一些子亦無會得者一些子了更有箇出脫底方兒雲門扇子[跳-兆+孛]跳上三十三天觸著帝釋鼻孔東海鯉魚打一棒雨似盆傾茲因本源大德有採薪之憂走啟請益老僧施方卻之只得將自己服過靈驗底萬應丸聊與一枚用精進水送下霎時平復急來聚雲酬我藥價。</p>
<p>示劉居士參禪須要實實領取一箇話頭僧問趙州狗子還有佛性也無州云無茶來飯來行來坐來煩惱境界來只將者箇無字與之煉磨來煉磨去煉磨到不得已處虛空忽然粉碎大地自爾平沉方知道三世諸佛也只是無諸大祖師也只是無天下老和尚也只是無僧也只是無俗也只是無你也只是無我也只是無春遊芳草地夏賞綠荷池秋飲黃花酒冬吟白雪詩無中卻有閒四序晝夜頻呼十二時。</p>
<p>付囑隱首座慧祖一脈承接最難其機微其用普其言顯其法闊烈燄輝揚覷著焦頭爛額吹毛劍利觸之斷命消魂眼裏抽筋說甚相如奪壁腦後出楔猶愈下客偷裘老僧幼時讀他語錄就被穿卻鼻孔誰知接他末代法嗣只得勉效螳螂為求輔弼幸有營山慧機隱然別號鐵壁者自參聚雲力究多載後值老僧結制皆分座首眾焉至於見地行履玄要深奧老僧勘驗有在特付拂子一枝以永續後裔云。</p>
<p>示學人古人謂修行人要以生死二字挂在鼻尖頭上余曰不然生者跡也而生生者未嘗始死者亦跡也而死死者未嘗終我何畏之哉但今人日用中於意必固我之情未化人我眾生壽命之相不銷每觸境隨流背覺合塵者有焉所以工夫不得力應事不圓融也吾願諸學人值一念方萌之際即以是審此是慳貪是毀犯是嗔恚是懈怠是散亂是愚癡是邪見是煩惱審之又審則知數種乃性中病也既有病當速治以藥藥何在在能審者倘病在慳貪則治在布施也病在毀犯則治在持戒也病在嗔恚則治在忍辱也病在懈怠則治在精進也病在散亂則治在禪定也病在愚癡則治在智慧也病在邪見則治在正思也病在煩惱則治在正覺也故知病從我生亦從我滅又安知通身是病通身是藥與若能如是著力做將去儒即謂之慎獨謂之誠意謂之求心道即謂之採藥謂之情來謂之玄關一而三三而一也更有百尺竿頭一步只等耳能見時方纔鼻說何也日暮鄉關何處是煙波江上使人愁。</p>
<p>示學人世尊謝轉輪而苦行雪山持錫缽而周流舍衛是窮乎是通乎仲尼飯蔬飲水曲肱而樂遭阨於陳而絃歌不息是窮乎是通乎莊子以波臣而不受賜顏回學夫子之道而不仕夷齊餓首陽而自殞曾參頹冠露肘三日不火而歌商頌之詩許由棄瓢子陵把釣楚狂辭治而負釜他邦此數子者亦是窮乎是通乎即上古尊宿有以百綴千補之缽囊鞋袋為重而以冬溫夏涼之短褐布綴為輕而棄之者有言住持非我志不如放意於千巖萬壑之間日飽芻粟以遂餘生者有二十年掩關而不出山者有常攜一笻穿草履被人呵之而不變者有編葉為衣坐於石上如佛圖澄之狀者有自燒其庵而遁跡深入者此皆違乎世而通乎道也何晚輩出家之流濫冒闍黎之德徒假練若之尊又不探其古人行腳亦不究其自己性命如醉客之迷珠若達多之認影甘心碌碌三三兩兩掉手踵足於世路之中流而不返失其真妙覺明闡揚一生虛妄驀然三寸氣銷只一寒灰冷土嗚呼是者不惟有愧於三教之大老而亦無面目于地下也余勉諸學人勿貪一毛之小得而牽動億劫難挽之識神勿隱一念之留愛而栽三世不解之革囊只須鐵輪旋頂而不退不可中道困窮而改節默默無為願超界外方名出世丈夫縱於世一無所得而無心自有獨得耳又安得不稱為從佛化生之子耶至祝至祝。</p>
<p>示方善人淨名大士以諸有所作舉足下足為道場余曰可然猶未可也夫三百戶之嵩陟必發足於根設不自卑豈插翼而搏羊角者也三月聚糧之程適必繇於莽蒼設不自邇亦豈蓬蓬然而之南之北者例也固知繞繩床者歌梵唄也豎莖草者趺伽婆也箇非神領意會孰能灑脫竿頭一步也歟此聲教一法得有益於族姓者為在階梯也如斯方善人之所舉獨無所作與足下者乎弟若為道場認則窮子見父而弗識也若非道場認則古佛過去而弗知也不然且假愛日以熱裊旃檀藉嚴霜而飛揚甘露倘火口得吐青蓮金光概垂白象其於侵藤滴蜜之患亦赫赫頓除矣錫慶何以盡諸言哉故同室居士輩以是而不可不之贈亦以是而不可不之勸也。</p>
<p>示周居士或曰居士者有志於維摩無果於釋迦有行於毘耶無感於舍衛得不邊其為我而殄其兼愛乎咄若故不可以語道也維摩者淨名也而名也者實之賓也淨也者寂之體也果其志於維摩是則住持圓覺之體用也何不可之與有第古今之異猶猿狙之異乎周公也舉動無冬涉川畏四鄰者恐自甘於柴柵纏繳中尚毘耶且霄壤之隔而況舍衛又能以無翼飛者乎此必得鑄人之師至則五石之瓠可用而浮於江湖矣何舍衛之不能感者耶余謂居士其得鑄人之師否居士曰得矣既得之余以是而印夫維摩亦以是而印夫釋迦使或人杜口自去。</p>
<p>示東旭禪人古有男子呼羊作馬無能子哂以為狂男子曰昔之刱言者若以輕清為地重濁為天公必不敢更易奈何我之天倪任運放曠而若是審斯言也余亦間嘗為南北之論曰世遷界移徒定經緯於蛙角名虛相幻難鐫策籍於海漚況復一心之法庸詎以南北之見而封之乎第覈其南北之說也不病其宗而病其言繹其言也不病其言而病執其言者也蓋神秀大師黃梅之上座也惠能大師黃梅之行者也衣缽南行特法無親疏悟有遲速耳豈黃梅有若是南若是北之異地耶如丁寬學易於田何學既成而歸田則曰吾易<span class='corr'>已</span>東矣龜山學道於程顥學既成而歸程則曰吾道<span class='corr'>已</span>南矣抑亦易有東西而道有南北乎矧能之嗣四十有三秀之嗣十有九人共播黃梅之法然派之促延法之斷續不在門戶而在時緣安謂其服藥不驗而罪歸夫神農軒岐也妙喜云元初只是一箇達磨甚處有許多門庭旨哉言歟有諓言者曰當其受法時秀偈莫如能頌此謂秀有拂拭之語而能有本來無物之說不見臥輪道臥能有伎倆能斷百思想對境心不起菩提日日長六祖道惠能無伎倆不斷百思想對境心數起菩提作麼長天童拈云葵花向日柳絮隨風故知法有頓漸機有先後葵花柳絮詎各偏其定動哉洛京荷澤曾有問於六祖曰先頓而後漸先漸而後頓不悟頓漸人心裏常迷悶祖答曰聽法頓中漸悟法漸中頓修行頓中漸證果漸中頓頓漸是常因悟中不迷悶所謂聽法頓中漸六祖聽經時也悟法漸中頓六祖受衣時也修行頓中漸秀師呈偈時也證果漸中頓秀師說法時也師有示眾偈曰一切佛法自心本有將心外求捨父逃走據驗斯言乃可信頓漸是常因悟中不迷悶也東旭禪人自沮漳入蜀禮莪眉過南濱見老僧於聚雲禪院坐間常請益南北之源老僧據實答其如上之說始知禪人乃度門誨公大師之後也誨公曾參蒼谷老人老人則北宗之神駒也故度門一脈鼎新皆賴於誨公而三慧庵又則度門一枝焉禪人即三慧主人也雖然道不遠人必假蹄而得兔宗不離性當師蟻以求泉禪人本北宗法器復參南印於西蜀者裏會得逮見其慕秀不必北而識能不必南也明矣呼羊作馬指馬為羊無能子自累其怪聽予偈金不箔金水不洗水者裏翻身一錐子問道南北是何宗卻向自家合口取咄遍地霜花鳳閣邊一輪明月丹墀裏。</p>
</div>
<div class='div-other'><a id='mulu18' />
<p class='h1'>入堂</p><p>入堂參話頭一節乃古人為後學開底方便法門秪因心意識三種雜毒難除與他一箇硬石頭磊在胸中方始除去一切絡索若把著不變何異無病服藥藥反成病久久倒作箇死煞東西或有工夫稍起者但見參時有不參時則無靜時有動時則無醒時有睡著則無說時有不說則無縱少有見處總在黑山下卜度將來何曾十分透脫若是箇力量漢鐵起脊梁放下身命千咀萬嚼把者硬石頭百咂碎依舊是箇現現成成底便爾開眼眼上有話頭側耳耳上有話頭縮鼻鼻上有話頭動口口上有話頭伸手手上有話頭舉足足上有話頭自從得入黃金殿四壁光明遍十方。</p>
<p>入堂舉長沙云我若一向舉揚宗教法堂前草生一丈聚雲不然我若一向不舉揚宗教法堂前草生一丈舉也不得不舉也不得作麼生得法堂前草不生去良久云田中蛙鼓叫嶺上野猿啼。</p>
<p>入堂大凡參究者箇一切皆有悟處有行持禁戒向衣缽邊得悟者有看讀經文在語言中得悟者有入眾作務觸物遇緣得悟者看得破時處處菩提路門門古佛家不勞重進步海角與天涯。</p>
<p>入堂南泉住庵時文殊普賢相打各與二十棒趁出去昨夜阿難與迦葉鬥打不休被老僧向前一摑卻入手掌裏去也今日對眾舉出喚都管押赴三門外各打二十拄杖免得紊亂祖師門庭。</p>
<p>入堂老僧自剃除來在行腳不曾托缽應供賺陷人家男女入人天小果去住叢林不曾蓄一粒米種一莖菜結箇人緣打污閻老子記湯水錢簿子單單只豎兩道眉空著兩隻手無論行腳住叢林羅獵諸方衲子為伊抽釘拔楔而<span class='corr'>已</span>若遇箇與佛祖結冤讎的來即為渠搗通漆桶打破糞缽管教膱脂帽鶻骨衫當下解脫渠也只得做箇聖諦亦不為底便休。</p>
<p>入堂僧問趙州萬法歸一一歸何處話師云但不知以何為萬甚麼是一莫是以萬象森羅喚作萬法耶經論語言喚作萬法耶心是一耶性是一耶若恁麼會大似隔靴抓癢又不知喚甚麼作何處若以威音那畔涅槃後有為是則達磨一宗埽地久矣趙州云我在青州作領布衫重七斤此語甚是奇特直是錯會者多有謂隨處拈來用得親者有謂不在語言直以舉處為是者有謂此是不說心性語乃是無義味語教人默會者若恁麼會不唯昧卻自己鼻孔亦乃埋沒趙州既不恁麼如何即得師云我在青州作領布衫重七斤直須恁麼始得。</p>
</div>
<div class='div-other'><a id='mulu19' />
<p class='h1'>入室</p><p>問僧麻三斤乾矢橛此是甚麼人語僧云癩狗泥豬語師便打。</p>
<p>問僧喚作竹篦則觸不喚作竹篦則背首山念唱導大慧祖依樣畫葫聚雲又作麼生僧云鐵菱角笑殺水烏龜師便打。</p>
<p>僧入師以拄杖畫○相云此是一字於左邊畫○相云此是二字於右邊畫○相云此是三字昨日說與謝三郎今朝說與新闍黎僧云洗面摸著鼻孔聻師云你鼻孔在甚麼處。</p>
<p>問僧八角磨盤空裏走是甚麼意旨僧云無手行拳師便打。</p>
<p>問僧橫擔拄杖緊鞘草鞋是甚麼人行履僧進前兩步師作聽勢。</p>
<p>問僧無字作麼生參僧彈指師打云莫道無語好僧云還許學人問話也無師打云莫道有語好僧云學人不會師復打。</p>
<p>問書記會寫不怕筆頭樁記云不打者鼓笛師打云不打者鼓笛記云無手人又作麼生師打云不打者鼓笛記云草裏漢師打云不打者鼓笛。</p>
<p>僧入師云我不問你僧云為何不問師便打僧大叫師連棒打出僧入師云適纔有箇野狐被老僧打出去了僧云某是新產獅子兒師云我知道你僧云和尚也須骨出師云汝不是獅子兒。</p>
</div>
<div class='div-other'><a id='mulu20' />
<p class='h1'>勘辨</p><p>有僧自曹溪來參師云我有箇人往曹溪僧云是甚麼人師云喫粥去。</p>
<p>有行腳僧慕朝海師云海雖闊大卻是川水流去底僧云未審川水在甚麼處流來師喚侍者云盤中菜著些醋好。</p>
<p>侍者為師設飯床太遠師自撤近前者云君子離臺三尺師云衲僧聻者無語師代云近也喫遠也喫又云和尚年尊將就些好。</p>
<p>師住金陵觀音庵朝宗來參師云甚處來宗云天童師云天童近日何如宗云大家在者裏師云不要說脫空話宗云師何不住天童去師喝宗云落在甚麼處師便打。</p>
<p>劉墨仙居士持聖恩問道錄見訪與師坐間論及楊岐九峰之語師云正恁麼時楊岐在前九峰在前士良久問和尚又作麼生師便喝士云者一喝是前是後師翹一足士禮拜。</p>
<p>一僧來參師問甚處來僧云金粟來師云如何是金粟得力句僧云白雲覆青山青山不露頂師云此是意識家語如何是得力句僧云虛空粉碎大地平沉師云此是義學家語如何是得力句僧無語師云汝不曾從金粟來。</p>
<p>中秋師遣侍者送餅二員至僧堂上畫一眼一足傳話云不得<span class='corr'>刺</span>著眼不得折卻足作麼生下口。</p>
<p>晚課次師問一僧云自己是僧又皈依箇甚麼僧云不妨自皈師云語不離窠臼安能出蓋纏僧云從來不出門師云笨驢推磨。</p>
<p>勘初機語西來大意直指單傳且道傳箇甚麼。</p>
<p>心佛與眾生是三無差別為甚麼凡夫不會。</p>
<p>水牯牛未降猢猻子未死衣缽放在甚麼處。</p>
<p>勘諸方學人語可中有一物牙如金爪口似血盆一晝夜吞卻八萬四千恒沙諸佛未審過在甚麼處。</p>
<p>座下無席帽案邊無胥吏階下無荊條竹根為甚麼祖師語言喚作公案。</p>
<p>形直影端表裏須正為甚麼佛祖袈裟東高西低左披右袒。</p>
<p>六根俱有功德為甚麼祖師多唱鼻孔。</p>
<p>父母生汝身師長訓汝法為甚麼捨父逃走背師行腳。</p>
</div>
<div class='div-other'><a id='mulu21' />
<p class='h1'>問答</p>
<div class='div-other'><a id='mulu22' /><p>僧問薰風自南來殿閣生微涼意旨如何師吹一口。</p>
<p>僧問世尊道天上天下唯吾獨尊為甚麼雲門要打殺師云路見不平旁人剷削。</p>
<p>僧問從上佛佛祖祖相傳傳箇甚麼師云老鼠不教兒打洞生來自識仰天窩。</p>
<p>一僧作禮云請和尚上雪山去師云我纔在雪山來僧云某甲在雪山不曾得見師喚侍者一聲。</p>
<p>僧問如何是當機一句師打云速道速道僧擬對師打出。</p>
<p>僧問既是死了不曾埋底又如何答得話師云唐以劉瓚為秦王傳。</p>
<p>僧問一句當軒八萬門如何是永絕生死句師云毘盧頂上行。</p>
<p>僧問如何是諸佛法身師云自從晨朝喫了粥只至於今肚又饑問如何是頂天立地底師云臺前石香爐。</p>
</div>
<div class='div-other'><a id='mulu23' />
<p class='h2'>答漢月禪師四問</p><p>正睡著時與死了燒了心之與性牙齒打不著須向者裏希取大用始得如何是此處底大用。</p>
<p>答云寧向太陽粧羅剎不來黑暗扮觀音。</p>
<p>沿流不止絕卻真照照不到處如何是吹毛用了急須磨且道磨箇甚麼。</p>
<p>答云折腳鐺裏淡黃虀。</p>
<p>用處既<span class='corr'>已</span>脫卻心性切莫在離心性處躲根除此二邊如何相見。</p>
<p>答云纔過驢胎又鑽馬腹。</p>
<p>近世野狐都說心性禪不知姓張姓李請禪師代答一轉語貴圖天下衲僧脫卻腥臭。</p>
<p>答云奪者老賊頭拄杖拗折莫言不道。</p>
</div>
<div class='div-other'><a id='mulu24' />
<p class='h2'>問漢月禪師四問</p><p>作相問用水一碗貯米七粒架茅草十字在上請道是甚麼義。</p>
<div><img src='../images/J29p0492_01.gif' alt='J29p0492_01.gif' />溈仰九十六種圓相收在六義問者箇收在那一義。</div>
<p>古人道八角磨盤空裏走不知是空走磨磨走空。</p>
<p>老鼠吞大象蝦蟆口咬著吞不入拖不出蒼頭老兒跳一步請下一轉語。</p>
</div>
<div class='div-other'><a id='mulu25' />
<p class='h2'>擬漢月禪師答陳學憲十七問<span class='note-inline'>(并頌)</span></p><p style="margin-left:2em">渴鹿問。</p>
<p style="margin-left:2em">答口裏有水。</p>
<p style="text-indent:0em" class="lg-abnormal"><div class='lg-row'>動步<span class='corr'>已</span>較三十里歷盡天涯何處水誰識火燄即寒冰不肯埋頭甘浸死</div>
</p><p style="margin-left:2em">摩尼問。</p>
<p style="margin-left:2em">答問取埋者即得。</p>
<p style="text-indent:0em" class="lg-abnormal"><div class='lg-row'>拾金原是窖金人頭頭觸著恰相親無奈狹人成巧偽揮鋤不顧立門庭</div>
</p><p style="margin-left:2em">一斬問。</p>
<p style="margin-left:2em">答吹毛底聻。</p>
<p style="text-indent:0em" class="lg-abnormal"><div class='lg-row'>斬箇甚麼斷甚麼百萬絲條貫寶羅堪<span class='corr'>羨</span>富嫌千口少果然貧恨一身多</div>
</p><p style="margin-left:2em">一等問。</p>
<p style="margin-left:2em">答到口便知。</p>
<p style="text-indent:0em" class="lg-abnormal"><div class='lg-row'>三寸喉中一也無誰能於此立親疏門對青山權作案逢人依舊馬蹄孤</div>
</p><p style="margin-left:2em">黑夜問。</p>
<p style="margin-left:2em">答只消一縛。</p>
<p style="text-indent:0em" class="lg-abnormal"><div class='lg-row'>鉼鐶釵釧許多時須信兼金性不移括囊無咎誰為咎客邸河山到處栖</div>
</p><p style="margin-left:2em">家親問。</p>
<p style="margin-left:2em">答直須撤下靈牌。</p>
<p style="text-indent:0em" class="lg-abnormal"><div class='lg-row'>改頭換面出梨園歌舞場中各一邊曲罷捲簾無別事咳唾依然父子間</div>
</p><p style="margin-left:2em">的的問。</p>
<p style="margin-left:2em">答你問我我問你。</p>
<p style="text-indent:0em" class="lg-abnormal"><div class='lg-row'>馳走沙堤艱息跡燈裏橫身滅影難不信但呼山谷響問答無分只自看</div>
</p><p style="margin-left:2em">堪輿問。</p>
<p style="margin-left:2em">答三箇品字石。</p>
<p style="text-indent:0em" class="lg-abnormal"><div class='lg-row'>天罡地煞滿闌干萬里山河咫尺間撥盡樞機全不露一腔星斗逼人寒</div>
</p><p style="margin-left:2em">家宅問。</p>
<p style="margin-left:2em">答貪心不足。</p>
<p style="text-indent:0em" class="lg-abnormal"><div class='lg-row'>局定方隅身自小何曾無礙出籠羅翻身一腳崑崙碎剎海塵塵不較多</div>
</p><p style="margin-left:2em">電光問。</p>
<p style="margin-left:2em">答只須倒騎驢。</p>
<p style="text-indent:0em" class="lg-abnormal"><div class='lg-row'>疋馬單鎗固縱橫五關猶有不平人從寬何似塞翁老來去由他莫認真</div>
</p><p style="margin-left:2em">大慧問。</p>
<p style="margin-left:2em">答尖鋒頭上坐。</p>
<p style="text-indent:0em" class="lg-abnormal"><div class='lg-row'>素絲未染誰添色青出於藍已廢弛言語不驚楊布犬者回非是換衣時</div>
</p><p style="margin-left:2em">胡來問。</p>
<p style="margin-left:2em">答手掌原是佛圖澄的。</p>
<p style="text-indent:0em" class="lg-abnormal"><div class='lg-row'>胡漢紛拏緣鏡作佛生對待秪因光擊碎青銅圓相在鳶飛魚躍自成行</div>
</p><p style="margin-left:2em">未開問。</p>
<p style="margin-left:2em">答不打不成人不罵不相識。</p>
<p style="text-indent:0em" class="lg-abnormal"><div class='lg-row'>善惡難逃業鏡臺當頭一照信奇哉九二自然全體見不將風雨惑人猜</div>
</p><p style="margin-left:2em">日昇問。</p>
<p style="margin-left:2em">答伸手便拈著。</p>
<p style="text-indent:0em" class="lg-abnormal"><div class='lg-row'>腳頭腳底事如何用捨從來犯折磨豈意桃花風雨後落紅滿地響春多</div>
</p><p style="margin-left:2em">今修問。</p>
<p style="margin-left:2em">答會取不修行者便得。</p>
<p style="text-indent:0em" class="lg-abnormal"><div class='lg-row'>赤子雙眉欣戚無看盡河山眼自疏不解掉身雄一步徒然南面快稱孤</div>
</p><p style="margin-left:2em">高峰問。</p>
<p style="margin-left:2em">答只因大徹所以命根不斷。</p>
<p style="text-indent:0em" class="lg-abnormal"><div class='lg-row'>火燄為燈陷撲蛾淨塊迷人孰奈何不然倒傾海底盡一顆紅輪上大羅</div>
</p><p style="margin-left:2em">一句問。</p>
<p style="margin-left:2em">答是那一句。</p>
<p style="text-indent:0em" class="lg-abnormal"><div class='lg-row'>暴秦強楚亂紛紜毒殺黎民海不清博浪一椎驚破膽漢天從此耀雙輪</div>
</p></div></div>
<p class='juan'>吹萬禪師語錄卷之五<span class='note-inline'>(終)</span></p>
</div><!-- end of div[@id='body'] -->
</body></html>