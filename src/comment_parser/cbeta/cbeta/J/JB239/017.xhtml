<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吹萬禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu436' />
<p class='juan'>吹萬禪師語錄卷十七</p><p class="byline">嗣法孫燈來重編</p>
<div class='div-other'><a id='mulu437' />
<p class='h1'>說</p>
<div class='div-other'><a id='mulu438' />
<p class='h2'>禪說</p><p>禪者禪代不息之義即易云天行健君子以自強不息又曰禪者禪也即堯舜禪也乃四生六道公共之理所以謂之官天下吾佛自金輪王太子踰城出家初于阿藍迦藍處學不用處定知非便捨次至鬱頭藍弗處學非非想定習<span class='corr'>已</span>問曰還更有向上事否彼曰無也遂入雪山夜睹明星徹悟繼而入廛垂手始轉有文字之法輪所謂教也佛祖所說之法也終轉離文字之法輪所謂禪也佛祖所傳之心也教則有習有學禪則唯參唯悟也故世尊拈花迦葉破顏微笑達磨西來面壁神光禮拜而得髓逮至德山有棒臨濟有喝曹洞有五位君臣溈仰有九十六種圓相乃至種種作用種種公案此又是禪中點眼活句不得已而施設也近來有一種野狐禪僧儀不具定力不持拗一個蒲團穿一領破衲入門來八字腳立住努一雙白眼東看西看若遇堂頭和尚全無告香之禮捏一句沒來由底淡話問上一問善知識從實答他反不管照或頓一下腳或豎起拳或胡喝亂喝一兩聲掉臂而去自道他是徹悟底人明眼衲子空乏諸方若是以此為禪正是業識茫茫無本可據古人道良賈深藏若虛君子盛德容貌若愚豈可以草草匆匆鹵鹵莽莽而謂之超生越死之人耶第生也是此心死也是此心超生越死也是此心教也是此心禪也是此心說教參禪也是此心但不知如何是此心實實下落處莫是行住坐臥而謂之此心耶是心無形也莫是見聞覺知而謂之此心耶是心非妄也莫是一念起處而謂之此心耶是心有念即乖也莫是默然無知而謂之此心耶是心非頑空也佛眼云鳥從空裏飛人向心中住人死心宛然鳥沒空何預人生一過鳥此心實可據但自了其心何勞問來去有生問見吾子曰今人日用中所作所為無不是道靈靈寂寂底東西顯現忽然氣絕時未審這靈靈寂寂底東西當歸何所子曰你今問我底時候這靈靈寂寂底東西住在甚麼處若知今日所住處則知後日所歸處矣若未知生又焉知死哉倘能會得住處便可了得能實了得便可住得落霞孤鶩齊飛秋水長天一色莫把布袋和尚喚作分身彌勒禪乎心乎夫復何說。</p>
</div>
<div class='div-other'><a id='mulu439' />
<p class='h2'>淨土說</p><p>學人謂念佛易于參禪參禪難于念佛殊不知難而易易而難老僧試問一問汝云淨土畢竟何者是淨何者是土若以西方為土則東南北方四維上下不可不為之土耶若以金銀行樹寶池為淨則如來所說凡所有相皆是虛妄此又如何說也若以身心為淨土則身是假合心是想塵斷不可為之淨土矣汝云念佛但不知以有念為念耶以無念為念耶若以有念為念則常見之所失也若以無念為念則邪見之所惑也若以現在之心而念則現在不住未來之心而念則未來未至過去之心而念則過去<span class='corr'>已</span>滅三心既不可得汝復何心而念佛乎蓋佛者覺也一切眾生皆有是覺謂本覺妙明也秖因不覺便為無明今一悟之則無明轉為始覺即以此始覺念夫妙明之本覺故曰始覺合本之謂佛乃所謂之念佛也果能念至此地則天堂地獄無非淨土萬象森羅都是唯心彌陀釋迦在汝等諸人面門出入又何必尋行數墨辯白論黑妄想記憶七顛八倒作甚麼用此特就教家極處而言也若據吾宗正令只消一個參字早將三世諸佛一口吞盡然後奴呼菩薩馬驅羅漢管教山河大地草木叢林通成一位宗匠橫說豎說塵說剎說無畏說說到威音那畔依舊口門只是三寸那有個千丈比丘來老僧面前咬齒蹬足咦。</p>
</div>
<div class='div-other'><a id='mulu440' />
<p class='h2'>真師說</p><p>夫真師者非口傳心授而為之真師也亦非聰明廣記而為之真師也要自有生以來一點真靈不昧具得一副金剛骨頭不曾依人勸化突出一個乾淨念頭志願學佛學祖拔濟先人提挈同類卻把一枚古鏡貼在胸中參照古人經論語錄自然法法精妙投入我鏡方纔行腳黃檗仰山趙州巖頭是也這個鏡子不比尋常法住無礙法去不留如鏡鏡交光光光相照到這裡<span class='corr'>已</span>具得一隻擇法眼睛始可遇人倘遇著真正烹佛煉祖底鉗錘自然撈得著我我也不是頑鐵一語相投全身跳入火聚中踢翻爐韝師資一場漏逗打破鏡子耳自從胡亂後三十年不少鹽醬鐘樓上念讚床腳下種菜任爾所為風穴參南院雲居參洞山黃龍參慈明兜率參清素是也若是上大人丘乙<span class='corr'>己</span>填紅模子學來底正如梨園中子弟一般他也帝王諸侯文臣武相一一做得看來總直是個模樣何曾夢見帝王諸侯文臣武相真實受用處反惹得些習氣到于社火場裡論是論非業識茫茫無有了日可憐生馬祖出世開個選佛場收得一百三十九員知識秖有八十三人機緣載傳燈黃檗尚云獨有歸宗猶較些子其餘俱是唱導之師爾等諸人仔細參看咦。</p>
</div>
<div class='div-other'><a id='mulu441' />
<p class='h2'>示讖說</p><p>馬駒踏殺天下人供養十方羅漢僧此一讖果非虛忘之語傳燈謂馬師下有二宗溈仰臨濟也青原下有三宗曹洞雲門法眼也五燈會元則不然雲門法眼出之于天王道悟非天皇道悟也彼時荊州有二寺一天王在荊州之西一天皇在荊州之東主化者名同而寺不同天王出于馬祖故有龍潭信之脈傳雲法二宗而天皇出于青原紹嗣者乃慧真文賁幽閒三世也若是則馬師下<span class='corr'>已</span>收四宗矣所以漢月禪師謂四足踏殺于天下也此固屬執文泥象之談然非從缽外安柄耳余又曰不獨是也所謂踏殺天下者豈秖四宗而然耶若尚留曹洞一宗安能盡天下之幟乎然則曹洞一宗實馬師讓之為青原之後也何以見之如藥山初參石頭不契恁麼不恁麼語至馬師則領會揚眉瞬目之語矣雖嗣石頭而法乳非石頭也次而接雲巖接洞山接道膺又次而接同安丕同安志梁山觀太陽玄到此則幾絕矣復得太陽接之以權乃與浮山遠公曰吾有頂相一軸布裰一件皮履一雙寄公為我求一法嗣以接洞宗彼時玄下非無人也尚有福巖羅浮等七人在焉而獨不令啟其洞宗其宗旨之密可知矣後浮山遠得投子青示以洞上宗旨默而契之遠公曰為吾續洞上之脈勿滯于此故洞宗由是而再興也妙哉遠公乃葉縣之嗣臨濟宗旨遠公生色多矣所以五祖演謂南堂靜曰如老僧共遠錄公如與百丈黃檗南泉趙州輩把手共行以是觀之則洞宗之源與中興之脈皆賴馬師臨濟也何青原之有哉是說也出始見西祖之識不虛而東土之應不昧耳學者不可不知。</p>
</div>
<div class='div-other'><a id='mulu442' />
<p class='h2'>答問說</p><p>含朴禪人讀漢月禪師語錄未契玄要之旨質疑辭一篇請益老僧老僧舌頭久挂壁上只得將兩道眉毛葛藤幾句為渠註破大凡古人垂一辭吐一語萬不得已恰似虛空中突然弔下一個沒奈何底物事令人指手足不辨若是有眼衲僧認得著百嚼碎管教古人性命當下落在學人手裡昔日臨濟得三頓棒後便參大愚就于脅下[祝/土]三拳復回黃檗一掌一喝了明大事乃爾源泉盈科滔滔地說了如許金剛圈栗棘蓬教人鑽教人吞雖然美食不中飽人吃卻也須要嘗過蓋三玄者實玄體玄用玄也皆是一句三頓則有三玄矣拳是一句三[祝/土]亦有三玄矣一棒一拳皆有照用先後同時不同時之機權實賓主料揀之法故一辭一語俱是這般作用抑揚諸方不然仰山已是古佛一轉何乃發願而接臨濟之宗哉迄至汾陽昭禪師頌出可稱中興臨濟真子頌曰三玄三要事難分得意忘言道易親一句明明該萬象重陽九日菊花新老僧亦以無穎之筆畫個葫蘆亂拈一頌貴圖收卻葛藤還我個臨濟未見黃檗時面目吾宗玄要埋雖微擬欲思量道不輝識得個中機捩子關門閉戶掩柴扉。</p>
</div>
<div class='div-other'><a id='mulu443' />
<p class='h2'>象季說</p><p>象季世界不但讀書做官底要命好造化好即修行出世做和尚也要命好造化好若是命好造化好底穿套換套透體絲羅飲食中喫些好藥酒好人參臥帳裡睡些好緞被好緞褥他是好和尚把將古人公案唱幾句山歌和些油煙搭在白紙上他是好和尚或上堂或小參開示不來問答不來亂抓一句沒來由底語句度將過去只得無眼人速禮三拜他是好和尚那有個高山頂上看山下人趯把戲弄鬼眼底縱有入場底都是些上大人丘乙<span class='corr'>己</span>底後生見張說好李也說好張說高李也說高大家隨口打喎喎誰能緇素誰能分別總是這個主人公命好造化好也若是八字不好造化不好底他也透頂透底踏過毘盧上行去頌古是頌古法語是法語開示如瓶瀉問答若星馳句調高古品格孤邁但直不合時宜背陰冷坐縱有遇者傳者參者學者將信將疑何翅荊山泣玉乞水波臣哉如是者休願因緣不契說法時不至無乃八字造化拽住耳不見李唐陳子昂文章雅正初入京未遇有賣胡琴者價百萬豪貴傳祝無辯者子昂輦于緡市之眾驚問曰余善此樂來日可集宣揚里眾如期飲畢笑曰蜀人子昂有文百軸碌碌塵土不為人知此樂賤工耳豈足留心舉琴碎之以文軸遍贈會者一日名震京師噫誰如子昂自鬻自賣此萬不可效也但直傳奏老瞿曇凡遇末法時代單令幾個造化好底羅漢降生人間莫管甚麼末後句明與不明五家宗旨得與不得透徹不透徹超脫不超脫唯以一出水瀟灑一生受用一生罷休罷休。</p>
</div>
<div class='div-other'><a id='mulu444' />
<p class='h2'>病中閒說</p><p>四之一日將自<span class='corr'>己</span>轉為地水火風則易將地水火風轉為自<span class='corr'>己</span>則難各各背逆相違老僧越五日有扛老僧入地者管教筋骨痛不徹有招老僧赴水者致令四文如冰有引老僧入火者一晝夜通身如焚有逐老僧入風者直是動止起居不常五祖演囑圓悟曰你異日一交熱病打來若作不得主那時纔思我話此語看過者多經過者少遂揭案頭黃太史墨跡問之快可心意這個不曾病援筆乃書其說這個不曾病古人云不見一物可當情又安知不見一物可當情者耶正所謂不病者老僧看他有分且道如何是病中作得主底人漫煎百滾空心服勤撥高燈晚照時病魔聆其說合掌擎拳化作護法善神而去。</p>
</div>
<div class='div-other'><a id='mulu445' />
<p class='h2'>七遮說</p><p>教中以犯七遮罪竟入無間獄如云弒父弒母弒和尚阿闍黎破轉法輪僧此五者間或有之固罪之不容<span class='corr'>己</span>也至于弒十地聖人出佛身血十地<span class='corr'>已</span>具三種意生身得身自在得心自在便能隱顯莫測應變無方何得而被人弒之耶佛<span class='corr'>已</span>頓出三界自覺覺他覺行圓滿何得而有血被出耶則二者蓋亦有說焉予竊試論之當自世尊臨涅槃時以一大事因緣付囑四種人一者轉法輪凡夫雖同凡夫行而不墮凡夫塵二者須陀洹斯陀含雖同小果之行而不墮小果之跡三者阿那含雖入三果之流而見超三界之量四者阿羅漢雖如四種之儀而不專四果之相是四種人擔荷如來大法汩于三界性海中頭出頭沒利益眾生護持大教世間肉眼皆不識焉一闡提遇而害之即若弒十地聖人也佛者覺也昔人云若能靜坐一須臾勝造河沙七寶塔寶塔終久化為塵一念不生成正覺蓋正覺者即此妙心內境不出外境不入而成正覺者也今有人口說佛行而心不淨馳騁唾餘而務販賣陽開練若之門陰履旃陀之行是將自<span class='corr'>己</span>佛性而變為魔性自性白乳而化為赤血自弒自出自染自污何逆如之所謂出佛身血者此也諸仁若能任性逍遙隨緣放曠但盡凡心莫存聖解則身外七遮自勸而分內七遮自融我為法王于法自在矣惡用戒惡用戒。</p>
</div>
<div class='div-other'><a id='mulu446' />
<p class='h2'>立志說</p><p>宰肉埽塵村舍<span class='corr'>已</span>曾天子佐履屏指像寺家先就聖人階夏臺壯建極之尊羑里會無方之易平心出乎平地射鹿轉為射人都來識得三師自是揮揚六句有始有卒乃實乃權嗟哉近代狹徒尟聞達觀百里行于九十緇衣改作黃裳炭焚檀開山斷石沐猴羞長卿之舞齊女醜兩袒之歡吾是以白眼松林丹穴城市者矣。</p>
<p style="margin-left:1em">聚雲有以赤肩初禮老僧者及至能獎未驅至道未遺又被北山移文矣故拈數語以勸。</p>
</div>
<div class='div-other'><a id='mulu447' />
<p class='h2'>二健兒說</p><p>困而學之夫子欲寡其過而未能也甚矣蘧伯玉行年五十而知四十九年之非我未見力不足者顏淵曰舜何人也予何人也天行健君子以自強不息莊周聞而悅之不亦君子乎何哉爾所謂達者如切如磋如琢如磨我欲仁斯仁至矣造次必于是天下國家可均也顛沛必于是白刃可蹈也十步一人千里不留行此匹夫之勇敵一人者也吾嘗聞大勇于夫子矣三年學不至于穀不易得也乃若其情則可以為普矣何必曰利亦有仁義而<span class='corr'>已</span>矣故聞伯夷之風者頑夫廉懦夫有立志不義而富且貴于我如浮雲聞柳下惠之風者鄙夫寬薄夫敦雖袒裼裸裎于我側爾焉能浼我哉知仁勇三者天下之達德也不曰如之何如之何者吾末如之何也已矣。</p>
</div>
<div class='div-other'><a id='mulu448' />
<p class='h2'>請講楞嚴說</p><p>昔黃公勸請正受禪師講解楞伽經正受曰在流通固無辭然衲者必曰子禪者也何為義學之事乎講者必曰子禪者也何預吾義學之事乎人既弗之許縱區區盡管見安能取信于後世哉公曰不然且禪是佛祖所傳之心教是佛祖所說之法非禪無以通教非教無以傳心古之人莫不禪教並行宗說俱唱師寧肯自滯于此也正受聞之遂卒楞伽業撰書閣筆記于雷菴今受請眾學人勸說楞嚴經蓋經可說不可說可聞不可聞可說者文字言句也不可說者妙明方淡也可聞者音聲唱誦也不可聞者性覺正希也是中不可說而說不可聞而聞者故名真說真聞也所以世尊上座文殊白椎諦觀法王法法王法如是世尊便下座傅大士纔按尺寶誌公曰大士講經竟梵天答須菩提曰尊者無說我本無聞無說無聞是名真說般若諸學人若于這裡會得即字義即了義即有說即無說即倒聞即返聞落霞與孤鶩齊飛秋水共長天一色說者聞者何曾動著一步在。</p>
</div>
<div class='div-other'><a id='mulu449' />
<p class='h2'>論禪說</p><p>佛法不別于世法紹禪豈異于授禪若云凡夫外道二乘如來祖師先輩業<span class='corr'>已</span>評矣予更以世出世間兼而評之俾學人比類而參不難識其邪正耳如帝堯夏禹周武商湯此天子庶人禪也臨濟是<span class='corr'>已</span>虞舜漢高明朝太祖此庶人天子禪也曹洞是<span class='corr'>已</span>夏啟趙胤唐明此天子天子禪也雲門是<span class='corr'>已</span>許由魯仲連商山四皓此庶人庶人禪也法眼是<span class='corr'>已</span>梁武漢光唐太宗此天子不礙庶人庶人不礙天子禪也溈仰是<span class='corr'>已</span>桀紂幽厲此獨天子禪也今之專務門庭施設有頭無尾一隅一橛者是<span class='corr'>已</span>荊軻聶政高漸離此獨庶人禪也今之枯坐灰心不舉慈悲方便而耽著淨妙光影者是<span class='corr'>已</span>然法無漸次殊途同歸道無階級百慮一致何更如此推排耶古人道涅槃心易曉差別智難明果能實得心髓一言可為霈[雨/澤]何必拘于位也如或半明半暗一語竟作野狐何必慕其名也山野傷悼至此故以世諦聖諦兩相參究有智者便知禪之所以為禪而不禪之所以為不禪也請熟思之。</p>
</div>
<div class='div-other'><a id='mulu450' />
<p class='h2'>閱海內奇觀說</p><p>太虛山水樊籠也出亦得不出亦得山水萬物根本也美亦善不美亦善若曰人則為太虛樊籠山水根本或不被女商訝必落榮趎辨矣今楊子效宗少文之臥遊圖而為是書欲令宴如者不窺牖見天下雖然不知山水之遊乎人耶人之遊乎山水耶人遊山水切忌翳著眸子山水遊人又當在涎腋髖腠上斟酌一二是故非山水之中有人也非人之外有山水也達者觀來盡大地還他一隻眼。</p>
</div>
<div class='div-other'><a id='mulu451' />
<p class='h2'>勉眾說</p><p>釋迦如來夜睹明星悟道後便能轉大法輪接引眾生是誰曾與證盟來縱續迦葉之脈特心宗耳其跡相去數百萬年復何刻舟膠柱哉故以淨光童子而易仲尼抑亦令人真學為主由學以悟本有而<span class='corr'>已</span>故曰可以與人終日而不倦者其唯學乎其身體不足觀也勇力不足憚也先祖不足稱也族眾不足道也然而可以聞四方而昭諸侯者其唯學乎今之禪人煩惱自不能除禪關自不能透工夫自不能精進反欲望先德之名以為遮謗得非所謂將謂如來惠我三昧不知身心本不相待平可發一笑。</p>
</div>
<div class='div-other'><a id='mulu452' />
<p class='h2'>富貴說</p><p>人知至貴之位莫如帝而不知所以至貴者非帝也人知至富之具莫如天下而不知所以至富者非天下也如堯之厥中舜之精一可謂至矣尚不能出乎塵垢<span class='corr'>糠秕</span>之陶鑄所以讓由而巢父洗耳推卷而子州憂幽是知至貴不在天子也道也至富不在天下也德也莊子云道之真以治身其緒餘以治國家其土苴以治天下斯言固是矣然而保道重德者又不在是也南陽眼底視輪王于電光懶殘口邊記宰相以煨芋王荊公云我得湛堂一句語作宰相古尊宿云參禪乃大丈夫事非將相所能為此語非好異之說真入理之談也稍有背道德而尚華識者即桀紂幽厲猶不能竟其身況乎索鹽奉馬之眾哉司是道者要當另具一隻眼始得。</p>
</div></div>
<p class='juan'>吹萬禪師語錄卷之十七終</p>
</div><!-- end of div[@id='body'] -->
</body></html>