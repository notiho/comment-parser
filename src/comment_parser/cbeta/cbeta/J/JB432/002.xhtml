<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>幻住明禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>幻住明禪師語錄卷二</p><p class="byline">嗣法門人清尚等編</p>
<div class='div-other'><a id='mulu8' />
<p class='h1'>小參</p><p>住仙人山小參。天圓拽杖到鄰陽，及第開張選佛場，幸遇眾檀誠弼護，方能如是廣宣揚，情與無情一軀，佛並眾生不二，當體全現，逢緣立宗，有時拈一莖艸作丈六金身用，有時將丈六金身作一莖艸用，諸人欲識佛性麼？流泉是命湛寂為身，千波競起是文殊境界，一片晴空是普賢境界，所謂欲識佛性義，當觀時節因緣，時節若至，可以舉一明三，目擊知歸，須知個中有格外機，行格外用，明格外道，證格外心，淨裸裸絕承當，赤灑灑無回互，壁立萬仞坐斷千差，正所謂垂鉤四海秪釣獰龍，格外玄機為尋知<span class='corr'>己</span>，於中有個漢便恁麼承當，得格外趣向，待向伊道個什麼即得，說理說事得麼？說玄說妙得麼？說佛說祖得麼？說心說性得麼？論棒論喝得麼？論權論實得麼？論照論用得麼？這事且置且不犯鋒鋩，纖塵不立作麼生是？獨脫之句還委悉麼？大道體寬無向背，金毛返擲大家看。下座。</p>
<p>小參，有作思惟亦能生滅，行無間道修無漏業，一拈一放，半開半合，則未免在窩窟裏，殊不知往復無間動靜一如，融大千沙界於一塵，會十世古今於一念，去來起滅向什處安排，春夏秋冬於何時理論，到者裏淨裸裸赤灑灑沒可把，東西不辨，南北不分底則故是未知落處，久參先德，腳踏實地，且道正當恁麼時，如何委悉：群陰消剝盡，獨露一精明。</p>
<p>小參，明眼漢沒窩臼，逐物為下，卻物為上，不若但自無心於萬物，何妨萬物常圍繞，金風凜凜射玄英，體露迥然光潔皎，截斷群機於未兆，坐卻天下人舌頭，到這裏且道是一是二，若道是一，因甚世諦義中有聖諦義？若道是二，何故聖諦義中無世俗諦？於斯若無透關眼，未免迷瞞矓侗，還知個中如明鏡當臺，明珠在掌，舉無遺照，萬象歷然，雖四序推遷，其中有不移易一絲毫之體，雖萬機齊赴，其中有湛然不動之源，於斯撥轉關頭，圓機應感，諸人於此還見麼？設使千聖出頭來，也說他不著，有眼也覷他不著，縱若有個讎冤，衲子眼似流星，口如懸河，一鑑辨他不得，山僧今夜與諸人打葛藤，策進身心，用盡伎倆，亦難舉措，且道因什如此，意氣不從天地得，文彩不是刻雕成。下座。</p>
<p>小參，德山小參不答話，解黏去縛；趙州小參要答話，以楔出楔；山僧今夜不管答話不答話，偶於衣單下拾得個千年桃核，也有靈妙舉似大眾，以杖橫肩云：若恁麼見得，坐斷天下人舌頭去也。復卓杖云：若恁麼見得，入地獄如箭射。以杖擲地云：不得明星出，幾乎枉費工。下座。</p>
<p>小參：大道體寬無向背，當陽直截任施為，張牙露爪能哮吼，便是金毛獅子兒，撥轉天關海底，紅塵起拽回地軸法界雪漫漫電捲星馳，超今邁古，去來無間，動靜如然，融大千國土於一塵，會古今十世於當念，其或東西不辨，南北不分，後學初機自是未知落處，久參先德著實評論，若是具眼衲僧，必不如是，且道如何群陰消剝盡，自然春到來。</p>
<p>小參：初撾塗毒鼓三撲，景陽鐘敲勝超群子飛騰始化龍，個中有變化者麼？僧問：如何是恁麼也不得？師云：蚊子上鐵牛。進云：如何是恁麼不恁麼總不得？師云：蝸牛角上三千界。進云：如何是恁麼也得？師云：拄杖[跳-兆+孛]跳吞卻虛空。進云：如何是恁麼不恁麼總得？師云：缽底現曇華。進云：謝師答話。師云：任汝卜度。乃云：鄰陽卓杖結三冬，惟有今年事事同，雲水欽風歸座下，眾檀恪護盡丹裒，一塵不立干戈息，野老謳歌展化容，眾中若能親薦得，大千沙界播吾宗。</p>
<p>小參：上元白月十五，處處搞鑼擂鼓，驚起太虛空神，倒騎崑崙作舞；豎拂子云：且道正恁麼時，如何心生大懽喜，自知當作佛。下座。</p>
<p>小參：師卓杖云：會麼？山僧歷年以來全憑這條白棒打爛葛藤，掃除荊棘，與一切人解粘去縛，拔楔抽釘，不作窠臼語，不作計較語，不作相似語，不作合頭語，與三世諸佛歷代祖師，天下老和尚及諸開堂說法諸大宗師同行同證，全體獨露，尋常於寶華王座上不說真諦語，不說俗諦語，不論宗乘，不說禪機，不論生滅，豈作地獄業，惟只憑此者一片真實處，淨裸裸，赤灑灑如龍得水，似虎靠山，隨處作主，逢場作戲，當面直切，不作回互。以杖擲地云：不欲更塗汙。</p>
<p>小參：瑞氣中和萬彙均，百花芳艷應時新，就中者點超靈物，不受陰陽孰減增。下座。</p>
<p>小參：板齒生毛也甚奇，人王一見尚難知，不因趙老酬相問，話遍天涯好決疑，所謂大疑大悟，小疑小悟，不疑則不悟，敢問大眾，決疑一句作麼生道？靜坐決斯疑，勝造七寶塔。下座。</p>
<p>小參：當陽一著箭鋒機，鶖子英靈罔測知，一竅頂門常獨露，龍晴天眼莫能窺，空王玉殿無人到，佛智聖心罕見微，吐霧鐵牛噓紫氣，陽春白象震雄威。恁麼不恁麼拈向一邊，把斷要津，杳絕凡聖，有眼者如盲，有口者如啞，方知無說說，始信不聞聞，縱若通身是眼，盡乾坤、法界、艸木、昆蟲、人畜、鬼仙一一交羅運，許多神通妙用到這裏不消一捏，且道具甚麼眼有如是奇特，如是顯煥，如是直截，便能坐斷佛祖，全體獨露，然雖如是，即今是我金湯駱檀越命山埜於興隆禪院祝國開堂，未免放開一線。道：還委悉麼？四海浪平龍睡穩，九天雲靜鶴飛高。下座。</p>
<p>小參：參禪一著子，切莫顧危亡，妄念若起時，只用當頭截，如斬一綟絲，莫分前後際，一斬一切斷，一斷一切斬，直於自<span class='corr'>己</span>腳跟底下逼拶一條活路出去，此條活路有三件事：一、每日經行時不得踏著地上一點塵，若踏著一點塵，即犯波羅夷罪；二、時粥飯不得咬著一粒米，若咬著一粒米，即犯波羅夷罪；<span class='corr'>三</span>、早晚穿衣不得掛著一縷絲，若掛著一縷絲，即犯波羅夷罪。大眾於日用中有不觸犯者，到方丈裏通個消息。</p>
<p>小參：古人云：學道須先有悟由，猶如爭鬥快龍舟，雖然舊閣閒田地，一度贏來方始休，箇中有贏得者麼，眾若藏鋒，不免山埜重掀露布，者點靈機萬象先，無位真人面目全，灰飛律管一陽復，幾能鼻孔解遼天。且道如何是鼻孔遼天句？紅爐水種火，梅花夜讀書。元宵小參：羽衣清夜奏霓裳，金吾不禁夜偏長，怎似無油燈不滅，耀天鑑地照無疆。若或能知三千里外野死榸頭爛發心花恢弘瑞彩，冷灰堆裏剔出火種，燦灼十方煥若兩輪明，如蛇珠耀古騰今，威光赫奕。試問大眾此燈與市燈是同是別？後堂云：同則總同，別則總別。師云：還委悉麼？篅子量米升恢別，鴨鼎烹茗銚不同。下座。</p>
<p>對靈小參：頻歌薤露垂，動勞副石碑，簪纓傳世德，功業使人思。敢問大眾，即今新吾何鎮臺在什麼處安身立命？塵寰留不住，端拱碧蓮池。</p>
<p>對靈小參：脫卻臭皮袋，不為世所羈，逍遙歸極樂，面禮彌陀師，試問大眾，即今亡故吉宇劉檀越在什麼處安身立命？只知事逐眼前過，不覺老從頭上來。</p>
<p>對靈小參：婺女夜初落，孝眷痛悲傷，靈前虛列器，愛盡苦源亡，試問諸人，即今史門陳孺人在甚麼處安身立命？以拄杖敲棺云：回光爍破愛緣機，面禮彌陀聞授記。下座。</p>
<p>對靈小參：卓拄杖云：有愛則生，愛盡則滅，和合因緣，生死各別，大限到來，誰能替得，金玉滿堂，兒孫玩悅，儀容眷想，臥苫枕碣，靈前列餼，滴淚成血，痛徹肝腸，誰不痛切？豎杖云：諸公還見麼？今我周居士亡室孺人同拄杖頭上道：只知事逐眼前過，不覺老從頭上來，雖然如是，會得本地西方，孰用彌陀伸手。</p>
<p>對靈小參：生來死去苦奔馳，幻形拋擲任東西，四大分張誰似我，一靈頓悟最初機，敢問諸仁者，即今新故樂門本福黃善人在甚麼處安身立命？復喝云：九地之中留不住，面禮彌陀親授記。</p>
<p>待誥堯門馮夫人對靈小參：自性天真佛，無黨亦無偏，遭得誰穿鑿，九竅各分權，喉中氣忽絕，棺內永長眠，今朝初覺悟，徹底見根源；卓杖召眾云：既見根源，即今待贈夫人在什麼處安身立命？復喝一喝云：菩薩悲願力，苦海造法船，彌陀垂接引，頭面禮金仙。</p>
<p>為楊門胡氏對靈小參，師卓杖云：來時本不生，去則不曾死，南[貝*善]部洲憂，北俱盧洲喜，福業愛為基，幻妄假緣駛，從今悟無生，欽承彌陀旨，敢問大眾，既不生死，即今亡靈楊門胡氏向甚麼處安身立命？復卓杖云：三界九地留不住，彌陀接引寶蓮池。</p>
<p>為塗門鍾氏對靈小參，脫卻鶻臭衫，卸下炙脂帽，喝一喝云：栗棘蓬快吞，金剛圈猛跳。敢問大眾，即今塗門鍾氏向甚麼處安身立命？彌陀伸願手，接引赴蓮池。下座。</p>
</div>
<div class='div-other'><a id='mulu9' />
<p class='h1'>茶話</p><p>結制茶話，應川居士結茅廬，聚集兩堂雲水徒，真我大檀添艸料，人人喫了谷跏趺；執拂子顧大眾云：且道跏趺作什麼？飯僧功德大，粒米過須彌。</p>
<p>茶話。須菩提宴坐，天帝釋雨花，海眾共修禪，施主設齋茶，就中有個無思算，喫著通身露爪牙。敢問大眾，還有解吞吐者麼？拈拂子云：山僧自吞吐去也，趙州道底句，卻是老龍芽。</p>
<p>茶話。雲門餅趙州茶，二物曾拈驗作家，若是超群敵勝子，方能解喫不粘牙，顧視左右云：還有道得麼？若無，山僧自道去也，粗餐易飽，細嚼難饑。</p>
<p>茶話。今朝值逢臘月八，黑豆解說無生話，居士設茶因慶讚，釋迦原是小悉達，驀豎拂子顧眾云：滿盤羅列俱餐盡，歸單仍作舊生涯。</p>
<p>戒子設茶，海眾沙彌稟戒持，丈夫出世立根基，但從實際明真理，莫弄虛頭反自欺，利鎖名韁齊掣斷，超然頓入不思議，不思議，各作英雄師子兒。</p>
<p>茶話。昆玉精勤設普茶，重重錦上更添花，滿盤羅列從餐盡，三條椽下綻心花，且道綻後如何？依舊眼橫鼻直，參。</p>
<p>茶話。三才品彙孰稱尊，貴在無心達道人，即此眾中何所委，年從此際賀無生，且道如何是無生句？良久云：聊將偈讚無生意，一炷清香滿石樓。</p>
<p>茶話。三祗果滿供三尊，飯眾禪那並應真，到口不須重擬議，飽餐覿面認真人。</p>
<p>諷經茶話。祖印高提任所緣，隨宜設化諷華嚴，沙彌只用一隻眼，看破微塵遍大千。</p>
<p>茶話。一二三四五六七，七六五四三二一，明星當午照子夜，日頭出光射老瞿，曇三嘆無倫匹。舉拂子召眾云：如何是無倫匹底句？持戒參禪超生死，摩訶般若波羅蜜。</p>
</div>
<div class='div-other'><a id='mulu10' />
<p class='h1'>示眾</p><p>示眾。話頭追究莫遲留，日月光中確志求，待客迎賓承甚力，著衣喫飯仗何修，雞如抱卵氣相接，貓捕鼠時無別謀，珍重高流須猛利，花發現始方休。眾中若有自肯者，不妨到方丈裏通個消息。</p>
<p>示眾。臘月今宵廿四，<span class='corr'>己</span>功何所甄備，切須努力精勤，不可因循懈廢，若作超群衲子，必然堅確其志，從茲頓悟歸根，莫待他生異世。</p>
<p>示眾。靈山有願同懽聚，應須曉徹本來路，從茲若悟了無生，不枉同甘澹泊住。</p>
<p>佛誕示眾。纔出娘胎似著忙，指天指地露真常，四圍顧盻空諸有，七步周行語若狂，歷劫難忘舊習氣，虛名今古信流芳，無端惹得雲門怒，一棒逢人換眼光。敢問大眾，若有具眼者，不妨到方丈中通個消息。</p>
<p>示眾。霧繞田衣翠滴嵐，由旬百億善財參，優曇敷燦氣殊絕，徹播人天作指南。</p>
</div>
<div class='div-other'><a id='mulu11' />
<p class='h1'>機緣</p><p>一日師舉：你有拄杖子，我與你拄杖子，你無拄杖子我奪卻你拄杖子，諸人作麼生會？一僧云：學人者裏有無俱不用。師云：如是則著空去也。進云：任運施為。師喝云：若任運施為，亦有拄杖子也。僧猛勢作禮。師劈頭一踏，云：如是如是善自護持。</p>
<p>一僧暫到，師云：作甚麼？僧云：朝峨山。師云：曾到不到寺麼？僧云：弟子即今便到。師喝云：切莫錯認。僧無語。師云；上座不曾遊山。</p>
</div>
<div class='div-other'><a id='mulu12' />
<p class='h1'>頌古</p>
<div class='div-other'><a id='mulu13' />
<p class='h2'>晦堂與黃山谷論吾無隱乎爾話</p><p style="text-indent:0em" class="lg-abnormal"><div class='lg-row'>花氣飄然覿面生，開敷林野醒其人，掀翻逐臭尋香客，鼻孔撩天此日聞。</div>
</p></div>
<div class='div-other'><a id='mulu14' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行。任運優游翫白雲，白雲有時去為雨，歸來依舊伴孤僧。</div>
</p><p style="text-indent:0em" class="lg-abnormal"><div class='lg-row'>山中住。豈肯浮生虛日度，看罷南華一卷經，荒田耕轉種蘿蔔。</div>
</p><p style="text-indent:0em" class="lg-abnormal"><div class='lg-row'>山中坐。豎起脊梁作日課，打開般若大寶藏，萬象森羅俱照破。</div>
</p><p style="text-indent:0em" class="lg-abnormal"><div class='lg-row'>山中臥。懶漢從來不打坐，衲被幪頭萬事休，惺時日上三竿過。</div>
</p></div></div>
<div class='div-other'><a id='mulu15' />
<p class='h1'>聯方偈</p>
<div class='div-other'><a id='mulu16' />
<p class='h2'>付天然禪人</p><p style="text-indent:0em" class="lg-abnormal"><div class='lg-row'>天馬駒兒決志堅，超然一踏越三千，金剛寶劍親分付，踞向峰頭作俊賢。</div>
</p></div>
<div class='div-other'><a id='mulu17' />
<p class='h2'>付水映禪人</p><p style="text-indent:0em" class="lg-abnormal"><div class='lg-row'>彷彿追尋末後句，幾回鼻孔落依稀，忽然觸碎歸山去，喚雨呼風任所施。</div>
</p></div>
<div class='div-other'><a id='mulu18' />
<p class='h2'>示大福禪人</p><p style="text-indent:0em" class="lg-abnormal"><div class='lg-row'>復聚興隆十月餘，何因一旦忽分岐，俊英抱道韜居遯，必有龍天推出時。</div>
</p></div>
<div class='div-other'><a id='mulu19' />
<p class='h2'>示常恆大德</p><p style="text-indent:0em" class="lg-abnormal"><div class='lg-row'>學道先須確志堅，出家亦不枉徒然，從茲頓覺無為理，始可全明法律禪。</div>
</p></div>
<div class='div-other'><a id='mulu20' />
<p class='h2'>示離心大德</p><p style="text-indent:0em" class="lg-abnormal"><div class='lg-row'>離心意識參，貴在絕閒談，超倫英俊子，轉眼剎那間。</div>
</p></div>
<div class='div-other'><a id='mulu21' />
<p class='h2'>示正覺耆宿</p><p style="text-indent:0em" class="lg-abnormal"><div class='lg-row'>不除妄想不參禪，恰好銜杯樂世賢，悲志利生行苦行，大千攝化結人緣。</div>
</p></div>
<div class='div-other'><a id='mulu22' />
<p class='h2'>示李居士</p><p style="text-indent:0em" class="lg-abnormal"><div class='lg-row'>居家修道火中蓮，貴識尋常溉灌堅，若或花殘蓮子露，馨香馥郁播先天。</div>
</p></div>
<div class='div-other'><a id='mulu23' />
<p class='h2'>示含容大德</p><p style="text-indent:0em" class="lg-abnormal"><div class='lg-row'>平常心是道，不用強憂煎，識得平常旨，超然悟妙玄。</div>
</p></div>
<div class='div-other'><a id='mulu24' />
<p class='h2'>送別天然禪人</p><p style="text-indent:0em" class="lg-abnormal"><div class='lg-row'>偶然別去播三玄，慷慨當陽顯正傳，列派流芳法海震，波翻浪湧任施權。</div>
</p></div>
<div class='div-other'><a id='mulu25' />
<p class='h2'>送別水映禪人</p><p style="text-indent:0em" class="lg-abnormal"><div class='lg-row'>夏末秋初返故丘，此回不作舊時遊，青蛇匣裏雷音吼，震駭群狐膽戰愁。</div>
</p></div>
<div class='div-other'><a id='mulu26' />
<p class='h2'>贈覺海上人新創</p><p style="text-indent:0em" class="lg-abnormal"><div class='lg-row'>初創築廬闢古基，興隆顯煥正斯時，輝華梵苑動名播，子貴聯芳荷祖機。</div>
</p></div>
<div class='div-other'><a id='mulu27' />
<p class='h2'>山居</p><p style="text-indent:0em" class="lg-abnormal"><div class='lg-row'>㲯毿鶴髮臥雲層，樂道清貧愧我能，紅日窗前移竹影，清風嶺畔倚山藤，草色逢春添野趣，樹猿摘果供孤僧，鄰友到來無管待，烹茗延坐採鮮菱。</div>
</p><p style="text-indent:0em" class="lg-abnormal"><div class='lg-row'>隔澗遙觀見客來，霜封野徑馬蹄開，層巒嶮巘車難度，峭壁嵯峨詩自裁，蔓衍藤蘿枝結縷，抽條柳幹秀垂階，指君且看猿懸樹，漫煮山茗待上才。</div>
</p><p style="text-indent:0em" class="lg-abnormal"><div class='lg-row'>灰心泯志住興隆，榮辱雙忘愛憎空，一任鴉啼號嶺虎，隨他犬吠起泉龍，客來尟問君何地，僧往罕知適所逢，非是妄為成強勉，生平篤效古人風。</div>
</p></div>
<div class='div-other'><a id='mulu28' />
<p class='h2'>元宵</p><p style="text-indent:0em" class="lg-abnormal"><div class='lg-row'>千門萬戶綺筵開，火樹銀花獻寶臺，鐵鎖星橋開不禁，金吾夜月任徘徊，造蛾令節添新錦，探蘭佳辰聽落梅，菡萏紛紛空裏吐，無人不道曙光回。</div>
</p></div>
<div class='div-other'><a id='mulu29' />
<p class='h2'>元旦</p><p style="text-indent:0em" class="lg-abnormal"><div class='lg-row'>履端雲水慶興隆，法鼓聲聲徹曉空，鐵印無文驚石虎，金鐘有扣吼獰龍，祥呈遍界欣歌集，瑞靄殊方喜氣同，猿嶺懽呼歌舜日，皇圖永固樂堯封。</div>
</p></div>
<div class='div-other'><a id='mulu30' />
<p class='h2'>詠雪</p><p style="text-indent:0em" class="lg-abnormal"><div class='lg-row'>落落長空撒玉沙，江千平地涌琪花，剛才展步茅簷看，瑞氣年華覺太奢。</div>
</p></div>
<div class='div-other'><a id='mulu31' />
<p class='h2'>憶師</p><p style="text-indent:0em" class="lg-abnormal"><div class='lg-row'>辭別師顏念歲周，遙空禮拜憶層樓，若還緣就重相聚，得侍巾瓶了念頭。</div>
</p></div>
<div class='div-other'><a id='mulu32' />
<p class='h2'>楚中遇益茂法師歸蜀送別</p><p style="text-indent:0em" class="lg-abnormal"><div class='lg-row'>話別金蘭契，躊躕難釋袂，聚首雖月餘，猶若幾經歲，楚楫帆初掛，歸心舒客意，無能為折柳，復書臨行句。</div>
</p></div>
<div class='div-other'><a id='mulu33' />
<p class='h2'>弔無翳禪人</p><p style="text-indent:0em" class="lg-abnormal"><div class='lg-row'>幾聚同儔廿二秋，何期別去化仙遊，單存墨蹟悲風遠，冷露傷心墜柳頭。</div>
</p></div>
<div class='div-other'><a id='mulu34' />
<p class='h2'>酉陽司大有洞</p><p style="text-indent:0em" class="lg-abnormal"><div class='lg-row'>細雨燒苔滑，行人踐步斜，巖松清韻速，澗水湛流霞，飛鳥和煙度，啼猿叫落花，與朋相翫罷，攜手過鄰家。</div>
</p></div>
<div class='div-other'><a id='mulu35' />
<p class='h2'>舉筆有感</p><p style="text-indent:0em" class="lg-abnormal"><div class='lg-row'>誰言管子吐英華，大有才能顯作家，箇裏本無元字腳，因人方得走龍蛇。</div>
</p></div>
<div class='div-other'><a id='mulu36' />
<p class='h2'>客至</p><p style="text-indent:0em" class="lg-abnormal"><div class='lg-row'>山夫卓錫少人來，兩徑莓苔久未裁，今日忽逢君一往，掬泉煮茗活幽巖。</div>
</p></div>
<div class='div-other'><a id='mulu37' />
<p class='h2'>賀駱鎮臺壽</p><p style="text-indent:0em" class="lg-abnormal"><div class='lg-row'>華誕期臨紫氣旋，長庚星正映中天，三多永固重增算，王帶錦衣樂世賢。</div>
</p></div>
<div class='div-other'><a id='mulu38' />
<p class='h2'>賀黃居士壽</p><p style="text-indent:0em" class="lg-abnormal"><div class='lg-row'>趨寂棄榮出世纏，先生馮楫亦如然，當年輸那雲門老，喧闠叢中總不言。</div>
</p></div>
<div class='div-other'><a id='mulu39' />
<p class='h2'>張居士號本圓</p><p style="text-indent:0em" class="lg-abnormal"><div class='lg-row'>良沃一片田，分付幾多年，萬物隨耕種，結實固本圓。</div>
</p></div>
<div class='div-other'><a id='mulu40' />
<p class='h2'>譚居士號心悟</p><p style="text-indent:0em" class="lg-abnormal"><div class='lg-row'>列派分枝萬物回，大千沙界悉塵埃，而今指出當陽令，頓悟心宗化佛臺。</div>
</p></div>
<div class='div-other'><a id='mulu41' />
<p class='h2'>譚居士名來翱</p><p style="text-indent:0em" class="lg-abnormal"><div class='lg-row'>獨步高高峰頂立，須從海底湥湥行，百花叢裏任君走，只要一葉不沾身。</div>
</p></div>
<div class='div-other'><a id='mulu42' />
<p class='h2'>載居士號徹矣</p><p style="text-indent:0em" class="lg-abnormal"><div class='lg-row'>澄寂無涯際，超然見得真，觀花不逐妄，徹矣現全身。</div>
</p></div>
<div class='div-other'><a id='mulu43' />
<p class='h2'>葉居士號空明</p><p style="text-indent:0em" class="lg-abnormal"><div class='lg-row'>浩蕩非霞色，飄然皎潔清，無文拋鐵印，沙界悉空明。</div>
</p></div>
<div class='div-other'><a id='mulu44' />
<p class='h2'>趙居士號祖意</p><p style="text-indent:0em" class="lg-abnormal"><div class='lg-row'>寬洪殊闊湛幽玄，包納含融攝萬川，月現當空何所似，相傳祖意印心堅。</div>
</p></div>
<div class='div-other'><a id='mulu45' />
<p class='h2'>傅居士更名來聞</p><p style="text-indent:0em" class="lg-abnormal"><div class='lg-row'>無門為法門，日用光中尋，識得真如性，自性返聞親。</div>
</p></div>
<div class='div-other'><a id='mulu46' />
<p class='h2'>甘居士更名來高</p><p style="text-indent:0em" class="lg-abnormal"><div class='lg-row'>生死塵勞一念超，光中日用莫他饒，等閒識得寰中旨，始識超然見識高。</div>
</p></div>
<div class='div-other'><a id='mulu47' />
<p class='h2'>汪居士法名來崇</p><p style="text-indent:0em" class="lg-abnormal"><div class='lg-row'>欲超生死莫他求，只在浮生日用周，運動縱橫非外得，從胸湧出自風流。</div>
</p></div>
<div class='div-other'><a id='mulu48' />
<p class='h2'>題溫湯寺</p><p style="text-indent:0em" class="lg-abnormal"><div class='lg-row'>九峰巍勢插虛玄，秀發森然別洞天，華石風生雄虎嘯，晉雲露起驪龍漩，軒轅遺蹟古今古，迦葉名山傳亙傳，漣岸層巒浮水國，溫泉潺韻達綿蠻。</div>
</p></div>
<div class='div-other'><a id='mulu49' />
<p class='h2'>中秋月華有感</p><p style="text-indent:0em" class="lg-abnormal"><div class='lg-row'>金飆肅露掃嵐煙，寶鏡高懸滿嶽川，兔望光明胎納腹，蚌吞霞影產珠鮮，三秋端正水輪皎，五色精華轉潔綿，告報登樓玩賞者，須當取薦見根源。</div>
</p></div>
<div class='div-other'><a id='mulu50' />
<p class='h2'>九日雨中</p><p style="text-indent:0em" class="lg-abnormal"><div class='lg-row'>重陽風雨裏，此際憶陶淵，籬菊采盈把，白衣酒自添，孟嘉曾落帽，桓景佩萸鮮，時節無空過，烹茗勝綺筵。</div>
</p></div>
<div class='div-other'><a id='mulu51' />
<p class='h2'>題梅</p><p style="text-indent:0em" class="lg-abnormal"><div class='lg-row'>幹老枝蒼暖獨回，森嚴艷麗果奇哉，根深蒂固真藏蓄，雪壓霜凝豈折才，粉質芳鮮無蝶舞，金英蔌蕊惹蜂裁，陽和煥卉魁先放，嶺畔江邊碧燦開。</div>
</p></div>
<div class='div-other'><a id='mulu52' />
<p class='h2'>弔周屺瞻居士</p><p style="text-indent:0em" class="lg-abnormal"><div class='lg-row'>話會濂溪後，懷君興未忘，才能稱經國，筆力壯諸方，不應金天促，宜其祚運長，誰知月色裏，令我動凄涼。</div>
</p></div></div>
<div class='div-w'><p class="pre">　　　　　<span class='note-inline'>(信官柴　進　信士周　珍　周憲文　鍾振聲<br/>　　　　　　　文化成　趙　　　　掛資助刻<br/>　　　　　幻住和尚語錄二卷更祈祿位榮增吉祥如意<br/>　　　　　　　　　　　　　　　　　嘉興書刻<br/>　　　　　　　　　　　　　　　　　板存楞嚴經坊流通)</span></p>
</div>
<p class='juan'>幻住明禪師語錄卷第二終</p>
</div><!-- end of div[@id='body'] -->
</body></html>