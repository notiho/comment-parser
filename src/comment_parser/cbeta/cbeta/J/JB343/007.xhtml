<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣福山勝覺寺密印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>廣福山勝覺寺密印禪師語錄卷第七</p><p class="byline">門人如暐等編</p>
<div class='div-other'><a id='mulu21' />
<p class='h1'>法語</p>
<div class='div-other'><a id='mulu22' />
<p class='h2'>示了凡大德</p><p>九旬一休凍天地廓然春光明無向背全是法王身具眼者見此法身光明一色清淨無有壞雜無有錯亂無有分別在家菩薩雖則不能契合全憑依此一段光明操家治業林下衲子依此一段光明究古窮今歷代祖師依此一段光明傳佛心印十聖三賢依此一段光明接物利生既然一色清淨無有壞雜因甚麼十個有九不知落處為佗隨相而轉故生分別棄塵勞覓佛事翻本子便有法無言說亦非道皆然一義認為兩則也所以先賢明知後人錯處謂云至道無難惟嫌揀擇但莫憎愛洞然明白若是達道高人不住岐路之上直下覷破憎愛雙忘連此光明起處了不可得遇人逼到無吐氣處方知老拳一起喝下翻騰其或未能莽鹵不得。</p>
</div>
<div class='div-other'><a id='mulu23' />
<p class='h2'>示谷穎禪人</p><p>上古尊宿以有矜式凡欲出來整頓頹綱扶持末運者每常見人墮在知解網中舉步不能出得臨時故有勦絕方成利器現今尚有隨言逐句者就將心意識來領會蘊在其中如傷食人未能消化日久成疾不若常存一口寶劍休問佛來魔來抽出便斬向這裏攃手不疑者任佗宇宙橫行不被風隔雨阻遇著皮下無血之流眼內無珠之輩貴乎者直下承當不貴乎者一任推脫豈在敲磚打瓦祭鬼燒錢所以圜悟老人道如引上萬丈懸巖上打一推令佗命斷你若在平地上推到彌勒下生也只不解命斷如人在夢欲覺不覺是也而今人下得這番惡手腳不獨令佗漆桶子破要且不失住持大柄方可提得古人心印揭露今時向上一著豈能令人住在智識裏面只恐多多和和將將就就縱歷金鎖玄關終是返成滯殢莫道與他開通正路累得個個東倚西立日久則長途路上難覓一個不落佛後之人也凡據此位者先須己眼自正不被妖異以塗糊何也譬如碧海而相似萬象到此影質莫能所逃也豈不見臨濟侍立德山次山云困濟云老漢寱語作麼山便打濟掀倒禪床山便休看佗二老用處迅如閃速如風若非頂[寧*頁]破裂眼光脫落障礙消融見佗古人猶如紗羅帳裏觀月到得這般田地如獅子王得大無畏然不避忌碩大光明真丈夫也豈徒然哉。</p>
</div>
<div class='div-other'><a id='mulu24' />
<p class='h2'>示出凡王居士</p><p>個中事不假造作成不假安排就先從自<span class='corr'>己</span>了得妥當始識不受人謾所以上古先賢未獲妥當處終日怕怖生死如救倒懸不惟現世無常回觀無量劫來受盡多少苦楚多少煎心為甚麼跳不出這個網子故佗先有如是知非如是厭患然後純一向道不逐多言就將這個知非底心當下頓除便至如來不動之地那其間方知此道坦然會得不曾增蹉過不曾減從前妄想顛倒流轉生死底事如空中花及第二月試問賢公王居士這個知非底心即今向甚麼處頓除舉起筆云試道看須向這裏進得一步驀直到地穩坐長安更不疑也何足論哉。</p>
</div>
<div class='div-other'><a id='mulu25' />
<p class='h2'>示斷崖禪人</p><p>迦葉印心<span class='corr'>已</span>前達磨直指已後西域的的相承東震密密符契事不獲已道個直指人心見性成佛殊不知這一句子令人提起也求生不得放下也求死不得是佗屋裏人方知落處若是汾陽道底定如掉棒打月所以道向上一路千聖不傳學者勞形如猿捉影貴在當人捨卻荷負跳出支離到那赤條條地不挂一絲一毫千人羅籠不住萬人呼喚不回方向那邊履踐過來覿面驅耕夫之牛奪虎口之食正眼觀來都是奴兒婢子邊事亦非大善知識可為到此境界做佗兒孫決不謬矣奈何一種強癡兒不受師教不依古行不肯上前不自了卻隨佗性去策子裏逐日尋討謂之學事背地下三三兩兩亂將古人直切公案委曲議論如個論主相似殊不知這分人最難盡未來劫不成大器所以神鼎諲和尚憐愍此輩道箇參須實參悟須實悟閻羅大王不怕多語而今說箇悟之一字亦是為拔沉淪之語蓋為眾生無始以來不能覷破五蘊隨順三毒捉水中影以為實事流入諸趣不能了休教佗捨迷向悟若是夙植德本一出頭來落在真善知識座前境風搖佗不動煩惱礙佗不著如個死了一般相似輕輕撥動心地開通軸軸展開性天朗耀謂之向悟捨迷既然迷悟了不可得頓徹達磨心髓亦無心髓形段到這裏從前一切五蘊三毒煩惱境風猶如空中片雲相似來無所黏去無所綴佛法世法打成一片菩提煩惱放下兩頭謂之不疑之地近來也有一類半醒半醉底方解道個本來不迷有何所悟逼著問佗無迷悟處依然退身不得現出醜來似這等人便是塗達磨之眼目壞釋迦之慧命安可同日而語哉參學人須要大徹法眼何故明鏡當臺妍醜自分耳。</p>
</div>
<div class='div-other'><a id='mulu26' />
<p class='h2'>示湛輝大德</p><p>圜頓法門量如虛空非論佛之與祖凡之與聖並及六道四生本來具此一段大事因緣故以諸佛諸祖出現世間為佗了卻頭頭法法盡是一雲所出一味之水為諸艸木而有差別隨佗根器受潤故有三乘漸次之說果有悟入佛之知見者其實皆一道也蓋為眾生多劫不能悟入落在迷真逐妄此時或聞是語不能透徹落在捨妄尋真所以道言妄顯諸真妄真同二妄又云真非真恐迷我常不開演正好在此一刀兩段真妄情消一種平懷泯然自盡小出大遇受用現前應物邊事恰如掌中拈出亦非外法或時放下凝然湛湛寂爾無痕如座須彌山相似而欲報佗深恩唯有南泉臨教銜艸一則始得。</p>
</div>
<div class='div-other'><a id='mulu27' />
<p class='h2'>示淨然徐居士</p><p>習世間藝精世間業梢子用心不到處則不能成求出世間道達出世間法無你用心處無你計較處人多於此蹉過專向情見日長縈纏把捉空花認為實事故爾先聖愍之權將金彈子而博泥彈子誰知後來人吞在肚裏不能消化若是決定人不拘是泥是金連膽一齊嘔出個裏一點然著不得廓蕩蕩寂靈靈道眼無礙佛境現前凡皆風吹樹動雨灑花飛塵塵剎剎無一不從本地而彰若到此間分明治世語言資生業等皆順正法也。</p>
</div>
<div class='div-other'><a id='mulu28' />
<p class='h2'>示古風禪人</p><p>學道心直如弦透關眼明似鏡非是張乖賣俏而可得成必須珍重一番透到無有纖毫所礙處堪以出頭利人非是偶然得個豁蕩蕩地管取艸艸匆匆就教行得具眼宗師難以相保藻鑑之家求其不上若不急早覺察必成過患矣所以永嘉道豁達空撥因果莽莽蕩蕩招殃禍此即是也試看當時香林和尚在雲門作侍者十八年凡得一機半語錄於紙衣而下方知古人不獨重法久久熏成大器透出表裏之外始得八面通霄乃獅子窟中真獅子也莫不上從德山雪峰老人一脈源深之所流長歟故所是大根器必經晚成昔日雲門一宗當代行道只有香林一派最勝香林後來接得智門智門下復出雪竇轉見不同愈和愈峻愈唱愈高卓然孤絕天下無雙自古傳於至今至今淺見之流擬欲履佗行徑而不能下足<span class='corr'>已</span>退矣又如此庵和尚首參圜悟老人深藏眾中未嘗露出絲言片語求人所知縱有許多龍象不能深辨得出為佗眼闊似海量如虛空劃破銀山鐵壁會盡物我一如故爾不肯將將就就便去羅張裏李終日窮究腳跟下事只待時緣一至天龍捧出著著拈來貫通今古能令遙聞近瞻傾心歸伏嘆近來佯佯之類善不存誠立志折伏身心逐日炮焦火燎未見一星涼氣雖然作詩做偈盡是一味熱烝攃向明眼人前大似七顛八倒或時說話有始過後立志無終專檢別人長短不覺自己香臭返道人不合我假使這些毛病不除莫道一人二人盡世間人總合不得合與不合還量得過又將昔日古德林下作務行由喚作瞞人喚作虛事喚作無益惜哉到這裏甚可悲矣不忖良心傾喪更擬破敗別人可見獅子身中蟲自食獅子肉又為破和合僧使聖道不行似這般人千佛出世難以懺悔還想甚麼出世因緣今我古風禪者勘破如是薄德之徒來到此間堪為大量從此已後明說一丈不如密行一尺不待汝去表揚自然吹出林外一動一靜人皆信受一勞一苦莫挂口頭一言一語出乎實地一願一力終歸到底一是一非拋出門外看惜叢林如自眼目慕念勤勞如作依怙道行若高龍虎自伏德澤若重鬼神自欽不在安心用意施計行權如龍行處自有雲隨穩重如山風吹不動欲求出世並無紆曲者哉。</p>
</div>
<div class='div-other'><a id='mulu29' />
<p class='h2'>示淨凡張居士</p><p>凡上進人一起一止定不隨情牽引頭出頭沒定不被境遮瞞若乃隨佗而去轉見相違遂不能入須當發大勇猛必欲截斷生死路頭了達未生一著到此田地五欲八風撼搖不動人我是非收攝不得彌天雲盡至道全彰猶如星中皓月照耀世間不擇淨不擇穢不分高不分下無所不周無所不普無邊世界總在光中發現所以盤山道心月孤懸光吞萬象光非照境境亦非存光境俱忘復是何物直在這兩句下須是臨機不滯者始得截斷生死根塵了達未生一著若復擬議思量則天地懸隔矣。</p>
</div>
<div class='div-other'><a id='mulu30' />
<p class='h2'>示明然大德</p><p>入門棒與喝承當者亦非開口談玅義領會者便錯何況就地翻藤隔山呼喚以為究竟者殊不知送入深宅遠窟裏所以玄沙道直饒得似秋潭月影靜夜鐘聲隨扣擊以無虧觸波瀾而不散猶是生死岸頭事設使恁麼道底免得生死也無既免不得合喫迴龍手裏棒若乃頓超方便者始獲傾盡無餘當知佛未出世已前一段大事原非修證耳何干伎倆哉。</p>
</div>
<div class='div-other'><a id='mulu31' />
<p class='h2'>示泯凡李居士</p><p>凡所有相皆是虛妄若見諸相非相即見如來要且山不是山水不是水若向這裏會得當時祇園一會儼然未散便是達磨直指心宗衲僧放身命處並無兩般矣從來傳授不得惟獨自契自悟悟到無虛妄所一咬便斷攃手歸來依然山又是山水又是水且道這個傳授不得底在甚麼處到此逢人不得錯舉纔涉路徑總不可得。</p>
</div>
<div class='div-other'><a id='mulu32' />
<p class='h2'>示雪嵋禪人</p><p>夙有般若近善知識實非細事縱然深達此道開言進語不得妄談微露手眼要有來歷非是倚艸附木之輩無主孤魂專在第六識裏得水便弄泥團塞人耳目引得盲人猶如夜裏持物相似雖然在手不辨赤黃上下渾然遞相鈍置故有習氣深入難改舊時行履且道錯在何處蓋為從前自己了不徹底昔時遇人來處不清復到明眼人前如鏡照妖近旁不得或經一年半載忿起煩惱依然走向背地捏怪效設師位欺誑盲俗有始無終遭人貶剝試看當時高峰和尚忽被雪巖老人一句逼得口啞自發誓云我拌一生作個癡獃定要見這一著子明白經及五年一日寓菴宿睡覺正疑之間忽同宿道友推枕子墮地作聲驀然打破疑團如在羅網中跳出自古迄今不獨高峰和尚前輩仰山香巖相見溈山並無兩般矣可見他是真法王子善不小小便了焉敢造次承當怎似這般瞎見人妄披獅子皮就作野豻鳴只圖說得快便是禪打得贏便是道也學棒下翻身不脫口裏水漉漉地為佗當時初得見處著向見邊見邊不脫專愛說玄說玅賣弄蹤跡謂之為人事業殊不知正是障蔽黃面底魔子也所以雲門道光不透脫有兩般病一切處不明面前有物是一又透得一切法空隱隱地似有個物相似亦是光不透脫而然是也假使黃粱夢斷閨閤情忘尚與古人徹證無別依還不得強作主宰不見白雲老人道悟了須遇人始得若不遇人只是個無尾巴猢猻纔弄出來有人便笑近時看來覓個別有長處底人正如天上擇月諦觀此道愈漸可憐近日雪嵋禪者昔在融徹處來經及數載不憚勞倦誠肯用意殊不知我儂門下並無甚麼奇特直將這個千聖近旁不得底萬靈景仰無門底速捨身命便與從前古人併作一阬後來有人向汝手中乞命那時節方知此話實不誣矣脫或未能從前有箇撞死老鼠瞎貓切莫效樣。</p>
</div>
<div class='div-other'><a id='mulu33' />
<p class='h2'>示全一禪人</p><p>當明此事不假多程一念纔興關山萬里故不能合佛知見達祖心源所以道正說知見時知見即是心當心即知見知見即如今從上歷代先賢總不出這一見下頓忘所知方與諸佛同孔出氣始獲無二也奈何靈利者多有蹉過樸實者多有難入難入者必生退屈蹉過者必生矯亂未嘗不有也雖有言句概是胡卜亂度得來將去瞞神蓋鬼吐向無眼人前不辨來風方道祖師門下不過如斯也遇著明眼作家輕輕挑動猶如醬缸蟲子相似所以教中道如聾奏音樂悅彼不自聞於法不修行多聞亦如是上根之人見月忘指中下之人依語作務凡看佛教覽群書者先明其本然後則有少分相應也。</p>
</div>
<div class='div-other'><a id='mulu34' />
<p class='h2'>示省凡羅居士</p><p>直心向道不假佗力須要當人有大信根但於二六時中裏行住坐臥處時時返照切切提撕看是甚麼道理豁向一毛端頭覷得徹去在聖位中亦如是凡夫地中也亦然所以道三世諸佛共法界眾生盡是摩訶般若光光未發時汝等諸人向甚麼處委到這裏有心莫能測有語莫能宣正宣雖不得觸著又現前管取一動一靜便與先佛世尊圜一受用也。</p>
</div>
<div class='div-other'><a id='mulu35' />
<p class='h2'>示越為禪人</p><p>徹明此事非在捨鬧而趣靜背境以觀心若作如是見解則成大病也舉世莫能醫但看觸境逢緣覿面放過當知落在第二義邊驀直拈來舉向山僧無藥對治定然一棒打折你腰教你伸也不可得縮也不可得痛也不可得癢也不可得病然出體絲點無存通身暢快本不相干設若未能又成毛病矣毛病既不除一味業識茫茫無本可據專在意識裏卜度情解中思想朝吟暮詠不生厭繁無有收拾無有斷絕一生至老總不得力返被一切善惡境界包含順逆因緣籠罩欲逃無所逃欲避無所避過在這一點子了不乾淨未達罪福本空一著正在此也復拈法語云空得這個麼越無語師云若向這裏倒斷出來方為獅子吼其或未能依舊野豻鳴。</p>
</div>
<div class='div-other'><a id='mulu36' />
<p class='h2'>示眾法語維那融通請</p><p>然未入湖海必先通澗谿出言須穩當得語見端倪起首先明目頌中要合題事存堪借境理極莫黏泥通達理相應圜融事並齊理偏事未正縱悟返成迷雖是無文印莫將容易提預申玄學士高步必從低欲作人天眼嶮中更架梯松門須應過竹徑要常棲信步行將去無闌阻玉騠追風千里勢出眾越群黎嬾出茅簷矣何霑雨露兮披雲斑起豹翫月文生犀憤起凌雲志猶如貫日霓橫空色相壯不被矮人擠。</p>
</div></div>
<div class='div-other'><a id='mulu37' />
<p class='h1'>牧牛頌古<span class='note-inline'>(原頌只一因後屢而誘之故以成三予得之並錄補入於此也)</span></p>
<div class='div-other'><a id='mulu38' />
<p class='h2'>撥艸尋牛</p><p style="text-indent:0em" class="lg-abnormal"><div class='lg-row'>彷彿林中逐日攀奔波那討片時閒困來臥向青莎裏醒後依然隔萬山</div>
</p><p style="text-indent:0em" class="lg-abnormal"><div class='lg-row'>天將日暮鳥歸啼尋出山林竟過谿只聽聲聲頻噪晚茫然不覺又沉西</div>
</p><p style="text-indent:0em" class="lg-abnormal"><div class='lg-row'>埜牛豈受直繩牽專在沙阬艸裏眠兩兩三三翻不見一齊孤負艸鞋錢</div>
</p></div>
<div class='div-other'><a id='mulu39' />
<p class='h2'>驀然見跡</p><p style="text-indent:0em" class="lg-abnormal"><div class='lg-row'>寒雲日布鎖山階蔭蔽難尋去又來幸遇微風輕掃蕩端然遺跡印蒼苔</div>
</p><p style="text-indent:0em" class="lg-abnormal"><div class='lg-row'>瞻風撥艸過山巔行到谿邊甚皎然便把狂情一歇下不隨流水過前川</div>
</p><p style="text-indent:0em" class="lg-abnormal"><div class='lg-row'>雲外山高水又深披星戴月少追尋無風若見垂楊舞莫向前村問信音</div>
</p></div>
<div class='div-other'><a id='mulu40' />
<p class='h2'>捕步見牛</p><p style="text-indent:0em" class="lg-abnormal"><div class='lg-row'>舉目相逢覿面觀朗然越格出幽巒明明蹄角全彰露水繞山旋受曲盤</div>
</p><p style="text-indent:0em" class="lg-abnormal"><div class='lg-row'>紅日方中一見清眼非色相耳非聲頻呼幽谷連相應愧殺當初涉遠程</div>
</p><p style="text-indent:0em" class="lg-abnormal"><div class='lg-row'>捕影描蹤甚日休峛山曠路使人愁而今退到無攀處㘞地一聲迸出頭</div>
</p></div>
<div class='div-other'><a id='mulu41' />
<p class='h2'>得牛貫鼻</p><p style="text-indent:0em" class="lg-abnormal"><div class='lg-row'>信手曳來把鼻穿尋常緊著過山田疏狂謬道吾拘束體性柔和豈用鞭</div>
</p><p style="text-indent:0em" class="lg-abnormal"><div class='lg-row'>翠擁嵐光映水流一谿兩岸好田疇初回恐犯人苗稼驀直收來不外遊</div>
</p><p style="text-indent:0em" class="lg-abnormal"><div class='lg-row'>全身現在錦江邊得意童兒自儼然兩孔分明一白練何勞分外把繩牽</div>
</p></div>
<div class='div-other'><a id='mulu42' />
<p class='h2'>牧護調馴</p><p style="text-indent:0em" class="lg-abnormal"><div class='lg-row'>百花香噴染深雲青艸池塘漸漸溫不負家山時節至每餐直到日斜曛</div>
</p><p style="text-indent:0em" class="lg-abnormal"><div class='lg-row'>牧久純時不待牽白雲影裏任從眠年年山下出頭放一度春來一度鮮</div>
</p><p style="text-indent:0em" class="lg-abnormal"><div class='lg-row'>谷暖陽和解歲寒靈芽芳遍水漫漫何方不是東君道一味無餘任飽餐</div>
</p></div>
<div class='div-other'><a id='mulu43' />
<p class='h2'>騎牛歸家</p><p style="text-indent:0em" class="lg-abnormal"><div class='lg-row'>形儀脆美笑呵呵並不違時豈用拖意欲騎來先有趣一聲麥笛過煙蘿</div>
</p><p style="text-indent:0em" class="lg-abnormal"><div class='lg-row'>回頭穩步出雲霞詣路歌歡興轉奢重疊關山留不住昂然迅步直歸家</div>
</p><p style="text-indent:0em" class="lg-abnormal"><div class='lg-row'>水艸均充俊不饑日斜倒影慕歸時揚鞭詠動還鄉曲到跨牛兒恨步遲</div>
</p></div>
<div class='div-other'><a id='mulu44' />
<p class='h2'>忘牛存人</p><p style="text-indent:0em" class="lg-abnormal"><div class='lg-row'>遂把鞭繩放下時俄然攃手便如癡有人問道牛何在對面忘形總不知</div>
</p><p style="text-indent:0em" class="lg-abnormal"><div class='lg-row'>無影山前獨自閒和雲一片白其間於今頓脫皮毛外俗眼何曾識故顏</div>
</p><p style="text-indent:0em" class="lg-abnormal"><div class='lg-row'>笠蓑高挂兩相違無事童兒絕是非啼鳥新催花滿地恬然不展俏巍巍</div>
</p></div>
<div class='div-other'><a id='mulu45' />
<p class='h2'>人牛雙忘</p><p style="text-indent:0em" class="lg-abnormal"><div class='lg-row'>金井梧桐一葉飄停雲卷盡便青霄冰輪移過西峰去不見秋光水面搖</div>
</p><p style="text-indent:0em" class="lg-abnormal"><div class='lg-row'>一不存兮二不容虛無一點甚難窮凄凄一陣金風起帶水拖泥盡絕蹤</div>
</p><p style="text-indent:0em" class="lg-abnormal"><div class='lg-row'>葉落秋來萬樹空普天匝地起清風寥寥碧漢廓無際非是馴調作用功</div>
</p></div>
<div class='div-other'><a id='mulu46' />
<p class='h2'>返本還原</p><p style="text-indent:0em" class="lg-abnormal"><div class='lg-row'>萬象森羅一鑑周全彰過後影何留隨情逐見如毛者聚首紛紛喚作牛</div>
</p><p style="text-indent:0em" class="lg-abnormal"><div class='lg-row'>嗥吼一聲出外緣愧乎巴掌浪為拳來朝更有山前事正眼何曾認得牷</div>
</p><p style="text-indent:0em" class="lg-abnormal"><div class='lg-row'>不分異類復原由非是童兒非是牛到此分中無向背白雲明月兩悠悠</div>
</p></div>
<div class='div-other'><a id='mulu47' />
<p class='h2'>入廛垂手</p><p style="text-indent:0em" class="lg-abnormal"><div class='lg-row'>了此無疑罷問程問時隨指落深阬其中有個知歸者不待揚眉掉臂行</div>
</p><p style="text-indent:0em" class="lg-abnormal"><div class='lg-row'>鹿隊羊群莫亂猜非甘力壯會能開各人一片閒田地據在威音分付來</div>
</p><p style="text-indent:0em" class="lg-abnormal"><div class='lg-row'>凡聖同圜一路休丙丁尋火不須求春來處處花開苑夜靜家家月滿樓</div>
</p></div></div>
<div class='div-other'><a id='mulu48' />
<p class='h1'>十無語頌</p>
<div class='div-other'><a id='mulu49' />
<p class='h2'>無為國</p><p style="text-indent:0em" class="lg-abnormal"><div class='lg-row'>涉罷長安路歸來出正躔谿山情坦蕩雲月炳皆然道泰不傳令時清豈用權涼回一葉落三島共壺天</div>
</p></div>
<div class='div-other'><a id='mulu50' />
<p class='h2'>無星秤</p><p style="text-indent:0em" class="lg-abnormal"><div class='lg-row'>衡上無錙銖權邊有重輕任持千兩至移就一般平不較泥團子惟稱耀日晶定盤原分外相混實難明</div>
</p></div>
<div class='div-other'><a id='mulu51' />
<p class='h2'>無根樹</p><p style="text-indent:0em" class="lg-abnormal"><div class='lg-row'>蕭疏標地錦秀麗壯嘉猷若過三冬雪能成萬古幽輕煙垂玉帶新月挂銀鉤滴露含圜相通明一概秋</div>
</p></div>
<div class='div-other'><a id='mulu52' />
<p class='h2'>無底缽</p><p style="text-indent:0em" class="lg-abnormal"><div class='lg-row'>宛然一缽用分外轉求何但只隨豐儉曷須苦恁麼德山拓不到臨濟太行過拈卻匙頭看還嫌一味多</div>
</p></div>
<div class='div-other'><a id='mulu53' />
<p class='h2'>無底船</p><p style="text-indent:0em" class="lg-abnormal"><div class='lg-row'>休逐東流去優游撥轉行煙綸結網篆風鼓助潮聲野渡同秋碧蘆花共雪明和光常得玅無底沒深阬</div>
</p></div>
<div class='div-other'><a id='mulu54' />
<p class='h2'>無絃琴</p><p style="text-indent:0em" class="lg-abnormal"><div class='lg-row'>執玅猶天遠捐功就位操無絃超異見有用辨秋毫展拓家風俊平彈格調高山寒雲斷處此義在甄陶</div>
</p></div>
<div class='div-other'><a id='mulu55' />
<p class='h2'>無鬚鎖</p><p style="text-indent:0em" class="lg-abnormal"><div class='lg-row'>鎖斷人天戶禁封佛祖喉聖凡無出路報化有來由得遇方能透難逢必定愁昭然通此竅寶藏一時周</div>
</p></div>
<div class='div-other'><a id='mulu56' />
<p class='h2'>無孔笛</p><p style="text-indent:0em" class="lg-abnormal"><div class='lg-row'>非在聲中巧當風一曲親洞明三際旨調轉萬家春吹入水窮處坐觀雲起辰未聞聞聽得抖出耳中塵</div>
</p></div>
<div class='div-other'><a id='mulu57' />
<p class='h2'>無孔鎚</p><p style="text-indent:0em" class="lg-abnormal"><div class='lg-row'>信手拈來用蛟龍不敢吞敲穿潭底月粉碎鏡中痕若乃除心病自然徹頂門水雲思湊泊到此實難論</div>
</p></div>
<div class='div-other'><a id='mulu58' />
<p class='h2'>無縫塔</p><p style="text-indent:0em" class="lg-abnormal"><div class='lg-row'>物我無殊境自佗總一般窗開常寂照戶閉永沉謾周匝一光耀玲瓏八面寬當階攃手進豈礙一毫端</div>
</p></div>
<div class='div-other'><a id='mulu59' />
<p class='h2'>無底籃</p><p style="text-indent:0em" class="lg-abnormal"><div class='lg-row'>工夫圜得到提出定光輝能納四天下不差半粒微摝浮浮趣向救溺溺來歸魚鱉翻身過成龍帶霧飛</div>
</p></div></div>
<div class='div-w'><p class="pre">　<span class='note-inline'>(菩薩戒弟子如聆號月菴廓耀號法藏元見捐刻<br/>　密印禪師語錄第七卷伏願苦海浪裏共遇直截<br/>　舟航暗昧林中同睹皎潔慧燄<br/>康熙二十一年壬<span class='corr'>戌</span>歲季秋月板入浙江嘉興府楞<br/>　嚴寺般若坊附藏流通本郡信士吳知先書梓士<br/>　倪天章刊)</span></p>
</div>
<p class='juan'>密印禪師語錄卷第七<span class='note-inline'>(終)</span></p>
</div><!-- end of div[@id='body'] -->
</body></html>