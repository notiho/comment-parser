<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣福山勝覺寺密印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>密印禪師語錄序</p><p>明心見性三教同原其傳之語言文字者末也然而不得不以語言文字傳之者現前說法示後之津梁也故孔氏有兩論子輿作兩孟曾子誠意正心子思原天明道皆以語言文字流傳古今而後之大儒得其淵源垂為著述者歷世不少乃考禪門亦然自達祖渡江以來傳至六祖一花五葉厥派攸分然五宗中臨濟為最歷代相傳不可殫述近所最著者有破山和尚語錄盈案其開示棒喝實為後人而密印和尚是其宗派焉籍出西蜀飛錫楚南茲寓廣福山者三十餘年矣有語錄贊偈彙成一集皆明通了徹洞見本來不墜破山衣缽今者請序於予予曰吾固儒家子也何足以言禪然閱其文辭領其意旨大約以明心見性為宗超脫塵凡為要所謂現前說法指示後學者端不外是寧得謂禪家之言非吾道也而可不為之稱揚贊嘆哉至其會心自得曠然天地之外有非語言文字之可傳者則吾不得而知矣。</p>
<p>賜進士第河南按察司副使分巡汝南道前督理張秋河道工部營膳司郎中莊鏻謹撰</p>
</div>
<div class='div-other'><a id='mulu2' />
<p class='h1'>目錄</p>
<ul class="">
<li>卷第一之三
<ul class="">
<li>上堂</li>
</ul></li>

<li>卷第四
<ul class="">
<li>小參</li>
</ul></li>

<li>卷第五之六
<ul class="">
<li>開示</li>
</ul></li>

<li>卷第七
<ul class="">
<li>法語</li>

<li>牧牛頌</li>

<li>十無語頌</li>
</ul></li>

<li>卷第八
<ul class="">
<li>機緣</li>

<li>勘辨</li>

<li>拈問代頌</li>
</ul></li>

<li>卷第九
<ul class="">
<li>頌古</li>
</ul></li>

<li>卷第十
<ul class="">
<li>山居</li>

<li>集詩</li>

<li>水居</li>
</ul></li>

<li>卷十一
<ul class="">
<li>雜偈</li>

<li>諸贊</li>

<li>真贊</li>
</ul></li>

<li>卷十二
<ul class="">
<li>雜偈</li>

<li>疏引</li>

<li>塔銘</li>
</ul></li>
</ul></div>
<div class='div-other'><a id='mulu3' /><a id='mulu4' />
<p class='juan'>廣福山勝覺寺密印禪師語錄卷第一</p><p class="byline">門人如暐等編</p>
<div class='div-other'><a id='mulu5' />
<p class='h2'>上堂</p><p>順治十八年辛丑冬師住湖廣會同縣洪江迴龍禪院次受合山耆舊善長人等懇請結制上堂至法座云座壓山前第一峰千妖百怪盡潛蹤法輪獨讓誰人轉列聖叢中顯大雄顧眾云還見麼山高雲共聚海闊水相從遂陞座拈香此一瓣香根盤四大海葉蓋五須彌更古垂芳遠恩從第一枝爇向爐中上祝當今皇帝萬歲萬歲萬萬歲伏願舜日高光矚地久人間仰荷德無私次一瓣香丹心弘聖道貫日耀寰中聲震千邦界名標萬代功爇向爐中奉為合國文武滿郡檀那伏願淳風一鼓煙塵盡四海林泉正化通這一瓣香鐘鳴月五夜應處絕高低雲斷清風起乾坤宇宙齊披毛不了債相續共拖犁欲罷不能解依然下水泥不辭拈出爇向爐中供養傳臨濟正宗第三十二世上靈下隱和尚用酬法乳之恩伏願到海魚龍增意氣現身狐兔絕疑疵斂衣就座上首白椎云法筵龍象眾當觀第一義師云諸天旋繞無路外道覷入無門除是聲前薦得格外轉身窄路相逢明通一線僧問諸佛出世為一大事因緣祖師西來獨了目前一著且道了時如何師云日月無兩貌山水一般春進云恁麼會得還徹也未師云正在途間進云從前汗馬無人識只要重論蓋代功師云大海若知足百川始到流進云驪珠奪在手須教一時乾師云閒管多羅問譬如暗中寶無燈不可見佛法無人說雖慧不能了過量人來如何理會師云饑餐渴飲全身用咳吐掉臂殺活機進云煙橫渡口雖然辨雪覆蘆花尚未分師云擬分則不中進云應作麼生了當師舉拂子云便作獅王吼休同埜豻鳴乃云煙橫渡口自有來因雪覆蘆花不出眹兆轟動地之晴雷擊翻滯岸轉迅風之機要卷盡氛埃錦雲共散一輪麗出於性天繡氣同消萬法全彰於慧海缽裏飯桶裏水頭頭放光有漏籬無漏杓物物現瑞若逢焠漢不落商量如船將沒一篙便轉似門欲閉一推便開方知不動道場遍十方界夤緣不挂體合太虛到此眼見如瞽耳聽如聾萬聖垂手則差千佛開口便錯山僧然爾如是大似虎口橫身有人掀下座來為眾竭力不少如或未能這個縵天網子如何得透情盡見除逃至化珠回玉轉樂昇平上首白椎云諦觀法王法法王法如是下座。</p>
<p>明然大德請上堂僧問請益呈解即不問目前生死事如何師云風刀纔過去業鏡又當臺進云今向何處回避師云打落空中果傾翻水內天進云頭頭物物皆三昧因何顛倒返為讎師云這邊須了了卻向那邊行僧禮拜師乃云正院寥寥勿甚禪門開便見好因緣雲舒霧展天連水浪靜風恬水接天秋到清光徹透底春來瀑雨涌齊邊遊魚不覺水中月飛鳥能迷岸上煙雲月水煙俱坐斷出頭分外獨超然且道在甚麼處斷驀拈拄杖云曠大劫來沉溺者於斯放過落深淵喝一喝下座。</p>
<p>越凡賀居士請上堂舉昔印土國王請齋次眾乃轉經唯般若多羅尊者默默宴坐王問曰諸人盡轉經尊者獨何不轉祖曰貧道出息不隨眾緣入息不居蘊界常轉如是經百千萬億卷非但一卷兩卷師云無奈紅輪西隱黑霧東[雨/漫]障蔽真經無人信受不敢坐視詳細剖開擊拂一下云鶴不停機迥脫蘊界蛇不鑽艸超出眾緣且道誰是眾緣豎起拂子云堤楊多被狂風轉水藻長隨瀑布淪這是眾緣誰是蘊界擲下拂子云枝上不容宿鳥住潭中誰許臥龍蟠山僧雖如是道也是一場漏逗未審諸人又作麼生若從眾緣來開口便喝非是良善不分若向蘊界去低頭便棒非是好惡不辨且道為甚如此將情湊境終難會脫體無依好受持下座。</p>
<p>泯凡李居士請上堂僧問舉目雄峰勢氣高源從何處起波濤師云濺溼諸人袈裟角進云只如擺尾錦鱗又作麼生辨驗師云拖泥並帶水盡教點額回乃云大海波濤闊千峰勢氣雄當頭一坐斷直下展家風故所無地卓錐處船子橈截眾流相見不識時普化鈴鳴萬戶鋒鋩不犯有處轉身倒卓雲頭別看方便且道方便又在甚麼處看白蘋風細秋江暮古岸船歸一帶煙卓杖下座。</p>
<p>湛輝大德請上堂見清似海蹋翻千聖頂[寧*頁]機迅若雷震斷十方岐路明暗色空不勞兩手撥開頓漸權實須直一椎粉碎到這裏四面風清各安其分一色世泰共享堯天既尒如此未審其間還有同生共死者麼眾無語師拈拄杖喝一喝云舉頭天外看誰是我般人又喝一喝下座。</p>
<p>德然周居士請上堂僧問水面葫盧風來就轉掌上摩尼日出便見今日四眾同瞻不知是何光彩師驀頭一棒云唯此一事實餘二則非真僧便喝師復打乃云僧來僧共見俗來俗共聞眉毛橫眼上因甚不同群卓杖一下云大方獨步無拘處異路行時又有分復舉僧問投子如何是十身調御子下禪床立又僧問凡聖相去多少子亦下禪床立高峰道一轉語言端語的一轉語天地縣殊具眼人試辨看師云這老漢大似擇艸料按牛頭直至而今無人抬起時或有人云具眼人試辨看只向佗道石火已揮天外去不勞更看月邊星下座。</p>
<p>淨凡張居士請上堂士問變地為金即不問脫迷獲悟事若何師云不握有漏影攃手便無生士云清濁不分高與下一腔風月映山河師云不勞過譽乃云那吒太子析骨還父析肉還母然後示現本身運大神力而為父母說法既爾如此且道身從何處現法向何處說於此緇素得出不假父母所生口法法無間斷不假父母所生體身身遍十方脫或未然山僧只得註破去也擊拂一下云法身非在口相傳明鏡無私大用全萬象從來逃不得且道為甚麼逃不得時時應現碧臺前。</p>
<p>元旦明鑑周居士明輝羅居士請上堂僧問如何是新年境師云綠柳拖開兩岸眼白梅笑出萬園春進云如何是境中人師云碧巖山下千秋樹明月堂前一眾僧進云天竅撥開無二路長安穩坐一般平師云到此無功不許受祿乃云撥開天竅迥非常晝夜煒煌溢滿堂運轉家家騰瑞氣陽回處處發祥光長江風順舟歸岸短笛音和客到鄉九埜豐登懷雨露八荒寧靜仰忠良且林下知恩又作麼生相報一統山河屬有道三焚柏子祝君王下座。</p>
<p>秉然賀居士請上堂生死如瀑流不停晝夜漫轉身跳出來大地無邊岸遂舉和安禪師因仰山作沙彌時常喚寂子與我將床子來仰持至安云送舊處著復問寂子床那邊是甚麼仰云枕子安云這邊聻仰云無物安又召云寂子仰應諾安云去師云靈山應病不到如此縱有千方怎如去之一字若要了當正好就窠打劫一喚出頭揚刀直進且道節角在甚麼處若辨得出大小仰山命在諸人手裏不然更聽一頌時人若會此因緣歷劫沉埋在這邊近看癡狂何處走出門失馬另行船下座。</p>
<p>盛我楊檀越請上堂僧問如何是西來大意師云煙從爐內起水向石邊流進云無物不明心地印拈花微笑有何殊師云開顏雖在枝頭上別有風光一段奇進云未審學人還有分也無師云不假栽培本現成進云因甚到此覿面蹉過師云只為分明極翻令所得遲僧便拜師云又在這裏失卻乃云獨掌從來不響賴遇知音可嘉檀信挑燈撥火山僧辨龍驗蛇南泉能作活計趙州便解破家把手同上高山就中一點無差奈何徐六擔板只見一邊生涯不向靜中潛躲純在鬧裏諠譁所以愛視雲霄只曉鐵脊撐天貪觀泥水不覺腦門著地腦門著地風動塵飄收拾不得鐵脊撐天海竭山崩轉身無路若據迴龍門下如何併作一家驀拈拄杖卓一下云斷霄分雲無異境磨光刮垢有同珍下座。</p>
<p>超凡陳居士誕日請上堂僧問如何是父母未生前底消息師和聲便打乃云徹底窮其不可得分明遍界莫能藏沾春無限山花放一度風來一度香所以道百千法門同歸方寸河沙玅德總在心源人天宮殿從此建去谿澗流泉向此出來只因蘊情蓋覆不見本有天真熟境遮瞞順著生死流轉豎起拂子云這是熟境如何不被蘊情蓋覆南閻無限落誰手往往英雄不會逃若是猛力丈夫便向未舉<span class='corr'>已</span>前一覷覷破攃手歸來霜葉落而體露金風忙雲散而天開曉面方知未生之前不曾減一毫<span class='corr'>已</span>生之後不曾增一絲堪與三世諸佛把手同行歷代祖師相攙有分既然如此且縣弧瑞兆之辰如何與佗慶祝悟取無生出有漏量同空界越南山。</p>
<p>上堂舉魯祖凡見僧來參即面壁而坐南泉聞云我尋常向僧道空劫<span class='corr'>已</span>前承當佛未出世時會取尚不得一個半個佗漝麼驢年去師云也是諒蚊子上鐵牛殊不知佗老漢慣在半路抽身乾地落臼我若當時相見讓過一著後向面前置一盆水遂與一指到此回避不及掀倒蒲團就出何故曹谿波浪如相似無限平人被陸沉下座。</p>
<p>解制了凡大德請上堂僧問結起制瓦礫生光摘下板真常獨露二俱置此那則便是師云建昌紙貴一狀領出進云只如古人道須向高高山頂立深深海裏行未審今人行得也無師云易開終始口難保歲寒心進云一旦水窮山也盡有何長處在其中師云還我一冬飯錢即向汝道僧云拶師云未在乃云有結有解世諦流布無結無解生客迷路打破牢關莫待日暮若有去者與我留住若有住者與我遣去不去不住兩不相誤但得同碗不須弄箸復顧眾云箸不須弄別有何故儼儼然然在在處處。</p>
</div>
<div class='div-other'><a id='mulu6' /><p>師受闊然大德請住湖廣靖州綏寧縣波羅山雲棲寺上堂指法座云當堂獨露顯真宗正覺門開盡不封薦得華王獅子座鑊湯立地長芙蓉到此頭頭合機拍拍共令不然直須法盡不立人情去也乃喝一喝遂陞座拈香此一瓣香瑞氣彌金闕祥光布紫宸天然玉貴襲品類不同倫爇向爐中專為祝延今上皇帝陛下太子儲君伏願金枝玉葉綿蔭遠覆龍樓鳳閣地久天長次一瓣香處世如空界居塵似水蓮忘言同至道達本共單傳爇向爐中奉為滿朝文武各任尊官伏願衍秀仁弘為國玉柱福彌慧廣助佛金湯這一瓣香著眼難見遇處成祥拈來逼塞虛空放下無人趣向且道不拈不放如何分析得出喝一喝拈起云此是第二回爇向爐中供養傳臨濟正宗第三十二世上靈下隱和尚用酬法乳之恩伏惟那畔結實根深蒂固今日拈出枝茂果成斂衣就座上首白椎竟師云天北斗中住海南水上遊逢鯨出洞口必定會吞舟就中莫有鼓浪為雷者麼出來與雲棲相見僧問古人道千峰勢到嶽邊止萬派聲歸海上消且道海又向甚麼處消師和聲便打僧擬議師又打乃云雷轟宇宙北濟家風火迸青天德山境界真獅子兒便能當下嗥吼奮迅一聲猛然突出見礙表裏一如玄解雙泯不昧本有共報深恩致使漂舟到岸遠客還鄉覓佗種艸綿綿不絕果如此志不枉林下走一回也喝一喝扶杖起身云還共委悉麼翻身跳出狐蹤路便向毗盧頂上行上首白椎云諦觀法王法法王法如是下座。</p>
<p>上堂僧問寶壽開堂三聖推出一僧壽便打且道意旨如何師云具分石火眼進云三聖道恁麼為人瞎卻鎮州一城人眼去在便是不肯佗麼師云不得錯會進云未審此意若何師云不待黠兒落節進云寶壽擲拄杖歸方丈是甚麼消息師云明眼衲僧不知落處進云就向棒頭邊會去時如何師云不出三聖道底乃云水潦一蹋便了高安灘上知歸酒樓聞曲便悟裴公一呼就回若作契證理會趯倒繫驢橛喪盡目前機儻或躊躇未免自傷己命若善操持方然倒斷佗非既爾如此他非又向甚麼處斷撥火求漚都是錯執鉾覓縫盡相違下座。</p>
<p>上堂撥開玅高峰頂徹見祖佛家風飲盡大海波濤流通人天正眼洪鐘在虡有扣皆鳴寶石當陽無粒不現同包萬有歷歷真機不斷共印古今朗朗道範增輝既然功不浪施出在誰人分上卓杖一下云秋來從地方成實春到逢新樂化年。</p>
<p>值晴上堂僧問陰雨連日不止霧卷須在一時如何師云紅日一東照灼開萬戶門進云只如照不到處過在阿誰師云冥泉投古澗頑石隱深林乃云昨日今朝事不同曉來慧日已升東五湖四海冰潭化千嶺萬山雪窟融不萌枝上寒風斂無影林間睿色充朗坐晴明絕頂上任佗翻浪攪魚龍雖然妥當如山穩休厭雲來返故峰放去收來隨自便情窮理極莫停蹤善能檢點其中旨本不出門路自通下海尋天撈不見千生陷在水泥中遇這般人如何相救不問山雲共水月一椎點破太虛空下座。</p>
<p>上堂山自青水自綠松自直棘自曲於此明得控佛祖大機揭人天正眼如來教祖師禪不參得過菩薩面夜叉頭不較何妨負米擔柴不隱通身玅用出杖洗缽明彰縱奪家風既尒如此且道德山棒臨濟喝曹山酒趙州茶當作那一件事劍為不平離寶匣藥因救病出金缾下座。</p>
<p>上堂僧問綠水岸邊開田種地雄峰嶺上動手傷鋒去此二途請師直道師云既要覓活不勞斬首進云直在這裏因甚麼道不會師云你在其間攪亂僧無語師乃云今來楚地有餘年鞭犢常開數畝田不憶今朝無寸土杖頭觸著盡皆圜亦非道亦非禪何勞多事苦交煎有人試問吾宗旨饑則餐兮困則眠雖如是不堪傳末上有人算飯錢處處不隨風雨轉錐錐按定髑髏穿復顧眾曰錐<span class='corr'>已</span>按何不穿可憐無限頑皮靼直到驢年尚未然下座。</p>
<p>上堂舉法眼問覺鐵觜近離甚處覺云趙州眼云承聞趙州有柏樹子話是否覺云無眼云往來皆謂僧問如何是祖師西來意州云庭前柏樹子上座何得道無覺云先師實無此語和尚莫謗先師好師云有柏子謗趙州無柏子滅法眼若到雲棲門下總用不著既用不著所將甚麼與佗諸方相會清早起來不許妄通消息下座。</p>
<p>元旦上堂僧問今朝無限新年客如何不見舊時人師豎拂子云是新是舊進云頭頭常不昧處處達本來師云目前放過也不知僧便喝師云過後張弓落賊笑問爆竹說法有耳皆聞明燭放光有眼皆見師云你又見箇甚麼進云某甲不識師云負了當頭乃云一聲爆竹響高臺東際城門兩扇開有耳不通圜頓教無中放出善財來且道善財來此作甚麼蹋翻煙水回頭看五十三人一處埋下座。</p>
<p>薙髮上堂長短直憑三寸鐵高低盡露一輪圜其中更有描真手著著呈來越樣鮮復舉幽州寶積和尚告眾云有人描得吾真否眾皆寫真而呈不契其旨普化出云某甲描得寶云何不呈似老僧化便打筋斗而出寶云這漢向後來掣風狂去在師云出格道眼脫體風流萬世如今天然有幾若是雲棲第一不得放過更添腦後一椎試問諸人還知落處麼若也知得春蘭秋菊各自馨香其或未然更聽一偈出門三步在人開各展威光莫自灰達本求其皆有分一層金貼一如來下座。</p>
<p>上堂僧問古來三祖向二祖懺罪今日大德對闍黎悔愆未否是同是別師云渠無今古進云二祖道將罪來與汝懺為甚麼三祖將不出來師云你又將來看進云莫道學人三世諸佛覓起處不得師云方知病眼見空花進云三祖於此大悟不知悟箇甚麼師云海乾方見底僧禮拜師乃云覓罪中間不可得了然豁悟上傳燈無非一點情雲蔽甚隔谿山幾萬層勘來尚與古人不隔怎奈事無一向驀拈拄杖喝一喝云大眾見麼三祖大師倒向拄杖頭上發露懺悔因緣復被山僧一喝當下冰消而去信得及麼若信得及如湯潑雪似火燎毛百世冤業一時蕩盡若也未能事阻難歸故山崩始太平。</p>
<p>上堂迷失正眼將親作讎看掉轉匙頭知飯是米成所以道一切戲論惡悉從是處滅諸佛薩婆若悉從是處出舉起拂子云這個非從不是處來於此薦得世界依此建立造化依此運行諸佛依此成道萬聖依此利生何勞貪德癡盡定慧方明畫地為牢長年自禁不唯失利虛度一生仔細觀來錯在何處沉水鐵牛眠死地脫綢金鳳有生涯下座。</p>
<p>佛誕日上堂僧問一佛出興撈摝眾生未盡五葉周遍這場禍事不休學人上來請師開示師云失候違時進云還追得上也無師云截斷腳跟進云既是無所從來亦無所去故名如來何必先向皇宮降誕鹿苑度人師云闍黎莫謗瞿曇進云雲門聞得因甚麼便要一棒打殺師云一人清舜世四海樂堯天進云有人打殺和尚又作麼生開交師云三十年前不曾多事進云惱亂大眾又是阿誰師云風來江浪起水漲渡船高進云雲門把斷要津依然跳不出去師云風高豈奈天何進云瑯琊道將此深心奉塵剎是則名為報佛恩為復是讚耶是誹耶師云也不是讚也不是誹進云畢竟如何聻師云佗知跛賊切處進云相識滿天下知心能幾人師云恰有半邊僧禮拜師噓一聲云一讚一揚平地掘窌一問一答抱璞投沙當為本分艸料瞿曇陷在毒海喚作直指家風諸人滯在途程且不涉萬有一句作麼生道萬仞崖前休著眼黃金國內絕思量喝一喝下座。</p>
</div>
<div class='div-other'><a id='mulu7' /><p>師住新州白雲山眾士追思請上堂僧問目前未了風隔雨阻當陽坐斷雲近天低且道恩容在甚麼處師云問得甚分明進云到此未免相委指示師云莫掩蓋別人乃云父母非我親誰是最親者諸佛非我道誰是最道者驀拈拄杖云會麼若向這裏進得一步親疏相共迷悟皆同家家垢盡處處塵消是聖是凡頂天立地或僧或俗眼橫鼻直手提燈籠休尋火炬身居正位莫問長安故不昧於<span class='corr'>己</span>靈豈得孤於先聖君恩親恩一時酬盡我相人相當下消除既到這裏更有轉身那一步在遂卓拄杖云還委悉麼添柴湊水知來處耕田鑿井看深平下座。</p>
<p>眾戒子請上堂白雲峰頂莫問清淨法身響水谿邊突出舍那心地所以道欲長菩提苗光明照世間應當靜觀察諸法實相義豎起拂子云這箇不從虛處而來含十方為真境金聲玉韻包三世於目前月耀星輝渾無差別與千聖同遊絲無蓋覆則全身獨露且道蓋覆不得是甚麼人劫火燒時原不動青山依舊白雲中下座。</p>
<p>辭院上堂涉盡佗方窮子珍指衣裏戰敗魔軍輪王珠示髻中且道不涉不戰還有指示處也無遂擊拂子云三要印開朱點窄未容擬議主賓分下座便行。</p>
</div>
<div class='div-other'><a id='mulu8' /><p>師住東城觀音菴請上堂僧問歷遍關山即不問頓斷命根事如何師云啄木觜墮地靈犀眼通天進云今日小出大遇去也師云死中得活乃云活人須要死死了活無妨如析栴檀樹枝枝盡是香出此沒彼致使沉淪上岸捨身受身能令瓦礫叨光豈不聞淨法界身本無出沒大悲願力示現受生你且知佗是凡是聖喝一喝下座。</p>
<p>上堂僧問百丈被喝聾卻兩耳臨濟喫棒意旨如何師云徹骨透髓進云後至大愚肋下還拳未審得何消息師云沾風惡發進云為甚麼道汝師黃檗非干我事師云自古冤家有對頭進云原來一條杖兩處共相扶師云家醜不可外揚乃云結舌緘口搕[打-丁+(天/韭)]堆頭多死漢朝歌暮飲酒臺盤上足蒼蠅移星換斗何日是了一椎粉碎山裂石崩到此朝打三千暮打八百若於棒下領會依然天地懸隔隔不隔從來亭徑無羇客遂擲拄杖下座。</p>
<p>上堂僧問傳衣傳缽即不問解黏去縛事若何師云決不向你道進云為甚麼不道師云久雨不晴僧便喝師便打僧連喝師連打乃云痛惜無生一段光迷淪滾滾當尋常三衣雖挂同僧像仍向浮生逐事忙若是猛利高人當下毀破生死窟宅截斷佛祖通津百劫塵勞於此蕩盡一輪玉兔耀出海門向忙閒中無忙閒束管於憎愛處無憎愛欺謾內絕纖塵外無依倚百千三昧現前常光一道無別復入爐中煆過幾回梯航三有津濟四生不枉離塵脫俗辭親割愛既尒如此且安家落業一句作麼生道雕弓<span class='corr'>已</span>挂狼煙息萬里歌謠賀太平下座。</p>
<p>上堂舉昔日裴相國入寺見壁間畫像問院主云是甚麼主云高僧裴云真儀可觀高僧在甚麼處主無語裴云這裏莫有禪師麼是時黃檗在眾院主云有一希運上座頗似禪師裴遂召黃檗檗云但請問來裴云真儀可觀高僧在甚麼處檗便呼云相公相公裴應諾檗云高僧在甚麼處裴於言下領旨師云裴公就事藏鋒俄爾鬥鍼合斧黃檗隨瀾下釣千載易俗移風美則甚美落向威音<span class='corr'>已</span>前未透空劫那畔今或有人如是問答若然應諾但向佗道轉盡無功伊就位孤標不與汝同盤下座。</p>
<p>上堂迦葉傳燈挑出不息之燄達磨接嗣拈了未寧之心傳雖有據頓超象外荷則無疑穩坐寰中只如十方世界俱是諸佛慧命遍周剎海悉皆列聖心源既到這裏又作麼生接采石渡頭風浪靜三三兩兩釣魚船喝一喝卓杖下座。</p>
<p>上堂指出庭前柏子非是西來大意拈起一莖艸來非是丈六金身佐國分茅如何辨主霹靂飛來平海嶽鋒鋩拔出定乾坤下座。</p>
<p>元旦上堂淨意一爐三瓣香現成公案莫思量別無餘計酬恩澤對眾拈來報我皇負義杳冥放過知恩仰荷威光艸木昆蟲俱蒙震動寒巖古澗悉仗和陽坰外相逢暖風浩蕩寰中得遇喜氣昭彰巖上花色從新似錦林間鳥語依舊如簧十方梵剎千春有賴當今聖主萬壽無疆逮有樂國福民一句作麼生道太平高挂將軍箭年豐不犯嶺頭芒下座。</p>
<p>上堂舉龐居士問靈照女古人道明明百艸頭明明祖師意作麼生照云老老大大作這箇語話士云你作麼生照云明明百艸頭明明祖師意師云放過一著落在第二移轉機樞經天緯地識得活計麼明明百艸頭明明祖師意下座。</p>
<p>元宵上堂僧問六街燈火即不問映水月機事如何師云清光無向背進云令人轉憶南泉老獨超物外甚驚群師云低聲低聲乃云一月孤圜光吞萬派千燈相照火燦六街玄徑坦然風規不墜左右一貫上下皆通頭頂青天何猶虧欠足不點地盡在朦朧所以道法不孤起仗境方生道不虛行遇緣則應平開正眼功涉萬行親嘗世味雨澍三春若遇箇裏知音始獲一場好笑既有知音且道笑個甚麼本來無一絲頭事都是勞生眼裏花下座。</p>
</div>
<p class='juan'>廣福山勝覺寺密印禪師語錄卷第一<span class='note-inline'>(終)</span></p></div>
</div><!-- end of div[@id='body'] -->
</body></html>