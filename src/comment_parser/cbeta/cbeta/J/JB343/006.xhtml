<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣福山勝覺寺密印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>廣福山勝覺寺密印禪師語錄卷第六</p><p class="byline">門人如暐等編</p>
<div class='div-other'><a id='mulu19' />
<p class='h1'>開示</p><p>純修梁居士等請開示僧問古來道五蘊非有四大皆空且道五蘊未空時如何師云旋山煙蓋頂繞澗樹遮陰進云佗日看破四大又作麼生師云潦停秋水淨雲破曉山開進云昨日釣舟隨浪轉今朝漁網順風牽師云你還出得也未僧無語師云更與一層乃云捨身受身為甚形軀遺累不了從劫至劫因何困苦連住不休故有貪愛因緣展轉成質所以道有愛則生愛盡則滅故知生死貪愛為本且道貪箇甚麼貪著四大浮囊不淨之身為自身者猶落顛倒愛箇甚麼愛著六識緣影為自心者都成夢幻故始劫來流浪生死經百千劫無時休息積骨如毘富羅山飲乳如四海水只為冥無智慧不能覷破四大本空六識非有埋真逐妄被境所拘身影相隨不得自在四流漂蕩八苦交煎故世尊云諸苦所因貪欲為本若滅貪欲無所依止汝等若能了知幻身是假幻影非真異見不生本自空寂無我人無眾生無壽者便是遠離顛倒夢想究竟涅槃始知虛玄大道道亦非道無著真宗宗亦非宗微細流注點點不關圜滿覺心俱已周遍雖然洞明此理恐情難以足除前塵妄起切莫相續臨終欲得自在塵境先得自由塵境若得自由臨終而得自在所以道狂亂隨情念臨終被業牽惺悟不由情臨終能轉業不見歐陽文忠公遊嵩山遇一老僧問曰古之高僧類皆談笑脫去何道致之耶對曰定慧力耳公又問今乃寂寥無有何哉老僧笑曰古之人念念在定慧臨終安得亂今之人念念在散亂臨終安得定忠公大喜而不知膝自屈也者箇說話大似攜杖步嶮把纜放船令人難以攃手山僧者裏又且不然要你諸人必假自覺覺了無明必假自照照空有漏有漏盡而非照將何以空無明盡而非覺將何以了到者裏照亦不可得覺亦不可得無明不可得有漏不可得生死不可得涅槃不可得且道得箇甚麼揚眉直須便棒瞬目直須便喝歷劫根塵當下消除至今無明一時傾盡中陰脫落不滯故名清淨法身到得者箇田地出此沒彼縱橫自在顯身隱相任意往還人間天上隨處寄拓此界佗方隨機赴感不愛天堂不惡地獄愛惡之情已泯永無分段之形事猶己作廣利群生既然如此未審法界還盡得也無明明不了一場事舞到驢年尚未休復舉雪峰因僧參峰問曰何處來僧曰覆船來峰曰生死海未度如何覆卻船僧無語歸舉似覆船船曰你問我僧理前話船曰渠無生死師召大眾云既則無生死渠在甚麼處喝一喝云常光一道無遷改八萬塵勞本不該又喝一喝下座。</p>
<p>開示僧問無問無荅已明本分時如何師云每有目前事全彰大覺仙進云雖然有問有荅未明本分時如何師云谿籟和風響桃花伴雨飛進云恁麼則隨波逐浪去也師云岸上底又作麼生僧便喝師云未信汝在乃云凡欲人道之先莫隨憎愛起倒而欲隨之得非礙乎及其惡之又成大錯必在當人一念不著不避心似湖海量若山谷不揀細事便得平等心也然爾亦得所入道疾使其廓蕩不滯於微末之間故此初祖云亦不睹惡而生嫌亦不觀善而勤措亦不捨智而近愚亦不拋迷而就悟達大道兮過量通佛心兮出度不與凡聖同躔超然名之曰祖者箇境界如天普蓋似地普擎不擇優劣豈別凡聖故無揀擇心也然爾亦無如負百斤重物連繩解下惟箇空人來到此間點破則易靡不如斯難以措手假使釋迦出頭權且作箇無用事不獲<span class='corr'>已</span>但以冷眼觀之任佗隨波而去逐浪而行或依盲人取便或向墨籍討尋純一妄自囚執認指不能見月只說此事要做方可得成要作方可得就隨例倒地是故如來說為可憐愍者永嘉所謂亦愚癡亦小騃空拳指上生實解執指為月枉施功根境法中虛捏怪此之謂也據實而論但以無心於事上驀直覷破則疾所將語言裏在意識中間每日思量則遲抖起憂悶甚不能入枉施其功返成不驗年深月久而生退屈試看法華會上娑竭龍女八歲疾得成佛者何也現有偈云深達罪福相遍照於十方微玅淨法身具相三十二且道罪福二相在那一相上深達即便轉女成男速證無垢世界箇中人一點謾佗不得門外打之繞者何嘗夢見且將棒喝放在一邊不惜眉毛指條古路而作方便內有識者須知古人道二由一有一亦莫守一心不生萬法無咎到者裏外不見有做作之事內不見有取證之心內不取證則外境幽閒外不造作則內心寧靜微玅法身淨盡不隱三十二相隨形具足還信得及麼乃合掌云伏願家家轉女成男揩除胭粉氣相處處無垢世界不成有漏家風我今為汝保任此事終不虛也且道為汝保任底是甚麼事二宗得旨非南北五派歸根絕異同復舉趙州問新到僧曾到此間麼僧云曾到州云喫茶去又問一僧僧云不曾到州云喫茶去向後院主出來問曰為甚麼曾到底也云喫茶去不曾到底也云喫茶去州召院主主應諾州云喫茶去師云還識趙州落處麼若也識得逢金莫點見玉休琢無限盲龜並跛鱉一同出網不張羅喝一喝下座。</p>
<p>開示僧問有問有荅時如何師云拈起石頭即是玉進云無問無荅時如何師云卷起門簾月在堂進云如何是定中之慧師云適來放過進云如何是慧中之定師云再亂不容乃云擾擾塵埃起倒不干於正定昭昭影象往來豈礙於空王非同觀照守默之流亦非銜言嚼語之類所以道不可以有心求不可以無心得不可以語言造不可以寂默通一切不可畢竟如何遂喝一喝云若也入得不欠一人其或未能只得分名列相去也六波羅蜜萬行之本禪者六中之一也天竺之語具云禪那東土華言翻為靜慮又云思惟修俱已定慧之稱明之曰慧了之曰定定慧了明故名曰禪第恐眾生心識紛紛墮在散亂須以禪定而對之圜頓法門不作對治境界但看定者何人亂者何物一了然不成二見見不能及以得正定而達慧命也若以將心所止為定靈利辯聰為慧棄有著空為禪盡屬小乘外道凡夫但看六祖云定是慧體慧是定用即慧之時定在慧即定之時慧在定若識此意即是定慧等學又曰莫言先定發慧先慧發定各別作此見者法有二相猶如燈光有燈即光無燈即暗燈是光之體光是燈之用名雖有二體本同一此定慧法亦復如是諸人於此明得如前後步進退之間不勞彈指同登聖道三世諸佛不逾此門歷代祖師皆得功用故名一行三昧若能念念熏修念念觀察自然漸得百千三昧一切神通一切玅用莫不從此三昧而得又名總持包含萬象該括三乘具出辯才四無礙智凡是玅義悉皆具足既具足已方知非慧而不能成就佛事非定而不能頓同佛體頓同佛體迥異諸門非禪非定非出非八非散非亂非智非慧內無所得之心外無所失之法譬如虛空不著空見能所俱泯凡聖兩忘體自空寂無時不定所以道那伽常在定無有不定時復舉世尊因外道問昨日說何法世尊曰說定法曰今日說何法世尊曰不定法曰昨日說定法今日何說不定法世尊曰昨日定今日不定師云昨日今朝定與不定倒握龍泉必行正令咦古今外道與天魔盡向此間來乞命驀拈拄杖云會麼一喝便下座。</p>
<p>開示僧問敵手逢敵手作家遇作家時如何師云一竅全通兩輪並照進云正打旁敲有何利益師云風前識得月中桂滿面飄香一路歸進云直下承當底來又作麼生師云小歇曷能通大見進云何處安置於佗師云馬廄牛欄乃云欲入此道不假思惟提起放倒一齊捨卻直下承當承當亦捨是小歇場復來返觀佛祖玅用不越此道淨光明中須知古德云映眼時若千日萬象不能逃影質又云應耳時若幽谷大小音聲無不足如是分明何嘗隱蔽只為目前放過茫乎不覺純向典章裏而求知解謂我聰利明白不受人謾直饒記了一大藏教如缾注水限盡到來未免忘失本因隨識漂墮蓋因已往性地未曾得明盡向意根蘊習而所得也那時節正如賓主相散不割捨離業浪一來賓不放主如船未翻被佗帶下水去所以道損法財滅功德莫不由斯心意識山僧見沒欲救是以口業難息不入深村何以相為昔日有箇太史黃山谷初謁東京法雲秀不工豔詞痛戒酒色日唯朝粥午飯志銳參求次依晦堂得箇省要處後來復謁死心隨眾入室心見問曰心長老死學士死燒作兩堆灰向甚麼處相見公無語死心約出曰晦堂處參得底後左官黔南道力愈勝於無思念中頓明死心所問報以書曰往年嘗蒙苦苦提撕長如醉夢依俙在光影中蓋疑情不了命根不斷故望崖而退耳謫官在黔南道中晝臥覺來忽尒尋思被天下老和尚瞞了多少唯有死心道人不肯乃是第一相為也可羨當時塵勞中人<span class='corr'>己</span>事不得了明更加如是精進進到不疑之地始得大休也山僧嘗言今時為學者不重己靈為師者不體先聖據論然不差矣者箇樣子便是重己靈者且道為師者體何先聖有箇兜率悅和尚乃張無盡之師室中設三問以勵來學一曰撥艸參玄只圖見性即今上人性在甚麼處見二曰識得自性方脫生死眼光落地時作麼生脫三曰脫得生死便知去處四大分離向甚麼處去兜率悅和尚如此為師謂之救眾生如救頭然體得先聖之模範黃山谷居士如是參究謂之大事未明如喪考妣作得後人之眼目且世俗中然不忘此段事況我出家兒父母不供甘旨六親固以棄離一衣一缽不同在家更有許多障道因緣豈肯一生空過荒艸揚身那時節前路茫茫莫測何往正好誠心竭力不捨寸陰當究此事間有智慧者豈讓古人乎且道有智出來如何當究迷悟二途端在我是非兩字不隨人復舉湛堂初謁真淨和尚淨問近離甚處曰大仰淨曰夏在甚處過曰大溈淨云甚處人曰興元府淨展手曰我手何似佛手堂罔措淨曰適來祇對一一靈明一一天真及乎道箇我手何似佛手便成窒礙且道病在甚麼處堂曰不會淨曰一切現成更教誰會師云不出舊時行履等閒舉著便有淆訛可憐生何不待他云病在甚麼處直向他道無端新戒入荒艸因何老大落深村下座。</p>
<p>開示僧問囊錐未露時如何師云人天莫測進云囊錐已露時如何師云知疼方可刺無血不須劖問道泰時清即不問埜老謳歌事如何師云幾句還鄉曲無猶接拍人進云如此拍拍相接為甚麼前日不許問話師云言須見道方開口句不投機枉用心進云且道知心達本底來又作麼生相見師云併作一阬乃云知心合體達本情忘無礙真身湛然發現如斯境界方得大事了然豎起拂子云者箇當途作麼生避既避不得情且未忘如何達本若也達得不妨擺手出章江若達不得正好七尺單前豎起脊梁所將未釋疑團貼在額頭上無急著急無忙著忙異日方有趣向分方有了達分若道開口處我能知提起處我能會自不覺知之一字正是障閉魔王隱在六根門頭任佗行事蹭蹬之間豁隨佗去蹉跎之際又入風塵此人決定不知被魔所攝不久則倚倒作顛隨狂發亂有過不肯自省無事愛疑佗人身居眾中如油入水兩不相生避喧求靜自作妄想履不上路一氣梢然為佗眷屬豈不令人悲哉然肯洗心育德止絕慢心求人決擇尚不遲在所以道親附善者如霧露中行雖不溼衣時時有潤久久從佗撥正方知已往前非今時欠緣不能利生種得根苗穩當異世出來更省心力常逢正見不落邪途遇有道人滿盤拓出譬如虎生三日便有食牛之氣揭開毘盧頂門便向化佛門前經過一一於報身中涌出大用全機拯濟一切無不充之件件始得相應方與佛祖為師坐得曲彔木床受得人天禮拜若也未到恁麼田地一向虛頭進退不知佗日閻羅老子未肯放在且知進退又是何人當日佛眼會中有箇世奇首座瞌睡中聞蛙鳴誤聽為板響亟趨往有曉之者曰蛙鳴非板也奇恍然詣方丈披露佛眼曰不見羅睺羅奇遂止曰和尚不必舉待去看未幾有省乃占偈曰夢中聞板響覺來蝦蟆啼蝦蟆與板響山嶽一時齊由是益加參究洞遵玄奧眼命分座奇固辭曰此非細事也如金鍼<span class='corr'>刺</span>眼毫髮若差晴則破矣願生生居學地有暮年學者力請以偈辭曰諸法空故我心空我心空故諸法同諸法我心無別體直在而今一念中且道是那一念眾罔措奇喝一喝而終試看當時古人到此地步尚且不敢麤心善縱而今多少燈影之下坐底不等天明眼前未諳三尺之光並不知非出來欺謾後進今日較來看與世奇首座猶隔多少以拂子拂一拂云超宗無異見影響隔千岐遂擲下云放過一著復舉五祖演垂語曰譬如水牯牛過窗櫺頭角四蹄都過了因甚尾巴過不得師云古往今來鈍置多少好人乃召大眾曰如何是佗鈍置處不愁劍戟從空下獨懼藕絲絞殺人下座。</p>
<p>開示僧問經題八字云以字不成八字不是未審是甚麼字師云篇頭亦不載進云何所檢討師云無處不切著進云昔日有僧問地藏藏云看取下頭註腳且道腳註何處師便打問佛未出世時如何師云徹底無物徹底盡進云已出世後師云幾處隨方幾處圜進云凡聖到此是同是別師云谷口蘭兮岸上菊風來都是一般香進云既然如斯因甚心中不了而求解脫師云水中獸戀水中樂樹上禽思樹上歡進云未審何日纔得覷破師拈杖云此間不得了敢保到驢年乃云一切眾生往還三界旅泊四生因不信了自心而求解脫隨識漂轉無有出期故以諸佛愍念眾生難出之苦故於十法界內一音演說令諸眾生隨類各解猶如春雷一震百蟄皆驚承斯恩力或得四果或登十地或證三賢或生天上或在人間或發清淨願力不圖福報紹隆正宗乘般若船於劫海中往來周濟奈乎末法將至減劫時來眾生垢重貪著眼前沫泡以為真實固執現行無明難調難治順其情習則生歡喜逆其情習則懷惱恨雖然依附良朋未能決擇深奧縱遇明眼何得啟悟真源無非上下相瞞一概打哄度日試看當時雪峰三上投子九到洞山本分未明機緣未契與巖頭到鼇山不肯休志危坐終日幸得巖頭與佗屏去從前知解方得心地開通窒塞不滯巖頭云佗日播揚大教須是一一從自己胸襟流出始得蓋天蓋地便是丈夫可為既然如此要且山河萬象日月星辰情與無情尚非分外之物一一別轉面門但看落於何處如斯明得正不外於此也及至未涉典章先達理路今古一貫兩不參差旁於稽古無不諦當隨人取用可謂快活若論終日喫餅而不知是麵做以為流出之法如此見解佗日被人問著定然目盹口啞饒有祇對大似抵水撮沙雖拈古人語句如將方榫以投圜竅故斯之與胸襟流出不相類也實乃胸襟流出者則力量勝佗門而入者則力量微力量微者只可平地推車難過嶮徑力量勝者八得惡道進得魔宮欲到古人地步必看來處為先未得自己心開權且放下已往領覽知解素性做箇百不知百不會向那不知不會處一會會得管取雀飛窠墮樹倒藤折那時節三世諸佛不敢將片言與汝理論何也腳跟點地還隨步腦頂門開不讓情復舉谷泉聞慈明住道吾往省覲明問曰白雲橫谷口道人何處來泉曰夜來何處火燒出古人墳明喝曰未在更道泉便作虎聲明以坐具摵之泉接住推明至禪床上明又作虎聲泉笑曰我見七十餘員善知識今日始遇作家師云玲瓏巖峻古策風高一抑一揚真顯臨濟無礙之道若是裁長補短較重論輕實管中窺豹矣還與商量處麼飛星爆竹難留意裂石崩崖豈縱情下座。</p>
<p>開示僧問如何是前三三師云燈籠跨馬山中出進云如何是後三三師云露柱騎牛水上來進云未審從上宗旨還借問得也無師云徹底碧潭月從君任意摝進云如何是臨濟宗師云轟雷掣電驚天地進云如何是曹洞宗師云鷺入蘆花一樣同進云如何是正位中事師云歷歷黃金殿堂堂不敢窺進云如何是偏位中事師云門門青瑣對躋躋玉階朝進云如何是君視臣師云一輪秋月鑑四海映波心進云如何是臣向君師云盡知黃屋貴齊聽靜鞭聲進云君臣道合時如何師云偏圜常呼喚上下每交參進云幸得皇風成一片不知何處有封疆師云大家出隻手齊賀太平春僧禮拜師乃云靈山拈出無法可傳少室得來無禪可授接正續者奮雄音絕唱於國中除偏見者振大機普應於天下正眼觀來諸佛諸祖無顯無示是賢是聖無說無聞不見須菩提尊者在巖中宴坐諸天雨華讚嘆者曰空中雨華讚嘆復是何人云何讚嘆天曰我是梵天敬重尊者善說般若者曰我於般若未嘗說一字云何讚嘆天曰如是尊者無說我乃無聞無說無聞是真說般若者箇消息非是豆從冷灰爆出之者難得少分相應若得相應果乃其中實不見有授法者亦不見有領法者亦不見有說法者亦不見有聽法者既已俱不曾有且道臨濟三玄要曹洞五君臣雲門顧鑑咦溈山三種生法眼六相義又從何來良久云風過魚磯冷霜來月棹寒但恁麼喻須知無意之間別有好事到來自然全彰顯現無舌人偏不費力無手人善能舉措須落見聞覺知佗有出身道路等閒出一語神鬼莫能測尋常退一步人天莫能至到者裏雖知人天有為幻化而莫輕其小善雖達自己罪性空寂而莫縱其小過縱其小過則同污染不淨中人輕其小善則墮撥無因果數類諸佛尚無護念神鬼豈有欽崇所以六祖問讓和尚曰甚處來曰嵩山來祖曰什麼物恁麼來曰說似一物即不中祖曰還假修證否曰修證即不無污染即不得祖曰即此不污染是諸佛之所護念汝既如是吾亦如是便是者箇道理恁麼酬酢謂之迥超位次不落階級理絕修證本自現成縱然無病須當忌口不使污染入心免受雜毒之害的的保養聖胎直待霜露果熟堪為弘佛道化且佗時播地馨香一句作麼生道萬象森羅皆喜慶龍天八部盡葵傾復舉天衣懷室中問僧無手人能行拳無舌人能言語忽遇無手人打無舌人且道無舌人道箇甚麼師云只恐不是無舌人果然是佗非只一口八萬四千毛端都會現身說法且道說箇甚麼法爐中飛雪揚三界碓觜生花遍大千。</p>
<p>開示僧問孤峰垂手即不問移嶮就平事若何師云雷霆收號令星斗現文章進云恁麼則周天俱顯露點點盡皆圜師云若明失卻眼不語落沉平進云怎奈背向不同何師云你在甚處見得進云松高經歲久花疲怯春寒師云又被風吹別調中問惺悟覺來知義墮沉淪轉去理如何師云休隨瀾影動面水看空輪進云且道本合清虛還分方向也無師云巴山無殊理楚水一江天乃云沉淪界內惑苦紛紛惺悟場中靈明寂寂惺悟覺來慧日不沉於有地沉淪轉去昏雲掩蔽於空門昏雲掩蔽則觸事惛懵觸事惛懵則我見重增我見重增直曉佗人過失自己不能退顧逐日上單下單自不返省離塵脫俗所為何事割愛辭親圖些甚麼若不報國資親難酬水土若不導利檀那枉披法服況且心頭未悟道眼未明我且尚不能了將何利益於佗尋常如是自策為之有智慧者無奈近來愚頑不肖懶求深進兀兀度時取性隨緣輕師慢法身如僧相心似俗流徒消信施並負四恩知慚愧者須當退顧向自己腳跟下默默推窮能知佗人好惡底能辯佗人是非底從何而起是箇甚麼因何我自不知推窮來推窮去不可怠惰如救頭然推到無可推窮處內外中間了不可得全然不費毫力管取人我山崩愛欲水枯謓恚火滅無明殼破前無遮障後無壅塞六窗悠蕩一室清明量同法界體合真空方知今日說出者般語話於了事分上半似掬水澆瘡內有決斷之流和盆打潑不為性燥今既無人復向泥裏再洗土塊何以如此蓋為泥不知土本土不知泥原隨逐愚見妄取分別阿誰有世法又不通佛法阿誰通佛法又無有世法且道世法佛法是一是二是有是無到者裏不得說一不得說二不得說有不得說無然且佛法世法一二有無之義亦如毒藥亦如甘露落在有智人前毒藥化為甘露落在無智人前甘露化為毒藥亦能益人亦能損人昔日樓子和尚遊街市間於酒樓下整襪帶次聞樓上有人唱曲云你既無心我也休忽然大悟豈不是落在有智人前毒藥化為甘露可以定作世法得麼昔日盤山和尚因於市井行見一客人買肉語屠家云精底割一斤來屠家放下刀叉手云那箇不是精底盤山於此有省又一日出門見舁喪而出歌郎振鈴云紅輪決定沉西去未審魂靈往那方幕下孝子一齊作哀盤山當時身心踊躍舉似馬祖祖印可之豈不是落在有智人前毒藥化為甘露可以定作世法得麼有一座主到南泉泉便問近日座主講甚麼經曰彌勒下生經泉曰彌勒幾時下生曰還在天宮未來看此見解莫是佛法中人因何下落不省南泉老婆心切與佗上下按定活捉中間云天上無彌勒地下無彌勒座主無對儻有衲僧見識者兩句下正好回身掉戰安得氣息不通豈不是落在無智人前甘露化為毒藥又可以定作佛法得麼若定作得六祖不合云乎佛法在世間不離世間覺離世覓菩提恰如求兔角你若直下緣起無生之旨者箇甘露毒藥俱是當人受用你若強勉執定妄去分別三十夜來定然撞向閻羅老子面前領鐵棒吞鐵丸便是者等說佛法世法底更不是別人近時已來數十人中覓箇無此病者果亦難得為佗往昔不能圜歸理地干被此等見解趣向兩排中乖聖道障自悟門若肯一路回觀但向日用應緣處恒常不昧間則日侵月久聖諦俗諦佛法世法圜成一道更無別矣既至此已有話只對家裏人說艸地無人切忌不可放箭何也或是或非人不識逆行順行天莫測復舉五祖演示眾曰吾本來茲土傳法救迷情一花開五葉結果自然成達磨大師信腳來信口道後代兒孫多成計較要會花開結果麼鄭州梨青州棗萬物無過出處好師云地頭貨省了多少心力不歷程途便得無限受用試問大眾如何是佗所出處眾無語師指案上云香爐銅鑄就硯本石磨成下座。</p>
<p>開示僧問空劫薦得猶是半提如何是全提境界師云出匣太阿截礙見入門辣棒破疑情進云學人只得斂衽而退師云萬劫千生問不涉彎環路切徑事若何師云水裏失物水裏摝進云也是上大人喚作丘乙己師云若不得後語前話也難圜僧禮拜師乃云頓悟同如來議思總是礙連思所議心颺在佗方界所以道若有欲知佛境界當淨其意如虛空遠離妄想及諸取令心所向皆無礙除得淨盡不許絲毫蘊向中間然將議思不到底妄想不及底更進一步者一步而雖險然且易進只是無人拌命捨身儻若一捨捨了便是懸崖攃手自肯承當絕後再穌欺君不得方知如是功德不思議解脫境界非隱非顯朗朗如日之明無句無言歷歷如雷之震故曰寂然不動感而遂通所以四祖一到如是功德不思議解脫境界謂嬾融曰境緣無好醜好醜起於心心若不強名妄情何所起妄情既不起真心任遍知者箇境界莫道群狐腦裂獅子須要腰折便是頓超無學而出有漏也昔日龐老一到如是功德不思議解脫境界便云但自無心於萬物何妨萬物常圍繞鐵牛不怕獅子吼恰似木人見花鳥木人本體自無情花鳥逢人亦不驚心境如如直者是何慮菩提道不成者箇境界莫道閻羅一老千聖奈佗不何便是頓超無學而出有漏也昔日大溈禪師一到如是功德不思議解脫境界便云內外諸法盡知不實從心變起悉是假名不用將心湊泊但情不附物物豈礙人任佗法性周流莫斷莫續者箇境界莫道波旬覷見千眼大悲觀佗不著便是頓超無學而出有漏也奈乎去聖時遙人增上慢認虛為實狐疑未了愈追愈遠不能取證遂將三老徹證因緣與汝煉成一柄斷命刀子置向面前教伊觸之不得背之不是觸則喪身失命背則萬劫千生既到者裏如何展脫得去驀拈拄杖喝一喝云還見麼適來華嚴會上所有無數七地菩薩聚向拄杖頭上中有一上首為你諸人道我今住此地中單只求佛智心未了尚有法塵煩惱然後發大勇猛起大精進以至第八不動地既至此地已即捨功用行得無功用法被佗一喝齊證如是功德不思議解脫境界未審大眾信得及麼若信得及更不長問短問如何若何脫或未能先須觸瞎孃生眼然後挑燈看古人復舉臨濟見僧來舉起拂子僧禮拜濟便打復有僧來濟亦舉起拂子僧不顧濟亦打又有僧來濟又舉起拂子僧云謝和尚指示濟又打師云到者裏然無偏黨莫論親疏野鬼閒神俱殄滅不煩咒水與書符喝一喝下座。</p>
</div>
<div class='div-w'><p class="pre">　<span class='note-inline'>(菩薩戒弟子如明號雲徹照慈號穎微助刻<br/>　密印禪師語錄第六卷伏願道德永固世世流<br/>　通法寶般若常明生生繼續宗乘<br/>康熙二十一年壬<span class='corr'>戌</span>歲季秋月板入浙江嘉興府楞<br/>　嚴寺般若坊附藏流通本郡信士謝穎仙書梓士<br/>　倪天章刊)</span></p>
</div>
<p class='juan'>密印禪師語錄卷六</p>
</div><!-- end of div[@id='body'] -->
</body></html>