<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣福山勝覺寺密印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>廣福山勝覺寺密印禪師語錄卷第五</p><p class="byline">門人如暐等編</p>
<div class='div-other'><a id='mulu17' />
<p class='h1'>開示</p><p>壬寅春國楚陳居士請開示棒喝師云棒頭有眼須離回互喝下無私應絕承當假使鳳舞鸞飛不能出頭展翼龍驤虎驟難以露爪張牙何以如斯蓋為此機出度過量越見超情激變化之魚龍不揚春浪揭當空之朗耀不帶秋雲超出一切有為始至無功用地若乃滯溺之流非堪究竟豈不聞馬祖一喝百丈兩耳雙聾黃檗復聞不覺舌頭便吐猶恐靈芽根斷只得絕後再穌又如周金剛善評三乘十二分教走到龍潭夜裏吹燈得悟天明把鈔焚卻單提白棒一條便至孤峰頂上佛來亦打魔來亦打詳乎此老善能講說安得如是而行又如臨濟在其黃檗會下知是法器遂將此機三度而接然後指參大愚譬如真風度籥一竅虛通臨機發樞一撥便轉後向河北建立宗旨全機大用驚穌木塔老婆智越先賢羞殺河陽新婦碎開佛祖滯臼裂破狐貍肝膽故此光明大器代代崢嶸百家冤讎枝枝不墜名吹海外道滿寰中或掃煙城傾刻寂靜或擊寒巖當下回春分明兔子無角須直如斯相為不然乖諸佛之正見滯四眾之英賢理合如是提撕如是究竟尚不滿乎願也怎奈一種撈虀手裝糟袋不識者段奇風謬云破山兒孫多是一棒頭而已若是明了高人何得惜疵作患因爾習氣不除此之謂也驀拈拄杖卓一下云還識此意麼送鬼只須連水飯驅蛇休用打龍鞭。</p>
<p>開示僧問說破疑情落漸次單刀匹馬透重關且道在甚麼處透師拈拄杖云急急如律令進云仁義道中事和尚甚分明師云將直作曲問幻化不長久韶光不待人隨情逐見何處薦取師云求珠不離泥進云一椎碎了時如何師云是真難滅僧禮拜師乃云夢裏浮生影中幻化閃爍變易劈箭韶光若圖延緩度日到底終不能也具慚愧者當知佛恩難報豈不聞大覺世尊為眾生云於三七日中思惟如是事我所得智慧微玅最第一眾生諸根鈍著樂痴所盲如斯之等類云何而可度如是觀察不得而已故以種種方便無非隨順一切眾生末後云始從鹿埜苑終至跋提河於是二中間未曾說著一字既是未曾說著且道者一大藏教又從何來若向者裏有箇推脫處釋迦老子定不受屈方知自己終日著衣未嘗挂著一縷絲終日喫飯未嘗咬著一粒米終日說禪未嘗舉著宗門事終日看教未嘗道著元字腳頭出頭沒不受客塵所擾得大無畏得大安樂不唯信知一佛出世當知佛佛出世離兜率降皇宮成正覺轉法輪度眾生入涅槃分明亦為此事傳正法眼授受不絕亦為此事達磨面壁神光斷臂百丈被喝臨濟喫棒亦為此事長慶坐破七箇蒲團脅尊者永不著席亦為此事雲門折足玄沙築指亦為此事睦州見僧便道現成公案放你三十棒亦為此事雪峰輥毬石鞏駕箭俱胝豎指祕魔擎杈亦為此事天下老宿逆行順行倒弄顛拈亦為此事歷代衲僧經霜傲雪忍冷耐饑磨肩踵足毀形割愛亦為此事四十九<span class='corr'>年</span>巧設殊方一旦拈花開顏笑破亦為此事所以道唯此一事實餘二則非真終不以小乘濟度於眾生既爾如此為甚麼又有三乘頓漸之殊所以菩薩於一切境無依無住無有分別明見法界廣大安立了諸世間及一切法平等無二所以智力出過一切二乘之上雖在世間而常行出世間法二乘見解猶如困魚止瀝病鳥栖蘆舉步出門便有兩條岐路不憎凡便愛聖不厭生死便趣涅槃不樂天堂便惡地獄此輩人雖入聖流依然凡夫境界若能揩磨執著心病自然生死籠罩佗不得於生死中著著自有出身之分凡無一物不從清淨智中顯發殊勝玅力至於經行坐臥俯仰折旋無一處而非佛事無一則而非莊嚴所以南泉老人道王老師自小養一頭水牯牛擬向谿東牧不免犯佗國王水艸擬向谿西牧不免犯佗國王水艸不如隨分納些些總不見得於此會去荒田不揀用得親切進則逢緣作主任意而行退則透出法身片雲不挂燦燦一天歷歷未動不彰而彰不現而現曰賢曰聖平等一如是寒是暑隨佗遷變去住自由如鳥無異更有甚麼管帶更有甚麼根塵雖然如是內有箇漢忿性出來收了止靜牌推出大眾去掉臂而行更不如何若何我說是人未曾悟在莫是山僧屈人麼良久云天地尚空秦日月山河不見漢君臣喝一喝下座。</p>
<p>佛成道日為辦供眾檀越等請開示僧問如何是祖師禪師云抱兒石虎當山吼進云如何是如來教師云灌稻水車就岸鳴進云未否是同是別師云直薦取來處進云可見水向石邊流出冷風從花裏過來香師云閒言語乃云心地隨時說菩提亦只寧事理俱無礙當生即不生如何是不生底道理若向者裏放過百無一返茫茫苦海何處消竭饒佗伎倆搬盡還如夢裏積金身處南閻不知生從何來百<span class='corr'>年</span>之後不知死從何去故曰生死事大無常迅速若乃心地未明盡是隨風而轉凡俱一切作善作惡念佛持經禮拜布施無一不是隨風而轉現今世間念佛如河沙之數類持經似稻麻之有餘有為生死者有求解脫者莫可為喻如何不見悟去不見徹去單單只為者點子不能覷破假使執持百千萬劫不能得證無生法忍出牛胎入馬腹不知是苦生天堂住人間不知是樂譬如苦瓜暗暗而長不知苦根何處到者裏百中難遇一箇下得手人與佗連根拔起不復再去七七思惟如將梵位直授凡庸若論今日扶藤明日接架只向頭上沃水不知腳下開渠現成性地一旦浸沒無明苦子成熟<span class='corr'>已</span>就緣將墜地隨處發生一枯一榮何日是了所以諸佛悟者總不出於見色聞聲香味觸法等事眾生迷者總不出於見色聞聲香味觸法等事既然同一見聞同一境界為甚麼則有迷悟差別眾生執情謂之迷諸佛離相謂之悟豈不聞釋迦老子夜半睹明星而出現乃嘆曰奇哉一切眾生具有如來智慧德相但以妄想執著而不能證得看佗於此得悟便有慈雲蔭覆世間之心然後於生死海中置造法船不住此岸不住彼岸不住中流而能運載一切眾生者不是頓空三際彼我一如普觀世間等無有異乃見色明心也又如觀世音菩薩云彼佛教我從聞思修入三摩地初於聞中入流亡所所入既寂動靜二相了然不生如是漸增聞所聞盡盡聞不住覺所覺空空覺極圜空所空滅生滅既寂寂滅現前忽然超越世出世間十方圜明獲二殊勝一者上合十方諸佛本玅覺心與佛如來同一慈力二者下合十方一切六道眾生與諸眾生同一悲仰試看當時古聖一得悟後上合故不別有佛下合故不別有眾生眾生悲仰諸佛慈力平等一如了無二徑而今多少瞌睡漢莫測雲月是同獨見谿山各異故以十方圜明不捨法界隨類應身拔惡道苦同證諸佛本玅覺心只為眾生不覺妄有輪轉生死先聖一覺便垂手眼之濟者不是頓空三際彼我一如普觀世間等無有異乃從聞得悟也又如大勢至菩薩云其最後佛名超日月光彼佛教我念佛三昧又云若眾生心憶佛念佛現前當來必定見佛去佛不遠不假方便自得心開看佗分明道若憶念時現前定見雖去不遠不假方便曷得而自開也毫無執著之心怎教佗不悟去者不是頓空三際彼我一如普觀世間等無有異乃念佛明心也又如天台智者大師因看法華經至藥王然身處諸佛讚云是真精進是名真法供養如來忽然大悟得證法華三昧便見靈山一會圍繞世尊乃是徹底窮源心花發現後來不昧本有將此三觀教法漸接群生以報佛恩者不是頓空三際彼我一如普觀世間等無有異乃看經得悟也而今亦有廣聞一生誦持一世不能得悟此事者為何也窮其不可數論略說則有幾種障門後進不識猶如煙寺晚鐘一者不審其正理如盧逐塊只圖赶得溜趁得贏專計數目不求了知二者將來資其口體當作營生流轉世情不求玅悟遇著好人不受誡勗鼓愚癡氣滅智慧燈有寶在手其實未辨不唯後來苦事現前冥昧一生三者假使不行世利方能善用其心或明此事如隔一紙遇著盲師便向佗道即今得遇以種往因未了當人定然隨佗而轉如夢中人將至天明纔要醒來被佗穩定枕子豈不是障門也如何得離化城近到寶所決定埋沒空劫大事若乃真實達道人須先會其本而後不愁其末本末契合圜成道用不妨依然看經依然念佛一香一花盡無虛設舉足動步純是自己家珍其或未能只如經中道如人數佗寶自無半錢分於法不修行多聞亦如是何足較哉下座。</p>
<p>除夕監院雲嶔請開示僧問佛法本來無多子誰是一行三眾人師拈拄杖云者是第幾眾進云囫圇尚未曉儱侗覺難明師云要明作麼進云如何是第一眾師云世界壞時原不動進云如何是第二眾師云陽春白雪無人頌進云如何是第三眾師云今朝有事來相共乃云明明大意原無覆藏不通有礙了達無疑若非頂[寧*頁]具眼焉能緇素得出緇素得出無邊剎境自佗不隔於毫端十世古今始終不離於當念既知不離於當念千源萬源總是一源千體萬體總是一體方知古人道去去實不去途中好善為來來實不來路上莫虧危雖實不去便將第三眾移向長松樹下經過一匝沾點潤氣前後交合合來合去頑石自然點頭何愁枯枝不茂舉目無邊世界盡是一人行履不出半分白毫十二時中並無虛過見處周圜則機能活神悟盡徹則鋒能利不可於未足中生滿足想異日蹋翻平地骨堆有箇妥當處假使一冬燒不盡彼時改換門庭不怖黑頭老子打算飯錢惡類現前作得主宰何故仗此般若之力與世不同譬如天子生於欲界然未補闕此界天人無不欽奉蓋為苗裔之不同也目前雖有成敗聚散未曾損著未曾傷著然此主者東西不挂絲毫南北不沾一物無來無去無起無倒只因未明此道認奴作郎歷劫招事帶累主家一刻發明不受牽連八識田中種成般若種子一出頭來自然香從枝放果結林中定不虛也豈不聞昔日趙州曾作沙彌時同本師到南泉值泉臥次本師禮拜了趙州方禮拜泉問曰近離甚處州云端相泉曰還見端相麼州云端相即不見只見臥如來南泉遂起又問你是有主沙彌無主沙彌州云是有主沙彌泉云那箇是你主趙州近前云仲冬嚴寒伏惟和尚尊候萬福泉知是器許其入室看他者箇樣子若非夙植德本種就般若種子千喚不轉萬呼不回現今多少髮白齒黃死到頭來不明此事且道過在何處只因向道心輕趁流意重教佗參究上單便有瞌睡腳纔著地不顧溝坑鬧浩浩地打鬨度日不往亂艸地裏橫眠側臥便向荊棘林中走進穿出教佗操履置待來生殊不知置待來生愈甚荒矣儒且尚云朝聞道夕死可矣況此出家人甘作如是見解惟恐未來千佛出世已盡依還保汝尚無出期似一鍼投入大海萬頃沙泥不知失在何處焉得豈有今朝過後趙州又問南泉如何是道泉曰平常心是道所以趙州會得者箇平常心當下別轉面門而復又問曰還可趣向也無泉曰擬向即乖此老人便下揮斤之手州云不擬怎知是道看佗纔入林下會弄探竿果然撥著是處南泉故此不吝為佗透底打開曰道不屬知不屬不知知是妄覺不知是無記而今人若具透關眼好向者裏決斷與佗一阬活埋又曰若真達不疑之道猶如太虛廓然蕩豁豈可強是非耶當時趙州於此言下了了明明如日正晝豈不是八識田中種就般若種子一出頭來香從枝放果結林中輕風動著馨香播地本出塵勞不厭生死既然如此且不捨法界一句作麼生道隨順世緣無罣礙涅槃生死等空花下座。</p>
<p>師住東城觀音菴月朗大德敷座請開示僧問佛佛出世祖祖相傳且道傳箇甚麼師云莫作野狐精見解進云未審有傳即是無傳即是師云一刀兩段進云豈不滅佛種艸去也師云天上人間僧禮拜師乃云佛佛到頭圜歸不二祖祖出興直露一乘心病多般屢設藥方而對治苦火交煎大降甘露以消除執頓執漸迷頭認影分教分禪搖櫓釘<span class='corr'>樁</span>把持聖解令長途人而不歸斷滅凡情使近廚人而受餓故以世尊道若有比丘實得阿羅漢若不信此法無有是處除佛滅度後現前無佛試問諸人假饒此法信得及現前有佛必在甚麼處莫非口耳相習耶紙墨露布耶若作恁麼見解從上宗風幾掃地矣何得繼於今日又曰唯有諸佛乃能知之且道知箇甚麼乃喝一喝云當時有人下得者一喝免得塞卻鷲嶺一會人天耳目將楔出楔遂有三乘之話墮末後拈花終成一場之敗闕幸有迦葉一人略契些子又作世諦流傳便云吾有正法眼藏涅槃玅心付囑於汝汝當流布勿令斷絕偈云法本法無法無法法亦法今付無法時法法何曾法從此傳燈續燄迦葉流芳至西天般若多羅尊者二十七代達磨尊者二十八正在梁時尊者觀此東震旦國法法相似器器皆同所有大乘根性特特航海而來名稱東土初祖接至曹谿第六故以衣缽為據祖下所出四十餘人內有南嶽讓青原思兩派流行密有源流為據南嶽讓下出馬祖祖出八十四人內有百丈海大溈祐天王悟三人百丈下出黃檗運運出臨濟玄稱為臨濟宗大溈祐下出仰山寂稱為溈仰宗天王悟下出龍潭信信出德山鑑鑑出雪峰存存出雲門偃稱為雲門宗又雪峰存下出玄沙備備出羅漢琛琛出法眼益稱為法眼宗以上四枝俱在馬祖下分派流傳上從青原思一派出石頭遷遷出藥山儼儼出雲巖晟晟出洞山价价出曹山章稱為曹洞宗自從五家接續之下枝葉廣闊莫可全記唯臨濟一宗上從南嶽讓下以一枝而接一枝以一器而傳一器傳至破山師翁三十五至於本師三十六承承有據嗣嗣無虛有悟而無據則野狐紊亂於法門有據而無悟則影響借勢而詐位雖然妄立高幢只掩世類一動一靜具眼難瞞隨喜者多詳細者少一概不分龍蛇相混長穢氣之風光迷者不能覺其非背淨日之朗耀悟者不能行其道達者不顧祖道稍微黠鼠得便野豻翻身障世人之眼目捏異論之妖術或言災難恐怖於人或將塵勞眼花誑惑於人或將肉身遷名指示於人或將長夜夢境解證於人又言某佛何處出現吾乃何人再來某災何起某日方見鼓動盲人入佗邪網若跳不出果在三途三途報盡方復人身雖得人身生居邊地仁義罔測因果何諳荏苒一生報盡還來入諸惡趣名為厲鬼年老成魔惱亂世間此類是也豈不別干戈起倒古來有之世間殺業甚重積在一時夙報售畢依然消散乃人心之所造非天地殃及於人若是正道佛法擊鼓鳴鐘雲集四眾高提舉唱六和同參旁門小法背後捏怪影響訛言閭巷揚聲只因心地未明大齊合眼共跳山僧並不閒管無奈數次請出若不表箇來源依然真偽不辨如是觀來分明刺腦入膠但能當下了然方知不在事上既不在事上又在何處驀拈拄杖云會麼喝一喝下座。</p>
<p>開示豎起精進幢憤發勇猛志不被境風吹何愁不到地從上古人廢寢忘餐立死限者播世可知也若有堅固之心何愁不與古人相似要且古亦無所增今亦無所減會得古今一致不出日用頭邊惜乎瞬目蹉過別處追窮轉漸而不明也故此初進步者不可執定<span class='corr'>已</span>往常情見解如靠泰山不可坐在無事甲裏閒閒度日不可趣向黑山鬼窟中沉沉昏昧不可前思未散後想復生不可執向一邊抱著死話頭如釘釘木果乃同作者般去就不唯虛度歲月愈甚遲凝十數之中然無一二所以病在此也但能一肩放下自然洞達何必獨向口頭索言取句過後對境熱瞞所以雪峰道望州亭與汝相見了也烏石嶺與汝相見了也僧堂前與汝相見了也者箇消息便是古人向急水灘頭著力為人處豎起拂子云還見麼一波纔動萬波相隨果中有箇逆流漢向未舉已前一截到岸本無如是絡索後來保福問鵝湖僧堂前即且置望州亭烏石嶺甚麼處相見鵝湖驟步歸方丈保福便入僧堂到者裏鶴不停機龍難湊泊獨有汾陽知佗落處頌曰望州烏石與堂前相見相知幾萬年惟有鵝湖並保福此時相見解推遷既則解推遷還你現事在不勞你去用意思量既到用意不得處正好思量何故譬如虛空具含萬象塵塵剎剎全是大解脫門當知先佛出世吾祖西來無一不向此門接物利生須憑利器為先非是專一無事而失後人之眼或關山未透谿澗未通點著源頭便是本參一忙一閒一動一靜觸處生疑疑處必訣如鉤連鎖如鎖連鉤此間正是好箇消息頓在面前精著眼覷到者裏山水亦非山水聲色尚非聲色且道是箇甚麼檢點得出應在此間是條正路所以高安白水仁禪師上堂云老僧尋常不欲向聲前色後鼓弄人家男女何故且聲不是聲色不是色有僧問如何是聲不是聲仁云喚作色得麼僧云如何是色不是色仁云喚作聲得麼僧禮拜仁云且道為你說荅你話若然會得許你有箇入處看者老漢無面見人便將南山以就北斗者僧雖未徹底勘來也合定盤星舜老夫拈云本仁既入荒艸者僧又落深村然則陽春雪曲時人難唱村歌社舞到處與人合得著可見舜老夫不擇鞍轡得馬便騎爛泥地裏雖有扶人之力怎奈時人翻身不轉傳上座即不然借者僧底定盤星別出鉤頭意以一重透十重千重萬重一重透以一機明十機千機萬機一機明明到眼界開廓處理事相稱時自然首尾利便並無阻闌路徑不澀何猶障礙所以從上先賢未見一法而從懈怠中生皆出本乎精進之力如此言者未免各人自去始得且道去有何故必到驚嶮處行來見高低下座。</p>
<p>開示虛空未透妄立知見湖海不通滯礙殺人膏肓之病故不發藥肯受調理痛垂一劑一切眾生因無明本流入顛倒因顛倒想流入諸趣誰知而今明底便是當時昧底當時昧底便是而今明底覷破明昧兩岐自然生死根斷只為此根不斷便有種種差別獨以壁立萬仞者純一坐在硬糾糾地不善圜融遂成倔強後學訪問無言指趣再假徵之忿起謓心使人怖畏失其善利又以泯然無聞者專一坐在死墩墩地遇著撥火挑燈有眼而不欲見縮在人家後頭長年等箇悟處謂之無轉智孤魂空消信施現有一等梢子磕破情見暫得輕安遇人問著便云空非有此本無言說一味執無執空到底不欲繁所躲向靜處人來人往總不相顧似讎一般所以古聖訶為落空亡之外道魂不散之死人或以語言變通者睡在浪滔滔地一概偏見寡聞再不受人拏捏謂之倚艸附木精靈勾邪引崇鬼子或以譽世衒聲者並不忖量紹如來種達出世法破世間暗只想奉上謙下謾神蓋鬼無精徹眼涇渭不分行事之間傷鋒犯劍近來一等飯袋子莫測如是錯處一一號為禪病一箇禪道何曾得有病來既爾禪道有病先佛亦非聖人豈不知歷代古德無一莫不教人參到絲無過患處方乃據位為此人天師範非是根塵未斷智識未明之者而可承之須爾勉者甚多全然不知慚恥口說空話行在有中身承佛業心行魔事縱心恣意顛倒作為令人侮慢紿而不從踐菩提苗不復發生可見上古先賢猶慮寂寥而敗種而今法道落在擾攘以焦芽不唯光揚聖化返為開除不得罪人一期報盡為魔眷屬到者般人十箇有九而易行本色道者百中無一而合世為佗兩下習漏未盡如火見火偏想做來似冰合冰逗著風力圜成一塊遞相捧讚引人墮佗網中正眼高觀一場頑廢不但阬其自己亦乃恥辱先宗殊不知少室門風無秋毫許便有直截荷負堪可為佗苗裔所以僧問六祖黃梅意旨甚麼人得祖云會佛法人得僧云和尚還得否祖云我不得僧云為甚麼不得祖云我不會佛法看佗六祖揭示黃梅意旨如揮金剛寶劍一般不獨斷者僧底命根乃至天下人未了之事到此冰消瓦解若無恁麼倒斷則同西天九十六種之數無殊矣所以大法明底始得如是說話然會黃梅意旨麼長鯨一吸海水盡森森露出珊瑚枝下座。</p>
<p>魯沖高明黃居士秉孝儀廷遂寰翠寰合族眾居士等請開示僧問次第不勞重指示一言普利事若何師云雲散千門月陽回萬戶春進云旁開徑路人來往者段風光那箇知師云闍黎還知麼進云不知怎得到者裏師云賊兒休認為嫡子破散家緣不可當問從上因緣還許學人問得否師云渡頭秋月影一任浪風翻進云空生不說說釋梵不聞聞此理若何師云清早起來山寂寂進云空生已說說釋梵已聞聞又作麼生師云晚間歸去雨濛濛進云未審其中不聞底是甚麼人師云赤條條漢進云古今長篇短句是為阿誰師云汝等業識未了僧隨喝師便打乃云祖師門下如來教中長篇短句只為眾生塵勞業感晝夜不息從旦至暮如鎖連環相續不斷如在夢中故有種種言詞喚醒轉來盡教知非既知非已然發一念向此門中從心理會會到意識安排不得處不肯放手欲求明白及至對境逢緣撞在面前被者明白蓋了本人便隨佗去日久不返孤負初心故以親處太親疏處太疏雖然暫時進步終是道力而不能勝業緣誰是業緣親處便是誰是道力疏處便是既爾如此不忙定度待汝諸人終日去看自然有勝而不勝者強過道力強過道力則觸途成滯觸途成滯則境緣蓋覆境緣蓋覆則處處相著處處相著則抱苦為樂風動塵飄空色未辨隨順情由著世間有便是業緣而不能勝道力如何是道力而勝業緣看佗上古先賢箇箇靡不心地圜明光成一片無理不周無法不貫所有差別一道宣述便是道力而勝業緣然爾一有多種二無兩般第一義中了不可得若是棄業緣而趣道力者我說是人皆與諸佛違背定不相知遇著有智之流權以道力為器仗必要攘除業緣業緣既除道力無住所以六祖聞客誦經悟得無住之心便乃直造黃梅參見五祖祖問曰汝自何來曰嶺南祖曰欲須何事曰唯求作佛祖曰嶺南人無佛性若為得耶曰人有南北佛性豈然祖曰隨眾作務去曰弟子自心常生智慧不離自性即是福田未審和尚教作何務祖曰者獦獠性根太利隨眾作槽廠去六祖作禮而退負舂數月後來露出明鏡非臺之語亦是無住之心到者裏望影猶難追蹤莫及如水之淨徹底無痕是妍是醜逃之不得始信無私圜明周遍纖影不了盡是病根良久云然覺病根起處麼若也覺得一鎚脫去是賢是愚同歸一致真與非真了無二途既了二途作麼生是同歸一致千里谿山隨指顧一川風月任逢迎下座。</p>
</div>
<p class='juan'>密印禪師語錄卷五</p>
</div><!-- end of div[@id='body'] -->
</body></html>