<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廣福山勝覺寺密印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu12' />
<p class='juan'>廣福山勝覺寺密印禪師語錄卷第三</p><p class="byline">門人如暐等編</p>
<div class='div-other'><a id='mulu13' />
<p class='h2'>上堂</p><p>康熙六年丁未春師受會同縣若水鄉魯沖眾檀越同各菴眾大德請住旗山永興禪寺進院。</p>
<p>山門百千諸佛莫不從此而入河沙三昧莫不從此而出出則行不出戶入則坐不當堂到得這般行坐處門門盡是法中王。</p>
<p>佛殿闍崛山中十號全彰標不就娑婆界內五濁浪涌沒不沉沒之不沉六凡一體標之不就四聖俱平兒孫受屈何須禮半是思君半恨君。</p>
<p>方丈據座云大展全提用何勞細語徵髑髏汁<span class='corr'>已</span>盡觸目見山僧只擇星中月不挑日下燈且星中月作麼生擇輕輕伸出拏雲手驗不分明不放行遂起。</p>
<p>戊午冬復受智目大德並眾居士闔山耆舊等請結制上堂師至座云百億須彌百億身毛端一一露天真許多不受然燈記現坐道場轉法輪於此會得不待麟兒出現鳳子呈祥不然只得依模照樣去也遂陞座拈香此一瓣香堯風廣佈萬民歌有道之聲舜日高輝四海樂無虞之化爇向爐中祝延皇帝萬歲太子千秋伏願位同北極壽等穹蒼次一瓣香步月階梯在文韜而參通造化持乾柱礎憑武略以定肅煙塵爇向爐中奉為三台宰輔八座公卿現任尊官鄉紳士庶伏願恒隆國運永繼家璋這一瓣香綿綿相續一枝秀出於靈山密密單傳五葉芬從於少室此是第五回拈出爇向爐中供養傳臨濟正宗第三十二世上靈下隱和尚座前用酬法乳之恩伏願迷悟同躋賢愚共證斂衣就座維那白椎云法筵龍象眾當觀第一義師云抬眸增一線用意隔千岐會得轉身去腳底已著泥山僧忍俊不禁拈第二義來通個消息僧問流水會合朝東去雲歸嶺上事如何師云相扶日月通天意運遍山河覆地心進云且道言不展事句不投機過在何處師云夜露凝江岸秋風擺樹臺進云要提無相毘盧印須向千峰頂上行師云誰是恁麼人進云日來並月往何處不作家師云切忌詐明頭問鐘鳴鼓響法令當行現成本來請師示眾師云不須為蛇添足進云恁麼則寶鏡當臺無私不照去也師云交光無彼此面面不相瞞問大開爐韛普煆十方只如無面目漢來作麼相見師云觸處無分別清光一道齊進云臨濟宗旨還借問得也無師云一任若雲興進云十方坐斷如何是第一玄師云悉達不曾指地天進云密移一步如何是第二玄師云露地白牛角不全進云大用全彰如何是第三玄師云拖犁曳耙在人間進云不列三玄歸大段劈破其中作兩邊這裏如何得破師云鋒鋩覿面舉擬議實難通問西竺國王請益佛記俱成道果東土檀越設供師將甚麼為佗師打云碎破空花境安閒劫外人進云非個中人承當不下師云殃及闍黎問如何是旗山境師云門前秀麗千枝柏進云如何是境中人師云嶺上青高百尺崖進云人境<span class='corr'>已</span>蒙師指示向上一句作麼生師云碧漢一輪滿清光六合輝問日出東山冰霜盡化時如何師云非汝境界進云赫奕騰騰何得錯認師云如何是你不錯處僧便喝師則打乃云烈日如爐冰霜釋化剛風似箭雲霧卷開機前會得管取三世能仁口挂壁上歷代宗師眼盹額邊趙州柏子連根拔起金牛飯桶就底打穿何故唯有佛祖分上本具天然法王位中原無造作假使火煉真金其色難比沙磨白玉縱美不中自<span class='corr'>己</span>寶藏開時現成受用摩尼燦處自有光輝明明普露一花宗旨歷歷全彰五葉規模河帶山襟繞秀量包沙界無雙靈源玉派朝宗理合虛空第一道德永固萬聖推尊智眼精明千賢輔佐論甚指天指地纔道稱尊利<span class='corr'>己</span>利人方云證果舉目前觀鈍置不少掉身看後惠愛有餘既然如此且道瞿曇老子費了甚麼心力良久云天回斗柄聯燈勝水繞山川續練長復舉法燈上堂曰本欲深山藏拙養病過時奈緣先師有未了公案出來與佗了卻有僧出問如何是未了公案法燈打云祖禰不了殃及兒孫僧云過在甚麼處燈云過在你殃及我天童覺云這僧若是個漢便與掀倒禪座不唯自有出身之路亦免祖禰不了殃及兒孫師云<span class='corr'>已</span>如是者掉臂不顧設若未能仍將世間艸木叢林身中毛孔骨節化成一座物我無殊悉從是聖是凡於中橫眠豎坐安之則喜居之不厭又作麼生掀若也掀得山僧退身有分脫或未能塵塵盡作寶王剎處處皆為選佛場維那白椎云諦觀法王法法王法如是下座。</p>
<p>湛輝大德請上堂僧問識得一萬事畢萬事即且置如何是一師云破二成三從此出進云混沌未分時師云未見兩眉橫眼上進云兩儀既判後師云頂[寧*頁]一目鑑山河問如何是西來大意師云樹老猶如畫山蒼偶似圖進云未審誰人會得師云碧眼胡僧不知落處問飄蕩隨風去何處達本來師云猿啼嶺上鶴唳林間進云覺不自覺何所不覺且道覺個甚麼師便打乃云見色聞聲耳中著水口傳心授眼裏添沙揮案一下云聞麼要且不是聲拈起衣角云見麼要且不是色既然聲不是聲色不是色未免打殺大眾若道聲即是聲色即是色畢竟埋沒老僧到這裏十個五雙往往放過若不放過合作麼生若也道得汪洋竭盡共證無生猛火聚中不藏蚊蚋設若未能更聽一偈非色非聲非是禪窮源究本在山前新年若遇春雷震驚起潛龍上九天。</p>
<p>魯沖高明黃居士同儀廷亮宇翠寰合團眾居士等請上堂僧問龍女獻珠當成佛果檀信設供有何功德師云廓落虛無倚聖凡一體同問不落漸次彈指頓超時如何師云放下屠刀合道果雕弓<span class='corr'>已</span>挂即無生進云如是則不須龍吟霧徒勞虎嘯風師云闍黎怎得到這裏進云了了見時無一物師云如何是你了底消息進云雲水滿堂皆喫棒望垂一語利佗方師云雲收天本淨風恬海自清問如何是密密意師云葉落垂丘壑花飛點石渠進云昔日趙州訪二菴主一樣問答為甚麼肯一不肯一師云休作這個見解進云且道意旨如何師云崖分兩岸窄流水一江寬問三賢利生憑六度諸佛出世演三乘和尚開堂將何為眾師打云直下超凡聖別味巧施設進云疑情從此破正路那邊回師云日燭當軒僧禮拜師乃云當軒一條正路覿面無不最直返身一摺歸來管取頓超階級迷雲散而一輪出現陰界破而五蘊盡空所以道靈光獨耀迥脫根塵體露真常不拘文字到此境界身邊渾無絲毫滯礙目前豈有影子相瞞前後際空中無所住齊吼一聲壁立萬仞五果四向同立下風理雖如是且道文彩字義落在作家手裏未審還有相應處也無良久云語出篇中彰有道句超言外合無心下座。</p>
<p>月菴大德請上堂僧出禮拜起震聲一喝便出師云掉頭不顧後長安絕往來問如何是先照後用師云白銀界起獅子嚬呻進云如何是先用後照師云鐵圍山穿象王回顧進云如何是照用同時師云粉碎鐵圍山推倒白銀界進云如何是照用不同時師云立起白銀界耀破鐵圍山進云所謂拈頭作尾遭塗炭露影藏形受熱謾師云適來問照問用僧擬議師便打又僧出云答也答得玅問也問得奇孰不知大有人不肯在師云佗為甚麼不肯進云驢鞍橋亦非阿爺下頷破木杓豈是先祖骷髏師云這個賊進云和尚也是普州人師打云甚麼所在錯下名言僧便喝師又打乃舉高峰原玅禪師云海底泥牛銜月走巖前石虎抱兒眠鐵蛇鑽入金剛眼崑崙騎象鷺鷥牽此四句內有一句能縱能奪能殺能活檢點得出一生參學事畢故將此語辨驗天下衲僧罕有契其旨者如今觀來又瞞家裏人不得故拈一句續成一偈舉似大眾海底泥牛銜月走深深未透欲嗥吼怒發海神打一鞭月輪吐出形無有巖前石虎抱兒眠身缺威獰口欠涎淺艸深藏筋力健迎風一嘯爪牙全鐵蛇鑽入金剛眼透出頂[寧*頁]由自轉擦得身光面也開七通八達無收管崑崙騎象鷺鷥牽驗罷方兮又勘圜飛出蘆花蹤不見單山獨象別重天這老漢向無風浪處作浪可謂沒殺魚龍山僧與有矢處加尖不妨開通峻路且道為甚如此平徑旋歸多去就嶮山㟪[山/畾]少人登下座。</p>
<p>秀坤胡居士誕辰請上堂僧問洞天境界即不問蟠桃久熟事若何師云滿盤拓出明明露不許時人過樹攀進云恁麼則千秋結就黃金果萬里人聞一段香師云闍黎鼻孔還在麼僧一喝師便打問椿萱恩難報不倦到山間福田裏面有何功德師云種禾不是豆生苗進云已報劬勞歸本有將何慶祝壽遐齡師云旗山峰頂萬年松進云且道未生前還落延促也無師云劫石有消日此翁無老時問慕道登山心已有居塵不染事如何師云麗水一金星流沙混不得僧禮拜師乃云人天福報水中漚究竟何曾有盡頭起滅不停無日了山僧正看一場愁咄愁箇甚麼今時受用佗日培成人間富貴皆由分定何足致愁山僧所以愁者不為別事單單只為春秋迭變時不待人日月往來光陰催我故所愁耳正憶之間幸逢覺凡居士懸弧瑞兆之辰登山營齋供眾請舉佛祖宗乘然居士之本意欲求壽山高聳福海彌深何不將有求之心而便參無生之旨參到寸絲不挂處物我雙忘時㘞地一聲幻緣勘破覺得父母未生前原無纖毫垢穢父母<span class='corr'>已</span>生後本無半點塵埃日日自逍遙時時無罣礙五行羅不得四相豈能拘可以真得彌天之高壽可以實報罔極之洪恩紅塵堆裏永夜放光鬧市場中終日見道全憑此個威力不假佗人相助到這裏不求福而福盈萬世不修慧而慧足千生不祈嗣而嗣滿區宇不延齡而齡同太虛未審有何奇特便到如是境界喝一喝云雲開昨夜庚星現日出今朝獅子鳴卓杖一下云拱峙千峰呈遠瑞歸宗萬派慶長生下座。</p>
<p>盛我楊居士玉卿張居士煥宇李居士志達李居士勝甫曾居士君錫賀居士請上堂僧問自從識得林中事活計天然不浪呈如何是天然活計師云星驚林木鳥月戲石潭龍進云衲僧以道為樂未審道樂何處師云雅趣風和月幽懷竹並松進云葛藤遍地人皆理受用齊天那個知師云具眼難瞞進云如何是齊天受用師云山月侵窗近林雲接戶低進云歸到和尚分上又作麼生師云福薄難消問人人本具何不回光返照師云一點沙泥塞洞口幾多蝦蟹不知歸進云初祖西來直指人心見性成佛為甚麼有佛不成師云只為有佛所以不成問這邊須了了卻向那邊行如何是那邊底消息師云秋月春花全在世風流獨許個中知進云天上有星皆拱北人間無水不朝東師云得何道理便恁麼道僧一喝師便打乃云千谿萬壑歸東海不隱目前真玅義群象分輝朝北斗全彰向上淨玄微一念不興月彌霄漢六根纔動霧隔關山影響混入推脫不下超宗運動進退自由到這裏方知見之不見逢之不逢有道乃得無心者通且道無心界內通個甚麼徹底掀翻無覓處笙歌一曲畫樓中下座。</p>
<p>君選賀居士請上堂僧問自見自心情見便破時如何師云神光橫世界朗耀絕塵埃進云到這裏揚身不顧還有過也無師云大地無光彩槁木不逢春進云恁麼則毛端欲建千條路句裏還彰一段光師云古今無異見只貴眼雙明士問峰頂雲開即不問隨身大用事若何師云艸鞋獰似虎拄杖活如龍進云縱橫不知經幾度歷歷明明應世間師云鄙事難瞞問多說不如少說少說不如自覺且道覺個甚麼師云德山焚鈔丹霞掩耳進云恁麼則萬機休罷千聖不攜去也師云坐視平千聖澄觀昧<span class='corr'>己</span>靈乃云四句不立百非傾盡千差坐斷一道齊平到這裏佛生兩忘凡聖雙泯雖然直得一色邊事猶且未足觀光若約舉唱宗乘別有轉身一路所以道威音那畔休話如何曲為今時猶人施設可以無陰陽地上啟死回生有捷徑途中添隻手眼相扶祖道毘贊宗猷鱗甲俱備蕩漾三千羽翼齊周翱翔九萬如是共相建立且道其間有甚長處遂卓拄杖云以道為親同四海合心作友遍乾坤下座。</p>
<p>國楚陳居士誕辰請上堂僧問海屋添籌人間事延生一句作麼生師云莫隨花甲子披雲訪洞天進云父母未生前何處安身師云北斗裏頭出頭沒進云已生後何處立命師云南海邊豁來豁去進云前後坐斷又作麼生師云旁列雖近誰敢抬眸士問一陽來復萬物咸新上上人來如何接待師云石火光中垂手進云中上人來如何照管師云電光影裏出身進云中下人來如何指引師云尾上續尾頭上安頭進云且道頭又作麼生安師云不敢輕於汝等汝等皆當作佛問如何是空劫<span class='corr'>已</span>前底消息師云瞬目三星現雲盡一輪孤乃云兩儀既判後光含大地無差別空劫未兆時體同太虛越古今本來人原無生滅舊面目何嘗改變寒暑交馳尚未相催歲月遷更不能移動直向一毛端頭了當何勞答話呈機矧此天地不足喻其高厚日月不足喻其光明山川不足喻其青秀河海不足喻其廣深辯如缾瀉讚之莫及心如灰冷少分相應既到此聖位中無不隨心滿愿生生延壽壽無不永世世集福福無不臻當來求貴貴登上品現前資親親脫苦輪雖尒般般如意未免落向今時且未生前如何慶祝乃喝一喝遂敲香案云明明未聽聽非聲六月冰花燄裏生若薦無生端的旨瓊樓日午打三更下座。</p>
<p>雲祥惟菴二大德請上堂僧問峰頭把斷雲橫路出身行徑作麼生師云徐行蹋斷流水聲縱觀寫出飛禽跡進云衲僧本具超群志誓不隨人艸地眠且道如何是超群志師云胸懷意氣吞幽谷項佩圜光耀遠林進云只如八林不動艸八水不動波底人來又作麼生師云旗山門下驗過始得進云若遇冰棱上走馬劍刃上翻身如何管待師云明窗下安排進云可謂龍得水時添意氣虎逢山勢長威獰師云事難方見丈夫心問現前親受用活計自天然如何是自然受用師云月來塘布影風到水書文乃云霜天鶴唳雪夜雞啼點破乾坤清氣何假言而復露晴空鳥過活水魚遊漏洩活鱍靈機豈在句以重宣所以道一心靡異萬法非殊臨機不礙應物無拘且道這段家風是誰人分上底事豎起拄杖云出頭天外無同並獨步寰中少共雙喝一喝下座。</p>
<p>鷂暢團純修梁居士覺本向居士省修林居士同悅修悟本省世等請上堂僧問鸞鳳翀霄纔歇下鷂子暢快出身來師云金翅鵬邊難展翼進云今日雖逢石鞏老箭鋒未舉過新羅師云在數難逃問曹源一脈因甚列為五派師云島嶼分諸國星河共一天進云五家宗旨是同是別師云縱有千般巧終無兩樣風進云如何是臨濟下事師云混沌誅開三寸劍寰中大定一聲雷進云如何是雲門下事師云眾流截斷無餘徑函蓋乾坤別是天進云如何是曹洞下事師云道合君臣歸一體門開漸次接三根進云如何是溈仰下事師云體用昭彰同顯露靈機呼喚共交參進云如何是法眼下事師云千山發秀無殊理萬派分輝有助揚進云同中出異人人曉異裏還同那個知師云只見錐頭利未會鑿頭方問大悲千隻手那個是正手師云氣盡渾身方得遇進云大悲千隻眼那個是正眼師云兩眸雙瞽足能開進云塵塵混俗無私意處處隨流有玅音師云看<span class='corr'>己</span>腳下著乃云和光混俗理無彼此隨流得玅用有卷舒起大神變祥光耀宇興大佛事瑞氣騰空悉是化門邊事假使坐斷報化佛頭向上一竅又作麼生到這裏還許伸拳豎指遠問近對得麼奪卻拂子撫掌頓足得麼直饒機前薦得早成鈍置格外明規便落關闌俱到這裏如何退步震聲一喝云寢堂歷歷無來往寶殿寥寥絕見聞又喝一喝復舉世尊因文殊忽起法見佛見被世尊威神攝下二鐵圍山五雲逢云如今人有起法見佛見五雲與烹茶兩甌師云世尊誠有定亂之謀五雲梢有長志之見雖然如是不得大小文殊向鐵圍山裏走這一回至今盡大地人誰知世尊下落舉起拂子云會麼知恩者少負恩者多頌曰肅除雜錦在秋嚴一陣風霜萬物殲有日春歸芳艸砌依然分綠上疏簾下座。</p>
<p>佛成道日高錫團相極楊居士同緣譚氏請上堂僧問集眾陞堂擬作何事師云翻轉目前境挽回劫外春進云武帝不識達磨漂漂一葦而去相極請師說法未審有甚功因師云頓超塵相外福際等虛空進云且道衲僧分上又作麼生師云一棒一條痕進云如是不覺望風而退師云也只看貨安錢問皇宮不戀瓊花錦子夜逾城事若何師云沉齁夢未醒罔測聖人心進云不統金輪王寶位雪山六載道方成且道是為人為己師云天運無私照孤光遍界通進云如此佛日長明還有照不到處也無師云清光無向背何處不分明進云只如世尊一睹明星得悟便嘆奇哉一切眾生具有如來智慧德相便是這個消息麼師云若遇仙陀客何須更下椎進云既有如來德相為甚麼還成妄想執著不能證得師云明將蜜果子換汝苦葫蘆進云如此性天燦燦為甚麼學人被他迷卻師云你道釋迦老子還悟也未僧便喝師打云火爐跳出鐵烏龜問如何是夜半明星現師云何處不昭然進云如何是梅花帶雪開師云清香不自昧進云帶雪梅花纔放過出雲星宿露胸懷師云重說偈言乃云夜半明星達本真輝天鑑地絕疏親靈光洞徹無窮盡復嘆奇哉覺後人大眾那裏是佗洞徹處試辨別看若辨得出凝然湛寂發明四智廓爾圜明包裹十方滾滾鑊湯點成玉露森森劍樹化為寶林豈特浪行不為分外儻然未愜更聽一偈眾生諸佛既無別妄想緣同智慧因直下了然雲未蔽一重恩報一重恩下座。</p>
<p>彬寰李居士美寰覃居士忠宇黃居士新泰李居士茂軒忠軒胡居士各團眾善女等請上堂僧問眾士登山設供全憑信地中生今日到來有何利益師云彈指超物外立地與佛齊進云分上皆然只恐承當不下師云撲破疑團子個個露心花問學人得用即不問旗山得體意如何師云金風消暑盡滿月露秋光進云假若無鼻孔鐵牛到來將甚麼相為師云杵翻熱性命冷骨要回春問三界無心何處求法師云月到窗銜影風來竹動聲進云三界無法何處求心師云牆邊葵向日籬畔菊經霜進云心法有無俱不滯如何了當在人間師云逢緣不滯境處處樂天真乃云未達境惟心起種種分別達境惟心已分別即不生心境兩忘頓歸實際理地照用雙行平展越世樞機所以道真實之理證成法身照用之功作為報土頭頭不昧處處皆由在天同天在地同地在佛同佛在生同生謂之大道體寬不隔法性大機普振應徹十方正恁麼時功歸誰人分上驀拈拄杖云會麼門前殿後逢一眾人間天上更無雙下座。</p>
<p>若水岳雲山覺圜大用二大德同恒忍黃居士乾德明居士請上堂僧問雲開岳頂露日照水光生光生即不問岳頂意如何師云無足平如掌有梯愈更高進云既有高處因何親覲旗山師云一點若圜明兩輪相互照問世尊陞座文殊白椎意旨如何師云月下弄琵琶進云文殊曰諦觀法王法法王法如是這裏如何著眼師云對面忽擬千萬里進云世尊便下座此理如何師云東得一邊西失一半問將甚參究了死脫生無常到來如何回避師云喝前出有漏棒下契無生進云到這裏方知兀兀浮生猶如夢勞勞幻化似空花師云絲毫窺不破依舊若迷人乃云見聞如幻翳三界若空花聞復翳根除塵銷覺圜淨淨極光通達寂照含虛空卻來觀世間猶如夢中事大眾昨夜山僧同在夢裏觀見文殊大士身乘獅子便離五臺竟赴靈山親見世尊先須作禮然後起云恭喜賀喜世尊曰賀些甚麼大士曰世尊六通鑑照五眼圜明豈不知佗南閻浮提內岳雲山頂頭有一比丘字曰覺圜嚴修戒定旌崇道德佗日靈山會上又添一座門弟子眾依佗方便勤修十善供養三尊後來善法堂中又添數人因為此事特來賀喜世尊曰善哉善哉惟願四天之下萬國之中個個嚴修戒定入聖超凡旌崇道德積功累行勤修十善果感人天供養三尊咸超苦趣說是語時天雨寶花繽紛亂墜地搖六種悉皆震動驚得須菩提在巖壑中宴坐不下倉忙速赴靈山一手搊住文殊曰大士大士我且問汝當時已在楞嚴會上道個見聞如幻翳三界若空花聞復翳根除塵銷覺圜淨如許法塵向甚麼處銷這段玅覺向甚麼處圜你若道得這兩轉語不謬稱為七佛之師若道不得搥折獅子腰去大士被佗一問逼得無言可申無理可對觸發金毛獅子奮迅出來大吼一聲各各逡巡而退山僧從斯而覺默默靜聽下方罔明大士彈指一下百億世尊光徹梵天二乘聲聞無見頂相未審眾中還有單為文殊大士出氣者麼便與旗山相見不然還請木上座代渠出氣去也驀拈拄杖云意未涉簾纖孤光徹梵天儼然成一片何處不圜圜喝一喝卓杖下座。</p>
<p>元正大念大德請上堂僧問玉曆早頒即不問春王行令事若何師云萬木叨光彩千山總色新進云園裏百花猶未放山間何物出頭來師云靈梅戰出雪特露顯東君問如何是新年境師云黃葉未曾掃時來樹又青進云如何是舊年人師云淺水觀魚躍輕煙看鳥飛進云只逢擺尾拖泥過未見搖頭解攫雲師云既有解攫何不下手僧擬議師便喝僧亦喝師打云這掠虛漢乃云艸木青秀花雨芳菲萬象發輝千峰擁翠雷驚深蟄頻頻變動風和幽鳥數數轉聲水涌波瀾獰龍跳躍林生瑞氣埜鶴飛騰物物造化俱皆承斯恩力個個圜光無不觸處發現所以道天然上士豈受提撕中下之機鉤頭取則且不立言詞一句作麼生道迷時實有三乘教悟後了無一字關復舉真淨和尚問一座主曰火災起時山河大地俱皆焚盡世間虛空是否主對曰教有明文安有不是之理淨曰如許多灰燼將置向何處主無對淨曰汝所講者紙上語耳師云涵清之月未免明中墮影延木之蔓不覺暗裏抽條當時有個衲僧在數待佗道如許多灰燼將置向何處不妨上前對面一吹管取老大真淨當下結舌而退還識落處麼於此識得玅中更有玅奇中更有奇若也未能行腳不開如是眼艸鞋終被石頭欺下座。</p>
<p>上堂舉南泉魯祖杉山歸宗同喫茶次魯祖拈起茶盞云世界未成時便有這個南泉云今人只識這個未識世界宗云是泉云師兄莫同此見麼宗拈起盞云向世界未成時道得麼泉作掌勢宗以面來接掌師云一個把函就蓋一個把蓋就函一人不得受用一人被他埋卻縱辨得出不知這夥破落戶是何心行頌曰元宵美景月升天爽氣清和夜不眠見得時光人快樂頻添燈火慶豐年下座。</p>
<p>解制上堂僧問古人道有佛處即不住意旨如何師云住則三十棒進云無佛處急走過又作麼生師云金鱗衝散浮萍綠玉驥蹋翻掩路青進云衲僧行徑蒙師指涉遍歸來事若何師云鳥歇山自靜花罷樹梢閒僧禮拜師拈拄杖云結從此處結疑團未破豈休歇卓一下云解從此處解靈光晃耀知端楷如是則塵塵皆聖制剎剎圜覺海不然逐境迷一生順世流千載若是超群人自然覺方採鳳凰必不入雞栖獅子終無戀兔嬭鐵鑄饅頭仔細吞充饑畫餅休勞買既然如此如何保任蔕固不愁結果時花開切忌風來擺下座。</p>
</div>
<div class='div-w'><p class="pre">　<span class='note-inline'>(菩薩戒弟子真慈號恒融真意號恒通發心搶刻<br/>　密印禪師語錄第一卷第二卷第三卷伏願福足<br/>　慧足常為佛法棟梁因圓果圓永作人天耳目<br/>康熙二十一年壬<span class='corr'>戌</span>歲季秋月板入浙江嘉興府楞<br/>　嚴寺般若坊附藏流通本郡信士吳知先書梓士<br/>　倪天章刊)</span></p>
</div>
<p class='juan'>廣福山勝覺寺密印禪師語錄卷第三<span class='note-inline'>(終)</span></p></div>
</div><!-- end of div[@id='body'] -->
</body></html>