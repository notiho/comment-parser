<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>牧雲和尚嬾齋別集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>敘</p><p>牧師出世以來住古南最先予咫尺里居從遊服教閱十餘年不才駑廢愧于本事少有請益師知予夙習所存每示作詩文相勸誘也逮後予自粵嶺東西鴻魚闊好師每吳門上下金玉嗣音繼予賚捧長安量移岷蜀往返京口尋師鶴林未期之間遂得三過一日霽雨秋涼登高杜鵑樓次供茗之暇繙帙巋然維師語錄而外別集種種具焉考夫單提拈頌從上相沿觸緒篇章諸方不乏維理絕于名言既殊本末苟情存乎藻繢奚當妍媸然而淺深之致見矣大小之數分矣世有讀斯集者以師為宗工將永明之錄覺範之傳寒山石屋之詩軌轍相方以師為文士亦陶王白蘇之間位置攸在予嘗聞世俗文章家有私議之者矣曰吾于牧師姑未言其他就其才多著述如此即不挾策應舉第閉門著書當澤永留名山也此則雖不知者之詬詈亦足以概見云。</p>
<p style="margin-left:8em">欈李王庭言遠敬題</p>
</div>
<div class='div-xu'><a id='mulu2' />
<p class='h1'>序</p><p>詩文之在天地爛然如芳樹之花也無此則天地寂寂矣然花不擇地而妍或在華堂或在名囿或在深山幽谷花於華堂者富貴人之詩文也花於名囿者才士之詩文也花於深山幽谷者高禪古德之詩文也如謂高禪古德不必以詩文見長將使華恒嵩岱諸名勝但有古榦蒼枝無夭喬嫣嫵之植也有是理哉余少時見蓮池憨山二公著作每為心折手之勿釋二公皆文優于詩近從牧老人遊留連子墨更為高禪古德之僅有間一唱酬往復不覺其膝之至於地也夫蓮池憨山法門導師擅長雅藻曷怪若老人則臨濟宗風以白棒喝天下之英靈語言<span class='corr'>已</span>多安用文字然形上形下恃源而往有觸必應含毫伸紙忽詩忽文若山之出雲水之遭風層起疊生俱以自然入妙未嘗有意為詩文而詩文之至者出焉其近體王孟也古詩陶韋也無韻之文洋洋灑灑又白太傅蘇端明亞也雖汲汲揣摩日從事于詩與文之耑家未能或過嗚呼豈偶然哉端木氏曰夫子之文章可得而聞也夫子之言性與天道不可得而聞也張無垢論語頌則謂天道文章未始有分然則讀老人別集非讀老人別集也能聞其所可聞而其所不可聞者亦思過半矣。</p>
<p style="margin-left:4em">欠庵居士朱一是法名恒晦拜撰</p>
</div>
<div class='div-other'><a id='mulu3' />
<p class='h1'>嬾齋別集總目</p>
<ul class="">
<li>文部七卷
<ul class="">
<li>卷之一
<ul class="">
<li>論</li>

<li>序</li>

<li>記</li>

<li>銘</li>
</ul></li>

<li>卷之二
<ul class="">
<li>說</li>

<li>題跋</li>

<li>雜著</li>

<li>疏</li>

<li>榜</li>
</ul></li>

<li>卷之三
<ul class="">
<li>傳</li>

<li>誌銘</li>

<li>祭文</li>
</ul></li>

<li>卷之四
<ul class="">
<li>書啟<span class="note-inline">(上)</span></li>
</ul></li>

<li>卷之五
<ul class="">
<li>書啟<span class="note-inline">(下)</span></li>
</ul></li>

<li>卷之六
<ul class="">
<li>雜牘</li>
</ul></li>

<li>卷之七
<ul class="">
<li>頌</li>

<li>像讚</li>
</ul></li>
</ul></li>

<li>偈部一卷
<ul class="">
<li>卷之八
<ul class="">
<li>偈</li>
</ul></li>
</ul></li>

<li>詩部六卷
<ul class="">
<li>卷之九
<ul class="">
<li>銅井時</li>

<li>古南時<span class="note-inline">(上)</span></li>
</ul></li>

<li>卷之十
<ul class="">
<li>古南時<span class="note-inline">(下)</span></li>
</ul></li>

<li>卷之十一
<ul class="">
<li>古南時之餘<span class="note-inline">(秋行鷹峰)</span><span class="note-inline">(折蘆梅溪)</span><span class="note-inline">(雲在)</span></li>
</ul></li>

<li>卷之十二
<ul class="">
<li>棲真時之一</li>

<li>棲真時之二<span class="note-inline">(海濱答詠)</span></li>

<li>棲真時之三<span class="note-inline">(長夏吟)</span></li>

<li>棲真時之餘</li>
</ul></li>

<li>卷之十三
<ul class="">
<li>興福時</li>

<li>興化時</li>

<li>鶴林時</li>
</ul></li>

<li>卷之十四
<ul class="">
<li>天童時</li>

<li>天童時之餘</li>
</ul></li>
</ul></li>
</ul><p>嬾齋別集總目<span class='note-inline'>(終)</span></p>
</div>
<div class='div-other'><a id='mulu4' />
<p class='h1'>嬾齋別集目錄</p>
<ul class="">
<li>○卷之一
<ul class="">
<li>文部<span class="note-inline">(甲)</span>
<ul class="">
<li>論
<ul class="">
<li>觀苦入道論</li>
</ul></li>

<li>序
<ul class="">
<li>達澄昭公語偈序</li>

<li>元白可公出山詩序</li>

<li>鹽梅鼎公遊南嶽序</li>

<li>木陳忞公回粵省親序</li>

<li>魚喁艸序</li>

<li>別刻古庭和尚拈頌序</li>

<li>聽雲集序</li>

<li>柴菴先生和池上來詩序</li>

<li>宗鏡節錄序</li>

<li>呂幼安詩草序</li>

<li>永安聞慧堂世系序</li>

<li>殼音草序</li>

<li>竹杖序</li>

<li>贈郁素修序</li>

<li>鄭士敬先生六秩序</li>

<li>以廬山摩崖石刻涪翁所書七佛偈為山翁和尚壽序</li>

<li>贈丁虞卿序</li>
</ul></li>

<li>記
<ul class="">
<li>雲浦上人書華嚴楞嚴二經記</li>

<li>乾元菴圖冊記</li>
</ul></li>

<li>銘
<ul class="">
<li>正觀堂銘</li>

<li>震溪堂銘</li>

<li>木樹根銘</li>
</ul></li>
</ul></li>
</ul></li>

<li>○卷之二
<ul class="">
<li>文部<span class="note-inline">(乙)</span>
<ul class="">
<li>說
<ul class="">
<li>衣說</li>

<li>警學詩說</li>

<li>墮蜘說</li>

<li>桲立字說</li>

<li>玄佩字說</li>

<li>鄰仲字說</li>

<li>古求字說</li>
</ul></li>

<li>題跋
<ul class="">
<li>重刻洞聞和尚語錄跋</li>

<li>跋吳門杜子紆先生所書華嚴經第四十卷</li>

<li>跋一水上人書楞嚴經第五卷</li>

<li>跋顧敬修居士書法華楞嚴二經</li>

<li>書盂蘭盆經後</li>

<li>跋王兆吉居士書華嚴經</li>

<li>題蔣伯昌書華嚴經</li>

<li>題雨新上人書法華經</li>

<li>題惺中上人書華嚴經</li>

<li>跋雲浦上人書華嚴楞嚴二經</li>

<li>跋顧貞吉居士書法華經</li>

<li>題朱明徵畫羅漢冊</li>

<li>跋天童雲門永覺佛日四尊宿墨蹟</li>

<li>項孔彰居士求書神通變化四字跋</li>

<li>書王景雍孝惠先生卷</li>

<li>題張子聖源倚石揮麈圖冊</li>

<li>書芸居機公悼孫詩後</li>

<li>書爭坐位帖</li>

<li>書狄梁公碑刻後</li>

<li>題蘭卷</li>

<li>書陸包山畫冊</li>

<li>嬾齋印跋</li>

<li>觀松雪硯</li>

<li>記圖書古硯</li>
</ul></li>

<li>雜著
<ul class="">
<li>雨窗閒話四則寫寄顧敬脩</li>

<li>壽生菴曉起得語三則畫示睿能禪子</li>
</ul></li>

<li>疏
<ul class="">
<li>湛明禪人之江右持缽疏</li>

<li>月印上人投老叢林疏</li>

<li>四維寬公把茅疏</li>

<li>供天台阿羅漢及諸名山疏</li>

<li>天台文殊寺化供疏</li>

<li>虞山興福禪寺復殿東舊產疏</li>

<li>題修大藏經卷</li>

<li>海虞建廣善禪院疏</li>

<li>普見法門念佛疏</li>

<li>虞山拂水菴建地藏菩薩殿疏</li>

<li>嘉興真如寺禪堂重建韋馱殿疏</li>

<li>興化普潤菴募藏經疏</li>

<li>天童鏡池老宿募修祖塔冊</li>
</ul></li>

<li>榜
<ul class="">
<li>興福禪寺結冬榜</li>
</ul></li>
</ul></li>
</ul></li>

<li>○卷之三
<ul class="">
<li>文部<span class="note-inline">(丙)</span>
<ul class="">
<li>傳
<ul class="">
<li>廣陵同人禪師傳</li>

<li>靈巖戒雷法師傳</li>

<li>生緣傳</li>

<li>曹雲海傳</li>
</ul></li>

<li>誌銘
<ul class="">
<li>達澄禪師道行塔銘</li>
</ul></li>

<li>祭文
<ul class="">
<li>弔蘇州寶光寺筠亭石林隱蓮三長老文</li>

<li>告靈溪師文</li>

<li>祭考澄宇公文<span class="note-inline">(二首)</span></li>

<li>祭妣文</li>

<li>祭祖文</li>

<li>祭兄伯澄公文<span class="note-inline">(二首)</span></li>

<li>告祖文</li>
</ul></li>
</ul></li>
</ul></li>

<li>○卷之四
<ul class="">
<li>文部<span class="note-inline">(丁)</span>
<ul class="">
<li>書啟<span class="note-inline">(上)</span>
<ul class="">
<li>復梅里王言遠孝廉</li>

<li>答嘉善周君謨孝廉<span class="note-inline">(一字西玄)</span></li>

<li>答眾社長</li>

<li>答許白生文學</li>

<li>答周貞可文學</li>

<li>寄太倉孫念莪封翁</li>

<li>寄李曉令于白門</li>

<li>示岫雲西堂</li>

<li>與中輝上座</li>

<li>寄山陰祁驥超居士</li>

<li>與周西玄<span class="note-inline">(二首)</span></li>

<li>與唐琪圜</li>

<li>寄石幢禪師</li>

<li>與黃介子<span class="note-inline">(二首)</span></li>

<li>復夾山林皋和尚</li>

<li>與元白大師</li>

<li>復黃介老</li>

<li>答吳伯明</li>

<li>與周貞可<span class="note-inline">(二首)</span></li>

<li>寄天童木陳和尚</li>

<li>寄通玄林野和尚</li>

<li>答慈谿白龍寺冰懷法孫</li>

<li>與雪丆監院</li>

<li>與完白維那</li>

<li>與屠闇伯居士</li>

<li>與倪伯屏司李</li>

<li>與朱近修孝廉<span class="note-inline">(一字養明)</span></li>

<li>與黃介子居士</li>

<li>與倪伯屏</li>

<li>與屠范二道長</li>

<li>與廣文楊公</li>

<li>謝黃闇齋參政</li>

<li>與倪伯屏</li>

<li>與屠闇伯文學</li>

<li>與吳伯明居士</li>

<li>復虞山諸護法</li>

<li>又啟</li>

<li>復錢牧翁宗伯</li>

<li>復孫光甫方伯</li>

<li>復嚴子張兵部</li>

<li>復錢嗣懿封翁錢嗣希進士</li>

<li>復翁子安孝廉</li>

<li>復孫孝若孝廉</li>

<li>復錢西翰孝廉</li>

<li>復陸禹舟陸定爾兩護法啟</li>

<li>復毛子晉檀越</li>

<li>復錢孺飴孝廉</li>

<li>復破山西林隱谷禪丈</li>

<li>復羅夢章道臺</li>

<li>復陳平若御史</li>

<li>復鄔簡在孝廉</li>

<li>復胡宅眾文學</li>

<li>東顧敬修居士</li>

<li>復孫孝若孝廉<span class="note-inline">(二首)</span></li>

<li>復孫非臺居士<span class="note-inline">(二首)</span></li>

<li>復虞山諸護法</li>

<li>復孫非臺</li>

<li>與孫孝若</li>

<li>謝錢牧翁宗伯</li>

<li>簡王兆吉護法</li>

<li>辭孫非臺護法</li>

<li>簡能仁木陳和尚</li>

<li>復宛陵詹曰至居士</li>

<li>復棲真林野和尚</li>

<li>復廣潤木陳和尚</li>

<li>復興化護法</li>

<li>寄雪竇石奇和尚</li>

<li>與黎太沖長者</li>

<li>復吳鹿翁相公<span class="note-inline">(附表書)</span></li>

<li>復孫光甫</li>

<li>復孫非臺</li>

<li>寄王言遠</li>

<li>簡金壇蔣楚珍護法</li>

<li>簡蔣虎臣太史</li>

<li>簡興化吳鹿友相公</li>

<li>寄李平菴文學</li>

<li>寄詹曰至</li>

<li>與諸千如待詔<span class="note-inline">(一字合甫)</span></li>

<li>寄吳伯明</li>

<li>與王雲來居士</li>

<li>復詹曰至</li>

<li>謝嘉善錢塞菴相公</li>

<li>復黃坡蔡遯翁</li>

<li>復柯敬明</li>

<li>與倪伯屏</li>

<li>與諸合甫</li>

<li>與葛瑞五</li>

<li>與葉嶽心</li>

<li>與陸平叔居士</li>
</ul></li>
</ul></li>
</ul></li>

<li>○卷之五
<ul class="">
<li>文部<span class="note-inline">(戊)</span>
<ul class="">
<li>書啟<span class="note-inline">(下)</span>
<ul class="">
<li>復京口鶴林諸護法啟</li>

<li>復雪竇石奇和尚<span class="note-inline">(二首)</span></li>

<li>復溫州法幢大士法姪</li>

<li>寄朱近修</li>

<li>與范遵甫</li>

<li>與周公貞</li>

<li>復道峰木陳和尚</li>

<li>簡姚益城中丞</li>

<li>與五磊穎石法姪</li>

<li>與超果破顏法姪</li>

<li>與徐心韋侍御</li>

<li>與江寧劉覺岸居士</li>

<li>與詹曰至</li>

<li>寄祁驥超居士</li>

<li>寄倪伯屏司理</li>

<li>寄報恩浮石和尚</li>

<li>復黎太沖長者</li>

<li>復吳北海文學</li>

<li>復屠闇伯</li>

<li>復鄭子康</li>

<li>復范子遵甫</li>

<li>簡孫孝若護法</li>

<li>寄嚴髫珠居士</li>

<li>答陸葆翁</li>

<li>復芸居玄若老友</li>

<li>復顧敬修居士</li>

<li>復泯巖空林大師</li>

<li>答鍾雪緣文學</li>

<li>答呂幼安文學</li>

<li>簡王念尼道臺</li>

<li>答蓮花峰了源法姪</li>

<li>與孫非臺</li>

<li>東陸哉生</li>

<li>復耿玉齊護法</li>

<li>簡王念尼</li>

<li>答玉峰玄佩二法孫</li>

<li>簡韋海梁<span class="corr">刺</span>史</li>

<li>簡耿玉齊道臺</li>

<li>與李明遠文學</li>

<li>與朱養明</li>

<li>簡屠闇伯</li>

<li>復李端維李武曾昆仲</li>

<li>寄松陵包孝廉</li>

<li>與錢福先民部</li>

<li>與朱近修</li>

<li>復南澗曉菴法姪</li>

<li>復理融禪人</li>

<li>東韋聲玉<span class="corr">刺</span>史<span class="note-inline">(一半海渠)</span></li>

<li>東耿玉齊道臺</li>

<li>復五磊穎姪</li>

<li>復王言遠</li>

<li>復朱近修</li>

<li>復柯敬明居士</li>

<li>東楊九春府尊</li>

<li>復白雲鹿門大師</li>

<li>東馬培元護法</li>

<li>東雪竇和尚</li>

<li>復與麼時書記<span class="note-inline">(二首)</span></li>

<li>示石隱珍徒</li>

<li>示西華瑋首座</li>

<li>示睿能上人</li>

<li>示印象知客</li>

<li>示法平書記</li>

<li>與詹曰至</li>

<li>與徐心韋侍御</li>

<li>留簡報恩浮石和尚</li>

<li>與倪伯屏司理</li>

<li>復金子乾居士</li>

<li>與錢聖月居士</li>

<li>復周貞可</li>

<li>復翠微漢萍大師</li>

<li>與達本長老</li>
</ul></li>
</ul></li>
</ul></li>

<li>○卷之六
<ul class="">
<li>文部<span class="note-inline">(<span class="corr">己</span>)</span>
<ul class="">
<li>雜牘
<ul class="">
<li>與唯一禪師</li>

<li>與鹽梅禪師</li>

<li>答友</li>

<li>與山中友人</li>

<li>與婁江毆沖谷文學</li>

<li>復崑山諸千如文學<span class="note-inline">(二首)</span></li>

<li>簡嘉善周君謨</li>

<li>簡馮荃升文學</li>

<li>簡吳伯明</li>

<li>復張靜垣</li>

<li>簡周西玄</li>

<li>與吳君訥</li>

<li>簡王言遠</li>

<li>復兄</li>

<li>與宋五陵鍊師</li>

<li>簡周西玄</li>

<li>與丁方流文學</li>

<li>與李曉令<span class="note-inline">(二首)</span></li>

<li>與吳門玄若師</li>

<li>復吳伯明</li>

<li>復李曉令</li>

<li>寄靈章友人病中</li>

<li>與李曉令</li>

<li>與唐琪圜</li>

<li>與道侶</li>

<li>與王言遠</li>

<li>與孫集公</li>

<li>與李曉令</li>

<li>復天童木陳和尚</li>

<li>寄江陰軋明寺元白禪師</li>

<li>與社友</li>

<li>與沈傳中文學</li>

<li>答李曉令</li>

<li>復諸千如</li>

<li>答葉嶽心</li>

<li>答錢聖月</li>

<li>與許白生文學</li>

<li>與虎丘道侶</li>

<li>與諸合甫</li>

<li>與葛瑞五</li>

<li>與葉嶽心</li>

<li>與嚴髫珠</li>

<li>與葛瑞五</li>

<li>復松雨師</li>

<li>簡空林大師</li>

<li>示靈嶼上人</li>

<li>寄沈傳中文學</li>

<li>復姚江沈求如居士</li>

<li>復鄭子康</li>

<li>與李曉令</li>

<li>復王侶石</li>

<li>復李曉令</li>

<li>簡鶴師</li>

<li>與葉嶽心</li>

<li>與高靜之居士</li>

<li>與雪丆首座</li>

<li>與印象知客</li>

<li>簡吳稚先居士<span class="note-inline">(二首)</span></li>

<li>與吳仲木</li>

<li>與陸哉生文學</li>

<li>與陸子念居士</li>

<li>簡陸葆翁</li>

<li>與靈嶼上人</li>

<li>與香際上人</li>

<li>與吳稚仙</li>

<li>與徐非一</li>

<li>復陸叔範居士</li>

<li>與陸藎臣</li>

<li>與陸平叔</li>

<li>與范遵甫</li>

<li>答鄭子康<span class="note-inline">(三首)</span></li>

<li>與隱峰侍者</li>

<li>與廣潤木陳和尚</li>

<li>與梅谿菴主</li>

<li>與王侶石文學</li>

<li>寄曉令諸郎君</li>

<li>與商尊法姪</li>

<li>寄極樂菴嬾石監院</li>

<li>簡庉村浮石和尚</li>

<li>復錢聖月</li>

<li>簡周公貞</li>

<li>與范遵甫<span class="note-inline">(二首)</span></li>

<li>與朱近修</li>

<li>與法平書記</li>

<li>簡木陳和尚</li>

<li>簡報恩浮石和尚</li>

<li>與玄若禪師<span class="note-inline">(二首)</span></li>

<li>復周青士</li>

<li>復王薇垣</li>

<li>與錢聖月</li>

<li>與朱近修</li>

<li>東鶴師兄</li>

<li>與陸葆翁<span class="note-inline">(二首)</span></li>
</ul></li>
</ul></li>
</ul></li>

<li>○卷之七
<ul class="">
<li>文部<span class="note-inline">(庚)</span>
<ul class="">
<li>頌
<ul class="">
<li>雪竇石奇和尚書華嚴經頌</li>

<li>四大家書華嚴經頌<span class="note-inline">(有序十一首)</span></li>

<li>普陀山舍利頌<span class="note-inline">(有序)</span></li>

<li>千手眼大悲菩薩頌</li>

<li>雪彌勒頌<span class="note-inline">(十二首)</span></li>

<li>和南宋天封佛慈禪師蜜蜂頌<span class="note-inline">(有序　二十首　附原頌及全明進禪師和并序)</span></li>
</ul></li>

<li>像讚<span class="note-inline">(附雜題書)</span>
<ul class="">
<li>一佛兩菩薩像</li>

<li>藥師佛乘白牛像</li>

<li>觀音像<span class="note-inline">(二首)</span></li>

<li>繡觀音</li>

<li>大悲菩薩像</li>

<li>魚籃大士像</li>

<li>大士象王圖</li>

<li>羅漢像</li>

<li>十八大阿羅漢卷</li>

<li>十六阿羅漢卷</li>

<li>初祖達磨<span class="note-inline">(二首)</span></li>

<li>天童老和尚<span class="note-inline">(二首)</span></li>

<li>石車和尚<span class="note-inline">(三首)</span></li>

<li>石奇和尚</li>

<li>林野和尚<span class="note-inline">(三首)</span></li>

<li>自題頂相<span class="note-inline">(三首)</span></li>

<li>三教圖</li>

<li>純陽大仙像</li>

<li>勝師伯像</li>

<li>仲師伯像</li>

<li>素純法師像</li>

<li>芸居玄若機公像</li>

<li>雲岫菴隱山老宿像</li>

<li>傳輝大德像</li>

<li>瑤山老師像</li>

<li>慧明上座像</li>

<li>潛菴老師像</li>

<li>雲在菴道嵩師像</li>

<li>從聞友人像</li>

<li>智林寺屺瞻開士像</li>

<li>雨菴大德像</li>

<li>巢修上人像</li>

<li>慈航老師像</li>

<li>石佛菴畫空老師像</li>

<li>明奇靜主像</li>

<li>長庚鏡池老宿像</li>

<li>濟寰老師像</li>

<li>石浪老禪像</li>

<li>李曉令持綸圖<span class="note-inline">(二首)</span></li>

<li>孫冶堂行腳圖</li>

<li>丁長卿文學像</li>

<li>丁漢卿居士像</li>

<li>李道人侍母行樂</li>

<li>徐玉井道人像</li>

<li>戎明宇長者像</li>

<li>丁華宇道人像</li>

<li>陳衡山居士像<span class="note-inline">(二首)</span></li>

<li>徐玉宇道人像</li>

<li>浩然居士像</li>

<li>殷元長事佛圖</li>

<li>徐定宇歸來圖</li>

<li>伍虞顛道人像</li>

<li>朱待予像</li>

<li>吳節侯文學像</li>

<li>曹母周孺人像</li>

<li>汪子瑜居士像</li>

<li>江君圖</li>

<li>項孔彰居士像<span class="note-inline">(二首)</span></li>

<li>王南伯文學再生像</li>

<li>丁籲卿文學像</li>

<li>丁方荀像</li>

<li>王子佑松下憩圖</li>

<li>王順塘善友像</li>

<li>項素仙像</li>

<li>題畫</li>

<li>牡丹圖</li>

<li>畫菜<span class="note-inline">(七首)</span></li>

<li>畫葡萄<span class="note-inline">(十一首)</span></li>
</ul></li>
</ul></li>
</ul></li>

<li>○卷之八
<ul class="">
<li>偈部
<ul class="">
<li>戊寅初住銅井山勝露居士伯明吳先生以四偈貽岫子有林下風味援筆次韻</li>

<li>山中吟<span class="note-inline">(十首)</span></li>

<li>正月十日大雪</li>

<li>歲暮至上元夜紀述<span class="note-inline">(十首)</span></li>

<li>庚辰冬開法古南入春偶成<span class="note-inline">(八首)</span></li>

<li>穀日唐琪圜居士以登天目八詩手書緘寄步韻卻答</li>

<li>示楚萍<span class="note-inline">(二首)</span></li>

<li>示慈舟<span class="note-inline">(二首)</span></li>

<li>谿院言懷<span class="note-inline">(七首)</span></li>

<li>獨坐</li>

<li>癸未八月朔日禮洞聞和尚塔有感<span class="note-inline">(六首)</span></li>

<li>蒲菴二首贈慎獨師<span class="note-inline">(有序)</span></li>

<li>武塘周西玄居士有喪明之戚寄<span class="corr">慰</span></li>

<li>新正四日答李曉令醉後句<span class="note-inline">(附原偈)</span></li>

<li>春日走筆<span class="note-inline">(六首)</span></li>

<li>天童山久雨有持扇乞偈者</li>

<li>偕高原石幢同人三公夜出石筍峰</li>

<li>宿天竺三生石</li>

<li>李明遠居士乞悼兒詩<span class="note-inline">(四首)</span></li>

<li>重晤雲義先生</li>

<li>題秋亭</li>

<li>丁承清齋夜談<span class="note-inline">(二首)</span></li>

<li>示玄谷<span class="note-inline">(二首)</span></li>

<li>新正十八日壽虎丘本如老師</li>

<li>病起<span class="note-inline">(三首)</span></li>

<li>乙酉春大雪破石一念二禪人聚彌勒佛像於中庭納子競觀悚然增敬以幻修幻無是過也戲拈四偈</li>

<li>鰲魚燈<span class="note-inline">(三首)</span></li>

<li>走馬燈<span class="note-inline">(三首)</span></li>

<li>火爆</li>

<li>竹扇</li>

<li>乙酉孟夏天童南山禮先師塔有感<span class="note-inline">(四首)</span></li>

<li>梧山十七詠<span class="note-inline">(十八首)</span></li>

<li>天童木和尚送被簡謝<span class="note-inline">(二首)</span></li>

<li>和南源大師山居<span class="note-inline">(二首)</span></li>

<li>早春寄訊錢塞菴相國<span class="note-inline">(二首)</span></li>

<li>寄謝虞軋颺給諫</li>

<li>酬空林大師見寄</li>

<li>七夕鄭子康初來參偈贈</li>

<li>贈陸子念</li>

<li>病中謝客</li>

<li>雪彌勒<span class="note-inline">(二首)</span></li>

<li>答李曉令</li>

<li>贈形家李同春</li>

<li>寄題錢聖月[、/(、*、)]丆</li>

<li>禾中重建真如寶塔</li>

<li>峽石山慧力寺修鐘樓</li>

<li>子康鄭子清修梵行攝入法系命之曰恬作二偈貽之</li>

<li>贈范夢覺</li>

<li>示陳宣其文學</li>

<li>示陸咫顏文學</li>

<li>示王臨玉文學</li>

<li>題崑山戈玄淨先生略傳後</li>

<li>示丁方流</li>

<li>示吳彥正</li>

<li>贈丁和卿文學</li>

<li>贈丁長卿文學</li>

<li>偶成</li>

<li>達本上座乞題墨蘭</li>

<li>題徑山雪老人畫扇</li>

<li>壽朱近修母慈淵查孺人</li>

<li>書嚴髫珠米單文後<span class="note-inline">(二首)</span></li>

<li>和海鹽劉霜厓邑侯持缽偈<span class="note-inline">(附原偈)</span></li>

<li>酬髫珠居士<span class="note-inline">(二首附原偈)</span></li>

<li>贈丁韓雲文學<span class="note-inline">(二首)</span></li>

<li>曲肱而枕之示吳子進</li>

<li>雪窗獨坐迥禪展紙索書</li>

<li>示夏禹公</li>

<li>示張兩如</li>

<li>竹窗偶成</li>

<li>題李曉令草亭</li>

<li>題風竹圖</li>

<li>題王宣遠南詢畫冊<span class="note-inline">(二首)</span></li>

<li>寶晉齋閱仇十洲臨李</li>

<li>龍眠畫佛嘗隨眾卷</li>

<li>梅里鎮重修東塔</li>

<li>禮夾山林皋和尚塔</li>

<li>悼黃介老<span class="note-inline">(有序八首)</span></li>

<li>書徐虞求先生讀語錄二偈冊<span class="note-inline">(二首)</span></li>

<li>莖虀偈<span class="note-inline">(有引)</span></li>

<li>宣城詹曰至其生世之月日即其母氏去世之月日也寄箋須語以偈報之</li>

<li>鶴林詠古<span class="note-inline">(十三首)</span></li>

<li>寄青蓮同參</li>

<li>送道場山曉音知客</li>

<li>謝事</li>

<li>贈顧聖復業醫</li>

<li>答王雲來文學</li>

<li>答陳復菴乩仙<span class="note-inline">(三首)</span></li>

<li>過葑溪周雲巖道侶靜室</li>

<li>天童送蘭若上人出山</li>

<li>寄聚周上人</li>

<li>示曹雲海</li>

<li>讀新桂瞿公臨難諸作<span class="note-inline">(二首)</span></li>

<li>示吳萃凡</li>

<li>示吳永侯</li>

<li>寄秋亭三子</li>

<li>臘雪二見</li>

<li>送麗中大德</li>

<li>送駿機大德</li>

<li>送祗園老禪回閩緣幹</li>

<li>示慈帆上人</li>

<li>碧峰禪人病中求示</li>

<li>和宋慈受深禪師登披雲臺十詠<span class="note-inline">(有序附原韻偈跋)</span></li>

<li>和宋虛堂愚禪師虎丘十詠<span class="note-inline">(附原詠)</span></li>
</ul></li>
</ul></li>

<li>○卷之九
<ul class="">
<li>詩部<span class="note-inline">(甲之一)</span>
<ul class="">
<li>銅井時
<ul class="">
<li>杪冬還山口占</li>

<li>招鶴兄西山看梅<span class="note-inline">(八首)</span></li>

<li>庚辰夏再登銅井設關禁足</li>

<li>馮荃升文學冒暑過訪</li>

<li>新秋書事</li>

<li>晚秋寓湖上</li>

<li>冬日放舟鶴湖抵梅居晤周君謨孝廉書贈</li>

<li>龍湖早發擬之長水阻風泊王江涇作</li>

<li>題穎源弟靜室</li>

<li>婁江靜室曉作</li>

<li>宿虎丘西隱</li>

<li>過不二上人</li>

<li>題竹</li>

<li>再登程純甫書樓</li>

<li>張靜垣同舟至軋元菴</li>
</ul></li>
</ul></li>

<li>詩部<span class="note-inline">(甲之二)</span>
<ul class="">
<li>古南時<span class="note-inline">(上)</span>
<ul class="">
<li>折蘆菴<span class="note-inline">(二首)</span></li>

<li>開爐古南閱諸衲子除夕之作</li>

<li>村懷<span class="note-inline">(三首)</span></li>

<li>溪濱落花觸目成偈<span class="note-inline">(五首)</span></li>

<li>杪秋晤唐祈遠於烏戍書園</li>

<li>九日於住波菴小閣</li>

<li>宿當湖西林寺<span class="note-inline">(二首)</span></li>

<li>題金山圖<span class="note-inline">(二首)</span></li>

<li>寄懷天台靈鷲寺石奇和尚<span class="note-inline">(二首)</span></li>

<li>贈褚鳳廷道翁</li>

<li>褚鳳廷宅看閩中將樂石</li>

<li>登魯菴水閣右個</li>

<li>寄吳門玄若機公<span class="note-inline">(二首)</span></li>

<li>春暮雜詠<span class="note-inline">(十首)</span></li>

<li>夢戒雷震公<span class="note-inline">(有序二首)</span></li>

<li>夏晚同程純甫菴後散步<span class="note-inline">(二首)</span></li>

<li>范遵甫覽予山偈擊節別後寄贈<span class="note-inline">(二首)</span></li>

<li>久雨</li>

<li>刪竹<span class="note-inline">(二首)</span></li>

<li>古木</li>

<li>返照</li>

<li>移蕉</li>

<li>摘瓜</li>

<li>曝書</li>

<li>觀帖</li>

<li>觀魚</li>

<li>納涼</li>

<li>又觀魚</li>

<li>將登天台寄王言遠孝廉</li>

<li>錢塘值雨</li>

<li>過棗樹灣</li>
</ul></li>
</ul></li>
</ul></li>

<li>○卷之十
<ul class="">
<li>詩部<span class="note-inline">(乙)</span>
<ul class="">
<li>古南時<span class="note-inline">(下)</span>
<ul class="">
<li>送王言遠北上</li>

<li>除夕次澄禪人</li>

<li>語風雪大師送天童老人入塔訖裁詩別眾感而次韻</li>

<li>舟過慈谿齋姚益城中丞宅因和山居之什</li>

<li>偕石幢高原間人三公過靈隱憩冷泉亭</li>

<li>韜光曉步</li>

<li>立夏前李曉令招游藿圜</li>

<li>漫書陸體莊扇</li>

<li>早熱</li>

<li>寄答唯一師</li>

<li>尋元白師於江陰乾明寺夜話</li>

<li>過丁氏湖莊</li>

<li>贈丁虞卿文學</li>

<li>再晤丁方流</li>

<li>歲暮答蔣聞大孝廉見懷</li>

<li>病中素閒友人見過</li>

<li>答倪閬民</li>

<li>七里港<span class="note-inline">(二首)</span></li>

<li>臥疾移舟虎丘</li>

<li>寄友</li>

<li>題畫</li>

<li>從聞統公自拂水巖移關東塔寺過贈</li>

<li>春暮歸舟<span class="note-inline">(四首)</span></li>

<li>寄吳門素純法師</li>

<li>歸燕識故巢<span class="note-inline">(十首)</span></li>

<li>懷西湖</li>

<li>立夏前一日同道侶登硤石山值雨<span class="note-inline">(三首)</span></li>

<li>丙戌夏自甬東還古南舊院錢聖月來訪出乃尊豈麈公閱唯識論遺筆見示兼贈二詩即韻答之<span class="note-inline">(二首)</span></li>

<li>題嘉善祖燈菴<span class="note-inline">(二首)</span></li>

<li>中秋後一日過小菴</li>

<li>戒香居</li>

<li>歲晚<span class="note-inline">(二首)</span></li>

<li>和李無塵除夕元旦<span class="note-inline">(二首)</span></li>

<li>新正三日寄李曉令</li>

<li>早春尋梅過一菜菴</li>

<li>飯後放舟溪東見硤石塔值象閒禪人引游李氏古墓</li>

<li>雪窗有懷<span class="note-inline">(二首)</span></li>

<li>對雪</li>

<li>曉晴</li>

<li>李曉令貽詩招看圜中海棠喜而有答<span class="note-inline">(二首)</span></li>

<li>期過藿圜阻雨曉令折海棠一枝併詩至</li>

<li>曉起見雲開有晴意寄曉令</li>

<li>是日雨止過曉令圜中劇談至夜<span class="note-inline">(二首)</span></li>

<li>李曉令招敘海棠下兼惠趙松雪墨蹟報謝</li>

<li>曉令訂過石佛菴看花值雨阻約走筆自遣</li>

<li>新霽曉令招村郊野步遂過石佛菴看海棠眉菴隨喜脫沙佛像至夕曉令獨歸予拏二三衲乘月而返</li>

<li>謝石佛菴主</li>

<li>久雨寄朱養明</li>

<li>雨夜夢同岫雲禪者數輩策杖山谿之間坡石古秀其泉甚清喜而成偈覺來風景猶在眉睫童子請余筆之</li>

<li>春游紀事</li>

<li>題脫沙接引佛像</li>

<li>西樓<span class="note-inline">(四首)</span></li>

<li>懷舊隱</li>

<li>有僧從吳興來得故人同人化公信有感<span class="note-inline">(二首)</span></li>

<li>偶成</li>

<li>七月下浣過藿園竹下坐</li>

<li>送王言遠之任廣州</li>

<li>小春日壽吳鼎陶御史樁萱八秩<span class="note-inline">(二首)</span></li>

<li>寄張鳴九文學</li>

<li>除夕次聖儀禪人韻</li>

<li>元旦</li>

<li>夜雪漫興<span class="note-inline">(二首)</span></li>

<li>對雪口占<span class="note-inline">(三首)</span></li>

<li>尋梅</li>

<li>初春送問松上人遇吳門兼簡王意菴</li>

<li>解制<span class="note-inline">(二首)</span></li>

<li>尋梅</li>

<li>春游過李園</li>

<li>仲春三日壽李青來文學母徐孺人八旬<span class="note-inline">(四首)</span></li>

<li>寄懷張心素</li>

<li>寒食即事<span class="note-inline">(二首)</span></li>

<li>賦得佳節清明桃李笑<span class="note-inline">(十首)</span></li>

<li>寄題敬亭山一峰菴</li>

<li>春暮有懷愍度師</li>

<li>過新城廣生菴</li>

<li>能仁寺</li>

<li>千佛閣</li>

<li>泛舟至沈翼軋先生墓</li>

<li>同邵含甫顧墳遠眺</li>

<li>飯郭清安宅</li>

<li>廣生菴答沈天祿見貽</li>

<li>爛溪舟泛</li>

<li>浮碧菴</li>

<li>游凌氏古壟</li>

<li>草菴</li>

<li>塔港放舟至軋元菴</li>

<li>草蕩遇風</li>

<li>早發鴈蕩</li>

<li>柳溪橋</li>

<li>王帶存招游園亭<span class="note-inline">(五首)</span></li>

<li>嬾齋步子康韻<span class="note-inline">(二首)</span></li>

<li>村居<span class="note-inline">(八首)</span></li>

<li>中秋前一夕藿園看月時李子將有遠行</li>

<li>十五夜坐指月菴</li>

<li>大風呼權過秋亭攜鄭子看月</li>

<li>偕鄭子泛舟別溪菴適王介人周公貞亦到</li>

<li>登金山</li>

<li>焦山三詔洞</li>

<li>鄭子學佛庭下生芝道瑞也詩以貽之</li>

<li>送李曉令入粵</li>

<li>登施淳寶小閣</li>

<li>酬范子月夜見懷</li>

<li>初夏范子同余過秋亭小菴有作步韻</li>

<li>寄懷王言遠</li>

<li>紀游</li>

<li>書王祈兮屬</li>

<li>偶作<span class="note-inline">(二首)</span></li>

<li>對松詩贈鄭平子先生<span class="note-inline">(有序)</span></li>

<li>酬沈爾任文學<span class="note-inline">(有序附原詩)</span></li>
</ul></li>
</ul></li>
</ul></li>

<li>○卷之十一
<ul class="">
<li>詩部<span class="note-inline">(丙之一)</span>
<ul class="">
<li>古南時之餘一<span class="note-inline">(秋行)</span>
<ul class="">
<li>癸未七月下浣將歸海虞破山寺掃洞聞和尚塔舟發梅溪即事</li>

<li>舟次松陵值常湖馬遠之同泊</li>

<li>尹山道中</li>

<li>宿石家濱</li>

<li>過華蕩</li>

<li>舟中望維摩</li>

<li>雨中歸破山寺</li>

<li>自虞山過江陰訪黃介子居士舟泊長涇</li>

<li>登君山諸道侶偶集座中拈句<span class="note-inline">(五首)</span></li>

<li>經春申君墓作<span class="note-inline">(五首)</span></li>

<li>晚泊</li>

<li>舟行口占<span class="note-inline">(五首)</span></li>

<li>返棹虞山過南湖值雨</li>

<li>破山寺夜坐<span class="note-inline">(二首)</span></li>

<li>留別山中法屬</li>

<li>辭墓</li>

<li>別兄<span class="note-inline">(二首)</span></li>

<li>答示倪閬民</li>

<li>過陸葆翁齋書贈</li>

<li>過顧園</li>

<li>[、/(、*、)]菴曉作</li>

<li>寄吳伯明</li>

<li>過貝葉參晤培風師兼隨喜西方懺儀且誌久別</li>

<li>過孫冶堂半是山居</li>

<li>過毘盧菴次韻答周貞可文學</li>

<li>毘盧菴紀興<span class="note-inline">(十八首)</span></li>
</ul></li>
</ul></li>

<li>詩部<span class="note-inline">(丙之二)</span>
<ul class="">
<li>古南時之餘二<span class="note-inline">(折蘆)</span><span class="note-inline">(王言遠序一首)</span>
<ul class="">
<li>池上來<span class="note-inline">(有序設三十五首)</span></li>
</ul></li>
</ul></li>

<li>詩部<span class="note-inline">(丙之三)</span>
<ul class="">
<li>古南時之餘三<span class="note-inline">(雲在)</span>
<ul class="">
<li>初秋過崑山雲在菴朱近修李曉令屠闇伯相期放棹錢聖月以詩為賦</li>

<li>雲在菴送李曉令</li>

<li>寄朱子近修</li>

<li>中秋日從雲在菴放舟至西莊</li>

<li>宿西莊偕陳畦之諸道侶泛月</li>

<li>雲在菴作<span class="note-inline">(八首)</span></li>

<li>贈沈君如</li>

<li>登玉峰</li>

<li>彌勒間</li>

<li>劉公洞</li>

<li>一線天</li>

<li>從葛瑞五書參飯訖遂登玉峰絕頂</li>

<li>飯後見村南楓葉策杖微行因過葛氏園亭逸駒上人留晚餉口占<span class="note-inline">(四首)</span></li>
</ul></li>
</ul></li>

<li>詩部<span class="note-inline">(丙之四)</span>
<ul class="">
<li>古南時之餘四<span class="note-inline">(鷹峰)</span>
<ul class="">
<li>九盤領</li>

<li>師子巖</li>

<li>合掌石</li>

<li>南湖</li>

<li>北湖</li>

<li>潮音閣</li>

<li>出生幢</li>

<li>望湖臺</li>

<li>鳴玉澗</li>

<li>鷹樓頂</li>

<li>黃沙塢</li>

<li>白雲菴</li>

<li>珠花泉</li>

<li>石帆山</li>

<li>澉城</li>

<li>泰駐山</li>

<li>舟里堰</li>

<li>丹井</li>

<li>高陽峰</li>

<li>下蓋山</li>

<li>六月三日游澉湖遂登吳公祠飽稚仙伊滿復過悟空古寺</li>

<li>和屠闇伯三作同晚眺也</li>

<li>下雲岫菴</li>
</ul></li>
</ul></li>

<li>詩部<span class="note-inline">(丙之五)</span>
<ul class="">
<li>古南時之餘五<span class="note-inline">(梅溪)</span>
<ul class="">
<li>梅溪八詠</li>

<li>柬素園黃闇齋總憲</li>

<li>送吳翠屏還金華山中</li>

<li>同諸子游普明廢寺</li>

<li>長水塘泛舟至梅溪</li>

<li>溪上遇一生上人</li>

<li>即事</li>

<li>題畫</li>

<li>題孝貞李氏傳</li>

<li>養痾梅溪答呂幼安明經惠詩</li>

<li>送胡濤公之雲間</li>

<li>次六月大風</li>

<li>缾中白蓮步韻</li>

<li>喜雨<span class="note-inline">(二首)</span></li>

<li>立秋日作</li>

<li>詠秋色</li>

<li>七夕與諸子分賦<span class="note-inline">(二首)</span></li>

<li>題此君伯仲圖贈濤公</li>

<li>麻杖<span class="note-inline">(八首)</span></li>
</ul></li>
</ul></li>
</ul></li>

<li>○卷之十二<span class="corr"/>
<ul class="">
<li>詩部<span class="corr"><span class="note-inline">(丁之一)</span></span>
<ul class="">
<li>棲真時之一
<ul class="">
<li>登雪竇山</li>

<li>尋雪竇顯禪師塔蹟</li>

<li>題珠木林</li>

<li>西阬</li>

<li>從下雪至上雪</li>

<li>遊隱潭</li>

<li>新霽登妙高臺</li>

<li>當午坐千丈嵐看瀑布有五彩色</li>

<li>自百步街至千丈崖底</li>

<li>散步至御書亭</li>

<li>新秋自雪竇山赴棲真即事<span class="note-inline">(九首)</span></li>

<li>棲鳳沈傳中文學中秋日招游天門山橫山菴作時同雪丆監院鑑機慈恩德明慧光南臺瑞明懋卿諸道侶</li>

<li>過天門山</li>

<li>上橫山菴</li>

<li>從橫山乘月晚歸</li>

<li>題棲真碑誌</li>

<li>寄懷法海寶慶白雲三大師<span class="note-inline">(四首)</span></li>

<li>初冬送雪丆監院同顧虛谷邑侯遊天台</li>

<li>開爐日酬示范遵甫</li>

<li>除夕懷及門諸子</li>

<li>初春寄懷空林大師于大陽山</li>

<li>過甑篦山菴</li>

<li>清明日沈傳中文學以詩惠艾餈步韻答謝</li>

<li>登伏獅巖</li>

<li>立夏前三日倪伯屏司李招遊柏香巖龍潭之勝</li>

<li>登舒濱吾印心閣<span class="note-inline">(有序)</span></li>
</ul></li>
</ul></li>

<li>詩部<span class="note-inline">(丁之二)</span>
<ul class="">
<li>棲真時之二<span class="note-inline">(海濱春來)</span>
<ul class="">
<li>山行見新桃<span class="note-inline">(二首)</span></li>

<li>鷂子磯閒坐觀採苔者<span class="note-inline">(二首)</span></li>

<li>折古柏枝如劍</li>

<li>菜花</li>

<li>隔山見梨花如雪<span class="note-inline">(二首)</span></li>

<li>聞金聲<span class="note-inline">(二首)</span></li>

<li>范子為余述古澗奔流之勝因與同往</li>

<li>幽澗坐</li>

<li>就鄰菴乞茶</li>

<li>綠楊垂絲颺風</li>

<li>看野燒</li>

<li>望桃花阬樵採</li>

<li>海隄有數牛晚歸</li>

<li>二鴉搏一鷹<span class="note-inline">(十五首)</span></li>

<li>前題</li>
</ul></li>
</ul></li>

<li>詩部<span class="note-inline">(丁之三)</span>
<ul class="">
<li>棲真時之三
<ul class="">
<li>長夏吟<span class="note-inline">(九十四首)</span></li>
</ul></li>
</ul></li>

<li>詩部<span class="note-inline">(丁之四)</span>
<ul class="">
<li>棲真時之餘<span class="note-inline">(梧山剩句)</span>
<ul class="">
<li>初過棲真感懷<span class="note-inline">(二首)</span></li>

<li>七月望前二日風雨暴作竹樹倒拔屋廬震動古殿不崩為幸八月上浣復大雨不止炊煙幾息有感而志<span class="note-inline">(二首)</span></li>

<li>送范子下帷吳氏宅<span class="note-inline">(四首)</span></li>

<li>曉起山閣見白波連山有懷范子<span class="note-inline">(二首)</span></li>

<li>寄范子<span class="note-inline">(二首)</span></li>

<li>范子過山因懷屠閣伯于剡城<span class="note-inline">(二首)</span></li>

<li>答空林大師自大陽菴貽偈</li>

<li>答沈傳中文學見寄</li>

<li>宿明恩寺</li>

<li>初夏</li>

<li>古南僧來迎沈傳中文學以詩贈行有答</li>

<li>別范子</li>
</ul></li>
</ul></li>
</ul></li>

<li>○卷之十三
<ul class="">
<li>詩部<span class="note-inline">(戊之一)</span>
<ul class="">
<li>興福時
<ul class="">
<li>開法破山酬徐白雨見贈<span class="note-inline">(二首)</span></li>

<li>酬毛子晉見贈</li>

<li>缾梅</li>

<li>初春示憨崖上人</li>

<li>臥疾吟<span class="note-inline">(有序八首)</span></li>

<li>重過藿園看海棠</li>

<li>謝倪伯屏見過</li>

<li>藿園牡丹盛開漫紀<span class="note-inline">(二首)</span></li>

<li>從王侶石乞圖章</li>

<li>重過秋亭</li>

<li>病起有懷</li>

<li>坐西軒作<span class="note-inline">(二首)</span></li>

<li>早秋還虞山舟過松陵宿承天寺</li>

<li>留別</li>

<li>蘇州無量寺懷舊<span class="note-inline">(三首)</span></li>

<li>雨泊虎丘小武當<span class="note-inline">(二首)</span></li>

<li>偶過溪菴即事</li>

<li>吳門曉發</li>

<li>舟次華蕩</li>

<li>悼崑山高靜之文學</li>

<li>過勺菴偶憶西莊舊遊</li>

<li>晤陸平叔</li>

<li>贈張季鴻</li>

<li>憩陸哉生西閣望雨</li>

<li>贈李小隱</li>

<li>過陸子念書齋即事</li>

<li>又贈書法華</li>

<li>答子念</li>

<li>憩陸顯文書室</li>

<li>眾香菴值雨</li>

<li>晚泛過慈雲菴</li>

<li>偕殷元長李小隱泛月<span class="note-inline">(二首)</span></li>

<li>問戈莊樂居士疾不遇慨然有思</li>

<li>瞿愿中過晤勺菴同舟至眾香菴別</li>

<li>西舍歸舟有懷毛子晉</li>

<li>勺菴訪舊陸子念重以篇什見貽還山報之兼寄平叔諸同道<span class="note-inline">(七首)</span></li>

<li>酬李明遠文學五秩見贈</li>

<li>壽貝葉齋培風師</li>

<li>偶作</li>

<li>勺菴度歲書懷<span class="note-inline">(二首)</span></li>

<li>除歲寓勺菴同無關上人泛舟南湖</li>

<li>和除夕</li>

<li><span class="corr">己</span>丑元日</li>

<li>新正二日陸氏昆仲招集平叔園亭<span class="note-inline">(四首)</span></li>

<li>題畫</li>

<li>贈報國寺萃閒老師</li>

<li>仲春放舟過謁毛子晉信宿寶月堂兼晤顧麟士殷介平馬退山時補刻大藏將竣賦言為贈</li>

<li>水月菴詢隱峰疾</li>

<li>謝古南眾護法</li>

<li>過蔣蕙仙孝廉菴</li>

<li>海印菴午睡有夢忽來</li>

<li>戒香居即事</li>

<li>海塘吟</li>

<li>毘盧菴明幻開士五秩</li>

<li>贈仲寅初</li>

<li>贈金陵彭師水</li>

<li>水鏡菴小憩</li>

<li>顧敬修居士見過山中</li>

<li>紀舊示顧君闇</li>

<li>煙知墩準提菴</li>

<li>勝法寺</li>

<li>從勝法寺過黃莊菴</li>

<li>黃莊菴同道侶夜話</li>

<li>瞿愿中過訪</li>

<li>華一岳為余寫炤賦謝<span class="note-inline">(二首)</span></li>
</ul></li>
</ul></li>

<li>詩部<span class="note-inline">(戊之二)</span>
<ul class="">
<li>興化時
<ul class="">
<li>初過昭陽答孤峰上人</li>

<li>酬李平菴文學</li>

<li>酬李艾山文學</li>

<li>奉和賀疏林邑侯見貽</li>

<li>奉酬吳鹿翁相公</li>

<li>平菴以石刻七佛偈見貽乃黃山谷筆鑴廬山巖石者賦此為謝</li>

<li>和夜坐<span class="note-inline">(二首)</span></li>

<li>西軒即事<span class="note-inline">(二首)</span></li>

<li>和大山知藏誕辰<span class="note-inline">(二首)</span></li>

<li>除夕和平菴作<span class="note-inline">(二首)</span></li>

<li>辛卯二日同朱天乳諸君子散步池上</li>

<li>晚雪有懷平菴</li>

<li>人曰寫懷<span class="note-inline">(四首)</span></li>

<li>徐同甫為余篆古圖章賦贈</li>

<li>酬楊廉甫進士</li>

<li>立春後甲子日偕平菴登土山</li>

<li>寄祥光上人</li>

<li>謝朱天乳惠藥</li>

<li>將還江南別鑒師</li>

<li>書扇與蕭道人</li>

<li>謝潘道人造法衣</li>

<li>別黎太沖長者</li>

<li>極樂解制寄謝吳鹿翁相公於潭西<span class="note-inline">(四首)</span></li>

<li>留別平菴</li>

<li>別吳北海昆仲</li>

<li>舟發昭陽</li>

<li>寓廣陵靜慧園送天鼓法姪之江西</li>

<li>雪後登平山堂</li>

<li>丹陽道中</li>

<li>閒來居<span class="note-inline">(二首)</span></li>

<li>舟次崑山</li>

<li>西城晚眺寄葛瑞五</li>

<li>悼李子曉令<span class="note-inline">(有序八首)</span></li>

<li>同葛瑞五諸子登東山</li>
</ul></li>
</ul></li>

<li>詩部<span class="note-inline">(戊之三)</span>
<ul class="">
<li>鶴林時
<ul class="">
<li>初夏寄日章舊友</li>

<li>杜鵑樓小坐</li>

<li>解夏送自明知浴歸昭陽</li>

<li>曉步</li>

<li>喜李平菴渡江貽詩步韻奉迓<span class="note-inline">(二首)</span></li>

<li>平菴到山</li>

<li>同平菴觀寺中古碑</li>

<li>贈瓜洲默如懿範二上人<span class="note-inline">(二首)</span></li>

<li>小窗</li>

<li>雨後登杜鵑樓</li>

<li>謝張元囪問疾</li>

<li>漫興</li>

<li>睡起</li>

<li>九日<span class="note-inline">(三首)</span></li>

<li>舟行口占</li>

<li>坐興濟菴東窗</li>

<li>贈周東谿老翁</li>

<li>綸如禪子畫菜供余喜而賦之</li>

<li>贈夏秀巖老翁</li>

<li>西華禮塔詩<span class="note-inline">(有序二首)</span></li>

<li>秀峰山曉起</li>

<li>辛卯除夕歸自京口神情既衰僕僕有感</li>

<li>壬辰元旦</li>

<li>悼素園黃闇齋參政</li>

<li>過祖燈菴用舊韻</li>

<li>過閒閒居</li>

<li>甘窯</li>

<li>寫懷</li>

<li>獨坐</li>

<li>仲春隨喜本覺寺讀坡公三過堂詩步韻</li>

<li>奉酬遯翁先生見寄<span class="note-inline">(有序二首)</span></li>

<li>永哀詩<span class="note-inline">(有序二首)</span></li>

<li>壽屠闇伯文學母王孺人初度<span class="note-inline">(二首)</span></li>

<li>寄郭千仞</li>

<li>寄郭清安</li>

<li>病中</li>

<li>遣懷</li>

<li>出門</li>

<li>久疾初愈過硤石山白水菴<span class="note-inline">(五首)</span></li>

<li>遊悔圓和陳復菴乩仙</li>

<li>題放菴</li>

<li>俞言如招同范中昭文學坐潔古參納涼紀事</li>

<li>又題麻杖<span class="note-inline">(四首)</span></li>

<li>輓嘉善錢塞菴相公<span class="note-inline">(四首)</span></li>

<li>小窗多閒為商尊首座題菜</li>

<li>秋日偶成</li>

<li>山居曉作</li>
</ul></li>
</ul></li>
</ul></li>

<li>○卷之十四
<ul class="">
<li>詩部<span class="note-inline">(<span class="corr">己之一</span>)</span>
<ul class="">
<li>天童時
<ul class="">
<li>七月十九姚廣若以畫扇洋布賀余生辰賦此答謝</li>

<li>贈魯魯山竹史</li>

<li>贈項孔彰畫松</li>

<li>劉開旭鑴余草書梅溪石上其法甚精口占贈之</li>

<li>壬辰春余病甚卜一枝投隱而卦辭甚迂及秋天童使三至曰命矣夫偶記短章示公貞周子</li>

<li>將之天童寄鍾雪緣</li>

<li>寄徐忠可</li>

<li>寄別朱子近修</li>

<li>酬范子遵甫</li>

<li>別秋亭鄭于子康兼諸道侶</li>

<li>初主天童送法幢幟姪還雪竇</li>

<li>小春望夜宿南山塔院<span class="note-inline">(二首)</span>山泉</li>

<li>龍潭</li>

<li>松寮</li>

<li>和雪竇和尚韻贈法幢老姪生辰</li>

<li>初春喜錢聖月入山夜話</li>

<li>送景星巖湛菴法姪</li>

<li>蘇州貝葉齋培風師寄箋索題道影</li>

<li>登招寶山</li>

<li>過半山菴</li>

<li>登定海城樓</li>

<li>總持寺</li>

<li>海雲菴</li>

<li>永福菴</li>

<li>阿育王寺</li>

<li>草堂</li>

<li>懷雪竇和尚</li>

<li>登玲瓏巖<span class="note-inline">(八首)</span></li>

<li>謝徐心韋侍御見訪</li>

<li>送無等友人</li>

<li>山居寒食<span class="note-inline">(二首)</span></li>

<li>獨步</li>

<li>答范子</li>

<li>贈聞季次乞戒</li>

<li>寄懷龍池和尚</li>

<li>初夏</li>

<li>漫作<span class="note-inline">(八首)</span></li>

<li>寄隱湖毛子晉</li>

<li>懷顧敬修</li>

<li>懷芸居玄若禪師</li>

<li>答泯巖空林大師</li>

<li>秋興<span class="note-inline">(五首)</span></li>

<li>晚步口占<span class="note-inline">(三首)</span></li>

<li>寄近修朱子</li>

<li>寄屠闍伯</li>

<li>遣病</li>

<li>悼范子遵甫<span class="note-inline">(四首)</span></li>

<li>感舊<span class="note-inline">(二首)</span></li>

<li>病歟<span class="note-inline">(四首)</span></li>

<li>興福鶴師兄五秩寄言寫懷</li>

<li>知命偈贈鄭子子康</li>

<li>壽泯巖空林大師</li>

<li>簡錢福先民部</li>

<li>贈田文蔚</li>

<li>再雪</li>

<li>示君蘭道友</li>

<li>甲午修褉徐心韋御史六秩以園亭奉普門大士延僧焚掃居然寶王剎也賦祝</li>

<li>贈定海張前川總臺</li>

<li>韋聲玉<span class="corr">刺</span>史見訪</li>

<li>奉贈王念尼道臺<span class="note-inline">(二首)</span></li>

<li>贈劉大宗邑侯</li>

<li>畫葡萄行</li>

<li>登白雲山訊鹿門大師</li>

<li>大梅山</li>

<li>無雨<span class="note-inline">(三首)</span></li>

<li>雪竇和尚貽雁蕩山圖展玩偶書</li>

<li>贈雪竇山下余子太</li>

<li>止山戒徒來自海虞有懷孫延侯老友</li>

<li>贈破浪上人</li>

<li>過東谷菴即事<span class="note-inline">(四首)</span></li>

<li>贈魏太生行鍼法</li>

<li>郁素修惠圖章</li>

<li>趙氏三喪得舉謝陸葆初道丈</li>

<li>寄殷佩所</li>

<li>賦得疏雨滴梧桐<span class="note-inline">(五首)</span></li>
</ul></li>
</ul></li>

<li>詩部<span class="note-inline">(<span class="corr">己</span>之二)</span>
<ul class="">
<li>天童時之餘
<ul class="">
<li>題甬東錢聖月歸來閣<span class="note-inline">(有序五首)</span></li>

<li>乙未春日有僧自桐城來聞元白和尚領眾清泉寺蓋別十三年矣賦懷寄之</li>

<li>舟過松陵吳端公文學來謁自道生平所存展箋索語</li>

<li>仲夏寄懷沈爾任文學</li>

<li>過觀瀾菴<span class="note-inline">(二首)</span></li>

<li>寄周貞可<span class="note-inline">(二首)</span></li>

<li>秋日奉酬李平菴見寄</li>
</ul></li>
</ul></li>
</ul></li>
</ul><p>嬾齋別集目錄<span class='note-inline'>(終)</span></p>
</div>
<p class='juan'><a id='mulu5' />牧雲和尚嬾齋別集卷之一</p><p class="byline">東吳　毛晉子晉　編閱</p><p class="byline">鄂州　記室智時　較訂</p>
<div class='div-other'><a id='mulu6' />
<p class='h1'>文<span class='note-inline'>(甲)</span></p>
<div class='div-other'><a id='mulu7' />
<p class='h2'>論</p>
<div class='div-other'><a id='mulu8' />
<p class='h3'>觀苦入道論</p><p>世間法以不可力致者委之命與數故所遇窮達遼者惟順受之此於世逵矣而其理有未窮乃出世法則不然以吾人之生斯世也脩短不齊有富貴焉有貧賤焉靈蠢萬殊有聖哲焉有壬昧焉此非天降非人與無不從過去世搆因如疇昔樂施與則此生享盈積疇昔奉齋戒則此生履崇高疇昔曾聽法修慧則此生有智強識其貧賤愚蒙者反是此先佛如來誠諦之語苟能知此則人之處轗軻患難自不怨天尤人一一消歸自<span class='corr'>己</span>而非世之所論不怨天不尤人矣何則古今高識大賢言命與數雖欲人反求諸<span class='corr'>己</span>而曰數似于<span class='corr'>己</span>外別有一制限在曰命又似乎<span class='corr'>己</span>外別有一定宰在所以李將軍有數奇之悲楚重瞳有天亡之歎蓋將尤人不知反<span class='corr'>己</span>乃至顏冉之夭夷齊之餓此又博學者屢屢致疑而莫解也原其所號為命與數者祗論夫一世一形之賦受其於死生輪轉幽微之故未嘗發明也故昧者每以生為樂以死為苦賢者則曰所欲有甚於生者故患有所不避也此不以死為苦矣然未嘗指生為苦聖者則曰朝聞道夕死可矣此似以苟生為苦以道為樂然未明其道之何如也若夫達出世法者當其遇坎坷而顛沛流離也則必<span class='corr'>惕</span>然以思此繇往因所致既<span class='corr'>惕</span>然以思必恍然而悟曰我既昔作坎坷之因茲欲履不坎坷之境無是理也又將思過去已作現生之因則現生定作將來之果因今以驗昔由往以知來因今以驗昔則知定業之不化由往以知來則知定果之莫逃以信因果分明故則現在所作又必矍然起驚曰未來生死冥然無涯我于今也仍不作無坎坷之因乃欲將來期受無坎坷之報有是理乎如是而思如是而審如是而驚如是而慮則知患難貧賤未足為苦乃生死殊為大苦矣以有生死而眾苦繫之矣思生死為眾苦所繫則欲求脫生死之念必勃然而興求脫生死之正念興則世間情念應時而破譬千年之暗室一燈始然不知諸暗之何從也從是而疏世緣從是而安貧賤從是而輕富貴從是而親善友從是而堅正信從是而黜聰明從是而修智慧從是而躋覺地從是而知佛恩夜寢夙興應事接物自不碌碌而過此果因之理乃出世大關鍵未有不通斯旨而能入道者但世之人情每欲富貴而惡貧賤是必以富貴為榮貧賤為恥又豈不以生為樂而死為苦耶達觀者不然富也貴也貧也賤也靡不有老病死也靡不有老病死則富亦苦也貴亦苦也貧亦苦也賤亦苦也生為其首也生生不息則其苦無竟故大發修行之志堅執智刀斬裂塵網直躋乎無苦之岸則生亦不可得老亦不可得病與死亦不可得然後為得豈直富貴浮雲貧賤不移而<span class='corr'>已</span>哉蓋生滅滅<span class='corr'>已</span>寂滅為樂乃諸佛之造詣群靈之本因迷而苦之悟而樂之耳昔者齊景公登牛山見齊國之美潛然雪涕此其時亦有見乎身世無常為苦而達者哂之以其迷寂樂境認乾闥城而生戀戀也若徒謂生必有死生為勞死為佚乘化以歸盡為達而不究生死幽微之故則亦莽蕩邪見斯又景公之所當哂也以其見世無常而不驚盲瞑無智其又惡能達觀無生無苦之無上妙道也耶。</p>
</div></div>
<div class='div-xu'><a id='mulu9' />
<p class='h2'>序</p>
<div class='div-xu'><a id='mulu10' />
<p class='h3'>達澄昭公語偈序</p><p>達澄昭公與余同參金粟老人乃乙丑春二月也公來自台蕩余發足自吳門相去千里海塘問渡忽焉相值促膝方舟酬酢半餉予見公貌厚骨剛志邁言簡有古衲子風公亦謂予氣味不異遂成莫逆夏末公渡錢塘禮受業于歸琴川省親再期金粟山下分袂月餘叢桂香中果如約而至復相把手然公孤高之操陸沉眾中獨當老人棒喝下神骨聳然老人時瞬青眼視而公唯自重若訥丙寅春煙霞癖發偕予看明州山水挂瓢福泉山之法海寺所造日深語益鮮利或拈弄古今或宴憩水石信口而吟信機而出猶天籟鳴未過關者侗乎莫測第恨其隨誦隨捨一日溪行予謂之曰我儕片言隻字莫非吐露衲僧本分揭佛祖命脈何遽棄之公忽悟大笑曰從是當彙成編任<span class='corr'>刺</span>人眼予因戲之曰篇之首安何名公云虛空不容彩盡予笑曰虛空固不容彩畫彩畫豈外虛空耶公云打葛藤作麼予復笑而不言遂以名其篇。</p>
</div>
<div class='div-xu'><a id='mulu11' />
<p class='h3'>元白可公出山詩序</p><p>衲僧衣線下一段大事輝今灼古非言句可指擬才涉唇吻即覿面蹉過故我同儕欲求法於語言文字<span class='corr'>已</span>若掘地覓天況刻意工翰墨事吟詠於自<span class='corr'>己</span>分中何啻白雲萬里耶雖然若是得底人又且不然言所不言跡所不跡嘗年無語其聲如雷終日口喃喃原無一字如是則何妨開口何妨閉口何妨有句何妨無句何妨一句何妨多句予友元白可公楚人也與余同參金粟別來數年晦跡於徽之黃海日登眺三十六峰坐石題詩吟風嘯月若下忘人世矣乙亥冬會老人從心之年及門弟子散於四方者畢集太白蜂下公亦負策而至自秋徂冬每於火罏頭出黃山所詠示人同志咸愛其脫落繩墨有瀟灑獨得之韻春日載陽制解公作詩別友卜日他行意覓一丘一壑種田博飯追步古人不欲浪出頭角類骯髒蟲豸於是黃巖木陳忞公聞而嘉之作歌以貽一時同志賡者凡數篇公總集之索予為序予曰是集也胡言漢語同友雖各出手眼然於公分上皆閒言語何用為公曰拋磚引玉余之幸也固以請余因書前數語不唯題今出山詩他日併可序公黃山集使明眼人欲識我林下人面目不待文彩<span class='corr'>已</span>彰自當於筆尖未動時薦取。</p>
</div>
<div class='div-xu'><a id='mulu12' />
<p class='h3'>鹽梅鼎公遊南嶽序</p><p>丙子春予隨眾作息太白山中時同參鹽梅鼎公將遊南嶽諸同志各以言贈余聞南嶽之為山乃先哲栖遲之處考之傳燈若思大之吞佛懶殘之煨芋讓祖之磨磚谷泉之縛松其神機隱德格言密行昭著天壤不可磨滅千百世之下固有聞其風而起者然聞風而起者豈尋嘗之人哉是必有先哲之抱負斯有先哲之舉止行色匆匆吾書質於鼎公當一笑而攜笻。</p>
</div>
<div class='div-xu'><a id='mulu13' />
<p class='h3'>木陳忞公回粵省親序</p><p>天下有達道親親其一也蓋吾人之有親猶水之有源木之有根所從來者矣故魯夫子曰身體髮膚受之父母不敢毀傷尊其本也而吾祖竺乾聖人則教人辭親割愛毀形棄俗其故何耶或以此為然則古人有如臨深淵如履薄冰之誡矣以此為不然則古人有斷髮文身逃荊蠻而不返者稱為至德道果安在耶是非事親之道居嘗達變各盡其事之之心互見於形骸休戚者歟抑又聞之立身揚名以顯其親故曰以天下尊尊之至也以天下養養之至也又曰孝子之事親也不擇地而安之親苟不安雖視天下猶棄敝屣乃昔竺乾聖人宮掖晏然父昆相在忽自眇輪王之尊輕天下之養獨竄窮山貽戚父母又何稱焉是非於其身有大不得<span class='corr'>已</span>者歟逮夫睹明星而歎一切群生具有如來智慧德相則其身大不得已者恍然覺憬然悟夫然後如法尊其親而非世間之尊如法養其親而非世間之養如法安其親而非世間之安教垂五天流及震旦嶺南賣薪之客不期然而踵其跡籍客十金贍母登黃梅入槽廠傳衣夜渡震旦之法幢賴獦獠漢至今存焉立身揚名自不必論要其纘緒大覺佑啟天人利溥萬世此其孝豈世間之為孝哉予謂世間之孝本乎身之所始出世間之孝本乎身之無始本乎身之無始則無生本乎身之所始則有生有其生矣則冬溫夏凊生事死祭孝斯在矣而不能致親息苦輪趣道樹首出三界無生則能致親解生死之縛忘愛憎之情洞堅密之身入如來之地矣而且親吾親以及人之親一體同觀安於嘗樂此其為孝豈世間之孝可測量哉雖然世間也出世間也其孝必待其人而後行吾同參木陳忞公族出嶺南初業儒因觀身有大不得<span class='corr'>已</span>乃裂縫掖披田衣毀形割俗遑遑四方盡所以安身致孝之道於是投豫章之匡廬歷楚之黃檗末入天童老人室掌記最久槌拂之下正眼洞明大不得巴者無覓處曰吾得達道矣是可以省吾親安吾親矣丁丑夏乞假歸覲余唯公之致孝無忝竺乾古訓而其發跡又踵乎賣薪能祖茲歸也倘不志靜退念祖宗標格非風動非旛動直振其家聲使天下人知嶺南獦獠漢猶在則如來大法不大有光於世乎其所謂揚名顯親者又何如耶是述世出世孝法為贐而贅之以辭辭曰。</p>
<p>爰有人兮來嶺南芒鞋竹杖四海參有親不顧奉旨甘如法致孝追瞿曇生死關頭夢正酣劃然打破真奇男時當六月暑不堪青山朵朵燒晴嵐忽來別我出巖菴歸思惻惻萬里含髮毛具見各毿毿人誰無親君獨諳竺墳魯誥我亦探父母其順樂且湛君初厭離去冠簪淵乎所志猶江潭勞勞俗眼真若憨詎知君孝青於藍還鄉拄杖今復擔本身說法舌不談溯之古人面無慚前三三與後三三。</p>
</div>
<div class='div-xu'><a id='mulu14' />
<p class='h3'>魚喁艸序</p><p>余林下人也不知世間文字庚辰冬偶過禾中曉令李子頻來道聚一日攜所作魚喁艸見示且索弁語余惘然因問魚喁何義答曰語出淮南子大凡魚相忘於江河或水濁口則仰焉余於時不覺有感既而披其一題誦其一詩則目前得一境界忽喜忽愕自不知其故及掩卷隱几所歷境界又復了不可得因憶舊所誦維摩經云或有佛土以佛光明而作佛事或有以香飯而作佛事有以園林臺觀而作佛事有以音聲文字而作佛事有以無言無說無示無識無作無為而作佛事楞嚴則云此方真教體清淨在音聞似乎古佛所秘出世法門亦多泄之語言三昧然欲當機領解必待夫信之萌緣之稔也否則猶石之受水了不相入乃若詩者無擇信否纔一諷詠一側耳可中即躍然若有所得斯何故耶夫子曰詩可以興其信然耶此余讀曉令詩有感是知曉令之感發之魚喁余之感乃發于曉令曉令初知魚之感而余并知曉令之感余知曉令之感而曉令不知余之所以感曉令知魚之感而魚也復不知曉令之所以感彼此相感若相知若不相知魚耶喁耶水耶感而興者其何始耶人乎物乎詩乎感而復者將安詣乎余終惘然也請還質之曉令。</p>
</div>
<div class='div-xu'><a id='mulu15' />
<p class='h3'>別刻古庭和尚拈頌序</p><p>滿月處空清淨無翳而盲者不見非月之罪也江湖滔滔布帆疾馳而不知津者望洋而歎非江湖之過也從是言之釋迦老子果有秘密藏乎祖師西來意果有關鑰門外漢不得而入耶借以月論之彼其在空有目皆見寒光著人不待指點指點者為盲夫也自非神妙之手其何能焉所以靈山話月曹溪指月古今宗師機緣拈頌層見疊出皆話月指月之若也當其闡揚語有不一或指於空或指於方或指於山或指於水或指於屋梁或指於庭砌或指於前後左右盲者隨而執之得於此不信乎彼於片影生滿足想較高下焉是故指之權所係亦大矣甚至昭其用也指以淨光則執如珠如鏡揭其體也指以圓像則執如盤如盆若是者彼盲固可笑要亦指法未妙乃不能啟盲之悟而徒益盲之迷夫指而益盲之迷不若不指聽月之自然之為愈也何也月未嘗不在盲者之頂額也是故古今以西來意視為膜外物者盲夫也從而指點見小識局筆庸詞鈍是指月於屋梁指月於庭砌不及也或者組繪其詞隱隔其旨盲者不覺從而咀嚼譬若初欲見月乃竟忘月徒愛指之纖好又非指之者之過歟是故以指彰月以言明道過與不及均失也予觀古庭和尚拈頌其運筆甚靈從而味之意圓詞爽旨深格高絕蹊徑之岐無穴鑿之病直截而婉轉老煉而優柔見古人之大全渾然如空中樓閣雲霞縹緲是能妙于指者<span class='corr'>己</span>丑春予游鹽官于弟子默庵案頭見其全刻獨愛其拈頌深有所養命侍者手錄於篋中吳門顧敬修居士訪予破山見之捧讀為未曾有曰此後學典刑也請別授梓以流通予曰善師諱善堅考其系為無際派嗣蓋臨濟下兒孫也。</p>
</div>
<div class='div-xu'><a id='mulu16' />
<p class='h3'>聽雲集序</p><p>人生遇合世出世固自不偶昭易澤國也極樂孤菴也予初至歌想滄浪竿投綠水而<span class='corr'>已</span>居無何有一翁來訪鬚鬢皤然瞻其容聆其語益儒者也出詩貽余誦其詞高其韻視其印誌為木頭老子木頭老子蓋儒而詩者也余喜之既而四方來學聚於一堂風甚冷淡木頭老子樂之一日攜一矮榻及團蒲直來堂中晨香夕燈行住坐臥與衲子俱余始知木頭老子又儒而禪者也適大山勝公自牛頭山來余請典藏職大山又儒而衲衲而愛詩木頭老子不覺與之合焉飲食居處靡不同也余益奇之昔者吾友斷峰雲間人亦儒而後禪鍼芥天童先師惜沒焉其法不見於世木頭老子蓋曾與之抵足焦山討論竺典木頭老子之入佛年且久矣而絕無泛濫之語橫溢之機其學問有淵源佛理窮精奧不立異同其骨氣不為時抑不求人聞獨以了手一著為念在儒為慥慥君子法中亦可謂耆年禪伯也乃醉心於孤庵歲暮忘歸余亦不知其合也擁爐煨芋秉燭炊茗每誦其詩而樂之然詩乃木頭老子之緒餘也。</p>
</div>
<div class='div-xu'><a id='mulu17' />
<p class='h3'>柴菴先生和池上來詩序</p><p>柴菴先生有廬在煙水茭蘆之間顏曰大歇以其歇也足不入城市日惟耕漁之與侶鷗鳥之與親篆煙橫斜梵帙滿案間事吟詠余以池上來詩投之有當於意和而終篇客有問曰池上來詩何為而作也余應之曰甲申之歲神京分崩海內騷然予思避地入山入山不得而寓於池上詠池上懷山中也夫豈懷山中哉客曰然則池上之吟大歇之詠殆相近耶余曰不知也客曰池上之居先生之廬亦相遠矣乃異地而同聲異服而同調何也余曰不知也客曰吾知之矣唐人有醉中往往愛逃禪者夫禪達人之所嗜也先生之嗜其在是歟余復應之曰我何知哉夫達人既醉念之所至感慨淋漓天機畢露及其醒也或失之矣今先生醒而無醉參酌禪典日臻妙境非以禪為遊戲唐人未可以方也余聞古之人志之所存各有所寓蒙莊之逃於貧寓言玩世寧曳其尾子陵之逃于釣羊裘五月溪山自得柴桑之逃於酒躬耕種秫終身醉鄉柴桑豈沉酣之人哉今詠其詩沖和雅淡想見其胸中介如石焉以此論之柴桑既醒而醉醉而醒醒而復吟其又逃於詩者歟客曰命之矣歌孺子之歌乃去。</p>
</div>
<div class='div-xu'><a id='mulu18' />
<p class='h3'>宗鏡節錄序</p><p>佛滅度後後五百歲支那國中有聞達磨西來直指人心立地成佛之說曰吾斯之未能信焉學者分河飲水大法幾裂譬夫一人之身而左右手足各有相戕之勢有宋永明智覺禪師於是乎懼製宗鏡百卷挈大藏之綱會經論之文具精微之辯折衝性相吻合宗說其書出焉能決學者之疑而全大法之體後之作者遵而循之由平康正直之道達廣博嚴麗之域無泣岐矣然古今隨其所好剔繁就簡錄其要妙有四家焉初黃龍庵晦堂禪師者曰冥樞後會稽陶石簣先生廣之曰廣樞楚之袁中郎先生者曰攝錄近有海虞陸子平叔者曰節錄余於宗鏡未披全文平叔謂余曰三公之採宗鏡小異而大同不過在性相屈信之間黃龍所集甚約陶廣之袁彷彿於陶今不佞參以臆見一一卷中全其旨趣之直捷略其章句之重複百世之下似有得乎永明之心永明其牖我矣我師其樂為序之乎余唯唯曰夫永明何言哉本頭自在迷者狂馳將求佛於千生永明蓋欲悉破學者之深疑而扶其正信所謂以慈悲之故有落艸之談也永明何言哉永明苟無言則子亦未嘗節斯錄余又惡乎序之平叔曰舉一心為宗照萬法如鏡斯永明之大旨也序之可乎余曰是方便也昔裴河東得法於黃檗嘗書所見一編呈於檗檗接置之問曰會乎若便會得猶較些子若也形于紙墨何有吾宗即永明亦自言之矣幻人問化士谷響答泉聲欲達吾宗旨泥牛水上行如是章句為心耶為法耶將惡乎序之余獨思夫黃龍石簣中郎三公一為大宗師二皆博雅大儒道德文章傳播海內而獨傾信于永明則知宗鏡之書誠為甘露門矣陸子亦儒者少年時伯仲翩翩為<span class='corr'>佳</span>公子咸以文章世其家英華勃發視青紫如拾芥邑中大人先生與之游而恒避其鋒然性喜奉瞿曇氏余剃染遂相識世居五渠之舍上鄉譽嘖嘖意其圖南必九萬里自余出破山行腳相隔二十餘年歸則陸子居然道服矣余奇之身臞如鶴道韻若老衲向之豪邁之氣化為精進宴處一小閣梵唄清絕見方外流相親如骨肉齋中屏去聲色軒榭之間惟修竹老梅相對所給侍不過一蒼頭然亦喜閱宗鏡溽暑祈寒無間心有所得手自錄之積有歲月累成四冊是謂節錄也余以意度之夫嘗一臠即知全鼎此上機也黃龍所集也雖然有種種問斯破種種疑百疑不破則百信不生此永明不惜繁其詞而廣之攝之均有不得已也雖然懼割截也若夫批<span class='corr'>卻</span>導窾猶全牛也則陸子得之戊子秋余過勺菴一訪其伯仲繾綣杖履靡間夙夜因有詩贈之云法緣夙結瞿曇氏世相全空般若經則陸子者信亦奇士也。</p>
</div>
<div class='div-xu'><a id='mulu19' />
<p class='h3'>呂幼安詩草序</p><p>余與幼安交有年矣初不知其能詩即幼安未嘗言詩又未嘗以詩貽余其文心慧業蓋天成也平日遇名緇野衲如故知宿阿蘭若中聞晨鐘夕唄必憬然自得少年時銳志古文辭自期觀光上國為邦家楨未肯苟干其祿時輩推之甲乙以來則又浮雲富貴居家泊然而<span class='corr'>已</span>今夏大暑余過梅谿值幼安小舫于青龍港似導引者余初不知幼安在舫疑他客命舟子少遜避舫尾及抵院則幼安也因大笑于是幼安乃有詩貽余余始知幼安能詩然讀其詩悠揚典麗又非若初為者然因論之曰呂子向不詩今始詩向不詩非不詩也全詩具于胸中非其時不發古所謂積厚流光者非歟余謂呂子真文人也寔慧人也如呂子者始可與言詩也矣。</p>
</div>
<div class='div-xu'><a id='mulu20' />
<p class='h3'>永安聞慧堂世系序</p><p>詩云高山仰止景行行止秉彝之好人所同有茲有人焉彊梁恣睢狠戾自用或者撫之曰子之性與堯相若其人雖未能服堯之服行堯之行然私心喜之或謂之曰子之立行去堯遠矣其必愀然不樂繇是言之鳥無有不飛水無有不下從善之心蓋本然也古今寧有間歟佛祖之道如水之行地中無往非水城隍山澤喧闐寂靜又何能取舍吳門天宮寺肇自唐景福五年開山為了然重葺為嗣順歷歲既遠廢而復復而廢大明正統九年承天弘演重為開山郡光祿大夫楊翥撰文記之演為育王住山別峰之孫金山文海之子族居嘉禾識見通敏住承天永安在道原禪師之後道原嗣天台韶國師為法眼宗宋景德間修傳燈以進得賜入藏道原主承天永安演住天宮亦從承天永安來是則天宮寺之有永安者蓋承天分枝也弘治間天宮永安師徒又蕃衍一析于東一析于南雖三分于寺實同宗焉天啟五年後裔機公字玄若嚴淨毗尼丹碧輪奐懼無先德之嘉言懿行後進失所模範乃考諸傳燈采道原禪師機語及住承天永安元正禪師上堂問答等語載在一冊以貽後人元正係臨濟宗為報本元禪師法嗣而弘演無法偈垂世未詳何如人其樹偉繢于天宮者僅見于楊之文也嗚呼粵自靈鷲傳燈東西演化方袍圓頂何莫非釋迦氏之子孫不得<span class='corr'>已</span>人異其宗家分其譜而佛祖之道則一也彰大同之道啟遠裔之信即使其祖道原而法元正慕前德而衍後修私淑之義殆不遠矣所云鳥無有不飛水無有不下業為佛祖之徒其孰能自外于是世之系之感之發之機公此譜其永安之世教乎。</p>
</div>
<div class='div-xu'><a id='mulu21' />
<p class='h3'>殼音艸序</p><p>殼音者殼中之音也西方有鳥名曰迦陵在㲉時其音<span class='corr'>已</span>壓凡鳥種性異也莊生齊物論曰無以異於鷇音斯言鳥之初生張喙而鳴無思焉無慮焉是非之情有所不入也惟天而已矣余投破山雪柏老人年<span class='corr'>已</span>高髮盡白揮麈尾婆娑木座上歲時任運佛祖之位悠然忘懷行同嬰兒或取涼中庭足忘納履或就暄廊廡手不揖人木几左右一爐一茗咿唔之音弗輟也而紙筆隨之余也蒙稚從旁窺立老人歌遂思歌老人詠遂思詠日月久之不自知柴塞之化而天機之張也佛心祖印踴躍而入時雨春風笑談而解於是凡有感觸亦必有語語必呈老人眼老人初必頷之既而曰諺所謂多年鳥子殼中先老其殆子歟斯時也余復不知老人此語之為游戲耶提獎耶將謂我如初生鷇音而忘是非耶抑為迦陵種性坐壓凡鳥耶總之亦絕無思慮於其間任天而<span class='corr'>已</span>矣嗚呼老人既沒殼音誰證因憶曩日娑羅塔前初遇不偶然者。</p>
</div>
<div class='div-xu'><a id='mulu22' />
<p class='h3'>竹杖序</p><p style="margin-left:3em"><span class='note-inline'>(山翁和尚以村竹手製為贈時和尚將還匡盧)</span>。</p>
<p>我林下人之於世泊如也視人間寶玩直土苴耳然五綴之缽雙環之錫獨何珍重之曰表法用也缽用循乞示出世正業杖用遊行示出世正道先佛後佛同一轍焉有大宗師神而明之每于用處發其機要永嘉詣曹溪振錫三下卓然而立是也德山因飯遲托缽出法堂低頭入方丈是也又麻谷到章敬振錫三下卓然而立敬曰是是到南泉泉曰不是不是夫此機也豈常流所測哉復有大宗師者得佛祖之用行逸格之令缽從瓦鐵而杖不必錫臨濟三度問佛法大意黃檗三度棒之則錫杖化為木杖矣大禪佛參小釋迦小釋迦打以四藤條後號于眾曰集雲峰下四藤條天下大禪佛蓮花峰祥庵主平時舉杖云古人到者裏為甚不肯住自代云為他途路不得力作麼生得力去良久云楖栗橫擔不顧人直入千峰萬峰去豈非錫杖又化為藤條楖栗乎噫維錫與木及藤條楖栗乃佛祖廓示正法眼後之作者未可異同于其間往歲丙戌余結冬梅谿飯後經行古墓中見異竹焉節疏而條直曰是宜杖也取以歸媿短于裁製竹之精華不現雖采之旋擲之壬辰夏病初起艱于持重視木杖如金錫焉乃以一僧舊方竹杖為用復過梅谿偶見漚麻者取皮而棄其骨余曰是亦可杖也入手果輕圓修潔階墀之下隨意所之因賦詩曰落落丘中有修修莫掩藏以能高骨格致我略玄黃扶老秋無畏投人夜有光就中新用處初不類諸方頗好之優游林薄無時不俱獨念履險乘危則非其所長也於是遠行仍用方竹竹舊甚適山翁法兄和尚于中秋前四日從虎嵒枉溪上余見手中亦用竹杖光澤可愛顧余舊竹黧黑憔悴和尚心若憫焉余因憶丙戌冬事乃問村竹亦可如山竹作杖乎和尚曰天之生材何限方所苟能裁製皆成法用余曰此處有竹似可杖余得而復棄和尚訝曰試觀焉命余引步至前古墓見竹焉則定神凝思仰觀俯察量尋揆尺僅得一竹攜歸院中遂自炙之濯之刮之磨之群衲擁觀和尚曰製杖豈小道哉御法柄亦猶是也非材無用斲有材無使傷因其本然發其光耀本質固好不廢揩磨則其成材也大立于前表裏精粗無不妙矣時侍者進茗口忘啜日夕矣乃復手拭于月明之下有頃覺觚稜之間皆生白焉眾始駭和尚之善製杖矣且疑和尚為一小物何勤勤若是孰知和尚之托微意抑初不為<span class='corr'>己</span>用哉凌晨復摩挲再四纖痕淨盡通體圓潔乃手授于余曰吾此去歸匡廬舊隱兄此行將入天童不天各一方乎常相見者唯此杖耳余惻然謝之念和尚精神尚強而頂髮則無黑矣此行歸江西道途邈遠晤面難期同門落落誰復如和尚之愛我乎離群索居誰復如和尚因杖而誨我以接物之方乎憧憧參學奔走吳越孰能如和尚善於裁成而親炙乎腸不覺九迴也和尚春仲從東甌歸作詩三十首淋漓慷慨處患難心無少慍履公庭節無少損與古覺範大慧蓋相匹焉法門之棟梁臨濟之大樹捨和尚將誰屬茲其可躡雲觀瀑拂石而高臥乎余益有感也雖然匡廬古法窟也而祖庭甚侈和尚固欲白駒空谷當必有憫世大士排闥而入請慰眾山之望明年余在三佛地聞法鼓填然遙振于五老峰頭者必和尚也余憑竹杖喜躍當如何。</p>
</div>
<div class='div-xu'><a id='mulu23' />
<p class='h3'>贈郁素修序</p><p>內美未充而外揚或者譽之居之不疑彼何人哉世出世學術之大患也惟其欲速外揚學不至術不精叩其所得曰如是而<span class='corr'>已</span>矣察其所安則貨利也特借途于學術故學術惡彼而去之古之人不然志于學不恥惡衣食或譽之將不自安曰此譽奚宜至哉其意非惡乎譽也自知學未至也即使學至其志愈弱不自滿其骨愈強不自息可也彼見學術之量猶瀛渤無涯進乎寸有尺在前過乎尺有尋在前盡乎今有古在前尺寸有盡瀛渤之量莫盡今之尺寸可窮古之尺寸難窮名何為哉惟其不根于名而名隨之不苟于譽而譽親之斯又天地間與仁惡佞自然之理也慨今末世古人難得乃于素修郁君見之其力學篆文云在童子時至于今歲月深矣其篆成矣其譽來矣為人真樸簡直不落蕩遊之習絕迂夸之語其學可行矣卒未肯足跡四方求知于人客山房中日與石友自朝至夕乎摩神運心無他營但求其術之至而已矣一篆愜意則喜見眉睫津津然不自覺蓋其生平一石當前雖天地萬物陰陽寒暑羅列交現乃不知為何物況身世窮達聲色貨利云乎其用意如此余見顧謂諸弟子曰學道如郁君其庶幾焉。</p>
</div>
<div class='div-xu'><a id='mulu24' />
<p class='h3'>壽吳門鄭士敬先生六秩序</p><p>士敬先生乙未清和齒登耳順士君子爭集咸以耳順壽之而先生則投箋于余以散亂無記內省夫無記散亂釋氏之語也孟軻氏則曰學問之道無他求其放心而<span class='corr'>已</span>矣昔有問于宗宿曰起滅不停云何宗宿應曰直須寒灰枯木一念萬年問者退復叩一尊宿尊宿犬喝曰是誰起滅問者恍然悟入夫散亂者起滅之謂也惟其有散亂則有無記曰求其放心攝散亂之謂歟夫問者之問諸口答者聲入而心通也答者答諸口問者其亦聲入而心通而恍然有悟歟夫子十有五則知志于學三十而立焉四十而不惑焉五十而知天命焉六十而耳順焉夫子聖者也自十五而三十四十五十六十學中之境若不易躐等彌入而彌深余愧十有五未知志于學不先一簣何以成山雖踰五十罔知天命惟先生始志聖人之學今臻聖人之年前乎此者立與不惑與知天命皆見於躬行宜士君子聞耳順而稱慶也然順乃先生之耳也余未及先生之年未知聖人之學又安知先生之耳是故耳順乃先生獨知之境也然則一曰寒灰枯木一大喝之先生聲入而心通其必有分焉無記散亂斯無地而寄余野人也拈此野語先生亦樂遊方之外必有取於是。</p>
</div>
<div class='div-xu'><a id='mulu25' />
<p class='h3'>贈丁虞卿序</p><p>昔管子以叔牙為知交遊處匪朝夕也其或有一晤對一促膝遂悉其生平者乎虞翁長者也余得訪于十年之前又獲晤于十年之後滄桑變遷干戈擾攘其胸襟固自若也其躬行所可見者有五世耕于野樂聖之道天民也誦詩讀書惕若乾乾君子也知雄守雌反華歸樸老氏也教子以義繼事承家仁人而孝也不求聞達高臥湖鄉又逸民也至聞南巢倒戈應天順人而終念乎揖讓晚號虞翁其自信歟子謂韶盡美又盡善然則虞翁誠得孔子之意者余游方之外交固疏而所見有如此乃樂為道之諗于深知翁者一印同異贊曰。</p>
<p>耕讀傳家孝友鍾性晚以草木是娛而琴酒多興虞翁虞翁其生今之世信而好古不知老之將至者耶。</p>
</div>
<div class='div-xu'><a id='mulu26' />
<p class='h3'>以廬山摩巖石刻涪翁所書七佛偈為山翁和尚壽序</p><p>乙未之秋客有來自青徐間者向余曰大覺山翁和尚將還廣陵矣菊月是其誕周行七步獅子吼矣法臘既高指天指地前無釋迦後空彌勒誠獨尊矣子為同門稱最契將何以壽之余茫然無所應久之客去乃思古今人情皆有好或投所好則合投所不好則暌雖幅員之廣君孤之奉苟非其好有不屑視者是故君子觀其所好則知其志之所存誦其詩讀其書貴知其人也昔者虞舜登庸位在九五苟拂其志寧遵海濱于是知舜之所好在親而不在九五伯夷叔齊餓于首陽采薇而歌其所好在仁求仁得仁雖孤竹可不處首陽可高臥夫子曰富而可求也雖執鞭之士吾亦為之如不可求從吾所好繇是言之人情之所好其係亦大矣易曰不事王侯高尚其事乃宋之大儒則又以子陵一釣當之余故知富貴浮雲曲肱樂道彼六合之內亦有然者況沙門觀三界如幻達萬法如夢其心如枯木石頭世之榮名利祿無自而入其有所好乎雖然枯木石頭仍有所好也特所好有異於世者所異者何法也請言其法蓋佛祖授受俾人息妄緣詣真際解脫世間而登道岸者是故沙門之於世也無尊爵無顯名三衣麤疏一缽五綴亦甚卑也至論其所好所謂不事王侯高尚其事則其志有足取者至以其法悟人博地儕於古佛而不下於先聖賢此其法不又尊乎識者曰出家乃大丈夫事非將相之所能為誠然其語矣今之沙門行其志於四方者眾矣其孜孜以法求人如飢渴者非我山翁和尚歟余諳和尚胸中絕無他好者是將何以壽之乃若香華枝樂名衣上服檀越持矣霞絛錦軸鉅文宏詞宰官懸矣伊蒲之饌甘美之果弟子陳矣余又思擬將何物為和尚壽耶一夕坐中庭偶見和尚為曉音禪客書草菴歌一篇勁而古視題款乃初住道峰時作余訝問音曰和尚在道峰住持事繁何有餘暇作此音答曰此和尚中夜筆也余益訝之音進曰和尚誨人不倦筆硯布施至忘飲食此未足盡其尤好七佛偈書蓋千百紙矣隨人所須無吝余曰有是哉乃知和尚真得所好也真能以法誘人也憶在昭陽結冬有貽余山谷七佛偈為廣鑑瑛禪師書刻於廬山巖石者余亦珍而藏之蓋六年矣于是忭舞曰是可為和尚壽矣夫山谷宋學士也而有合于廣鑑為書是偈其亦尊於法耶當其時更有居士曰蘇子瞻以怪石供僧佛印發于文佛印鐫文于石說者曰沙門觀法果如幻耶一怪石何好之甚也余曰是宜好非爾所知也夫子瞻與佛印為禪喜游其心志一寓于石耳非以石而能致沙門之好也是故君子觀怪石之好則知佛印之所存觀七佛偈之好則又知和尚之所存怪石焉七佛焉前後一揆也余以是知和尚必與此刻為水乳其他皆非所好是則余雖持多年故紙為和尚壽不愈於持香華諸供養耶和尚聞之其必囅然一笑雖然和尚適有是好無是好不能顯此刻余適有是刻無是刻無以合於和尚嗟嗟和尚之好山谷之書相去蓋百年而乃合焉猶旦暮遇也其亦有待耶余筆之於文寧不為叢林盛事。</p>
</div></div>
<div class='div-other'><a id='mulu27' />
<p class='h2'>記</p>
<div class='div-other'><a id='mulu28' />
<p class='h3'>雲浦上人書華嚴楞嚴二經記</p><p>法界之性如光與音推覓不得而實無不遍緇友雲浦會稽人剃染蘇州海慧菴結屋太平蕪湖號冷瓢就冷瓢中書佛華嚴經方竣兵燹作乃攜經至海慧值歲荒饉檀施絕少復罄其衣貲書楞嚴一部志可嘉也辛卯十月望前余從京口下吳門憩閒來居暮雨中浦持二經過余修敬畢未及數語置經於案遂別而去余因憑几思曰若人之來其有意乎將謂我能證知法界之性欲三印可耶抑亦自念其為法之勤欲表而出之耶因又思之法界之性從本以來彌滿清淨若人未書是經法界之性未為減也不書可也<span class='corr'>已</span>書是經法界之性未為增也書之亦可也書不書在人於法界性無所損益雖然由是經以知法界之性言以載道也由書是經乃能精一其志開法界門人能弘道也不書是經又烏乎可浦之行其大矣乎嗟乎人生芒芒終身焉汩汩知身而不知世界知世界而不知法界苟知法界則吳越一天也何地盡山多指為兩域乎滄桑一幻也何定鼎割城悲為兩事乎蠻觸一體也何左強右弱分為兩戎乎佛生一性也何螢火太陽執為兩光乎死生一如也何持瓶餉遠認為兩空乎成壞一際也何剎那百劫視為兩時乎所以海慧此法界也若人之降伏塵勞也冷瓢此法界也若人之生如來家也華嚴此法界也重玄之德佛證窮也楞嚴此法界也法界事事究竟堅固也又且若人之來此法界也信能必至如來地也若人之去此法界也如來宮殿無有邊也乃至余眼閱之余心思之余舌證之皆無障礙而遊於言詞三昧無非此法界也是故以法界證法界空合空無二相也以法界入法界水投水無二味也極而論之法界之性大不可思議也言詞喪也心慮忘也芳草綠落花紅余之筆舌又何能形言也乎當瞻仰象王獅子哮吼迴旋可也於是投筆起座袖手顧視復還其經。</p>
</div>
<div class='div-other'><a id='mulu29' />
<p class='h3'>松陵乾元菴圖冊記</p><p>人之情有雖去此百千里而思悠悠不置者必其所好在是也人之志有雖處之勝地授之大任聲名洋溢歸者多而從者眾恒有不釋然者必其所適不在是也余在俗髫年見比鄰少年以紛譁相競遂心薄世間逮入法一丘一壑蒲團草座始與志適然賦稟庸僻無高人達士探奇選勝之韻宇內之名山大川無暇登討第志在枯寂雖不期山水而遇山水清寂曠遠之處意即合焉曩住銅井湖光山色行坐在目居常飯食訖遂獨曳杖出門跏趺于山椒日鹵而不覺解事弟子常挈茗相從又時過鄰菴賞花看竹晚沐<span class='corr'>已</span>乘月而歸或信宿焉留連於春芳秋香之下此住山之樂與志甚適也後下銅井過禾中古南一土鎮耳喜舴艋甚便梅村竹嶼靜侶二三時偕泳游亦甚適焉將忘其老奈之何業風遠吹直至太白峰下住持之縛松關廿里使人不易出侍者曰春風和矣岩花放矣予方跼路一室中酬應人事以一指而喻眾指以一心而齊眾心雖非紅塵之僕僕豈如青嶂之閒閒噫亦甚不自適矣幾何其不病乎且也無鄰叟可以話心曲無方舟可以濟足力雖處雲上猶繫籠中日長如年每忽忽而不自得正無以遣情排悶乃企周禪人自松陵持乾元菴圖冊來余展而觀之躍然得見所好忘所不適指以示周曰茲菴乃吾舊所游也常在意中雖千百里而不置今子不遠將來余睹蒹葭之橫直煙水之微茫風平波息龍湖如鑑余恍若至其處是宜忘山中之不適而適此適也子可謂貽吾所好也雖然此乾元之境也境中有人焉其稱木浪者參先師於育王根利而有得惜歸不壽余因之得交其上下其稱愍公者年長矣謹愨而好道記菴之始末即其筆也此老為木公之上其下數人事余若師大率皆有向上志欲高飛遠舉惜有菴之勝即有菴之事役而未能是故余之所好在龍湖而龍湖之好又在人耳嗟嗟吾衰矣何當出山一葦杭彼開襟話舊寫今日予之所思適他日予之所適也乎辭曰。</p>
<p>龍湖之水兮春煙淼茫龍湖之蘭若兮春鷗在旁茭蘆青青兮荇藻含香微風一葉兮于以采芳疏鐘清磬兮宛在中央翩翩道侶兮上下允臧懷斯念舊兮幾換星霜孤蟾靜夜兮讀經琅琅龍湖之人兮眷眷而不能忘。</p>
</div></div>
<div class='div-other'><a id='mulu30' />
<p class='h2'>銘</p>
<div class='div-other'><a id='mulu31' />
<p class='h3'>正觀堂銘</p><p>世出世間事有宜銘即不銘於筆而有眾欣然共銘於心者必其事為最勝因緣大有益於群情也昔蘇長公為成都法師敏行作大悲閣記表於西南開化米信其記以菩薩證道從聞而入始於聞而至於無所聞從無所聞而至於無所不聞夫證道而至於無所不聞則菩薩折攝之用咸備清淨寶目母陀羅臂左右開合八萬四千或慈或威神化莫測所謂觸而不亂至而能應蓋不期然而然者而世乃以千手千眼稱之斯亦菩薩憫世狹劣特示少分而<span class='corr'>已</span>所以然者夫眼生於面手根於身眾情所知也捨兩眼之外不知更有所謂眼矣捨兩手之外不知更有所謂手矣而聲色紜紜交乎前無不以兩眼物色兩手執持乃菩薩則異於是千眼為視千手為用千眼為視不住色也千手為能轉物也此妙智淨覺眾情所未喻第向以眇小自居卒然見菩薩手眼皆千變化奇幻自不覺聳然動容肅然加敬曰是菩薩者何眼之廣耶手之多耶其神力所致歟將道德所感歟是菩薩者得瞻依之必能脫我於塵勞必能置我於道岸於是菩薩悲心與眾生信力融結為一勺水獻花行道禮拜菩薩等行其慈眾生默開其慧菩薩不以高陵眾生眾生不以卑遠菩薩眾生以兩眼畢見菩薩之千眼以兩手能舉菩薩之千手兩眼能見千眼兩眼未嘗不即于眼也兩手能舉千手則兩手又未嘗不即千手也其故何哉千尋之木枝葉婆娑而根本則一也雖眾生未能以是觀菩薩而菩薩必以是觀眾生是為正觀奇哉有情亦有手眼芒芒昧昧自不能明必觀菩薩始獲開悟則菩薩之手眼其可不彰于世乎天宮寺永安房雨新上人律身清淨發願廣大有念乎菩薩功德外募檀信內罄衣缽搆堂三楹三年而成像設未也有檀越顧敬修氏夙領佛記樂法無倦居恒欲求妙好旃檀肖菩薩像慮像成無棲像所是二上士皆含千手眼于一念乃時節之巧機會之來虔奉是像即居是堂依正恰稱聞見為之踴躍焉其法祖玄若大比丘奇此因緣乃顏其堂曰正觀表菩薩之正眼寂然嘗照無奔逸相菩薩之手展握自在援溺拯迷是眼與俱若公與余蓋法門久交走書來囑作一銘誌余因助發正觀之義明菩薩之化功且念斯堂之成也菩薩之所居也天龍鬼神緇流道俗皆<span class='corr'>已</span>銘諸心矣奚待余銘于筆耶重其事不惜繁其辭願入是堂者一瞻菩薩皆得正觀而銘又何辭銘曰。</p>

<div class="lg regular"><div class='lg-row'>大悲正眼　智為其根　一而彌曜　萬而不昏</div>
<div class='lg-row'>昔有尊宿　問於臨濟　急下禪床　當胸把住</div>
<div class='lg-row'>暗中摸枕　賺殺雲巖　通身遍身　大費涎黏</div>
<div class='lg-row'>何如菩薩　開手見眼　覿體示人　超諸方便</div>
<div class='lg-row'>咨我同人　等具妙明　攀緣苟息　酩酊必醒</div>
<div class='lg-row'>天宮吉祥　永安常住　知恩報恩　五體投地</div>
</div></div>
<div class='div-other'><a id='mulu32' />
<p class='h3'>震谿堂銘</p><p>震溪吳門王子子佑之別字也其堂子佑所搆也子佑素未面其具信根嗜法味蓋得之緇流道侶交知之間茲作堂顏之以字者何義或曰子佑上世家於洞庭昔文恪公曾以震澤名其書四方之賓朋稱王氏必曰震澤主人子佑仍斯名不忘所始也余曰夫如是子佑<span class='corr'>已</span>自銘矣今遠緘溪藤來山中冀必有異聞因遂駢其說夫震陽在初九天體也有雷之象群陰固結之時天心卒復擬其埶微陽若不能敵于群陰然雷霆之奮昏蟄盡驚醒聾聵於夢鄉以進君子之道而開小人之疑無若震焉子佑儒者斯義稔知之矣例之吾法覺海澄圓絕無陰翳奈何所立炤亡遂爾惑霧興焉癡雲暗焉纏綿於妄想膠執於名字而本真隱矣苦世火宅有生不覺夢中蝴蝶恣意餐采其情戀戀至于業風橫吹異類錯變紛紛紜紜咸莫知其故于是大雄氏出喻以無常示以苦空誘以車玩指以衣珠如鼓迅雷震其頂門大根之士一念迴機群執盡喪有若千年之室冥冥蒙蒙照以一燈朗然分曉未可以諸暗之聚合而謂徵明之不勝也陽之克陰覺之驅迷大概如是子佑好佛者因以是進之昔玄沙備禪師得雪峰之道有僧來參請垂示沙曰汝聞偃溪水聲否僧曰聞沙曰從者裏入此亦震之用而世未之或聞者也余深嘉子佑之作是堂也發佛祖之秘蓋從是得入偃與震不謀而合溪與水不言而自喻矣東坡居士曰溪聲便是廣長舌此文字禪也因不以是為註腳銘曰。</p>

<div class="lg regular"><div class='lg-row'>覺海澄圓　清淨本然　山身溪舌　名字誰宣</div>
<div class='lg-row'>照亡所立　昏霧斯集　異類變更　有生疲繭</div>
<div class='lg-row'>大雄哀哉　從是而來　宵中一炬　雲中一雷</div>
<div class='lg-row'>鼾夢既覺　法界寥廓　溪耶水耶　無受無作</div>
<div class='lg-row'>持以信力　洞開重門　萬物紜紜　各歸其根</div>
<div class='lg-row'>事得理融　理隨事變　半偈緣空　五車文絢</div>
<div class='lg-row'>佛祖在邇　箕裘有光　世而出世　偉矣斯堂</div>
</div></div>
<div class='div-other'><a id='mulu33' />
<p class='h3'>木樹根銘</p><p>余不善植花禪子供茉莉一本愛其香而存之越明年枝葉四布有加于昔花開以百數計木樹根者爛于深山不知幾何年矣皮脫而心空采薪之侶將置燢下余見而惜之取以障其花峻拔之狀有如崗巒映帶林薄洞穴天成可觀當停午炎氛逼人解衣磐礡覺中庭有爽氣既悅其幻乃復作銘銘曰。</p>

<div class="lg regular"><div class='lg-row'>惟天之道　法乎自然　此木樹根　在山忘年</div>
<div class='lg-row'>手攜成山　不營一簣　惟花近之　林薄相類</div>
<div class='lg-row'>一青一朽　神理各全　花香凌晨　直達其巔</div>
</div></div></div></div>
<p class='juan'>嬾齋別集卷一<span class='note-inline'>(終)</span></p>
</div><!-- end of div[@id='body'] -->
</body></html>