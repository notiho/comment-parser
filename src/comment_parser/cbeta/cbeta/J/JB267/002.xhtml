<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>牧雲和尚嬾齋別集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>牧雲和尚嬾齋別集卷之二</p><p class="byline">東吳　毛晉子晉　編閱</p><p class="byline">鄂州　記室智時　較訂</p>
<div class='div-other'>
<p class='h1'>文<span class='note-inline'>(乙)</span></p>
<div class='div-other'><a id='mulu35' />
<p class='h2'>說</p>
<div class='div-other'><a id='mulu36' />
<p class='h3'>衣說</p><p>釋迦老子出世提挈五濁人常為一事乃五濁人則見釋迦老子有千億教門顧諸弟子同在靈山均受法味亦各有持循者如一土也而有山陵岡阜大野平陸如一水也而有江河淮濟大海百川蓋不異而異不同而同惟於一毫頭上識取根源則同異之相可不言而喻矣良以佛法如海窮之為難集大成固不能無各封而胡越猶庶幾也昔飲光優波離富樓那三大士之在靈山雖各有持循未聞以一佛之法執此而外彼起諍言而低昂也於今之世有講誦釋迦口所說者則謂之經師有指示釋迦心所印者則謂之宗師有模範釋迦身之威儀者則謂之律師一佛同矣三師異焉顧三師之中更有異焉者有持黃卷赤軸性宗相宗為我家物者有認楖栗<span class='corr'>麈</span>尾東指西敲非他宗事者有執六環五綴黑月白月羯磨布薩必律家茶飯其視拈椎豎拂分教判時則云此宗也此教也吾所不與者人異其見世異其佛嗚呼先佛往矣孰能同之賴有此僧伽黎也律師經師宗師舉從事焉無敢異同于其間也是僧伽黎者果為千佛授受渾然無分之大衣乎飲光持入雞足山以候慈氏達磨傳至中國以付慧可非直表信益彰大同之法也曹溪之際人仰其衣以一衣授及門一法子則不為少以一衣饜及門諸法子則不能足故衣止不傳時也蓋知有不奪祖之法而務奪祖之衣者起深為之防也今之世乃又不必達磨之衣期廣達磨之法故宗家授衣之例復大行亦時也或曰達磨之衣既止不傳今之授衣得無妄乎㯉叟曰達磨不傳之衣亦非雞足待慈氏之衣也庸何傷雖然但勿更起爭端執此衣為經為律為禪也衣本大同知衣之大同則知先佛之不局能護持六根皎如冰霜依先佛之模範則入律能運漚和演修多羅代先佛之廣長則入經能離言說直悟心源衍先佛之慧命則入宗如大海潛流四天下隨在得水而呼之曰非曰潭曰池曰沼乃水固自若也無辨夫如是則舉此衣曰禪曰教曰律亦無不可者噫彰禪教律之同衣是彰禪教律之同佛也復何疑。</p>
</div>
<div class='div-other'><a id='mulu37' />
<p class='h3'>警學詩說</p><p>夫詩之為道若非沙門之正務焉余初出俗時見老宿作偈頌心輒慕每私頌寒山石屋語<span class='corr'>已</span>而遠遊歷吳越叢席值聽講習禪之侶皆尚乎詩慕彌甚時以未明生死事不遑研習之遂撥艸瞻風親近知識數年後漸聞長者之論屢窺前輩之作始悟詩殊未易言亦未易作也夫何故蓋詩所以言志惟古之人志於道篤於學日務修省故能暢其志慷慨特達遠大高明其詩未作其天地民物之故上下古今之變先<span class='corr'>已</span>坐見忽有所感其興致淋漓咨嗟詠歎無意乎詩而自詩無意乎雅而自雅比興無一不含大義出語無一不有所源優柔婉易言簡意長一誦之使人性靈躍俗習化雖傳百世詠歎若新此古人之詩今我曹負志言詩道眼未明求所謂寒山石屋者不能得而於樂不淫哀不傷三百篇風人之微旨又或未達其志茫無所矜式徒欲速成其詩得乎予乃觀古人之為詩者似乎必先一其志以達乎道必持夫道以養其志故詩之所在即志之所在志之所在即道之所在也苟大道之未明大義之未喻志而非志矣而惟工其字句聯其景物若陳死人飾以衣冠了無生氣而欲並于風雅惡乎可不知語錄經論佛意祖意之若何而惟撮以成句如竊帝王之言以驚世不憚罪誅而謂明乎佛法洞乎禪理惡乎可不知古人一死生同物我優游自得真實受用處而惟木食澗飲岩居雲臥之鋪敘如貪夫學採西山之薇以市廉要之非夷齊之面目而謂友于寒山同于石屋又惡乎可或更創無謂之題耗有涯之思有類精衛銜木夸父窮影歲月川逝而不惜人命呼吸而不顧視品雖然岐俗準理均為喪志孔子曰詩三百一言以蔽之曰思無邪是知詩之為教無非欲吾人端其志而非欲吾人之必為詩世尊云息心達本源故號為沙門然則苟非其志雖世間學猶無取焉況號為息心達本者哉或云治世語言皆順正法粗言及細語皆歸第一義古法師謂何妨筆硯資真性則又何也告之曰佛說佛言祖說祖語子能契佛祖之道然後如寒山咳唾可也石屋詠歌可也古宿粗言細語可也斯蓋終日言而未嘗言又何必論順正法資真性歸第一義耶。</p>
</div>
<div class='div-other'><a id='mulu38' />
<p class='h3'>墮蜘說</p><p>梅雨初歇庭竹低徊獨步廊廡偶見墮蜘循階而上余曰嘻是何來也其網傾耶其欲避雨耶乃試接以竹杖擲階之南蜘不東西走復向階來余曰果乎至窪水漲階不得上乃夤緣小艸艸輒仆水蜘驚旋轉緣他艸又仆如是者數四知艸不可緣乃隨仆處探水計欲泳游然舍艸幾沒急抱艸而息良久度憑艸不得濟轉則畏濯雨遂棄艸疾遊奮不顧身得階余曰有是哉蜘之微也網傾于雨而困雨其趨階知所向也故擲而復來其值水志能決也故盤桓而不退其棄艸勇于往也故舍軀不顧而階得以陞雨得以不溺謂物無智其然乎人能若蜘出苦波登道岸何難曳杖而作。</p>
</div>
<div class='div-other'><a id='mulu39' />
<p class='h3'>樗立字說</p><p>莊生謂世間之材皆有用惟樗也無用惟無用故得全其天年鄭子子康一號雲渡入於法名曰恬請予字之余嘉其灰世間進趨之念字之樗立是樗也立斯世也果無用乎夫桃之艷李之冶梅之清俱能娛人眼目賞人心志至於松柏冬夏青青若老其歲月匠氏取焉為榱為棟是樗也是真無用乎惡乎使立于世間曰天地之大品類之繁化工無偏欲使之不立不可得也曰既無用焉必使之立何居乎曰欲世之知有無用之材也曰無用也能避眾材所嗤乎曰樗也樸甘受嗤要之桃之艷李之冶松柏之青青晚節末路求為樗不可得也是故世間無是樗也惡乎可雖然更有說焉子康入法也健使從余遊萬年一念如樗無易惡知不化為法門大樹與舉世競炎炎者作清涼美蔭無用而大用佛祖且不敢指目樗性安在子康勉之余將觀之。</p>
</div>
<div class='div-other'><a id='mulu40' />
<p class='h3'>玄佩字說</p><p>恒所張君晤余梅谿執弟子禮請字字之曰玄佩別去五年余復過梅谿玄佩聞之來訊出一古箋乞語余聞大易之辭人必恒其德書云君子所其無逸般若經則云應無所住而生其心夫所無逸者進德之事恒其德則正心而修身矣正心而修身則非禮勿視非禮勿聽非禮勿言非禮勿動聲色紜紜何有於我哉聲色不能妄動則幾于不住色不住聲不住香不住味不住觸不住法雖然第不能妄動物斯在也莫若以色即是空聲即是空香即是空味即是空觸即是空法即是空觀之雖然如徒以空觀之未善也莫若諦觀色<span class='corr'>已</span>空現前玄黃朱紫洪纖高下相參而不混者當何名之聲已空則宮商角徵嘔啞啁哳諸快人之耳者此不名聲復名何者昔子張聞聖言書諸紳玄佩當以此語佩諸心時時省察玄旨從是而得余何言哉。</p>
</div>
<div class='div-other'><a id='mulu41' />
<p class='h3'>鄰仲字說</p><p>孔子之言曰敏而好學徐子舊字廣聞今授名曰超敏字曰鄰仲蓋出世之法必利根上智則一超直入及其入也則敏亦忘乎其為敏超然而自得也是則敏而好學好古敏求豈以為獨仲尼之事耶古語曰舜何人也余何人也有為者亦若是故曰德不孤必有鄰鄰仲以之。</p>
</div>
<div class='div-other'><a id='mulu42' />
<p class='h3'>古求字說</p><p>昔蘇長公之論道也可致而不可求舍致求道與道日遠然則古今求道者舉非耶是殆不然所言致者正以進其求之之方非致與求為二也蓋古之人之求道有見乎世間惟道為尊故其胸中惟以道為事輕榮名絕貨利勞筋骨餓體膚不期然而然至求出世而到知識所也則必大畏生死之關深冀解脫之道而知識之有言無言捶打呵罵舉如醍醐甘露傾灌肺腸疑關未透則必朝而參夕而研蒲團七破不為惱三十年尋劍不為恥斯皆致道之方以其力久真積鉗錘之下法用頓彰如沒人之忘水無所謂一七日二七日三七日計程而求道也又無所謂妻拏不必舍貨財不必遠以染心著於世間以輕心入於佛乘也人根漸薄法運斯降無論其曠劫沉迷多生流浪即一年三百六十日乃三百五十三日之長耽著於聲色計較於財貨以七日之短聚頭之癡遂自謂駕佛祖弄口頭欣欣然相得從上佛祖勤苦求法反不如之如是者果凡夫之無知乎抑法門之流弊歟子夏曰百工居肆以成其事君子學以致其道夫求道而不能厭世無常久經爐鞴默受薰陶化其凡習是無致道之方也是不居肆而成事舍學而致道也其求不為妄乎然且動涉癡愛乃又自謂得佛祖心髓欺天乎欺佛乎此無他主法利錢穀愚子博虛名上下相蒙以法為遊戲吁何倒之甚歟或曰學以致道階級之論也廣額放下屠刀立地成佛七日而悟斯為遲也師何解之應之曰正以佛世只一廣額今市廛阡陌皆廣額為可疑也又廣額放下屠刀未必更從事於聲色貨利今世之廣額口得佛法又必兼得聲色貨利會計出內錙銖之失寤寐弗寧其癡比庸人有加為可駭也且予過矣如以廣額立地成佛為式以自瞞即其未放屠刀顧不成佛歟是則雞犬是佛牛羊亦佛又豈必論道而求諸人是知古今聖賢無致道之方不可以求道也乙未秋日余謝事天童歸破山目擊法運之變有許子宛玉翩翩然佳公子也幅巾向道其乞名維摩費和尚曰行璧更就余索別字乃以古求贈蓋欲其如古之致道恐其惑于今之求道也作是說俾時佩而無失炤焉。</p>
</div></div>
<div class='div-other'><a id='mulu43' />
<p class='h2'>題跋</p>
<div class='div-other'><a id='mulu44' />
<p class='h3'>重刻洞聞和尚語錄跋</p><p>先洞聞和尚住山四十年所有語句從胸襟流出不事雕飾又其容止坦蕩不定登曲彔木床然後說法即拈頌垂示乃至山居諸偈皆平日雅言也其語已刻於萬曆庚申而自庚申至遷化癸亥四年語未續刻崇禎戊寅秋山中勝仲兩伯與同條鶴兄有見乎從上先德所有提唱貴存簡要於是復捧讀前刻再展住中峰維摩及破山所有垂示未經刻者遵古錄儀式繁者略之要者續之詞蔓者節之其於前後微旨蓋未嘗動著遂同參訂以類不以年錄成兩編嗚呼和尚所詣深矣不肖輩何能以蠡測嘗憶邵耕夫先生有語云律之世俗文字似覺樸疏合之大事因緣全無乖互殆知言乎因重壽諸梓而今而後倘遇法門豪俊具擇法眼者則見老人面目猶在狂瀾砥柱長夜慧燈紛紛玄學不無裨賴焉。</p>
</div>
<div class='div-other'><a id='mulu45' />
<p class='h3'>跋吳門杜子紆先生所書華嚴經第四十卷</p><p>眉與眼在一處而終身不能見非不見也為太近也普賢身相周遍十方而普眼不能見普眼之外無普賢也然後以解脫神通之力為現色身坐蓮華座而諸菩薩心生踊躍非倒見乎畢竟普賢菩薩秘密身境界秘密語境界秘密意境界敢保普眼盡微塵劫摸索不著。</p>
</div>
<div class='div-other'><a id='mulu46' />
<p class='h3'>書一水上人書楞嚴經第五卷後</p><p>貝葉齋一水上人書首楞嚴經一部取墨於其友六上座之舌端字畫清勁見者讚歎癸未秋日余歸吳門晤其師培公話夙昔燈下出以示余而一水已逝世余深為歎惜嗟嗟一舌一手本來同體一生一死書此了義血可作墨字可作經究竟堅固何死何生我知常寂光中佛問圓通當以根塵同源縛脫無二為第一。</p>
</div>
<div class='div-other'><a id='mulu47' />
<p class='h3'>跋顧敬修居士手書法華楞嚴二經</p><p>楞嚴一切事究竟堅固即法華世間相常住也法華心生大歡喜自知當作佛即楞嚴狂心不歇歇即菩提方悟神珠不從外得也敬修居士手書二經貯供芸居蓋自挂冠與玄公篤方外之誼玄公余知友也丁亥夏舟過吳門居士以個中事相扣招余天宮寺齊而玄公出是經時綠陰在庭葵芳滿砌爛然耀人心目余指謂居士曰此世間相常住也凝睇久之啜茶而別。</p>
</div>
<div class='div-other'><a id='mulu48' />
<p class='h3'>書盂蘭盆經後</p><p>往余在家髫年不學蒙然無知獨見我先君居常懷古襟期悠曠而不閑治生或隆冬無襦或盛暑無幃多受坎壈然莫知所致後披佛經詳示一期報境皆本宿因故自先君去世恒恐感報或如今心每忡然又自分莫能為之設處飲泣銜恨未嘗告人或逢法會雖隨世設薦特未知盂蘭盆之為意丁亥七月畏酷熱絕人事禁足一室得以究佛微旨蓋以九旬驗蠟之勝功解九泉吞炭之重結且以眾德汪洋如舉多炬燎一束薪宜乎其欻然而滅也如將眾寶給一貧乏宜乎其受用無匱也然則諸供必使一盆承之者何聖雖眾德無二也親雖異定咸具也曷言乎定有情之本凝然寂然自心想紛飛惡業由斯搆矣茲以德啟定以定向德德定攸同諸境不能動罪性無覓苦厄自度故佛敕眾僧先為施主家咒願願七世父母行禪定意然後受食嗚呼歲猶奔馬命若流泉計先君之棄世<span class='corr'>已</span>廿五年憶先慈之擲我倏又七年值是日諷是經有不能釋然者余不能自解也為未知我先親之於是日如佛所說行禪定意在於何所瓶罍增悽風木多戰因手書一卷以志永哀願舉世銜親恩者當是日或有不釋然期共遵揚聖教庶酬罔極。</p>
</div>
<div class='div-other'><a id='mulu49' />
<p class='h3'>跋王兆吉居士所書華嚴經</p><p>華嚴要旨疏論家罄矣原其歸趣不出乎六相十玄四法界乃復庵和尚復作綸貫通之宜無剩義然談之極玄就之莫入其故何耶疏家云達本忘情情生智隔圓覺云以思惟心測度如來圓覺境界如取螢火燒須彌山縱經塵劫終不能著夫思惟亦曷有過過在視毘盧法界與<span class='corr'>己</span>躬為二物是故欲得之愈失之庸詎知天地一太極人身一太極人身陰陽即天地陰陽毘盧性海即吾人性海是故爬寸膚而舉身皆應牽一髮而手足相諳是故動遍動等遍動在吾一身亦大彰明亦大較著自一身以及萬象充乎法界動遍動等遍動蓋情與無情共一真耳但凡者隨其事聖者遊其理理事相忘則聖凡渾然夫如是則毘盧遮那在吾一毛孔中坐菩提場現不思議神變圍繞往昔同行菩薩化度無盡大心眾生一毛孔既然八萬四千毛孔靡不然攝則俱攝彰則頓彰正如千燈之光萬鏡之像表裏相映洞徹無礙佛生剎土古今物我寧有間隔所有隔者所謂視法界<span class='corr'>己</span>身為二物也昔有講師致疑華嚴以一切眾生住地無明全成諸佛不動智問於真淨淨曰此易了者時有童子方掃除真淨呼童子童子回首淨曰此非不動智歟淨復問童子如何是汝佛性童子惘然顧盻不知所答真淨曰此所謂住地無明也講師謝而去然住地無明與不動智豈有定相特一起念向外尋佛則情生而智隔矣又鹽官國師問講華嚴座主華嚴有幾重法界座主答曰略有四重廣則無盡鹽官豎起拂子云此是第幾重法界座主亦惘然莫能措語是皆不知法界為<span class='corr'>己</span>身而外多記憶者也苟求諸身行遠升高毘盧在是文殊普賢在是五十三善知識亦在是所以毘目仙人執善財手歷微塵數劫不出一瞬息善財在普賢毛孔中經過無數剎海不離腳跟下是此經正宗兆翁居士現宰官身為法王子諷誦之書寫之極其莊嚴蓋以毘盧遮那在頂[寧*頁]文殊普賢為左右手是故非莊嚴佛非莊嚴經乃莊嚴居士自法界也余獲捧瞻心眼寥廓乃拭淨几燒名香於一毫端與居士相見。</p>
</div>
<div class='div-other'><a id='mulu50' />
<p class='h3'>題蔣伯昌書華嚴經</p><p>原夫心佛眾生三無差別佛有是心眾生亦有是心此心無增減無高下從本以來靈明廓徹在佛能不迷故所居殊勝所用奇特菩提場金剛座非心外之物也眾生迷之故所見顛倒所報狹劣三禪天無間獄亦非心外而有也是故心外無佛信自心便成佛出世也心外無眾生迷自心便作眾生在世間也然則華嚴法界乃自心佛之居處明矣虞山善士蔣伯昌有志佛乘手書華嚴大經一部晨夕供養持誦昔有訪友者值其書是經未即出其人以友故慢不悅友出示其經曰此是閻羅老子面前一道赦書其人驚悚回家亦寫一部夫人發心書經紅塵浩浩中即知有佛矣縱有罪愆如人在縲紲一旦為王家擢用有司拘禁之不得佛法所庇矣生死到來設打閻羅老子面前過自然起敬三途地獄敢保無分一道赦書豈虛語耶。</p>
</div>
<div class='div-other'><a id='mulu51' />
<p class='h3'>題雨新上人所書法華經</p><p>妙法華經印板流通久矣復何書寫之多耶曰六種法師書持與數較其功德海口莫宣余曰未然也經出佛口入眾生心開佛知見筆畫死鈍持者不靈譬諸飲食同一飽也而粗糲是拒嘉者飫焉故經云香風吹萎花更雨新好者。</p>
</div>
<div class='div-other'><a id='mulu52' />
<p class='h3'>題惺中上人書華嚴經</p><p>武林上人惺中留心於華嚴法界以堅固刀<span class='corr'>刺</span>娘生舌取血書八十一卷之文三年而告成所書經處汾湖之水月庵也將貯之名山念甲乙以來時世變遷未果此願已丑春日余放舟東遊過水月遶庵皆綠楊新葦時煙雨空濛春陰滿牖上人出素箋乞題經要於是說偈。</p>
<p>十萬文一滴血染於紙成佛說手忘筆口無舌華藏海親遊歷佛與生水與月異而同同而別藏名山待時節我作偈合古轍百神護萬象徹空齊頭雨不歇毘盧師頂門揭薦取去太直截。</p>
</div>
<div class='div-other'><a id='mulu53' />
<p class='h3'>跋雲浦上人書華嚴楞嚴二經</p><p>佛以一音演說法眾生隨類各得解一代時教其有異音耶譬若明珠走盤了無定跡而或者執一隅以盡之得無謬乎亦類其解而已楞嚴之為經交光法師以為得華嚴氣分雲浦上人書華嚴後續書此經抑亦本於其論耶余謂閱經者當求經之要勿先於時味較異同可也華嚴曰有大經卷在一微塵有智者破塵而得經獨不思此經者為華嚴耶為楞嚴耶為理耶為事耶每見疏解談何容易是坐睡於毒鼓聲中而笑談自若不幾於戲論哉使遇長慶當破七蒲團以參之。</p>
</div>
<div class='div-other'><a id='mulu54' />
<p class='h3'>跋顧貞吉居士所書法華經</p><p>法華授記之經也諸佛之出世也唯以佛之知見示悟眾生無二無三也然則佛知見者乃法華之本而法華者為群經之王歟故學法華者先慎其知見不開佛知見則身見邊見邪見常見斷見六十二見隨之矣入此諸見而得授記者未之有也苟欲出是諸見而起羊車見鹿車見牛車見種種珍玩之見而得授記者亦未之有也或者曰羊車鹿車誠不得授記乘大白牛車直至道場佛固許也疾得授記非若羊鹿之化城矣曰近矣諸佛之譬喻也但以假名字引導於眾生子欲疾得授記并大白牛不留影跡狂馳之念息演若之頭現斯則不希授記而佛樂與之授記矣故曰法華授記之經也貞吉居士書是經蓋亦六法師之一佛先授記者也當書是經慎勿起佛見法見書經見不書經見有經見無經見亦無無是見則指之所運筆之所至皆妙法矣佛亦樂與授記不必門外覓車也。</p>
</div>
<div class='div-other'><a id='mulu55' />
<p class='h3'>題朱明徵畫羅漢冊</p><p>世間事有可真可假有愈假愈真此十八尊者不知是何人手筆梵相奇古生趣流動展卷看去謂是畫羅漢失卻一隻眼雪竇老又從頭按過併其神情意態一一點出使個個直欲飛舞謂他是無舌人不解語可乎余獨疑之此十八個漢個個能大中現小小中現大因甚被人題破各各束手縛腳遂成定相固知宗師家別有長處饒你親見佛來尊者到面前也吐氣不得甘受處分雖然只恐暫時降伏分付居士此等人雖諸漏<span class='corr'>已</span>盡餘習尚存朝遊西天暮歸東土是他尋常事齋中雖久供養當善護持忽然一日乘空而去莫言山僧不先說破。</p>
</div>
<div class='div-other'><a id='mulu56' />
<p class='h3'>跋天童雲門永覺佛日四尊宿墨蹟</p><p>世間事常見便不經心欲見而不得便為希有即如天童先師手墨昔日在左右要亦有之以不經心故竟無存者於今為歎雲門老人天趣灑落言句書法如之生平亦未曾收拾然至精藍斗室中每每見之皆韻語也先師獨不喜作韻語所有筆墨皆法言後之學者苟不忘其法雖不見猶見也雲門老人韻語多得處處見之亦差勝藏諸篋笥也永覺老淨業阿序未見其稿然慮近日宗師呵叱何畏人如此其亦見今時擔板漢多耶佛日尺牘信口道去如風吹水殊自波瀾此亦近來宗師信粗浮習工致者所不及嗚呼哲人往矣寥寥遺墨余囑梅谿其善藏之。</p>
</div>
<div class='div-other'><a id='mulu57' />
<p class='h3'>項孔彰居士求書神通變化四字跋</p><p>嘉禾項君一號易庵為一冊摹自小像作種種狀仙者琴者樵者漁者冠者跣者箕踞者濯沐者笻而趨者欋而遊者是諸肖像各情各態各一處所各一服用則各各一易庵居士也先師過禾為書神通變化四字乙酉之亂失去惋甚壬辰秋余寓梅谿居士念摹像易得四字難值請余續是書了先師未了公案代雪老人一轉語時零露既降艸木涼肅遙盻河漢不無溯游宛在之思易庵居士或亦同此。</p>
</div>
<div class='div-other'><a id='mulu58' />
<p class='h3'>書王景雍孝惠先生卷</p><p>景雍先生孝友惠施其生平蓋學孔子自不知得佛之意也何以言之先佛依於眾生而起大悲故六度首檀先生之德其於愛施問急有加焉非與佛不期而合乎余因是知聖人之道相入而無間也若先生之敦孝友者蓋得為仁之本勤惠施則實仁民而近于佛慈者矣從是言之孔固合乎佛先生得乎孔則得乎佛余故曰先生得佛之意者也然則先生因學儒而合佛余因想先生而得儒先生其益我矣慕先生之風而孝友惠施者又何限直道未墜有感則興從是言之世之德人其可少歟。</p>
</div>
<div class='div-other'><a id='mulu59' />
<p class='h3'>題張子聖源倚石揮麈圖冊</p><p>盡天地是沙門一隻眼此宗師語也茲有人焉天象而地形山源而水脈抵掌而談歷歷可按蓋亦憑隻眼而乃俛仰覆載參錯流峙均得乎理之自然斯與宗眼類乎不類乎曰類矣眼未有不相似顧所用異其塗用於佛則天地為幻用於老則道妙無名用於易則貴賤有常高卑斯準聖人固同類者諸子百家各以其眼之所到而異之聖人曷異乎諸子百家者耶莊生曰有始也者有未始有始也者有有也者有無也者有未始有無也者有未始有夫未始有無也者故自無適有又自有適有將眯其源矣乃宗師又曰二由一有一亦莫守夫二由一有則兩圖從張子出也蛇跗蜩翼也一亦莫守并舍所生兩圖之張子矣又將奚適而見張子其有溯聖人之源者請日披兩圖攬其高情究其玄論庸何傷。</p>
</div>
<div class='div-other'><a id='mulu60' />
<p class='h3'>書芸居機公悼孫詩後</p><p>喜怒哀樂人之情也喜極而舞忭哀極而慟踊又情之至不期然而然者夫人有賢子孫而一旦奄化能無哀乎因時增楚觸物感人於是乎記其生平洩其鬱結不特作者哀而誦者亦同哀之矣雖然玄公家教嚴子孫多賢悼過去正所以勗<span class='note-inline'>(現前現前)</span>果賢不特其子慎初未嘗物化即其孫物化者亦未嘗物化也是故蜉蝣天地石火電光玄公非不知之作是詩者蓋自感感人有性命之憂者宜于生死關頭著眼。</p>
</div>
<div class='div-other'><a id='mulu61' />
<p class='h3'>書爭座位帖</p><p>觀此帖乃顏魯公作爭座位書時草稿也何鐫刻至今珍重若此曰以其字畫遒勁圓轉有法也法從何得曰技至精筆運乎指指隨乎心無不如意也然則學書者以此為法爭之心爭之指可也若徒爭其帖置之閒處爭何益乎不特此也凡觀古人語錄文字道德學問皆當如是爭則去古不遠。</p>
</div>
<div class='div-other'><a id='mulu62' />
<p class='h3'>題黃山谷書狄梁公碑</p><p>狄梁文正唐宋大臣也山谷則宋之文臣而知佛者余獲觀此碑喻山谷之書繹文正之文壯梁公之生氣時及暮春芳菲盡褪回顧窮谷朽株覺有潤澤。</p>
</div>
<div class='div-other'><a id='mulu63' />
<p class='h3'>題蘭卷</p><p>認之為蘭乃是逐色謂其有香是謂尋香尋香逐色道所不取況紙上所見實非蘭本無香何移人鼻孔如此則知此卷留在世間惑亂人未有了日。</p>
</div>
<div class='div-other'><a id='mulu64' />
<p class='h3'>書陸包山畫冊</p><p>余山林人也遇無山水處每鬱鬱不樂見殘山剩水如遊故園喜出望外見一華一草一蟲一鳥如遇故友輒復留連不舍韓雲居士出此冊示余四時之代謝榮悴飛鳴恍在眉睫殊可以悅人第恨不能袖之而去又復鬱鬱不樂也。</p>
</div>
<div class='div-other'><a id='mulu65' />
<p class='h3'>嬾齋印跋</p><p>惟人思所用則思所具余自壬辰入太白也法流道舊往往就余索語語既不<span class='corr'>佳</span>必得印章以助顏色嘉禾徐君士白知古篆梅谿勝公為余致四印一曰玲瓏嗣響一曰太白峰前正令行一曰長庚主法其四則天童牧老復補余名蓋五也是五者施之各有其宜而長箋短幅未能悉稱棲於山索於人惟其艱因始學筆刀之法刀既不如筆隨腕之疾徐而石又不如紙之潤滑任意為之皆天真也諸禪子見余入是三昧<span class='corr'>已</span>屢致粗石阿余所好余亦悅而忘之不之貴自春徂冬既學其小復試其大大小得九九之數焉偶為上座與麼氏覷破捧觀摩挲咄咄不休曰是奚而來曩嘗見譜之玟玉者數數矣系之論著者數數矣是奚而來得乎心應乎手遊乎刃載乎石文外之意非傳所秘雖昔之專家相揖焉請登諸章雁行於楮[巾*員]之上使有勝流真賞知此不思議境界塵塵具也余曰子欲珍藏乎古與俗吾不知之然君子之學日新而歲無窮假余眼不昏腕老而健焉知來者之不如今也子能以古石致我以古篆勗我三年之後當必凌駕古人是九九者或不足觀也已。</p>
</div>
<div class='div-other'><a id='mulu66' />
<p class='h3'>觀松雪硯</p><p>此硯得來已數年未嘗試墨不知其石質之上下及古與近也入太白之三年春暮心閒無事因取證具博古眼者適侍者有舊墨佐以新泉磨之石果細而出墨不吝同玩五六人咸曰石良乃濡硯上所發墨書此。</p>
</div>
<div class='div-other'><a id='mulu67' />
<p class='h3'>記圖書古硯</p><p>潦水盡而寒潭清煙光凝而莫山紫此王子安滕王閣序中句也其實秋景之<span class='corr'>佳</span>絕處足以盡之詩人筆端造化殆非庸流粗漢所知喜藏主供余圖章鐫此十四字刀法甚古蒼不知何人手持想久之首座硯似古細驗損處大約售古者以刀磨成首座為其惑而寶之然余但取座從吾所好亦欣然以墨試之真偽不再辨也。</p>
</div></div>
<div class='div-other'><a id='mulu68' />
<p class='h2'>雜著</p>
<div class='div-other'><a id='mulu69' />
<p class='h3'>雨窗閒話四則寫寄顧敬修居士</p><p>余春初從嘉興過魏塘遊錢氏諸園梅花雖不及西山亦可謂飽看矣因作意二月中放櫂秀峰三洋再看桃花兼賞湖光山色從是遂喫枇杷楊梅然後收足過夏天忌余貪一病遂阻反添憂惱覓方煎藥諸不祥事至今循墻摸壁以此知人之行止固自有數妄想不可太濃。</p>
<p>四月下浣過葑溪靜室葵榴競開端陽<span class='corr'>已</span>近愛物情之知時也杏子半熟纍纍在樹頭望之不覺流涎而墻外或有攘者其略紅不數枚鳥雀又來先啄無<span class='corr'>已</span>盡摘之置于筐筐兩日皆大熟入齒皆無自然之味以致其熟皆人力也從是言之佛祖絕言語之道向人口授意談者舉非自熟之杏也。</p>
<p>梅雨夜來童子覓盆盎置庭中驗雨寸數童子若是老農喜可知也然老農若無秧種在懷雨之有無大小直似浮雲過目耳何切於念哉求道者類是惟具學佛種子聞尊宿一言半句急如秧種之候雨勃然發生此所謂時雨之化也古人云吾常於此切倘其然乎。</p>
<p>余所寓稱閒來居自誌得閒而來居此也左右無鄰獨松庵在前以竹樹稠密禽聲上下如在遠山幽谷溪東漁網亦時時見之當牛則攜策就松庵之傍南薰送涼爽然自得也或者曰隨寓而安無外是矣余曰里仁為美今擇地而得是幽深清涼余受松庵庇蔭良多惡可稱余之善而沒鄰之善哉或咸稱善。</p>
</div>
<div class='div-other'><a id='mulu70' />
<p class='h3'>壽生庵曉起得語三則書示睿能禪子</p><p>陽生月盡罄口臘梅在墻角邊半吞半吐談莊子天運一章將謂無人證明卻被太湖石覷破。</p>
<p class="head4">二</p>
<p>報鐘一鳴釋迦老子與彌勒大士下人間世壽生庵碧沼朱魚忽然點首仰沫白牯黧奴盡皆知有時節亦太分明。</p>
<p class="head4">三</p>
<p>必有寢衣長一身有半山僧衲被展開較短夜來亦得暖氣吾衰<span class='corr'>已</span>甚不意夢見夫子在腳跟邊。</p>
</div></div>
<div class='div-other'><a id='mulu71' />
<p class='h2'>疏</p>
<div class='div-other'><a id='mulu72' />
<p class='h3'>湛明禪人之江右持缽疏</p><p>原夫阿難持缽世尊召依七佛儀空生取食維摩指隨六師墮循乞之道固古佛家風矣所以衲僧無住相比丘無恒產衲僧無住相故隨緣即道場比丘無恒產故所在皆檀施江西湖南便與麼去來牟米菽廣化將來本從國王地上生成亦乃如來藏中同具初非外物原是家珍入此大解脫法門即證不思議境界所謂於食等者於法亦等施者受者等無差別夫如是則淨名香積摶作雲門胡餅黃頭碧眼直教塞斷咽喉白牯黧奴一任飽齁齁地。</p>
</div>
<div class='div-other'><a id='mulu73' />
<p class='h3'>月印上人投老叢林疏</p><p>唐百丈大智禪師肇置叢林垂法後世相傳咸為老病沙門得終其養故今湖海方袍圓頂之士或有疾作或慮老之將至悉依叢林作家舍想是亦一道也而義未盡然蓋沙門欲決生死疑近知識座宜投叢林欲夙興夜寐檢束身心宜住叢林欲立節立行磨礱砥礪成辦道業兼之博聞廣見正當不舍叢林是知叢林不專為老病終養之所乃培養學人陶鑄聖凡之窟矣月上人參玄人也未病未老欲久依叢林而住志在此也雖然人之壯而漸老也猶四時焉春必有冬人之強而忽病也猶春時之卉焉艷而遽萎吾人所不能免者明乎斯義則知月上人未病未老而慮及老病乃真知無常為生死人凡事豫則立其誰曰太早計。</p>
</div>
<div class='div-other'><a id='mulu74' />
<p class='h3'>四維寬公把苑疏</p><p>古尊宿得意之後多向水邊林下把苑蓋頭隱遁過時因緣湊集不妨登高座揮麈尾接物利生續佛慧命此常論也乃若釋迦不出世達磨不西來無有佛涅槃無有涅槃佛則誰為出世誰為利生又誰為把苑蓋頭隱遁過時者乎寬公勉之把茅蓋頭頭本明露水邊林下優哉游哉度生<span class='corr'>已</span>畢盍歸乎來。</p>
</div>
<div class='div-other'><a id='mulu75' />
<p class='h3'>供天台阿羅漢及諸名山疏</p><p>按唐宣律師問韋馱天神世間福德何等最大天神答唯飯僧最大蓋僧為佛子續佛慧命代佛揚化其為世福田也固宜而況世間曠野深山聖道場地皆阿羅漢之所住持世間麤人所不能見而諸賢聖往往應跡遊歷其間如昔天台之寒山拾得混國清寺中執爨滌器狂歌大笑樺冠木屐忽往忽來人孰知其為文殊普賢也哉是知世間青山白社觸著磕著何在無聖賢遊戲但世人不能物色之耳苟能具眼不取於相則在在皆聖道場人人皆阿羅漢豈天台一山獨有阿羅漢耶阿羅漢乃梵語此云無生出三界二十五有塵勞超分段生死受如來付囑應供人天福利一切群情檀越宜興供養雖然繭足千里以花香末香上饌妙衣珍珠纓絡施佛及僧福德固勝矣亦知所謂法供養乎昔智者大師讀法華至藥王焚身處見得靈山一會儼然未散噫此去西天路迢迢十萬餘況世尊入滅<span class='corr'>已</span>千餘歲如何見得儼然未散有人於此覷破智者大師悟處便知藥王菩薩行處可謂是真精進是名真法供養如來。</p>
</div>
<div class='div-other'><a id='mulu76' />
<p class='h3'>天台文殊寺化供疏</p><p>茫茫大塊載我以形勞我以生雖尊卑異處愚智殊途至若眉目相對血氣相親軀命未有不同者軀命同而生生之理曷可不備焉是故古先聖王平治水土教之樹畜無失其時重民食也民食備然後教化興即竺乾聖人出世教學者割絕貪愛離諸取著直證無為然不免持缽分衛雖然大千游戲一瓶一缽未嘗不可至若把苑蓋頭於窮山則食時缽盂誰向採松煨芋古有其人火種刀耕初難其事此某上人所以住天台不免下山行乞也上人本吳人曾參天童立行誠愨其結苑台山即古文殊寺荒址寺肇名晉天福間蓋勝道場也矢願追還舊觀有待夫時節因緣。</p>
</div>
<div class='div-other'><a id='mulu77' />
<p class='h3'>虞山興福禪寺復殿東舊產疏</p><p>世間法其常耶二切有為法如夢幻泡影其非常耶是法住法位世間相常住以常而論則古今天地古今日月古今人物古今山河無動無變以幻言之不特滄桑瞬息即十方佛土猶如空花亂起亂滅而昧者不覺往往認玉山銀海為不朽取著夢境興牛山之涕可不哀耶然究其極變幻常住本一相無二第迷悟不同有如諸天共寶器食隨其福業飯色有精粗之異惟達法大士入三摩提作水月觀則於道不期精粗焉興福古名破山寺自昔倪州牧德光舍宅常少府遊于斯有山光潭影之句膾炙人口雖其間法運有隆替乃至今一燈炳然青山如故可謂千年常住矣寺之規制古甚宏敝其佛殿東自空心潭以南達于寺路林木翳然相傳古時地藏殿基于是久已屬於長者家萬曆間吳越忠懿王所造舍利銅塔從是涌出聞見信然長者念茲為三寶之地也矢志讓於寺寺僧感之願償其價而不得朝夕往觀亭亭林樹為寺左屏翰名流碩德探奇覽勝咸謂設非寺蓄亦宜珍護況茲本佛地而滄桑變幻長者既不肯久留於俗劫火洞然我土安隱寺眾敢不復領常住之業乎是不免告夫布金檀越所冀結現生緣隆古佛地無論將來證真解脫即載名貞石當與舍宅居士共傳不朽。</p>
</div>
<div class='div-other'><a id='mulu78' />
<p class='h3'>題修大藏經卷</p><p>昔釋迦世尊坐菩提場隨眾機宜說一大藏教橫說豎說事說理說頓說漸說廣說略說半說滿說正說倒說法說喻說乃至隨俗說了義說塵亦說剎亦說熾然說無間歇廓乎若杲日之麗天無所不照油然若大雲之起世間無所不潤其奈一盲引眾盲天親無著馬鳴龍樹造論相續歷代尊宿葛藤遍起亦猶日月燈相錯而明以燭諸暗破山之有是藏<span class='corr'>已</span>三十餘年往來師僧春翻夏釋晨探夕討水母無眼求食於蝦月久歲深顛前倒後未免函蓋參差部帙失序主藏者不得不告報張三李四鄭七趙八大家著隻眼從頭整理一遍正法常住上可以贊皇極下可以遷眾善雖然有個公案世尊將入滅文殊請轉法輪世尊咄曰吾四十九年未嘗說著一字云何請我再轉法輪且世尊既未嘗說著一字者一大藏教從何處得來呵呵具眼者辨。</p>
</div>
<div class='div-other'><a id='mulu79' />
<p class='h3'>海虞建廣善禪院疏</p><p>福山鎮南望邑城僅三十里許其去大海不咫尺雲濤際天日在眉睫鎮之東門不數武有橋若虹橫臥海口晨潮夕汐於斯吞吐客帆商舶於斯往來為邑要津歲深橋敝登者戰恐鎮有善士方姓創意重搆乃請于堯峰山緇侶同塵塵素誠實能興諸利益事眾所歸信來經營之不踰年橋落成易木以石增狹以廣往來者嘖嘖稱歎而塵之心獨未盡謂方今選佛叢林散于吳而莫盛于越海北諸郡之緇衣白足日有振錫而遠求木叉者有負笈而習聽了義者有如野鶴冥鴻飄然而南叩西來大意者一葦抵岸四無旅亭或宿或食何所投寄乃欲依橋拓址搆屋敷楹接待來者維時眾信皆讚是言樂興是舉予聞而嘉之因思乘輿以濟人梁成無病涉本非沙門所為事而塵何肯委身良以諸佛法門廣大如海無善不攝即一舉足間咸欲置斯人於坦途故塵之建橋其行亦善矣況於茲地建剎以隆佛事其善不愈廣耶鎮之南北其有聞風而贊成者是人功德與海無異他時潮梵交作魚龍側耳令往來舳艫中人皆發深省院之利益似未可以筆舌盡云。</p>
</div>
<div class='div-other'><a id='mulu80' />
<p class='h3'>普見法門念佛疏</p><p>昔善財童子參德雲比丘于妙高峰頂七日不見善財悽惶憶念乃於別峰之上見德雲比丘徐步經行善財稽首問菩薩行答言聖者我證念佛法門每舉一念即見東方無數佛亦見南方無數佛亦見西方無數佛亦見北方無數佛乃至上下十方佛舉念即見念無盡見佛亦無盡善財聞<span class='corr'>已</span>即證普見法門惟我古南依憑村鎮鄉風古樸無郡邑奢靡之習衲子過門往往曰何住此村院為也余獨居而樂之及歲乙酉干戈紛作他處受兵者十不遺一獨此鎮晏然無恙院中朝梵夜禪香火如昔得非此方信根深大而默有神相歟今監院德悟更欲因陵為高將率閑鎮具佛種性者皆一心念佛自一念至十念自十至百自百至千自千至萬自萬至無數無盡念之誠無論歲月念佛既無盡見佛亦無盡今之古之善財所證人皆證之同遊華藏共休淨域豈特弭亂乎哉或者進曰師臨濟之裔也主張斯道棒亦可喝亦可勸人念佛何為也哉余應之曰永明宗門之傑也錢王崇事之而晝夜彌陀千萬聲者獨何歟蓋有見矣。</p>
</div>
<div class='div-other'><a id='mulu81' />
<p class='h3'>虞山拂水庵建地藏菩薩殿疏</p><p>古稱堯舜之道巍巍難名然挈其要孝弟而<span class='corr'>已</span>矣佛祖之道雖彌綸汪洋然會其歸智悲而<span class='corr'>已</span>矣智圓悲大無一生之不度無一生之不空空者以其智也度者以其悲也悲故不捨智故不著不著者離世間也不捨者即世間也夫能不即不離如鳥雙翼如車二輪佛祖之道存乎其中豈特一佛一菩薩云然哉乃千聖共由無偏無墜直達妙莊嚴路者矣是故廣其智盡十虛窮三際人天仙鬼何莫非在鑒燭之中大其悲舉仇讎凡異類總在我提攜之手而地藏菩薩獨身坐地獄中以行慈者其願有不同也地獄苦之最也是故以身先之嗚呼如經所言閻浮提人舉足下足無非是罪鐵床銅柱解脫何期冥冥長夜不有慧炬燭之則溺斯深矣昏昏大夢不有覺者呼之則醒無時矣況鐵面閻羅面南而坐犯者俯地拷掠百端苟非地藏菩薩之金錫照耀其肯讓半點人情乎是故凡在有情諸愆未淨宜先歸依地藏菩薩而地藏菩薩分身於處處不為多也拂水在虞山之顛有玄武殿春秋之交方百里間投香者踵接如蟻靡不敬而神之庵在東因神而知有佛因遊觀而得瞻菩薩慈相為將來依怙造是功德與山俱隆矣僧滌心本縣人戊子臘月授戒興福<span class='corr'>已</span>發心塑聖像茲欲建聖殿余故表菩薩深願以堅信根焉。</p>
</div>
<div class='div-other'><a id='mulu82' />
<p class='h3'>嘉興真如寺禪堂重建韋馱殿疏</p><p>禾之梵剎在雉堞中者皆金碧莊嚴輪奐雄傑余每舟行望之忽忽焉神遊靈鷲矣雉堞之南去郭不逮煙樹蒙密有塔巋然近河干者真如寺也此寺大有山林之意而苾芻居於斯古所謂給孤祗樹之園或類是歟塔於乙酉遭兵火寺尚無恙但往來溪濱失此塔影如人群中無大人先生之卓立偉然者失所瞻仰不知者過此則寺又類夫大家巨室之園莊若宗苦行衲也發願重建而功甚浩事甚鉅時節蓋有待也寺大殿踞中西南有禪堂長水法師受瑯琊印囑歸著楞嚴義海骨塔在焉數年之前三峰漢和尚唱道於此寺中同袍宰官士庶翕然歸化宗風為之一振於今弘護如昔獨住堂者無恒漸致<span class='corr'>圮</span>落堂後有高樓宛陵詹公作郡時造有大彌勒佛南向坦腹而坐堂外舊有韋馱殿北向大雄以示衛法今無矣慧月大德久住天台近與二三道侶同居此堂殫力興古剎脩叢林先謀建韋天殿勸諸士信開檀波羅密門余曰勝事也為題此冊。</p>
</div>
<div class='div-other'><a id='mulu83' />
<p class='h3'>興化普潤庵募藏經疏</p><p>文王既沒文不在茲乎孟軻氏尊仲尼聖之時誦此又聖之任者也故仲尼沒仲尼之文與墳典並傳於世而世之平治卒賴之釋迦老子示寂竺乾二千有餘歲緇林學者欲覯其遺文將奚求昭易普潤庵鄉長者黎太沖居士所建始為僧邸後表禪叢雪竇和尚於此行摩竭令一時縉紳士庶皆知有向上事庚寅冬余來城西極樂庵其門弟子飲法乳者咸集君子所過者化蓋有然耶禪人無文曾參余古南巾瓶左右申酉以來道途梗塞息足于普潤念教外別傳不立文字和尚<span class='corr'>已</span>為此邦緇素拈出斯蓋無文之文正法眼藏也而耆闍結集大雄氏平日所談之文未見於普潤學者進修失所憑依余因謂曰子將求佛遺文歟從是南行渡大江漸次而進有城名嘉禾城有寺曰楞嚴佛之遺文盡在於是舍是無所求矣曰徒手求法可乎余曰子未知求法之方也欲求佛文先求物理欲求物理先求<span class='corr'>己</span>誠<span class='corr'>己</span>苟誠也人將相也又何疑日佛之文祖之語同乎余曰在人不在文古德有從酒樓蒿里聞歌而悟開正法眼者況佛文中智辯無礙達一切法真實救世甚深微妙之語乎若開軸者能如群蜂採取花脂不損花相又如鵝王擇乳而飲不見水相斯何以異又何必同說是語<span class='corr'>已</span>文起合掌歡喜踊躍一志以求佛文。</p>
</div>
<div class='div-other'><a id='mulu84' />
<p class='h3'>天童鏡池老宿募修祖塔冊</p><p>祖師法王之位也祖塔山門之鎮也天童自東谷庵迤邐而西訖于玲瓏岩其間祖塔非一年世寢遠頹仆亦非一至有窪陷者戊<span class='corr'>己</span>之交先師挈衲子輩躬自拮据效畚鍾還鎚鑿頹者正之仆者起之陷者窿之將浬者復表而出之其佛果庵西玲瓏巖左共六七塔則囑鏡師焉鏡師受囑會時荒亂未果初願今甲午春過余丈室方登樓看山把茶未啜忽憶先師前語乃曰祖師公案未完即先老人意中公案未完也得不負曩日之面囑乎隨請予直述其事諗于緇素共作布金長者余因念祖塔為山門之鎮祖師為法中之王因塔而思祖因祖而知法因知法得為佛祖兒孫遊大菩提路息生死苦輪而棲最上乘禪苟具信根慕法教喜心捨心寧不油然生發歟然鏡師宏智傳裔也慈航樸弁山阡等六七塔皆臨濟下尊宿也先師囑鏡師修是塔不止勵在山勤舊無忘其法必以祖塔為重且勵後之登方廣座住是山者必知祖師大同之法無分疆域無涉爭論則祖庭之隆宗風之播不將與海山並其高深乎此蓋先師之微意不然在山之塔俱新矣乃以此櫐然六七老古錐囑鏡師者獨何歟。</p>
</div></div>
<div class='div-other'><a id='mulu85' />
<p class='h2'>榜</p>
<div class='div-other'><a id='mulu86' />
<p class='h3'>興福禪寺結冬榜</p><p>蓋聞靈鷲拈花古佛宗風西扇少林面壁祖師法印東傳白社緇林盡有大乘氣象深山鬧市同為末世津梁典籍彰明激揚孤迥是爾春秋行腳不無摳衣問道之徒冬夏安禪遂有入室決疑之士經律論盡行拋卻心意識未肯馳求行李蕭蕭草鞋索索屏跡于三條椽下一聽鉗鎚凝神於七尺單前惟研句意匪招徠之可致豈言語之能形衲被蒙頭霜風撲面水窮山盡智汔情枯陡看滴水冰生留得紅罏雪片不覺冷灰豆爆竟為臘月蓮花供養是人勝事百千諸佛在佛自有明言讚揚此法能集河沙善根其根亦為最利所冀杖來龐老主賓之句互揚缽遇淨名財法之施平等所趨皆善在會同欣。</p>
</div></div></div>
<p class='juan'>嬾齋別集卷二<span class='note-inline'>(終)</span></p>
</div><!-- end of div[@id='body'] -->
</body></html>