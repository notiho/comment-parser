<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>牧雲和尚嬾齋別集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu104' />
<p class='juan'>牧雲和尚嬾齋別集卷之四</p><p class="byline">東吳　毛晉子晉　編閱</p><p class="byline">鄂州　記室智時　較訂</p>
<div class='div-other'>
<p class='h1'>文<span class='note-inline'>(丁)</span></p>
<div class='div-other'><a id='mulu105' />
<p class='h2'>書啟<span class='note-inline'>(上)</span></p>
<div class='div-other'><a id='mulu106' />
<p class='h3'>復梅里王言遠孝廉</p><p>客歲養痾古南知門下城塹法門游泳禪海私心竊仰而庵中主人篤行有目擊焉茲台翰遠頒古南緣起與夫蓮師道行益知其詳門下護法深心藹然于紙墨問矣然欲使菴之學者咸一其宗斯任恐非駑鈍所堪雖然某嘗聞之法無定相遇緣即宗相與有成門下之願既殷招飲過谿亦豈可蹉過匡廬盛事耶。</p>
</div>
<div class='div-other'><a id='mulu107' />
<p class='h3'>答嘉善周君謨孝廉</p><p>客冬梅居晤對數日娓娓言笑宛爾未忘第空山無事飽飯閒眠不覺日月之如駛也端陽後古南蓮師持眾檀護書來得接嘉翰如珠走盤不惟明揭脩途且亦深抽禪髓賣弄家風有如是也揄揚參歷何敢當焉讀之念之不令人頓欲舍離索而近同調耶秋以為期謹如尊命。</p>
</div>
<div class='div-other'><a id='mulu108' />
<p class='h3'>答眾社長</p><p>山野非有龍山大梅之尚但病嬾習以性成秪宜孤峰獨宿無所事事而<span class='corr'>已</span>承命飛錫古南為第一代開山知識其可然乎第以時節宜幡然而起則又何敢辭下釣于長波煙水問遠煩馳貺肅此布復。</p>
</div>
<div class='div-other'><a id='mulu109' />
<p class='h3'>答許白生文學</p><p>古人謂心淨土淨梅谿土鎮豈知非竺國玉池乎在道眼炤之則一莖草上現瓊樓玉殿矣承命遙乘木杯早飛錫杖謹緘嘉意以起怠情。</p>
</div>
<div class='div-other'><a id='mulu110' />
<p class='h3'>答周貞可文學</p><p>來教謂佛法隆行之日僅濫必衰之慮此非高識遠見則無是慮也然紫奪朱莠亂苗其來久矣貴在具眼者別之耳未可以紫之繁而興歎于朱也何爾以朱自朱紫自紫不能混故以紫而欲奪朱朱不能奪兼失紫之本分此輩名為可憐憫者又謂三傳四傳多多益善者斯亦利害關頭維摩云有法門名無盡燈一燈然于百千燈冥者皆明明終不盡是則一而度百百而度萬乃至度盡法界者實佛祖之本懷在圖熱鬧者為之所謂醍醐上味為世所珍遇斯等人翻成毒藥然而區區病廢曷能振古型今扶衰滌濫哉期自寡過而未能也承譽何可克當希炤之。</p>
</div>
<div class='div-other'><a id='mulu111' />
<p class='h3'>寄太倉孫念莪封翁</p><p>念與門下別三年于茲矣靈水禪人至禾述在閩時公庭閒暇每以病廢為念欲置之水山清絕之間使甌寧人物各各知有病廢何以克當銘感銘感蓋病廢之于婁江也往返非一度其于有道居士為法喜之聚屈指不數人舊歲仰疇長往病緣糾纏不能一看念渠平日操行精堅向道彌篤有不能忘懷茲辱門下于同塵導物之際竟不以孤蹤為棄非從靈山一會來又安能如是親且切乎靈水過雲間謹脩片楮附瀆台座亦見林下人不忘護法之念如此也。</p>
</div>
<div class='div-other'><a id='mulu112' />
<p class='h3'>寄李曉令于白門</p><p>嘉禾四境秋成歉甚院中荒涼更殊于昔承言遠恒垂護念山野則蒙頭丈室打盹度日不異在深山窮谷煨折腳鐺耳遐念門下隔在千里未獲頓接清言時復耿耿不識彼都人士為法喜之遊者有幾而得與門下研幾此道者復幾臘月想定南歸晤期屈指可待。</p>
</div>
<div class='div-other'><a id='mulu113' />
<p class='h3'>示岫雲西堂</p><p>佛法如大海轉入轉深此古人從千煆萬煉後切證之語不然一蠡豈非水耶抑有量矣唯其有負重致遠之志則不以淺近為滿足操履雖在<span class='corr'>己</span>躬陶鑄非久遠處叢林盡師家底蘊又豈能若是耶且古今唯立言最難當自體究念法門之重。</p>
</div>
<div class='div-other'><a id='mulu114' />
<p class='h3'>與中輝上座</p><p>源流頌與沒交涉話曾細目之大約上座機致雖活但未得確實耳然頌與機語不可勉為要在腳跟實涵養熟宗眼廓則如風吹水自然成紋多說少說無剩義也或別有大方將印子印過則非我所知。</p>
</div>
<div class='div-other'><a id='mulu115' />
<p class='h3'>寄山陰祁驥超</p><p>歲暮過高齋聆大論于法務存厚道誠衛法之心也第先佛後佛出興于世者無他開鑿人天正眼而<span class='corr'>已</span>今法門嘈嘈雜雜抱遠慮者惡可不閑先聖之道歟此山中老人闢判之不得<span class='corr'>已</span>也蓋既有法門之責安坐不援恐亦非法門之用心稿呈老人幸取一觀。</p>
</div>
<div class='div-other'><a id='mulu116' />
<p class='h3'>與周西玄</p><p>去冬省山中老人于祁園途中受極寒入春體中不<span class='corr'>佳</span>日與藥爐相對然山野初聞老人出山恐復作前年故事不知時荒世異非復昔時斯意有難言者幸一到祁園即見門下寄老人并祁驥老兩札事勢詳明語意諄切老人目之有動於中欣然返策今雖上通玄峰頂而不復渡江者未必非欽高論故老人以此得優游巖壑諸及門者得皆去其重慮而安坐于山頭水際耳荒鎮民情較舊歲倍加淒楚但安靜過之以故時時擊竹觀桃春意不減眉睫齋中風味未悉若何閱萬兄錄弁語如見冠裳大雅之容足消近時莽鹵果敢之氣然鄙刻亦望毛錐子一放光也。</p>
<p class="head4">又</p>
<p>前繭足奔天台途路誠苦矣乃適值龕回天童辛苦有加且天童事最難調停於義又不能恝然出山所以隨方就圓以盡弟子之分若曰得應時妙用則非區區所知也日者告假歸禾院眾又時商過冬事弗克躬晤未審北行定何日耶惟門下久踐斯道其出其處不忘護念法門乃拙者之深望序文深長思矣隱憂惻然豈如坐村夫于韻士之前真若加章甫于斷髮之上佩感何如第拙者之意欲秪明其在我者其他聽之承命損益緘此馳報。</p>
</div>
<div class='div-other'><a id='mulu117' />
<p class='h3'>與唐琪園</p><p>初秋聞老人之訃心神霿亂如孩提失怙悵然無依泣奔通玄峰頂正慮建塔無地適天童南源諸師來請龕乃知冥數已定于太白峰與應密諸祖共垂休光照後世矣于是即扶龕而行七日遂達甬東眾心又謂入土為安卜于寺之左右皆無善者偶有南山片地常住向以無心得之形家僉曰吉壤眾心愉悅遂擇日斬草至于入塔之期則在明春矣緣念門下與老人昔曾鍼芥至期惠臨使海濱士庶見居士輩遠為垂炤魔祟不作近護加敬此亦同事一攝門下必以為然耳。</p>
</div>
<div class='div-other'><a id='mulu118' />
<p class='h3'>寄石幢禪師</p><p>弟登通玄聞兄下山未幾扶龕歸天童諸事紛紛接與南兄翰知駐錫江上與黃介老為法喜遊慰慰聞介老欲與老人作行狀乃山中所望也到天台時聞王大舍居士曾一作過弟未之見但聞其間多有不公之說夫遠法者以彌勒授記尚屬夢言何于記莂之中又爭正傳傍傳乎或果有超師之見亦必人自仰之則可歲聿云暮晤期諒必在入塔時不盡覶縷。</p>
</div>
<div class='div-other'><a id='mulu119' />
<p class='h3'>與黃介子</p><p>自武陵一別三易星霜遐想道範不啻真人天際也邇來叢席轟轟而典型則有在先和尚忽從鬧裏抽身不肖等淚出痛腸矣因憶生平行履非親炙大士不能紀非大手筆無能彰也幢師在彼蒙許揄揚不肖輩稽首下風矣恨羈以院事未能踵門容日躬懺不盡欲言。</p>
<p class="head4">又</p>
<p>日者山中種種勞心喜共完得先師末後事不識自武陵放舟于道途自在否某于是日與同人石幢二師契闊談笑不忍遽別隨呼小舟直至天竺過靈隱坐冷泉亭登石筍峰小雨暮來諸峰一抹有菴主負薪下山某乃不打破鍋掘大筍炊白飯聚頭飽餐把火出林復遊靈隱照看冷泉一如墨色三人狂叫移時就路敲下天竺門寄宿三生石下緣主人先約故秉燭而待也次早飯畢復登韜光誦白侍郎詩徒步踊躍同師足嬾獨坐冷泉亭憎幢師下山遲某乃微辭解之即起身尋舊路于金沙灘落船渡至昭慶皆空腹矣恍若有得斯須復值道信招坐大舫窮湖南之勝天色晴麗伊蒲充几湖心縱目上下蔚藍然快志不如昨也共歸金剛菴夜話興盡倦來各就榻臥侵晨彼二師者即進隆慶某孑然扁舟歸院念勝遊之偶然良友之難聚況親嘗法乳思再侍巾瓶何能復得聞之當亦悵然也。</p>
</div>
<div class='div-other'><a id='mulu120' />
<p class='h3'>復夾山林皋和尚</p><p>不肖夙生慶幸始獲剃染隨遇明師知無上法丙寅歲得與金粟法會者莫非先洞和尚指南之力也其時實以駑鈍自居未敢攀仰音徽致闕殷勤于左右遺恨至今復緣病廢深切二老人法乳無能少副其囑益加慚赧豈曰二拄杖扶于一人耶法兄見存不以疏陋遐棄千里同風誠君子之所尚矣誠範一書多識前言往行足砭蛙見羊質扇頭二偈穆如清風手足之誼使人怡怡然不能忘也。</p>
</div>
<div class='div-other'><a id='mulu121' />
<p class='h3'>與元白大師</p><p>遠來江上無以獻誠反叨法供厚惠赧顏而歸矣風清月明不獲再上法堂遐思如何。</p>
</div>
<div class='div-other'><a id='mulu122' />
<p class='h3'>復黃介老</p><p>澄江滔滔君山聳峙乘興造謁不辭唱綿州巴歌正以同條功甫能讀上大人故也好音在耳毛孔猶香接先洞聞和尚語錄序發所未發陳年秘藏開篇了然古有擇乳之說信矣我願既滿眾望其有不足者乎遙謝不一。</p>
</div>
<div class='div-other'><a id='mulu123' />
<p class='h3'>答吳伯明</p><p>隆祖塔非得門下護惜輪奐惡能一新乎秋風瞻禮復得叮嚀之力几筵有序感念良深臨風敬謝不一。</p>
</div>
<div class='div-other'><a id='mulu124' />
<p class='h3'>與周貞可</p><p>從上古人為此一大事皆以真實心未透生死但有咨參生死既透始有擔荷分又時中恒生慚愧念此一大事乃佛祖捨身歷劫積誠所致今我亦得與聞良非易得者如此作念真如人過獨木橋或恐失腳不得不把緊不得不真實生死之疑未泮不得不著忙蓋此事非人前支撐一兩轉語以為禪及至孤燈獨炤則又無禪明知所得在光影邊殊不濟事不肯放下死死窮究秪圖口頭此何益哉又參禪人雖不提起戒行邊事古人亦無不收斂者若一味種種恣意以為無礙則無礙者乃無忌耳此等行履不惟在俗即在緇流不善體究總流入莽莽蕩蕩撥因果以為游戲乃波旬屬非佛兒孫也時中慎之念之始不孤一番道聚若以我言為逆耳則足下之禪不妨說去弄去第恐叫苦有日然此瑣瑣豈可為足下道所謂若藥不暝<span class='corr'>眩</span>厥疾不瘳耳倘珍重<span class='corr'>己</span>靈幸莫謂我饒舌。</p>
<p class="head4">又</p>
<p>僧回得書首尾一覽足見於法不苟於心無欺維持世界超越生死全賴此一點直心但所言乾淨一著談何容易胸中一絲毫滯礙未為乾淨耳四維當時欲付囑者正見四維之不濟處無驗人眼總被足下筆便口利所惑其後足下自顧未大了當此絕好消息如自瞞自欺便非端人正士佛祖亦救不得也不料被山野覷破定盤星肯欺人乎八月間復得脫落未為到家所謂但有箇窮究念頭那得放下既曰放下又安有窮究哉疑難兩行不悖殊不知若真窮究正忌足下如是分析又云宗門不過要人明心見性心性既明則此身有生死此性無生死山野道足下如此說話正未明心見性在病根正在此也又云所見如此明知未了當卻又無疑此亦足下向蘊此見以為了手無人點破故無疑也今山野既為決破非到家消息安得無疑然到此為足下說玄也不得說妙也不得說超佛越祖也不得惟在自<span class='corr'>己</span>肯信人指點著著實實參去直待大死一番始可來山野處求倒斷斷斷不相負古云參須實參悟須實悟閻羅大王不怕多語。</p>
</div>
<div class='div-other'><a id='mulu125' />
<p class='h3'>寄天童木陳和尚</p><p>世運弊矣林下人當如何春間亦聞山中有小警然兄與雪竇道場祖運攸關自宜卓然屹立不受境風所搖弟之棲真僻陋荒野破殿漂搖世尊與金色頭陀坐立露地未嘗破顏微笑冷地自看人境俱無足取去住自當綽綽然者而一年來<span class='corr'>刺</span>頭荊棘中傷手犯足豈不自討苦喫想兄揣摩亦必為弟深惜也。</p>
</div>
<div class='div-other'><a id='mulu126' />
<p class='h3'>寄通玄林野和尚</p><p>春殘上大陽即欲從龍宮直詣寶所其奈足力不勝中途懈退邇者兵荒交變所在叢席無不騷然想通玄峰頂不是人間晏然自得也。</p>
</div>
<div class='div-other'><a id='mulu127' />
<p class='h3'>答慈谿白龍寺冰懷法孫</p><p>海村避亂山性慵放人事一切闊略承命上首遠來兼惠嘉貺不遺病拙以法為親來意誠篤不能卻也梵公生緣同里入法同宗今得傳播其生平言句亦幸事也。</p>
</div>
<div class='div-other'><a id='mulu128' />
<p class='h3'>與雪丆監院</p><p>春間兩得字皆臘月自溫州寄來者山川不千里所來何其不易耶思欲轉寄一札無便可通徒寤寐轉側而<span class='corr'>已</span>入夏思愈甚且棲真道侶無不翹首南望皆云可來矣胡不歸耶今我有事蹔出公若來即當安舊寮攝院事世界雖不寧幸苦守以待庶不孤眾信一番之耑誠道場不至泯沒此公當知我心。</p>
</div>
<div class='div-other'><a id='mulu129' />
<p class='h3'>與完白維那</p><p>尊勝寄跡隨時安分可也來書讀去極見真切既今人不足法當便以古為法古人發一言行一事殊不造次直須明眼首肯不樂無智稱尊所以至今不廢師道我病久矣無能為也念在久相從實語相為惟勿作逆耳將來未必無補。</p>
</div>
<div class='div-other'><a id='mulu130' />
<p class='h3'>與屠闇伯居士</p><p>獻歲捧札後寺冗日生兼之兵荒相仍鄉村無有寧處遙望剡齋惟有馳想遵甫<span class='corr'>已</span>就一館第海濱知音甚稀若在所褻某每以隨宜說法勉之禁煙<span class='corr'>已</span>過來尋夙盟小偈有懷寄上倘公庭得暇或不妨共乘肩輿一果幽期耳。</p>
</div>
<div class='div-other'><a id='mulu131' />
<p class='h3'>與倪伯屏司李</p><p>自牧持棲真一會語煩作序村野之夫欲求冠章甫居士肯如其願乎時節擾擾久思棄破院外而村老內而諸衲皆不欲然麋鹿之性又不可羈難兩全矣今幸有工三老煉者肯隨麋鹿之性自去來彼則守以待時原其意則曰如此或道場有可興之機我師無束縛之累某善其言第寺在昔有產後盡歸諸俗姓僧散去俗姓糧役盡推入寺後住僧苦之嗚于縣縣尊胡公著冊書清理冊書受賄支吾胡公杖之死知左右近寺俗姓之產皆寺之產也因照田加派于是國課有徵寺僧脫苦今胡公審語炳然里中有一二不法者玩之仍指寺有糧役致公差數數來炒鬧官府經此索供應欲守者甚難若僧難于守晉唐來千年道場從此湮廢香火永斷矣門下或念之敢乞鼎言一致今縣尊給一告示庶里中兒不生事官府過知寺無役乃必矜諒此實弘護之大者意欲躬白以趁便船過姚江故不及特命寺僧將舊冊審語呈覽容後晉謁惟冀諒原外有冊葉不敢即請俟齋中宴坐之暇乞筆硯作新殿之肇。</p>
</div>
<div class='div-other'><a id='mulu132' />
<p class='h3'>與朱近脩孝廉</p><p>八月得屠范二公書知道從憩棲真其時恍惚不敢漫作書相寄二公書中三致意焉想見之矣嗣後世變日出然道從意之所之我不得而知也茲接東乃知復徘徊于他山矍然為道從危之為道從計莫若遵時養晦決于超世可也有土有君用世可也此明哲保身有望于道從不然紅爐燄上白刃鋒頭何自苦如是耶或時節因緣有俟于病衲而奇荒疊變茲冬未能即渡江第道從能決志薰沐三寶前一念緣想即與病衲有神交之道矣來翰懇惻盡言無隱惟炤之。</p>
</div>
<div class='div-other'><a id='mulu133' />
<p class='h3'>與黃介子居士</p><p>自癸未一造丈室贏疾頻年未遑再步君山一放情志天風海濤能不哂埳井中坐耶客歲孟夏入天童二瞻禮先師墓木皆<span class='corr'>已</span>拱矣同門晤對眼前無幾倍增悽切及登雪竇江之北烽煙<span class='corr'>已</span>滿而錢塘不能渡矣因又住一窮山破寺曰棲真者海角無聊每懷法兄道力自勝干戈中必得晏然茲五月古南僧渡江促歸不得<span class='corr'>已</span>徑取海道多抱驚恐抵院受暑痢疾頻作自禾過吳道路難行苦未得澄江一泛適體白從雪竇歸探母草數字附候統冀詳示報章以慰馳想。</p>
</div>
<div class='div-other'><a id='mulu134' />
<p class='h3'>與倪伯屏</p><p>五月旋禾即晤令親行可氏詢知上府平安無恙承手示道場得安僧云為寺害者皆斂衽辟易矣噫法當末世弘護其可少耶序文轉折周至事理並圓儒釋兼暢俾讀者展卷眼目頓開清光燁如也寺疏一篇三致感慨有同情者靡不鼓舞破殿聿新其在茲乎聞道履近更入白雲深處一江千里未獲接聆唯有遙瞻徘徊而<span class='corr'>已</span>冬春之交道路或寧幅巾杖履常問津於清溪白石間修柏香巖故事秋涼漸深餘惟珍玉不備。</p>
</div>
<div class='div-other'><a id='mulu135' />
<p class='h3'>與屠范二道長</p><p>前出山至周㽘聞姚新中尊姓氏意二公必晏如公署矣歸院令親友詢及無不致二公遠懷之意細語二公近況皆歡然也是後有行腳僧來言寧紹<span class='corr'>已</span>更新令愕然心驚度姚不甚安然莫知二公去就恒切切也棲真僧至始知偕令友林君盤旋高梧噫嘻自非變亂僻茲海濱何能為隱君子之地哉寺僧云二公復有蹈海之志此不宜行莫若乘時而返秋風夜枕不添羈客之悲斜日白雲庶免倚閭之望惟留神加察為荷。</p>
</div>
<div class='div-other'><a id='mulu136' />
<p class='h3'>與廣文楊公</p><p>居官居佛一大事無間宋季大亂祖道大興時節因緣實不可思議惟公事之餘推此一著以開蒙憒幸甚幸甚拙刻四種山野之語無禪政治幸宥之于文字之外。</p>
</div>
<div class='div-other'><a id='mulu137' />
<p class='h3'>謝黃闇齋參政</p><p>日同諸禪徒飽味香積復得縱觀林泉竹石之勝歸菴時常憶清教語語真切非泛然談佛之比然當此劫火之餘獨閣下園亭無恙風月無殊得復振清機于塵鞅之外非厚德向道何以臻此制期後猛欲重叩丈室再聆教言一聞邇來杜門謝客恐搔動反浼清聽一因舊院促歸甚迫不果初心謹此布意。</p>
</div>
<div class='div-other'><a id='mulu138' />
<p class='h3'>與倪伯屏</p><p>暌隔歲餘渴注道範茲八月以病謝院事就醫崑城適聞駕過郡中欣欲趨晤而未能殊增怏悒合甫諸君于道久相契也有便敬附八行聊詢近況尚圖績候不既。</p>
</div>
<div class='div-other'><a id='mulu139' />
<p class='h3'>與屠闇伯文學</p><p>忝主村院八年于茲承道護惓惓如一日此亦三生之緣耳浪游玉峰南北相望前所奉拙刻倘得留神諦覽亦足少資性命之學大道甚同絕無町畦之隔其異者跡耳以在知愛敢陳芻蕘幸勿棄。</p>
</div>
<div class='div-other'><a id='mulu140' />
<p class='h3'>與吳伯明居士</p><p>時丁末世三災相仍下民咨嗟視蒼蒼正瞢瞢也幸千人石不能負之而趨猶得良夜一步憨憨泉畔覿面相逢且驚且喜放舟南還無時不念于湖光山色中折梅索句以貽玄度此情此境殆一時不能復得矣然山河帶礪自古靡常達觀者不得不以世間為遊戲耳所幸白鼠推遷銀臺不變歸根復命又何外物有一毫能動耶茲將歸虞山開法故寺倘得扁舟過我信宿雲林亦此生之餘樂也。</p>
</div>
<div class='div-other'><a id='mulu141' />
<p class='h3'>復虞山諸護法</p><p>竊以破山禪院創自齊梁詠于唐代某往時出家其中拾石跳澗倚松弄雲嬉戲快樂不知有人間世蒙先老人洞聞和尚每見呼責喻以生死事大從是剔起眉毛行而索坐而思疑關未破會老人告寂即學古人行腳于今二十餘年矣追憶禪房花木恍如昨夢奈野性習成病緣久染優游他山竟忘故里茲承諸大護法受靈山之囑推屋烏之愛遙命還山弘大法振宗風以光先德斯蓋須彌鍼芥滄海木龜時節因緣實難遭遇所愧某緇行未全福緣素薄恐不克副諸大護法之望有難愜龍天佛祖之心念此迴遑莫能自決或者略為之兆安禪一冬結戒半月藉鼎言垂護上德如風下應如艸則春風遲日勝事告圓某之進退可裕如矣肅此拜瞻不勝悚仄。</p>
<p class="head4">又啟</p>
<p>葉落歸根水流宗海竊惟破龍禪院某剃染處也因行腳于東浙西浙遂相忘于故寺故山古樹老藤安然世外山光潭影時在意中雖先德隻履遐歸幸弘護共欽如昔茲承嘉召敢不逕趨所恐病跡浮蹤莫能承曲彔之大任松風蘿月未肯著鄙樸之閒僧倘高鑒<span class='corr'>已</span>略玄黃則弱喪應還鄉國聆毗耶之玄論磕膝聚頭挹君子之光儀染香行霧社期青眼盟訂白雲某不勝欣忭之至。</p>
</div>
<div class='div-other'><a id='mulu142' />
<p class='h3'>復錢牧翁宗伯</p><p>甲申趨候四載于茲丈室雖遐懷思則邇山河夢幻佛語良真陵谷變遷世說不謬非大護法向百艸頭一為點眼則老瞿曇于五濁界末由出氣破山常住藉弘護香火正隆古柏家風聞往來陰涼不改竊惟某望法實未之見懷鄉敢即歸來過辱獎提<span class='corr'>已</span>覺慚惶無地使居方丈是宜戰栗兼并未發大心猥承嚴命第以名山發跡亦此生莫大因緣迷徑逢師乃末世不多遭遇脫俗網幸即獲五夏巾瓶之侍于山門理宜執一番灑掃之勤謹布愚衷伏惟台鑒。</p>
</div>
<div class='div-other'><a id='mulu143' />
<p class='h3'>復孫光甫方伯</p><p>某昔侍先老人洞聞和尚凡檀護往來皆得竊聞其姓氏恭聞門下雖未及覯然中心欽仰與日俱積矣茲承念伶俜他鄉招返故里此門下行佛祖之仁慈付窮子以家業者也所慮法王大寶匪薄福便可擔荷諺云物離鄉貴今某一土僧耳人微言輕一旦高踞法座大人君子得不哂之門下之翰曰義不忘本此某所深服膺而不敢違者然去就之間又法門所係輕身則易徇法良難昔者野犴說法天帝為之擁護斯則貴其法而忘其人也今某非知法者也仰藉門下鼎言倡之倘得闔邑高明君子垂諒即其寺忘其人之卑則某可以趨丈室而聆玄誨矣。</p>
</div>
<div class='div-other'><a id='mulu144' />
<p class='h3'>復嚴子張兵部</p><p>重陽前四日興福鶴師至展大翰述廿餘年前事不覺憮然某與門下飲先洞老人禪悅為多固法門手足也乃一別以來門下如上林之木扶疏霄漢蒼生被其蔭而某泛泛溝中即而匹之真有雲泥之隔矣然門下于道不自足且以未離塵鞅為憾嗚呼使世界皆若沮溺輩自怡自悅得不孤洙泗轍環天下乎破山常住先哲屢逝鶴師承之清規凜然輪奐聿起亦無俟于頭上安頭矣乃闔邑大護欲招病軀還山其詞皆勤懇而門下高論又親且切似弗獲辭者某頑懶為習癡兀成性近又增益脾疾置之閒處始遂其生今者督以法任使如古佛大宗師行化得無過乎法門之難易門下蓋素知舉手低頭皆成佛道十地等覺又莫測佛性之淺深此所以同而別也至于天童一棒起河北之宗截斷眾流直指本源于斯為尚信之未及每至望崖得之未深斯多呅唧此所以建法幢立宗旨殊難于末世耳茲如命還山用遵佛制安禪一冬結戒半月斯則上下齊收智蒙咸益以副輿望至于某之去住久速一聽于緣何也僧東西南北之人也凡所住處公諸十方處處皆為旅寓若曰此家舍也當無舍諸明眼聞之則必胡盧絕倒共呵為不材也恃在知愛縷縷信筆。</p>
</div>
<div class='div-other'><a id='mulu145' />
<p class='h3'>復錢嗣懿封翁錢嗣希進士</p><p>破山寺之中新于上府有大因緣矣此不特勒之石碣即傳之口碑無異辭者而二十餘年游方之外每念疇昔盛事興感不<span class='corr'>已</span>鶴師得藉庇護輪奐大備有光先人某固一駑駘耳秪宜閒放若策以長途必多驚懼且鶴師高林曲徑儘可優游空谷白駒何更他適願祈門下勉之則一眾有所憑依山門不至寂寞承命回山乃得久長接教矣。</p>
</div>
<div class='div-other'><a id='mulu146' />
<p class='h3'>復翁子安孝廉</p><p>破山舟來獲接諸護法公啟復發大翰乃知門下念我深矣破山為千年常住而弘護亦世相襲披先老人洞和尚語錄悼尊翁光太常之挽章具在哲人往矣歲不我與讀之令人感且涕也某未識門下面捧札若舊交者得非以故山檀護夙昔皆在耳中至今不能忘乎所諭眼目人天沾溉後學某豈其人也哉第望門下今日之維護不異先世之維護則破龍一脈法席愈光而門下先世護法之澤永流于龍澗矣。</p>
</div>
<div class='div-other'><a id='mulu147' />
<p class='h3'>復孫孝若孝廉</p><p>樗衲遠遊浪淹歲月山門不替賴有金湯方策杖以臨流乃隔山而飛翰道忘緇素誼切雲林為法求人憂在三車五濁開心道義錫以雙金百朋捧讀再三感佩何似所念維桑與梓恒情自古有懷縛蔑折葦古宿在先無必時將至矣道則云然期見古殿殘燈發起照用主賓之燄山光潭影笑回東西南北之人萍跡若斯松枝曷向某不勝翹企。</p>
</div>
<div class='div-other'><a id='mulu148' />
<p class='h3'>復錢西翰孝廉</p><p>曩者某在故山時見安眾護法之殷惟尊族為最而令先尊又歸依洞老人瞻仰殊切則今日座下緇素雖殊固同脈也承篤勸還山曷敢辭以他意獨微軀病緣久纏慮不能久處以慰四眾之望至于山門倚賴有舊護法在或無他事也青峰數朵白雲一片當期賞音共之。</p>
</div>
<div class='div-other'><a id='mulu149' />
<p class='h3'>復陸禹舟陸定爾兩護法啟</p><p>古柏婆娑空潭影現開士以之明心達人于焉息躅我邑名藍洵無若破山矣恭惟護法眷茲香剎不異靈峰思繼往以開來因感今而念舊特頒嘉翰遙慰病緇此猶給孤玄度鍾情于法林覺地者也第某瞻風撥艸久如水面之萍翔野脫籠大類雲邊之鳥慨光陰猶過客將天地作旅亭栖息他山視同桑梓言旋故寺不落主賓過溪且復期三往哲敢齊為五<span class='note-inline'>(來啟云寺有四高僧得老師而五之四高僧者唐嘗達懷述朱梁彥稱宋晤恩也北澗簡詩寺倚四僧傳即此)</span>大率常住要有千年之香火而僧徒宜守十方之準繩此鶴師所以欲某還山聊為措置者也乃若興替不移則金湯斯望。</p>
</div>
<div class='div-other'><a id='mulu150' />
<p class='h3'>復毛子晉檀越啟</p><p>久離故鄉孤蹤邈矣遙接大翰歸思悠然坐立不作山中入馳騁豈非門外漢恭惟門下文苑司權法門作護空心及第句明龐老之機由義居仁學溯尼山之脈生平素昧因及門愚弟子遂獲神交文彩既彰數從上老凍膿都如面覯臨空潭而照影喜曲徑之通幽古澗滔滔欲鼓曹溪之波浪真燈燁燁獨推臨濟之風顛竊惟某叨依黃面濫廁緇林念生死以遑遑積春秋而汲汲布單賣卻圖明樹倒藤枯草履破來依舊飢餐渴飲病骨秪堪閒放名藍曷克住持猥辱寵招恐違佳貺桂香<span class='corr'>已</span>過山谷之鼻孔必開菊英未殘柴桑之醉吟有待虎溪一笑龍澗三生良晤匪遐短詞聊復。</p>
</div>
<div class='div-other'><a id='mulu151' />
<p class='h3'>復錢孺飴孝廉啟</p><p>名山玉韞艸木生輝止水珠藏波瀾增媚恭惟座下道學既世其家法護亦傳之遠秋風落葉特招門外之僧潭影山光頗切林間之誼際斯嘉會能不快心惟冀還山之日期促膝以談玄入社之時當聯笻而舒嘯撫茲舊寺爰諦新盟遙復雲章不勝欣忭。</p>
</div>
<div class='div-other'><a id='mulu152' />
<p class='h3'>答破山西林隱谷禪丈</p><p>往時在故山曾接清範草鞋緊峭不覺廿有餘年世事浮雲頭顱老大回思憮然五月蹔歸叩扉特謁聞幽棲他山所履高尚睹簫蕭霜竹如見顏色衣裓清涼承惠翰深感厚誼樗散之材自知山門無補第同袍良友得重把臂于高林之下亦末後之緣也。</p>
</div>
<div class='div-other'><a id='mulu153' />
<p class='h3'>復羅夢章道臺</p><p>病僧舊夏入天童禮先師塔聞台駕入山未踰時也住持木和尚詳述衛法之切遂神馳座下茲辱翰招還棲真敢不深銘第海濱荒饉薦臻舊院薄緣未了意俟三春和煦道途寧靜便當渡江更圖首謁維摩丈室僧回草草奉復祈台亮。</p>
</div>
<div class='div-other'><a id='mulu154' />
<p class='h3'>復陳平若御史</p><p>棲真守僧至接台翰知垂念深矣第棲真雖巍然一祖庭以僻在海濱淪落<span class='corr'>已</span>久即詢近邑或無知者病僧自舊夏入處至冬略一整頓而世變疊興每于中夜思之不知此寺重新之緣在何時耳今得台座遠為護持晨鐘暮鼓必再振于白雲滄海間。</p>
</div>
<div class='div-other'><a id='mulu155' />
<p class='h3'>復鄔簡在孝廉</p><p>日在棲真時聞父老輩稱台下大德便有神馳之意第末由接見茲沐手教遠臨捧讀再三詞意勤至亟挽拙衲還山且敘曩日顧虛翁垂護病軀倪伯老揄揚鄙錄極承道雅匪敢後命但吳中諸道侶以制期相牽未獲抽身滄海白雲時落夢想且書中具見高志不惟光賁泉石而棲真一坐具得蒙呵護則五百餘年慧老遺跡可以咄嗟起廢矣。</p>
</div>
<div class='div-other'><a id='mulu156' />
<p class='h3'>復胡宅眾文學</p><p>山野遊方之外初不擇地而栖而梧山崎水固心所篤好棲遲者也自出山後地隔千里天各一方不無慨歎所幸諸君子念茲祖庭眷我禪板此實三生林下之緣豈直海濱一時之誼春風和煦自當扶杖來歸道路阻長敢惜移瓶前邁石窗慧日將有待于呵護正神滄海白雲願共遊于與靈真境。</p>
</div>
<div class='div-other'><a id='mulu157' />
<p class='h3'>柬顧敬脩居士</p><p>世間好事只宜上緊做尊集七冊大費一番心矣蓋自南宋高宗之後傳燈無有脩者望脩傳燈而不得自宋末至今尊宿之機緣行業幾乎息矣而五燈續略先出其間不無酌議然得此以興起法門作者之心從是而往五燈之光重耀於世然當此時寧詳而勿略則尊集得之山野初觀亦有去繁從簡之意既而思會元乃五燈錄後事也若無五錄會元何由而成故不須二意竟梓之後之君子或有好簡聽再成之其在今日流通詳者為第一著楞嚴正脈詳者也合轍略者也窺基唯識疏亡其古本唯識旨趣不見于世而高原法師先出俗詮後闡唯識者踵接靡不由高原始也故法門之事不一而足尊稿幸速流通為善也舟次草草幸諒。</p>
</div>
<div class='div-other'><a id='mulu158' />
<p class='h3'>復孫孝若孝廉<span class='note-inline'>(二首)</span></p><p>別故鄉廿五載左右光儀素未之覯舊歲言旋一晤語間遂成傾蓋賴多方安眾冷落空山如遊香積世界自南自北方千里間無不傳稱虞山法席之隆況崑婁之間聞見而興起讚善者又何限哉非座下受囑古佛勤護正法何以有此推之世澤尊先翁之令名德業猶在耳中乃知座下金湯我剎有自來矣近者南遊以疾求靜寤寐之間冷然有思蒙論故山三不可去宜憒者覺聾者醒所苦者手足若僵積痾未去莫能即奔尊命堂中第一座履歷多年佛法識見俱有頭緒且其人溫恭謙謹能和於眾可以權結夏制分座接引古規如是且故山所謂維桑與梓必恭敬止若使遄歸以一贏軀應諸冗事則病有增無損病而不<span class='corr'>已</span>至必顛隕然于法無補也極知負罪伏冀慈原。</p>
<p class="head4">又</p>
<p>息跡窮山匪特避暑兼以避事非敢去此而就彼也蒙委曲調護山門過愛亦為極矣第絮衣行棘日下尚未能灑脫敢布區區不作贅語。</p>
</div>
<div class='div-other'><a id='mulu159' />
<p class='h3'>復孫非臺居士</p><p>故山之不即返前書具曰實以病緣其他偶及之者也而大教再頒明示詳切豈敢後乎苦病猶未起也承尊方伯孝廉公道契如夙遠為存念佛法之緣莫大乎此又惡敢忘哉願假我日月使得精神漸足肢節漸舒自能奉教左右若速其約束深揣不能赴命賤軀厭事舊院亦為暫棲正在覓深林一枝非敢厚薄于其間仰惟矜察。</p>
<p class="head4">又</p>
<p>極感隆情寵綏愚陋蓋聖賢以知愛相承佛祖用真假相攝此不易之道徹見台翰中矣。</p>
</div>
<div class='div-other'><a id='mulu160' />
<p class='h3'>復虞山諸護法</p><p>某白嘉命之錫寵光<span class='corr'>已</span>沾敬祈台亮酷暑病軀弗克匍匐。</p>
</div>
<div class='div-other'><a id='mulu161' />
<p class='h3'>復孫非臺</p><p>賤軀病日甚台護愛愈深切自傷不能匍匐副尊望厥罪惟深區區賤齒何足齒乎某方以有生為累轆轤幻世如環無端即古趙州七百甲子正眼觀之亦猶朝箘蟪蛄爭晦朔春秋之異不亦悲夫。</p>
</div>
<div class='div-other'><a id='mulu162' />
<p class='h3'>與孫孝若</p><p>山中話別歲暮長途此中懷思不無耿耿得楊州寄札恍若把手知于此時舍舟而陸勞頓風塵又可念也昔箕子陳九疇微子白其馬詩書所載乃知至人應世一龍一蛇隨時津濟春光滿谷林色放青遙憶起居諒多納吉耳古南出半年矣舟來屢次勉為一往當此春陽豈可使山中寂寞卜之神人命西堂以代法任輿情僉喜綠陰石上耑候道顏。</p>
</div>
<div class='div-other'><a id='mulu163' />
<p class='h3'>謝錢牧翁宗伯</p><p>某啟憶自丁亥秋過辱台翰命主破山一席於茲三年矣法緣所至鳥性人心均為歡喜此莫非護法弘願所加被敢忘所自哉自夏入秋每思走訊毗耶側聆深誨竟以泄病時作弗克遂願今病轉深竊念古德應世行解卓犖尚嫌住持事繁況某蚊虻之力曷克久肩泰山夙興夜寐切思一茅以適餘生惟護法原其情而憫焉某又念靈山一花有識不輕拈示以非具眼談真逆俗矣所以雲棲家法作息空山六時蓮漏三根獲益選佛之場至今有繼破山倣此必永其傳洞祖在山諸法屬在近主持諒有人也。</p>
</div>
<div class='div-other'><a id='mulu164' />
<p class='h3'>簡王兆吉護法</p><p>前在茶亭承台駕枉顧雪竇法兄得接聆清言臨別時又蒙囑一人佐監院仰佩盛德深為法門然某細籌之佐者不無其人但難湊破山之局雖強立之決然無恒今監院且辭矣時節因緣某亦當他山自適一枝聊寄不妨道氣自居千載名藍難徇世俗行事山門在土田在無愁肩任絕人十方來眷屬來一聽機緣成熟仰惟護法鑑此愚衷既為法親聆教有日。</p>
</div>
<div class='div-other'><a id='mulu165' />
<p class='h3'>辭孫非臺護法</p><p>別來數日秋風漸涼籬菊英英南山在眼悠然可思興福山門如將麋鹿置之罟阱今願作閒人此情乞原之也石橋流水鶯谷芳蘭容日圖晤再挹清芬。</p>
</div>
<div class='div-other'><a id='mulu166' />
<p class='h3'>簡能仁禾陳和尚</p><p>能仁聞在闤闠中縉紳士信酬酢必繁自非吾兄寬裕之材何以應之雖然令行吳越既為臨濟烜赫兒孫仰望為法加餐為道珍攝吾宗幸甚末學幸甚。</p>
</div>
<div class='div-other'><a id='mulu167' />
<p class='h3'>復宛陵詹曰至居士</p><p>宛陵勝地士君子傑出古今亦大顯著矣而門下又遙登太白親見先師同脈之誼溢于華箋西望敬亭殊深景仰辱以廣教開荒所愧年方知命衰病相尋項上五百斤鐵枷<span class='corr'>已</span>幸脫卻方將覓水山深處適此餘生開荒利眾豈復勝其任哉石隱曰宛之有道萃而如林蓋多古裴公矣不難興起一今黃檗因諭之曰鍼芥固難值也奈衰病何揮麈尾於曲彔手腳<span class='corr'>已</span>倦變瓦礫為珠林神用何能然惟大哉祖庭淪落<span class='corr'>已</span>久而外護眷眷不忘將必有大乘開士者出結香花之因蹴龍象之步跂予望之石隱曰師病謝事及門目擊何敢過強第無往不復某當賚師意語諸護法使不旦夕懸懸也因其行仍囑之曰善為我辭子之任也。</p>
</div>
<div class='div-other'><a id='mulu168' />
<p class='h3'>復棲真林野和尚</p><p>齒亞吾兄不意頓成衰廢在邇實惟兄在念而乃經歲不通音問者嬾又居于骨也如是人者而可主大剎恢祖庭哉此弟量<span class='corr'>己</span>行事也吾兄精神強于弟且輔贊有人此不得而辭者天氣寒暄不定法體在途千祈保愛。</p>
</div>
<div class='div-other'><a id='mulu169' />
<p class='h3'>復廣潤木陳和尚</p><p>從上尊宿被人推向曲彔床上接物利生無敢或怠苟其力不充別無他策秪有退院自適一著而<span class='corr'>已</span>弟非疲于津梁年來實衰敗矣蹔覓數椽于三家村裏豈好事哉亦出於不得<span class='corr'>已</span>也聞能仁弘護攀留甚切恐難逕庭然用之則行舍吾兄奚適而弟欲退藏尚未得其所宣郡道信雖則嚮風病駑豈堪復驟長途承諭緱城山色固為吉祥恐不容人飽食安眠無所事事也深自揆之名山僧所宜也而山不可買小院可藏頭也而院仍有絆日月逝矣故人中如南兄徂落者非一人矣自揣餘生能復幾何嘉湖之間流水洋洋煙樹羃羃汎一艇持一竿明月清風可南可北非踵船子而攀性空審時自適庶幾可必他日吾兄有念相存其亦問諸水濱乎二錄見示典贍婉博絕非時吻超然獨出也大梅柱杖足以扶衰而隆惠稠疊使人愧汗尊侍還山囑言寄候時臨溽暑惟道體為法保攝不備。</p>
</div>
<div class='div-other'><a id='mulu170' />
<p class='h3'>復興化護法</p><p>久嚮昭陽濟濟多士夙承佛記木鐸斯民豈獨纘緒聖門即出世一大事因緣靡不躬行而心得也夢寐高山自深景仰某邇者偶攜笠笻縱觀山水於鐵甕城邊忽接台翰則病比丘又與大宰官居士隔江相見也日下金焦雖登肢體頗倦方就藥餌未遑俶裝意候來月望後躬造貴邑圖領清教希恕不恭。</p>
</div>
<div class='div-other'><a id='mulu171' />
<p class='h3'>寄雪竇石奇和尚</p><p>八月初得手札知山中安穩殿材皆就非兄福德殊勝曷能于干戈擾攘之中民生[病-丙+周]瘵之際而古道場有如斯興舉耶弟久處荒村四體因頓思一放浪山水以散鬱懷九月登金焦有鶴林之住十月過鶴林復有興化之行求無事而事生殊非初意然興化乃吾兄化境緇素相集幸皆知有此事較興福費心十不一二病軀稍可應接或得過冬也遙望乳峰巍巍天外何啻千里懷思可知。</p>
</div>
<div class='div-other'><a id='mulu172' />
<p class='h3'>與黎大沖長者</p><p>道座高年矣乃醉心於箇中事將從上機緣留神參究般若種子正宜如是培養有會意處亦不妨發于語言但不可以有心為之久久浸潤不覺洋溢所謂水到渠成毫不費力也然不須多如白雲一頌浮山聞之便自服膺承示不敢閱者更有微意焉道座與紹箕老久受雪竇和尚法誨是宜錄以呈之非法中有界限體裁如是也紹老難一時與之細語其頌稿并附到晤時為言其故可也不盡。</p>
</div>
<div class='div-other'><a id='mulu173' />
<p class='h3'>復吳鹿友相公<span class='note-inline'>(附來書)</span></p><p style="margin-left:1em">牲於世<span class='corr'>已</span>矣只欠一死謬附遯野之義不入城市不接知交者業經八年老病侵寂守一丘荊柴以外俱付不見不聞甡之于禪也直逃焉而<span class='corr'>已</span>頃聞古南禪師卓錫昭陽一水菰蒲中豈堪龍象蹴踏耶大善知識最為難遇而甡持心戒不獲展謁親承巾拂鬱歉何如目前急求證明者惟生死二字古德云生何所來死何所去夫父母未生前認取本來面目是生有所來楖栗橫擔不顧人直入千峰萬峰去是死有所去然而經云無所從來亦無所去豈必知有去來而後能了生死能了生死而後無生死無去來也耶易曰原始要終故知死生之說又云游魂為變而宋儒則謂人死則氣散居恒為見聞所縛遽難了脫我師不惜金篦方便開示豁其盲聾免于流浪即今衰朽而植茲善種猶可俟再生也。</p>
<p>某愚鈍無似入法以來聞般若種子有生同具乃不肯自負靈根行腳浙東叨沐天童先師法乳遂過為緇流所目然慧不足以盡佛緣不足以蒞眾浪出人前者數年餘矣今秋病枯神悴厭冗求閒登金焦觀大江欽仰高風凌然世表承賢公子偕諸有道招過城西極樂院與四方龍象聊結法緣自念疏野未敢托楮墨問訊然而夙興夜寐莫不在大庇中茲蒙授<span class='corr'>佳</span>章兼賜和拙語穆如肆好瓊瑤之錫未足云喻且隆惠稠疊猶潤涸魚其喜洋洋某竊自惟素昧生平何以辱眷念如是得非往者同席靈山法盟有自至今無間耶所諭生死二字乃有生之同患其實又千聖入法之要領蓋思去其患則進乎法進乎法則生死自空矣經云無所從來亦無所去者正言諸法實相有生本體元無生死也非實生有所來也楖栗橫擔不顧人直入千峰萬峰去宗宿立言別有旨趣非云死有所去也蓋生從何來死從何去古德用以警悟學人如桶底脫者生從何來死從何去即是無生死句或未能之即令學人參此生死也本體元無生死而令人加參者猶明德本明或者蔽之聖人向之曰明明德也一指本體一示參功兩者相須若徒言參功不言本體則參功無所歸宿或彰本體不示參功則本體末由發明此聖人為中淺根示其準的也今閣下恒究佛祖之大機深明聖賢之大用生死涅槃誠如昨夢豁彼聾聵下采芻蕘博濟之念為何如易云游魂為變直變而<span class='corr'>已</span>非散之之謂也精氣為物直言精氣為物耳既為物則物在謂死且散宋儒立義或未然耶聖門之學一本性德而易其元也孟軻氏曰志氣之帥也志行仁而氣隨之志行義而氣亦隨之無氣是無志也氣可散其如志何精即志之所凝結如無志先聖賢曰仁與義仁義豈從空而立耶本性德也性德在天地死且不朽而如薪如木然灰即散則曷貴乎性德是必不然也某少失學未測易奧過辱垂問管見漫陳且夫陵遷谷移盛衰迭換今古同然而閣下遵時養晦退藏於密即此一念子為天地根為萬物母歷千古而不磨或於生死有疑室中宴坐乞暫移此念看一二則極切近話心經一篇誦者千萬講者亦千萬其間有云無眼耳鼻舌身意此句甚好居恒常問衲子無眼耳鼻舌身意試摩頂至踵畢竟是個甚麼此處豁然未生<span class='corr'>已</span>生一串穿卻極是省力昔百丈侍馬祖山行見野鴨子祖曰是甚麼丈云野鴨子祖曰何處去也丈曰飛過去也祖遂扭丈鼻丈作聲祖曰又道飛過去也丈悟入百丈答處甚是分明馬祖無端屈人扭他鼻子意在于何畢竟是野鴨子不是野鴨子但如是看不必作心性會不必作道理會不必作迷悟會不必將儒釋和會不必生難易想案頭雖有諸禪典敢請暫置不必多閱則聞見自泯聞見泯則岐解不生岐解不生便是參情得力生死路將次絕矣古云用志不分乃凝於神或若和者一念子放下一超直入便與從上佛祖把臂共行外而河山大地近而五官百骸全體是光明藏全體是大歇場全體是閣下大受用境界卻來觀世間猶如夢中事是非成敗何足云乎宋時無盡子韶東坡魯直諸君子皆現生取證其方<span class='corr'>已</span>驗惟閣下留神焉。</p>
</div>
<div class='div-other'><a id='mulu174' />
<p class='h3'>復孫光甫</p><p>頂山寺三十年前曾一寄跡規模雖隘而深僻可愛彼其時寺僧落落四五皆傳習應事早出而暮歸為僧司者每有需索以奴隸指揮之而大家伻僕或有過門少有不週遂加呼斥非若待近郭阿蘭若也寺眾且安之高尚清脩有所未喻亦莫或告之也今純肅能撤弊廬成新搆化應為禪亦所謂克家諍兒邑中大護垂護之功德非淺古云靡不有初鮮克有終苟純肅能三月不違東山能一鐺自若苦而有恒久而無怠聞見取信山靈當踴躍歡喜矣片帆秋掛定當隨大駕後塵一為隨喜。</p>
</div>
<div class='div-other'><a id='mulu175' />
<p class='h3'>復孫非臺</p><p>業緣所牽自南忽北竊承道愛憶誦不忘今夏水患無處不患鐵甕城雖高而江南北俱荒謂不在巨浸中無是理也如何如何夫子固窮暫于陳蔡座下常處陳蔡而固其窮殆有甚于夫子矣念之念之頂山荒涼之地乃蒙令弟輩拮据護持此山之幸也然此林廬與夫時節只可負一钁煨一鐺作住山計設欲大規模聚廣眾便為失策矣為今日計東山甘枯澹要其無倦純肅脫所在要其有恒斯不負鄉先生鄉長者垂護維新之念耳。</p>
</div>
<div class='div-other'><a id='mulu176' />
<p class='h3'>寄王言遠</p><p>自道駕南行臨流撫竹未嘗不懷思也客秋過京口領金焦之勝遂之興化晤徐封翁華國見彼家信因知道體在彼平安也慰慰其時即附一信與德悟使告府上初春從興化轉至京口又為好事者留住鶴林然鶴林名剎也米南宮久於此為伽藍奇其事雖允輿情而蹤跡在往來間三月下浣歸舊院承令公子來顧益知道履康勝而喜徐封翁前語為確且聞道用因時救物全活甚眾好生之德洽于炎鄉而衲兀坐荒院日以衰落長年碌碌于法無補用世寄世固天壤耶古南方丈既承尊旨未敢遽辭然<span class='corr'>已</span>自認謝事長老邇來齒頻墮神益衰粥飯之外更無餘想所冀道駕榮旋之日竹下溪頭促膝談笑慰我生平耳雲山千里無將寸忱敬托空箋一傾積誼惟望臨下保民起居珍攝自愛。</p>
</div>
<div class='div-other'><a id='mulu177' />
<p class='h3'>柬金壇蔣楚珍護法</p><p>金蘭膠漆水乳芥鍼時節到來卒然相遇不知其合此亦有大不可思議者矣某初仰門下蓋于道駕蒞台垂庇靈鷲時經今數載雖深企慕天各一方不意于鶴林敝寺忽辱枉駕而孤蹤正南游嘉禾方以失迓為罪乃執事詳述護法之誼出于尋常拙錄本齊東之語而垂青愛之荒山乃江千之垤而移玉相之惟山與人不夙有大因緣乎以此推之古今受佛囑衛正法者世正不少寧獨米伽藍擅美于宋代及歸即思躬叩丈室緣逼夏制茲將買棹傳聞大水塘路洋溢慮有不便因命監院先過進謁伏乞門下諒之。</p>
</div>
<div class='div-other'><a id='mulu178' />
<p class='h3'>柬蔣虎臣太史</p><p>鶴林二月山花未開承春風馬蹄偕諸君子垂顧草樹燁然生色且不鄙山野促膝斗室坐談及暮開心論法語味詳密鉤深素隱因知門下般若夙薰非淺淺所能窺矣不踰旬日復承尊翁大護枉駕兼授隆貺雲山相隔惟合掌遙謝且聞行旌北上深以祖庭荒落為念山野于是有感于中夫鶴林之錫名昉于宋武土田梵宇甲于他山歷千有餘歲而香火僅存逮明季也古基湮而卑殿逼非五臺公聯諸護法鳴諸當道則賢祠梵剎殆將同淪草莽後世無聞矣言之能不憮然今山野衰病退隱于茲巍巍祖庭未能振刷萬一得門下一垂念之則天龍為之鼓舞魔外必然辟易玄素宏規米公生面自可重新江表矣此山野有望於門下所欲言者也。</p>
</div>
<div class='div-other'><a id='mulu179' />
<p class='h3'>柬興化吳鹿友相國</p><p>承賜諸什佩之南遊偶接吳越諸君子出以示之靡不歎賞捧翫不啻如南金和璠之重皆欲置塵轅願游禪域哲人之辭興感乃如是耶茲者月當流火井忽飄梧遙想台履日恒月升既多受祉而佛心祖語又必得其大機大用矣或製有新什惟冀見示某在鶴林懶病雖兼幸人事希少恒在涼風脩竹邊但一江之隔未能時聆好音為念。</p>
</div>
<div class='div-other'><a id='mulu180' />
<p class='h3'>寄李平菴文學</p><p>客冬抵足溪菴火爐茶銚談笑詠歌幾忘緇素法喜之樂真希有也自貴邑以之京口自京口以之吳門及舊院僕僕往返甚為勞苦到鶴林<span class='corr'>已</span>夏時也又緣有眾無糧執事日夕告急經畫籌慮皆米鹽瑣屑事求一息如極樂之灑然不能得也竊自感之道座篤信好學探賾索隱教義性理皆極其至歸元發真向上一機所冀時中勿忘古所謂無義味話者幸留神加察卒然相應踏佛頂[寧*頁]不為分外望之望之。</p>
</div>
<div class='div-other'><a id='mulu181' />
<p class='h3'>寄宣城詹曰至</p><p>貧道年運往矣客歲蒙惠札勸脩裴黃故事愧不能承命然銜誼實深良以祖庭法運人事天時必相須而後成貧道恐非其人也若夫兩水明鏡雙橋彩虹名山勝境常以為懷惜足力告衰濟勝之具<span class='corr'>已</span>缺特坐游于謫仙佳句坡公所謂我持此石歸袖中有東海庶幾云耳忍徒久欲結茅不意直來貴郡得座下安撫之亦甚感也石隱乃深入層峰殊有古人操履可嘉可嘉然貧道以其臨事直率望其來再一相聚少資磨礱座下以為何如。</p>
</div>
<div class='div-other'><a id='mulu182' />
<p class='h3'>與諸千如待詔</p><p>春間承過雲在握手片時忽又如萍如梗泛泛靡寧嗟乎日月逝矣歲不我與回想山中法聚時緇流白衣不知幾人在也眷言思之能無戀戀於足下乎同師化去不覺五年念其求法一番辛苦生平履歷行行無偶豈意斯人而有斯疾遂之九原乎以今觀之緇群不減瑣瑣庸庸百千人中能有此一人乎良可歎也以其久交不能忘情略記生平錄出當寄觀也世味日薄一日天災年盛一年大水彌漫貴鄉將如何可念也。</p>
</div>
<div class='div-other'><a id='mulu183' />
<p class='h3'>寄吳伯明</p><p>湖山暌隔歲月悠然間晤道顏鬚眉無恙得以少慰耳座下佛種自深天資迥俗生公片石不特賴以金湯直久交為故人非多生之緣乎東海易枯劫灰難辨目前受用正宜一蓑一艇坐嘯行歌于白公堤上真達人樂事也。</p>
</div>
<div class='div-other'><a id='mulu184' />
<p class='h3'>與王雲來居士</p><p>日者辱攜諸君子過我覺闊別數年道誼無間但又斯須別去胸中未免著一懸想謝康樂既肯入社何嘗心雜遠公慧照必別有見康樂病處愚意謂但肯入社心便不雜所恐尋復出社是為雜也蘇長公白太傅皆坐臥此道者也詩文具在可想見其風致雖然堯舜與人同耳二公豈別有地位逞其神力所謂有為者亦若是<span class='corr'>已</span>扇子[跳-兆+孛]跳公案敬依來䪨聊下注腳果得寒毛卓豎則雲門大師不遠矣。</p>
</div>
<div class='div-other'><a id='mulu185' />
<p class='h3'>復詹曰至</p><p>歲莫于禾中得手札悉石隱忍徒之近蹤接筐篚殷勤之雅貺雲山非隔煙水非遙矣來箋一幅如命書復願道座以摩耶視親以迦文律<span class='corr'>己</span>出塵之念不油然乎。</p>
</div>
<div class='div-other'><a id='mulu186' />
<p class='h3'>謝錢塞菴相國</p><p>伏承閣下隆護正法眷顧野衲何日忘之前祇領香積遂登大悲閣瞻古像過放下庵禮達祖見閣下經畫措置真得一切事究竟堅固者矣閣下其契佛心而行宰官事乎梅谿一勺昔年法會之盛實賴緣起所懇大序為冠乞賜允裁容日踵領解維河干肅此布謝不一。</p>
</div>
<div class='div-other'><a id='mulu187' />
<p class='h3'>復黃坡蔡遯翁</p><p>廿載暌違片時宴坐增遐思矣委以揮灑藏身無地以副尊命拙而且俚慚恧可勝言哉善為我覆感甚感甚。</p>
</div>
<div class='div-other'><a id='mulu188' />
<p class='h3'>復柯敬明</p><p>近得寄札知在粵中建功立績且能克究<span class='corr'>己</span>躬大事甚喜甚喜然此事雖覺有進步須發難遭想慶幸想觸境逢緣十分保任骨還父肉還母認取本來面目此初進門句不可認定若要到家直須向肉未割骨未刳時著眼棒下消息始得大徹至囑至囑詩頌一一目之若珍重加鞭他日更有好處倘因緣不斷再得晤面鐵甲傳燈是所願也。</p>
</div>
<div class='div-other'><a id='mulu189' />
<p class='h3'>與倪伯屏</p><p>春初過梅溪以院事逼勒未得于寒香中耑候道駕茲來葑溪葵榴爛然而駕又適回府晤會之緣或有時耶法當末世朱紫混淆即高明君子每每務虛熱中冀稱僧聖盡情埋沒一點良知座下乃慥慥躬行區別稂莠明鏡當臺佛魔各還本形此不獨末法金湯實希見之優曇缽花矣西華鬼窟翻去佛土莊嚴將必有日感激感激然首座耑候喫楊梅能如期入山否倘一葦杭之猶得于靜室中俟開襟快談耳。</p>
</div>
<div class='div-other'><a id='mulu190' />
<p class='h3'>與諸合甫</p><p>形神日敝法運日薄曲彔床龜毛拂漸覺無味惟故交相值開襟話舊則樂與晨夕此近況也勝公來得手札辭意殷殷恍若晤對于玉峰蘭若中時節若此賑饑為急務仁者之心好生之德拔苦與樂亦何多讓于老瞿曇耶力行可也舊穀不登檀施絕少承惠猶在涸轍得潤斗水所感大于河漢謝謝不一。</p>
</div>
<div class='div-other'><a id='mulu191' />
<p class='h3'>與葛瑞五</p><p>春初過梅溪又過嘉善遊錢園半月聞公亦入西山看梅賞心是同溪山各異念之念之所云華嚴宗鏡學佛者必由之而法性始寬波瀾始大得一星子見便自坐地見太宗師垂手接人言語不一呼為葛藤者此坎井之蛙未可語天日也娑婆稱缺陷世界兒女之緣或未能從心則當以佛法為娛消煩惱破幻夢綽綽然使青山白雲常在胸次何待他年始作汗漫之遊乎舟次吳門作此相寄葑溪齋中尚有十日留公盍歸乎來。</p>
</div>
<div class='div-other'><a id='mulu192' />
<p class='h3'>與葉嶽心</p><p>饑饉薦臻法社冷落衲子馳騖拒之良難流水行雲非無定蹤亦息肩一策耳日下偶又艤舟葑溪開篋讀除夕元旦二詩觸境命詞皆得性情之正雖然滄桑自古何常此是彼非不若兩忘而化于道誦金人三緘之銘喻風人明哲之旨矣緣事固無應者時節艱危告匱何啻小家然與其愛妄費傾千金之橐不若踏實地下福田一粒種子明智者或點首焉。</p>
</div>
<div class='div-other'><a id='mulu193' />
<p class='h3'>與陸平叔居士</p><p>客歲兩過高齋叨法供齒頰至今猶香也所諭宗鏡一序碌碌中每念之旋失之春仲桃李芳菲之際不幸得一疾拘攣逼迫不可以言幸因得疾而杜門謝客得閒得閒而序斯成雖妍醜不自知然謂有此可以報命病之能益人亦奇矣不獨此也憶向之行腳時多病以病求脫生死愈切以其切故得㘞地一聲出世時又多病以病而常念靜退念靜退而畏結援顯者于今思之蓋初病者策我見道也厭苦不深求道不篤也末病者牖我知幾也所謂樹高招風晚食甘于肉安步穩于車也人未有生而不病者乃世間則卜筮醫藥嗟歎呻吟徒病而<span class='corr'>已</span>若因病而生惕勵則病未嘗不進乎道也此學佛人之病有異乎世間之病也足下學佛者偶筆及之。</p>
</div></div></div>
<p class='juan'>嬾齋別集卷四<span class='note-inline'>(終)</span></p>
</div><!-- end of div[@id='body'] -->
</body></html>