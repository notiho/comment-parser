<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>牧雲和尚嬾齋別集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu905' />
<p class='juan'>牧雲和尚嬾齋別集卷之十三</p><p class="byline">東吳　毛晉子晉　編閱</p><p class="byline">鄂州　記室智時　較訂</p>
<div class='div-other'>
<p class='h1'>詩<span class='note-inline'>(戊之一)</span></p>
<div class='div-other'><a id='mulu906' />
<p class='h2'>興福時</p>
<div class='div-other'><a id='mulu907' />
<p class='h3'>開法破山酬徐白雨見贈<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>好音無日不懷西卻怪城南戰馬嘶願學象龍能負物何辭泥水一拖犁斯文未棄貽蘭蕙有道分明在藿藜三笑虎谿徵故事高風千載醒塵迷</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>經行古殿跡非遐舊有高僧轉法華松下相將隨白鶴澗中猶記拾朱砂潭虛夜影招玄度燈散寒光照釋迦坐喜幽林無法說是誰空際雨香花</div>
</p></div>
<div class='div-other'><a id='mulu908' />
<p class='h3'>酬毛子晉見贈</p><p style="text-indent:0em" class="lg-abnormal"><div class='lg-row'>吾宗單傳事西來求俊賢安心仍得髓騎鶴兼腰纏五葉特地分所唱彌高玄其終匪牆壁鑽研一何堅真機鮮能搆庭草日芊芊吾師起臨濟霹靂轟青天風顛在昔記針芥投今緣愧余魯鈍資亦許一燈然深山願棲息其敢出人前夕惕作三省恐孤胡僧傳未全闚正令黽勉握化權憶我古招提開自齊梁年夙昔當剃染四宿儼臨筵行腳走千里芒鞋踏頻穿忽承金湯詔宗風命茲宣高林伐鐘鼓古殿生香煙籃輿從空下佳句浩如川把臂知雖新獲心良<span class='corr'>已</span>先金鱗樂我釣駑駘藉君鞭洗耳慕清音期聽山水絃</div>
</p></div>
<div class='div-other'><a id='mulu909' />
<p class='h3'>瓶梅</p><p style="text-indent:0em" class="lg-abnormal"><div class='lg-row'>一枝插向小窗傍不得春風也自香曉起山僧兩相對從他樹上壓濃霜</div>
</p></div>
<div class='div-other'><a id='mulu910' />
<p class='h3'>初春示憨崖上人</p><p style="text-indent:0em" class="lg-abnormal"><div class='lg-row'>兀然百不知萬古空中立春風拂寒蘿草根亦解碧</div>
</p></div>
<div class='div-other'><a id='mulu911' />
<p class='h3'>臥疾吟<span class='note-inline'>(八章有序)</span></p><p style="margin-left:1em">余向疏拙丁亥冬還故山事繁責重夙夜黽勉入春不覺精神大疲肢節若墮藥不即靈因暫謝人事專務靜嘿為養痾計適小閣初成山雨忽至爰有感觸寫懷自解。</p>
<p style="text-indent:0em" class="lg-abnormal"><div class='lg-row'>有雨山窗暗無人版閣幽瘦梅香半落小杏葉初抽獨枕聽泉長孤行與石儔松風嘗所愛今怕冷吹頭</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>墻角樹何老山根草自青引泉歸石沼開牖望巖屏一榻臥亦好三門久不經有誰來問疾隔澗大須聽</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>春鳥呼群至相將樹底鳴餘生完飲啄介性懼逢迎坐月豈無念看雲殊有情一丘同幻寄何更傲滄瀛</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>編籬取殘竹拾石砌新臺閒許病軀適喧防雜足來蕙香欣在几茶味欲生杯蟄戶天將啟南山盡打雷</div>
</p><p class="head4">五</p>
<p style="text-indent:0em" class="lg-abnormal"><div class='lg-row'>自類鷦鷯鳥於茲借半簷北窗初不大西嶺卻容瞻桃李原無語煙霞自足恬春風吹碧柳此意向誰拈</div>
</p><p class="head4">六</p>
<p style="text-indent:0em" class="lg-abnormal"><div class='lg-row'>頑石生花秀枯椿吐葉香物靈知法幻我靜見他忙松鼠時踰樹山厖忽跳墻從來眼前境閒味覺深長</div>
</p><p class="head4">七</p>
<p style="text-indent:0em" class="lg-abnormal"><div class='lg-row'>抱病非遺世偷閒且避人鼓鐘雖在寺雞犬隔諸鄰枯坐每終日幽吟當半春野梅風落瓣次第<span class='corr'>已</span>成塵</div>
</p><p class="head4">八</p>
<p style="text-indent:0em" class="lg-abnormal"><div class='lg-row'>秉燭黃昏後空山但寂然于心無少事即夢乃安禪鶴唳聲何越鴉棲影不遷衲寒松露滴巖月正孤圓</div>
</p></div>
<div class='div-other'><a id='mulu912' />
<p class='h3'>重過藿園看海棠</p><p style="text-indent:0em" class="lg-abnormal"><div class='lg-row'>小艇維高岸分明又一春花原如舊好樹覺比前皴佳興牽紅藥閒情撫綠筠晚來雷忽動疏雨欲迷津</div>
</p></div>
<div class='div-other'><a id='mulu913' />
<p class='h3'>謝倪伯屏見過</p><p style="text-indent:0em" class="lg-abnormal"><div class='lg-row'>荒院春深雨積苔平疇風煖菜花開喫茶猶記山中別放艇何期溪上來半日清譚看綠竹百年大夢感黃槐鍾情最愛廬山遠蓮社曾欣五柳栽</div>
</p></div>
<div class='div-other'><a id='mulu914' />
<p class='h3'>藿園牡丹盛開漫紀<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>爰有園中約因成野外遊名花春盡見孤策晚來投側笑能留客先開解起樓葉穠香不淺坐賞一庭幽</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>午日憑移影春雲為作陰養花天氣好啣艸燕巢深奇種宜分土香風忽透襟洛陽今不貴朱紫重相尋</div>
</p></div>
<div class='div-other'><a id='mulu915' />
<p class='h3'>從王侶石乞圖章</p><p style="text-indent:0em" class="lg-abnormal"><div class='lg-row'>在昔生民始何因混沌分龜龍呈大數金石兆斯文靈秘既潛泄精奇今願聞論交在千古不異佩三墳</div>
</p></div>
<div class='div-other'><a id='mulu916' />
<p class='h3'>重過秋亭</p><p style="text-indent:0em" class="lg-abnormal"><div class='lg-row'>谿落桃花水欲溫村遮楊柳路猶存自欣野步因扶策未是舟行不到門四壁空香人意靜半庭蒼竹鳥聲繁舊年記喫佳園李今日來看手愛捫</div>
</p></div>
<div class='div-other'><a id='mulu917' />
<p class='h3'>病起有懷</p><p style="text-indent:0em" class="lg-abnormal"><div class='lg-row'>蝴蝶莊周總夢身世間無法可相親生餘自覺人情冷病極方知佛語真坐檻消閒隨筆硯移笻散步喜桑筠白雲有路名山遠鴻雁何時到水濱</div>
</p></div>
<div class='div-other'><a id='mulu918' />
<p class='h3'>坐西軒作<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>形役悲多累心怡愛得閒不時來小榭遐想入深山春老紅花褪村幽綠樹環曠然情志放天際鳥孤還</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>香茗供雙眼桑麻隔一牆遣情無過此消日以為常釀蜜蜂群醉成巢燕子忙杖藜經小圃剩有菜花黃</div>
</p></div>
<div class='div-other'><a id='mulu919' />
<p class='h3'>早秋還虞山舟過松陵宿承天寺</p><p style="text-indent:0em" class="lg-abnormal"><div class='lg-row'>松陵煙水盡蒹葭一櫂秋風落日斜法侶相逢如故舊夜分齋罷更煎茶</div>
</p></div>
<div class='div-other'><a id='mulu920' />
<p class='h3'>留別</p><p style="text-indent:0em" class="lg-abnormal"><div class='lg-row'>白露初零夜氣涼扁舟曉發問官塘道情一種難為別只看秋花架上黃</div>
</p></div>
<div class='div-other'><a id='mulu921' />
<p class='h3'>蘇州無量寺懷舊<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>齊女門開去路頻廿年行腳太艱辛重來古寺閒房坐目對秋陰憶友生</div>
</p><p style="text-indent:0em" class="lg-abnormal"><div class='lg-row'>香積廚邊盡種菱山門猶自待人興一株銀杏還如昔碧葉秋空布幾層</div>
</p><p style="text-indent:0em" class="lg-abnormal"><div class='lg-row'>悠悠世事太生忙鴻雁南飛露結霜記得北風吹水夜故人攜我宿慈莊</div>
</p></div>
<div class='div-other'><a id='mulu922' />
<p class='h3'>雨泊虎丘小武當<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>山水古今靜笙歌日夜尋倦來思石坐飯後繞溪吟白雨生涼色碧梧垂好陰喜無相識者散步暢幽襟</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>舟繫林何僻雲開塔可登堤邊逢圃者閣上有棋僧山淺亦生稻溪灣滿種菱廢興何處問漁父晚懸罾</div>
</p></div>
<div class='div-other'><a id='mulu923' />
<p class='h3'>偶過溪菴即事</p><p style="text-indent:0em" class="lg-abnormal"><div class='lg-row'>橋斷行人隔門開別徑斜桂香幽砌出竹色短墻遮鄰叟看鋤菜頭陀自煮茶得閒聊此坐末路事如麻</div>
</p></div>
<div class='div-other'><a id='mulu924' />
<p class='h3'>吳門曉發</p><p style="text-indent:0em" class="lg-abnormal"><div class='lg-row'>碧水無停櫂清秋最好天重來多病客不盡故山緣紅蓼低晨露白楊開夕煙吾生誰共適鵝鴨野塘邊</div>
</p></div>
<div class='div-other'><a id='mulu925' />
<p class='h3'>舟次華蕩</p><p style="text-indent:0em" class="lg-abnormal"><div class='lg-row'>青山看漸近秀色迓孤舟鳥語安知午松聲自起秋歲寒心獨抱日暮路何投病骨西風冷滄波嬾下鉤</div>
</p></div>
<div class='div-other'><a id='mulu926' />
<p class='h3'>悼崑山高靜之文學</p><p style="text-indent:0em" class="lg-abnormal"><div class='lg-row'>齒豁欣談道身貧久樂天恨來相會晚別後忽經年香國應前邁泉臺何所牽秋深籬菊綻悵望玉峰巔</div>
</p></div>
<div class='div-other'><a id='mulu927' />
<p class='h3'>過勺菴偶意西莊舊遊</p><p style="text-indent:0em" class="lg-abnormal"><div class='lg-row'>垂楊數樹遶孤菴壞納清修住也堪野鴨出波窺影立殘荷仆水帶秋憨誰留空曠當吾眼未覺棲遲長客貪因憶舊遊如此夜冷然霜月起東南</div>
</p></div>
<div class='div-other'><a id='mulu928' />
<p class='h3'>晤陸平叔</p><p style="text-indent:0em" class="lg-abnormal"><div class='lg-row'>擊磬空樓鳥雀聽儼如山衲槁其形法緣夙結瞿曇氏世相全空般若經秋養芙蓉高過屋霜滋蘭蕙秀于庭幅巾笑殺陶彭澤五柳雖栽醉不醒</div>
</p></div>
<div class='div-other'><a id='mulu929' />
<p class='h3'>贈張季鴻</p><p style="text-indent:0em" class="lg-abnormal"><div class='lg-row'>水田寒漠漠煙樹幾叢叢仁里來經過道風能一同相期參向上自信在其中有句臨行贈青山霜葉紅</div>
</p></div>
<div class='div-other'><a id='mulu930' />
<p class='h3'>憩陸哉生西閣望雨</p><p style="text-indent:0em" class="lg-abnormal"><div class='lg-row'>竹木心知野蒼黃擬在山快登高閣坐自覺此身閒妙供來香國詼談透祖關有禽窗外噪暮雨送舟還</div>
</p></div>
<div class='div-other'><a id='mulu931' />
<p class='h3'>贈李小隱</p><p style="text-indent:0em" class="lg-abnormal"><div class='lg-row'>故土雖辭久相聞實有年偶歸承遠訪晤面覺歡然黑白同君髮山村共此天無妨那一著下手白雲邊</div>
</p></div>
<div class='div-other'><a id='mulu932' />
<p class='h3'>過陸子念書齋即事</p><p style="text-indent:0em" class="lg-abnormal"><div class='lg-row'>輕舟停水次訪道散幽襟得此一日樂何求百鎰金竹陰開晚炤松曲瀉清音月上思歸也蘆花期重尋</div>
</p></div>
<div class='div-other'><a id='mulu933' />
<p class='h3'>又贈書法華</p><p style="text-indent:0em" class="lg-abnormal"><div class='lg-row'>靈山何載別仙苑若親隨隻手云書寫全身是法師冰花開臘際異鳥立肩時<span class='note-inline'>(居士書經感有二瑞)</span>心印全彰也空香散碧漪</div>
</p></div>
<div class='div-other'><a id='mulu934' />
<p class='h3'>答子念</p><p style="text-indent:0em" class="lg-abnormal"><div class='lg-row'>水邊荒屋類山龕遠樹參差結翠嵐西舍暫遊開異景東林久憶遇同參孤燈晚坐何其靜疏雨空來亦自甘道話不憎疏野性方舟時過響寒潭</div>
</p></div>
<div class='div-other'><a id='mulu935' />
<p class='h3'>憩陸顯文書室</p><p style="text-indent:0em" class="lg-abnormal"><div class='lg-row'>別館原依宅居然動靜分竹簾交野色紙帳盪波紋鷺影堪常狎鷗心自不群文餘有閒暇倚檻看流雲</div>
</p></div>
<div class='div-other'><a id='mulu936' />
<p class='h3'>眾香菴值雨</p><p style="text-indent:0em" class="lg-abnormal"><div class='lg-row'>野外多流水村邊又遇菴戒香薰杖錫古佛現優曇短菊孤情繫嘉禾比屋擔晚雷何忽震客思<span class='corr'>已</span>如酣</div>
</p></div>
<div class='div-other'><a id='mulu937' />
<p class='h3'>晚泛過慈雲菴</p><p style="text-indent:0em" class="lg-abnormal"><div class='lg-row'>孤菴尋不遠亦在水之涯艸屋今翻瓦村雲忽染霞秋場多稻實夏岸有荷花鐘鼓西鄰接青山夢不遐</div>
</p></div>
<div class='div-other'><a id='mulu938' />
<p class='h3'>偕殷元長李小隱泛月<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>有月不能睡傍溪仍放舟寂然天地外恍惚見寒流霜落漁竿隱秋空雁字收輕雲殊自幻幾點過沙洲</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>有月不能睡傍溪仍放舟遠村環可數殘葦臥無收語笑對佳客浮遊忘老秋清寒著衣領緩櫂在中流</div>
</p></div>
<div class='div-other'><a id='mulu939' />
<p class='h3'>問戈莊樂居士疾不遇慨然有思</p><p style="text-indent:0em" class="lg-abnormal"><div class='lg-row'>遙村流水曲來訪臥維摩有示身非疾無言口太多琴書成眷屬筆硯近如何相見形骸外夕陽鳴櫂歌</div>
</p></div>
<div class='div-other'><a id='mulu940' />
<p class='h3'>瞿愿中過晤勺菴同舟至眾香菴別</p><p style="text-indent:0em" class="lg-abnormal"><div class='lg-row'>春風曾一晤相見又深秋世事黃花冷山情白石雨小菴容促膝遠水歎分舟歲月真如駛吾生善自求</div>
</p></div>
<div class='div-other'><a id='mulu941' />
<p class='h3'>西舍歸舟有懷毛子晉</p><p style="text-indent:0em" class="lg-abnormal"><div class='lg-row'>青山<span class='corr'>已</span>許著閒身白社猶欣一問津道路不長慵寄字秋光欲老只懷人扣舷雙塔風鈴近轉櫂孤城水鳥親去去杖藜多眷戀夕陽深樹有垂綸</div>
</p></div>
<div class='div-other'><a id='mulu942' />
<p class='h3'>勺菴訪舊陸子念重以篇什見貽還山報之兼寄平叔諸同道<span class='note-inline'>(七首)</span></p><p style="text-indent:0em" class="lg-abnormal"><div class='lg-row'>溪菴聊作寓有句寫胸襟遐契方投漆平交只論金菰蘆闚隱跡鐘磬想餘音近日山楓好應憐獨自尋</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>緇素何緣集崇朝密邇隨所慚窮釋子稱是大宗師揮麈登樓際移笻說法時雨晴剛遇巧一葉泊寒漪</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>秋蟾生靜夜法味喜相分舌上尋無語眉間笑有紋池魚潛不躍沙鴈宿成群物性難容晦清光透水雲</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>曳杖欣臨水歸舟記出山秋將遲我冷天竟使人閒落葉封苔逕鳴禽候竹關有懷元亮宅詩債未酬還</div>
</p><p class="head4">五</p>
<p style="text-indent:0em" class="lg-abnormal"><div class='lg-row'>窗竹蕭蕭報曉寒溪逢玄度喜盤桓雪軒石丈饒幽致瓦缽山僧愧素餐虛閣久憑忘有倦新詩疊出可無歡鄰雞午過聲猶唱隨寓枯懷得自安</div>
</p><p class="head4">六</p>
<p style="text-indent:0em" class="lg-abnormal"><div class='lg-row'>遠水孤蟾炤佛龕疏籬叢菊抹溪嵐薄遊在野思晨起多病于山罷晚參几有名香衣得染盤餘新果齒生甘書燈隔岸頻來往不負垂絲向碧潭</div>
</p><p class="head4">七</p>
<p style="text-indent:0em" class="lg-abnormal"><div class='lg-row'>襆被連宵宿草菴蕭疏風味主賓堪<span class='corr'>已</span>隨孤騖秋行遠忽聽歸鴻夜夢憨世路不親因得嬾煙波有戀尚餘貪空山月出長松冷相憶君家斗柄南</div>
</p></div>
<div class='div-other'><a id='mulu943' />
<p class='h3'>酬李明遠文學五秩見贈</p><p style="text-indent:0em" class="lg-abnormal"><div class='lg-row'>受命當秋令懸弧愧此時無生原順世有訓敢忘師小院金蟬噪高梧玉露垂憑軒思寡過先聖不吾欺</div>
</p></div>
<div class='div-other'><a id='mulu944' />
<p class='h3'>壽貝葉齋培風師<span class='note-inline'>(是歲臘同五旬也)</span></p><p style="text-indent:0em" class="lg-abnormal"><div class='lg-row'>天涯蹤跡久如雲搔首中林每憶君貝葉燈傳堂搆美蓮花心淨梵鐘聞六時望古曾何遠百歲今秋嘉共分無著天親兄與弟名香一瓣夜深焚</div>
</p></div>
<div class='div-other'><a id='mulu945' />
<p class='h3'>偶作</p><p style="text-indent:0em" class="lg-abnormal"><div class='lg-row'>冬來黃葉滿虛庭小閣霜濃曉夢醒獨坐竹窗無箇事幽禽來去語堪聽</div>
</p></div>
<div class='div-other'><a id='mulu946' />
<p class='h3'>勺菴度歲書懷<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>同雲漠漠暗山頭雪霰將零點布裘舊谷梅花雖好看新年人事不勝酬孤村何處能安嬾遠水無波且縱遊諸子謾勞橋口送吾生天地一虛舟</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>一年月日又云徂燈火青熒炤客無紙帳怕寒添草褥竹房留歲想松爐夢安溪犬從他吠跡遠山鐘不我呼童子相隨頻致問明朝何處看桃符</div>
</p></div>
<div class='div-other'><a id='mulu947' />
<p class='h3'>除夕寓勺菴同無關上人泛舟南湖</p><p style="text-indent:0em" class="lg-abnormal"><div class='lg-row'>一年茲日盡擾擾惜塵寰舉世豈皆寐無人自肯閒爆聲驚野鴨舟影逐溪鷴此樂欣同得滄洲暮未還</div>
</p></div>
<div class='div-other'><a id='mulu948' />
<p class='h3'>和除夕</p><p style="text-indent:0em" class="lg-abnormal"><div class='lg-row'>只因霜雪鬢毛侵翻怪年華長一旬天地<span class='corr'>已</span>看同逆旅形骸欲就識真人鳥聲帶澀猶啼臘草色含青<span class='corr'>已</span>覺春大化無偏居處異自應把酒對芳辰</div>
</p></div>
<div class='div-other'><a id='mulu949' />
<p class='h3'><span class='corr'>己</span>丑元日</p><p style="text-indent:0em" class="lg-abnormal"><div class='lg-row'>穩睡梅花帳翻身是五更樹頭天未曙枝上鵲先鳴化日隨年長和風近畫生山僧心事喜舉筆一詩成</div>
</p></div>
<div class='div-other'><a id='mulu950' />
<p class='h3'>新正二日陸氏昆仲招集平叔園亭<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>清溪宛轉帶微波令改衡門喜氣多為挹幽香梅下立欲摹霜節竹邊過薔薇芽綻新吟得棠棣花翩舊雅歌我是閒僧君逸叟正堪山水共婆娑</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>叢竹蕭蕭作短籬出營山意在溪湄東風欲捲葡萄架南岸先青楊柳枝無事村雞啼白晝依人野鴨浴清池石橋欹仄通幽徑拄杖乘春不倦移</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>戶庭洒埽淨無埃剛喜山僧杖到來高榭護蘭風不入幽窗近水暖方開斑斕莫辨多年竹紅白分明雨樣梅清供滿前心<span class='corr'>已</span>醉溪禽群噪晚齋回</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>春風滿座笑言投喬木嚶鳴此際求一種平懷真道氣十分率意嬾禪流欣看貝葉橫書几似有空香雨佛樓誰謂文人無慧業丹鉛水乳在青眸<span class='note-inline'>(時案有手摘宗鏡語)</span></div>
</p></div>
<div class='div-other'><a id='mulu951' />
<p class='h3'>題畫</p><p style="text-indent:0em" class="lg-abnormal"><div class='lg-row'>松下高樓搆幾年濤聲日落響雲煙山僧亦有工支習借得幽窗讀古編</div>
</p></div>
<div class='div-other'><a id='mulu952' />
<p class='h3'>贈報國寺萃閒老師</p><p style="text-indent:0em" class="lg-abnormal"><div class='lg-row'>城南草木藹春光古寺冰融濾水囊階樹與梅爭秀潔和風滿院度幽香</div>
</p></div>
<div class='div-other'><a id='mulu953' />
<p class='h3'>仲春放舟過謁毛子晉信宿寶月堂兼晤顧麟士殷介平馬退山時見刻大藏將竣賦言為贈</p><p style="text-indent:0em" class="lg-abnormal"><div class='lg-row'>春水溶溶抱遠村春雷送雨過山根舟維古岸魚兒躍杖入高堂燕子言盡日焚香心隱几深更剪燭膝容軒多君友尚皆千古檀悉猶欣罄法源</div>
</p></div>
<div class='div-other'><a id='mulu954' />
<p class='h3'>水月菴詢隱峰疾</p><p style="text-indent:0em" class="lg-abnormal"><div class='lg-row'>海山攜遠出險患念同嘗子疾久未醒余心遙不忘片帆春雨濕深院瓦爐香覿體空諸病應期妙藥王</div>
</p></div>
<div class='div-other'><a id='mulu955' />
<p class='h3'>謝古南眾護法</p><p style="text-indent:0em" class="lg-abnormal"><div class='lg-row'>十載梅溪把釣竿絲綸舒卷意閒閒偶嗟殿角花千片欲別溪頭水一灣天外孤雲流不定林邊飛鳥倦知還道情膠漆彌增感千里依然咫尺間</div>
</p></div>
<div class='div-other'><a id='mulu956' />
<p class='h3'>過蔣蕙仙孝廉菴<span class='note-inline'>(幹字居士所自撰其義未詳似別有所寄者曾請其音云如申字呼)</span></p><p style="text-indent:0em" class="lg-abnormal"><div class='lg-row'>衡門經歲似秋澄春老薔薇發舊藤野鳥或群非欲異匏瓜不食自欣能窗臨流水清堪濯戶見南山近可登君性素恬增隱築為高因想就丘陵</div>
</p></div>
<div class='div-other'><a id='mulu957' />
<p class='h3'>海印菴午睡有夢忽來</p><p style="text-indent:0em" class="lg-abnormal"><div class='lg-row'>春殘花事付微茫原上依依綠女桑幽鳥一聲何處去北窗高枕臥羲皇</div>
</p></div>
<div class='div-other'><a id='mulu958' />
<p class='h3'>戒香居即事</p><p style="text-indent:0em" class="lg-abnormal"><div class='lg-row'>三年不到又重來斗室依然絕點埃餘有戒香薰杖錫孤舟且泊月明回</div>
</p></div>
<div class='div-other'><a id='mulu959' />
<p class='h3'>海塘吟</p><p style="text-indent:0em" class="lg-abnormal"><div class='lg-row'>海塘行不盡風浪打危巒漁網斜陽掛蛟龍直下蟠</div>
</p></div>
<div class='div-other'><a id='mulu960' />
<p class='h3'>毘盧菴明幻開士五秩</p><p style="text-indent:0em" class="lg-abnormal"><div class='lg-row'>入夏薰風至禪房水際涼階前盈忍艸屋後起新篁衣缽荷香染軒窗柳色藏相過如問訊日月靜中長</div>
</p></div>
<div class='div-other'><a id='mulu961' />
<p class='h3'>贈仲寅初</p><p style="text-indent:0em" class="lg-abnormal"><div class='lg-row'>澤國稱遺隱幽村久卜居割田開佛土投策話僧廬耳順人胥慶心安樂始餘清溪臨暑月尊酒看英蕖</div>
</p></div>
<div class='div-other'><a id='mulu962' />
<p class='h3'>贈金陵彭師水</p><p style="text-indent:0em" class="lg-abnormal"><div class='lg-row'>有生居大塊著姓古賢人命向尼山問年當伯玉鄰秦淮于柳碧吳苑萬花春隨化能觀妙心齋不受塵</div>
</p></div>
<div class='div-other'><a id='mulu963' />
<p class='h3'>水鏡菴小憩</p><p style="text-indent:0em" class="lg-abnormal"><div class='lg-row'>亭亭蒼竹繞方池長夏炎蒸似不知坐久小軒無事做摘將桐葉寫新詩</div>
</p></div>
<div class='div-other'><a id='mulu964' />
<p class='h3'>顧敬修居士見過山中</p><p style="text-indent:0em" class="lg-abnormal"><div class='lg-row'>綠陰如幄碧山深白日閒聽黃鳥音抱病比來聊自適高軒卻愧遠相尋空堂夜語燈頻剪古寺朝參磬未沉坐對雨窗看道卷長松煙外節森森</div>
</p></div>
<div class='div-other'><a id='mulu965' />
<p class='h3'>紀舊示顧君闇</p><p style="text-indent:0em" class="lg-abnormal"><div class='lg-row'>客歲綠陰稠城隅早放舟在筵皆上善盡日作清遊衣拂千人石風生一虎丘可中庭子在坐見石點頭</div>
</p></div>
<div class='div-other'><a id='mulu966' />
<p class='h3'>煙知墩準提菴</p><p style="text-indent:0em" class="lg-abnormal"><div class='lg-row'>樹近千家市菴開一小山天高僧眼曠秋靜客心閒烽火空為舉江流逝不還何如鳴古磬壞衲坐林間</div>
</p></div>
<div class='div-other'><a id='mulu967' />
<p class='h3'>勝法寺</p><p style="text-indent:0em" class="lg-abnormal"><div class='lg-row'>沙阜高低傍鐵河<span class='note-inline'>(寺左有塘舊名鐵)</span>將軍施第昔何多<span class='note-inline'>(寺為宋高將軍所捨宅)</span>潭來白足缽常洗池冷丹心劍不磨<span class='note-inline'>(洗缽潭磨劍池皆寺舊蹟)</span>殿古卻嗟陵谷變地靈應有鬼神呵填然法鼓清秋擊龍象欣看四野過</div>
</p></div>
<div class='div-other'><a id='mulu968' />
<p class='h3'>從勝法寺過黃莊菴</p><p style="text-indent:0em" class="lg-abnormal"><div class='lg-row'>肩輿辭古寺斜日向東行銀杏遙相見金風冷送程到門菱葉滿入室桂香清一宿孤村寂秋吟夢寐生</div>
</p></div>
<div class='div-other'><a id='mulu969' />
<p class='h3'>黃莊菴同道侶夜話</p><p style="text-indent:0em" class="lg-abnormal"><div class='lg-row'>杖出未云遠秋行亦易寒話言忘夜永趺坐覺衣單法集信非偶客遊良足歡明朝欲分手青嶂待君看</div>
</p></div>
<div class='div-other'><a id='mulu970' />
<p class='h3'>瞿愿中過訪</p><p style="text-indent:0em" class="lg-abnormal"><div class='lg-row'>野外涼颸滿山中著屐宜聯床風雨夜促膝笑談時樹底泉來急煙邊鳥去遲晨鐘何愛聽蓮社舊曾期</div>
</p></div>
<div class='div-other'><a id='mulu971' />
<p class='h3'>華一岳為子寫炤賦謝<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>虛室坐生白秋光落小屏巧將遊戲筆幻出贏衰形憫世心何熱看他眼只青歲華知去幾卻怪鬢毛星</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>道生天地後名絕太初先突出身無狀傳來筆有仙隨方留幻跡何處問生緣一笑涼風發秋山破曉煙</div>
</p></div></div></div>
<div class='div-other'>
<p class='h1'>詩部<span class='note-inline'>(戊之二)</span></p>
<div class='div-other'><a id='mulu972' />
<p class='h2'>興化時</p>
<div class='div-other'><a id='mulu973' />
<p class='h3'>初過昭陽答孤峰上人</p><p style="text-indent:0em" class="lg-abnormal"><div class='lg-row'>佛性非南北人煙有不同風高黃葦偃秋盡綠楊空錫影隨閒鶴珠光奪睡龍朗公投好句清夜燭花紅</div>
</p></div>
<div class='div-other'><a id='mulu974' />
<p class='h3'>酬李平菴文學</p><p style="text-indent:0em" class="lg-abnormal"><div class='lg-row'>丈室賢非遠三生道許同斯文深入奧外物付諸空霧變山多豹雲興澤有龍草菴聊寓影睡起日頭紅</div>
</p></div>
<div class='div-other'><a id='mulu975' />
<p class='h3'>酬李艾山文學</p><p style="text-indent:0em" class="lg-abnormal"><div class='lg-row'>櫂入蘆花深呈橈覓好手忽逢河上公相對兩忘口</div>
</p></div>
<div class='div-other'><a id='mulu976' />
<p class='h3'>奉和賀疏林邑侯見貽</p><p style="text-indent:0em" class="lg-abnormal"><div class='lg-row'>空劫有何佛靈臺唯此心政餘庭鳥近道廣野僧尋化國開談笑高吟見古今昭陽城畔水東望碧煙深</div>
</p></div>
<div class='div-other'><a id='mulu977' />
<p class='h3'>奉酬吳鹿翁相公</p><p style="text-indent:0em" class="lg-abnormal"><div class='lg-row'>澤國蘆叢偶借棲慚無祖意可言西傅巖簡在能調鼎彭澤歸歟樂釣溪雪夜山陰呼艇好桃源春水問津迷新詩製就神情滿揮麈分明對撰藜</div>
</p></div>
<div class='div-other'><a id='mulu978' />
<p class='h3'>平菴以石刻七佛偈見貽乃黃山谷筆鐫廬山巖石者賦此為謝<span class='note-inline'>(山谷以元祐六年大寒日書是石而平菴持帖來亦大寒日)</span></p><p style="text-indent:0em" class="lg-abnormal"><div class='lg-row'>懸巖有字阿誰刊七佛傳心見筆端怪石昔人能作供舊碑今日尚留殘名賢揮灑當元祐時節流通恰大寒林下百年遺勝蹟曹溪滴水未曾乾</div>
</p></div>
<div class='div-other'><a id='mulu979' />
<p class='h3'>和夜坐<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>眼開誰作夢心醉或忘醒吾我猶雙見浮沉摠一形家中人自在路上客無停冰雪梅花放疏枝透幾櫺</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>方庭猶未雪多少覓心安何有塵為礙皆因眼自瞞三登良是苦十日未為寒何似木頭老真機覿面看</div>
</p></div>
<div class='div-other'><a id='mulu980' />
<p class='h3'>西軒即事<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>西菴寒月盡四望見冰圍時有蘆花起心疑雪點飛風中雷若震雲上日無輝衰病年來甚終朝擁衲衣</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>土階卑帶潤柴牖小容光展卷聊娛意臨池一寫狂水仙花自白楊柳葉無黃因憶嬾殘老爐煨芋子香</div>
</p></div>
<div class='div-other'><a id='mulu981' />
<p class='h3'>和大山知藏誕辰<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>長空日月去無休風冷滄江水不流客夢片時行萬里塵心一點掛千愁怪無青嶂堪留足喜得黃茅此蓋頭閒誦南華欣快論人間至樂只骷髏</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>江關客路未甘休一曲滄浪歲月流大野多風鴻陣急寒空欲雪雀群愁曾臨秋水能青眼無奈蘆花早白頭遲暮對君搔兩鬢世間出世此骷髏</div>
</p></div>
<div class='div-other'><a id='mulu982' />
<p class='h3'>除夕和平菴作<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>天外冰霜客裏身歲殘攜手見交新不凝摩詰安禪榻猶愛淵明漉酒巾擁褐爐頭將遼旦劇談座上自生春重簾放下嚴寒結夢寐詩成若有神</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>役役勞生共此身何堪日月又懸新三車自願攜諸子六結誰將解一巾梅插銅瓶香永夜柑傳茅室味先春村翁咸樂昇平世爆竹家家競賽神</div>
</p></div>
<div class='div-other'><a id='mulu983' />
<p class='h3'>辛卯二日同朱天乳諸君子散步池上</p><p style="text-indent:0em" class="lg-abnormal"><div class='lg-row'>春城如見暖雲飛爆響隨風拂凍暉君子相攜池上立笑看童稚踏冰歸</div>
</p></div>
<div class='div-other'><a id='mulu984' />
<p class='h3'>晚雪有懷平菴</p><p style="text-indent:0em" class="lg-abnormal"><div class='lg-row'>大雪下無聲菴前白路生庭柯多烏聚野岸絕人行地結重寒色天垂不夜明茅堂懷謝眺凍筆獨娛情</div>
</p></div>
<div class='div-other'><a id='mulu985' />
<p class='h3'>人日寫懷<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>月令寅初建年華卯又添忽聞過七日不覺撚雙髯物外心將寄塵中跡久淹生平勞景仰幸見雪山尖</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>此日風光澹如何定說人曆傳應自古物換又維新率土欣同遇吾衰恐未真前村梅柳上鳥語已先春</div>
</p><p class="head4">三<span class='note-inline'>(是日墮雙齒)</span></p>
<p style="text-indent:0em" class="lg-abnormal"><div class='lg-row'>簾外煙初暖階前雪未融短鬚辭暮盥敗齒落晨風倩筆書心事尋方去眼蒙死生交謝態豈待百年逢</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>解帶憎開戶然松愛近床江皋猶白雪天地<span class='corr'>已</span>青陽靜聽孤鴻度閒看二鼠忙浮生真似夢老大孰悲傷</div>
</p></div>
<div class='div-other'><a id='mulu986' />
<p class='h3'>徐同甫為余篆古圖章賦贈</p><p style="text-indent:0em" class="lg-abnormal"><div class='lg-row'>鴻荒文字杳君子得何師金石相投處蒼籀會意時獨娛冰雪案傳翫水煙湄緬想天人理羲皇盡一奇</div>
</p></div>
<div class='div-other'><a id='mulu987' />
<p class='h3'>酬楊廉甫進士</p><p style="text-indent:0em" class="lg-abnormal"><div class='lg-row'>偶著袈裟寄此生也知天地始無名青蓑近買學鷗泛白拂閒拈隨鶴行江月明時孤櫂穩水風微處一波輕雲堂晚臥思君子隱隱清機發磬聲</div>
</p></div>
<div class='div-other'><a id='mulu988' />
<p class='h3'>立春後甲子日偕平菴登土山</p><p style="text-indent:0em" class="lg-abnormal"><div class='lg-row'>午飯林中訖晴光野外生人思聽法聚我愛看燈行洲隔心常遠帆來眼自明好春傳甲子泛泛綠波平</div>
</p></div>
<div class='div-other'><a id='mulu989' />
<p class='h3'>寄祥光上人</p><p style="text-indent:0em" class="lg-abnormal"><div class='lg-row'>相聚初於太白嶺相從又入武康山多年別了無消息一旦逢時生喜顏靜慧園中龍象集昭陽城畔鼓鐘閒經過隨喜拼旬日看畢瓊花買櫂還</div>
</p></div>
<div class='div-other'><a id='mulu990' />
<p class='h3'>謝朱天乳惠藥</p><p style="text-indent:0em" class="lg-abnormal"><div class='lg-row'>無身不是遭僧打有面初非學佛黃老大自知枯血氣少<span class='corr'>年</span>多半費思量厭尋苓木山中草嬾覓神仙海上方只望先生與閒藥從頭去我一生忙</div>
</p></div>
<div class='div-other'><a id='mulu991' />
<p class='h3'>將還江南別鑒師</p><p style="text-indent:0em" class="lg-abnormal"><div class='lg-row'>君住昭陽<span class='corr'>年</span><span class='corr'>已</span>久我來極樂日無多相見難來相別易此情其忍對滄波</div>
</p></div>
<div class='div-other'><a id='mulu992' />
<p class='h3'>書扇與蕭道人</p><p style="text-indent:0em" class="lg-abnormal"><div class='lg-row'>偶然到江北選佛又開場孝齋蕭道人為我一冬忙夜歸常把火朝來必踏霜對眾語鑿鑿見我喜洋洋今我欲南去道人心不忘書扇以謝之炎時作清涼</div>
</p></div>
<div class='div-other'><a id='mulu993' />
<p class='h3'>謝潘道人造法衣</p><p style="text-indent:0em" class="lg-abnormal"><div class='lg-row'>我有一疋紗道人為我裁舉目顧我體便將刀尺開長短不失度分毫絕疑猜製巧鍼細密月餘纔送來我欲謝道人道人辭百回再拜稽首去霜階凍莓苔衣披等金襴真紅映雙腮一切聖凡眾瞻我光明臺我思末世中豈曰無栽培道人心在道我何誘其財唯以清涼風扇彼煩熱埃眾庶務財用道人亦賢哉</div>
</p></div>
<div class='div-other'><a id='mulu994' />
<p class='h3'>別黎太沖長者</p><p style="text-indent:0em" class="lg-abnormal"><div class='lg-row'>晤言方歲暮話別又春時節令<span class='corr'>已</span>如是行藏不再思途中梅柳放菴畔水雲遲高誼難分手慇懃一致詞</div>
</p></div>
<div class='div-other'><a id='mulu995' />
<p class='h3'>極樂解制寄謝吳鹿翁相公淤潭西<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>西菴池水綠粼粼閒步東風炤影頻伐輻河干隱君子考槃天際想真人只緣芳草催行腳未是空山欲老身滿篋新詩皆妙絕片帆南渡不嫌貧</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>菰蒲歷亂起寒煙中有幽人水一天文思久安尼聖學慧心兼得祖師禪音書偶寄如金玉蹤跡從教在野田應是遭他先佛記能將法句析微玄</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>漁網悠然薄暮來扁舟亦擬向晨開岸邀春色先分柳園護晴雲未放梅曾記秦風歌宛在直尋魯語誦賢哉江關臘盡猶冰雪何得膏霖潤九垓</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>遐心不入鹿門山採藥龐公去不還柳葉欲遮漁父宅桃花半照老人顏心齋白自生虛室身隱文無到世間歸去野僧聊問訊閒雲依舊把潭關</div>
</p></div>
<div class='div-other'><a id='mulu996' />
<p class='h3'>留別平菴</p><p style="text-indent:0em" class="lg-abnormal"><div class='lg-row'>春氣微微動遠林殘冰猶自帶河心隔江相見不恨晚放策獨行難在今詩句舊耽終寫志禪鋒新出老知音青山乘興能攜屐莫謂雲深不我尋</div>
</p></div>
<div class='div-other'><a id='mulu997' />
<p class='h3'>別吳北海昆仲</p><p style="text-indent:0em" class="lg-abnormal"><div class='lg-row'>慷慨青雲黽聯翩丹鳳毛不疑真佛遠能致野僧高鐘鼓無虛日香華重見勞臨岐多戀戀春色滿江皋</div>
</p></div>
<div class='div-other'><a id='mulu998' />
<p class='h3'>舟發昭陽</p><p style="text-indent:0em" class="lg-abnormal"><div class='lg-row'>春風送行客遠去無定程何以悅吾目溪邊芳艸生</div>
</p></div>
<div class='div-other'><a id='mulu999' />
<p class='h3'>寓廣陵靜慧閣送天鼓法姪之江西</p><p style="text-indent:0em" class="lg-abnormal"><div class='lg-row'>我在廣陵為過客忽逢吾姪上廬山江邊芳艸春初綠京口梅花早破顏得眺瀑流千萬丈且尋茅屋兩三間開荒種芋因緣就一信吳門好寄還</div>
</p></div>
<div class='div-other'><a id='mulu1000' />
<p class='h3'>雪後登平山堂</p><p style="text-indent:0em" class="lg-abnormal"><div class='lg-row'>野外雲猶凍林中鳥一鳴樓尋隋帝蹟堂得宋賢名隄水從東逝村驢向北行江南山自好剩雪萬山明</div>
</p></div>
<div class='div-other'><a id='mulu1001' />
<p class='h3'>丹陽道中</p><p style="text-indent:0em" class="lg-abnormal"><div class='lg-row'>南北天涯路萬程客帆商舶古今行地多藝麥村何少河曲通潮水不清高岸兩分閒鷺影長松孤立帶鴉聲春來草色青青起坐見兒童拾野萍</div>
</p></div>
<div class='div-other'><a id='mulu1002' />
<p class='h3'>閒來居<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>歲月磨雙足乾坤老一身喜茲幽寂處蹔養病衰人雉堞雲霞變墻垣水竹親中庭芳樹在花葉正垂春</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>眼底天何曠風前口自歌梅花吾地有松色比鄰多野徑無如僻高軒不易過考槃真受用不<span class='corr'>羨</span>碧山阿</div>
</p></div>
<div class='div-other'><a id='mulu1003' />
<p class='h3'>舟次崑山</p><p style="text-indent:0em" class="lg-abnormal"><div class='lg-row'>萬井寒煙裏孤城積水邊山閒如向客塔近欲迎船雉堞元依地巖崖別有天望中情自遠暝色杖頭懸</div>
</p></div>
<div class='div-other'><a id='mulu1004' />
<p class='h3'>西城晚眺寄葛瑞五</p><p style="text-indent:0em" class="lg-abnormal"><div class='lg-row'>風雨杏花愁溪光冷白鷗半春淹客路薄暮上城樓歸鳥群方下山煙濕未收垂楊居士宅指點隔平疇</div>
</p></div>
<div class='div-other'><a id='mulu1005' />
<p class='h3'>悼李子曉令八首<span class='note-inline'>(有序)</span></p><p style="margin-left:1em">庚寅中秋夜曉令李子別余南去余于重陽北遊京口遂結冬昭陽道路悠阻每念不得便鴻一信思亦長矣辛卯上元後從廣陵渡江留連京口復彌月買舟東來意謂漸近嘉禾可詢其遊況大雨中艤舟鹿城忽聞李子<span class='corr'>已</span>作故人五內悽然舊交有來驚問口不忍道嗚呼曉令之遊曉令之死豈非天乎念數年把臂情有不能<span class='corr'>已</span>者作詩八章達其舊居臨風而誦之曉令雖在萬里魂必有知其翩然而來耶。</p>
<p style="text-indent:0em" class="lg-abnormal"><div class='lg-row'>碧水春江滿片帆東望遲如何天外信卻向客中遺世夢真無緒人生良足悲靜言憑短牖脈脈動吾思</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>憶自投緇社軒然意氣揚豈徒尊几杖亦自篤文章執手曾無間論心極有方斯人何可遠然諾未相忘</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>竹下招頻坐花開賞必同深知塵世夢細究主人公河水清環宅梧陰碧覆空每看諸子俊勸讀在其中</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>我法能深信人言或浪評胸因多塊磊趾若傲生平小案詩篇積方庭艸樹盈素帷闚弔唁粲粲士中英</div>
</p><p class="head4">五</p>
<p style="text-indent:0em" class="lg-abnormal"><div class='lg-row'>庭梅無少恙階艸可憐芳不謂交千古翻餘泣數行長途隨畫鷁久雨斷春光役役窮簷下愁看燕子忙</div>
</p><p class="head4">六</p>
<p style="text-indent:0em" class="lg-abnormal"><div class='lg-row'>客程方萬里靈櫬倩誰扶危嶺雲端矗炎風地下呼竟違霜髮母不念藐諸孤可歎生浮甚人何作遠圖</div>
</p><p class="head4">七</p>
<p style="text-indent:0em" class="lg-abnormal"><div class='lg-row'>苦寒霜落月僮僕幾人俱總為尊親在卻將桑梓疏榮名何處問身世頓成虛涕淚難為讀苕城一紙書</div>
</p><p class="head4">八</p>
<p style="text-indent:0em" class="lg-abnormal"><div class='lg-row'>臨岐多繾綣歸路遠相期猶記中秋夕辭余竹院時酒樽良友勸心事月明知一去成千古人生恨別離</div>
</p></div>
<div class='div-other'><a id='mulu1006' />
<p class='h3'>同葛端五諸子登東山</p><p style="text-indent:0em" class="lg-abnormal"><div class='lg-row'>謝公丘壑在城東春日遲遲景物融青雀乘流仙侶並白雲飛閣洞天通塚疑松下人猶哭屋置巖邊客未窮歸望西山巖石好桃花高出女牆紅</div>
</p></div></div></div>
<div class='div-other'>
<p class='h1'>詩部<span class='note-inline'>(戊之三)</span></p>
<div class='div-other'><a id='mulu1007' />
<p class='h2'>鶴林時</p>
<div class='div-other'><a id='mulu1008' />
<p class='h3'>初夏寄日章舊友</p><p style="text-indent:0em" class="lg-abnormal"><div class='lg-row'>古寺深深眾木鄰小山雖淺隔風塵綠陰如幄開軒坐曲肘支頤憶故人</div>
</p></div>
<div class='div-other'><a id='mulu1009' />
<p class='h3'>杜鵑樓小坐</p><p style="text-indent:0em" class="lg-abnormal"><div class='lg-row'>消暑登高閣長空舉目收青松千樹直黃鳥一聲幽閒砌餘天竹荒園帶石榴紫薇花更好爛熳倚墻頭</div>
</p></div>
<div class='div-other'><a id='mulu1010' />
<p class='h3'>解夏送自明知浴歸昭陽</p><p style="text-indent:0em" class="lg-abnormal"><div class='lg-row'>迢遞來江北從容入社中盤稽先聖訓人有日新功竹色行將染松聲聽未窮不堪言聚散芒履躡秋風</div>
</p></div>
<div class='div-other'><a id='mulu1011' />
<p class='h3'>曉步</p><p style="text-indent:0em" class="lg-abnormal"><div class='lg-row'>殘月涼雲碧嶂幽鸛聲步聽小橋頭垂楊一樹猶飄綠樵擔西來白露秋</div>
</p></div>
<div class='div-other'><a id='mulu1012' />
<p class='h3'>喜李平菴渡江貽詩步韻奉迓<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>一夏薰風裏思君意惘然久為南岸客喜到北來船山色江邊遠秋光竹下全幽期方在此相共惜流年</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>古寺門常掃秋林葉始黃舊懷方欲展佳句喜先將江闊雲霞靜山空草木長晚來阡陌上攜策可徜羊</div>
</p></div>
<div class='div-other'><a id='mulu1013' />
<p class='h3'>平菴到山</p><p style="text-indent:0em" class="lg-abnormal"><div class='lg-row'>一別歲方半相思秋獨深山中攜屐至江上扣舷吟白日開新況青燈話夙心西風黃葉下幽鳥度餘音</div>
</p></div>
<div class='div-other'><a id='mulu1014' />
<p class='h3'>同平菴觀寺中古碑</p><p style="text-indent:0em" class="lg-abnormal"><div class='lg-row'>凡物古難得斯文良不輕相攜從殿出不厭繞廊行石壁精神滿山林氣象清幾回遭劫火作者未湮名</div>
</p></div>
<div class='div-other'><a id='mulu1015' />
<p class='h3'>贈瓜洲默如懿範二上人<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>瓜洲渡口綠粼粼京口看來是比鄰日日風帆江面過不知津濟幾多人</div>
</p><p style="text-indent:0em" class="lg-abnormal"><div class='lg-row'>楊子江心鷺作群金山頂上塔生雲眼前好景看無厭野鶴一聲天際聞</div>
</p></div>
<div class='div-other'><a id='mulu1016' />
<p class='h3'>小窗</p><p style="text-indent:0em" class="lg-abnormal"><div class='lg-row'>小窗看大樹大樹落窗中夏葉高垂綠秋陽少見紅自欣消永日殊快度微風閒坐耽幽句爐煙晚篆空</div>
</p></div>
<div class='div-other'><a id='mulu1017' />
<p class='h3'>雨後登杜鵑樓</p><p style="text-indent:0em" class="lg-abnormal"><div class='lg-row'>古路泉能沒遠山松欲遮因看棲鳳竹想到杜鵑花</div>
</p></div>
<div class='div-other'><a id='mulu1018' />
<p class='h3'>謝張元囪問疾</p><p style="text-indent:0em" class="lg-abnormal"><div class='lg-row'>積雨傷秋艸空庭漲碧苔我方欹枕臥君得過山來白髮頻相慰丹經一取材上池能洞鑑肝膽自應開</div>
</p></div>
<div class='div-other'><a id='mulu1019' />
<p class='h3'>漫興</p><p style="text-indent:0em" class="lg-abnormal"><div class='lg-row'>多慵久已交書絕有興元來得句新閒對秋窗喚童子清泉烹出紫茸春</div>
</p></div>
<div class='div-other'><a id='mulu1020' />
<p class='h3'>睡起</p><p style="text-indent:0em" class="lg-abnormal"><div class='lg-row'>丈室閒多瞌睡來避人雙戶未曾開兒童怪煞能相惱出入山頭亂拾柴</div>
</p></div>
<div class='div-other'><a id='mulu1021' />
<p class='h3'>九日<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>細雨重陽日西風白露天登高何處去籬畔菊花鮮</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>雲冷山俱暗風高樹盡鳴塞鴻來<span class='corr'>已</span>半客路未遑征</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>寺門久不出山逕長深蘿薄暮斜陽裡何人把酒歌</div>
</p></div>
<div class='div-other'><a id='mulu1022' />
<p class='h3'>舟行口占</p><p style="text-indent:0em" class="lg-abnormal"><div class='lg-row'>荻蘆花發重陽後鴻雁聲高九月天莫道連朝風不順好看霜葉滿晴川</div>
</p></div>
<div class='div-other'><a id='mulu1023' />
<p class='h3'>坐興濟菴東窗</p><p style="text-indent:0em" class="lg-abnormal"><div class='lg-row'>草有吉祥竹鳳尾青青相倚在階前一株榆樹何高聳枝葉經秋濕曉煙</div>
</p></div>
<div class='div-other'><a id='mulu1024' />
<p class='h3'>贈周東谿老翁</p><p style="text-indent:0em" class="lg-abnormal"><div class='lg-row'>紅日東邊走似車綠楊溪上老情賒風光說向兒孫道九月年年有菊花</div>
</p></div>
<div class='div-other'><a id='mulu1025' />
<p class='h3'>綸如禪子畫菜供余喜而賦之</p><p style="text-indent:0em" class="lg-abnormal"><div class='lg-row'>道人生滁陽云是宥家子慕法入緇林落魄無相似雖然工筆墨非為拾青紫有技進乎道有道出乎指遊戲小窗間學圃攤一紙須臾五菜生離立孤根起谷風遠來吹葉葉青搖几不煩一鋤力能使地種美造物笑無權晨露疑浥彼根中滋味全咬嚼殊有以芳潔佐伊蒲乃在山僧齒寄語鐘鼎家胡為不種此</div>
</p></div>
<div class='div-other'><a id='mulu1026' />
<p class='h3'>贈夏秀巖老翁</p><p style="text-indent:0em" class="lg-abnormal"><div class='lg-row'>人生七十古來稀相對茲翁面目輝松下石床能獨坐海邊鷗鳥近忘飛十洲方朔曾為記六合蒙莊未肯歸敝屣世間遊物外遼人咸有出塵機</div>
</p></div>
<div class='div-other'><a id='mulu1027' />
<p class='h3'>西華禮塔詩二首<span class='note-inline'>(有序)</span></p><p style="margin-left:1em">崇禎戊寅余度夏銅井聞西華山有佛智破菴二祖塔在焉因渡湖一禮塔尖仆艸池水無梁徘徊久之至辛卯仲冬自京口下吳門復一瞻禮時瑋首座結屋于荒址撫今懷古記以短章。</p>
<p style="text-indent:0em" class="lg-abnormal"><div class='lg-row'>秀峰山下祖燈傳水色山光塔影邊纍石好經千百劫懷香又隔十三<span class='corr'>年</span>東山松柏宜重長南浦雲霞只舊鮮收得沙盆貽厥後天龍應衛一牛眠</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>滄桑陵谷古何常佛印禪燈久愈光兩塔並湮榛莽密一峰獨秀水雲蒼舉頭胡雁衝寒度拜手天花間雪香固是兒孫慚烜赫摩挲石碣幾徬徨</div>
</p></div>
<div class='div-other'><a id='mulu1028' />
<p class='h3'>秀峰山曉起</p><p style="text-indent:0em" class="lg-abnormal"><div class='lg-row'>空樓曉愈寒窗外日三竿村向湖邊失山宜雪後看出門風似劍呼櫂浪如磐掩戶誰相對爐中火一團</div>
</p></div>
<div class='div-other'><a id='mulu1029' />
<p class='h3'>辛卯除夕歸自京口神情既衰僕僕有感</p><p style="text-indent:0em" class="lg-abnormal"><div class='lg-row'>茫茫觀大化蹇蹇涉長途日月非真逝年華實告徂小童譁伐鼓老態恥當壚深谷梅花放青簑在五湖</div>
</p></div>
<div class='div-other'><a id='mulu1030' />
<p class='h3'>壬辰元旦</p><p style="text-indent:0em" class="lg-abnormal"><div class='lg-row'>好鳥先傳語陽鳥漸起東燭邊開夜色漏下動春風玩世求身健居村祝歲豐曉窗雲靉靆小雨潤青菘</div>
</p></div>
<div class='div-other'><a id='mulu1031' />
<p class='h3'>悼素園黃闇齋參政</p><p style="text-indent:0em" class="lg-abnormal"><div class='lg-row'>靈山佛法付王臣像季干城有幾人世外早培優缽種人間特現宰官身等觀宗子風神爽握手師門道義親流水行雲何去也佳園又見老梅春</div>
</p></div>
<div class='div-other'><a id='mulu1032' />
<p class='h3'>過祖燈菴用舊韻</p><p style="text-indent:0em" class="lg-abnormal"><div class='lg-row'>墟落尋幽寂心知不是山鳥啼春戶扃僧定衲衣斑依約燈元火玲瓏杖有環臨川聊一詠古道自茲還</div>
</p></div>
<div class='div-other'><a id='mulu1033' />
<p class='h3'>過閒閒居</p><p style="text-indent:0em" class="lg-abnormal"><div class='lg-row'>春水綠生波寒塘路不多扁舟誰共放閒屋我能過役役既無味芒芒將若何漣兮清徹底堪此聽漁歌</div>
</p></div>
<div class='div-other'><a id='mulu1034' />
<p class='h3'>甘窯</p><p style="text-indent:0em" class="lg-abnormal"><div class='lg-row'>寒突孤村接春煙幾處高永為風雨庇願學海濱陶古聖皆無逸民生敢計勞靜言思覆載化理適相遭</div>
</p></div>
<div class='div-other'><a id='mulu1035' />
<p class='h3'>寫懷</p><p style="text-indent:0em" class="lg-abnormal"><div class='lg-row'>曲曲谿光遠荒荒山日低市聲吹向北塘影舊名西一葉從吾泛三椽偶寄棲客懷何所適春半老梅齊</div>
</p></div>
<div class='div-other'><a id='mulu1036' />
<p class='h3'>獨坐</p><p style="text-indent:0em" class="lg-abnormal"><div class='lg-row'>小閣見流水幽軒面兩松把茅差足勝擇木更何從習我煨鐺法尊他钁地宗捲簾門外看春色不知重</div>
</p></div>
<div class='div-other'><a id='mulu1037' />
<p class='h3'>仲春隨喜本覺寺讀坡公三過堂詩步韻</p><p style="text-indent:0em" class="lg-abnormal"><div class='lg-row'>畫鷁輕移碧水中長風鼓浪駭兒童山開萬壽鐘聲遠堂記三過鶴影空短塔垂頭蒼竹護新詩炙口古碑功夜來倚杖僧窗寂初月流光到殿東</div>
</p></div>
<div class='div-other'><a id='mulu1038' />
<p class='h3'>奉酬遯翁先生見寄<span class='note-inline'>(有引)</span></p><p style="margin-left:1em">黃坡遯翁先生舊所稱蔡子穀居士也金湯法門不遺餘力即一金粟先師及門皆沐維護余以疏嬾別二十年矣未致一辭而先生不棄陽和春風惠然肯來且貽二詩益感高誼敬步來韻投瑤報木余有恥焉。</p>
</div>
<div class='div-other'><a id='mulu1039' />
<p class='h3'>惠扇</p><p style="text-indent:0em" class="lg-abnormal"><div class='lg-row'>出世同門盡不遲蓬根自媿後於期十年白鳥曾看泛<span class='note-inline'>(金粟山鈴記白陽泛水)</span>一簡青猿未獲馳丘壑藏春尋舊誼池塘生草寄新詩快哉拈起犀牛扇穆穆清風掌上隨</div>
</p></div>
<div class='div-other'><a id='mulu1040' />
<p class='h3'>敘懷</p><p style="text-indent:0em" class="lg-abnormal"><div class='lg-row'>寒梅疏柳放長堙抵掌掀髯滿座春無垢宗風為近里東坡文字不同塵一回傾倒歡如昨久辱交知樂且新顧我匪材肩祖任疏慵有負法門身</div>
</p></div>
<div class='div-other'><a id='mulu1041' />
<p class='h3'>永哀詩<span class='note-inline'>(有序)</span></p><p style="margin-left:1em">遯翁先生天性孝友其先慈之生誕與嚴君之諱忌適同清和四日是則月日同矣而寅之時又同但其年不同耳先生念之二十年來感傷不<span class='corr'>已</span>寄箋乞言慰以七言二律。</p>
<p style="text-indent:0em" class="lg-abnormal"><div class='lg-row'>詩書孝友<span class='corr'>羨</span>傳家不道君親歲有涯痛在死生同月日思深屺岵閱年華忽驚綠樹啼黃鳥又見長溪漾落花著取萊衣還醉舞高堂老眼或無遮</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>曆日翻來只記寅廿餘年淚灑芳辰老焉猶慕終天恨哀也忘過六尺身掩卷蓼莪蓬鬢雪薦觴松柏艸廬春九原靈爽應無死一撫趨庭骨肉親</div>
</p></div>
<div class='div-other'><a id='mulu1042' />
<p class='h3'>壽屠闇伯文學母王孺人初度<span class='note-inline'>(時文學以疾辭試事)</span></p><p style="text-indent:0em" class="lg-abnormal"><div class='lg-row'>孝淑鍾天性桃夭悵別深敬緘遺恨語曲盡事親心白髮床第變青銅歲月沉帨期登甲子君子錫住音</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>作合奇男子終成女丈夫戶庭尊狙豆機杼撫璉瑚奇疾寧非福貞名共不誣賢哉舌孟母無愧聖人徒</div>
</p></div>
<div class='div-other'><a id='mulu1043' />
<p class='h3'>寄郭千仞</p><p style="text-indent:0em" class="lg-abnormal"><div class='lg-row'>春初攜策過君家庭下疏梅正放葩分得寒香歸院後又看谿上醉桃花</div>
</p></div>
<div class='div-other'><a id='mulu1044' />
<p class='h3'>寄郭清安</p><p style="text-indent:0em" class="lg-abnormal"><div class='lg-row'>三箇年頭兩過君香爐茗碗謝殷勤門前老樹春禽囀好句何妨側耳聞</div>
</p></div>
<div class='div-other'><a id='mulu1045' />
<p class='h3'>病中</p><p style="text-indent:0em" class="lg-abnormal"><div class='lg-row'>一月不出戶三春忽<span class='corr'>已</span>徂薔薇嗟放盡梅子日看麤偃僂思藤杖支離近藥爐故人勞慰問頭面似非吾</div>
</p></div>
<div class='div-other'><a id='mulu1046' />
<p class='h3'>遣懷</p><p style="text-indent:0em" class="lg-abnormal"><div class='lg-row'>斗室循環走空階彳亍行閒看泥下筍忽地向天生</div>
</p></div>
<div class='div-other'><a id='mulu1047' />
<p class='h3'>出門</p><p style="text-indent:0em" class="lg-abnormal"><div class='lg-row'>花事隨春盡濃陰入夏多出門吾亦適溪上問輕舸</div>
</p></div>
<div class='div-other'><a id='mulu1048' />
<p class='h3'>久疾初愈過硤石山白水菴<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>半日閒難得扁舟近可移紫山涵白水綠樹語黃鸝到此安吾嬾行將笑世馳萆門清晝掩新竹影離離</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>夜月看將上春風去莫留崔嵬方畏陟清寂自相投樹茂疑無夏山寒直是秋吾衰應未甚襆被得天遊</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>磊磊山根石霏霏谷口煙丹雞無弋慕黃犢有人牽安步朝光淡微吟落照園一抔誰氏塚老樹綠參天</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>西硤曾遊處南風喜再過共知山路淺自覺鳥聲多梅影能高屋泉香恰在窩一丘吾素願不厭久婆娑</div>
</p><p class="head4">五</p>
<p style="text-indent:0em" class="lg-abnormal"><div class='lg-row'>北牖開來爽西軒一樣涼客來參古佛人臥傲羲皇避世今知策藏身向覓方夜分鐘磬寂山月轉虛廊</div>
</p></div>
<div class='div-other'><a id='mulu1049' />
<p class='h3'>遊硤石悔園和陳復菴乩仙</p><p style="text-indent:0em" class="lg-abnormal"><div class='lg-row'>永日縱閒遊新詩不易酬煙熏千柳醉雲挾兩山浮春舫巢玄燕苔磯近白鷗仙風吹席上塵夢更誰留</div>
</p></div>
<div class='div-other'><a id='mulu1050' />
<p class='h3'>題放菴</p><p style="text-indent:0em" class="lg-abnormal"><div class='lg-row'>山不高兮樹且多綠陰飄拂覆層坡最堪結下三間屋明月清風一放歌</div>
</p></div>
<div class='div-other'><a id='mulu1051' />
<p class='h3'>俞言如招同范中昭文學坐潔古齋納涼紀事</p><p style="text-indent:0em" class="lg-abnormal"><div class='lg-row'>桂櫂尋三徑松陰隔一溪地偏丘壑小人韻竹林齊幽檻堪容與虛廊待品題素磁傳未<span class='corr'>已</span>風靜夕陽西</div>
</p></div>
<div class='div-other'><a id='mulu1052' />
<p class='h3'>又題麻杖<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>落落丘中有修修莫掩藏以能高骨格致我略玄黃扶老秋無畏投人夜有光就中新用處初不類諸方</div>
</p><p class="head4">二</p>
<p style="text-indent:0em" class="lg-abnormal"><div class='lg-row'>七月星流火秋光到水邊魚驚紅蓼雨鳥散碧蘿煙重想三條篾輕拈一指禪集雲峰下客好把話頭圓</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>莖草金身用全機總付渠尺尋眉上見風味掌中餘展握欣無滯行藏試與俱衲僧多未會相問意何如</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>卓地非金錫猶然佛祖模古風吹未<span class='corr'>已</span>正道得全扶六月鶤鵬化千秋睡夢呼蒿枝臨濟令自古記行吳</div>
</p></div>
<div class='div-other'><a id='mulu1053' />
<p class='h3'>輓嘉善錢塞菴相國<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>臘月層溪竹萬竿春風吹起野梅寒法筵握手情如昨柳岸貽詩墨未乾新疏一經明佛頂舊崇百祖薦幽瀾妙心常住含香海乘願閻浮現宰官</div>
</p><p class="head4">二<span class='note-inline'>(翁曾亟稱子淨土十詠調從來淨土詩中得未曾有)</span></p>
<p style="text-indent:0em" class="lg-abnormal"><div class='lg-row'>武水漣兮想七年春流小泛剡溪船畫堂豈異維摩室香飯奠過化樂天十詠懷西稱席上一燈傳北契樽前靈山記囑分明在舟楫應還濟大川</div>
</p><p class="head4">三</p>
<p style="text-indent:0em" class="lg-abnormal"><div class='lg-row'>傅巖霖雨潤蒼生世外因緣有夙盟妙法夢中誰見授高僧都下舊知名素箋赤字符先語一雨三根長大莖提起腳頭親切句翛然常在佛光行</div>
</p><p class="head4">四</p>
<p style="text-indent:0em" class="lg-abnormal"><div class='lg-row'>蒼蒼相去幾由旬高閣中棲大士身十載讖開金地古六時空雨寶花新丘山誰謂非堅固法界由來總一真敝屣萬緣渾放下清秋涼月炤階頻</div>
</p><p style="margin-left:1em"><span class='note-inline'>(翁未第時夢達觀大師投經七卷皆赤血所書徐叩以功名事師曰你底事我做我底事你做次日遇經肆問何經有七卷肆中曰惟法華耳隨取以示如夢中問所書曰達觀大師　又達觀大師掩關大勝寺月夜步至幽澗見大悲像露立而開廢<span class='corr'>圮</span>向韋馱卜其因緣乃出古觀音像一軸授住僧云十年後有見而取供者問事始成翁如識然與大師素不相識事亦奇矣)</span>。</p>
</div>
<div class='div-other'><a id='mulu1054' />
<p class='h3'>小窗多閒為商尊首座題菜</p><p style="text-indent:0em" class="lg-abnormal"><div class='lg-row'>洛陽城中少喫菜洛陽花邊得一芥菜好道人留長薹花鮮一任時人賣</div>
</p></div>
<div class='div-other'><a id='mulu1055' />
<p class='h3'>秋日偶成</p><p style="text-indent:0em" class="lg-abnormal"><div class='lg-row'>秋色滿庭中絺衣受冷風芭蕉還自綠相向海棠紅</div>
</p></div>
<div class='div-other'><a id='mulu1056' />
<p class='h3'>山居曉作</p><p style="text-indent:0em" class="lg-abnormal"><div class='lg-row'>涓涓秋露滴花根小鳥枝頭故自喧最好涼風吹面頰倚笻無事出松門</div>
</p></div></div></div>
<p class='juan'>嬾齋別集卷十三<span class='note-inline'>(終)</span></p>
</div><!-- end of div[@id='body'] -->
</body></html>