<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴聖可禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>華巖聖可禪師語錄卷四</p><p class="byline">門人光佛等編</p>
<div class='div-other'><a id='mulu12' />
<p class='h1'>拈古</p>
<div class='div-orig'><p>百丈一日侍馬祖行次見一群野鴨飛過祖云是甚麼丈云野鴨子祖云甚處去也丈云飛過去也祖遂扭丈鼻負痛失聲祖云又道飛過去也丈於言下有省卻歸侍者寮哀哀大哭同事問曰汝憶父母耶丈云無曰被人罵耶丈云無曰哭作甚麼丈云我鼻孔被大師扭得痛不徹同事曰有甚因緣不契丈云汝問取和尚去同事問大師曰海侍者有何因緣不契在寮中哭告和尚為某甲說大師曰是伊會也汝自問取他同事歸寮曰和尚道汝會也教我自問汝丈乃呵呵大笑同事曰適來哭如今為甚卻笑丈云適來哭如今笑同事网然。</p>
</div>
<div class='div-commentary'><p>拈云馬祖當道設塹百丈就路還家且置同學相看哭笑而答又作麼生為憐松竹引清風幾度買來還自賣。</p>
</div>
<div class='div-orig'><p>三聖慧然禪師到德山纔展坐具山云莫展炊巾者裏無殘羹餿飯然云縱有亦無著處山便打然接住棒推向禪床上山大笑然哭蒼天便下參堂。</p>
</div>
<div class='div-commentary'><p>拈云我作德山至三聖道亦無著處便休兩不傷鋒犯手賓主歷然洎乎正令一行不覺弄巧成拙然雖當仁不讓禮度全虧二老若無笑哭相酬管取兩沒殺合。</p>
</div>
<div class='div-orig'><p>世尊初生一手指天一手指地周行七步目顧四方云天上天下唯我獨尊雲門云我當時若見一棒打殺餵狗子喫貴圖天下太平。</p>
</div>
<div class='div-commentary'><p>拈云世尊平地上起孤堆且置雲門恁麼道還自救得麼一棒打殺干戈不少要見太平驢年未在。</p>
</div>
<div class='div-orig'><p>世尊於涅槃會上以手摩胸告眾曰汝等善觀吾紫磨金色之身瞻仰取足無令後悔若謂吾滅度非吾弟子若謂吾不滅度亦非吾弟子時百萬億眾悉得契悟。</p>
</div>
<div class='div-commentary'><p>拈云告眾善觀也是憐兒不覺醜悉皆領悟無非片雪點紅爐還識金色身麼只者是。</p>
</div>
<div class='div-orig'><p>南陽忠國師因丹霞來訪值睡次乃問侍者耽源云國師在否者云在即在秖是不見客霞云太深遠生者云莫道上座佛眼也覷他不見霞云龍生龍子鳳生鳳兒國師睡起侍者舉似國師國師打二十棒趁出丹霞聞云不謬為南陽國師。</p>
</div>
<div class='div-commentary'><p>拈云人多謂耽源不唧溜不合恁麼抵對累及國師手忙腳亂一上恁麼見解則湘之南潭之北何以光前裕後哉殊不知忠國師乃伯牙琴丹霞乃伯牙弦耽源乃伯牙手琴弦之上縱有南薰雅操若無妙指其音終不能發咄誰是伯牙不見客底是深遠生底是覷不見底是。</p>
</div>
<div class='div-orig'><p>雪峰在德山作飯頭一日飯遲德山擎缽下法堂峰曬飯巾次見德山乃云鐘未響鼓未鳴拓缽向甚麼處去德山便歸方丈峰舉似頭頭云大小德山未會末後句在山聞令侍者喚頭去問汝不肯老僧那頭密啟其意山乃休明日陞堂果與尋常不同頭至僧堂前撫掌大笑云且喜堂頭老漢會末後句他後天下人不奈伊何雖然也秖得三年活。</p>
</div>
<div class='div-commentary'><p>拈云德山雪峰向虛空裏書字字雖不成文彩已彰巖頭於化日下鏤冰既爾刻畫分明未免傍觀者哂哂即不無畢竟甚處是德山會得底末後句舉頭天外看誰是我般人。</p>
</div>
<div class='div-orig'><p>昔有婆子供養一庵主經二十年常令一二八女子送飯給侍一日令女子抱定云正恁麼時如何主云枯木倚寒岩三冬無煖氣女子舉似婆婆曰我二十年秖供養得箇俗漢遂遣出燒卻庵。</p>
</div>
<div class='div-commentary'><p>拈云作麼生免得他燒逐我道者僧設使有鶖子智文殊辯德山臨濟機用一十八變神通敢保亦不能免婆子燒逐在還會麼他要此話大行。</p>
<p>又拈云婆子燒庵且縱還會枯木倚寒巖三冬無煖氣意旨麼碧玉磨成西子骨黃金鑄就伍員心。</p>
</div>
<div class='div-orig'><p>陸亙大夫問南泉弟子家中有一片石亦曾坐亦曾臥如今欲鐫作佛得麼泉云得得大夫云莫不得麼泉云不得不得。</p>
</div>
<div class='div-commentary'><p>拈云折檀片片香擊珊寸寸寶。</p>
</div>
<div class='div-orig'><p>僧問趙州如何是不錯底路州云明心見性是不錯底路密菴云趙州眼觀東南意在西北大似狐狸戀窟有甚快活處忽有問徑山如何是不錯底路只向他道家家門裏透長安。</p>
</div>
<div class='div-commentary'><p>拈云二大老答話如印印泥刻劃甚是分明未免引人向鬼窟裏作活計門外打之遶若是直截為人端的未夢見在設有人問華巖如何是不錯底路只向他道看腳下。</p>
</div>
<div class='div-orig'><div>慈明冬日榜僧堂門作<img src='../images/J35p0799_01.gif' alt='J35p0799_01.gif' />其下註云若有識得不離四威儀有首座見之謂曰和尚今夜放參慈明聞而笑之。</div>
</div>
<div class='div-commentary'><p>拈云是麻三斤耶是乾矢橛耶是百鍊金耶是紅爐雪耶人謂是唐言我謂是梵書唵㘕。</p>
</div>
<div class='div-orig'><p>趙州一日到僧堂後見一僧乃問大德總向甚處去僧云普請去州遂於袖中取刀度與云老僧住持事繁請上座為我折倒卻便引頸向前其僧便走。</p>
</div>
<div class='div-commentary'><p>拈云一日不作一日不食。</p>
<p>又拈云人多謂者僧不隨普請趙州特為煎逼一上也是按牛喫草雖然如是千鈞之弩豈為鼷鼠而發機耶趙州恁麼也大險若是孟八郎漢定亂做去在。</p>
</div>
<div class='div-orig'><p>鵝湖上堂云未了底人浮逼逼底設使了得底人知有去處亦浮逼逼底雲門問首座堂頭和尚恁麼道意旨如何座云浮逼逼底門云髮白齒黃作與麼見解道得道道不得莫亂道座云你作麼生門云項上著枷腳下著杻座云與麼則無佛法也門云此是文殊普賢大人境界。</p>
</div>
<div class='div-commentary'><p>拈云雲門恁麼噴吐珠玉傾瀝肝膽即不無大似壓良為賤端的鵝湖意旨首座依模畫樣也不差何也三年無改於父之道可謂孝矣。</p>
</div>
<div class='div-orig'><p>雪竇顯問羅漢林法爾不爾如何指南林云只為法爾不爾顯云大眾記取某甲話頭拂衣歸眾林下堂卻令侍者請顯至方丈上座適來不肯老僧那顯云和尚當代宗匠某甲焉敢不肯林云你為甚拂衣歸眾顯云和尚還許某甲說道理也無林云你說看顯拍一拍下去。</p>
</div>
<div class='div-commentary'><p>拈云前箭猶輕後箭深。</p>
<p>又拈云好羅漢當斷不斷反招其亂華岩不然待他拂衣歸眾秪向他道一恁舉似諸方至方丈待他道某甲焉敢不肯便與震威一喝不惟截斷許多葛藤亦乃免見話墮。</p>
</div>
<div class='div-orig'><p>五祖演云牛過欞窗頭角四蹄俱過了只是尾巴過不得。</p>
</div>
<div class='div-commentary'><p>拈云要成九仞之山莫少一簣之土。</p>
</div>
<div class='div-orig'><p>僧問雲門如何是佛門云乾屎橛。</p>
</div>
<div class='div-commentary'><p>拈云大尊貴生。</p>
</div>
<div class='div-orig'><p>寶蓋和尚至漸源中興禪師處源見來便捲起簾子在方丈內坐蓋一見乃下卻簾子便歸客位坐源令侍者傳語長老遠來不易猶隔津在蓋便掌者云不用打某甲有堂頭和尚在蓋云為有堂頭老漢所以打你者回舉似源源云猶隔津在。</p>
</div>
<div class='div-commentary'><p>拈云賓則始終賓主則始終主。</p>
</div>
<div class='div-orig'><p>三聖問雪峰透網金鱗以何為食峰云待汝出網來向你道聖云一千五百人善知識話頭也不識峰云老僧住持事繁。</p>
</div>
<div class='div-commentary'><p>拈云三聖大似著忙雪峰亦似將錯就錯雖然如是要且賓主歷然。</p>
</div>
<div class='div-orig'><p>雲門垂語云人人盡有光明在看時不見暗昏昏作麼生是諸人光明自代云三門廚庫又云好事不如無。</p>
</div>
<div class='div-commentary'><p>拈云枕子者邊那邊隨語千山萬山德嶠朝打暮打龐老人間物閒。</p>
</div>
<div class='div-orig'><p>鹽官云虛空為鼓須彌為槌什麼人打得眾無對南泉云我當時若見向道王老師不打者破鼓法眼云但道不打自然是破鼓密菴云鹽官提水放火南泉撥亂飛灰法眼埋兵掉鬥諸尊宿雖然各出一隻手並無一人性燥下得一槌只是隨例扛鼓祥符直戴與諸人道虛空為鼓須彌為槌漆桶參堂去。</p>
</div>
<div class='div-commentary'><p>拈云須彌山縱廣正等八萬四千由旬入海八萬四千由旬出海八萬四千由旬父母所生四大色手長不過三尺若除斯以外別有卻成兩人即斯色手便是試舉槌看莫只管隨例說大話道脫空語還見鹽官麼此是文殊普賢大人境界。</p>
<p>又拈舉至扛鼓處云傑祖恁麼道也是普州人送賊上來者一夥老漢總沒大人相不得自由況且鼓是現成槌非新設要打便打要歇便歇忽有箇漢出來問華巖什麼人打得只向他道響便休。</p>
<p>又拈云鹽官鞔鼓南泉法眼扛鼓祥符打鼓華巖聻以兩手自掩耳云不聽不聽。</p>
</div>
<div class='div-orig'><p>雙桂和尚上堂云古佛與露柱相交逢人且說三分話金剛與泥人揩臂未可全拋一片心正恁麼時是何境界眾無對桂靠柱杖云默默自知田地穩騰騰誰謂肚皮憨。</p>
</div>
<div class='div-commentary'><p>拈云老老大大偷心不少古佛與露柱相交道甚麼金剛與泥人揩臂血滴滴底正恁麼時是何境界喝一喝云徹骨為人人不知勞他來去八千返。</p>
</div>
<div class='div-orig'><p>僧問趙州如何是不錯底路州云明心見性是不錯底路。</p>
</div>
<div class='div-commentary'><p>拈云者僧蘊一肚皮禪道佛法將謂別有玄妙路頭趙老也不與他指路也不說禪但只平貼貼底向他道明心見性是不錯底路且道恰者僧意不恰者僧意。</p>
<p>又拈云者僧豈不知明心見性不錯而發此問趙州豈不知來意而答斯語要知者僧是賊趙州是箇老賊識得他破令他胸次中如許葛藤當下冰銷瓦解。</p>
</div>
<div class='div-orig'><p>僧問雙桂靈樹封盒子意如何桂云且道裏許是甚麼進云不封盒子意如何桂云任從滄海變終不為君通。</p>
</div>
<div class='div-commentary'><p>拈云問太淺答太深冷似火熱似水淺深冷熱且止畢竟裏許是甚麼任從滄海變終不為君通。</p>
</div>
<div class='div-orig'><p>李附馬問慈明聞西河有金毛師子是否明云附馬甚處得者消息來李便喝明云野干鳴李又喝明云師子吼。</p>
</div>
<div class='div-commentary'><p>拈云好隊金師子吒沙地善哮吼不解咬人。</p>
</div>
<div class='div-orig'><p>密雲和尚云禪不須參道不須悟直下承當超佛越祖雙桂和尚云打底不是座參底不是禪快活日子不過逐日思想成顛。</p>
</div>
<div class='div-commentary'><p>拈云師翁與先師恁麼赤心片片與人卸卻汁脂帽子脫卻鶻臭布衫即不無要且亦是醍醐亦是毒藥。</p>
</div>
<div class='div-orig'><p>僧問林野奇繼紹門風端的旨請師露出大家看林云一棒打殺進云也知和尚令不虛行林云你見箇甚麼道理恁麼道僧便喝林便打。</p>
</div>
<div class='div-commentary'><p>拈云林野法叔門風高固高矣殊不知被者僧覷破只得七零八落洎乎收拾將來也是賊過張弓。</p>
</div>
<div class='div-orig'><p>石臼和尚參馬祖祖云甚麼處來石云烏臼來祖云烏臼近日有何言句石云幾人到此茫然祖云茫然且止悄然一句作麼生石近前三步祖云我有七棒寄打烏臼你還甘否云和尚先喫某甲後甘。</p>
</div>
<div class='div-commentary'><p>拈云石臼茫然馬祖悄然步步踏著棒棒打著即不無馬祖也是勾賊破家。</p>
</div>
<div class='div-orig'><p>普化喫生菜次臨濟云者漢大似一頭驢化便作驢鳴濟云直歲與他細抹草料著化云少室人不識金陵又再來臨濟一隻眼到處為人開趙州云何不與本分草料。</p>
</div>
<div class='div-commentary'><p>拈云臨濟與麼道是本分不是本分若不本分普化不合與麼道若本分趙州不合與麼道。</p>
</div>
<div class='div-orig'><p>黃檗因六人新到五人作禮中一人提起坐具打圓相檗云我聞有一獵犬甚惡僧云尋羚羊聲來檗云羚羊無聲到汝尋僧云尋羚羊跡來檗云羚羊無跡到汝尋僧云尋羚羊蹤來檗云羚羊無蹤到汝尋僧云與麼則死羚羊也檗休去至明日陞座云昨日尋羚羊僧出來僧便出檗云昨日公案未了老僧休去汝作麼生會僧無語檗云將謂汝是本色衲子原來是義學沙門以拄杖打出。</p>
</div>
<div class='div-commentary'><p>拈云人多謂黃檗有陷虎之機與麼休去是八字打開與者僧相見者僧不解承當所以蹉過逮乎陞座重勘果爾不知端倪黃檗婆心再與本分草料恁麼解會有甚快活處殊不知黃檗被者僧一拶上天無路入地無門只得角挂高枝至於正令全提正是壓良為賤。</p>
</div>
<div class='div-orig'><p>昔有一老宿住菴於門上書心字於窗上書心字於壁上書心字法眼云門上但書門字窗上但書窗字壁上但書壁字玄覺云門上不要書門字窗上不要書窗字壁上不要書壁字何故字義炳然。</p>
</div>
<div class='div-commentary'><p>拈云法眼頭上安頭玄覺斬頭覓活因事長智甚麼難二老要且未知老宿於門窗壁上書心字畢竟是何意築萬里墻連海岱牢牢鞏固舊山河。</p>
</div>
<div class='div-orig'><p>慈明室中晏坐橫刀水盆上傍置草鞋使來參扣者下語無有契其機者。</p>
</div>
<div class='div-commentary'><p>拈云慈明大似館驛中撮馬糞漢那裏得來恁許多糞箕條帚。</p>
</div>
<div class='div-orig'><p>楊岐在石霜總院事甚久一日慈明出雨忽作岐偵之小徑既見搊住云者老漢今日須與我說不說打你去明云監寺知是般事便休語未卒岐大悟即拜於泥途問云狹路相逢時如何明云你且躲避我要去那裏去岐歸次日具威儀上方丈禮謝明呵云未在。</p>
</div>
<div class='div-commentary'><p>拈云人多道慈明以事事無礙行心楊岐尚疑而未決況其餘者耶岐既見想乘隙揦倒反被識破只得蚤豎降旗耳與麼會有甚長處應知楊岐有轉亂為治經綸煉石補天手段慈明道知是般事便休你且躲避我要去那裏去雖偷心全無確實供狀了也岐大悟拜於泥途又上方丈作禮乃一手抬一手搦。</p>
</div>
<div class='div-orig'><p>僧問大隨淡和尚如何是祖師意隨云白鹿钁頭七半斤。</p>
</div>
<div class='div-commentary'><p>拈云廬陵米價鎮州蘿蔔頭不似此語好。</p>
</div>
<div class='div-orig'><p>溈山因僧問如何是百丈真山下禪床叉手而立云如何是和尚真<span class='corr'>山</span>便坐。</p>
</div>
<div class='div-commentary'><p>拈云百丈大溈真固真矣只是無一滴墨木。</p>
</div></div>
<div class='div-other'><a id='mulu13' />
<p class='h1'>頌古</p>
<div class='div-orig'><p>慈明室中晏坐橫刀水盤上<span class='note-inline'>(仝拈二)</span>。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>儘堪歌又不堪歌莖草金身沒奈何博地凡夫誠薄福徒勞四面與張羅<span class='note-inline'>(又云)</span>洗腳著草鞋持刀縱橫舞刺腦入膠盆作箇主中主雲龍風虎聖作物睹石霜老漢是涅槃堂之伍復云住住</div>
</p></div>
<div class='div-orig'><p>臨濟上堂兩堂首座相見同時下喝。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>一箇坐一箇臥別傳從此立工課一株樹蔭幾何人各得心雄膽子大</div>
</p></div>
<div class='div-orig'><p>慈明冬日榜僧堂<span class='note-inline'>(仝拈二)</span>。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>非師十智非三訣非劍水盤非草鞋繡出鴛鴦誠可愛金鍼不識自何來<span class='note-inline'>(又云)</span>不登寶殿不居陬耳目無因用黈旒父察子心堪任劣棄珍著垢到圊頭</div>
</p></div>
<div class='div-orig'><p>楊岐偵慈明於小徑<span class='note-inline'>(仝拈)</span>。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>飛衛以射名箭窮折棘抵鸞膠續斷絃好音出妙指一則懼一則喜監寺兒孫雖遍天涯要且非父不生其子</div>
</p></div>
<div class='div-orig'><p>大隨钁頭<span class='note-inline'>(仝前)</span>。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>钁頭確實三斤半日日拈提報佛恩一問西來迅口道不欺之力有來源</div>
</p></div>
<div class='div-orig'><p>溈山因僧問百丈真<span class='note-inline'>(同拈三)</span>。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>金毛師子踞地嚬呻奮迅三昧直指向人剎那之際現三世身而今鼓氣效顰者九轉終歸是假銀<span class='note-inline'>(又云)</span>莫認穿紅莫認穿綠高著眼看如東昇旭<span class='note-inline'>(又云)</span>休從色相看威儀畫骨神仙不畫皮畫得仙姬似那箇狀元之母狀元妻</div>
</p></div>
<div class='div-orig'><p>紫玉山道通禪師因于頔間如何是黑風吹其船舫漂墮羅剎鬼國通云客作漢問與麼事作什麼于失色通云即此便是黑風吹其船舫漂墮羅剎鬼國于便作禮。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>毒龍氣惡陷虎機深轍魚得水逸鳥出林殺人刀活人劍趙璧還秦原沒玷</div>
</p></div>
<div class='div-orig'><p>洞山因僧問如何是衲僧孔竅山云十八女兒不繫裙。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>十八女兒不繫裙紙船載寶渡河汾渾家拍掌呵呵笑僥倖歸來喜十分<span class='note-inline'>(又云)</span>升天底事都揚卻珍垢全拋首不簪乾盡髑髏白似雪焦枯骨節黃如金</div>
</p></div>
<div class='div-orig'><p>趙州僧堂後逢僧<span class='note-inline'>(仝拈)</span>。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>我王庫內原無是信手拈來用大癡設使箭窮鋒不拄道傍折棘以當遲</div>
</p></div>
<div class='div-orig'><p>潭州神山僧密禪師與洞山行次忽見白兔走過神云俊哉洞云作麼生神云大似白衣拜相洞云老老大大作者箇說話神云你又作麼生洞云積代簪纓暫時落魄。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>偶來那畔落今時平地升天不用梯摭得炭頭書皂壁權行鳥道駕烏雞<span class='note-inline'>(又云)</span>足下無私果俊哉不繇階級蹈高臺苔封殿上曾遊晏只緣向背一時乖</div>
</p></div>
<div class='div-orig'><p>疏山手握木蛇僧問和尚手中是甚麼山提起云曹家女。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>拄杖也弄拂子也弄我不恁麼顯異惑眾</div>
</p></div>
<div class='div-orig'><p>我在葉縣備曾試之。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>滔滔錦水出雲安作浪興波勢且寬自古夔門灩澦石不辭白帝日觀瀾</div>
</p></div>
<div class='div-orig'><p>靈雲見桃花而悟云二十年來尋劍客幾回落葉又抽枝自從一見桃花後直至而今更不疑玄沙云諦當諦當甚諦當敢保老兄未徹在。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>剝盡芭蕉剝莫休欲窮千里上層樓靈雲不瞎一雙眼爭見玄沙血趾頭<span class='note-inline'>(又云)</span>廉頗多功勢不雙相如海量志猶長趙王無事登金殿燮理調和有二郎</div>
</p></div>
<div class='div-orig'><p>黃龍三關。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>我手何似佛手豎起拂子代口善說過現未法沒箇人兒相偶我腳何似驢腳曾涉江淮河洛多<span class='corr'>年</span>負累辛勤而今與他襪著我也有箇生緣虛耽四十九年慚愧叢林不整未得一覺好眠<span class='note-inline'>(又)</span>我手何似佛手忽爾推門入臼隨君開闔自由不勞指目分剖我腳何似驢腳曾上層巒重閣揚眉四顧無涯入眼山河寥廓我也有箇生緣院西一塊小田半邊那栽糯穀半邊那種赤運</div>
</p></div>
<div class='div-orig'><p>龍門一僧被蛇咬或問云既是龍門僧因甚被蛇咬僧無對東山一僧代云果然現出大人相圓悟聞之東山有此僧耶。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>軔纔發車便過善行果無轍跡玅唱非千舌和出草兮似電疾入水兮不動波葛陂拄杖子陶家挂壁梭風雷相送上天河</div>
</p></div>
<div class='div-orig'><p>藥山令供養主抄化甘贄行者問甚處來云藥山來甘云作麼云教化甘云將得藥來麼云行者有甚麼病甘乃捨銀兩錠意山中有人必不受此主歸納疏山問云子歸何速主舉前話師云速送還他子著賊了也主遂送還甘云原來山中有人益金以施。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>晝午星現子夜日中白紙書信不通而通著賊了也鏡照鏡山裏有人空合空二老函蓋相稱處者僧無功卻有功</div>
</p></div>
<div class='div-orig'><p>一歸何處。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>自近達遠由淺至深如剝芭蕉一層又層<span class='note-inline'>(又)</span>一步趕步直到家裏敲開其門拋卻瓦子</div>
</p></div>
<div class='div-orig'><p>慈明榜文。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>嚼之無味摸之無痕絕人意路刺人眼睛<span class='note-inline'>(又)</span>坐斷千差路始通陸行車馬水行艟兒孫從此滿天下盡是金剛栗棘蓬<span class='note-inline'>(又)</span>是狴犴歟是桎梏也兔角杙牛龜毛絡馬著之不上卸之不下誰知監禁之外有箇仁者類臨濟推人活埋似玅喜得肥漢剮<span class='note-inline'>(又)</span>百尺女墻百尺高層層馬槊層層刀至尊左右排文武六國之王引領朝</div>
</p></div>
<div class='div-orig'><p>婆子燒庵。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>離位之機孰箇知毒龍拔在富那西劈開海水止觀妙不見尾巴更是奇</div>
</p></div>
<div class='div-orig'><p>慈明室中橫刀水盆上傍置草鞋見有來者請下語擬議即打趁出。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>道冠儒履釋袈裟見得分明眼亦花除怪先須去白澤破家散宅是生涯<span class='note-inline'>(又)</span>造道立限千日自強唯引一錐竿頭如是進步方可隨意施為</div>
</p></div>
<div class='div-orig'><p>德山拓缽。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>向上程途那有限古人略喻剝芭蕉而今多少英靈士徒把虛空著火燒<span class='note-inline'>(又)</span>割牛刀千鈞弩善用不須行跋扈聰使聾明使瞽點金如何成赤土陣陣風濤兮隨以雨荷衲千眼兮雲為補石霜多山行兮楊岐撾鼓乾闥婆王奏樂兮迦葉起舞雲從龍風從虎聖人作而萬物睹<span class='note-inline'>(又)</span>大家要話廣流通龜毛繩縛樹頭風所以虛空釘橛輩言煙燒得舌頭紅<span class='note-inline'>(因西林書記頌靈雲桃花岩頭甘贄過夏三頌而作以進之也)</span></div>
</p></div>
<div class='div-orig'><p>十八女兒不繫裙。</p>
</div>
<div class='div-commentary'><p><span class='note-inline'>(頌云)</span>。</p>
<p style="text-indent:0em" class="lg-abnormal"><div class='lg-row'>藥若厭苦毒安能吐病在膏肓何時而愈卸百斤枷兮鉅靈斧疏鑿三巴兮賴神禹</div>
</p></div>
<div class='div-orig'><p>師嚴然後所學道尊故東山門下子孫多賢德而超邁者誠源遠而流長也。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>汾州罵徹慈明日葉縣打追圓鑒時不用恆憂吳越令二株嫩桂與天齊</div>
</p></div>
<div class='div-orig'><p>因思法眼參地藏明教見神鼎時便不見有煩惱也。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>莫待病生纔服藥病瘥不假驢馱藥正病不可錯服藥去來今病總不惡</div>
</p></div>
<div class='div-orig'><p>盡大地是沙門一隻眼。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>百丈捲卻拜<span class='corr'>蓆</span>首山拂袖便行逢人不得錯舉此箇沙門眼睛<span class='note-inline'>(又)</span>燈籠喚醒露柱蹶起獨坐獨行除卻三光五岳那個是我知音<span class='note-inline'>(又)</span>髑髏乾若未盡頂門痛與一鍼十方世界銷殞拈草可作金身</div>
</p></div>
<div class='div-orig'><p>麻三斤。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>洞山答話麻三斤非法身兮非意生除卻當人眼中屑紫磨金色放光明</div>
</p></div>
<div class='div-orig'><p>世尊初生。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>如筍露包性<span class='corr'>已</span>豪弗須六日便翀霄雲門恨早不扳折兜率言遲謾貶褒與賊過梯非分外逢場作戲又何勞藥山既現大人相布衲也須一勺澆</div>
</p></div>
<div class='div-orig'><p>乾屎橛。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>雲門乾矢橛相好不可說三十二八十何曾有一缺<span class='note-inline'>(又因孤岩維那頌特拈頌以進益之拈云)</span>一口吸盡西江水</div>
</p></div>
<div class='div-orig'><p>馬祖機大一拳拳倒黃鶴樓白雲用大二老大固大矣不及雲門膽大。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>百物供養無福打煞餵狗無罪開口不畏泥犁為證平等三昧<span class='note-inline'>(又)</span>藥醫有病人人易無病求醫醫者難語忌十成如領會衲僧孔竅女兒邊<span class='note-inline'>(又)</span>不是墮坑落塹亦非入水入泥尊貴到此<span class='corr'>已</span>極好仁無以尚之</div>
</p></div>
<div class='div-orig'><p>岩頭在甘贄家過夏補衣次贄行過頭以鍼作劄勢贄整衣欲謝妻問云作甚麼贄云說不得妻云也要大家知贄舉前話妻云此去三十年後須知一回飲水一回咽女子聞云誰知盡大地人性命被奯上座劄將去也拈云前車既覆後車當戒。</p>
</div>
<div class='div-commentary'><p>頌云。</p>
<p style="text-indent:0em" class="lg-abnormal"><div class='lg-row'>一二三四五金木水火土趁道蘊鐵牛咬玄沙汝虎三聖兮推出一丁寶壽兮瞎卻一城觀光兮媲美當代破家兮太煞無情可憐無限河邊骨盡是深閨夢裏人</div>
</p></div></div>
<p class='juan'>華巖聖可禪師語錄卷四終</p>
</div><!-- end of div[@id='body'] -->
</body></html>