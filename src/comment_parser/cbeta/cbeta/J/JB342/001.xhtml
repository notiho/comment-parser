<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴聖可禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>華巖聖可禪師語錄目錄</p>
<ul class="">
<li>一卷
<ul class="">
<li>上堂</li>
</ul></li>

<li>二卷
<ul class="">
<li>上堂</li>
</ul></li>

<li>三卷
<ul class="">
<li>晚參</li>

<li>機緣</li>
</ul></li>

<li>四卷
<ul class="">
<li>拈古</li>

<li>頌古</li>
</ul></li>

<li>五卷
<ul class="">
<li>雜錄</li>
</ul></li>
</ul></div>
<p class='juan'><a id='mulu2' />華巖聖可禪師語錄卷一</p><p class="byline">門人光佛等編</p>
<div class='div-other'><a id='mulu3' />
<p class='h1'>上堂　重慶府巴縣華巖禪院語錄<span class='note-inline'>(二期十五則)</span></p><p>康熙庚<span class='corr'>戌</span>年十月十五日雙山里蔣弘道等新建本院請師開爐。</p>
<p>拈疏元符太白同斯理雙桂華巖沒兩般祖脈淵源在裏許維那剖出大家看。</p>
<p>法座不是曲彔木亦非吉祥草喚作諸法空依前不恰好且道如何方恰好看取令行時陞座。</p>
<p>拈香　此一瓣香初得廣成子三祝華封人耑為祝延今上皇帝聖躬萬歲萬歲萬萬歲唯願一人無事免股無膚脛無毛之勞眾庶謳歌得日出作日入息之樂次拈香云此一瓣香在天乘東維騎箕尾在地隱傅巖舉版築奉為滿朝文武闔國公卿暨本省本郡本邑當道尊官現前檀越今期請主惟願在位者祿位高增在野者臻延福壽末後拈香云此一瓣香一出一入於極險地始自兵戈隊裏得來再甄再陶於百煉爐今就荊棘林中拈出熱向爐中奉為雙桂堂上傳臨濟正宗第三十一世破山先師用酬法乳之恩斂衣敷座上首白槌云法筵龍象眾當觀第一義問新開爐韛設斯場四眾欣欣睹建莊因此懷香呈一問以何法道播諸方師云理長則就進云就箇甚麼師以拂子拂一拂云會麼進云不會師云幸爾不會若會打折爾腰進云過在甚麼處師云道理也不知問如何是<span class='corr'>己</span>躬下事師云腳根下薦取進云體露堂堂時如何師云光天灼地進云未出方丈時如何師云閉目看進云出後如何師云劈箭急進云撥轉虛空笑一場原來無物可商量道了拂袖歸眾師云莫道無事好乃云把得便用意若死灰撩起便行心如墻壁聞言而信萬年一念做工夫得意而歸東去西來行祖道有生可度鈍鳥栖蘆無佛可成情同止水凱歌齊奏難乎不涉程途天下太平理宜歸家穩坐安禪結制話<span class='corr'>已</span>周圓祝國祐民作麼生道但願皇風彌宇宙堯仁舜德萬斯年舉南泉住山有一道者相訪泉云我上山作務你做飯喫了與我送些來泉去後道者做飯喫了打破鍋碗去床上臥泉見不來便歸見打破鍋碗在床上臥泉亦去道者身邊臥道者便起去泉後出世舉云我二十年前住山見一道者甚是靈利直至而今不見師云說甚麼二十年不見殊不知道者打破鍋碗時早不見了也泉去身邊臥尋蹤捕影耳二十年後恁麼舉意在於何從前汗馬無人識只要重論蓋代功上首復白槌云諦觀法王法法王法如是。</p>
<p>上堂問世尊不說說迦葉不聞聞則背世尊說說迦葉聞聞則觸不觸不背時如何師云華岩向者裏道不出僧擬議師便喝僧亦喝師云是背是觸僧便拜師復喝乃云世尊不說說華巖不曾出方丈迦葉不聞聞大眾何嘗到法堂向者裏直下肯承當如紅爐上著一點雪將此事當機齊捨卻似枯木上撒些子花大眾還委悉麼也是石臼呼風虛窗吐白各人回觀返照自然口耳根寂聞說塵消凡聖同源古今不二誰非迦葉誰非世尊靈山一會儼然未散只如華岩依舊歸方丈大眾仍復還本位又且如何不離當處常湛然覓即知君不可見。</p>
<p>長至上堂天地之心今始開云何一復萬機回為他枯盡閒草木律管吹灰力自來。</p>
<p>上堂昨日黨元戎至靜夜繹思幾句佛法想今日陞座背諷一遍與諸人結般若緣並酬信施洎乎諸人形問形答盡情遺忘華巖從頭至足內而肝膽腸胃外而<span class='corr'>髮</span>毛爪齒乃至大地山河于其中間覓佛法如芥子許不可得且道將何以酬遂喝一喝下座。</p>
<p>佛成道王有功送子披剃請上堂以拂子召眾云見麼此是王元戎捨子出家底捨心也昔釋迦老子捨王位國臣妻子皆同者箇捨心今日子夜睹明星而悟云吾觀大地眾生俱有如來智慧德相亦悟者箇捨心即是人人俱有如來智慧德相因甚釋迦悟大眾不悟釋迦老子恁麼道豈不是壓良為賤汝等可以見義勇為見賢思齊也還委悉麼山東宰相山西將彼丈夫兮我丈夫以拂子拂一拂下座。</p>
<p>劉光喜請上堂雞鳴犬吠鵲噪鴉啼觀音菩薩來也墻壁瓦礫大地山河普賢願王在焉來在聲色裏求人聞見中垂手則不無掀翻聲色踢脫見聞一句作麼生道數聲清磬是非外一箇閒人天地間。</p>
<p>周啟嗣請上堂將拄杖在目上視了復顧左右云者箇木上座默也可卓一下云語也可豎起云直也可橫拄杖云橫也可語默直橫俱可且置拄杖未出方丈倚墻靠壁時還解恁麼也無一氣不言含有象萬靈何處謝無私。</p>
<p>元旦上堂問爆竹一聲除舊歲梅花幾點迓新年如何是舊歲師云桃符已喚進云如何是新年師云曆日<span class='corr'>已</span>頒進云不涉新舊時如何師豎拂子云是涉是不涉進云放下拂子又作麼生師云闍黎且歸眾去僧便歸眾師云看者僧好穩腳跟乃云空劫已前一句子梅花吐露<span class='corr'>已</span>多時今朝何故重重舉貴要眼前人共知且道知箇甚麼恭賀大眾新春納祐。</p>
<p>解制上堂問寒去春來即不問如何是解制句師云緊俏草鞋進云向上宗乘又作麼生師云鐵蛇橫古路進云與麼則諸佛不出世祖師不西來也師云那裏云來僧便喝師便打乃云父母所生眼畢竟壞父母所生耳畢竟壞父母所生鼻畢竟壞父母所生舌畢竟壞父母所生身畢竟壞父母所生意畢竟壞六根既壞六塵絕待心識全銷無罣無礙大眾還會麼若於斯會得便可高高峰頂立深深海底行十字街頭橫行直撞者邊那邊西天東土無可不可如或不會不妨長連床上依舊觜盧都舉僧問大隨劫火洞然大千俱壞未審者箇壞不壞隨云壞僧云恁麼則隨他去也隨云隨他去僧不肯師云者僧與麼問大隨合答他甚麼語免者僧不肯設有人問華巖劫火洞然大千俱壞未審者箇壞不壞亦向伊道壞恁麼則隨他去也但答伊云一任舉似諸方。</p>
<p>師誕雪林維那請上堂無明父恩愛母念念遷流莫可補賴遇朗公推出頭與他道箇雲門普卓拄杖一下云者是無明父又卓一下云者是恩愛母雲門普在甚麼處復卓兩下云于茲委悉得大地無寸土。</p>
<p>辛亥冬結制印金印剛請上堂以楔去楔棒頭落處山河隱將錯就錯撒手歸來機用齊臨濟悟黃檗宗旨首山改風穴憂思摩尼莫喻連城豈企上上人最貴中下者不知明明道破的的全施期九十日日十二時無分南北莫辨東西瞥然省得不受人欺執本現成猶是得少為足須喫痛棒大叫土廣人稀連卓拄杖云還委悉麼屋北鹿獨宿溪西雞齊啼。</p>
<p>光燦光鮮請上堂舉昔日有一婆子到趙州齋僧次向前指云者一堂僧總是婆生底只大底兒子不孝趙州纔顧視婆便出去今老僧住華巖三載光鮮婆子頻頻請益雖未有如是機緣而弘護求道之心不在趙州婆子之下設使光鮮翻轉面皮突出人前亦向道者一堂僧總是婆所生只有大底不孝老僧作麼生下得一轉語一與目前增光二與趙州出氣遂起身作女人拜云兒孫自有兒孫事祖父從來不出門。</p>
<p>長至後上堂爐香多誦兩字一線工夫日日加萬物無心承雨露陽回依舊木敷花舉雪峰岩頭末後句機緣畢云岩頭以同生不同死為末後句者僧被他熱瞞後來者僧天下人還奈他何不奈他何今無私吾兄渠也吾姪昔與德玉同參同條生又同條死德玉只憾他二老不與玉道末後句若與玉道末後句天下人亦不奈德玉何免出斯醜者事且止及節應時如何通信荷盡<span class='corr'>已</span>無擎雨蓋菊殘猶有傲霜枝。</p>
<p>元旦上堂九淵參敏樹法兄雲幻法兄有年而未染旨來華岩一冬于老僧棒頭喝下稍有入處老僧勘以女子入定機緣淵與老僧一拳老僧便打淵擬議老僧又打淵云誰家不愛子孫賢老僧彼時痛與一頓搭卻不錄淵至夜深復入方丈老僧向他道大機大用即不無入理深談未夢見在淵躍然喜遂請老僧上堂只將搭卻機緣敘說一上借花獻佛兼賀大眾新年別無法說。</p>
<p>雪林還初二上座請上堂大眾纔集定雪林白槌云吾宗無語句師便下座歸方丈。</p>
<p>解制上堂百日禪期業已終解開布袋欲何從遂卓拄杖云過頭拄杖隨身執請續後句若續得即續若續不得待汝諸人到報恩寺為諸人續拽拄杖下座。</p>
</div>
<div class='div-other'><a id='mulu4' />
<p class='h1'>重慶府報恩禪寺語錄<span class='note-inline'>(一期四則)</span></p><p>壬子孟春望六日渝城眾鄉紳耆庶暨舊住持超淪請師入院。</p>
<p>三門恢基已久門庭不設如斯為人卻也直捷。</p>
<p>佛殿是乾屎橛是麻三斤日面月面即心非心新報恩到來覿面相逢又作麼生。</p>
<p>方丈喝一喝云一言既出駟馬難追一機纔發萬牛莫回擒虎兕定龍蛇句分付阿誰復喝一喝。</p>
<p>當日眾紳士請上堂拈疏云文韜武略擲地作金聲江漢秋陽翻空成玉露大眾見麼請維那宣過指法座云溈山左脅書字嬾菴收放索頭更有寒山拾得卻都是我同儔遂以右手理袈裟左手將拄杖安頭上云新報恩披毛戴角入他者一夥群隊去也遂陞。</p>
<p>拈香祝聖畢末後拈香云此一瓣香蒙山言下知音大隨钁頭斸得此乃第二回拈出爇向爐中耑為傳臨濟正宗第三十一世破山先師用酬法乳之恩斂衣敷坐維那白槌云法筵龍象眾當觀第一義問如何是報恩境師云真武山上鐵圍竿進云如何是報恩人師云眉橫鼻直進云人境且置入院慶賞一句作麼生師云一炷清香古柏根願祝當今無量壽進云師子窟中無異獸象王行處絕狐蹤師云帶累三軍將頭不猛進云西河師子字水出頭師云文殊來也乃云予本林間人藏拙而自守無端眾檀那三請出山口草鞋套腳下拄杖橫肩負到來陞此床一旦揚斯醜不惑亂人天敢鈍置諸友各與三十棒永光臨濟後喝一喝復舉朱行軍入南際院自行香云直這是直這是時有一僧問云直這是是箇甚麼軍便喝僧云行軍幸是佛法中人惡發作麼軍云你作惡發會那僧便喝軍亦喝云鉤在不疑之地呼左右認取者僧著師云你看他二人一縱一奪一殺一活發明臨濟宗旨古今罕有今日超淪暨眾檀那三番四番來華岩迎請老僧辭之不獲只欲老僧來此住此興揚佛法建立雙桂老人宗旨亦是古今罕有且道一念萬年始終不變一句作麼生道碧玉磨成西子骨黃金鑄就伍員心維那復白槌云諦觀法王法法王法如是。</p>
<p>結制光裕光雲請上堂長期短限作甚麼坐禪坐佛事何多打牛打車君如會誰把磚來石上磨車若不行打車即是打牛即是問十方諸國土無剎不現身身作麼生現師云龍門皓月映長空乃云一日之計在乎寅一年之計在乎春一生之計在乎勤勤箇甚麼勤深耕淺種農人之計勤五經四書文舉之計勤馳馬試劍武舉之計勤貿易貨殖經商之計勤闢土地而撫四夷國王王子大臣之計今日現前檀越當期請主決不是如上所說之計計在於何在要將報恩寺中荊棘化為赭堊瓦礫翻成梵宮令老僧日日陞于此座演揚臨濟正法眼藏使人人鼻孔遼天箇箇腳跟點地咸悟上上一乘生生世世不受閻家老子所羅縶以滿百劫千生之計計在斯也百劫千生之計在乎甚麼在乎最初最初一句作麼生道玅舞必當誇遍拍三台須是大家催。</p>
<p>仲春花朝上堂澗濁江清斷岸全消雪路春和日煖滿山復露燒痕晴月何常有心一夜之間晒開桃紅李白朝風原來無意剎那之際吹綻柳眼桑包百草萌芽萬蟲闢戶情與無情熾然而說說無間歇僧之與俗立地而聽聽箇甚麼不見道心隨萬境轉轉處實能幽隨流認得性無喜亦無憂生機一路到者田地也大難得打麵還他州土麥唱歌須是帝鄉人。</p>
<p>浴佛上堂天下叢林商量浩浩地評題初生公案多是與雲門作主雲門要打殺悉達何嘗作不得主報恩今日要與悉達作主使雲門有捧無下手處驀拈拄杖卓一下云大眾會麼悉達生也摩耶夫人即今在甚麼處遂起身倚拄杖而立云每憶獨丁難遠害從教千子一胞胎連卓拄杖下座。</p>
<p>解制上堂舉藥山陞座默然而坐大眾纔集定藥山便下座師云藥山恁麼銀山鐵壁鍼劄不入雖是識法者懼要且太險絕生報恩則不然道火怕燒著口耶今日與諸人八字打開合水和泥去也還委悉麼普請大眾華岩耘秧拽拄杖下座。</p>
</div>
<div class='div-other'><a id='mulu5' />
<p class='h1'>再住華巖禪院語錄<span class='note-inline'>(十二期七十九則)</span></p><p>壬子孟冬望日結制上堂祝聖畢末後拈香云此一瓣香乃天華棒頭二祖拳頭忍痛<span class='corr'>已</span>久拈來爇向爐中奉為雙桂堂上傳臨濟正宗第三十一世破山先師用酬法乳之恩斂衣敷座上首白槌竟師云眼如黑漆明察秋毫耳似卷荷聰聞蟻鬥根根明鏡塵塵止水一攝一切一切攝一融通三際含褁十虛法爾如然神通玅用不假修造本自現成只為汝等有生之後眼隨色變耳逐聲移情塵妄想日積膠固故有長期短限漸修頓悟之規非老僧特地妄為強向空裏畫眉盂上安柄也還會麼劍為不平離寶匣藥因救病出金瓶上首復白槌竟下座。</p>
<p>長至上堂問陰向鼻端滅陽從眼裏生如何是滅句師云一氣不言含有象進云如何是生句師云萬靈何處謝無私進云如何是不生不滅句師云無言可答無理可伸進云恁麼則乾坤有眼大海無波也師云八方霢霂無為化四海歌謠樂太平僧禮拜師乃云履長之慶亂如麻至日閉關卻較些灰盡全心無剝復纔生一念看飛葭。</p>
<p>上堂昨日光菂云來日是弟子母難之辰請和尚開甘露門慈悲利濟老僧向他道你父母未生前道一句來士無語老僧云明日陞座與你說破今日故陞於此座舉似大眾大家證明父母未生前句子與君拈出記須牢二郎關上瑤芝秀帕子岩前碧樹高。</p>
<p>新戒真壽請上堂高沙彌拂袖而去從空放下盧行者網中跳出就地升高不入者保社膏肓不少向者裡去頭上安頭兩者俱全一體不成二佛拈一放一如何脫盡廉纖既是行者得衣缽於黃梅因甚卻於智光受戒了達本來無一物何妨錦上更鋪華。</p>
<p>光常請上堂問放去天雨四花收來地搖六震如何是禪師云塗山高進云滿目盡是青山綠水如何是道師云字水深進云自性了然如何是佛師云頭上安頭進云三藏拈向一邊如何是法師云斬頭覓活進云禪道佛法既爾分明如何保任師云饑喫飯困打眠進云任麼則錦上鋪花去也師云漳州橘皮莫當火枯木岩前岐路多乃云閉門打睡接上上機顧鑑嚬呻曲為中下只如魯祖見人來便面壁去是接上上機耶是曲為中下耶老僧恁麼舉卻有兩意一薦光常之母生天成佛二祝光常之壽山高水長魯祖面壁意旨果只如此耶向下文長付在來日。</p>
<p>解制上堂梅子兮脫胎柳眼兮乍開征夫兮出戶農人兮歸來春雨如膏兮石頭路滑君等且住住兮免怨草鞋。</p>
<p>中秋明玄師請上堂體露金風萬象如松蘿無影映山居當臺一鏡分明甚照徹諸人肝膽無有即出來大家證據問萬古長空一朝風月畢竟是甚麼意師云普天匝地進云月正圓時作麼生賞師云塞壑填溝進云月落後如何相見師云非公境界僧拂袖歸眾師云果然乃云明玄鏡上人存心甚廣大追師及薦徒請吾說佛法吾說恐不如拄杖為通達遂以拄杖打圓相云如是光輝徹四維翁孫乘此齊超拔復卓拄杖兩下下座。</p>
<p>心安送法衣請上堂雞足山中埋沒久大庾嶺上空開口吾徒甚處得將來自不受持供老朽老朽披登獅子床人天共證無何有大端個個解翻騰無一不能獅子吼遂驀拈拄杖召大眾云獅子吼且置既是人天共證因甚卻又道無何有拽拄杖下座。</p>
<p>癸丑冬結制上堂一年一度開爐今歲期中不如四海禪和雲集十方檀供稀疏幸有龍天可恃不致飲水餐荼珍重諸人努力蘊飽趙州曰無朝參暮參綿密做個鐵鑄丈夫一日冷灰豆爆自然列上祖圖喝一喝。</p>
<p>上堂舉龍池幻有傳師祖云佛法二字雖不是偶然亦非特意會得但有箇悟入處信意拈來自然貼體隨分道出自然恰好師驀拈拂子左拂云貼體不貼體又以拂子右拂云恰好不恰好雖然如是也須的的當當有箇悟入處始得不然終是矮子看戲。</p>
<p>冬至上堂空劫<span class='corr'>已</span>前承當枯根乾櫱佛未出世時會取死火寒灰尚不得一箇半箇千兵易得一將難求他恁麼驢年去莫守寒岩異草青坐卻白雲宗不玅大眾者四轉語判著判不著印光大師將魯祖南泉老僧大眾鼻孔一串穿卻撒向諸人面前了也莫只囫圇吞卻直須識些子滋味好。</p>
<p>佛宣佛崇請上堂問雪峰三登投子九上洞山如眾居士登山涉水到華岩是同是別師云左戒堂進云雪峰後來鰲山成道眾居士向何處成道師云右方丈進云雪峰成道岩頭證盟眾居士成道何人證明師云闍黎進云莫壓良為賤師云屈煞汝乃云一日一次上堂佛法漸漸興揚僧俗如龍若虎都來直下承當且道承當箇甚麼承當四果耶辟支耶十聖耶三賢耶佛耶祖耶金屑雖貴落眼成翳。</p>
<p>解制徹心請上堂有一樁事對眾舉揚天纔下雨地便生漿東南林茂西北草荒石橋路滑嶮巇二郎通霄一路不許商量園有剩菜倉有餘糧不妨眾廣坐折禪床兼逢馬亂又值兵荒山間林下且蹔退藏四野無事一任周行。</p>
<p>浴佛日崇心師請上堂纔生就被雲門打既長屢遭調達欺自古逮今一毒鼓斯朝誰不用桴槌。</p>
<p>甲寅冬結制印光大師請上堂世道安危不可量斯須大塊幾滄桑幸今結制山林下多得同人共舉揚新戒玅樂請上堂戒如金剛寶劍斬恩愛煩惱之利刃戒如踞地師子迸群狐魔外于他方戒為入道之前茅戒為袪習之殿後戒乃生西方公據戒乃破地獄赦書戒之一法眾玅之門也只如祖師門下還用得著麼若用得著丹霞不應掩耳而去若用不著六祖不應受戒智光還知麼取淨捨穢者戒在眼厭喧求寂者戒在耳逐臭尋香者戒在鼻說是說非者戒在舌愛暖惡寒者戒在身過未習想現業流注者戒在意六根紛紜戒在一心只如六根不行一心不亂戒在甚處良久云待喫了妙樂齋來與你們說。</p>
<p>三淵師請上堂念佛一聲火急漱口纔起二見貶向鐵圍大人境界報君知承當即便是歟金屑落眼成障翳好事不如無也到者裏忽有人道老和尚說得盛水不漏了無一鍼鋒許縫罅即不無要契他達磨魯祖藥山維摩不啻鄭州出曹門驀喝一喝云老僧正要問你藥山維摩置之不論達磨魯祖向你道甚麼莫向鬼窟中作活計。</p>
<p>光雲請上堂父母未生前承當咳唾掉臂也是祖師西來意一念纔生處覷破妄想情慮皆鎔化為真心行向者裏行說向者裏說現證色身三昧疾得語言陀羅尼一腳蹋倒塗山與乾坤而並闊一喝逆流錦水共髑髏而齊乾然雖如是若果見處分明悟處諦當行合乎說說合乎行處處與人為龜為鑑拔楔抽釘如其見悟不真行說不合不如直下如蚊子上鐵牛一般相似將父母未生前一念纔起處一較較定如印圈契券之無差下腳不得開口不得更穩當也拽拄杖下座。</p>
<p>元旦上堂時當寒盡春初還岩斷冰澌溜復潺惟有山僧拄杖子不隨新舊改容顏。</p>
<p>解制上堂問楊岐偵慈明於小徑是何意師云老僧在此二十年不會進云岐搊住云今朝須與我說不說打和尚說箇甚麼師云銀山進云岐又問窄路相逢慈明荅你且躲我要往那裏去且道向何處去師云鐵壁進云當時若遇玲瓏漢劈面攔腮又如何師云也要是箇人始得乃云從上諸聖無一法與人老僧不怕瞎人眼不怕諸方檢點卻有法與人且道有甚麼法遂大展兩手顧維那那白椎竟便下座。</p>
<p>金薦伯請上堂以拂子召伯云父母未生前偪塞虛空無背無面無是無非無眼耳鼻舌身意及其既生也突出難辨非聖非凡非僧非俗無色聲香味觸法未生既生渾然與琉璃光明法體無以異也及其少而壯壯而老也情竇日鑿念慮時遷便有六根六塵六識萬法樅然似乎與琉璃光明法體漸覺疏遠金薦伯你既發無上道心然琉璃光明燈供琉璃光明佛念琉璃光明經求琉璃光明壽飯琉璃光明僧祈琉璃光明果老僧不辭為汝說破只恐你承當不下耳你若承當得下但將從前所積凡所有相一切頓捨難捨能捨捨亦復捨捨黑暗色得光明眼捨黑暗聲得光明耳捨黑暗香得光明鼻捨黑暗味得光明舌捨黑暗觸得光明身捨黑暗法得光明意如是六處既得則七處八處九處十處四十九處光明燈燈相續焰焰不絕八萬四千毫毛孔竅竅竅放大光明灼然與琉璃光明法體無二無別雖然如是不可聞老僧恁麼告報便乃坐守長途不肯歸家穩坐此是化城終非寶所設使途路不得力不若還將父母未生前一段光明靠之如倚天長劍將第八識奮志一刀兩斷如斬一縷絲相似如輕帆遇順風到岸不勞彈指頃如大象渡河截流而過如師子哮吼火急咬人恁麼奮力一回始得。</p>
<p>乙卯冬結制上堂三百六十箇日子隨他念念與遷流騎聲蓋色全無礙東去西來得自由衲僧家氣宇如王腳跟下無紅絲線舌頭上無十字關因甚於一冬三箇月內有眼盲有耳聾有口啞六不通遂卓拄杖云只為把柄在老僧手裏復打圓相云從今綰就冰澌結直待春和始放開。</p>
<p>楚石請上堂驀拈拄杖展手作量勢云大眾會麼此拄杖長華巖二尺便度與侍者舉五祖演上堂云此拄杖長老僧一尺便下座華巖看來不惟只長演祖一尺自圓悟勤虎丘隆乃至密雲師翁雙桂先師俱只長一尺因甚到華巖卻長二尺養子不及父家門一世衰。</p>
<p>梓匠周崇禮萬啟富請上堂滿腹經綸不自欺瓊樓玉宇我先施無分貴賤與高下到處逢人露一絲。</p>
<p>元旦上堂以拂子召眾云會麼三陽開泰日百戲作舞時禮樂於今密胭花分外奇無錢食餛飩有地折松枝應以裁成道輔天相地宜輔相即不無如何是裁成道以拂子打几案兩下。</p>
<p>彭佛幢等請上堂日日爐邊把火圍不知門外早春歸等閒信步山頭望雨後梅花帶雪肥。</p>
<p>解制上堂問春工忙忙向何處下種師云腳下進云空劫已前下得麼師云不顧腳跟三尺水猶貪縱步上高層僧便拜師乃云蘭蕙芬芳鼻孔昂藏桃李紅白莫被眼惑蹋破草鞋來老僧為你說只如掉頭不顧三搭不回者作麼生與他說珍重道傍荊棘刺休教撦破爾衣裳。</p>
<p>佛誕謝啟祥送緬佛至請上堂祝聖問答畢乃呼謝啟祥云此佛豈不是你家中自所供養者得得持來請山僧說法耶殊不知此佛在你家中鼻觀十餘年默示向上宗乘你自不薦向外馳求多者一番起倒遂起身拓起緬佛云大眾佛生迦毘羅因甚緬國成形既在緬國成形因甚又在渝州謝啟祥家出現既在謝家出現因甚又在山僧手裏乃放下云是處是慈氏無門無善財復舉遵布衲浴佛次藥山云者箇從汝浴還浴得那箇麼衲云把將那箇來藥山休去師云藥山雖爾分星撥兩要且句裏藏鋒布衲固然截鐵斬釘未免落他圈套藥山休去又且如何有解道識法者懼有解道爭之不足讓之有餘有解道欲隱彌露俱不是者箇道理設使藥山信手拈出布衲又安肯放過還會藥山意麼他怕打濕袈裟角。</p>
<p>丙辰冬開爐金光慧鄭光選請上堂現成爐鞴紅如火仍舊鍵槌辣似姜珍重銅肝銕膽漢一回鍛鍊一回剛。</p>
<p>上堂問薩婆多云若人犯欲即是佛法邊外人是否師云是進云熒光比丘犯婬因甚向維摩一言而釋師云是進云某甲犯律和尚說何法與某甲懺悔師云道得與你懺悔進云恁麼則無罪可滅也師云也要你自肯始得進云文殊有言清淨行者不入天堂破戒比丘不入地獄師云老僧今日功不浪施乃云是是不是不是通身是遍身是似此之類也道道不道不道胡亂道莫亂道如斯而<span class='corr'>已</span>乎寶劍多品只饒解弄不解殺人終歸無用籬根之下捨得莖草便殺活自由縱奪可觀者畢竟是甚麼人驀拈拄杖卓兩下云腦後見腮莫與往來。</p>
<p>王仲請上堂舉五祖演上堂云多說不如少說少說不如不說便下座師云一言出口海墨書之不盡多說也在裏許少說也在裏許說也說了說甚麼不說華岩則不然驀拈拂子云要多說就多說要少說就少說要不說就不說作麼生是多說以拂子搭左肩作麼生是少說以拂子搭右肩作麼生是不說放下拂子。</p>
<p>解制光選請上堂舉鼓山赴大王請雪峰門送回至法堂乃云一隻聖箭直射向九重城裏去也孚上座云是伊未在峰云渠是徹底人孚云若不信待某甲去勘過遂趕至中途問云甚處去鼓云九重城裏去孚云忽遇三軍圍繞時如何鼓云他家自有通霄路孚云與麼則離宮失殿去也鼓云何處不稱尊孚拂袖便回峰問如何孚云好隻聖箭中途折卻了也遂舉前話峰云奴渠語在孚云者老凍膿猶有鄉情在師云古人是悟得底禪所以開口各自作得主宰咸有出身之路鼓山恁麼道畢竟那裏是他折箭處若也見得安南塞北東擲西拋八面玲瓏縱橫無礙其或不見只恐行到前不搆村後不抵店之際平田淺草之中跳出一箇沒情面底孚上座不惟中途折箭只好飲氣吞聲受他處分有在。</p>
</div>
<p class='juan'>華巖聖可禪師語錄卷一終</p>
</div><!-- end of div[@id='body'] -->
</body></html>