<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴聖可禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>華巖聖可禪師語錄卷五</p><p class="byline">門人光佛等編</p>
<div class='div-other'><a id='mulu15' />
<p class='h1'>雜錄</p>
<div class='div-other'><a id='mulu16' />
<p class='h2'>庚<span class='corr'>戌</span>三月十六雙桂忌辰師詣幀前拈香云</p><p>吾師面目分明甚不獨彰乎紙墨間描不成兮畫不就華巖瀑布響潺潺恁麼說話三十年後大有人不肯且道不肯箇甚麼藏盡楚天月猶存漢地星。</p>
</div>
<div class='div-other'><a id='mulu17' />
<p class='h2'>辛亥雙桂忌拈香</p><p>一片肉一壺酒項上戴枷腳下著杻喚轉世人心出盡自家醜顛覆大智典型抹煞馬駒江口喝一喝云三世諸佛不知有白牯狸奴卻知有。</p>
</div>
<div class='div-other'><a id='mulu18' />
<p class='h2'>雪彌勒讚</p><p>六花面目二大肚皮心肝腑臟俱亦如之咦也要光天化日之下親見當來補處無疑。</p>
</div>
<div class='div-other'><a id='mulu19' />
<p class='h2'>觀音讚<span class='note-inline'>(三)</span></p><p>白雲幾片紫竹數竿提籃回顧應現多般獨立兮在石蓮花兮可觀金沙灘骨蛤蜊中肉如斯舍形以利眾生兮豈僅七難二求多壽多福。</p>
<p><span class='note-inline'>(又)</span>黑髮童顏十五月白衣玉體三冬雪濟人水火急如風楊柳枝頭甘露滅。</p>
<p><span class='note-inline'>(又)</span>見色及聞聲蠁<span class='corr'>曶</span>度垣牖千里咫尺間而亦無留滯眾生不是無乘此而不覺故名曰生死諸佛不是有覺斯而不住故號曰涅槃唯我洛伽士有大方便力亦不住涅槃亦不離生死故示蚌蛤身畫師馬郎婦指出本有形見不思議事我于千萬中聊舉其一二如太倉一粟如馬體一毛而我聚千雷以為一音聲縱闡遊夏詞曠發鶖子智如瀉恆河水流盡言無盡不能贊其一而況千萬化一化千手眼海水須彌筆偈贊無時<span class='corr'>已</span>偶聞窗外音付松風水石。</p>
</div>
<div class='div-other'><a id='mulu20' />
<p class='h2'>寄不惑禪人</p><p>多年有賴共相依自恨昏蒙委實非篤厚高流趨壑去癡頑弱質保危畿雙樹有條枝葉嫩孤峰無侶跫音稀幾向白雲開口道為傳心事靜慈歸。</p>
</div>
<div class='div-other'><a id='mulu21' />
<p class='h2'>牧牛歌</p><p>馴性輕蹄拽耙牽犁總憑他帶水拖泥朝放溪東暮牧溪西但只知水只知草餘無知松根枕頭雲被輕柔果勝他錦帳狐裘癡憨自飽鹿豕為儔故不消繩不消橛夜不收。</p>
</div>
<div class='div-other'><a id='mulu22' />
<p class='h2'>送雪林禪人訪友卜菴</p><p>廿載江南住纖毫習氣無知君返故里問友把茆誅闊晤今云再離情悵且吁樹凋葉落候一顧莫辭迂。</p>
</div>
<div class='div-other'><a id='mulu23' />
<p class='h2'>答衣水道人韻</p><p>謾言<span class='corr'>已</span>過趙州關趙老生涯萬萬千應曉石橋非略彴當思箇齒答高年知牛於角有墻在見火從煙猶隔山直把山墻推倒也朗然如日處青天。</p>
</div>
<div class='div-other'><a id='mulu24' />
<p class='h2'>與雪林朗維那</p><p>掀倒禪床日打頭一棒時不言有授受永作天人師。</p>
</div>
<div class='div-other'><a id='mulu25' />
<p class='h2'>與還初佛悅眾</p><p>言下知端的宗通說亦通不懷人我見定絕五家宗。</p>
</div>
<div class='div-other'><a id='mulu26' />
<p class='h2'>與三淵惺監院住報恩</p><p>屢為致詰只解豎拳汝既自肯吾亦無言。</p>
</div>
<div class='div-other'><a id='mulu27' />
<p class='h2'>送不惑興返木樨菴</p><p>木樨中毒堯都發面上而今猶五痕含憾十年心未<span class='corr'>已</span>冤冤只報有讎人。</p>
</div>
<div class='div-other'><a id='mulu28' />
<p class='h2'>與介休命參頭</p><p>無法可傳傳甚法傳無傳法有根由投機因不密三寸白棒趕渠出信州。</p>
</div>
<div class='div-other'><a id='mulu29' />
<p class='h2'>齋回讀石鶴先生近詩</p><p>舫閣長安下竹居近海棠赭階鳳尾綠花架龍鬚長詩雅惟新韻書金白滿房飽齋兼飽德快入無何鄉。</p>
</div>
<div class='div-other'><a id='mulu30' />
<p class='h2'>為省巳師入塔</p><p>師驀拈拄杖云盡十方虛空法界是一座無縫罅底寶塔情與無情十二類眾生俱在裏許何須與省巳上人更覓箇石洞子作麼遂以拄杖敲靈骨兩下向塔門指云山不厭高水不厭深便入。</p>
</div>
<div class='div-other'><a id='mulu31' />
<p class='h2'>達磨讚</p><p>道大人難悟梁天子亦差微言識帝面赤腳走天涯衲掃千層浪身浮五葉花分燈百萬億無處不成家噫也是眼裏撒沙。</p>
</div>
<div class='div-other'><a id='mulu32' />
<p class='h2'>觀音讚</p><p>波湧蓮花種種形左右鸚鵡甘露缾童子摹拜蓮舟上童女端身捧寶停花中大士名觀音愚智稱呼銷毒陰或禮或持或身佩咸臻福慧空三昧泡沫之軀命若菜從聞思修護身鎧入三摩地來人間剎剎塵塵皆自在。</p>
</div>
<div class='div-other'><a id='mulu33' />
<p class='h2'>因事示眾</p><p>凡人做工夫或經行或打坐正念未曾現前無明習氣現前者生死話頭不切對治不住當奮捨無明習氣急自省改勿縱恚怒護持正念入三摩地習氣自消無明自滅無明習氣既消滅則當體是佛更無別佛如是思惟時時消息是大智慧人六度<span class='corr'>已</span>具捨無明習氣得檀急自省改得進勿縱恚怒得忍護持正念得戒入三摩地得定時時消息得慧信而力行名曰善丈夫。</p>
</div>
<div class='div-other'><a id='mulu34' />
<p class='h2'>為寂惺號不多</p><p>惺得自家底事了縱橫八面任高歌尋常拈出一莖草丈六金身不欠多。</p>
</div>
<div class='div-other'><a id='mulu35' />
<p class='h2'>為寂誠號拳山</p><p>誠心幹辦生死事十二時中莫放過直把拳頭捏教緊一捶粉碎者山河。</p>
</div>
<div class='div-other'><a id='mulu36' />
<p class='h2'>送雪如明知事</p><p>一蹋一蹋又一蹋直破重圍千百匝矍鑠是翁壯志圓傑出叢林箇老衲。</p>
</div>
<div class='div-other'><a id='mulu37' />
<p class='h2'>與惟識典上座</p><p>一箇拳頭生鐵鑄不從人得誰相付如斯方便與君通震旦古今無別路。</p>
</div>
<div class='div-other'><a id='mulu38' />
<p class='h2'>挽敏樹法兄和尚</p><p>吾兄厭世欲何之令弟悲傷法漸弛眼見桂林凋弗茂寥寥此道賴誰持。</p>
</div>
<div class='div-other'><a id='mulu39' />
<p class='h2'>留枯木上座</p><p>拄杖芒鞋老可休何勞特地駕輕舟諸方風味咸如此不若還居最上頭。</p>
</div>
<div class='div-other'><a id='mulu40' />
<p class='h2'>與不群應上座</p><p>拈起放下蒲團豎拂掛拂一樣老僧無喝與君痛與三十拄杖。</p>
</div>
<div class='div-other'><a id='mulu41' />
<p class='h2'>送法旨禪人三四六言還玉泉</p><p>不說禪非同啞一機纔發走殺天下舍得自<span class='corr'>己</span>嬴人兒孫箇箇如馬。</p>
</div>
<div class='div-other'><a id='mulu42' />
<p class='h2'>達磨讚</p><p>佛國種草世像不群髮紋且鷲眼竇而深行如風之疾渡似葉之輕不為鈍根常面壁九年那得上乘人。</p>
</div>
<div class='div-other'><a id='mulu43' />
<p class='h2'>為德鎧禪人入塔</p><p>我寧不說法疾入於涅槃世尊說得行不得德鎧業<span class='corr'>已</span>涅槃了也行得說不得師遂舉起靈骨云華岩則不然要行說俱到我寧不說疾入便以靈骨入塔。</p>
</div>
<div class='div-other'><a id='mulu44' />
<p class='h2'>雙桂忌</p><p>師詣幀前拈香云不解巴陵三轉語不會楊岐女人拜遂插香云單單只有片檀香觸碎鼻頭師莫怪。</p>
</div>
<div class='div-other'><a id='mulu45' />
<p class='h2'>為治平慧覺和尚起龕</p><div>眼前實相腦後神光而今而後遍界莫藏便封起龕以拄杖敲龕云三十餘年廣化眾生恬然無恙一笑孤征有眼當見有耳當聞大家到通遠門外看取火裏之金引杖便行舉火舉起火炬作此<img src='../images/J35p0804_01.gif' alt='J35p0804_01.gif' />云黃<span class='corr'>蘗</span>被人活埋普化自將直裰惟我治平法兄了無如是絡索乃攛下火炬云大千沙界海中漚一切聖賢如電過。</div>
</div>
<div class='div-other'><a id='mulu46' />
<p class='h2'>題齋榜</p><p>顆顆明珠一粒一須彌價酬不盡勞勞做辨一食一應量咬著也無施受財三輪體空免不信心底披毛帶角油鹽菜六味具足使大修行人證聖成賢是文殊是普賢休於灶上弄鬼眼睛只管和盤托出若道玄若無盡莫把家中私財浪費何妨徹底將來。</p>
</div>
<div class='div-other'><a id='mulu47' />
<p class='h2'>觀音大士讚</p><p>普陀大士如眾生奴示馬郎婦現蛤蜊軀見宜心念意莫之乎纔稱名號脫一切拘又正法明佛從聞思修入三摩地應化閻浮銷除七難俞允二求當度即度四八咸周。</p>
</div>
<div class='div-other'><a id='mulu48' />
<p class='h2'>為佛語大師起龕</p><p>師以拂子引龕云面壁是我渡江是我嘉陽開花渝城結果臨行一句甚分明渾如大象脫羈鎖引拂便行舉火生時水浴死時火浴生水死火如風過樹攛下火炬云鏗鏘舍利彌山布。</p>
</div>
<div class='div-other'><a id='mulu49' />
<p class='h2'>為海崑師起龕</p><p>師以拄杖敲髑髏一下云頂門有眼通天有路彌勒院中是汝歇處咄切莫停機佇顧便行舉火以火炬打圓相了復挑向一邊云者裏死者裏生如貧得寶枯櫱逢春且道海崑上人還端的到者裏也無求珠不離泥試玉須經火隨聲攛下火炬。</p>
</div>
<div class='div-other'><a id='mulu50' />
<p class='h2'>為冰鏡師起龕</p><p>師以杖指龕云高峰祖涅槃不出關冰鏡師涅槃不出七且道與古人還有契分也無去問取丙丁童子舉火火中有寶君須薦不屬無知不屬知木馬升騰三界外鐵牛哮吼一聲時便下火。</p>
</div>
<div class='div-other'><a id='mulu51' />
<p class='h2'>為海崑冰鏡入塔</p><p>師兩手抱二師靈骨云法華會上時爾我見不錯寶塔湧其前一箇分半座正當與麼時誰右而誰左便齊入云澗水青如玉山花紅似火。</p>
</div>
<div class='div-other'><a id='mulu52' />
<p class='h2'>與守一義侍者</p><p>不叱瞎驢不罰饡飯三十烏藤直打出院。</p>
</div>
<div class='div-other'><a id='mulu53' />
<p class='h2'>募燈油引</p><p>百碎了也細抹將來輥作一團重重烹煉逼得通身汗下自然水到成渠微微引動花心灼灼光吞四壁透入什迦老子肺腑剔起十八高賢眉毛不具斯眼以何供養。</p>
</div>
<div class='div-other'><a id='mulu54' />
<p class='h2'>募米緣引</p><p>貴也少他不得賤也少他不得聖也少他不得凡也少他不得乃至農夫灶婦牧子樵人但有血氣者莫不尊之何也為他從地湧出最初葉茂根深葆孕心真總不焦牙敗種熏修由侯成熟依時舉吹毛斬斷稠林運輻輪輾碎愛網廬陵高價作麼生黃梅精篩於夜半千槌百煉非鐵石肝腸詎可承當爐炭濩湯具筋骨身心始堪出沒有口而食未嘗飽也無齒之人下下咬著生前死後兩頭說破何妨正中一言豈云含糊不舉咄皮膚脫落盡惟有一真實。</p>
</div>
<div class='div-other'><a id='mulu55' />
<p class='h2'>師贈廬陵雪君硯并偈<span class='note-inline'>(有序即川東巡憲也)</span></p><p style="margin-left:1em">縉山四面逼來拶碎袈裟峽路一條相逢打開秘藏觸著磕著原非等閒共濟同舟豈是細事君肯承當直下我敢信手拈來曾經御案頒行何必生師指點君若不欲在此原無我不將來於君<span class='corr'>已</span>有。</p>
<p>御賜元章的石頭流傳到我似虛舟浴雲溪畔拈將出點化魚龍天際遊。</p>
</div>
<div class='div-other'><a id='mulu56' />
<p class='h2'>為智珠禪人起龕</p><p>師以拄杖打頭云好不空過病不服藥如是箇漢卒難摸索臨行更是用精神蹋破草鞋打赤腳舉火以火炬打圓相云過去現在未來諸佛盡在者裏所以古德云三世諸佛向火炎裏轉大法輪火炎為三世諸佛說法三世諸佛立地聽且道智珠禪人還聞麼攛下火炬云煙霞布上林舍利填山谷入塔師舉靈骨云劫火洞然大千俱壞許多灰燼向何處安著不勞方朔發端由多寶如來分半座便入。</p>
</div>
<div class='div-other'><a id='mulu57' />
<p class='h2'>與松竹定</p><p>一踏三年靠倒起來舌似剛鎗憑君殺佛殺祖洗雪四眾心腸。</p>
</div>
<div class='div-other'><a id='mulu58' />
<p class='h2'>挽清溪法兄</p><p>雙桂昌昌浪有名同門兄弟半遷更而今苦我無心力土面灰頭強縱橫。</p>
</div>
<div class='div-other'><a id='mulu59' />
<p class='h2'>寄格外上人</p><p>一面了然情<span class='corr'>已</span>熟寄言求偈我無辭倘非格外相知者誰把空拳豎向伊。</p>
</div>
<div class='div-other'><a id='mulu60' />
<p class='h2'>送印光大士之峨眉</p><p>柳眼桑眉盡放開折來相餞當茶杯草鞋得到最高處攜取峨眉山月回。</p>
</div>
<div class='div-other'><a id='mulu61' />
<p class='h2'>與嬾也盆</p><p>二郎關子穩如鐵拈起簽筒動得麼幸爾轉身放得下同予厥志老山阿。</p>
</div>
<div class='div-other'><a id='mulu62' />
<p class='h2'>與指南湘</p><p>棒棒棒打頭不道道到底會得無言言可承上宗旨。</p>
</div>
<div class='div-other'><a id='mulu63' />
<p class='h2'>為石密不智二師入塔</p><p>師云無縫塔影團圞千古萬古與人看既是無縫石蜜不智二師向何處入遂兩手持靈骨云八德池開多紫氣雙生及第並頭連便入。</p>
</div>
<div class='div-other'><a id='mulu64' />
<p class='h2'>與一我耳</p><p>重重擊節拂蒿枝掃盡燈花落地時痛癢予君深委悉逢人直教破頭皮。</p>
</div>
<div class='div-other'><a id='mulu65' />
<p class='h2'>為白雲千松萬和尚入塔</p><p>師持靈骨云遺風展步出長安異類中行信有焉天子不臣侯不友故教常伴白雲眠便以靈骨入塔。</p>
</div>
<div class='div-other'><a id='mulu66' />
<p class='h2'>為天然比丘入塔</p><p>師以手指塔門云過去諸佛也在裏許未來諸佛也在裏許現在諸佛也在裏許且道即今天然比丘在甚麼處遂以靈骨入塔云莫怪贓污請預其數。</p>
</div>
<div class='div-other'><a id='mulu67' />
<p class='h2'>觀音大士贊</p><p>觀世音三字時人不知道不曰聽世音觀世色亦好即此是話頭思惟可入妙念念相應時通身是耳竅。</p>
</div>
<div class='div-other'><a id='mulu68' />
<p class='h2'>與南芝靜侍者</p><p>萬丈深潭清徹底拈來便用不須疑等閒奮起馬師喝吸涸曹源水一溪。</p>
</div>
<div class='div-other'><a id='mulu69' />
<p class='h2'>與徹我果維那上錦官</p><p>問我且燒一喝言下氣宇昂昂如是寒灰發焰庶幾嫩桂可昌。</p>
</div>
<div class='div-other'><a id='mulu70' />
<p class='h2'>阿彌陀佛贊</p><p>吾常東之東觀此即今處水鳥與山林行行七寶樹吾常自返觀不隨二見走直此煩惱心便是無量壽恒以德嶠棒直教破頭皮八萬四千相應手無足虧恒以臨濟喝直起奮迅獅八萬四千好咸與形相隨五須彌白毫四大海紺目五色妙蓮華五濁中亦出問爾九品人直下承當否心心而相續念念而不異即此東與西總一極樂地八棒功德水四喝流不息雪潤煩惱心是生安養國。</p>
</div>
<div class='div-other'><a id='mulu71' />
<p class='h2'>和盤中山子韻</p><p>大大青山秪似拳深深綠水不盈盤看山翫水人無數那個遊人得到巔。</p>
</div>
<div class='div-other'><a id='mulu72' />
<p class='h2'>重陽日代楊富祭劉君志</p><p>五陰一陽候昏虛旦柳時凄凄風露冷落落桂蘭萎禴祭聊芹薦麥舟豈我期俚詞將挽<span class='corr'>賻</span>悲剩茱萸枝。</p>
</div>
<div class='div-other'><a id='mulu73' />
<p class='h2'>山中四威儀</p><p>山中行陂有榛隰有苓即此便是安養國何緣更憶西方人山中住雞頭芋象腿瓠拾枯滿煮折腳鐺欲鹹則鹽酸則醋山中坐休懶惰還知麼永劫長纏弊垢衣不知無價寶珠顆山中臥枕子墮磚頭破世界在我身心中猶如芥子一般大。</p>
</div>
<div class='div-other'><a id='mulu74' />
<p class='h2'>十二時</p><p>雞鳴丑頂上枷腳下杻空無作願解脫門入之不醉無明酒平旦寅血肉身喉舌唇敲磕齒牙成句義識風鼓扇作音聲日出卯天如澡地無草鎮海明珠問一箇如何傾出一栲栳食時辰智可親道可鄰近朱赤而近墨黑富潤屋也德潤身禺中<span class='corr'>已</span>識遠爾達終始王都大道坦然平未到京師莫路止日南午溈山牯耕豆土蒔之容易守之難莫令瞌睡斑鳩侮日昳未沒忌畏不觸諱澄清四海六臣間王不簪纓始尊貴晡時申物自新機自神心光觸處水中月情與無情鏡裏身日入酉子湖狗好看守若使一法入空門打教平地翻筋斗黃昏戍識得一萬事畢剔起皮毬黑漆燈照徹幽岩並暗室人定亥卸兜戴解鞋帶拖者死屍上廣床兩腳長伸觀自在夜半子形如屣心如矢勞勞通曉不曾眠子規啼在楊花裏。</p>
</div>
<div class='div-other'><a id='mulu75' />
<p class='h2'>午日和憨之西軒坐</p><p>西舍堪遲客東軒得早暉群談驚廣座雛燕怯低飛雨後泉聲壯照高䕷影肥幾人鬥百艸揀得宜男歸。</p>
</div>
<div class='div-other'><a id='mulu76' />
<p class='h2'>佛手柑</p><p>善哉調御多方便無有情中示有情雙臂聊舒出上苑全身大半隱香橙最初指處原尊貴末後拈底與弟兄如是無為法相印不從陶鑄本生成。</p>
</div>
<div class='div-other'><a id='mulu77' />
<p class='h2'>新筍</p><p>靈根春後發血脈夏前通骨節含胎嫩心腸裂地空皮膚同乳虎鱗甲類蒼龍漸得風雲力翀霄上九重。</p>
<p style="margin-left:2em">師乍入季而關時有二鳩巢於關額緇素來往亦不驚若燕子然一包二雛垂成師與撫摩三歸而去次<span class='corr'>年</span>復至四包八雛咸與三歸而去師記以偈曰。</p>
<p>鼠穴神丘魚穴深蠢動有靈過我靈報語同靈樊畜羽何時自在展風翎。</p>
</div>
<div class='div-other'><a id='mulu78' />
<p class='h2'>和憨之秋夜吟</p><p>葉落歸根萬木殘清暉無限露詞壇除前絡緯聲如碎引出松稍月廣寒。</p>
</div>
<div class='div-other'><a id='mulu79' />
<p class='h2'>與晦杲玥維那</p><p>月落後望子相見假瞌睡大似徉狂一麈尾放伊不過是時節拈我瓣香。</p>
</div>
<div class='div-other'><a id='mulu80' />
<p class='h2'>贈慈雲价南仙上座豎祖堂</p><p>為固靈根密密培三回四轉去還來斯言久<span class='corr'>已</span>垂芳冊五葉一花次第開。</p>
</div>
<div class='div-other'><a id='mulu81' />
<p class='h2'>竹杖</p><p>知深知淺知高知底能施無畏折伏驕侈故曰四知又號二宜。</p>
</div>
<div class='div-other'><a id='mulu82' />
<p class='h2'>與玄度潤禪師</p><p>求法無如爾切慳法無如老僧今朝何故如此只緣輥芥投鍼。</p>
</div>
<div class='div-other'><a id='mulu83' />
<p class='h2'>浴佛</p><p>舉遵布衲浴佛次藥山云你只浴得者箇浴不得那個衲云把將那箇來山休去師云二大老挐雲攫霧虎驟龍驤發明者箇那箇可謂明同杲日燦若驪珠矣但只是把的把不起放的放不下二俱未了今朝德玉則不然遂舀一勺灌太子頂云者箇與他一杓又舀一勺灌太子頂云那箇也與他一勺管教悉達太子眉目悄然藥山布衲咸增光彩。</p>
</div>
<div class='div-other'><a id='mulu84' />
<p class='h2'>為明玄上座舉火</p><p>生不知何來四大原非有死不知何去五蘊本來空審如此明玄清淨法身與安養阿彌陀佛無二無別又用此三昧真火作麼便攛下火炬云饒是真金也須煆過。</p>
</div>
<div class='div-other'><a id='mulu85' />
<p class='h2'>與息知禪師行腳</p><p>向上程途無限恐其不能力行今既子歸就父助以三十烏藤。</p>
</div>
<div class='div-other'><a id='mulu86' />
<p class='h2'>贊慈雲長老</p><p>孤月雉染真子雙桂傳法嫡孫次白楊當山第四灼然有本有根既能秘重大法又能建立山門可謂知恩報恩自有兒孫腳下行。</p>
</div>
<div class='div-other'><a id='mulu87' />
<p class='h2'>贊不惑長老</p><p>不惑長老與吾同姓又同行腳直至究竟曾在河東兮折杖三枝見法衰頹兮以藥自病不知者謂之為庸醫知之者謂之為散聖人怪行怪似礙無礙堪笑老凍膿猶有鄉情在。</p>
</div>
<div class='div-other'><a id='mulu88' />
<p class='h2'>與大器成禪師</p><p>萬株松下結茆居一井曹源飲有餘受用不因人致得海棠香國有闍黎。</p>
</div>
<div class='div-other'><a id='mulu89' />
<p class='h2'>自贊</p><p>握杖當軒來者便挫中酒毒深故爾膽大細詳其源元來是金剛圈栗棘蓬箇莫怪贓污都盧分付慈雲上座。</p>
<p>麈尾一枝握在手對誰說法自揚醜拄杖空閑于背後面何厚赤顏似飲破山酒氣宇怡然自在久麥冠之外無何有蝦跳豈能出得斗還知否野花崖竹以為友。</p>
<p>半生行腳待老<span class='note-inline'>(山名)</span>方休修恒順業一味隨求人問佛法以杖便摟從教人喚姚黃頭。</p>
<p>磐石之上青松之下如是而坐太煞閒雅手持數珠念何佛也曾疑明教永明十萬彌陀觀音遂與南芝較試僅能七日力行。</p>
<p>出雙桂門何行不像說起酒肉不罵便謗如斯者樣不孝之徒爭能受得人天供養。</p>
<p>極麤一棒打人到底壯心膽大如金師子不從酒肉中深來爭解作得者般蟲豸。</p>
<p>垂象骨手弄鱉鼻蛇見聞離悕就路還家似枯木上撒些子花。</p>
</div>
<div class='div-other'><a id='mulu90' />
<p class='h2'>與指雲孝維那</p><p>老大一箇巴掌到處只要打人莫怕招災惹禍貴在撈漉鯤鯨。</p>
</div>
<div class='div-other'><a id='mulu91' />
<p class='h2'>觀音菩薩贊</p><p>雞鳴犬吠鵲噪鴉啼但有耳者咸得聞之入理之門如許闊誰能返聽自家底。</p>
<p>返聞聞性永絕離微猿啼鶴唳直指人歸在在處處為癡頑眾生發天然生機。</p>
</div>
<div class='div-other'><a id='mulu92' />
<p class='h2'>普賢菩薩贊</p><p>手持貝葉坐白象王看何經典不見文章應知遍界不曾藏。</p>
</div>
<div class='div-other'><a id='mulu93' />
<p class='h2'>與大荒顯</p><p>培根固本善知時樹大花榮果自肥不但只徒蔭涼也貴生弗息得成蹊。</p>
</div>
<div class='div-other'><a id='mulu94' />
<p class='h2'>山中四威儀</p><p>山中行步步陟雲程回首看千崖萬壑平。</p>
<p>山中住隨緣只麼度澹黃精不用鹽和醋。</p>
<p>山中坐十笏菴一箇甚柔和褥是松毛作。</p>
<p>山中臥小石床一座耐歲寒雲棉被以荷。</p>
</div>
<div class='div-other'><a id='mulu95' />
<p class='h2'>又三五七言</p><p>山中行問幽禽潦水今何在白雲深處尋通筧引泉來灶角可塗可饌可調羹。</p>
<p>山中住無別務小小做箇園大大開條路來無防礙去無疑菜有鮮薑食有芋。</p>
<p>山中坐沒人我白醭堆口唇飛絲挂耳睡一佛一經一老僧清風明月白雲褁。</p>
<p>山中臥空無作茆褥寬而肥石床高且大夢想顛倒無住心莫教猿鶴都啼破。</p>
</div>
<div class='div-other'><a id='mulu96' />
<p class='h2'>與懷璞美侍者</p><p>而今學者我慢萬川廣有金鱗畜張海口吞盡逢人一味卑心。</p>
</div>
<div class='div-other'><a id='mulu97' />
<p class='h2'>答果生劉孝廉韻</p><p>學士偕來萬佛樓焂焉雷雨去還留蘇斯蕉扇正維夏快我秧鍼適麥秋清獻聞銷性歷歷堰溪聲壯意悠悠東西霽矣相向四顧青山放兩眸。</p>
</div>
<div class='div-other'><a id='mulu98' />
<p class='h2'>答伯鴻鄧相公見過用憶華岩韻</p><p>鳩杖匪緣次第登一超直入到孤嶒俛看山谷全無隱盡剝芭蕉寧有層<span class='corr'>已</span>過關前應掉臂既明日下不挑燈忘<span class='corr'>年</span>問道情何似今日留衣大有能。</p>
</div>
<div class='div-other'><a id='mulu99' />
<p class='h2'>答惠吉鄧孝廉韻</p><p>攜孩向上入斯岑此箇因緣實遠深法護同人人護法襟開世界界開襟分明君子若愚貌嘿識維摩一點心憾寡黠思酬雅韻碧紗籠待子孫吟。</p>
</div>
<div class='div-other'><a id='mulu100' />
<p class='h2'>為徹空師舉火</p><p>師近爐云八德池滿九品蓮開請坐其上不用疑猜一念相應真淨體充遍十方無往來召傍僧攛下火炬便燒。</p>
</div>
<div class='div-other'><a id='mulu101' />
<p class='h2'>法派</p><p>德光明震旦太白元符來雙桂承前讖華巖遍九垓。</p>
</div></div>
<p class='juan'>華巖聖可禪師語錄卷五終</p>
<div class='div-w'><p class="pre">　門人　<span class='note-inline'>(徹耳　光顯　光孝　圓美)</span>　仝刻</p>
<p class="pre">　<span class='note-inline'>(秀水夏抱日書　　　禾郡陳馥林梓<br/>　康熙甲子仲冬月吉板藏嘉興楞嚴寺般若堂<br/>　附藏流通)</span></p>
</div>
</div><!-- end of div[@id='body'] -->
</body></html>