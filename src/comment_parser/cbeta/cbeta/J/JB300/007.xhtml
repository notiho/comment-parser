<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>朝宗禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>朝宗禪師語錄卷第七</p><p class="byline">侍者　行導　編</p>
<div class='div-other'><a id='mulu24' />
<p class='h1'>機緣</p><p>舉拄杖問一僧我喚作拄杖你喚作甚麼僧云拄杖師云落在山僧圈繢裏僧又云拄杖師云未有自繇分在僧又云拄杖師云僵遭瘟又問一僧我今不喚作拄杖你喚作甚麼僧云請和尚道師云我<span class='corr'>已</span>道不喚作拄杖了也乃打云留一棒與你道僧無語又問一宜興僧喚作拄杖與不喚作拄杖都道過了你今喚作甚麼僧擬議師擉退云長耳朵<span class='note-inline'>(乃宜興口號)</span>。</p>
<p>碧雲進師舉僧問古颿未挂時如何巖頭云後園驢喫艸佛果云庭前柏樹子汝作麼生會雲便喝師云者一喝落在甚麼處雲又喝師云料掉沒交涉雲又喝師打云猶作主在雲無語。</p>
<p>僧進展兩手拈香復展兩手進前復展兩手作禮師打三棒趁出。</p>
<p>問僧不是心不是佛不是物是箇甚麼僧云盡在裏許師云那裏得者消息來僧拜云謝和尚慈悲師打云汝要向我頭上行麼僧無語師又打。</p>
<p>問僧如牛駕車車若不行打車即是打牛即是僧云總不是師云且立一邊著僧搥胸一下便行師云亂統禪和。</p>
<p>問僧回光返照時如何僧拂坐具一下師云只如懷州牛喫禾益州馬腹脹天下覓醫人灸豬左膊上又作麼生僧云描也描不成畫也畫不就師云未在更道看僧又拂坐具師云弄精魂。</p>
<p>問僧懷州牛喫禾益州馬腹脹天下覓醫人灸豬左膊上意旨如何僧云萬里江山一點墨師云那裏是一點處僧云和尚莫眼花師視僧云萬里江山一點墨適纔是你說底麼僧云是師云又道我眼花僧無語師喚一僧名旁有僧出云和尚道甚麼師云我不曾喚你那僧無語師打云承虛接響漢。</p>
<p>茶頭進師云鍋裏水滾你還知麼頭云時時勇猛師打出刷印僧進師云裝底書就是你還知麼僧云一味平嘗師又打出又僧進師云適纔勇猛會底也打出平嘗會底也打出你作麼生會僧云俱師云劄僧無語師又打出又一僧進師云適纔勇猛會底也打出平嘗會底也打出俱會底也打出你作麼會僧云離卻勇猛平嘗與俱問將來師打云三段不同收歸土科乃示以喝云一味平嘗真勇猛時時勇猛也平嘗俱離兩路難分解一棒收時棒棒彰。</p>
<p>水頭進師問匾擔折水桶脫落時如何僧無語師代云恩大難酬。</p>
<p>師問居士向那裏留心士云沒有甚麼留心師云難得你到者田地士擬進語師震威一喝云又道沒有留心士禮拜。</p>
<p>遠菴吳居士到方丈喫茶次師問順行逆行天莫測意旨如何士云要茶喫便喫要打翻便打翻也怪我不得師云許你做箇知解宗徒士云一些知解也沒有師云只者豈不是知解。</p>
<p>集生余中丞園中夜坐次余敘參博山於法堂中抬頭睹對聯至密移一步話有省師徵詰至二鼓將就寢行至窗外余喚童子取燈童正熟睡師以扇敲門三下童子忽舉頭師云者豈不是密移一步趨就寢室次日余禮謝且云昨蒙指示師云如今又不然余不顧數日後偶敘及余又致謝師云佛法不是者箇道理余云且是者等師云真藥現前又不識了也。</p>
<p>師舉山中猛虎以肉為命何故不食其子話一僧云夜深天寒請和尚歸方丈師云你亂統那僧云和尚只是不肯學人師云爭怪得山僧又一僧云好男不喫分家飯師云你又作麼生僧無語師云也是兔子渡河。</p>
<p>師同一僧侍天童敘話次僧云朝宗我數年不服他底遂起身拜云據今日卻做得箇弟兄師同拜起把住云正當與麼時那箇是兄那箇是弟僧無語師掌云未好做弟兄在僧云如何就麤懆起來師拓開云轉見不堪。</p>
<p>師舉王侍郎見雲棲乃云夜來老鼠唧唧說盡一部華嚴經棲問云貓兒突出時如何王無語令眾下語不契一僧請師代師云護身符子親拈出天下橫行我獨尊僧進云忽然一口吞卻又作麼生師云氣息莫教纔嗅著抽腸拔肺苦難禁進云恁麼則你東我西去也師云當頭一口難迴避稍涉遲回已喪身。</p>
<p>又舉貓兒突出話師代王云老老大大向語脈裏轉又代棲云老僧今日小出大遇又代王云切莫詐明頭。</p>
<p>師寓福州南禪院主出外歸師問今日那裏去來主云土木匠欠工錢街上去尋些來師云你有無價底寶何不拏出來用主云用不得師云為甚麼用不得主云他信不及師云卻是你信不及。</p>
<p>師舉佛果悟繇及百丈扭鼻話問三印云五祖演道提刑秖認得聲既認得聲為甚又不是丈云鼻頭今日又不痛了也祖云子深明昨日事你作麼生會印云蝦跳不出斗師云秖如五祖道秖認得聲佛果見雞飛鼓翼而鳴乃云此豈不是聲又作麼生印云孤燈難比太陽輝師云如何是孤燈印擬對師驀指云此豈不是聲印作禮。</p>
<p>師問僧那裏來僧云南嶽來師云來作甚麼僧云特來親近和尚師云流俗阿師僧便喝師笑云恰值拄杖不在待茶次師云幾時離南嶽僧云九月師云再喝一喝看僧云某且喫茶師云流俗阿師僧無語。</p>
<p>師垂語云叮嚀損君德無言真有功那裏是無言底功眾下語不契師代問訊云不勞叮嚀。</p>
<p>師垂語云天氣與麼冷還有冷過於此者麼眾下語不契師代云不被和尚熱瞞。</p>
<p>僧參次師云是甚麼僧云不堪舉似和尚便出去師問旁僧云你道者僧會了恁麼道不會恁麼道僧云特來舉似和尚師云一得一失僧云那箇得那箇失師云明日來向你道僧禮拜云即今請道師云是你失僧云莫都推在學人身上師呵呵大笑。</p>
<p>師閒行次指三門邊泥問侍者云是甚麼者云泥師便打回復至泥邊者云平地骨堆無風起浪師云那裏是無風起浪者云轉見不堪歸方丈師復問云你適纔道轉見不堪還是我不堪還是你不堪者禮拜云和尚既不承當某甲合當拜謝師別云和尚得恁麼廉纖。</p>
<p>師垂語云既是住在曹谿為甚不識曹谿路眾下語不契自代云長年不出戶。</p>
<p>師一晚喚侍者隨步月者云家常月看作甚麼師云直須看看家常月免得他年被眼瞞。</p>
<p>師問僧你今日鼻孔為甚麼無了半邊僧下語不契師代云和尚得恁麼眼孔窄。</p>
<p>師垂語云文殊七佛之師總出女子定不得作麼生是女子底定一僧出作女人拜師驀頭棒云文殊來也。</p>
<p>師入堂抽籤有僧號不易師問如何是不變易底意僧答不契師代云要行便行要坐便坐。</p>
<p>師問水頭古德云擔泉帶月歸泉在者裏月在甚麼處頭無語師代云多少人向泉裏撈摸去也。</p>
<p>因瞽者不見師問既是光明炤十方為甚麼面前不見僧無語師代云不癡不聾做不得大家公。</p>
<p>浴頭請浴次師云我本無垢洗箇甚麼頭無語眾皆下語不契師代云便請洗者一垢頌云纔然拈出已成垢便請洗時勞碌人明日浴頭如更請未來侍者早關門。</p>
<p>又一日浴頭請次師云我今日有垢卻不洗頭又無語師垂問云既是有垢為甚卻不洗眾下語不契師代云好箇灰頭土面漢頌云我今有垢卻不洗好箇灰頭土面人覿體已無藏覆處莫於垢洗強疏親又代云太尊貴生頌云我今有垢卻不洗尊貴從來不自欺聲色堆頭常坐臥落花流水共誰知。</p>
<p>師垂問云如何是腳踏實地有僧云羅籠不肯住呼喚不回頭師云我則不然僧云師意如何師云平平穩穩妥妥貼貼。</p>
<p>師患齒痛乃垂示云山僧妄談般若招報了也身上寒威威齒間痛陣陣諸人作麼生眾下語不契師代云和尚大似同病相憐又云躬行君子則吾未之有得復頌云同病相憐和者多躬行未得豈巴歌橫擔楖栗萬峰去盡美其如擔版何。</p>
<p>師偶冒寒臥次庫頭問和尚做底新醬好麼師云將頭不猛帶累三軍頭無語而退侍者請代語師云不消道箇和尚病發也管教山僧出身白汗廣展下載清風。</p>
<p>菜頭問和尚教弟子切菜菜又老刀又鈍時如何師云家無滯貨不富進云恁麼則菜根香也師打云還我刀來。</p>
<p>僧問如何是孤峰絕頂師云當頭坐斷進云向上還有事也無師云腦後難瞞僧禮拜師便打。</p>
<p>僧問二鐵圍山某甲打破便是出頭處也無師云道一句看僧云昨日天晴今日天雨師云未是出頭處在僧便問請師道一句師以手搔頭云髮長雖省帽風屑癢難熬。</p>
<p>僧問如何是法身師云項下底如何是法身邊事師云寒灰發燄如何是透法身句師云拍拍是令如何是法身向上事師云金剛寶劍截鐵如泥。</p>
<p>僧問靈光獨露不隱不昧一著工夫怎麼做師良久云會麼僧云是師云是則我瞞你不是則你瞞我。</p>
<p>居士問昔翠巖禪師有僧來參值巖不在遂看主事事云要見和尚麼僧云是事指狗云上人要見和尚但禮拜者狗子當時拜即是不拜即是師云其僧當時作麼生士云也不見拜也不見不拜師云卻是你說得是士沉吟良久便禮拜師云我卻不是狗子。</p>
<p>僧問請和尚示攝心之法師云靜坐一爐香僧禮拜師云好箇話頭只是不得錯會僧乞偈師書云如何攝心法靜坐一爐香若能不錯會片片為敷揚。</p>
<p>僧問正睡著時此心在內在外師打呼一聲僧無語師云且道在內在外僧云更乞一轉語師云一轉已多何況更乞一轉僧乞偈師書云正睡著時心在何處打呼一聲內外何與一轉兩轉太茫茫二月梅花如破絮。</p>
<p>師退祇陀林集生余中丞留濟生菴暫住有俗士夜求同榻請益至四鼓師睡半憨士忽問云日用事如何師云我倦正要睡士云者是夜間事日間事如何師云明日天早與你說至天明士問云昨夜許今早為我說如今請說師云夜來床薦煖一覺到天明。</p>
<p>僧問透綱金鱗因甚猶還滯水師云是他家常茶飯僧云取飽便是師云爭奈沒頭浸卻何。</p>
<p>僧問一念不生萬境俱滅時如何更進一步師劈兩掌云誰恁麼道進云意旨如何師云觸處逢渠。</p>
<p>僧問如何是寂然不動師云七縱八橫進云如何是感而遂通師云推門落臼。</p>
<p>僧問雲門餅趙州茶是同是別師云塞斷咽喉進云吞卻時如何師云教你撒不出僧便喝師云且喜撒得出僧禮拜云大眾證明師云撒屎見解。</p>
<p>僧問香煙繚繞燈燭交加還是自境界是他境界師云出馬一條槍僧禮拜師云不知死活漢。</p>
<p>僧問如何是向上玄關師云頭頂上進云把住是放行是師云把住也不是放行也不是僧遶一匝云恁麼則縱橫去也師云且緩緩。</p>
</div>
<div class='div-other'><a id='mulu25' />
<p class='h1'>荅僧十七問</p><p>問四大本空五陰非有擔柴運水是何人。</p>
<p>荅咄云話作兩橛。</p>
<p>問饑來喫飯倦來打眠是賓邪是主邪。</p>
<p>荅云好箇同參。</p>
<p>問本來無形無相黃花翠竹何處得來。</p>
<p>荅云汝會也。</p>
<p>問日中性熱月中性寒是何意旨。</p>
<p>荅云露。</p>
<p>問者箇貪嗔癡那箇戒定慧其中意旨如何。</p>
<p>荅云甜瓜徹蒂甜苦瓜連根苦。</p>
<p>問貓鼠相犯是何因地。</p>
<p>荅云家家戶戶保安寧。</p>
<p>問月中攀桂左手邪右手邪。</p>
<p>荅云不資餘力。</p>
<p>問今日事作麼生。</p>
<p>荅云堂中新到二上座。</p>
<p>問一切人不悟如何用心得悟去。</p>
<p>師云憺雪填井又云誰是一切人。</p>
<p>問悟後如何保任。</p>
<p>荅云水合水空合空。</p>
<p>問法身即不問如何是法身向上事。</p>
<p>荅云布搭帽。</p>
<p>問此事從何處據款畢竟從何處結案。</p>
<p>荅云上座者一問入地獄如箭射。</p>
<p>問大庾嶺頭提不起為甚麼者等有力。</p>
<p>荅云曾自度來。</p>
<p>問疏山塔即不問將一錢與匠人將兩錢與匠人將三錢與匠人為甚麼不等。</p>
<p>荅云龜毛繩子一串穿。</p>
<p>問如何是神鼎屋。</p>
<p>荅云不許外人窺。</p>
<p>問如何是神鼎屋倒也。</p>
<p>荅云父家且不紹叔業豈堪承。</p>
<p>問如何是石頭祖師路。</p>
<p>荅云踏著硬紏紏。</p>
<p>僧問如何是諸佛出身處荅云者畜生。</p>
<p>僧問如何是按牛頭喫艸師叱云者畜生僧禮拜師云承當任汝承當只恐錯會不少僧轉身且行且語云耕田去次日僧又作禮次師云你莫是耕田底麼僧云是師拓開云去去果然錯會不少。</p>
<p>僧問如何是同生師云大家在者裏進云如何是同死師云君向瀟湘我向秦進云未在更道師云不是知音者徒勞話歲寒。</p>
<p>俗士問老師大號師豎拂子云會麼士云不會師搖拂子云叫做朝宗。</p>
<p>居士問如何是自度師云不向人討進云如何是智師云腦後看取進云如何是祖師師云頭頂天進云如何是道師云腳踏地。</p>
<p>居士問弟子生死不明師云是誰之過進云請師指示師云兩重公案。</p>
<p>居士問月缺一條還補得麼師云補得進云將甚麼補師云但將缺底補。</p>
<p>僧問博山和尚教人參話頭和尚教人做甚麼工夫師云恰值山僧患病僧云病中有何工夫師云我亦不知僧云還有不知者麼師云有僧云如何是不知者師云通身是病。</p>
<p>僧問狗子佛性趙州因甚道無師云一字入公門九牛拔不出。</p>
<p>居士閱語錄至斂手哭云蒼天處乃笑問云他當時為甚麼哭師云你今為甚麼笑士云弟子解他者一哭不得師云你今還解得你者一笑麼士云我笑他者一哭師云他正哭你者一笑。</p>
<p>居士問如何是百姓日用而不知師云上大人丘乙己士不覺失笑師大笑云原來是你家嘗茶飯士無語。</p>
<p>金正希居士問拜佛是求他麼師云不從他得何求之有士云是謝他麼師云無所與我何謝之有士云既非求又非謝拜他作甚麼師云亦非求亦非謝常如是拜士云宗門句句消歸自己我數年前爛熟底師云今日又問作甚麼士云只為者些都不是師云是不是且止如何是你自己士云靈明不昧能知能行者是師云果然不是怪居士不得。</p>
<p>僧問世尊拈花即不問迦葉微笑事如何師豎拳進云恁麼則弄巧成拙去也師云山僧今日失利次日僧禮拜云學人會得和尚昨日末後句特來拜謝師云要參三十年。</p>
<p>僧問如何是錦上添花師打云加你一棒僧便喝師又打云落在甚麼處僧接拄杖師按住云你又作麼生僧無語師便掌進云如何是雪裏送炭師打云也與你一棒進云棒頭有眼師連打云灼然灼然僧禮拜師又打云更與你找足。</p>
<p>僧問倩女離魂阿那箇是真底師便打僧無語師云會麼僧擬議師又打云切忌私奔。</p>
<p>師同明侍者入堂次者問未出方丈時還有佛法也無師云無進云為甚卻無師云若有為甚侍者來堂中問話進云某甲不與麼道何不道合取狗口師云自首免罪。</p>
<p>僧問如何是銀山鐵壁師打云你也好一座。</p>
<p>僧問德山入門便棒臨濟入門便喝且道過在甚麼處師打云杜撰禪和進云和尚也須三十棒師又打云放過則不可。</p>
<p>僧問如何是不疑之地師拋下拄杖僧禮拜師取起杖云還要我自取進云太多生師打云又道不疑之地僧無語。</p>
<p>僧問破驢脊上足蒼蠅意旨如何師云切莫貪嘴。</p>
<p>僧問坐斷十方猶點額密移一步看飛龍如何是密移一步師云動容揚古路不墮悄然機僧拜起師問云會麼僧云不會師云者豈不是坐斷十方師又問云會麼僧云不會師云者豈不是密移一步。</p>
<p>僧問臨濟在黃檗處六十痛棒如蒿枝拂意旨如何師云彼丈夫兮我丈夫僧禮拜云謝師指示師云辜負我也進云既是彼丈夫兮我丈夫辜負箇甚麼師云彼丈夫兮我丈夫指示箇甚麼。</p>
</div>
<div class='div-other'><a id='mulu26' />
<p class='h1'>荅高峰大師六問</p><p>問大徹底人本脫生死因甚命根不斷。</p>
<p>荅舉杖云將謂別有那。</p>
<p>問佛祖公案只是一箇道理因甚有明與不明。</p>
<p>荅云當初秖道茅長短燒了原來地不平。</p>
<p>問大修行人當遵佛行因甚不守毘尼。</p>
<p>荅云恐成染汙。</p>
<p>問杲日當空無所不照因甚被片雲遮卻。</p>
<p>荅云一聲轟霹靂遍界黑漫漫。</p>
<p>問人人有箇影子寸步不離因甚踏不著。</p>
<p>荅云迷頭作麼。</p>
<p>問盡大地是箇火坑得何三昧不被燒卻。</p>
<p>荅豎拳云直教大地都燒盡。</p>
</div>
<div class='div-other'><a id='mulu27' />
<p class='h1'>代西禪荅僧十七問</p><p>問文殊出女子定不得且置敢問罔明外還有人出得麼。</p>
<p>荅云學者不唧溜漢作麼。</p>
<p>問既是怡山因甚有難色。</p>
<p>荅云換卻多少人眼睛。</p>
<p>問萬象之中獨露身未審燈籠與露柱是獨露身不是獨露身。</p>
<p>荅云蒼天蒼天。</p>
<p>問長慶七破蒲團捲簾大悟且道悟箇甚麼。</p>
<p>荅云難掩者場羞。</p>
<p>問一人孤峰頂上安禪一人十字街頭打睡阿那箇堪與佛祖為師。</p>
<p>荅云喚來與山僧洗腳。</p>
<p>問趙州到南方向火爐邊拾得箇無賓主話從來無人舉著未審和尚還舉得麼。</p>
<p>荅云闍黎不得錯舉。</p>
<p>問咫尺之間因甚不睹師顏。</p>
<p>荅云山僧罪過。</p>
<p>問拄杖子吞卻山河大地一切有情向甚麼處乞命。</p>
<p>荅云敗將不斬。</p>
<p>問正令全行佛祖乞命故開一線狐兔威獰畢竟如何施設。</p>
<p>荅云千鈞之弩不為鼷鼠而發機。</p>
<p>問古人道不許夜行投明須到秖如到後又作麼生。</p>
<p>荅云待汝到即向汝道。</p>
<p>問古人云一句中具三玄且道門前火把子具幾玄。</p>
<p>荅云月出三更。</p>
<p>問一玄中具三要只如地上水碙砂是第幾要。</p>
<p>荅云和泥合水。</p>
<p>問寶鏡云重離六爻偏正回互爻未動時向甚麼處回互。</p>
<p>荅云八八六十四。</p>
<p>問狗子無佛性且置土木瓦石還有佛性也無若道有也是趙州兒孫若道無也是趙州兒孫畢竟作麼生即得。</p>
<p>荅云土木瓦石。</p>
<p>問央崛乞食產婦臨盆吾佛垂慈即得分娩倘不分娩又作麼生。</p>
<p>荅云流水急如駛落花空自停。</p>
<p>問今日嗔明日喜且道是佛法是世法。</p>
<p>荅云車不橫推理無曲斷。</p>
<p>問西禪寺裏更有一事相借問得麼。</p>
<p>荅云喪身失命。</p>
<p>僧問但願空諸所有慎勿實諸所無如何是實諸所無師云所供是實進云如何是空諸所有師云所供是實進云有無俱離空實俱非意旨如何師云所供是實僧禮拜師打云添箇註腳。</p>
<p>僧問如何玉殿瓊樓卻被一莖艸蓋師云瞞我不得進云如何一莖艸便現瓊樓玉殿師云瞞你不得。</p>
<p>慶繩葉廷尉問古人道發起勇猛剋日便悟去是否師云此猶是對鈍漢說底話士不覺失聲云令人無可推諉師云居士得恁麼伶俐士久之云古人見僧便攔胸把住意旨如何師云不見道令人無可士乃服膺。</p>
<p>魚山熊給諫二瞻趙璽卿敘三玄三要話趨問悟得三玄三要便怎麼樣聻師云只得箇趙二瞻士云不悟三玄三要又怎麼樣聻師云也只得箇趙二瞻士云恁麼則悟也得不悟也得師云切忌兩頭走。</p>
<p>居士問秋月明似鏡即不問請和尚蟾光何處現師云待月落潭空時向汝道士禮拜云向道<span class='corr'>已</span>蒙師指示向上宗乘事若何師便打。</p>
<p>僧問明知生是不生之理為甚被生死之所流轉師云花缾香筋進云恁麼則盡大地都是佛法也師云那裏得者消息來進云請和尚開示師云既盡大地都是佛法又要開示箇甚麼僧罔措。</p>
<p>僧問趙州逢人便道喫茶去未審和尚教人喫箇甚麼師云不教你喫茶僧禮拜師云只如喫茶與不喫茶是同是別僧無語師令眾下語不契自代云口是兩片皮。</p>
<p>僧問萬象之中獨露身是撥萬象不撥萬象師云喚甚麼作身僧擬議師云蓋覆了也。</p>
<p>僧問如驢覷井時如何師云目前略露些些子遍界從教千百身進云如井覷驢時如何師云光唯自得六門何處覓行蹤進云覷與不覷時如何師云識得驢便了管他覷不覷作甚麼。</p>
<p>僧問如何是寶華佛法師云不是挑磚便是撒土進云向上還可商量也無師云若有儘汝商量。</p>
<p>僧問香林因問如何是衲衣下事荅云臘月火燒山意旨如何師云春來地長艸復說偈云臘月火燒山春來地長艸直下會便會切莫自起倒。</p>
<p>僧問一切總不得請師速道師連棒打云你要全奪我便全與。</p>
<p>僧求開示師展兩手云會麼僧云不會師云莫嫌家裏全無物須信壺中別有天。</p>
</div>
<div class='div-other'><a id='mulu28' />
<p class='h1'>四著語</p><p>大慧問佛炤喚作竹篦則觸不喚作竹篦則背意旨如何著云雖著鎖枷同飲醉出身有路驗當機佛炤云杜撰長老如麻似粟意旨如何著云便把自枷枷獄子更換行纏出大門慧云你是第幾箇又作麼生著云賣俏放憨重下水不知有己只拖人炤云今日捉敗者老賊又作麼生著云饒君更有遮天綱透得牢關奈我何。</p>
<p>又大慧問著云賊過後張弓佛炤荅著云倒轉槍頭驀面刺慧又問著云老老大大隨人腳跟轉炤又荅慧云不但騎虎頭更善收虎尾。</p>
<p>又大慧問著云沒盡家財更索需佛炤荅著云遭劫多番變作賊慧又問著云自縛去拏人炤又荅著云騎賊馬趁賊。</p>
<p>又大慧問著云垂絲定有無佛炤荅著云離釣解返擲慧又問著云不入虎穴爭得虎子炤又荅著云果見食牛之氣。</p>
</div>
<div class='div-other'><a id='mulu29' />
<p class='h1'>移改維那四著語<span class='note-inline'>(前三移後一改)</span></p><p>大慧問拋磚拋瓦佛炤荅獅子咬人慧又問開門捉賊炤又荅出得門來倒鎖門。</p>
<p>因倒米房僧問米房既倒大眾喫箇甚麼師與一拳云莫嫌麤糙。</p>
<p>僧貫初問不識玄旨徒勞念靜如何是玄旨師高聲喚云貫初初禮拜師云伶俐衲僧一撥便轉初拜起佇立久之師云你又念靜那便歸臥室。</p>
<p>僧問狂心頓歇時如何師云慶快平生進云歇後如何師打云未歇在進云正恁麼時如何是學人轉身吐氣處師擉云速退速退。</p>
<p>僧問如何是不屬生滅底心師云你喫飯來多少時也僧佇思師云但有如何若何早屬生滅了也。</p>
<p>僧問初祖有折蘆渡江之玅用和尚作麼生師云單單只得一條拄杖子進云除卻拄杖時如何師云設除卻置在甚麼處進云此猶是者邊事那邊事作麼生師舉杖云欲識一貫兩箇五百。</p>
<p>峻卿郭孝廉設齋次謝居士問如何是終身底事師云只得者箇孝廉問云如何是者箇師云動著即錯廉云如何是動師云不離靜處久之師問云如何是靜廉云妄念不生師云我則不然廉云請和尚道師云不離動處。</p>
</div>
<div class='div-other'><a id='mulu30' />
<p class='h1'>荅三眼汪居士六問<span class='note-inline'>(法名行敕)</span></p><p>問認得自己頭上安頭不識自己斬頭覓活威音王已前一句畢竟作麼生道。</p>
<p>荅云春日晴黃鸝鳴。</p>
<p>問迷中有悟悟復還迷迷悟兩忘底人又如何相見。</p>
<p>荅豎拳云是迷是悟。</p>
<p>問三玄三要賓主功勳如何得一句道盡。</p>
<p>荅云瞎。</p>
<p>問滴水千山浪雲乘萬斛舟還許學人受用也無。</p>
<p>荅云好事不如無。</p>
<p>問趙州問二菴主有麼有麼菴主俱豎拳荅秖如趙州問和尚和尚又如何荅。</p>
<p>荅攔胸一拳云若作淺深縱奪會入地獄如箭射。</p>
<p>問德山云今夜不荅話問話者三十棒或有人掀倒禪床推翻下座以後德山作麼生為人。</p>
<p>荅但云似則也似是則未是。</p>
</div>
<p class='juan'>朝宗禪師語錄卷第七</p>
</div><!-- end of div[@id='body'] -->
</body></html>