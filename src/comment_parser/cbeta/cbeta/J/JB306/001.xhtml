<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>內紹種禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>內紹禪師月掌語錄序</p><p>一切眾生喜見菩薩欲得如來金色之身焚身焚臂諸佛讚言是真精進是名真法供養如來兩臂還復如故智者大師入觀三七日誦法華至此見靈山一會儼然未散證語言阤羅尼三十年宣演將靈山會上一輪月分明話出爭奈後人貪觀天上失卻手中依舊見得用不得達磨西來傳至臨濟從黃檗三頓棒下換得一雙白拈手見師吐舌劈面一掌將如來金色之身拋向諸人面前把住也由我推開也由我把喜見還復之臂分作一喝賓主有時一手抬有時一手搦直饒八萬四千會眾齊到一時喝散至今靈山那一輪出他掌握不得月掌禪師紹兄初參即中法師透盡台宗玄奧所至分座雖有百千文字之師莫能窮其辯然終疑濟上別有長處聞山頭和尚舊住國清將智者道場全提向上懷香參叩聞示眾云承言須會宗勿自立規矩佛法不是磨稜合縫的道理從前打筭定的六十花甲子一時亂卻直得上無攀仰下絕<span class='corr'>己</span>躬當下得個自在和尚向腳跟下與他錐劄連喝兩喝師汗下通身臨機不讓拈頌呈解有截斷白雲歸路滑更無人敢罵央庠之句自此露柱翻身舌頭無骨和尚見他得處峻絕用處孤危不待積稔溫研即命領眾月掌兩年來林巒悅性花鳥發機時時從水心銕骨中吐出劍光香燄到處珠迴玉轉依然月冷風高法語傳上山頭和尚亟命流通為末法波流作一砥柱即中法師聞師出世為之助喜示寂時將衣一頂井未了公案仍以屬師人人疑道爾往瀟湘我之東魯法師何故如此殊不知百川異流都歸大海同名海水住於大海即混眾流如人在大海中浴即用一切水剎竿既<span class='corr'>已</span>倒卻甚處不是靈山四教轉為四簡三觀鎔成三句皇風<span class='corr'>已</span>成一片何處更覓封疆即中瑯琊後先一揆月掌長水今古同條真可為萬世法程矣今日欲報師恩不用別求方便只此法語一出十八年西望遙禮之願未滿者今滿一生平僅登五品之位未圓者今圓從上師恩一時報盡了也何以故靈山話月共見共聞惟有臨濟一掌用得親切圓滿故雖然報千餘年前國清之恩則易報十餘年來國清之恩則難若欲扶豎今日國清盡大地人總須喫掌此錄中有一句子是一切眾生喜見底亦是使一切眾生離見底盡大地人還有拈得出者麼以手作掌勢云萬古碧潭空界月再三撈摝始應知大家試撈摝看。</p>
<p style="margin-left:4em">同門法弟張有譽拜譔</p>
</div>
<p class='juan'><a id='mulu2' />內紹禪師語錄卷第一</p><p class="byline">侍者照維記錄</p>
<div class='div-other'><a id='mulu3' />
<p class='h1'>住蘇州甫里月掌禪院語上</p><p>入院上堂僧問當頭劄定不犯鋒稜轉握將來應用恰好導物隨機即不問識人因語事如何師云老和尚命我住院僧云某甲二十年得到這裏師云現成公案僧云大眾看取新長老令行師云弄潮須是弄潮人僧問握金剛劍大用天旋奮師子威全機電卷正恁麼時略請一籌師云萬象森羅齊稽首僧云作家宗師宛爾不同師云師兄是什麼心行僧顧左右云一時驗取僧問馬駒腳下兒孫三十年不少鹽醬還有匙挑不上底麼師默然僧云一曲沒絃琴惟師彈得玅師云徒勞側耳僧問靈嵒聖箭一眾咸知不展鋒鋩便請荅話師云一不做二不休僧云可謂運籌帷幄決勝千里師云既善知時節吾今不再三僧云總是今日老胡有望師云退身三步僧問暮鼓晨鐘古佛家聲不改黃鶯紫燕雲門曲調新翻未審最初一句是何音響師云響僧云可謂聞所未聞師云若將耳聽終難會僧云又與麼去也師云識得拄杖子也未僧問拄杖子東西南北皆建立之地云何只在水中央師云破二作三僧云曲彔床天人龍象盡瞻仰之時如何是正說法師云拋三放兩僧云靈嵒二世不忝家聲月掌重興具何方便師便喝僧禮拜云不為分外僧問一自達磨西來便有神光立雪祖祖相傳直至今日作麼生是今日底事師云我這裏無許多事僧云靈嵒法道傳千古月掌中興更若何師云向上轉僧云即今四眾觀瞻還請別通消息師便喝僧問至化無私祥雲四集人天交接兩得相見咫尺之間因甚不睹師顏師云大家在這裏僧云恁麼則相見了也師云更須著眼僧云頂門廓徹通天眼今古輝煌未易知師云不勞讚頌乃云全機天縱不落今時大用風馳掀翻空劫明明沒覆藏落落無向背卷三際入一剎那中寂寥非內展毫端現大千世界寬廓非外彌綸萬有包括十虛超越古今輝煌宇宙淨裸裸絕承當赤灑灑無回互不離當處透色透聲嘗自現前絕聞絕見萬緣不到處錦簇花攢一塵不立時水清玉潤不是單提獨弄豈特雙放雙收所以道祖師心印狀似鐵牛之機去即印住住即印破秪如不去不住印即是不印即是到這裏截斷眾流壁立千仞人境俱奪照用齊行直得百丈馬師退身有分德山臨濟入作無門如獅子奮迅威旋近遠如神鋒揮舞跡絕空輪百獸潛蹤千邪屏跡當陽直截覿體全真今日選佛場開舉揚法要心空及第<span class='corr'>已</span>見一眾無私高奪錦幖畢竟是誰得俊喝一喝云逴得便行真漢子人間天上本無雙復舉汾陽昭和尚參首山問百丈捲席意旨如何首山云龍袖拂開全體現昭云師意如何首山云象王行處絕狐蹤昭大悟于言下拜起云萬古碧潭空界月再三撈摝始應知有問者云見何道理便爾自肯汾陽云正是我放身命處師云垂任公釣能獲衝浪鯤鯨抬巨靈手可擘連天華嶽汾陽於離鉤三寸放下身心向碧潭明月得透脫一路故能談笑振濟北家聲叱吒弄西河獅子真不忝為首山高弟種上座三十年前得個放身命處直至而今百無一解行但行坐但坐中時持缽後夜就枕若是扶豎綱宗應機說法別有一人用得且道用得底在甚麼處驀攛拄杖云來也來也。</p>
<p>請職事上堂僧問敲風打雨古今標榜呵佛罵祖眼目人天即今事作麼生師云銅砂鑼裏底收得也未僧云雷聲天下響半點不謾人師云卻又潑狼潑賴僧云果然師云念汝庫司事繁乃云褫卻犀牛扇子清風生八極拗拆黃龍頭角一字定千鈞楊岐三腳驢原自庫司下劄出祖翁一片地也從草鞋邊搆來種冬瓜栽茄子要在乘時及節明紀綱揖進退那可落後攙前既嚴上古風規須盡今時樞要若是十八上解作活計底總著槽廠且道三十年不少鹽醬底又作麼生顧左右云看取令行。</p>
<p>鹿城眾禪人領檀越請上堂僧問鬱蒸無處避白汗通身薰風自南來涼生殿閣未審無位真人還受寒暑也無師云竹翠桐陰滿院涼僧云驚群之句一眾罕聞師云上座親到這裏僧云是師云元來是家裏人僧問大脫空小脫空不勞話舉蘇州有嘗州有快便將來師云踏藕得魚歸僧云可謂好音在耳人皆聳師云腳跟下看看僧云新長老甚有長處師云透得過也未僧一喝師云又是從頭起同參出云大丈夫漢不可受人處分也師驀豎拳云這個因何喚作拳參云若然者不得不與兄葛藤師云莫道不受人處分好參云看我鼻孔左邊出氣右邊出氣師云且照顧眉毛參云終不敢埋沒師噓噓僧問臨濟入門便喝齒不關風雪峰逢僧輥毬腳不點地不審此間佛法作麼商量師云饅頭䭔子儘飽餐僧云只這便莫更別有師云餬餅餺飥聻僧云若不登樓望焉知滄海深師云重賞之下自有勇夫僧喏喏師云口大喉嚨小僧問有問有荅虛空著楔無問無荅死水淹鱗去此二途如何施設師云拄杖好打鼓僧云也出這網子不得師云禮拜了自有方便僧云大眾看取師云莫將得勝調喚作退軍鑼僧問埋兵掉戰未是作家奪鼓攙旗方為好手不動干戈建太平承誰恩力師云一鏃破三關僧云向上更有事麼師打云這番顧惜不得也僧云果然熟處難忘師不顧僧問山依舊山水依舊水因什天際七峰化作清涼新水寺師舉手云展則成掌僧云昔不至今今不至昔因什掌中明月照他花柳舊亭臺僧語稍遲師云洎乎忘卻話頭僧問高吞萬象含裹十虛則不問離相離名越今越古一句作麼生道師打云看取令行時僧云恁麼則劈開萬仞峰覿面知消息師云如何是你知底事僧云一片虛凝絕謂情萬古清光飛玉兔師云錯認山河當眼睛僧問作家不啐啄啐啄同時失呈起坐具云具眼者請看師云放下著僧以坐具指左邊師云不得指東畫西僧復以坐具指右邊師云腳跟下道將一句來僧云合取兩片皮師云也是魂僧一喝師云亂統不少乃云薰風來殿閣吹開衣裏明珠赫日爍虛空照徹塵中寶剎人人有所無盡寶藏不離腳下秪在腕頭動步則金玉琳琅舉手則珍奇交錯通天烜彩皎潔無倫遍界流輝虛明絕待爭奈情塵妄起埋沒本來障翳橫生遺失故有直得通身不奈孤露伶俜馳騁四方以求衣食殊不知一錐無卓之處即是四稜蹋地之鄉貴超三界而智不能知富備萬有而識不能識若能立處即真自可隨緣放曠何必更向江西問路河北尋蹤曲彔木上老古錐從來沒意智見你無拄杖子奪你拄杖子見你有拄杖子與你拄杖子愈覺鄉關迢遞岐路縱橫巨浪千尋白雲萬里有朝向心識不到處直下回光於鑒不及時平空返照便見千門萬戶豁爾虛通八寶七珍煥然等現譬如百千明鏡互相照物剎剎塵塵各不相借雖則莫窮形相卻也觸處圓明隨意出生應緣不竭嘉祥駢集意氣平添可以光顯宗風可以開托勝業可以資成萬德可以津濟四生今日有大檀越設大施會拈拄杖卓一下云無盡藏一擊洞開了也諸仁者親到寶山不可當面錯過復成一頻棒頭一擊響玲瓏寶藏掀翻不費功有念便為惱鎖無心端坐水晶宮喝一喝便下座。</p>
<p>上堂過去諸如來竹密不妨流水過未來修學人山高豈礙白雲飛現在諸菩薩花簇簇錦簇簇南地竹兮北地木所以心隨萬境轉轉處實能幽隨流識得性無喜亦無憂雖然如是這裏不是停橈把纜底所在要做佛祖烜赫兒孫更須向上轉去始得。</p>
<p>曬藏經小參僧問濟上宗風不出玄要屈曲垂慈敢請方便如何是第一玄師云不坐萬年床如何是第二玄師云四十九年說不到如何是第三玄師便打。</p>
<p>如何是第一要師云拈卻葛藤如何是第二要師云不拜何待如何是第三要師云大眾笑你僧云恁麼則坐斷毘盧頂透出普賢門師云不易念將來僧問百尺竿頭涼風颯颯透心透骨便請一言師云天晴好曬㫰僧云古佛堂前敢辭出手師云南山頭底是什麼僧一喝師打云直待雨淋淋乃拈起拄杖云一塵未破有卷無字真經嘗在諸人六根門頭作大佛事眼界寬通流出大光明藏耳門寥廓透過金鼓雷轟鼻息絕出入之交舌底斷偏圓之量心如墻壁身若虛空不涉眾緣不居陰界如是經百千萬億卷慶喜結集不到童壽翻譯不來卓拄杖云一塵既破諸佛正法大千經卷皆從此出四十九年說不盡三百餘會轉不竭便見四花奪目六震亂聞入薝蔔林者不嗅餘香得乳麋味者不想餘食金剛體受戒光熏爍清淨心被梵網牽纏開列三乘則忘失句逗分張五部即互立開遮六足八犍度議論紛披五教十玄門判釋交錯唐言梵語一片難成祖意教意殊途割裂放下拄杖云前科後段拈向一邊正與麼時一塵何在無字真經大千經卷又向甚處去也還知落處麼若也知得風柯月渚並可傳心煙島雲林熾然說法若也未知聽取葛藤諸法從本來還從本地入瞿曇與達磨舌頭總無骨但得本莫愁末不可得中秪麼得眉光舒卷十萬土到頭難覓纖塵跡風吹不入水灑不濕盡情攤出當陽展兩手云好趁青天白日六月十八日上堂昨夜正法明通身汗下來朝觀世音透體風生一人先行不到一人末後太過正當今日波淨月臨團捏不聚鏡明像現花擘不開文殊普賢總在這裏聚頭打哄道我亦從中入非唯觀世音擊禪床一下云不審今後更敢也無復云大眾此是山僧據款結案若作佛法商量彼此不著便。</p>
<p>上堂目前無異路步步越佛祖階梯舌底絕遮攔句句斷名言意量若是齒門無縫腳下無私便可游戲神通乘時應物風聲透樹電影穿雷不落唇吻法音徹震十虛碧水連天奇雲覆地不涉程途神御頓超八極始顯門庭施設破二作三入理深談七穿八穴皆吾心之嘗分非有假於他術也連喝兩喝云毫釐有差天地懸隔。</p>
<p>立秋日小參僧問飄去殘荷送夏飛來一葉迎秋應節及時請師端的師云海門橫銕柱僧云恁麼則零落總歸根也師云看你築著磕著僧一喝師便打僧云可謂一條痕到底佛祖不容情師云藏身露影漢乃云一葉落天下秋涼生大埜話啾啾無位真人直得金風體露赤肉團上肯同玉露傾湫滿院碧梧蕭瑟那比春殘三島一池芰荷旖旎何如花老十洲五湖參學侶莫向外馳求靈源仙嶼在人世草鞋跟斷堪優游把住清谿洗盡南泉三不是放開白月透出雲門六不收操徹沒絃琴歌殘無字謳休嫌作者頻頻舉若個知音解點頭黃鍾澒洞大呂颼飀落雁曲終人不見橫江青疊數峰秋。</p>
<p>上堂僧問水天一色丹桂含香月掌堂中還肯別露消息也未師云雨足秋苔滑僧云何不蓋覆他去師云汝因甚平地喫交僧一喝師亦喝僧禮拜師云尚饗僧問一葉落天下秋一塵起大地收正恁麼時何人領話師云前日用得著僧云和尚又如何師云來日向你道僧云今日事作麼生師打云猶自不唧溜乃云靈光不昧萬古徽猷入此門來不存知解喝一喝云入得也未若也未入須要尋個入路既入得了還須討條出路始得三世諸佛入了不肯出一向露胸跣足歷代祖師出了不肯入到處赤手白拈月掌這裏山門佛殿長年蕩蕩地總沒絲毫障隔入也繇你入出也繇你出只是不許踢著門檻喝一喝云有甚麼限。</p>
<p>因事上堂僧問峰頭翻玉浪額下隱明珠蓋覆不來即不問面門出入事如何師云菴居冷淡僧頻走僧云漁翁釣得江心月特地拈來便請觀師云這裏不著殘羹餿飯僧云恁麼則滿目青山一塵不點師打云將謂孤負汝乃云古木參天向上句相逢不拈出平橋跨水截流機舉意便知有碧落亭下涼沁心源浣香洞口寒生毛骨塵中行客方外高人驀地到來煩喧頓息盡道南天方廣北地清涼總莫逾此便擬拈提大小石頭品頌日月佛面不知早被法雷閣刺透耳門漾月池浸爛腳板了也大眾此是山僧真實告報汝若放得下去等閒穿過竹廊自有一轉兩轉相為處或更怖頭狂走向外馳求玲瓏嵒斷不點頭招手掣袖鉤衣何故聻留得五湖明月在不愁無處下金鉤。</p>
<p>小參達磨隻履鬧中拋下東天也到西天也到神光一臂冷地揮落左手也著右手也著將心與汝安北斗面南看與汝安心竟獼猴照古鏡易得諸佛法印難覓自<span class='corr'>己</span>身心唯須息見不用求真若道水不洗水金不博金莫將閒學解埋沒祖師心。</p>
<p>檀越請上堂把得定古佛風規十方通暢打得開祖師關捩大地全收月掌院裏上堂暹羅國裏打鼓驚發東海龍王助佛揚化之心向虛空中轟個霹靂於水面上捲陣涼風便見梁朝傅大士楚國孟嘗君鬚髯戢戢襟袖蕭蕭倒橐傾箱和盤托入直得齋廚與漆桶爭光杓柄共茶銚鬥力一缽三鐼後個個飽膨脝不知天之高地之厚又何暇顧日月星辰之流轉山川草木之凋零且道何緣得到與麼地良久云秋風入戶自生涼流水到門非有意。</p>
<p>上堂祖師血脈諸佛心髓聲聞緣覺天堂地獄人畜草芥有情無情天左旋地右轉南斗六北斗七豎拂子云總在這裏只這個亦能殺人亦能活人殺人不用殺人刀活人不用活人劍大眾作麼生見個不用底道理道得底出來對眾道看道不得擊拂子云一擊百雜碎從教遍界分身。</p>
<p>老和尚送法衣到上堂拈香云此一瓣香量超空界轉空界而透法身價逾大千遍大千而作佛事爇向爐中專申供養始祖釋迦文佛伏願天回聖瑞地轉嘉祥人人悟涅槃玅心各各開正法眼藏次拈香云此一瓣香熏透飲光鼻孔直下穿來爍開於密腦門從空迸出供養禪宗第一祖迦葉尊者下洎六十八世萬峰藏禪師伏願金襴如舊淵源法脈無窮寶印長新遞代綱宗有據正拈香云此一瓣香面門劄出蓋地蓋天拳下劈開徹頭徹尾爇向爐中專申供養臨濟正宗三十二世原住天台國清靈嵒老和尚用酬法乳之恩白椎竟僧問大庾嶺頭提不起底拈過一邊正恁麼時如何舉揚師提起袈裟云秪這是僧云若非和尚到這裏大難措手師云灼然有與麼事僧云敢辭作禮僧問世尊拈花是何意旨師云剎竿頭指天僧云迦葉微笑又且如何師云此是古今榜樣僧云即今四眾臨筵還有解笑者麼師云無絲毫頭謾汝僧擬進語師便喝僧問如何是臨濟綱宗師云向甚處著此一問僧擬議師叱退乃云多子塔前親付不是從天降下東山會裏送來亦非從地涌出開潑天門戶<span class='corr'>已</span>見一片打成續無盡心燈貴得千華競艷絲綸相副寰中日月縱橫文彩全彰方外乾坤建立擐三玄戈甲脫體驚群得七事鈴韜全機敵勝天然尊貴不落功勳法爾現成非屬造作乘時有卷有舒應用無偏無黨光明燦爛一眾咸知且覿體荷擔如何展托揮拂子云打開無相毘盧印千聖齊教列下風復舉阿難問迦葉尊者云世尊傳金縷袈裟外別傳個甚麼迦葉召阿難阿難應諾迦葉云倒卻門前剎竿著師云一呼一諾密度金針倒卻剎竿暗穿玉線如水入水似金博金放去收來毫無異相正當今日不添一縷不減一絲當陽揭露更不囊藏設有人問金縷袈裟外別傳個什麼但道秪這是何故聻一會靈山儼然未散。</p>
<p>上堂喝下奔流度刃著忙作麼棒頭疾燄趨風只在這裏有水到渠成之用自能平地涌波瀾具風行草偃之機何必虛空抽閃電雖然照用齊行要且人境不奪若要扶樹臨濟正法眼藏恰似蚊子撼須彌藕絲牽大象你且緩緩喝一喝云是甚麼復云有口不可閒卻。</p>
<p>上堂天無四壁地絕八荒水母飛入摩醯眼睛蝦蟆鑽過娑竭鼻孔各各自謂神通遊戲出入無礙驀地裏一眨一嗅便見出頭無路退步無門拄杖子不惜老力卓一下云打開閒門破戶非特令伊轉得身吐得氣要使盡大地凡聖智愚森羅萬象靈機互煥徹證無生其或眼睛[目*荅]眵鼻孔無竅滄海盡教枯到底須彌直得碾為塵復卓拄杖云未放伊在。</p>
<p>上堂出來也打不出來也打口念彌陀雙拄杖開眼也著合眼也著目瞽瞳人不出頭直饒出言吐氣口口分明見貌辨音頭頭諦當猶是倚門傍戶不能越格超情若到月掌這裏更不如何若何將條爛貫索一串穿卻掛向蘆茆壁下且道為人節目在什麼處良久云放待冷來看。</p>
<p>上堂一拳拳倒黃鶴樓一腳踢翻鸚鵡洲有意氣時添意氣不風流處也風流喝一喝云纔有一絲頭便有一絲頭。</p>
<p>上堂盡大地是隻清淨眼那許分疆裂界遍虛空是片解脫場無勞擊木敲空忽起佛見法見底眨向二鐵圍山妄自鑽皮劄血底安置非非想處師子窟中豈容埜干栴檀林裏不著伊蘭要得門墻清潔直須徹底掀翻若更如何若何莫怪拄杖子太無面目卓拄杖云不是為人難共住大都緇素要分明。</p>
<p>上堂豁開頂門正眼頭頭蓋色騎聲拈提向上機關著著超今邁古趙州略彴一蹋兩斷有路卻成無路毘耶丈室一靠便倒無門即是法門向無門處透過鐵壁銀山通身無影像於有路處踏著本來田地步步絕行蹤便恁麼去十方寬廓纔恁麼來水泄不通把斷要津則且置一超直入又如何埜色更無山隔斷天光直與水相連。</p>
<p>中秋小參欲識佛性義當觀時節因緣時節若至其理自彰以拂子打圓相云時節<span class='corr'>已</span>至佛性義顯諸仁作麼生觀又如何識有底道天上月圓人間月半總是這個時節有底道開眼見明合眼見暗何曾離得這裏全承自<span class='corr'>己</span>力不向外邊求但一月真中間自無是月非月與麼見解秪知銀漢無聲機輪密轉不見金波絕跡動靜嘗圓山僧要問秪如盡大地是個自<span class='corr'>己</span>向什麼處著這一月盡大地是一月自<span class='corr'>己</span>又在什處這裏透去入得月輪三昧便可出沒神通利生遊戲隨方隱顯無時當處靈光迥脫揮拂子云如今揮開碧落截斷清波納須彌于芥子擲芥子于無垠十方世界空索索三千剎海夜沉沉餬餅裏沒汁呷茶堂裏來各與一盞。</p>
<p>上堂望州亭與汝相見了也烏石嶺與汝相見了也僧堂前與汝相見了也總是驀直示汝無端驟步歸方丈入僧堂自成紆曲大眾向什麼處與古人相見良久云吽。</p>
<p>上堂吾本來茲土說法救迷情淨智玅圓體自空寂廓然無聖心如墻壁庭前柏樹子六耳不同謀青絹扇子足風涼說法了也便合頓悟一華開五葉結果自然成若也錯過盲龜跛鱉空流浪枉使漁翁把釣竿。</p>
<p>晚參針眼裏放身七橫八豎縱步有餘太虛中走馬千變萬化措足無地秪如藏身處沒蹤跡沒蹤跡處不藏身朝行三千暮行八百因甚出這網子不得參。</p>
<p>上堂大海不著死屍徐六擔板虛空具含眾象擔板徐六王老師斬貓兒鄧師伯打瓦鼓擘開華嶽連天秀放出黃河徹底清。</p>
<p>上堂聞鐘鳴便上殿聽板聲即過堂喫粥了也洗缽盂去便是廣額屠兒放下屠刀立地成佛底時節便是悉達初生指天指地作大師子吼底時節喝一喝云丈夫自有衝天志莫向如來行處行。</p>
<p>上堂秋風涼秋夜長未歸客思故鄉故鄉則不無地頭在什麼處莫是上是天下是地麼有什麼碑記莫是僧堂前佛殿後麼腳跟未點地在莫是三條椽下七尺單前麼十萬八千未是遠若恁麼去總是個無地頭漢畢竟如何江千獨立向誰說天際飛鴻三兩行靠拄杖下座。</p>
<p>上堂東得虛空作棒白拈賊措手無門碾得大地為塵跛足師插腳無路人人腳跟下有通天正眼東廊上上西廊下下階墀曲直寮舍淺深總瞞他一點不得古佛堂前有片嘗住方磚汝輩暮去朝來因什不鑑拈起拄杖云如今直下指出去也眼裏有睛底各自驗取好驀卓一下便下座。</p>
<p>上堂撞著道伴交肩過一生參學事畢料掉沒交涉然雖如是貼貼地無縫罅底能有幾個喝一喝云巷尾街頭有什麼數。</p>
<p>上堂一切法不生一切法不滅若能如是見祖佛嘗現前現前一機能殺能活能縱能奪有實有權有照有用面門有據覿體無私方便喚作無位真人善能現起超方作略赤肉團上七穿八穴白拈手裏拋兩放三馬祖百丈大機大用德山臨濟逸格提持莫不從這裏流出攝五千餘卷為一句詮註無從總千七百則為一機顯示不及今日落在月掌將三百六十骨節八萬四千毫竅化作一道清風吹向諸人面前嘗在頂門上額角頭出入縱橫普天匝地連喝兩喝云策起眉毛看看。</p>
<p>小參若見拄杖子便是眼中楔不見拄杖子亦是眼中楔拈卻拄杖子拔出眼中楔識得眼中楔非關拄杖子於此明去棒頭有眼照破古今於此不明天高莫測地厚寧知西河弄師子<span class='corr'>陝</span>府灌鐵牛莫道不疑好珍重。</p>
<p>晚參山頭老漢尋嘗用一味沒意智手腳打開閒門破戶使天下禪和子一個個灑灑落落撩起便行放下便住人人自謂超宗異目大用現前不知自家鼻孔早被者老漢穿卻了也當年洞山見雲門也便恁麼了去解向無人煙處接待往來叢林中商量浩浩喚作目機銖兩函蓋乾坤若然者總是依草附木鬼家活計不唯孤負洞山亦且鈍置雲門若是楊岐下兒孫更不如何若何單刀直入來撒手無依去通身鎧冑來全體脫落去總不恁麼來劈脊便棒從教遍界分身月掌與麼檢點將來也有一場過且道過在什麼處具眼者試辨看。</p>
<p>重陽日上堂捏聚主賓從他日上月下推開玄要一任山深水寒明明一句該通的的重陽九日果能忘言得意自可越古超今便見布地金花不是從空放下擎天玉蕊亦非步步登高山僧今日向平坡上與諸仁落草要得應節及時更須出一頭地始得然雖如是若是陶淵明攢眉便歸去。</p>
<p>上堂腳頭一路寬處寬窄處窄面門一機苦處苦樂處樂秘魔於嵒下擎叉普化向鬧市振鐸南泉斬卻花貓兒趙州指出庭前柏喝一喝云休向樽前唱鷓鴣座中盡是江南客。</p>
<p>施主諷經請陞座師豎起拂子云大眾見麼這一句子文字性離心緣相絕塞斷維摩口海點破迦葉面門演出一大藏教一大藏教詮顯無從流出千七百機千七百機拈提不到契機契理白牯狸奴頓開五眼為瑞為祥盲龜跛鱉直透法身德山棒臨濟喝秪是科頭條暢馬鳴疏龍樹論也只註腳疏通自餘縷析條分開宗列派不向虛空填彩便同入海筭沙致令旨趣淆訛本文舛謬如今撥開枝葉直截根源正句現前如何讚頌擊拂子云諦聽諦聽。</p>
<p>晚參舉米胡令僧問仰山今時人還假悟也無山云悟則不無爭奈落在第二頭師云問處重若丘山荅處輕如毫末一人平空展手一人就路還家可謂門庭施設顯露無私入理之談深固幽遠今時有般杜撰長老只管道悟則不無爭奈落在第二頭與麼會去三十年後換手搥胸未是苦在。</p>
<p>上堂未入門便棒祖堂慣拶險機纔開口便打佛法不是小事聲前透去三要印開人天膽落棒頭藨得萬機寢削魔外潛蹤欲明向上驗在目前逴得便行人間天上畫一畫云石牛攔古路一馬生三寅。</p>
<p>上堂天童一棒到底襲其風者多見其用者少三峰主持玄要循其轍者眾透其機者稀要識天童麼拍左膝云這裏是要識三峰麼拍右膝云這裏是復云一棒到底打徹骨髓玄要綱宗佛祖的旨天童搖頭三峰擺尾金翅擘海鵝王唼水擇乳吞龍只者些子喝一喝云眼孔定動千里萬里。</p>
<p>月朔上堂孟冬十月天漸寒園林草樹風聲乾目前萬化機頓息眼界寥廓心胸寬唯有衲僧拄杖子不隨花葉相終始雪壓霜摧節愈堅昂藏徑截無倫比臨機殺活露全身燁燁威光用轉新自從春色來嵩少三十六峰青至今卓拄杖下座。</p>
<p>上堂無陰陽地上高處高平低處低平信腳踏去步步不在空裏秪貴當人草鞋緊峭透過棘林便可一超直入撒手到家忽若踏破草鞋腳跟突出向平地上滑倒月掌與你拄杖子莫言不道卓拄杖下座。</p>
<p>上堂眼隨色轉耳逐聲迴生死根本鼻貪龍麝舌味甘酸生死根本戀其臭身悅其癡心生死根本正恁麼時山僧下覷大眾仰觀知覺全消見聞都泯聲香味觸又向甚處去也大眾冷地裏返手摸摸腳跟看喝一喝云生死根本。</p>
<p>廬山西林古嶷和尚計音到上堂斷衲僧命根底能有幾人活衲僧眼目底能有幾人佛法下衰叢林淡泊要得金剛正眼廓徹殺活拄杖縱橫如我西林法兄和尚者直似星中揀明月火裏覓浮漚所以驢腳纔伸闢千餘年廢剎足水足草佛手略展拶五百人彊項為鳳為麟昨聞<span class='corr'>已</span>遷化去也得得上堂舉似大眾卓拄杖云還知麼伏虎嵒吞卻漢陽峰香谷泉衝斷三笑澗耶舍塔中敲鐵磬天台雁宕絕人行。</p>
<p>上堂舉雪峰示眾云南山有條鱉鼻蛇汝等諸人切須好看師云說什南山盡大地是條鱉鼻蛇一切諸人總在蛇口裏喫飯穿衣蛇頭上行住坐臥喪身失命阿誰免得設有一人免得敢保百骸潰散一物不存且道利害在什麼處喝一喝云毒氣深入。</p>
<p>上堂山僧二十年間擔囊負缽參訪知識秪圖明取一經一論使正法流通邪宗破壞一時把不定<span class='corr'>刺</span>腳靈山會裏被法座上無面目老漢驀頭一拶直得皮膚脫盡真實不存看看拖到今日更是不堪上眼欲為無所為欲益無所益波波挈挈且恁隨時若論佛法更無提掇處還委悉麼良久云三寸舌頭無用處一雙空手不成拳。</p>
<p>上堂乾坤之內宇宙之間中有一寶喝一喝云在什麼處復云斷根草鞋尖簷氈帽開心楪子無蓋盒盤誰家屋裏沒有無端被個碧眼胡僧三冬九夏向壁角頭冷地相著拈來便用頓使千年滯貨價增十倍叵耐德山無牙虎從空打出臨濟小廝兒高喝行情令大地人愈難酬價月掌雖開個舖席更不攙行奪匝秪就現前活計對主平交驀召大眾云汝等盡在這裏寮堂門戶固是關好鎖匙不可放在別處良久云在什麼處喝一喝便下座。</p>
<p>師誕日眾設茶筵請小參假借四大以為身心本無生因境有喝一喝云心本無生境從何有是身無相四大何來若是個漢聞恁麼舉直下頓了身心四大性復便見三千大千世界無有芥子許不是捨身命處一切地水是先身一切火風是故體不為四大所轉而能轉用四大攪長河為酥酪變大地作黃金噓氣鼓毘嵐吐唾滅劫火一塵入正受諸塵三昧起男身入定時女身從定起龍身入定天身起東方入定西方起中涌邊沒南涌北沒得大自在具大變通開大手眼顯大機用然雖如是一期建化即不無若約衲僧門下正是紅爐上一點雪那有近傍分且道衲僧門下畢竟有何長處擊竹篦云玉離荊岫寒光動劍出豐城紫氣橫。</p>
<p>上堂諸方把斷要津我遮裏放行一路諸方縱橫十字我者裏水泄不通諸方也撿點月掌不得月掌也不點撿諸方。</p>
<p>上堂我心似秋月碧潭澄皎潔無物堪比倫教我如何說寒山子通身露布滿口含霜引得無限人落在陰魔界裏至今抬腳不起月掌別資一道直指路頭諸人也須自生活計以拄杖一畫云水流黃葉來何處牛帶寒鴉過別村。</p>
<p>小參向上一路直下坦平便恁麼去早是打破狼藉了也若更說禪說道正是平白地上釘<span class='corr'>樁</span>搖櫓舉古舉今亦是清涼池裏把纜放船看他從上古德契證之後口如臘月扇子十度發言九度休去心如古廟香爐火種不來憑何發燄直下無佛法身心豈更要撒沙撒土而今事不獲<span class='corr'>已</span>向第二義門露個消息去也拈起拄杖云見麼若道是見未脫根塵若道不見猶存鑑覺鑑覺若存未免虛空裏塗汙根塵未脫依舊髑髏前見鬼直饒脫卻根塵透過鑑覺出得荊棘林<span class='corr'>已</span>顯好手若落平地上便是死人何以此人智眼偏枯情存向背雖能坐斷千差不解融通萬有所以動則影現覺則水生不動不覺平沉死水纔動纔覺犯手傷鋒蓋為凡情雖盡聖解未忘不知但盡凡情別無聖解不見德山和尚道聖名凡號盡是虛聲殊相劣形皆為幻色汝但無心於事無事於心則虛而靈空而玅到者裏果能歇下馳求滅卻倒想便見二六時中更無一法當情上無攀仰下絕<span class='corr'>己</span>躬嘗光現前壁立萬仞進一步越過百千香水海那邊更那邊轉個身來綽有餘地退一步坐斷萬億須彌山微細甚微細復歸元真不資餘力不進不退現十方剎土於毫端毫端無本攝十世古今於當念當念無生向無生國裏拈示一機機機頓赴於無住本根立一切法法法圓明法法圓明故懸羊頭賣狗肉把定無星秤子絲毫不爽機機互現故騎佛殿出山門變化神龍拄杖吞吐隨時劃一劃云住住似此說話今日對諸仁面前恰如暗中書字文彩雖彰也是水上卓旗根本何據忽有個忍俊不禁的出來喝散大眾掀倒禪床我也許你大膽然雖如是也須親到這個田地始得其或未然卓拄杖云肯相辜負。</p>
</div>
<p class='juan'>內紹禪師語錄卷第一</p>
</div><!-- end of div[@id='body'] -->
</body></html>