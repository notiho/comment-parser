<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮月禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu119' />
<p class='juan'>蓮月禪師語錄卷第六</p><p class="byline">侍者性同錄</p>
<div class='div-other'><a id='mulu120' />
<p class='h1'>偈下</p>
<div class='div-other'><a id='mulu121' />
<p class='h2'>示東巖監寺</p><p style="text-indent:0em" class="lg-abnormal"><div class='lg-row'>祖風特地振叢林出格施行越古今諸佛到來猶喫棒福昌遞代可傳心</div>
</p></div>
<div class='div-other'><a id='mulu122' />
<p class='h2'>送隱石禪人遊峨眉</p><p style="text-indent:0em" class="lg-abnormal"><div class='lg-row'>懷香遠上大峨巔借問為山為普賢一一都盧在腳下何須更費艸鞋錢</div>
</p></div>
<div class='div-other'><a id='mulu123' />
<p class='h2'>示大義禪人</p><p style="text-indent:0em" class="lg-abnormal"><div class='lg-row'>桃華夾岸鼓春濤奮翅金鱗意氣豪雷震龍扉誠有力躍然獨步自風高</div>
</p></div>
<div class='div-other'><a id='mulu124' />
<p class='h2'>示雲野禪人</p><p style="text-indent:0em" class="lg-abnormal"><div class='lg-row'>先賢標格擬何如巖穴雲堂擇所居日用應酬須著眼莫教底事一時疏</div>
</p><p style="text-indent:0em" class="lg-abnormal"><div class='lg-row'>有山有水即清幽但得身安可暫休莫老煙霞為適意瓶盂何處不風流</div>
</p></div>
<div class='div-other'><a id='mulu125' />
<p class='h2'>復東川呂相國</p><p style="text-indent:0em" class="lg-abnormal"><div class='lg-row'>經地照程出外江金甌姓字世無雙杖頭雖撥天涯路千里同風化萬邦</div>
</p></div>
<div class='div-other'><a id='mulu126' />
<p class='h2'>寄法空禪舊</p><p style="text-indent:0em" class="lg-abnormal"><div class='lg-row'>昔年同在夜郎居別後無由寄一書今日湖南更進步較前得力處何如</div>
</p></div>
<div class='div-other'><a id='mulu127' />
<p class='h2'>送岫石禪人歸鼎州華嚴</p><p style="text-indent:0em" class="lg-abnormal"><div class='lg-row'>廿年岐路若為尋一旦相逢話此心只我家風猶未改痛施棒喝喜知音</div>
</p></div>
<div class='div-other'><a id='mulu128' />
<p class='h2'>示子鏡禪人</p><p style="text-indent:0em" class="lg-abnormal"><div class='lg-row'>機如掣電喝聲高透脫何曾滯一毫七縱八橫全體露冤酬佛祖不相饒</div>
</p></div>
<div class='div-other'><a id='mulu129' />
<p class='h2'>春日送博達法姪歸青林開法</p><p style="text-indent:0em" class="lg-abnormal"><div class='lg-row'>烏藤雪裏撥春歸觸發深山大澤輝養就嚙人獅子子同看他日出林威</div>
</p></div>
<div class='div-other'><a id='mulu130' />
<p class='h2'>贈青林西堂秋水姪孫</p><p style="text-indent:0em" class="lg-abnormal"><div class='lg-row'>法幢重建勿辭勞表帥人天賴爾曹鼓笛頻頻還共打青林一曲和來高</div>
</p></div>
<div class='div-other'><a id='mulu131' />
<p class='h2'>贈青林監院幻影姪孫</p><p style="text-indent:0em" class="lg-abnormal"><div class='lg-row'>擔荷叢林一段才還如風動百華開蛟龍變化承斯力吐霧吞雲響巨雷</div>
</p></div>
<div class='div-other'><a id='mulu132' />
<p class='h2'>示潤宇相居士</p><p style="text-indent:0em" class="lg-abnormal"><div class='lg-row'>空山野水綠蘿深散暑乘風偶一臨若也更忘喧與寂復何煩熱礙幽襟</div>
</p></div>
<div class='div-other'><a id='mulu133' />
<p class='h2'>號大用禪人</p><p style="text-indent:0em" class="lg-abnormal"><div class='lg-row'>大機大用大威光吐氣翻身貴自強畢竟當仁師不讓從教虎驟與龍驤</div>
</p></div>
<div class='div-other'><a id='mulu134' />
<p class='h2'>示岐岡嚴居士</p><p style="text-indent:0em" class="lg-abnormal"><div class='lg-row'>應無所住而生心此意愈研愈覺深試就當機聊舉似前江虛映月高臨</div>
</p></div>
<div class='div-other'><a id='mulu135' />
<p class='h2'>示天瑩禪人</p><p style="text-indent:0em" class="lg-abnormal"><div class='lg-row'>或時川北或川南到處風光何二三但得回頭看腳下一輪明月映秋潭</div>
</p></div>
<div class='div-other'><a id='mulu136' />
<p class='h2'>寄附麟牛文學</p><p style="text-indent:0em" class="lg-abnormal"><div class='lg-row'>文章山水蜀乾坤無數字隨三峽奔只喜金鱗桃浪暖雲雷相送過龍門</div>
</p></div>
<div class='div-other'><a id='mulu137' />
<p class='h2'>示凌雲大德禮萬佛名</p><p style="text-indent:0em" class="lg-abnormal"><div class='lg-row'>萬億如來心印心同名異號礦銷金一稱一禮常精進只要自他契悟深</div>
</p></div>
<div class='div-other'><a id='mulu138' />
<p class='h2'>示九龍松巖監寺</p><p style="text-indent:0em" class="lg-abnormal"><div class='lg-row'>種田博飯足家常為<span class='corr'>己</span>忙乎為眾忙大小住持皆一體莫言辛苦枉承當</div>
</p></div>
<div class='div-other'><a id='mulu139' />
<p class='h2'>示潤吾張居士</p><p style="text-indent:0em" class="lg-abnormal"><div class='lg-row'>金剛般若與壇經故紙多年卻最靈兩卷較來何所似白鵝恰好換黃庭</div>
</p></div>
<div class='div-other'><a id='mulu140' />
<p class='h2'>示清寰楊居士</p><p style="text-indent:0em" class="lg-abnormal"><div class='lg-row'>有士唐時姓著龐悟從一口吸西江楊公勘破此中意可作塵勞箇法幢</div>
</p></div>
<div class='div-other'><a id='mulu141' />
<p class='h2'>示惺甦禪人</p><p style="text-indent:0em" class="lg-abnormal"><div class='lg-row'>底事分明腳下通古人祝指路頭同上堂諸佛問何處答在闍黎鼻孔中</div>
</p></div>
<div class='div-other'><a id='mulu142' />
<p class='h2'>示雲竹監院</p><p style="text-indent:0em" class="lg-abnormal"><div class='lg-row'>選佛場開萬木霜根深葉茂占春光高風一轉東皇令華果成時遍界香</div>
</p></div>
<div class='div-other'><a id='mulu143' />
<p class='h2'>示恆愚禪人</p><p style="text-indent:0em" class="lg-abnormal"><div class='lg-row'>得不得兮問恁麼恁麼的事轉淆訛腳跟直截與三十蹋破關山唱哩囉</div>
</p></div>
<div class='div-other'><a id='mulu144' />
<p class='h2'>訪本源上座</p><p style="text-indent:0em" class="lg-abnormal"><div class='lg-row'>春初策杖翠微巔古木深幽盡帶煙高隱故人無俗客唯餘華鳥共談禪</div>
</p></div>
<div class='div-other'><a id='mulu145' />
<p class='h2'>夏日與友人坐話</p><p style="text-indent:0em" class="lg-abnormal"><div class='lg-row'>盡日茗爐坐福昌每從南北話行藏大都荊楚荷華勝引得清風宇宙香</div>
</p></div>
<div class='div-other'><a id='mulu146' />
<p class='h2'>示修源水頭</p><p style="text-indent:0em" class="lg-abnormal"><div class='lg-row'>三年秘行佩師旨汲取曹源一滴水桶底脫時眼大開通身踴躍笑而已</div>
</p></div>
<div class='div-other'><a id='mulu147' />
<p class='h2'>號雪林禪人</p><p style="text-indent:0em" class="lg-abnormal"><div class='lg-row'>策杖歸來山較深卻隨雲水復相尋示人端的不將境如玉如珠雪一林</div>
</p></div>
<div class='div-other'><a id='mulu148' />
<p class='h2'>示徵明監寺</p><p style="text-indent:0em" class="lg-abnormal"><div class='lg-row'>此選佛場龍象繁凜然大坐正當軒心空方許同登第誰作今科佛狀元</div>
</p></div>
<div class='div-other'><a id='mulu149' />
<p class='h2'>示貫如侍者</p><p style="text-indent:0em" class="lg-abnormal"><div class='lg-row'>喚既有三應亦三負吾負汝復何談就中識取國師舌有路可行更指南</div>
</p></div>
<div class='div-other'><a id='mulu150' />
<p class='h2'>雪夜同眾圍爐</p><p style="text-indent:0em" class="lg-abnormal"><div class='lg-row'>火爐頭憶普通年立雪齊腰續正傳傳到廣嗣薪不盡烈烈轟轟卻勝先</div>
</p></div>
<div class='div-other'><a id='mulu151' />
<p class='h2'>寄印月禪人</p><p style="text-indent:0em" class="lg-abnormal"><div class='lg-row'>故人瓢笠上荊南憶舊音書客裏探家舍途中隔幾許寄來公案可同參</div>
</p></div>
<div class='div-other'><a id='mulu152' />
<p class='h2'>寄炳然禪人</p><p style="text-indent:0em" class="lg-abnormal"><div class='lg-row'>山中相別三年餘法愛何曾一日疏那得殷勤師弟誼未歸索偈與君書</div>
</p></div>
<div class='div-other'><a id='mulu153' />
<p class='h2'>寄堅一禪人</p><p style="text-indent:0em" class="lg-abnormal"><div class='lg-row'>水雲一缽客心孤行者自行居者居彼此相看仍舊面無煩特地問何如</div>
</p></div>
<div class='div-other'><a id='mulu154' />
<p class='h2'>示堅密碓頭</p><p style="text-indent:0em" class="lg-abnormal"><div class='lg-row'>庚嶺趁來氣不平不思善惡眼方明終輸蹋碓人多力衣缽拈提石上輕</div>
</p></div>
<div class='div-other'><a id='mulu155' />
<p class='h2'>寄敬白上座</p><p style="text-indent:0em" class="lg-abnormal"><div class='lg-row'>溪山三載幸相鄰清苦家風已大振省覲吾師曾有語闍黎舉似我般人</div>
</p></div>
<div class='div-other'><a id='mulu156' />
<p class='h2'>示綦江董居士</p><p style="text-indent:0em" class="lg-abnormal"><div class='lg-row'>偶然策杖過街頭笑得維摩話去留顧我漫勞打口鼓江聲千古詠悠悠</div>
</p></div>
<div class='div-other'><a id='mulu157' />
<p class='h2'>重逢熊文學</p><p style="text-indent:0em" class="lg-abnormal"><div class='lg-row'>煙水溪邊一晤來溪聲猶帶雨聲催而今暫引木樨話露冷風清華正開</div>
</p></div>
<div class='div-other'><a id='mulu158' />
<p class='h2'>示養白余居士</p><p style="text-indent:0em" class="lg-abnormal"><div class='lg-row'>一句話頭日用中凝然不復辨西東千般伎倆渾閒事唯有真疑契<span class='corr'>己</span>躬</div>
</p></div>
<div class='div-other'><a id='mulu159' />
<p class='h2'>遊臥龍山天池</p><p style="text-indent:0em" class="lg-abnormal"><div class='lg-row'>何年闢此最高峰留得天池養臥龍洗缽老僧彈一指興雲吐霧出深宮</div>
</p></div>
<div class='div-other'><a id='mulu160' />
<p class='h2'>號大可禪人</p><p style="text-indent:0em" class="lg-abnormal"><div class='lg-row'>飛出林中箇鳳皇風高雲靜喜當陽直須奮起沖霄力大可鳴時聲自長</div>
</p></div>
<div class='div-other'><a id='mulu161' />
<p class='h2'>初夏坐鍾應山房</p><p style="text-indent:0em" class="lg-abnormal"><div class='lg-row'>殿角微涼古木深熏風拂拂欲披襟坐中若遇知音客且聽黃鸝轉綠陰</div>
</p></div>
<div class='div-other'><a id='mulu162' />
<p class='h2'>看楞伽峰玉柱</p><p style="text-indent:0em" class="lg-abnormal"><div class='lg-row'>玲瓏怪石山之巔霜雪堆頭器骨堅想是劫灰重鍛煉撐天拄地到驢年</div>
</p></div>
<div class='div-other'><a id='mulu163' />
<p class='h2'>蓋山除夕示眾</p><p style="text-indent:0em" class="lg-abnormal"><div class='lg-row'>分歲曾烹露地牛山僧今日不同謀破沙盆底無餘物唯有鎮州蘿蔔頭</div>
</p></div>
<div class='div-other'><a id='mulu164' />
<p class='h2'>示前溪羅居士</p><p style="text-indent:0em" class="lg-abnormal"><div class='lg-row'>喝聲不絕似雷奔喝得當機威始尊覿面喝開正法眼明明歷歷破沙盆</div>
</p></div>
<div class='div-other'><a id='mulu165' />
<p class='h2'>示弘祚張居士</p><p style="text-indent:0em" class="lg-abnormal"><div class='lg-row'>覷破浮漚事事空回頭急看主人公有時露出渠儂面華發溪山緣與紅</div>
</p></div>
<div class='div-other'><a id='mulu166' />
<p class='h2'>贈東巖宗公重修福昌</p><p style="text-indent:0em" class="lg-abnormal"><div class='lg-row'>福昌名勝溯諸唐宗伯劉碑紀甚詳今幸東巖公整理祖燈從此又重光</div>
</p></div>
<div class='div-other'><a id='mulu167' />
<p class='h2'>示發仁樊居士</p><p style="text-indent:0em" class="lg-abnormal"><div class='lg-row'>佛說直心是道場臨機直處許誰藏未曾開口攔腮掌打得本來面放光</div>
</p></div>
<div class='div-other'><a id='mulu168' />
<p class='h2'>送現禪人還蜀</p><p style="text-indent:0em" class="lg-abnormal"><div class='lg-row'>船陸往還不憚勞從教青嶂插天高腳跟下痛與三十蹋上塗峰興轉豪</div>
</p></div>
<div class='div-other'><a id='mulu169' />
<p class='h2'>示元體陳居士</p><p style="text-indent:0em" class="lg-abnormal"><div class='lg-row'>生與不生生義符分明一義沒殊途當生勘破不生處心眼大開照五湖</div>
</p></div>
<div class='div-other'><a id='mulu170' />
<p class='h2'>示發肖何居士</p><p style="text-indent:0em" class="lg-abnormal"><div class='lg-row'>從來佛法沒人情特地震威喝一聲生死路頭都喝斷與君直捷說無生</div>
</p></div>
<div class='div-other'><a id='mulu171' />
<p class='h2'>福昌懷古二首</p><p style="text-indent:0em" class="lg-abnormal"><div class='lg-row'>福昌祖席四傳燈名著當年海內稱斷碣文章猶未泯山靈有意待重興</div>
</p><p style="text-indent:0em" class="lg-abnormal"><div class='lg-row'>善師說法不周遮本色為人推作家據座如臨千眾勢高風萬古播天涯</div>
</p></div>
<div class='div-other'><a id='mulu172' />
<p class='h2'>示雲池岷源上座</p><p style="text-indent:0em" class="lg-abnormal"><div class='lg-row'>一江水繞一池雲江與池從沙岸分養就金鱗堪變化風雷大震入龍群</div>
</p></div>
<div class='div-other'><a id='mulu173' />
<p class='h2'>復徵覺二禪人</p><p style="text-indent:0em" class="lg-abnormal"><div class='lg-row'>本來面目既同參莫把疑情更二三此話果然端的透無多言說向人談</div>
</p></div>
<div class='div-other'><a id='mulu174' />
<p class='h2'>問生禪人乞衣索偈</p><p style="text-indent:0em" class="lg-abnormal"><div class='lg-row'>多年行腳一朽材尋山半是臥莓苔荷衣擬欲連雲補信手誰拈幾片來</div>
</p></div>
<div class='div-other'><a id='mulu175' />
<p class='h2'>示徵明禪人</p><p style="text-indent:0em" class="lg-abnormal"><div class='lg-row'>尋常舊水變蛟龍頭角崢嶸上九重一滴誠能澍大雨不施心力有雲從</div>
</p></div>
<div class='div-other'><a id='mulu176' />
<p class='h2'>寄友人居山</p><p style="text-indent:0em" class="lg-abnormal"><div class='lg-row'>松風水月足良朋心與山忘也未曾到處青山皆有趣亦將消息寄山僧</div>
</p></div>
<div class='div-other'><a id='mulu177' />
<p class='h2'>示渚宮眾居士</p><p style="text-indent:0em" class="lg-abnormal"><div class='lg-row'>只在尋常日用間低頭疑慮隔千山但能直入自平貼信步行超生死關</div>
</p><p style="text-indent:0em" class="lg-abnormal"><div class='lg-row'>心纔舉即起塵勞聲色何如更欲逃覿面不為物所轉空王佛便是同曹</div>
</p></div>
<div class='div-other'><a id='mulu178' />
<p class='h2'>暮春與毒鼓禪師坐來蘇峰</p><p style="text-indent:0em" class="lg-abnormal"><div class='lg-row'>大蘇勝蹟寄巖前留得虛名千古傳欲覽遺文尋石窟池臺長詠雨華天</div>
</p><p style="text-indent:0em" class="lg-abnormal"><div class='lg-row'>東坡何事縱閒遊一片高風拂古丘錦繡文章雲五色卷舒不定自悠悠</div>
</p><p style="text-indent:0em" class="lg-abnormal"><div class='lg-row'>煙雲絕頂暮春寒幾度同行倚石欄只恐雨華飛盡後東坡夫子舊碑殘</div>
</p><p style="text-indent:0em" class="lg-abnormal"><div class='lg-row'>偶然雲水兩相逢到處安居立上風煙雨層巒剛半日尋常談笑達磨宗</div>
</p></div>
<div class='div-other'><a id='mulu179' />
<p class='h2'>虎丘禮隆祖塔</p><p style="text-indent:0em" class="lg-abnormal"><div class='lg-row'>瞌睡虎高坐虎丘威獰赫奕萬年留兒孫出穴爪牙露秖為生來氣食牛</div>
</p></div>
<div class='div-other'><a id='mulu180' />
<p class='h2'>雙桂室中留別有感為眾同參述此</p><p style="text-indent:0em" class="lg-abnormal"><div class='lg-row'>剪燭焚香話夙根吾師隱顯孰同尊忽然舉到感傷處不覺離顏帶淚痕</div>
</p></div>
<div class='div-other'><a id='mulu181' />
<p class='h2'>哭親</p><p style="text-indent:0em" class="lg-abnormal"><div class='lg-row'>故宅不迷長樹根悽愴木本未曾敦歸來豈為空追遠欲效那吒乃報恩</div>
</p><p style="text-indent:0em" class="lg-abnormal"><div class='lg-row'>高堂小閣盡塵埃血骨未藏火未灰今日安身非別處滿園華卉是蓮臺</div>
</p></div>
<div class='div-other'><a id='mulu182' />
<p class='h2'>過東白道人石影亭</p><p style="text-indent:0em" class="lg-abnormal"><div class='lg-row'>綠蘿洞口一泓澄亭挂巖邊最上層水石玲瓏山欲動虛舟試問幾來登</div>
</p></div>
<div class='div-other'><a id='mulu183' />
<p class='h2'>示松雲禪人</p><p style="text-indent:0em" class="lg-abnormal"><div class='lg-row'>問君近日住何山到處雲生竹石間對境無心忘彼此林泉城市自幽閒</div>
</p></div>
<div class='div-other'><a id='mulu184' />
<p class='h2'>宿杏雨齋</p><p style="text-indent:0em" class="lg-abnormal"><div class='lg-row'>欹枕高眠杏雨齋滿床風月動詩懷卷簾便得無心句竹影翩翩掃玉階</div>
</p></div>
<div class='div-other'><a id='mulu185' />
<p class='h2'>春日訪友夜坐</p><p style="text-indent:0em" class="lg-abnormal"><div class='lg-row'>桃華谿徑入雲窩煮茗敲詩興轉多無限客心話欲盡一床明月臥煙蘿</div>
</p></div>
<div class='div-other'><a id='mulu186' />
<p class='h2'>冠山寄渝州端甫苟居士</p><p style="text-indent:0em" class="lg-abnormal"><div class='lg-row'>巴江暫寫九回腸惱殺水雲杖底忙三宿他山閒夢斷只多風雨憶連床</div>
</p></div>
<div class='div-other'><a id='mulu187' />
<p class='h2'>過虛上人房和涪陵梁太守韻</p><p style="text-indent:0em" class="lg-abnormal"><div class='lg-row'>短榻疏窗近水天江風一枕任高眠莓苔復照初晴月華竹還留雨後煙</div>
</p><p style="text-indent:0em" class="lg-abnormal"><div class='lg-row'>水滿前江月滿天懸嵒石佛對僧眠惺來何處牽幽興洗墨池生一樹煙</div>
</p></div>
<div class='div-other'><a id='mulu188' />
<p class='h2'>示雨溪周居士二首</p><p style="text-indent:0em" class="lg-abnormal"><div class='lg-row'>父母未生前本來何面目三春放碧桃九月開黃菊</div>
</p><p style="text-indent:0em" class="lg-abnormal"><div class='lg-row'>父母未生前本來何面目雲山幾點青煙水一溪淥</div>
</p></div>
<div class='div-other'><a id='mulu189' />
<p class='h2'>示心所游居士二首</p><p style="text-indent:0em" class="lg-abnormal"><div class='lg-row'>自遠來求字其如一字無有無都勘破東壁挂葫蘆</div>
</p><p style="text-indent:0em" class="lg-abnormal"><div class='lg-row'>未根棒喝旨筆墨秖貪多文字能相委拈華笑甚麼</div>
</p></div>
<div class='div-other'><a id='mulu190' />
<p class='h2'>果州青居山重晤無虞友人二首</p><p style="text-indent:0em" class="lg-abnormal"><div class='lg-row'>一別七年也重逢何幸焉悲懽無限意松韻自悠然</div>
</p><p style="text-indent:0em" class="lg-abnormal"><div class='lg-row'>瓢笠風塵隔今方話此山莫愁歸去晚暫學白雲閒</div>
</p></div>
<div class='div-other'><a id='mulu191' />
<p class='h2'>凌雲夜雨二首</p><p style="text-indent:0em" class="lg-abnormal"><div class='lg-row'>小閣孤松下夜來疏雨灑秋聲共我吟客思對誰寫</div>
</p><p style="text-indent:0em" class="lg-abnormal"><div class='lg-row'>小閣孤松下松枝帶露灑旅愁日益濃即景如何寫</div>
</p></div>
<div class='div-other'><a id='mulu192' />
<p class='h2'>懷白堂初夏</p><p style="text-indent:0em" class="lg-abnormal"><div class='lg-row'>時序臨炎帝尋詩過艸亭芭蕉依案綠楊柳臥窗青機活嬌鶯舌身輕乳燕翎目前景物煥拈出令人惺晝長餘獨坐萬籟靜中聽蜂韻集疏蕊蛙聲鬥細萍雨蒸梅欲熟風扇芰微馨擔怕忘人世悠然對石屏</div>
</p></div>
<div class='div-other'><a id='mulu193' />
<p class='h2'>中秋送別內翰孟章龔居士</p><p style="text-indent:0em" class="lg-abnormal"><div class='lg-row'>辭朝入洞天夜話故鄉田共聽松聲細笑看桂影圓邸中知<span class='corr'>己</span>矣林下有人焉不負雙峰約何時書再傳</div>
</p></div>
<div class='div-other'><a id='mulu194' />
<p class='h2'>南浦都歷山留別西衢法弟</p><p style="text-indent:0em" class="lg-abnormal"><div class='lg-row'>共憶別來久今纔話舊遊盛山騰鐵鳳峽水飽金牛他日望猶重當年志已酬江南雖我去何似此清幽</div>
</p></div>
<div class='div-other'><a id='mulu195' />
<p class='h2'>送岑壁法姪歸大峨</p><p style="text-indent:0em" class="lg-abnormal"><div class='lg-row'>我自三峽出君從兩浙歸南溟珠滿缽西嶺瑞生衣灩澦濤初靜峨眉月正輝荊南送別去大震象王威</div>
</p></div>
<div class='div-other'><a id='mulu196' />
<p class='h2'>示沖斗羅居士</p><p style="text-indent:0em" class="lg-abnormal"><div class='lg-row'>長者來相訪回光尚未遲俊哉撥便轉白也涅何緇皓月清池現蓮華濁水宜坐忘時看取善惡兩無思</div>
</p></div>
<div class='div-other'><a id='mulu197' />
<p class='h2'>冬日與罕拙老宿坐話</p><p style="text-indent:0em" class="lg-abnormal"><div class='lg-row'>幾度辨雲日閒探前哲蹤芭蕉拄杖少灃浦剎竿重市近既無竹臺荒舊有松雪深遲歲晚瓢笠約春風</div>
</p></div>
<div class='div-other'><a id='mulu198' />
<p class='h2'>示引月禪人</p><p style="text-indent:0em" class="lg-abnormal"><div class='lg-row'>頂門開正眼皎月自孤圓已識影多幻漫隨第二遷松邀出嶺上華引到池邊萬里長空靜清輝滿一天</div>
</p></div>
<div class='div-other'><a id='mulu199' />
<p class='h2'>贈明覺禪人</p><p style="text-indent:0em" class="lg-abnormal"><div class='lg-row'>少年圖作佛此志貴乎堅乳虎威偏猛蟄龍力易全如斯勤自策畢竟越人前縱祖燈秋晚紹隆爾勉旃良晤以言贈英才量必過志高心澹遠養厚氣巍峨曙色嶺頭啟秋聲竹裏多不隨前境轉著眼意如何</div>
</p></div>
<div class='div-other'><a id='mulu200' />
<p class='h2'>果城東村凌雲山房初夏</p><p style="text-indent:0em" class="lg-abnormal"><div class='lg-row'>青山縱目遠赤帝震威初樹影籠巖岫雲光動石渠間松虛閣小近竹舊窗疏荒圃乍耘種筍芹香滿廚時節悠然換溪山別一村燭天輪已赫蒸物氣猶溫放浪野人志淒清古帝魂綠陰客不到掃石枕松根去國頻寒暑今餘此地歸石泉涵座冷煙火隔村稀澗曲流青黛巖深映赤暉幾枝梅子熟帶露折來肥風自南來也時哉眾鳥呼陰晴雲日變雨露物華殊鼓浪麥初熟鬱香榴已敷眼前一種趣忍不詠詩乎品物催新暑閒吟意若何已知長日暇尚惜晚春過燕語穿朱檻鶯聲挂綠蘿炎涼雖變態旦夕覺風和避暑來東里瀟然遠四鄰猶從當日俗唯少舊居人艸澤虫聲亂溪橋月色新荷風涼夜永益友坐談親山前舒野望風日動吟情過嶺啼鳩捷汎波乳鴨輕光搖新芰嫋韻瀉古苔清帝力抑何有老農復漸耕就題聯句苦對景入詩魔拂跡龜分藻振鬚魚弄荷晴光開雨笠野色上雲蓑幾欲忘情思其如有興何故人不可問借問亦云無古寺遺唐宋斷橋勒史胡暑來華影瘦春去鳥聲麤松竹多涼蔭水雲恰與符少年就外傳韓氏尚書家人物全非舊鄉談半是差巢秧鳴水鳥喧野詠榴華散步幽林下風高襟袖斜</div>
</p></div>
<div class='div-other'><a id='mulu201' />
<p class='h2'>登來蘇峰</p><p style="text-indent:0em" class="lg-abnormal"><div class='lg-row'>煙霄天地別風土廣蓬均竹韻華間軟山容雨後新書藏石穴秘劍劈玉池津碑古還重讀東坡跡更真</div>
</p></div>
<div class='div-other'><a id='mulu202' />
<p class='h2'>塗山禹廟</p><p style="text-indent:0em" class="lg-abnormal"><div class='lg-row'>張公蒞是邑大禹首稱尊不病波濤險深懷疏鑿恩塗山昭母姓字水篆龍門廟貌遵卑室清風萬古存</div>
</p></div>
<div class='div-other'><a id='mulu203' />
<p class='h2'>遵義俞邑候春日過訪賦贈</p><p style="text-indent:0em" class="lg-abnormal"><div class='lg-row'>忙閒渾不問覽勝到巖阿水白宦情冷華紅詩興多林栖支遁鶴池舞右軍鵝就石從高枕風光見永和春山稍寓目愁慮頓銷磨日正華容麗風清鳥語和詩吟綠竹案酒醉白雲窩莫是陶彭澤又從蓮社過</div>
</p></div>
<div class='div-other'><a id='mulu204' />
<p class='h2'>送靈隱法弟歸楚</p><p style="text-indent:0em" class="lg-abnormal"><div class='lg-row'>高梁重送別萬里百華敷水脈分三峽風光動五湖開帆群鶴舞擲餌眾龍趨把臂復何處杖藜策越吳</div>
</p></div>
<div class='div-other'><a id='mulu205' />
<p class='h2'>寄昌言許居士</p><p style="text-indent:0em" class="lg-abnormal"><div class='lg-row'>重晤復重別別來年復三祀親歸蜀北罵佛出荊南經史懽翁博水雲笑我貪蒲團如可放清苦擬同甘</div>
</p></div>
<div class='div-other'><a id='mulu206' />
<p class='h2'>過巖峰山房贈恆一主人</p><p style="text-indent:0em" class="lg-abnormal"><div class='lg-row'>偶到雨華齊雨華積滿階有人拈熟稻無樹折生柴恬憺偏高致疏慵卻稱懷喜君知我意不事強安排</div>
</p></div>
<div class='div-other'><a id='mulu207' />
<p class='h2'>雨後訪興福三同上座</p><p style="text-indent:0em" class="lg-abnormal"><div class='lg-row'>山聲何處來木葉頻頻打竹密怒驚濤檐高飛急瀉濃雲滿榻生寒玉半窗灑今日客愁消幸逢知己者</div>
</p></div>
<div class='div-other'><a id='mulu208' />
<p class='h2'>贈不語禪人</p><p style="text-indent:0em" class="lg-abnormal"><div class='lg-row'>煙村香閣上野望自留人雨急江聲亂雲開樹色新小橋攀二柳巨浪躍雙鱗卓錫依形勝幽栖龍虎馴</div>
</p></div>
<div class='div-other'><a id='mulu209' />
<p class='h2'>巴山雪夜</p><p style="text-indent:0em" class="lg-abnormal"><div class='lg-row'>寒風何處起清夜度渝江折竹聲來枕壓松色上窗推敲詩有興唱和曲無雙啟戶山童報天華散法幢</div>
</p></div>
<div class='div-other'><a id='mulu210' />
<p class='h2'>贈本然禪師復保壽</p><p style="text-indent:0em" class="lg-abnormal"><div class='lg-row'>重開名勝蹟蜀北更無雙艸闢縱橫徑燈明新舊窗倦來驚暮鼓興至俯秋江莫道規模大還應建法幢黃金重布地祗樹影雙雙霞過紅生幔月臨白上窗涼風清梵閣靈籟瀉前江一國稱高行清名勒石幢</div>
</p></div>
<div class='div-other'><a id='mulu211' />
<p class='h2'>登雲臺贈松雲素水二禪人</p><p style="text-indent:0em" class="lg-abnormal"><div class='lg-row'>昔年歸故國無著與天親共復古名勝樓臺一旦新風高同市井念靜別囂塵莫厭境喧寂超然自在身天南辭艸榻蜀北掃雲臺丞相標明<span class='corr'>諡</span>使君賦越才抱巖山色曲繞座水聲回歸去語人曰登臨亦壯哉</div>
</p></div>
<div class='div-other'><a id='mulu212' />
<p class='h2'>住野春山石屏寺</p><p style="text-indent:0em" class="lg-abnormal"><div class='lg-row'>亂峰曲徑入祇林長者年來重布金池滿共看邀月早臺高自許臥雲深野華暗<span class='corr'>刺</span>時人眼幽鳥細談古佛心怪石當機從[跳-兆+孛]跳點頭箇箇盡知音</div>
</p></div>
<div class='div-other'><a id='mulu213' />
<p class='h2'>示白雲雪穎禪人</p><p style="text-indent:0em" class="lg-abnormal"><div class='lg-row'>避秦偶到白雲間又進雲深山外山數樹雨風搖客思一天晴日破愁顏烽煙戍火從他鬧峻壑幽巖任我閒差別路頭俱坐斷無人過得摩訶關</div>
</p></div>
<div class='div-other'><a id='mulu214' />
<p class='h2'>示瑞峰新戒</p><p style="text-indent:0em" class="lg-abnormal"><div class='lg-row'>三千八萬漫分科持犯繇來不較多幾縷垢衣書七佛半肩壞色攝群魔酒臺醒眼醉神廟獵網藏身飽肉鍋沒量大人行徑別返常合道益淆訛</div>
</p></div>
<div class='div-other'><a id='mulu215' />
<p class='h2'>贈健翁張護法雪中修法堂</p><p style="text-indent:0em" class="lg-abnormal"><div class='lg-row'>香剎增修心志足規模大闢遺芳躅買園依地布黃金砌石滿臺鋪白玉誠重惟懽供佛新勞輕不厭鳩工促高敷猊座吼人天觸著爪牙皆中毒</div>
</p></div>
<div class='div-other'><a id='mulu216' />
<p class='h2'>與本源禪人山行賞雪</p><p style="text-indent:0em" class="lg-abnormal"><div class='lg-row'>匪從人力匪天工寒入梅華瑞氣濃古木枝枝銀作榦青山箇箇玉為容易侵頭上眉兼髮莫辨巖邊竹與松大地遙看皆一色翻然踏破露真蹤</div>
</p></div>
<div class='div-other'><a id='mulu217' />
<p class='h2'>寓金鳳山和己禪人韻</p><p style="text-indent:0em" class="lg-abnormal"><div class='lg-row'>金鳳山中金鳳巢棲巢金鳳養金毛翼齊初翥雲生彩風疾旋搏竹怒濤慣飲天池品自貴直翀霄漢氣何豪乾坤鍾有文明運靈瑞相將出聖朝</div>
</p></div>
<div class='div-other'><a id='mulu218' />
<p class='h2'>懷破山老和尚</p><p style="text-indent:0em" class="lg-abnormal"><div class='lg-row'>撥艸瞻風入楚西行藏未定復追隨馬駒並轡力重買獅子同聲威大施鐘擊轅門三峽動血流棧道數書馳爐邊何日團圞話稍慰關山寤寐思</div>
</p></div>
<div class='div-other'><a id='mulu219' />
<p class='h2'>位旃林護法過訪次韻</p><p style="text-indent:0em" class="lg-abnormal"><div class='lg-row'>巖居散誕絕安危飲客茶鐺就石支容易淵明於我友等閑慧遠卻誰師泉聲迭出松間緩日影斜穿竹裏遲盡興徘徊忘去住何殊三笑度溪時</div>
</p><p style="text-indent:0em" class="lg-abnormal"><div class='lg-row'>浪跡疏狂物外人巖亭寥廓任安身石幢濺玉非關雨苔徑鋪華不是塵雲出洞前拖一片月依嶺外起孤輪江千留別行還止兩岸清風動綠蘋</div>
</p></div>
<div class='div-other'><a id='mulu220' />
<p class='h2'>江陵旅中除夕警眾</p><p style="text-indent:0em" class="lg-abnormal"><div class='lg-row'>風野寒溫一歲除年光新舊意何如梅經雪逼華先放柳怯霜嚴葉未舒道業可成奚待緩人情不熟且教疏了明三十日來事慶快兒童嬉笑餘</div>
</p></div>
<div class='div-other'><a id='mulu221' />
<p class='h2'>冬日雪晴訪友</p><p style="text-indent:0em" class="lg-abnormal"><div class='lg-row'>雪榻霜龕覓火頻紅輪初照已如春冰開綠沼懽魚性風暖青霄稱鶴身柳線斜垂疏亦媚梅華獨露澹偏新一聯得意客愁解欲過長堤訪故人</div>
</p></div>
<div class='div-other'><a id='mulu222' />
<p class='h2'>南浦撥霞洞遣夏三首</p><p style="text-indent:0em" class="lg-abnormal"><div class='lg-row'>碧巖千尺瀉飛泉一徑盤回上洞天白足高低踏怪石烏藤旦夕撥孤煙松青溪上聯三友玉灑風中奏七絃楓灶蘿龕人世遠瓊華敷座任安禪</div>
</p><p style="text-indent:0em" class="lg-abnormal"><div class='lg-row'>水晶宮殿鎖瓊扉浩劫空壇古木肥繞榻香清蘭霧起濺衣雨細瀑華飛苔深文繡石枰老谷冷聲傳玉磬微犬吠白雲鶴唳月蓬萊僊子可知歸</div>
</p><p style="text-indent:0em" class="lg-abnormal"><div class='lg-row'>石穴泠泠細液流僊人華下問源頭煙霞五色襯瑤艸風雨二聲戰玉樓錫振巖阿驚虎嘯缽懸洞口待龍遊琴臺夜坐天光澹簾卷溪山月挂鉤</div>
</p></div>
<div class='div-other'><a id='mulu223' />
<p class='h2'>復無欲熊居士來韻</p><p style="text-indent:0em" class="lg-abnormal"><div class='lg-row'>艸閣新開碧岫前層層岫色接青天撫松度澗多琴韻攀竹過巖兩袖煙紫闕歸來慵獻賦白雲高臥喜逃禪幽懷既有藤蘿約一洗乾坤石上泉</div>
</p></div>
<div class='div-other'><a id='mulu224' />
<p class='h2'>復燦錦程居士來韻</p><p style="text-indent:0em" class="lg-abnormal"><div class='lg-row'>行行偶到薜蘿庵十里溪橋湘水南豈止優婆塞四眾人非人等許同參石藏華圃和雲買泉給茶鐺帶月擔何日與君重一晤焚香揮麈話煙嵐</div>
</p></div>
<div class='div-other'><a id='mulu225' />
<p class='h2'>與公井高孝廉山行坐桃華洞</p><p style="text-indent:0em" class="lg-abnormal"><div class='lg-row'>幽鳥啼華語未闌莓苔曲徑接天關石門深鎖藤蘿內玉液斜流詩字間行撥彩霞不問止坐邀明月卻忘還相逢未肯遲車馬唯有先生伴我閒</div>
</p></div>
<div class='div-other'><a id='mulu226' />
<p class='h2'>復福昌護法幻幻黃居士來韻</p><p style="text-indent:0em" class="lg-abnormal"><div class='lg-row'>獅床豎拂現威儀詢信端同繼善師昔煜五燈無盡燄今垂雙桂不凋枝帝王勝蹟凌諸剎龍象高蹤聚九逵重詠先生先作賦才情不讓<span class='corr'>毋</span>潛詩</div>
</p></div>
<div class='div-other'><a id='mulu227' />
<p class='h2'>初春過雲浦老宿別業</p><p style="text-indent:0em" class="lg-abnormal"><div class='lg-row'>蘿龕東近仲宣樓一圃攤書色相幽怪石竅中冰尚在奇華枝上葉新抽竹光晴雨老僧識墨跡澹濃太史留几席煙霞饒野趣媿無佳句共君酬</div>
</p></div>
<div class='div-other'><a id='mulu228' />
<p class='h2'>與溢天上座遊灩澦</p><p style="text-indent:0em" class="lg-abnormal"><div class='lg-row'>水際未知幾許深狀如象馬不浮沉色隨雲日奪人目影漾風濤豁我襟為砥眾流橫峽口欲超群峭湧江心奇觀莫漫徒相負聊擬當年杜甫吟</div>
</p></div>
<div class='div-other'><a id='mulu229' />
<p class='h2'>巫峽與眾禪人夜汎</p><p style="text-indent:0em" class="lg-abnormal"><div class='lg-row'>水光月色杳冥時汎汎輕舟任所之一出深雲兩岸闢重回急浪數峰移灘吞泉石響多亂巖挂星辰影互隨夜半不知何處宿蛟龍共起復嫌遲</div>
</p></div>
<div class='div-other'><a id='mulu230' />
<p class='h2'>九青山房遣懷</p><p style="text-indent:0em" class="lg-abnormal"><div class='lg-row'>佯狂笑傲孰稱豪莫大青山縱我曹拈韻五溪鳴石籟寫懷萬壑舞松濤雲鋪藥嶺牛眠暖月過華村犬吠高獨有庭前行樂處鋤煙種竹自勤勞</div>
</p><p style="text-indent:0em" class="lg-abnormal"><div class='lg-row'>屋角煙雲接樹梢芹泥飛燕挂新巢紅華亂落堪為褥青蔓斜牽勝葺茅松韻狂時四壁起桂輪明處六窗交深山萬籟皆吟詠古調現成不用敲</div>
</p></div>
<div class='div-other'><a id='mulu231' />
<p class='h2'>夜郎山寄素懷禪友</p><p style="text-indent:0em" class="lg-abnormal"><div class='lg-row'>破衲枯藤住薜蘿風回萬彙氣初和猿聲出嶺顛狂甚鳥語喧窗賣弄多瘦竹風前吟細葉老梅雪裏放新柯寒<span class='corr'>暄</span>幾度年華改泉石身心只恁麼</div>
</p></div>
<div class='div-other'><a id='mulu232' />
<p class='h2'>巴渝白巖寄君維余護法</p><p style="text-indent:0em" class="lg-abnormal"><div class='lg-row'>偶來此處便為家自笑逃禪學聚沙圃小還宜疏種竹臺高尚欲早移華撥雲鳥共尋嵒路弄月鹿同到水涯瀟灑不知塵世事綠蘿白石枕紅霞</div>
</p></div>
<div class='div-other'><a id='mulu233' />
<p class='h2'>雪峨張護法邀遊黃鶴樓</p><p style="text-indent:0em" class="lg-abnormal"><div class='lg-row'>覽勝共憑黃鶴樓樓空鶴去跡還留杖尋芳艸六年撥笛奏落梅二月遊老樹參天標異棗古城夾岸蕩虛舟煙嵐尚與人間接身世直疑在斗牛</div>
</p></div></div>
<div class='div-other'><a id='mulu234' />
<p class='h1'>書</p>
<div class='div-other'><a id='mulu235' />
<p class='h2'>上雙桂破山老和尚</p><p>自省覲後欲依字水偷閒於初春時已入塗山守拙豈知慈訓遙頒召歸繼席焚香捧讀喜懼兼生若論雙桂代勞猶思退後樗櫟朽材難勝法門巨任惟上天童掃塔正欲向前淵源嫡派各懷達孝深思禹廟嵒邊拂袖欲等風馳龍門灝裏張帆思同電激但諸護法相延尚待辭謝攜幾禪和共往秖爭勇行滿擬夏末即趨座前耑候江南動止消息本院住持體裁皆盡心力恪遵典型肅此先復仰希鑒原。</p>
</div>
<div class='div-other'><a id='mulu236' />
<p class='h2'>達聖瑞姚護法</p><p>先師道行蜀中惟高梁緣最熟知有夙因但他人在治世護持猶覺稍易大護法在亂世護持更覺為難況建大叢林豎大法幢名標不朽伊誰之力歟迄今圓寂凡事所係尤重晏石禪師來敘大護法委屈眾中秖勸安和如此心行可格佛祖龍天緬惟先師前後語錄原欲下江南刻成全集此生前諄諄之遺命祈大護法注意與眾執事酌議力為主持蚤圓者則公案豈一人感荷即先師神明中深為之感荷天下萬世人共為之感荷也臨穎翹企不勝待命之至。</p>
</div></div>
<div class='div-other'><a id='mulu237' />
<p class='h1'>像讚</p>
<div class='div-other'><a id='mulu238' />
<p class='h2'>出山相</p><p>肩褊袒腰繫裙半帶雪半帶雲鬚髮蒼古氣象不群走到人間難晦跡郎當號作釋迦文。</p>
</div>
<div class='div-other'><a id='mulu239' />
<p class='h2'>布袋</p><p>街頭遊戲滿腔樂趣慣引兒童雜譁迥超佛祖常度等箇人人不遇布袋打開誰解顧微微冷笑笑中刀覿面鋒鋩太煞露。</p>
</div>
<div class='div-other'><a id='mulu240' />
<p class='h2'>白衣大士</p><p>本無形段素以為絢塵剎分身彈指皆遍跏趺怪石巖前遊戲碧波水面繞座繞幢淡雲幾片無字無文殘經半卷如有問動靜兩忘向什麼處與伊相見只對他道亦不思惡亦不思善。</p>
</div>
<div class='div-other'><a id='mulu241' />
<p class='h2'>達磨</p><p>一葦渡江九年面壁人覓安心卻令自覓覓之不得求端的無孔鐵鎚便痛擊骨髓當頭拶出來至今授受傳為嫡。</p>
</div>
<div class='div-other'><a id='mulu242' />
<p class='h2'>破山老和尚</p><p>或動或止或瞋或喜明辨龍蛇暗擒虎兕杲日中天不倚迅雷驀地轟起抑揚大有全威縱奪初無定旨無定旨難比擬火官頭上風車子。</p>
<p class="head3">又</p>
<p>檇李開華蠶叢結果四海英豪咸承印可咦相逢痛棒無情機下電光石火。</p>
</div>
<div class='div-other'><a id='mulu243' />
<p class='h2'>淨明耆宿</p><p>年臘俱尊心神並王面上恬愉胸中快暢鐵佛道場復之如刱兒孫相承請讚供養呵呵非徒空事形儀欲效逼真志向。</p>
</div></div>
<div class='div-other'><a id='mulu244' />
<p class='h1'>佛事</p><p>挂板師云有聲非動無聲非靜動靜不生拍拍是令乃擊一下云諦聽諦聽。</p>

<div class='div-other'><a id='mulu245' />
<p class='h2'>上天童掃密雲師翁塔</p><p>憶昔提持濟北宗全身獨露劍揮空兒孫大振當年範龍象常瞻在世風松籟入雲重唱和巖光射日最玲瓏層巒曲水甲天下源遠流長道脈隆。</p>
</div>
<div class='div-other'><a id='mulu246' />
<p class='h2'>為湛泉禪人下火</p><p>師舉起火炬云來是恁麼來去亦恁麼去攛下云來去既無殊同歸大火聚咄若向者裏開隻眼盡大地乾坤總是汝放身命處。</p>
</div>
<div class='div-other'><a id='mulu247' />
<p class='h2'>為若夢侍僧下火</p><p>擔囊負缽勤參苦學打不歇手罵不歇口十載追隨一朝別離臨行主張渾不著忙去來與麼鼓掌呵呵以火炬攛下云老僧特地助一把火燒得汝赤灑灑淨裸裸東土西天無可不可。</p>
<p>南浦首四譚護法遷巴渝卒於渝之康村師至靈前輓曰濟北宗風末世彰千鈞才力屬金湯讀經依案諸根靜請佛拈華一語香太白巖前聞道久古巴城外轉身忙法門此後何人護感慨忍禁淚兩行。</p>
<p>達吾宋居士葬父於凌雲山側請師說法師至柩前垂語云昔時未面今卻相送秋色淒清悲風遠動布德有年頌德彌眾生死二途來去如夢棒頭指歸直下知痛乃以拄杖畫一圓相喝一喝復卓拄杖云堆頭添土證據宋公者裏安身多種受用。</p>
</div>
<div class='div-other'><a id='mulu248' />
<p class='h2'>為獻珩耆宿下火</p><p>渝州與荊州兩地莫能留身世回頭看儼然一海漚以火炬攛下喝一喝云優游物外乾坤廓無位真人六不收。</p>
</div></div>
<div class='div-w'><p class="pre">　<span class='note-inline'>(原藉山西今寓蜀東重慶府巴縣事<br/>佛弟子牛秉儒男牛附麒牛附麟捐貲刻第五<br/>　第六卷　　　　　　玉泉道人張國賢識)</span></p>
</div>
<p class='juan'>蓮月禪師語錄卷第六終　　　　<span class='note-inline'>(嘉興府楞嚴寺藏經坊存板)</span></p>
</div><!-- end of div[@id='body'] -->
</body></html>