<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>北京楚林禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>楚林上睿禪師住郢州潼泉山法興禪寺語錄卷之三</p><p class="byline">小師等記錄</p>
<div class='div-other'><a id='mulu9' /><p>示眾至道無難惟憑息見祗此息見二字是斷生死根株底刀子何以你若不作生死見何處得有生死來有般底認著未開口<span class='corr'>已</span>前是主開口後是賓既認著未開口時是主豈不是死見認著開口後是賓豈不是生見未開口<span class='corr'>已</span>前無問無答無見無聞豈不是屬無<span class='corr'>已</span>開口後有問有答有主有賓豈不是屬有若恁麼分別有無俱在生死全張正落在斷常坑裏如何叫做了生脫死我且問你未開口<span class='corr'>已</span>前賓在甚麼處既開口後主在甚麼處正恁麼時莫是賓主歷然麼若你何者是你自<span class='corr'>己</span>莫見恁麼道便云二邊俱不著中道不須安逢人便喝逢人便打謂之洒落不認物又將古人卻物為上逐物為下之句為証若恁麼二邊中道總成心外之法汝所認者即是法外之心轉見不堪不見退翁師祖道要去佛見莫以靜處為是要去眾生見莫以鬧處為非所以我去歲在毘盧除夕曾作偈示蘊書記曰日日日是三十日時時時是未生時今日大年三十日來朝元旦拜年時還會麼如不會只須自著精彩別人替你不得莫只認名認相認言語古人只叫你體會大道不曾叫你認著一切轉加生死須知師家一言半句借路逕過他不作箇解會他不將實法繫縛人潼泉恁麼道<span class='corr'>已</span>是惡口罪過不少言多則去道遠矣待汝打破蔡州城殺卻吳元濟時再來與汝商量久立珍重。</p>
<p>除夜兩序請上堂舉北禪賢禪師小參云年窮歲盡無可與諸人分歲老僧烹一頭露地白牛炊黍米飯煮野菜根燒骨柮火大家喫了唱村田樂何故免見倚他門戶傍他牆剛被時人喚作郎便下座歸方丈至夜深維那入方丈云縣中有公人勾和尚禪曰作什麼那云道和尚宰牛不納皮角禪遂捋下頭帽擲在地上那便拾去禪跳下禪床攔胸擒住叫云賊賊那將帽覆禪頂曰天寒且還和尚禪呵呵大笑那便出去時法昌為侍者禪顧昌云這公案作麼生昌云潭州紙貴一狀領過師云北禪私宰耕牛惹人聒噪雖然膽潑未是好手若無一箇頭帽不知將底完事潼泉這裏年窮歲盡亦無可與諸人分歲只是煮瓔珞粥烹野菜根大家喫得飽鼻鼻地彼彼山中人共說山中話雖然有頭水牯牛從不曾將眼覷著任他山頭山尾溪東溪西有時耕雲犁雨帶水拖泥有時高臥煙霞藏頭<span class='corr'>斂</span>尾不須照顧那假鞭繩擊拂子高聲召眾曰還見麼頭角崢嶸芳草地皮毛交互月明中便下座。</p>
<p>安陸府三閒闍黎元旦設齋請上堂拈香祝　聖畢就座舉香嚴閒禪師曰去年貧未是貧今年貧始是貧去年貧猶有卓錐之地今年貧錐也無洞山文和尚曰去年富不是富今年富始是富去年富祗有一領黑黲布褊衫今年富添得一件百衲山水袈裟歲朝抖擻呈禪客實謂風流出當家師云二大老一人誇富一人張貧彼此異趨互分途轍潼泉也不富也不貧天高地厚日月齊明祗餘一頂袈裟在遞代相傳無舊新信手拈來撩亂搭忍辱柔和似不曾法王寶座親登陟為祝　皇王億萬春拈拄杖卓一下曰此是祖花孫重父業子承且道還有欣誇也無喝一喝曰四海浪平龍穩睡九天雲盡鳳高騰。</p>
<p>辛酉人日毘盧瑛監寺設齋請小參舉雲門道直得盡乾坤無纖毫過患猶是轉句不見一色始是半提更須知有向上全提時節作麼生是全提的句一僧云不得春風力怎見百花香師云猶是轉句一僧云掀翻海嶽求知<span class='corr'>己</span>撥轉乾坤見太平師豎起拂子云試向這裏撥看僧一喝師云何曾撥得一僧出禮拜歸位師云大似真乃曰瑛監寺去歲發心欲於元旦辦齋山僧不許初二初三亦不許那至人日昨夜知客來報明日要請上堂山僧曰我這裏正徹困上甚麼堂再乞不<span class='corr'>已</span>許他小參一夜思量無啟口處至早粥後供過童子謂曰<span class='corr'>已</span>掛小參牌了也我曾問副寺師如何是小參寺曰吃粥如何是大參寺曰吃飯山僧道只恐不是玉是玉也大奇乃問童子汝作麼生會童曰是真底山僧便劈面一掌童忙然山僧叱曰去童便珍重去且道淆訛在甚麼處於此明得全提半提自知下落乃至德山棒臨濟喝柏樹子麻三斤乾矢橛俱胝指石鞏弓一一如觀掌果於此不明咫尺之間何啻千里萬里復舉本仁禪師上堂曰老僧尋常不欲向聲前色後鼓弄人家男女何故且聲不是聲色不是色僧問如何是聲不是聲仁曰喚作色得麼如何是色不是色仁曰汝喚作聲得麼僧作禮仁曰且道為汝說答汝話若向者裏會得有箇入處師拈拄杖卓一下云機輪轉處誰堪委縱是張良恐損神又卓一卓下座。</p>
<p>如城托缽小參舉阿難入廛托缽世尊曰當依七佛儀式阿難問曰如何是七佛儀式世尊喚阿難阿難應諾尊曰托缽去師舉畢乃大咳一聲眾罔措復曰若更問如何是七佛儀式待歸來時為汝說破。</p>
<p>普度寺西印闍黎領周新宇唐玉卿嚴美吾袁玉林居士設齋請上堂師曰有情之本依智海以為源含識之流總法身而為體識得此體聖凡一體識得此源河海一源其或不然未免為蛇添足去也拈拄杖卓一下曰男兒自有衝天志不向如來行處行。</p>
<p>解制上堂問東風拂盡凍雲天春在枝頭眾鳥喧百匝千重即不問衝關奪角請師宣師云一任輕帆過洞庭進云教中道若謂如來有所說法即為謗佛和尚即今是有說耶無說耶師豎起拂子進云恁麼則嘗憶江南三月裏鷓鴣啼處百花香師云且緩緩乃云今朝正月半打鼓普請看一日三上堂分明呈舊面露柱掛燈籠山門穿佛殿嶺梅造次開池水斟酌泮萬別與千差吾道一以貫拈拄杖卓一卓云放出南山白額驚散狐狼野干拈拄杖下座。</p>
<p>慧明大德為師亮如五旬誕辰請陞座喝一喝曰於此明得其壽也廣其德也隆其福也厚其孝也至三世諸佛無不於此度生歷代祖師無不於此說法天下老和尚無不於此建立宗旨乃至接引後昆老幼貴賤男女僧俗無不於此立命安身受用自在一切智智清淨無二無二分無別無斷故釋迦老子說到這裏<span class='corr'>已</span>是隨波逐浪山僧不妨多處添些擊拂子曰雲外<span class='corr'>已</span>來硃頂鶴庭前久立翠髯松。</p>
<p>竟陵廣德聶善人請陞座觀自在菩薩行深般若波羅密多時照見五蘊皆空五蘊空處用無盡用無盡處力有餘力有餘處生死滅生死滅處眼中楔眼中既不容楔則無戲論之法亦無驚異之談湛寂虛凝了無依倚雖居塵勞火宅恒修般若正因雖處窮谷深山不捨度生之念一毫頭上分身萬象叢中獨露一為無量無量為一大中現小小中現大上合十方諸佛同一慈力下合一切眾生同一悲仰雖然如是要且不是衲僧行履處且如何是衲僧行履處以拄杖架肩云楖栗橫擔不顧人直入千峰萬峰去便下座。</p>
<p>辛酉仲春十三日為先老和尚小祥陞座拈香曰此一瓣香以萬丈廬山為其始高厚莫及以千仞黃鵠為其終寬廣有餘爇向爐中供養孤危不立道出常情嘯堂大和尚<span class='corr'>斂</span>衣就座曰去年今日實不去捻指光陰三百日今年今日實不來相將攜手上花臺殷勤報與諸禪客現成面目莫疑猜作麼生是現成面目良久曰萬古長空風月在一回相見一傷神。</p>
<p>竟陵紫芝菴又唯襄仁二當家同非隱法師設齋請上堂乃云窮玄究妙徒費精神向上提持望空啟告二途不涉誰是知音棒喝交馳難為作者直饒迦文始祖四十九年橫說豎說廣說略說頓漸偏圓秘密不定皆為逗機之談未是真實之說遂拈起拄杖曰看看偏也圓也頓也漸也是秘密是不定隨卓一卓三段不同收歸上科。</p>
<p>上堂拈拄杖卓一下云恁麼會得正是眼中撒沙耳裏注水不恁麼會亦如敲冰索火緣木求魚潼泉恁麼道何異身外尋身夢中說夢誰知道無迷悟發證由師運萬行之因華嚴一身之極果或尋師於窮谷或禮友於市廛循途覺尊漸進知尊直須燒卻青龍鈔始解呵佛罵祖不惜桶底脫自然蓋地函天乃大喝一喝云還會麼出群本是英靈漢敵勝還他獅子兒。</p>
<p>晚參六祖云非風動非幡動仁者心動曾覺云非心動師曰既非風幡心動畢竟作麼生動一僧云現成行貨不欠分文師展手云布施一文來僧禮拜師打云元來將不出良久乃曰非風動非幡動等閒藉沒空王俸是風動是幡動蛇死從來須活弄曹溪路上覓疏親勸君莫作辰朝夢喝一喝曰前路艱危伏惟珍重。</p>
<p>丙午仲夏雲南沅江府駐鎮總戎王公起龍太守潘公士秀請師就本郡萬德禪寺為四眾說三檀大戒畢仍請陞座問答竟師乃豎起拄杖招眾曰看看自從威音王那畔更那畔無有威音王名字卓有這箇頭頭無礙法法全該不用思量十分成現及至拈花微笑畫樣起模斷臂安心分枝布葉今日落在萬德手裏了無顧惜卓一卓曰恁麼放去如天普蓋又卓一卓曰恁麼收來似地普擎連卓兩卓曰不收不放地厚天高全放全收天迴地轉離此四句且作麼生承當良久乃大喝一喝云你若肩背有力盡情擔取去復舉僧問乾峰十方婆伽梵一路涅槃門未審路頭在什處峰以拄杖畫一畫曰在這裏師云可惜一路涅槃門被乾峰一時畫斷不但這僧踏腳不上至令十方婆伽梵進退無由若問萬德路頭在什處但向他道看腳下若是眼清腳健底敢保得路便行後來這僧舉似雲門門曰扇子[跳-兆+孛]跳上三十三天觸著帝釋鼻孔東海鯉魚打一棒雨似盆傾雲門慈悲特殺八字打開叵耐這僧依然不能入作召眾云還知麼二大老總被這擔板漢一齊看破了也且道畢竟路頭在什麼處咄平地上抬腳不起底有甚麼限便下座。</p>
<p>晚參未跨門限早與三十<span class='corr'>已</span>入門來合喫多少僧才出師便打僧一喝師又打一僧曰早<span class='corr'>已</span>喫棒了也師曰把髻投衙僧一喝師曰蝦跳何曾出得斗。</p>
<p>上堂佛法二字匙挑不上筋攪不開風吹不入雨洒不濕孤迥迥活潑潑取之無能捨之不得有時遍天涯而無朕跡有時無朕跡而遍天涯不是神通妙用亦非法爾如然脫下貼肉布衫頭頭赤體全提不坐百尺竿頭著著渾彰大用向赫日裏崩雷晴空中走電斷大小乘於井索錢貫塞有無漏於笊籬木杓透聲色於聲色超死生於死生水到渠成風行草偃正恁麼時如何受用喝一喝曰打麵還他州土麥唱歌須是帝鄉人。</p>
<p>為新戒晚參拈起拄杖曰看看過去諸如來斯門<span class='corr'>已</span>成就左邊卓一卓曰且向這邊立未來修學人當依如是學右邊卓一卓曰且向這邊立現在諸菩薩今各入圓明中間卓一卓曰且向正中立豎起拄杖曰更有一人居何位次識得此人不但一生參學事畢抑令戒體當處圓成便能截生死流登無為岸梯航九有津濟四生隨擲下拄杖云佛子住此地則是佛受用。</p>
<p>晚參拈拄杖扣空云敲空作響誰是知音復擊禪床云擊木無聲徒勞側耳嚇得無位真人七顛八倒扶也扶不起把也把不定試問諸人如何與伊作主妃無山僧今日失利。</p>
<p>上堂一九與二九相逢不出手三九與四九騎馬冰上走撞著跨虎豐干笑我衣穿露肘滿面慚惶忍不禁急喚春光早回首柳漸舒眉桃漸開口萬卉敷榮眾竅哮吼文殊普賢齊奔競走咄咄休奔走此身<span class='corr'>已</span>在長安莫問咸陽到否。</p>
<p>法華寺法印闍黎五旬初度設齋請上堂乃曰初二日<span class='corr'>已</span>前囫圇無縫罅初二日<span class='corr'>已</span>後洞達沒遮欄正當初二日八面靈瓏十方通暢進一步日照寒光澹退一步山遙翠色新折旋契其祖意俯仰順於時宜大好恁麼時節何妨多處添些潼泉本色住山毫無蓄積豎劈洞山貼秤底橫織段錦文義交加細披雲門奉持底高飣滿盛滋味具足三世諸佛歷代祖師一總吞吐不下山僧親從神通大光明藏來有箇方便使天下衲僧領文義於光彩門頭識滋味於舌根之下這般說話也是慶讚因齊祗如不落數量一句作麼生道驀豎拂子曰清光恒遍炤天命又重新揮拂子下座。</p>
<p>佛成道日說菩薩大戒景陵圓智道人設齋請上堂黃面老人昨夜三更失卻火天明起來失卻井上大人全無依倚丘乙<span class='corr'>己</span>沒處躲根爾小生孟孟浪浪何曾知覺行者起來敲鐘伐鼓截路攔街山僧大步連忙趕上一手和贓捉敗喝一喝云聲聞緣覺諸佛菩薩民非水火不生活日用現行一一皆從這裏去贓物既在你敢大膽既到公堂且作麼生判斷復喝一喝云可知禮也。</p>
<p>師到德山訪山學和尚當日率武陵眾居士請上堂問大振宗風即不問威音那畔事如何師云且過這邊著進云水向石邊流出冷風從花裏過來香師云那裏得者消息來僧禮拜師棒云切忌錯承當乃云衲僧行履若片雲舒卷無心道者家風似野鶴飛騰絕跡掀翻海岳未遇賞音掇轉乾坤欣逢知<span class='corr'>己</span>制毒龍調正象有我法兄和尚提正眼振頹綱直接德山老人某暫到來命陞此座辭既不獲只得客聽主裁若論佛法豈肯唐突大眾乃拈拄杖卓一卓云還委悉麼只有天在上更無山與齊。</p>
<p>景陵胡夫人五旬誕辰請上堂漠漠水田白鷺類之弗齊陰陰夏木黃鸝混即知處法身無相南山翠聳千尋法眼無瑕東海碧澄萬丈塵塵華藏莊嚴剎剎寶王國土於斯明得自他不隔毫端於斯未明始終不離當念祗如慶祝一句畢竟作麼生道九皋鳴鶴聲聞遠雙桂齊榮日月長。</p>
<p>晚參佛之心天高地厚祖之髓源遠流長良久曰還見佛祖心髓麼擊拂子一下自從春色來嵩少五葉芬芳香到今。</p>
<p>元旦上堂拈香祝　聖畢以拂子點空曰元旦舉筆萬事俱吉一毫端上文彩全彰百億山河花攢錦簇湖南北龍吟霧起淛東西虎嘯風生明良歌有道喜起贊無為雨暘時若物阜民豐使天下強項禪流人人唱箇過頭大諾展胸懷拓機用朝宗萬派電卷千機總在今日發其端濟其美乃喝一喝曰但願春風齊著力一時吹入我門來。</p>
<p>解制玉卿蕭居士設齋請上堂諸方或有禁冬而放夏或有禁夏而放冬雖然各取時宜未免榮枯有異潼泉從來以乾坤為爐韝以山林作炭擊以三光為火星以四時為鎚煆以佛祖為軌範以凡聖為淬礪直須鎔盡規模方堪人作結時何曾雙手拽得入解時何嘗盡力推得出縱饒恁麼擔荷得去正是搖櫓釘樁未具參學眼在設有伶俐衲僧別資一路撩起便行三千里外也被潼泉拄杖子穿卻鼻孔卓杖下座。</p>
</div>
<p class='juan'>楚林禪師語錄卷之三<span class='note-inline'>(終)</span></p>
</div><!-- end of div[@id='body'] -->
</body></html>