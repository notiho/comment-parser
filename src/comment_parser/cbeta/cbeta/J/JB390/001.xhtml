<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>北京楚林禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>楚林睿禪師語錄序</p><p>雪峰問德山曰從上宗乘中事學人還有分也無德山打一棒曰道甚麼雪峰當時如桶底子脫巖頭卻道從門人者不是家珍若欲播揚大教直須一一從自<span class='corr'>己</span>胸襟流出方始蓋天蓋地今時人類多不能效古真實悟明真實履踐參學日以深知解日以廣撞著本分衲僧等閒痛與一劄則依然漆桶還盛漆尚未到桶底子脫又安望其逢緣不借觸處皆通夜明簾外擲影翻身荊棘林中闊行大步乎哉諸方三百五百說禪浩浩闢倖門鑿徑竇詎止咒飼羽養插翅灌瓜至有朝踵室庭暮傳衣缽沿街隊隊走更僕不能悉數咸稱祖師門下客視七破蒲團三遭痛棒者何遲速利鈍相懸之若是耶藉使黃面老子而在定當脫珍著敝別轉機輪執除糞器語令勤作且將從前糞穢狼籍淨盡打疊待渠自鄙先心成就大志方可與語從上家業不然是栴檀與楔棘同焚珍寶其泥沙等賤識者當頓足扼腕而深惜之矣法昌當日要覓箇不會禪底做國師直至如今無人應選是不屑趨承是人根下劣予嘗謂學黨曰一太藏教千七百則佛祖的的為人只消得箇轉字能達此義即是解人若膠柱調弦希<span class='corr'>賡</span>古曲按圖索駿異拔良林大非忘言得意者也楚林睿公予法門猶子也氣骨崚[山*層]胸襟倜儻剖樊籠于中歲頓捨世榮領記別于洪山遂稱禪將刀途血海之中飲人以甘露金戈鐵馬之內示人以康莊故得王公大人傾誠歸命接足承顏迎之上都置之高座俾慈雲等覆令慧日重光公固有以致之也門人裒集其自湖南興化至金臺翊教前後五會語錄總若干卷檀越復共捐資鋟板以廣流通問序于予予得卒讀見其不牽時習不蹈陳言隨分拈提自然恰好一一展拓胸襟不借他人氣力弗求合於古而適與古會弗事絕於今而特與今殊嘯堂兄可謂有子矣或曰清淨眼中安用著屑予應之曰盡大地是沙門一隻眼復何嫌此數紙譬如眼光曉了前境其光圓滿得無愛憎若必欲拈卻山河大地以放眼光闊綽則是執空花為有蒂而竭力掃除異復蕩蕩之晴空子之愚愚踰愚公恐非計之得也苟或勞青未亡即用此以為金鎞一刮未始不可或者語塞遂書此以界之。</p>
<p style="margin-left:0em;text-indent:2em">時大清康熙二十五年歲次丙寅新秋下浣華山樵隱</p>
</div>
<div class='div-other'><a id='mulu2' />
<p class='h1'>楚林禪師語錄目錄</p>
<ul class="">
<li>卷首
<ul class="">
<li>序文</li>

<li>目錄</li>
</ul></li>

<li>一卷
<ul class="">
<li>住潭州南雲興化禪林語錄</li>

<li>住梅城放光山毘盧禪寺語錄</li>
</ul></li>

<li>二卷
<ul class="">
<li>住郢州桐泉山法興禪寺語錄</li>
</ul></li>

<li>三卷
<ul class="">
<li>住郢州桐泉山法興禪寺語錄</li>
</ul></li>

<li>四卷
<ul class="">
<li>住北京慈明寺語錄</li>

<li>住北京翊教寺語錄</li>
</ul></li>

<li>五卷
<ul class="">
<li>頌古</li>
</ul></li>

<li>六卷
<ul class="">
<li>頌古</li>
</ul></li>
</ul><p>目錄終</p>
</div>
<p class='juan'><a id='mulu3' />楚林上睿禪師住潭州南雲興化禪林語錄卷之一</p><p class="byline">小師照琮等記錄</p>
<div class='div-other'><a id='mulu4' /><p>師於壬子二月十三日潭州眾護法檀越請住南雲興化禪林。</p>
<p>開鑪上堂師至法座以拂子指座云寶華王座巍巍堂堂不煩作禮要上便上喝一喝遂陞拈香云此一瓣香光騰八極普蔭萬方爇向爐中供養始祖迦文歷代諸祖祝延今上皇帝聖躬萬歲萬萬歲伏願統百億香水海為一福海滔滔不竭聚百億須彌山為一壽山仰止無窮武略文經智仁明辯末上拈香云此一瓣香不自西域將來不從東土拈出立處孤危用處險絕覷著眼枯嗅著腦裂爇向爐中供養現住東巖同真堂上沒意味的嘯堂大和尚用酬法乳就座維那白槌云法筵龍象眾當觀第一義師喝云早<span class='corr'>已</span>落七落八了也有不落二三者出眾相見一僧出便喝師云好箇臨濟兒孫僧又喝師作和南勢僧擬議師便打問師唱誰家曲師云無人和得齊進云畢竟是何曲調師便喝進云依稀似曲纔堪聽又被風吹別調中師云將謂知音原來不是乃云瞿曇老子為一大事因緣故出現於世欲令眾生等入佛之知見大眾且道那箇眾生是無知見底若一切眾生既有知見因甚須待如來出現然後得入且又作麼生說箇得入的道理驀拈拄杖云於此通得一線方見白浪山頭起紅塵海底生大用繁興自在無礙可以鉗槌佛祖號令人天其或未然便擲下拄杖云坐斷十方猶點額密移一步看飛龍上首結槌云諦觀法王法法王法如是。</p>
<p>大士像成開光眾會首請上堂圓通大啟萬善咸歸百匝千重維新永固聞其聲則功超諸聖禮其像則福等河沙入不思議解脫境界作不思議廣大佛事度不思議根熟眾生成不思議勝妙功德揮拂子云觀世音菩薩來也在拂子頭上轉大法輪頭頭無礙法法圓融或以眼處作耳處佛事或以耳處作眼處佛事或以鼻處作舌處佛事或以舌處作鼻處佛事乃至風動林搖泉鳴谷應猿啼鳥語漁唱樵歌盡是無作妙力助發觀音普門現前大眾各各從此獲本妙心得大自在滅諸有苦善應無疲驀豎拂子云還見觀音麼復喝一喝舉石頭問長髭云什處來髭云嶺南來頭云大庾嶺頭一舖功德成就也未髭云成就久矣只欠點眼頭云莫要點眼麼髭云便請頭垂一足髭便禮拜頭云子見箇什麼道理便禮拜髭云如紅爐上一片雪師云石頭雖善點眼未免費盡腕頭氣力興化一堂功德成就久矣亦只欠點眼若云便請山僧只向他道處處彌陀佛家家觀世音且道與古人相去多少。</p>
<p>小參笠下清風胸次無塵始見杖頭明月頂門具眼方窺汝等各各眼光爍破四天下還見興化老做處麼眾無對師云一似瞎復舉盤山云向上一路千聖不傳慈明云向上一路千聖不然大慧云向上一路熱碗鳴聲師云三大老總只發明得向下一路若是向上一路直是三生六十劫興化見處也要諸人共知向上一路滑。</p>
<p>南雲眾居士入山設齋請上堂舉甘贄行者入南泉設齋時黃檗為首座贄請施財檗曰財法二施等無差別贄曰恁麼道爭消得某甲親便舁錢出去須臾復入曰請施財檗曰財法二施等無差別贄乃行親退翁師祖道首座固是熟處難忘未免執一不變行者可謂予奪臨時太煞希功冀傚怎似梁谿五居士設齋不矜不伐秪要諸人飽便休師云興化者裏又且不然南雲眾居士入山設齋行親彼此俱無系毫施受之心饅頭䭔子一任諸人橫咬豎咬飽了更須吐卻始得。</p>
<p>清一璽子對靈小參諸法不自生亦不從他生不共不無因是故說無生敢問大眾既是不自生又不從他生不共不無因喚什麼作無生於斯薦得清一璽子二十年前生本不曾生二十年後滅亦未嘗滅三千里外把手共行正當恁麼時如何相見高聲云看腳下。</p>
<p>小參興化不會禪道佛法只是穿衣喫飯閒坐倦眠是則固是忽然枕子[跳-兆+孛]跳上三十三天觸著帝釋鼻孔東海鯉魚打一棒雨似盆傾又作麼生以拂子打圓相云業識茫茫無本可據達磨大師急著眼覷。</p>
<p>上堂拈拄杖卓一下云於此須辨緇素良久云諸禪德緇素作麼生辨杳杳冥冥恍恍忽忽達磨眼睛廣州漆具縱饒辨得分明也是途中露布。</p>
<p>證果寺去六大師八旬誕辰請上堂坐一走六處處花攢錦簇撥六用一著著風規壁立南嶽山青洞庭水碧丹葉傳書天降來芙蕖捧香地湧出合山慶快喜添籌趙州寶掌居其側興化慣自錦上鋪花更添一分別處土宜祗是不堪出手親從威音王<span class='corr'>已</span>前收下箇物名不得狀不得無與等最越格妙手畫難工海口讚莫及佛眼覷不見祖師道不識囊之以錦繡蘊之以玉帛秘而不傳直至今日壽法壽人方敢將出喝一喝云是什麼攤向證果堂前問取南雲古佛。</p>
<p>晚參師問世尊不說說迦葉不聞聞<span class='corr'>已</span>前事如何眾著語不契請師代語師曰八十翁翁輥繡毬眾曰請師頌出師朗聲曰八十翁翁輥繡毬腰纏跨鶴上楊州四五百條花柳巷二三千處管絃樓。</p>
<p>解三小參三日前三日後仔細看來全漏逗十字街頭石敢當始終不解藏家醜報道達磨無心釋迦有口說了四十九年狼藉八斛四斗賺得神光立雪深一箇渾身盡分剖山僧無法施行總付糞箕苕帚。</p>
<p>胡桂生居士六十初度請上堂問答畢乃曰麋游巨壑鶴立喬松古砌鳴玉管之蟬長空走冰盤之兔桂樹香浮蓮房子實末釐惲露法身高下了無剩欠滿眼滿耳全放全收拈拄杖顧左右曰且道無量壽如來即今居何國土卓一下曰十成好曲無生調唱作千秋白石歌拋杖下座。</p>
<p>晚參舉僧問智門如何是般若體門云蚌含明月如何是般若用門云兔子懷胎師云古今盡謂奇特殊不知雲門會裏閃爍生光臨濟家風更須別展如何是般若體猿啼岳麓如何是般若用漁唱瀟湘眾中設有隨他舌頭轉底撿點道老老大大話頭也不炤顧我也知你是箇漆桶。</p>
<p>晚參僧問十方同聚會箇箇學無為此是選佛場心空及第歸如何是心空及第歸底旨趣師默然僧曰自從舞得三臺後拍拍原來總是歌師亦默然僧曰而今不必重拈出大家齊唱太平歌師亦默然問一言道盡時如何師曰死水不藏龍僧曰如何是活水龍師便打。</p>
<p>結夏小參古者道一百日緊結布袋頭斷斷不容走作仔細看來大似癩馬繫枯樁進退不得自由有甚快活處興化者裏盡大地是箇禪堂一任諸人橫出豎沒左之右之但不得作佛法商量亦不得作住禪堂會離此二途速道速道。</p>
<p>上堂舉德山托缽公案畢師云者則公案古今批判者甚多錯會者不少興化真實相告雪峰善用截流之刃德山慣輸陷虎之機嵒頭知而故犯罪案彌天唱教門中固不無德山父子若是末後句莫說三年後示寂即使活到今日亦未許渠在。</p>
<p>小參良久顧左右云山僧有副屎腸一一為汝抖擻臨濟莽鹵劈頭便喝德山粗暴落脊便摟趙州破家只喚吃茶曹山孝滿一味顛酒象骨攔路輥三箇毬紫湖當門縱一隻狗盡道誇勝爭強不知出乘露醜引得嘉州石佛笑呵呵賺卻<span class='corr'>陝</span>府鐵牛沿路走忽云山僧今日說四眾過罪犯彌天將入拔舌地獄去也大兄小弟還有相救者麼良久喝一喝云寧可永劫受沉淪不從諸聖求解脫便下座。</p>
<p>解制上堂天無門地無戶亂走衲僧向什處去饒汝道箇不是西天便歸東土也被興化拄杖子穿卻鼻孔攛拄杖下座。</p>
<p>早參古人云佛者心清淨是法者心光明是道者處處無礙淨光是喝一喝云三段不同可恕走殺無位真人。</p>
<p>霖垓闍黎斷七小參今朝八月一七七事<span class='corr'>已</span>畢一幅靈床化火中百草頭邊從出沒豎拂子云還拘繫得麼便拋下云不可不快活也。</p>
<p>學士徐公總戎謝公等立法名請上堂喝一喝云此箇門中排身而入純其忠達其孝廣其智漙其德君以斯而致民以斯而澤一切智智清淨無二無二分無別無斷故奉持此道真言更有何法不備復一喝舉裴相國一日捧一尊佛像于黃檗前跪曰請師安名檗喚裴休休應諾檗云與汝安名竟休云謝師安名師云裴公跪請不是好心今日學士徐公等請山僧陞座安名因名之曰照曇號之曰機宜各各為之安名立字竟且道與黃檗安名是同是別驀揮拂子云一寸筆頭三尺劍安邦定國是斯人。</p>
<p>上堂舉臨濟三度喫棒因緣畢乃曰有者道得黃檗力有者道得大愚力有者道非但騎虎頭亦解收虎尾有者道未出黃檗綱子在有者道金烹大冶玉出藍田且喜總沒交涉驀拈拄杖卓一卓云會麼三汲浪高魚化龍癡人猶戽夜塘水。</p>
<p>彌勒佛成開光兵部達護法同眾將軍請上堂久雨不晴彌勒布袋未及曬㫰今承諸大護法不昧靈山咐囑隨處建立道場捧佛日於中天慈容儼降廕祥雲於八極金碧騰輝顯奇特中之奇特展壯觀中之壯觀三湘水面碧鄰皴七十二峰青突屼不須彈指樓閣門開不用思惟全身直入於此明得彌勒真彌勒分身千百億於此不明時時示時人時人自不識遂喝云還會麼<span class='corr'>婬</span>房酒肆無拘束柳巷花街自在游兵部達公誕辰請上堂佛法至要非口所宣以是法非思量分別之所能解故然則官不容鍼私通車馬也要赴箇時節卓拄杖一下云二千年前釋迦老子一手指天一手指地周行七步目顧四方云天上天下惟吾獨尊於四月八日降生淨飯王家也不出者箇時節又卓一下云四十六年前達公司馬於三月七日誕生也不出者箇時節復卓一下云四生十類情與無情一齊成等正覺也不出者箇時節正當恁麼時釋迦老子達公司馬情與無情那箇在前那箇在後喝一喝云且將補袞調羹手扶起如來正法輪下座。</p>
<p>小參舉臨濟見僧來舉起拂子僧禮拜濟便打又僧來濟舉起拂子僧不顧濟亦打又僧來濟舉起拂子僧曰謝和尚指示濟亦打師曰一棒超佛越祖一棒合水和泥一棒全無巴鼻若人辨得天下橫行。</p>
<p>沙彌戒期悅吾王護法偕男全斌設齋請上堂問答畢乃云欲行千里一步為初踏得著穩坐家堂踏不著伶俜辛苦拈拄杖云著與不著不離這箇卓一卓云這一箇那一箇更一箇且放過不放過增話墮錯錯牛解耕田驢便拽磨一味平常將人賺誤入作無門拈拄杖卓一卓云且就這路顧左右云會麼豈不見金翅鳥王當宇宙一絲纔掛便超倫復舉藥山謂雲嵒曰與我喚沙彌來嵒云和尚喚他作甚麼山云我有箇折腳鐺子要他提上挈下嵒云恁麼則與和尚出隻手也師云師資會遇如水投水藥山雲嵒要且無禮。</p>
</div>
<div class='div-other'><a id='mulu5' />
<p class='h1'>楚林上睿禪師住南雲光山毘盧禪寺語錄</p><p class="byline">侍者照瑛記錄</p><p>師於丙辰年七月廿六日入山誅茆初闢放光山鼎建毘盧禪寺至八月十六日後閣升梁上堂舉世尊因地布髮揜泥以待然燈燈見乃約眾退以手指地曰此地宜建一梵剎時賢于長者遂拈莖草插地曰建梵剎<span class='corr'>已</span>竟諸天雨華讚嘆云庶子有大智矣師云長者全身擔荷諸天滿口讚揚總是口頭人事乎似毘盧者裏現前檀越四海高流共出隻手同勷法社為梁底為梁為棟底為棟甚生標格十成壯觀於此見得全無蓋覆其或未然更聽一偈一莖標豎遍山河玉殿瓊樓不較多金碧騰輝千古意萬年福廕祝檀那。</p>
<p>入院上堂入門一句萬古徽猷四海吾廬孰分來去住興化時則有興化境界門連城郭送往迎來旌旗處處填眸金鼓時時入耳戎馬為儔推因話果住毘盧時則有毘盧家風土而灰頭和泥合水樹樹松聲似樂頭頭鳥語如簧鹿豕為群挐雲嘯月且道住城郭是住深山是良久云有水皆含月無山不帶雲。</p>
<p>初樹毘盧佛像上堂久雨不晴惟恐爛卻法身雲收日杲特為拈出曬眼有者道溪聲便是廣長舌山色豈非清淨身正是迷<span class='corr'>己</span>逐物癡狂外走有者道口吞佛祖眼蓋乾坤儱侗瞞頇無語話分有者道毘盧有師法身有主頭上安頭嘴上加嘴有者道佛身充滿於法界普現一切群生前浮逼逼地座主見解拈拄杖卓一下云者四種人一齊按過了也畢竟如何是清淨法身遂合掌云南無清淨法身如來應供正遍知此是賓臺楊居士夫婦發心造的汝等諦觀仰瞻切莫妄想。</p>
<p>學士徐公席珍入山相訪陞座桃花浪暖柳絮風和魚龍變頭角之時鸞鳳換毛羽之日光山這裏溪深路僻土曠人稀笑談罕遇高僧傾倒難逢<span class='corr'>佳</span>客今者仰荷學士臨筵輝騰蓬蓽不論選官選佛何分世出世間大哉過量人能行過量事山僧自揣涼德無可將呈搜盡枯腸了無半字只得捩轉達磨鼻頭且向孔門出氣喜恕哀樂之未發謂之中敢問大眾喜恕哀樂之未發<span class='corr'>已</span>前且道自<span class='corr'>己</span>在甚麼處遂顧左右云以我為隱乎驀拋拂子云吾無隱乎爾便下座。</p>
<p>出隊歸上堂出隊兩箇月談玄口生澀打失主人公走卻甕中鱉驀地入山來烏俱饒舌休饒舌山自高兮水自闊。</p>
<p>解夏上堂布袋頭開了無拘束一任諸人橫肩拄杖腰掛缽盂長者天然長短者天然短不用續鳧截鶴任他各赴時宜管甚萬里無寸草出門便是草但恁麼去正是業識忙忙無本可拘縱使心如皎月意似寒潭直饒觸目光華未免墮在毒海去此二途如何行履芍藥花開菩薩面棕櫚葉散夜叉頭。</p>
<p>結冬上堂機緣不錄乃云諸佛未出世祖師未西來眾生各自開堂列聖何曾說法及乎諸佛出世祖師西來隨緣有卷有舒把定無高無下若向諸佛未出世<span class='corr'>已</span>前為人墮在劫外若向祖師西來後為人落在今時若向總不恁麼處為人坐在淨潔地上以拂子擊香案云會麼夾路桃花風雨後馬蹄無處避殘紅。</p>
<p>臘八日上堂釋迦老子二千年前臘月八日於正覺山前夜睹明星忽然悟道便大驚小怪云奇哉一切眾生皆有如來智慧德相蓋因妄想執著不能證得光山要問黃面瞿曇喚什麼作智慧德相喚什麼作妄想執著驀豎起拂子云者箇是妄想執著那箇是智慧德相隨放下云者箇是智慧德相那箇是妄想執著良久四顧云幸自可憐生汝等來者裏討什麼碗以拄杖旋風打散。</p>
<p>知縣徐機宜州同吳天覺親師座下躬為春爨一日索偈師衝口曰知縣春碓州同燒火大丈夫兒無可不可又曰燒火春碓現前三昧文殊普賢成群作隊兩序邈師像小參師云併卻咽喉唇吻道將一句來僧云千尺寒潭清徹底師云浸煞你一僧云分明不用道師云分明底事作麼生僧便喝師便打一僧云清淨無瑕師云生也如如劉居士手舞足蹈云到這裏自歌自舞去也師云盤山會裏不是你乃曰千尺寒潭清徹底真箇清淨無瑕分明不用道聞名見而一般題自歌自舞去也自起還自倒併卻咽喉唇吻畢竟如何道打侍者一下云要道有甚難。</p>
<p>解制小參五蘊山頭一段空千紅萬紫艷芳叢鴉鳴雀噪渾無定沙界乾坤芥粒中衲僧家動若行雲止猶谷神行無行蹤住無住相東湧西沒南湧北沒中湧邊沒淨裸裸赤洒洒沒可把逢場作戲隨緣即宗水到渠成風行草偃且道承誰恩力良久云寧可截舌不犯國諱。</p>
<p>姑蘇掃退翁祖塔歸兩序請上堂去去實不去吳門至此三千里來來實不來歸到洪山笑眼開今朝再集毘盧寺大地山河讚善哉良久曰好大眾且道讚箇甚麼不是等閒切須薦取只如山僧往還七千里離群十箇月是有去有來耶無去無來耶若道有去有來眼中著楔若道無來無去腦後添釘畢竟如何理會卓拄杖一下云萬古長空風月在一回相見一回新。</p>
<p>臘八日上堂凡夫實謂之有聲聞析謂之無緣覺謂之幻有菩薩當體即空且道世尊悟得箇甚麼一僧云正是時師云是甚麼時進云謾和尚不得師打云豈止差了一度一僧云有甚奇特師打云莫道不驚華又一僧云時節若至其理自彰師云如何是自彰底理僧擬議師打云花須連夜發莫待曉風催乃云一九與二九相逢不出手三九與四九騎馬冰上走正當今日又且如何釋迦老子一場沒興何故半夜三更不點燈拈得鼻孔打失口。</p>
<p>仰山順弗和尚率兩序入山設齋請上堂僧問如何是奪人不奪境師云雪下少人行如何是奪境不奪人師云孤舟獨自橫如何是人境兩俱奪師打云識得木上座也未如何是人境俱不奪師云賓主相逢闔院忻乃云光山一路曲磴千尋溪深水急壑聳雲凝風雷有時動蕩日月交互升沉燒榾柮火煮野菜根終朝飽食噇眠齒牙縫裏不曾咬著佛法兩字這等無慚愧漢只好向無人煙處緊靠枯藤不意法兄和尚降重荒山直得林泉起舞蓬蓽生輝正所謂大人境界遇達者以恢揚格外機關待知音而顯露不見谷泉訪慈明于福嚴云片雲橫谷口道人何處來泉云夜來何處火燒出古人墳明云未在更道泉作虎聲明打一坐具泉推明就坐明亦作虎聲泉云我見七十餘員善知識惟師繼得臨濟宗風大眾二大老恁麼相見雖則進以禮退以禮共扶臨濟綱宗仔細看來未免忉怛某與仰山和尚相見握手一笑而<span class='corr'>已</span>且道與古人相去多少驀拈拄杖卓一卓云主賓坐立無回互格外知音更有誰。</p>
<p>除夕示眾曰三百六十日年光忍浪擲新舊作何顏請君為指出僧便問如何是不落新舊底面目師云春來岩谷花千朵冬至乾坤玉一團乃曰一生參學只看今日參要真參悟要實悟徒尚口頭終無利益今時學者說不至此爾等切宜深慮及此正當今日如何委悉嶺外聲聲鑼鼓鬧家家門首夜燒錢。</p>
<p>元旦陞座僧問昨日舊年尾今朝新年頭新舊即不問頭尾是如何師打云拄杖子今日開封進云恁麼則萬象回春也師又打云龍得水當添意氣虎逢山合長威獰乃曰新年頭佛法有釋迦老子徒開口新年頭佛法無維摩何必口盧都驀拈拄杖云惟有者上座不屬新不屬舊不屬有不屬無不帶枝柯天然條直雖存節目豈借名言只因新年頭人事冗煩於半睡半醒之間人間天上東土西乾挈挈波波周行一匝忽地撞著安樂山神伸手把住云汝與佛祖為師要作人天標榜無端亂走圖箇甚麼是為佛法而來耶是為世法而來耶若為佛法來一切諸法由汝建立何必沿路之遶若為世法來是法住法位世間相常住曷用又來至此拄杖子被這一問直得無言可對無禮可伸滿而慚惶通身愧竦依然回到山僧手裏穩貼貼地不敢則聲山僧今日朁他出氣遂卓拄杖云宇宙撐來須汝力門庭扶起藉誰功拽拄杖下座。</p>
<p>仰山頗弗和尚六旬誕辰請上堂僧擬出師以拂子截住云住住既是家裏人那肯說客話縱饒問似普慧雲興答如普賢瓶瀉亦未當諸人本分事在曹溪路上二株嫩桂婆娑承其蔭者雖有多士天山門下兩座靈峰峭拔造其巔者能得幾人血脈綿長兒孫烜赫若論不才奚當是選蓋因客聽主裁遂致轉身就位既到今日說箇甚麼即得菩提涅槃真如佛性祖意教意是我從上諸祖颺在磕[打-丁+(天/韭)]堆頭底糞穢主賓棒喝玄要綱宗是我祝聖和尚尋常煎過的藥渣忽起身顧左右云大眾還會麼光山有箇倒數花甲底句子奉祝長兄和尚良久卓拄杖一下云一歸不須歸其法故不立便下座。</p>
<p>山主劉瑞甫居士轉般若藏經請上堂一信斯門證入深無邊罪業悉水清頭頭法法皆營善火裏蓮花色更新瑞翁居士與予素昧壬子仲春予自江南至此一見便能信人至誠不息無善弗為至丙辰秋樂施此山建立十方道場用嚴滿門福慧漸次營繕將成寶坊仍就本山延請禪流轉般若經以作將來菩提智種為千生不昧正因不聞經中云若有人聞此章句能生信心以此為實當知是人不於一佛二佛三四五佛而種善根<span class='corr'>已</span>於無量千萬佛所種諸善根又云一切諸佛及諸佛阿耨多羅三藐三菩提法皆從此經出遂擊案召眾云畢竟如何是此經釋迦老子說到者裏瑞甫居士信到者裏山僧舉到者裏諸人誦到者裏因甚只是不會其或根器未醇一時難於領略卻請大眾從頭念過。</p>
<p>大殿上梁上堂這一片地其來久矣無高無下無黨無偏三世諸佛於此出身歷代祖師于中建立大眾切須薦取莫待蓋覆將來其或不然別架層空樓閣去也驀拈拄杖卓一卓云為棟為梁為柱石當軒大座喜抬眸法幢高豎毘盧頂自有千峰拜下頭。</p>
<p>師於丙辰春王六日居興化山房閉關高臥杜絕塵緣時因風鶴眾皆驚散師若不聞僧俗不忍棄去至七月十八日悅吾王居士子正劉居士子良謝居士新景李居士暨合縣眾等排闥而入堅請出關且曰佛祖大任靖退小節古人有語師豈忘之耶師不獲<span class='corr'>已</span>從其所請二十日瑞甫劉居士偕男起仲平山季璇全施古菴基一支荒田數畝永為香火之貲用嚴滿門福慧師欣然受之於本月廿六日入山誅茅在南雲之東南隅去城三十里曰西水之煙竹隴群巒疊翠景物無涯勢若毘盧特起列如千佛臨筵氣鍾舜帝之九嶷脈續神農之舊地砂明水秀虎踞龍蟠萬有承趺重重無盡師命名曰放光山毘盧寺并以偈誌用垂不朽偈曰地脈來由鍾帝里天城環拱獻優曇柴乾水便堪客錫徑僻人頑且放憨勢拔千峰攀莫及昭回萬象僅同參綿綿化母承趺座法地清寧眾物安。</p>
</div>
<p class='juan'>楚林禪師語錄卷之一<span class='note-inline'>(終)</span></p>
</div><!-- end of div[@id='body'] -->
</body></html>