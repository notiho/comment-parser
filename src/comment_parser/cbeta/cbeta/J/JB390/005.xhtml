<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>北京楚林禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>楚林上睿禪師語錄卷之五</p><p class="byline">侍者寂勝等記錄</p>
<div class='div-other'><a id='mulu14' />
<p class='h1'>頌古</p>
<div class='div-orig'><p style="margin-left:2em">釋迦牟尼世尊初降生一手指天一手指地周行七步目顧四方云天上天下唯吾獨尊雲門云我當時若見一棒打殺與狗子喫貴圖天下太平。</p>
</div>
<div class='div-commentary'><p>惡辣纔生便自誇指天指地撒塵沙縱饒行說兼能到也落閻浮第二家。</p>
</div>
<div class='div-orig'><p style="margin-left:2em">世尊未離兜率<span class='corr'>已</span>降王宮未出母胎度人<span class='corr'>已</span>畢。</p>
</div>
<div class='div-commentary'><p>兜率與王宮不動步而到一路坦然平望空休啟告度盡眾生未出頭摩耶腹裏空廝炒。</p>
</div>
<div class='div-orig'><p style="margin-left:2em">世尊因外道問云不問有言不問無言世尊據坐外道讚曰世尊大慈大悲開我迷雲令我得入作禮而去後阿難問佛外道有何所證而言得入世尊曰如世良馬見鞭影而行。</p>
</div>
<div class='div-commentary'><p>牢關兩處空相向捷出當陽絕點痕柳綠桃紅春水碧千山雪盡馬蹄輕。</p>
</div>
<div class='div-orig'><p style="margin-left:2em">世尊因調達謗佛生身陷地獄佛敕阿難傳問云汝在地獄中安否云我雖在地獄如三禪天樂佛又令阿難傳問你還求出不云我待世尊來便出阿難云佛是三界大師豈有入地獄分云佛既無入地獄分我豈有出地獄分。</p>
</div>
<div class='div-commentary'><p>漁翁把釣坐瀟湘樵子操柯陟險崗彼此生涯隨處足從他人自說行藏。</p>
</div>
<div class='div-orig'><p style="margin-left:2em">世尊因波斯匿王問勝義諦中有世俗諦否若言無智不應一若言有智不應二一二之義云何世尊曰大王汝於過去龍光佛法中曾問此義我今無說汝今無聽無說無聽是名一義二義。</p>
</div>
<div class='div-commentary'><p>水盡山窮處由來路路通若無人踏到長被白雲封。</p>
</div>
<div class='div-orig'><p style="margin-left:2em">文殊師利在靈山會上諸佛集處見一女子近佛坐入於三昧文殊白佛云何此女得近佛坐佛云汝但覺此女令從三昧起汝自問之文殊繞女子三匝鳴指一下乃至托上梵天盡其神力而不能出佛云假使百千文殊亦出此女定不得下方過四十二恒沙國土有网明菩薩能出此女定須臾网明至佛所佛敕出此女定网明即於女子前鳴指一下女子於是從定而出。</p>
</div>
<div class='div-commentary'><p>大定無門戶三人漫主張出得出不得切忌錯商量。</p>
</div>
<div class='div-orig'><p style="margin-left:2em">殃崛摩羅既出家為沙門因持缽入城至一長者家值其婦產難子母未分長者云瞿曇弟子汝為至聖當有何法能免產難殃崛曰我乍入道未知此法當去問佛卻來相報遽返白佛具陳上事佛告曰汝速去說我自從賢聖法來未曾殺生殃崛往告其婦人聞之當時分娩。</p>
</div>
<div class='div-commentary'><p>賢聖法來不殺生弗遲弗疾恰分身傳言送語成何事報盡人間兩不平。</p>
</div>
<div class='div-orig'><p style="margin-left:2em">那吒太子析肉還母析骨還父然後現本身運大神力為父母說法。</p>
</div>
<div class='div-commentary'><p>本身原不號那吒骨肉須還父母家白鷺下田千點雪黃鸝上樹一枝花。</p>
</div>
<div class='div-orig'><p style="margin-left:2em">七賢聖女姊妹同遊屍陀林一姊指屍曰屍在此人在甚處諸姊諦觀皆悉悟道乃感帝釋雨花讚曰我是帝釋見諸姊悟道故來供養但諸姊有何所須我能給施女曰我家四事七珍悉皆具足唯要三般物一要無根樹一株二要無陰陽地一片三要叫不應谷一所帝釋曰一切所須我悉有之若此三物我實無女曰汝若無此爭解濟人遂同往白佛佛言我諸弟子不解此義唯有諸大菩薩乃解此義。</p>
</div>
<div class='div-commentary'><p>寒林發問悟來由惹得天花動地浮更賣風流行活路三般需索轉添愁空咄咄且休休不如收拾歸家去莫待天明白了頭。</p>
</div>
<div class='div-orig'><p style="margin-left:2em">昔城東老姥與佛同生而不欲見佛每見佛來即便迴避雖然如此回顧東西總皆是佛遂以手掩面於十指掌中亦總是佛。</p>
</div>
<div class='div-commentary'><p>獨尊惟我孰為儔掩面遮藏病未瘳知避稍難還就錯不風流處卻風流。</p>
</div>
<div class='div-orig'><p style="margin-left:2em">傅大士頌云夜夜抱佛眠朝朝還共起起坐鎮相隨如形影相似欲識佛去處祗者語聲是。</p>
</div>
<div class='div-commentary'><p>聞鐘忙起身噇齋便掌缽夜夜與朝朝隨方皆合轍報與龍華樹下人水中不是天邊月。</p>
</div>
<div class='div-orig'><p style="margin-left:2em">傅大士一日披衲衣頂冠靸履朝見武帝帝問是僧邪士指冠帝云是道邪士指靸履帝云是俗邪士指衲衣。</p>
</div>
<div class='div-commentary'><p>通身差異事紛紜敢向朝堂誑至尊若使盡情多剝了作何面孔出都門。</p>
</div>
<div class='div-orig'><p style="margin-left:2em">布袋和尚常在通衢或問在此何為師云等箇人來曰來也曰汝不是這箇人或解布袋百物俱有撇下曰看看又一一收起問人曰這箇喚作甚麼或袋內探果子與僧僧擬接師乃縮手曰汝不是這箇人或見僧行過乃拊背一下僧回首師曰把一錢子來有時倚袋終日憨睡或起行市肆間小兒譁逐之或拄杖或數珠與兒戲有僧問如何是祖師西來意遂放下布袋叉手而立僧曰祗此更別有在師拈起布袋肩負而去。</p>
</div>
<div class='div-commentary'><p>兜率宮中不肯住花街柳巷頻來去倚袋長齁一覺眠日炙風吹渾不顧衣衫穿手腳露知他有底閑腸肚喚作當來慈氏尊土塊石頭俱話墮。</p>
</div>
<div class='div-orig'><p style="margin-left:2em">跋陀尊者因生法師論眾微聚曰色眾微無自性曰空者云只明得因中色空未明得果上色空法師問如何是果上色空者云一微空故眾微空眾微空故一微空一微空中無眾微眾微空中無一微。</p>
</div>
<div class='div-commentary'><p>色空空色兩相纏體妙何妨涉眾緣毒蛇頭上楷得癢大虫口裏打鞦韆。</p>
</div>
<div class='div-orig'><p style="margin-left:2em">維摩居士示疾毗耶離城自念寢疾于床世尊大慈寧不垂愍佛知其意告文殊師利言汝行詣維摩詰問疾文殊白言世尊彼上人者難為酬對深達實相善說法要辯才無滯智慧無礙一切菩薩法式悉知諸佛秘藏無不得入降伏眾魔遊戲神通其慧方便皆<span class='corr'>已</span>得度雖然當承佛聖旨詣彼問疾。</p>
</div>
<div class='div-commentary'><p>眾手紛紜射一鵰秋空漸覺影迢遙由基忽發撩天鏃萬里雲霄失羽毛。</p>
</div>
<div class='div-orig'><p style="margin-left:2em">善財歷百十城參五十三位善知識後到毘盧樓閣前曰是解空無相無作之所住處云云見樓閣門閉善財暫時<span class='corr'>斂</span>念曰大慈大悲願樓閣門開令我得入尋時彌勒領諸眷屬至善財前彈指一下樓閣門開善財得入入<span class='corr'>已</span>還閉見百千萬億樓閣一一樓閣有一彌勒領諸眷屬并有一善財在前彌勒復彈指云善男子起法性如是。</p>
</div>
<div class='div-commentary'><p>樓閣門前竟日閑善財到處被人謾通身泥水通身漏看你伶俜到甚年。</p>
</div>
<div class='div-orig'><p style="margin-left:2em">楞嚴經七處徵心。</p>
</div>
<div class='div-commentary'><p>七處徵心眼裏抽釘放出金毛獅子普天匝地翻騰。</p>
</div>
<div class='div-orig'><p style="margin-left:2em">楞嚴經八還顯見。</p>
</div>
<div class='div-commentary'><p>八還顯見打成兩畔月到天心風來水面見不見倒騎牛兮入佛殿。</p>
</div>
<div class='div-orig'><p style="margin-left:2em">經題八字。</p>
</div>
<div class='div-commentary'><p>經題箇字報君知塞壑填溝說向誰苔篆羅紋描不得逐風隨雨自東西。</p>
</div>
<div class='div-orig'><p style="margin-left:2em">不二法門。</p>
</div>
<div class='div-commentary'><p>岐路紛紜宿霧埋老翁一默語如雷斯門今古非通塞把手牽人不入來。</p>
</div>
<div class='div-orig'><p style="margin-left:2em">金剛經過去心不可得現在心不可得未來心不可得　德山行腳時到潭州詣胡餅店覓點心喫店婆出問過現未來心不可得上座點那一心德山無語。</p>
</div>
<div class='div-commentary'><p>過去心不可得孤舟獨釣寒江雪現在心不可得珊瑚枝枝撐著月未來心不可得鸑鷟何曾離丹穴萬古長空一色沉三段不同原自別原自別惟證乃知難可說屈屈甕裏無端走卻鱉。</p>
</div>
<div class='div-orig'><p style="margin-left:2em">華嚴經我今普見一切眾生具有如來智慧德相但以妄想執著不能證得。</p>
</div>
<div class='div-commentary'><p>智慧執著天台南嶽失卻半年休爭一杓借路經過那論苦樂一踏鴻門兩扇開空裏磨盤生八角。</p>
</div>
<div class='div-orig'><p style="margin-left:2em">金剛經若以色見我以音聲求我是人行邪道不能見如來。</p>
</div>
<div class='div-commentary'><p>獨坐虛堂體自然平湖水滿月當天一聲黃鳥啼高樹幾片閒雲落檻前。</p>
</div>
<div class='div-orig'><p style="margin-left:2em">世尊不說說迦葉不聞聞。</p>
</div>
<div class='div-commentary'><p>打麵還他洲土麥唱歌須是帝鄉人水流黃葉來何處牛帶寒鴉過遠村。</p>
</div>
<div class='div-orig'><p style="margin-left:2em">迦葉因阿難問世尊傳金縷外別傳何物迦葉召阿難難應諾葉曰倒卻門前剎竿著。</p>
</div>
<div class='div-commentary'><p>倒卻門前剎竿著心肝五臟盡情傾兒孫殃及無休歇此土西天恨轉深。</p>
</div>
<div class='div-orig'><p style="margin-left:2em">九祖伏馱密多尊者問八祖佛馱難提父母非我親誰是最親者諸佛非我道誰是最道者八祖以偈答汝言與心親父母非可比汝行與道合諸佛心即是外求有相佛與汝不相似欲識汝本心非合亦非離。</p>
</div>
<div class='div-commentary'><p>父母非親誰是親從來孝子諱爺名逢人但說三分話未可全拋一片心。</p>
</div>
<div class='div-orig'><p style="margin-left:2em">二十七祖般若多羅東印土國王請師齋次王問諸人盡轉經唯師為甚不轉師云貧道出息不涉世緣人息不居蘊界常轉如是經百千萬億卷非但一卷兩卷。</p>
</div>
<div class='div-commentary'><p>秋清月色沉寒水風轉孤蓬過別灘釣得金鱗仍舊放不知何日整歸帆。</p>
</div>
<div class='div-orig'><p style="margin-left:2em">六祖於法性寺暮夜風颺剎旛聞二僧對論一云旛動一云風動往復未契祖曰風旛非動動自心耳於是一眾竦然。</p>
</div>
<div class='div-commentary'><p>不是風兮不是旛撩天俊鶻透重關分明只在青雲際剔起眉毛仔細看。</p>
</div>
<div class='div-orig'><p style="margin-left:2em">六祖謂門人曰吾欲歸新州汝等速治舟楫門人曰師從此去早晚卻回祖曰落葉歸根來時無口。</p>
</div>
<div class='div-commentary'><p>葉落歸根喪盡平生來時無口出乘露醜從此曹溪路不通白雲不動青山走。</p>
<p>葉落歸根塞戶填門來時無口免致亂嘔曹溪一派古今流萬象森羅齊點首。</p>
</div>
<div class='div-orig'><p style="margin-left:2em">劉鐵磨見溈山山曰老牸牛汝來耶磨曰明日臺山大會有齋和尚還去否山作倒勢磨便出去。</p>
</div>
<div class='div-commentary'><p>老牛偏解藏頭角卻向臺山會裏游且喜溈山水草足大家齊唱太平謳。</p>
</div>
<div class='div-orig'><p style="margin-left:2em">巖頭值沙汰於鄂渚河邊作渡子遇一婆子抱一孩兒乃曰呈橈舞棹即不問且問婆手中兒甚處得來曰婆生七子六箇不遇知音只這箇也不消得拋向水中。</p>
</div>
<div class='div-commentary'><p>江邊婆子賣風流卻把花枝帶滿頭剛被傍觀輕借問一聲款乃過滄洲。</p>
</div>
<div class='div-orig'><p style="margin-left:2em">杭州徑山國一道欽禪師因馬祖遣人送書到書中作一圓相師發緘見遂於圓相中著一點卻封回忠國師聞得乃曰欽師猶被馬師惑。</p>
</div>
<div class='div-commentary'><p>一人搖頭一人擺尾惹得傍觀來說道理。</p>
</div>
<div class='div-orig'><p style="margin-left:2em">西京光宅寺慧忠國師一日喚侍者者應諾如是三喚皆應諾師曰將謂吾孤負汝卻是汝孤負吾。</p>
</div>
<div class='div-commentary'><p>三呼三應<span class='corr'>已</span>堪嗟玉本無瑕卻有瑕負汝負吾人不會至今天下事如麻。</p>
</div>
<div class='div-orig'><p style="margin-left:2em">讓祖因馬師聞化江西未聞說法之息<span class='corr'>遂</span>去云待伊上堂但問作麼生伊道底語記將來僧如師旨回謂師曰馬師云自從胡亂後三十年不少鹽醬喫師然之。</p>
</div>
<div class='div-commentary'><p>問道作麼生不曾少鹽醬雖然爾作家敢保未的當。</p>
</div>
<div class='div-orig'><p style="margin-left:2em">吉州青源行思禪師參六祖問當何所務即不落階級祖曰汝曾作什麼師曰聖諦亦不為祖曰落何階級師曰聖諦尚不為何階級之有。</p>
</div>
<div class='div-commentary'><p>五色雲攢萬乘君簾垂黃閣絕功勳琉璃殿上無人到此日方知天子尊。</p>
</div>
<div class='div-orig'><p style="margin-left:2em">江西馬祖道一禪師示眾曰汝等諸人各信自心是佛此心即是佛心達磨南天竺國來至中華傳上乘一心之法令汝等開悟有僧問云和尚為什麼說即心即佛祖曰為止小兒啼僧曰啼止後如何祖曰非心非佛僧曰除此一種人來如何指示祖曰向伊道不是物曰忽遇其中人來如何祖曰且教伊體會大道。</p>
</div>
<div class='div-commentary'><p>即心是佛更何求心佛無差當下休睡起碧天三丈日詩成青樹一聲鳩。</p>
</div>
<div class='div-orig'><p style="margin-left:2em">馬祖不安院主問和尚近日尊候如何祖曰日面佛月面佛。</p>
</div>
<div class='div-commentary'><p>日面月面一切成現車不橫推理無曲斷。</p>
</div>
<div class='div-orig'><p style="margin-left:2em">百丈每上堂有一老人隨眾聽法眾退唯老人不退師曰汝何人曰吾非人也於過去迦葉佛時住此山因學人問大修行人還落因果也無某對曰不落因果遂墮五百生野狐身今請和尚代一轉語貴脫狐身師曰汝問乃問大修行人還落因果也無師曰不昧因果老人於言下大悟作禮曰某<span class='corr'>已</span>脫狐身住在山後敢乞依僧火化師令維那白椎告眾食後送亡僧食後師領眾至山後以杖挑出一死狐乃依法火葬師至晚上堂舉前因緣黃檗便問古人錯祗對一轉語五百生墮野狐身轉轉不錯合作箇什麼師曰近前來與汝道檗近前與師一掌師拍手笑曰將謂胡鬚赤更有赤鬚胡。</p>
</div>
<div class='div-commentary'><p>不落不昧春蘭夏蕙左之右之何嘗避諱報諸人會不會擬欲分疏野狐成隊。</p>
</div>
<div class='div-orig'><p style="margin-left:2em">南泉普願禪師有時曰文殊普賢昨夜三更相打每人與二十棒趁出院也趙州曰和尚棒教誰喫曰且道王老師過在什麼處趙州禮拜而出。</p>
</div>
<div class='div-commentary'><p>佛法兩相爭還他正令行誰知侵早起更有夜行人。</p>
</div>
<div class='div-orig'><p style="margin-left:2em">南泉曰江西馬大師說即心即佛王老師不恁麼道不是心不是佛不是物恁麼道還有過麼趙州禮拜而出僧隨問諗上座禮拜意作麼生曰汝問取和尚僧問師曰適諗上座意作麼生師曰他卻領得老僧意旨。</p>
</div>
<div class='div-commentary'><p>好箇去核宣州棗送在口邊誰解咬忽然咬斷廣長舌三世如來都笑倒。</p>
</div>
<div class='div-orig'><p style="margin-left:2em">南泉曰三世諸佛不知有狸奴白牯卻知有。</p>
</div>
<div class='div-commentary'><p>寰中天子敕塞外將軍令擬議問如何喪卻窮性命。</p>
</div>
<div class='div-orig'><p style="margin-left:2em">南泉示眾曰王老師自小養一頭水牯牛擬向溪東牧不免食他國王水草向溪西牧亦未免食他國王水草如今不免隨分納些些總不見得。</p>
</div>
<div class='div-commentary'><p>通身水草自優游鼻孔撩天任放收幾度歸來明月下角尖撐破洞庭秋。</p>
</div>
<div class='div-orig'><p style="margin-left:2em">杭州鹽官齊安國師一日喚侍者曰將犀牛扇子來者曰破也師曰扇既破還我犀牛兒來者無對。</p>
</div>
<div class='div-commentary'><p>紛紛眾手畫犀牛豈是當初那一頭侍者若能回首看全牛卻在掌中收。</p>
</div>
<div class='div-orig'><p style="margin-left:2em">鹽官一日謂眾曰虛空為鼓須彌為椎甚麼人打得眾無對。</p>
</div>
<div class='div-commentary'><p>須彌椎打虛空鼓萬象森羅齊起舞無舌童兒和一場大虫咬殺南山虎。</p>
</div>
<div class='div-orig'><p style="margin-left:2em">盤山示眾曰心月孤圓光吞萬象光非照境境亦非存光境俱忘復是何物　洞山曰光境未忘復是何物。</p>
</div>
<div class='div-commentary'><p>光境俱忘復是痕光非照境境非存楊花不為春風落吹遍前村與後村。</p>
</div>
<div class='div-orig'><p style="margin-left:2em">胡南東寺如會禪師嘗患門徒以即心即佛之談誦憶不<span class='corr'>已</span>且謂佛如何住而曰即心心如畫師而曰即佛遂示眾曰心不是佛智不是道劍去久矣汝方刻舟。</p>
</div>
<div class='div-commentary'><p>心不是佛智不是道月白風清落花啼鳥釣盡瀟湘無處尋可憐只向鉤頭討。</p>
</div>
<div class='div-orig'><p style="margin-left:2em">唐州紫玉山道通禪師因于公問如何是黑風吹其船舫漂墮羅剎鬼國師曰于頔客作漢問恁麼事作麼于失色師指曰這箇便是黑風吹其漂墮羅剎鬼國于作禮而謝。</p>
</div>
<div class='div-commentary'><p>黑風吹到羅剎國就地還家路不多一吸波濤乾徹底青霄平步響環珂。</p>
</div>
<div class='div-orig'><p style="margin-left:2em">五臺山隱峰禪師因南泉把淨瓶與師曰淨瓶是境你不得動著境與我將水來師將淨瓶傾水於泉面前泉休去。</p>
</div>
<div class='div-commentary'><p>指瓶傾水以此易彼佛法商量繩蛇杌鬼。</p>
</div>
<div class='div-orig'><p style="margin-left:2em">鎮州金牛和尚每日自作飯供眾至齋時昇飯桶到僧堂前作舞呵呵笑曰菩薩子喫飯來。</p>
</div>
<div class='div-commentary'><p>鐘鼓聲聲喚不回金牛作舞口重開禪流若也知端的拈取缽盂喫飯來。</p>
</div></div>
<p class='juan'>楚林禪師語錄卷之五<span class='note-inline'>(終)</span></p>
</div><!-- end of div[@id='body'] -->
</body></html>