<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>入就瑞白禪師語錄卷之三</p><p class="byline">明住天台護國寺嗣法門人寂蘊編</p>
<div class='div-other'><a id='mulu12' />
<p class='h1'>小參</p><p>住雲門小參師舉證道歌云：心是根，法是塵，兩種猶如鏡上痕痕，垢盡時光始現。心法雙忘性即真，大小永嘉秪道得一半。雲門即不然，心是根，法是塵，兩種猶如車兩輪，兩輪未轉車無用，兩輪轉處示車身。且道與永嘉相去多少？莫有與他出氣者麼？出來與山僧相見。僧問：寶鏡當臺，為甚麼胡漢不現？師云：賊身露也。僧禮拜，師便打。</p>
<p>小參。舉起茶鍾云。今朝七月三十日。地藏菩薩降生。向山僧茶甌裏洗浴。諸人還見麼。若如此見得。眾生度盡。方證菩提。於此不見地獄不空。誓不成佛。若有通方作者。出來相見。時有僧出問云。如何是雲門主人。師云。林中整日懽。進云。如何是雲門家風。師云。淡飯憑君喫。進云。客來以何款待。師云。黃虀任意餐。僧禮拜。師回方丈。</p>
<p>小參。欲知佛性義，當觀時節因緣，時節若至，其理自彰。靈雲見桃花是時節因緣，香嚴擊竹是時節因緣，玄沙[祝/土]指是時節因緣，乃至世尊夜睹明星，皆是時節因緣。秪於諸兄弟清晨下床，著衣喫飯，屙屎放尿，迎賓待客，燒香掃地，莫不皆是時節因緣。且道作麼生是自彰的理？還會麼？朔風徹骨人皆委，霜花滿地阿誰知？僧問：如何是雲門境？師云：翠竹搖風聲颯颯。進云：如何是境中人？師云：整日無事做，閒步竹林中。進云：還有向上事也無？師云：有。進云：如何是向上事？師云：<span class='corr'>踢</span>斷五雲溪。僧禮拜。</p>
<p>小參。方纔過元旦，不覺三十日，梅蕊<span class='corr'>已</span>飄空，堤柳含煙綠。林遠和風輕，山深寒氣毒。覿面<span class='corr'>已</span>相呈，薦取那一著。大眾！且道如何是那一著？會麼？綠竹無向背。青松絕往還。便歸方丈。</p>
<p>小參。春風蕩蕩。春雨霏霏。泥濘路滑。行人濕衣。就裏暗通消息。那個男兒知歸。且道通個甚麼消息。會麼。順風過若耶。隨流落鑑湖。</p>
<p>小參。三尺冰河連底凍。數竿枯樹盡銀花。太陽一出峰頭外。清潭依舊走魚蝦。見色明心雖好事。撒瞎時人幾眼沙。莫有清淨寶目。不受翳障者麼。出來高鑒看。時有僧出云。獅兒獨吼雲門裏。杳象群藏北斗中。師作嗄嗄聲。僧拂袖云。嶺外彰爪牙去也。師云。這野狐精。又僧問富翁。錦上重添錦即不問。孤鴈寒江事若何。師云。千江有水千江月。進云。凍灘獨立遲春信。為甚不見東風弄柳堤。師云。寒氣太重。僧云。何時得一聲。嘹喨斜陽外帶得。平安書信歸。師云。一枝梅蕊傳消息。萬里山河享太平。僧禮拜。師回方丈。</p>
<p>小參。越州一朵梅爐峰，東畔西，有人玄，會得綠竹放紅絲。會麼？會即便會，不許節外生枝。若要節外生枝，打折你驢腰。莫言不道。有僧問：如何是威音那畔事？師云：石傘峰[跳-兆+孛]跳。進云：恁麼則離家轉卻雲山外。師云：伶俜漢。進云：過在甚麼處？師打云：教你不要節外生枝。僧禮拜。師回方丈。</p>
<p>住延慶小參。一段真風本現成。當人何必苦追尋。森羅萬象舒光彩。隨緣用處即天真。眾兄弟做工夫。不可驅昏敵散。不可斷妄求真。不可高標聖境。不可希圖。悟門不可沉空滯寂。不可流浪前塵。不可舉處承當。不可即念即真。不可撥波求水。不可妄認身形。若能如是行去。正所謂當處即天真佛也。雖然須知更有向上一竅在。且道。如何是向上竅。良久云。杲日無私炤。任運過西峰。僧問。桃花三月茂梅蕊。雪中香提起坐具。云。未審此枝花屬何境界。師云。冰河三尺浪。進云。葉落枝枯後又如何。師云。泥牛雪裏眠。僧禮拜。師回方丈。</p>
<p>小參。虛寂寂明歷歷，舉步莫疑，動用不悉，遍滿乾坤，時人不識，釋迦兩腳舒，達磨惟面璧，彌勒呵呵笑，休更生疑惑。大眾！作麼生是不疑惑的事？颼颼林上葉，飄飄舞太虛。僧問：水窮山盡向甚麼處著腳？師云：坐看雲起時。進云：虛空粉碎，如何下手？師云：泥牛吼水面。進云：空懸爍爍一龕燈。師便打，僧禮拜。</p>
<p>小參。一個話頭明歷歷，內不出兮外不入，忽然驀地爆一聲，方始徹皮又徹骨。大眾！徹皮徹骨即不問，作麼生是爆底事？還會麼？疏疏翠竹通身冷，皎皎澄潭徹底寒。</p>
<p>小參。朔風凜凜逼人寒，大地霜花添瑞色。滿目文殊是對談，休向南方尋知識。南方知識即不問，作麼生是對談底事？良久，云：翠竹枝頭冰葉重，烏鴉體上冷毛輕。僧問：古云：直饒學到佛邊事，猶是錯用心。畢竟如何始得相應？師云：鞋薄腳底冷。進云：上無佛道可成，下無眾生可度，為甚麼又道個超凡入聖，了生脫死？師云：衣短肋下寒。僧禮拜。又僧問：即心即佛則不問，非心非佛是如何？師云：翠竹濃霜重。進云：恁麼則脫體無依，迥然獨露。師云：水中<span class='corr'>已</span>生骨。進云：向上還有事也無？師云：來年二三月。僧禮拜。</p>
<p>小參。百歲光陰一夢周。幾番歡喜幾番愁。一聲雞唱惺惺也。苦樂盈懷秪自休。人生在世。總是一夢而<span class='corr'>已</span>。或夢做輪王。統御四天下。或夢入山林。修無上佛道。或夢轉法輪度無量眾生。或夢做菩薩行六度萬行。或夢修十善。而報生三天。受享快樂。或夢造十惡。墮於三塗。忍無量苦。忽然一覺。如大夢醒。始知從前所作所為。了不可得。知醒時人說夢中事。心縱精明。欲何因緣取夢中物。直得默休而<span class='corr'>已</span>。莫有百花林裏過一葉不沾身者麼。出來與雪上座相見。時有僧出問。一切有為法。如夢幻泡影。如何是非幻一句。師云。石女唱山歌。僧禮拜。</p>
<p>小參。年新月，新日又新，和風吹破碧潭冰，慇懃報與諸禪者，烏龜騎鶴上崑崙，烏龜騎鶴即不問，且道作麼生是新年底事？良久，云：陽和布德澤，桃李又重新。便歸方丈。</p>
<p>小參。一碗無油燈。歷歷甚分明。晝夜無私炤。達者暗裏驚。炤即不問。作麼生是燈。遂豎拂云。徹地通天光燦爛。老少盈懷任意觀。</p>
<p>住龍華小參，師登座云：開疆展土，彌勒樓現於當處；伐木誅茅，普光殿建於目前；宇宙高人出出入入乾坤道者，往往來來。性海悟於剎那行門成于頃爾，星霞散彩，日月舒光。正恁麼時，成家樂業一句作麼生道？良久，云：四海衲僧明正化，十方檀越助無為。僧問：新年佛法則不問，莖草現瓊樓是何人境界？師云：一枝梅蕊傳消息。進云：丈室現三萬二千獅子座，還是神通妙用，還是法爾如然？師云：處處陽和大地春。進云：我佛成道，長者施園，獲何功德？師云：遍界不曾藏。僧禮拜云：弁山騰瑞氣，霄漢產祥光。師云：莫眼花。又僧問：上香呈般若，點燭布禪機。秪如未上香時，般若在甚麼處？師云：雨打階前濕。進云：般若<span class='corr'>已</span>蒙師指示，新年佛法事如何？師云：爆竹一聲除臘去，梅花幾點送春來。進云：恁麼則道場建處祥雲集，佛法興時秀水朝。師云：也不為分外。僧禮拜。</p>
<p>小參。玄鳥來，翼蒼庚初鳴。桃花結蕊，雷霆發聲。西來大意全彰，祖師巴鼻獨露。正恁麼時，截斷眾流即不問，隨波逐浪一句作麼生道？柳眼乍開風日暖，山河無處不新機。有僧出問：九九八十一犁耙一齊出，是甚麼消息？師云：老筍抽芽。進云：梅花飛片玉，桃蕊吐紅霞，仗甚麼人恩力？師云：太湖波底月，弁山崖畔春。禮拜。</p>
<p>小參。一向恁麼。一花一彌勒。一葉一釋迦。頭頭顯妙。處處呈奇。一向不恁麼。削跡吞聲。壁立萬仞。孤迥迥峭巍巍。三世諸佛無開口處。歷代祖師無措足處。且道。二俱不涉。作麼生<span class='corr'>商</span>量。會麼。無陰陽地草常秀。花發寒崖不帶春。僧問。今朝二月望。桃李花未放。如何是萬紫千紅境界。師云。今日是花朝。進云。花在那裏。師云。東山西嶺一枝紅。僧禮拜。</p>
<p>小參。兩輪日月快如梭，蕩蕩薰風度薜蘿，滿目清涼可人意，試問諸公會也麼？須領略，莫蹉跎，覿面當機如不薦去。問龍華，阿逸多，莫有高揖釋迦，不拜彌勒者麼？出來相見。時有僧出禮拜，問曰：善財童子登妙高峰頂，為甚不見德雲？師云：綿密不通風。進云：為甚別峰又相見？師云：傍通一線。僧禮拜。有居士問云：特到龍華求佛法，慇懃秪見撒明珠。明珠即不問，如何是佛法？師云：今朝又起風。進云：起後如何？師便打，士禮拜。</p>
<p>小參。一向恁麼，秪是入廛垂手，隨波逐浪，殺活縱奪，收放自如。一向不恁麼，壁立萬仞，截奪眾流，魔佛不通，聖凡絕跡。其或恁麼中不恁麼，不恁麼中卻恁麼。冰河發燄，枯木生花，石女吹簫，木人演武。秪如恁麼，也沒交涉；不恁麼也沒交涉。恁麼不恁麼，總沒交涉。且作麼生？良久，云：大海不容明月炤，禪室豈留半夜燈？僧問：如何是恁麼一句？師云：清流落太湖。進云：如何是不恁麼一句？師云：弁山絕消息。進云：如何是恁麼中不恁麼？師云：弁山峰頂雲，太湖波底月。進云：如何是不恁麼中卻恁麼？師云：太湖波底月弁山峰頂雲。僧禮拜。</p>
<p>小參。因中明果德果，後施因行因行一齊彰聖凡無二道。既無二道，則知未離兜率，<span class='corr'>已</span>降皇宮，未出母胎，度人<span class='corr'>已</span>竟。如是則知亙古亙今，秪是一念無凡聖，無得失。無是非，無生佛，無有無塵塵爾剎剎爾。處處綠楊堪繫馬，頭頭顯物物露著著，全是祖師機。於此會得，總是建化門頭邊事。須知更有向上一著子在。良久，云：木人纔撫掌，石女笑呵呵。僧問：寒山雪覆烏藤樹，枯木逢春花再開，是如何？師云：九夏雪花飛。進云：等閑識得東風面，萬紫千紅總是春。師云：秪明今日事，昧卻本來人。進云：撒手懸崖下，分身遍剎塵。師云：且喜沒交涉。僧禮拜云：瞞人不少。</p>
<p>住白雀小參，師舉船子偈云：三十年來江上游，水清魚現不吞鉤。釣竿斫盡南山竹，不計工程得便休。大小般子雖是落草求人，大煞勞嚷生。弁山即不然，數十年來山上游，草深林聚獸鳥稠，等閒撒個漫天網，也有金毛也有狐。只如野狐堪作何用？尋常翻個筋斗子，惹得傍觀笑忻忻。野狐且置，莫有金毛獅子麼？出來抖擻爪牙看。時有僧出，以坐具覆頭云：和尚會麼？師云：野狐精。僧禮拜云：又被風吹別調中。師云：總沒交涉。便回方丈。</p>
<p>小參。頂門正眼。要在作者知歸。肘後靈符。須憑英雄提掇。殺活縱奪。珠走盤而盤走珠。人境交加。位轉機而機轉位。圓陀陀體用一如赤灑灑逆順自在。且道是何人境界。舉。雪峰在德山作飯頭。師云。倚門傍戶漢。一日飯遲。德山托缽向齋堂。師云。雖然正令全提。也是憐兒不覺醜。峰云。這老漢板未鳴。托缽向甚麼處去。師云。不妨拶著。德山低頭歸方丈。師云。可惜放過。雪峰舉似巖頭。師云。辜負<span class='corr'>己</span>。靈頭云。這老漢未會末後句在。師云。東家死人。西家助哀。山聞令侍者喚巖頭至云。汝不肯老僧那。師云。陷虎之機。頭遂密啟其意。師云。巖頭道甚麼一條拄<span class='corr'>杖</span>。兩人扶山。至來日上堂。果比尋常不同。師云。雖然將錯就錯。誰不識汝狼心虎膽。頭至法堂。撫掌大笑云。且喜老漢會末後句也。雖然後來。只得三年活。師云。這裏有些子淆訛。莫是徒弟授記師父麼。且喜沒交涉。莫是神通知道麼。且喜沒交涉。莫是如蟲禦木麼。且得沒交涉。既不如是。畢竟作麼生。良久云。霜花和石冷。青松帶月寒。</p>
<p>小參。一段真光覿面來，何須特地強安排？神通變現無蹤影，秪在當人眼自開。以拂子打圓相云：此是真光，作麼生是眼開底事？將拂子放開云：此是眼開的事。作麼生是真光？會麼？山僧拂子是指月，山僧語言是話月。作麼生是真月？若會得真月時，無有聖凡大小得失是非，無有祖師機關，亦無衲僧巴鼻，亦無正偏五位，亦無三要三玄，亦無炤用人境，亦無三種滲漏。還會麼？塢內霜花滿，六合凍雲輕。</p>
<p>住龍華小參。李祖虞居士請小參。師云。業逐殘冬去。福同春日來。欲知個中意。泥牛上五台。會麼。今日是祖虞居士。為薦孫氏孺人。請山僧小參。以此般若功德資助孫氏往生極樂。古云。因緣和合虛妄有生因緣。別離虛妄名滅虛妄有生。生即無生。虛妄名滅。滅即無滅。既無生滅即無來去。無彼此無生滅。則十世古今始終不離於當念。無彼此則無邊剎海。自他不隔於毫端。遂豎拂云。會麼。殷勤為解丁香結。指出蓮花胎裏人。僧問。雲去雲來天本淨。蓮花托化事如何。師云。七寶池中香馥馥。進云。孝子忘卻思親念。吾師棒下長靈根。師云。親見彌陀別樣春。僧禮拜。師歸方丈。</p>
<p>元旦小參。師登座豎拂云：昨夜彌勒世尊降跡，龍華放玉毫相光，令諸世界合成一界，令森羅萬象草木叢林明暗色空諸色合成一色，令四生六道地水火風諸相合成一相，令四聖六凡若大若小、若男若女若僧若俗。一切無明妄想智慧愚癡煩惱顛倒生住異滅一切心數之念，合成一念。令過去未來現在三世諸時合成一時。新舊不別。聖凡一體。正恁麼時。且道作麼生<span class='corr'>商</span>量。良久云。弁山古澗波中石。花柳枝枝不帶春。有僧出問。今朝第一日。師登第一座。如何是第一句佛法？師云。雪覆青山峰不露。進云：恁麼則空裏銀石舞。無根樹生花。師云：沒卻汝頭。僧禮拜。師回方丈。</p>
<p>小參。三世諸佛以一大事因緣故，出現於世，歷代祖師亦以一大事因緣故，出現於世。天下老和尚莫不以一大事因緣故，出現於世，所謂開示悟，入佛知見也。世尊拈花皆是開示，迦葉微笑，是悟入也；馬祖一喝是開示，使百丈悟入也；黃檗三頓痛棒是開示，使臨濟悟入也。香嚴擊竹，靈雲見桃花，是悟入也。方纔孟夏時節，榴花現瑞，梔子呈祥，玄符未挂，魔王膽落，菖蒲劍立平寰宇，金蓮拳打破虛空。正恁麼時，莫有悟入者麼？出來呈似看。如無，再過二三日，畫橈舞碧波。僧問：四月閑人少，農家盡插秧，覿面當陽旨，請師為舉揚。師云：山高水低。進云：當陽一句蒙師指，向上宗乘又若何？師云：明月挂松稍。進云：恁麼則彌勒峰頭拍手笑，青龍崗上浪滔天。師云：浸殺你。僧禮拜。師歸方丈。</p>
<p>壬申冬，結制小參：幾片白雲，露當人之面目；一輪杲日，顯佛祖之真機，更兼滿地霜花，況乃遍空冰冽。如此會得，歸家穩坐如此不會，伶俜辛苦。會麼？良久，云：木人唱曲渾閒事，石女吹簫始是奇。今日弁山結制之辰，山僧久病向不陞座。大總憲唐老居士，具香儀命，祈遠居士入山同長興眾居士啟請為眾說法。山僧久病，無法可說，有一則古語，舉似大眾。遂豎拂云：會麼？古云：萬象之中獨露身。這個是象。如何是身？復搖拂云：這個是身。如何是象？如此會得，弁山頂上七縱八橫。如此不會，老僧歸方丈去也。便打。</p>
<p>元旦小參。黃道啟，文明處處門符迎，新歲陽和布德澤，家家爆竹振堯年，冰花解而煦日威，柳眼開而和風力。蘭花挺秀，梅蕊含香，寒巖枯木，心回嶺頭，稿草芽發，森羅添吉，慶宇宙，湧祥光，正是轉位，就功時節。秪如君臣道合，父子如如作麼話會？良久，云：彈琴石女音聲美，鼓瑟木人韻調高。僧問：黃道文明啟，何人得所繇？師云：全賴東君力，處處強出頭。進云：恁麼則學人相見去也。師云：覿面相呈事作麼生？僧便喝。師云：未在。僧禮拜。又僧問：東君昨夜傳消息，報道今年煦日新。如何是新的句？師云：百草頭邊楊柳青。進云：一毫端上呈春色，萬紫千紅遍界輝。師云：還有春寒四十五。進云：新句<span class='corr'>已</span>蒙師指示，向上宗乘又若何？師便喝，僧禮拜，師回方丈。</p>
<p>上元小參。今朝正是十五處處喧天鑼鼓報道上元<span class='corr'>佳</span>節，遍地燈毬亂。舉：文殊大顯神通，諸人切莫莽鹵。若還逴得些兒，當處超佛越祖。作麼生是超佛越祖底事？柳眼乍開風細細，蘭香初起日融融。弁山三月安居，冬期<span class='corr'>已</span>過今朝。正是正月十五日，雖不解制，一任東走西走；雖然放行，不曾動著半步。如此會得，太陽門下，日日三秋。如此不會，不妨明月堂前時時九夏。會麼？山頭翻白浪，海底火正紅。僧問：把定重關經九旬，驀然打破事如何？師云：今日是元宵。進云：恁麼則展翅沖霄去也。師云：金翅鳥王當空。進云：縱橫奔出乾坤外，翻身<span class='corr'>踢</span>破太虛空。師云：早被他拿下了。僧一喝，禮拜而退。師云：蝦跳不出斗。又僧問：百日期限今<span class='corr'>已</span>滿，歸家底事是如何？師云：黑漆漆。進云：歸家後如何安養？師云：整理意氣新。進云：正當元宵節屆和尚，又作麼生慶賞？師云：燈花燦爛。進云：堂前瑞草傳消息，引得男兒滿面春。師云：三十棒。僧禮拜師<span class='note-inline'>(歸方丈)</span>。</p>
<p>住蕺山小參，觸著磕著，無非本地風光，左之右之，全彰自<span class='corr'>己</span>面目。拈起則該括森羅萬象，放下則迥脫虛寂。孤明即如，不拈不放，如何為人？良久，云：朔風大地寒，煦日花枝放。今進堂將一月了，莫有工夫透脫者，出來通個消息。僧問：拖泥帶水忘物我，大方獨步任騰騰時如何？師云：旭日炤窗前。進云：恁麼則踏破千江月，獨露戒珠光。師云：又有一重在。僧禮拜云：耀古騰今輝宇宙，衝開碧落任縱橫。師云：看取腳下。又僧問：虎頭帶角出荒草，未審以何為食？師云：吞卻你也不識。僧拂坐具云：橫衝直撞去也。師云：粉骨碎身。僧一喝，師打一棒，便回方丈。</p>
<p>小參。陽燄翻波五十年。空裏栽花顛倒顛。時人添得眼中翳。妄為山僧慶誕緣。須領略莫遲。延擬議。鷂子過碧天。豎拂云。大眾且道山僧年紀畢竟是多少。良久云。秦望山頭翻白浪鑑湖波底剔銀燈。汝等諸人一期將過。<span class='corr'>已</span>過關者。不在此限。若未過關者。古人云。若究理坐看一七若不悟。明截取老僧頭去。今尚有二七日在。再加精進。再加勇猛。策勵身心。忽然一念相應。心華發明。炤十方剎。始不辜負結制參禪也。其或未然。話盡山雲海月情。依然不會還飛去。珍重。</p>
</div>
<div class='div-other'><a id='mulu13' />
<p class='h1'>夜參</p><p>住雲門夜參。一葉扁舟浪裏顛。絲綸拋去看浮錢。鉤頭忽爾金鱗現。不負漁翁冒晚煙。遂以拂子作擲鉤勢云。雪上座今夜拋鉤擲釣。莫有負命底鯤鯨麼。出來吞啗看。時有僧出禮拜。師云。元來是個蝦蟆。僧問。如何是佛法。師一喝。僧無語。師云。果然是個死蝦。蟆。便打。</p>
<p>住龍華夜參。舉。三祖云。有即是無。無即是有。又云。一即一切。一切即一。但能如是。何慮不畢。大小祖師口門窄說。到這裏伎倆<span class='corr'>已</span>盡。雪上座即不然。昨夜磉礅開花。露柱發笑。燈<span class='corr'>籠</span>[跳-兆+孛]跳上三十三天。觸著帝釋鼻孔。多聞天王惡發。將須彌山王一摑。直得東海龍王頭疼三日。會麼。若會得。出來通個消息。其或不然。明日登壇受戒。與諸人說破。</p>
</div>
<p class='juan'>入就瑞白禪師語錄卷之三終</p>
</div><!-- end of div[@id='body'] -->
</body></html>