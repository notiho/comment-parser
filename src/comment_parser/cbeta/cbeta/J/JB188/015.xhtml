<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu362' />
<p class='juan'>入就瑞白禪師語錄卷之十五</p><p class="byline">明住天台護國寺嗣法門人寂蘊編</p><p class="head1">書復</p>
</div>
<div class='div-other'><a id='mulu363' />
<p class='h2'>住弁山復唐大總憲<span class='note-inline'>(存憶)</span></p><p>向來海眾安和、吳浙法門興盛，皆賴老居士弘庥之力也。每欲共談個事，惟待歸隱林泉。今雖謫任而歸，是亦福力所致。龍天助此良緣，令修吾佛出世之道。此時正好，反觀前來所歷，許多名位，許多威權，許多顯赫，許多榮耀。而今數月之坎，坷之毀責，總是一夢而<span class='corr'>已</span>，烏得不為虛假者哉！所以金剛經云：一切有為法，如夢幻泡影，如露亦如電，應作如是觀。既知身外之物是虛假，則知自身亦是虛假。從頭觀之，皮肉筋骨皆歸于土，涕唾膿血皆歸于水，煖氣歸火，動轉歸風，四物各離，此身何有？惟有常住真性，充遍十方，不假包胎，凝然獨露。若不向此時究明辜負<span class='corr'>己</span>靈，豈大丈夫哉？若待翻個觔斗，則前路茫茫，不知何處安身。今勸老居士，將世出世間，一切外累一放放下，看個不與萬法為似者是甚麼人，一扣扣定與他輥作一團，行也如是，坐也如是，臥也如是，不可斯須放過。倘或遇境逄緣，觸著磕著，一念相應，寧不為出世大丈夫耶？即現在之龐蘊楊大年、李都尉把手共行，儒釋一貫，豈不幸哉！是禱！是祝！</p>
</div>
<div class='div-other'><a id='mulu364' />
<p class='h2'>住弁山復周羽士<span class='note-inline'>(三畏)</span></p><p>白馬壇上，俱剃度以皈依；黃龍山前，碎瓢囊而證佛。一時捨邪皈正，皆因仰慕上乘。賢弟既有出塵之心，病朽豈無接引之意？但深思幻化，見桐邑之災危；須確究真宗，望諸祖而力學。知無常之促，至生日幾何？念父母之深恩，薙髮報效。倘得發明心地，必須代祖弘揚佛恩。君恩親恩頃爾，報荅災障，業障報障，忽地冰消矣。</p>
</div>
<div class='div-other'><a id='mulu365' />
<p class='h2'>住天台復沈司寇<span class='note-inline'>(何山)</span></p><p>辱承華翰，頓令泉石，增輝愚心，亦銘刻矣。老居士既以法門為念，病朽固可速整歸帆，猶待桂子飄香，孤雲自來弁嶽。</p>
</div>
<div class='div-other'><a id='mulu366' />
<p class='h2'>住天台復陳吏部<span class='note-inline'>(木叔二篇)</span></p><p>大道將隳，賴仁人而護佑；禪門<span class='corr'>圮</span>落，仗賢哲以安寧。若非智者傾心，何能永標法幟？唐居士見天台之久廢，意在求人思公力以護持，飛神遠迓幸居士。願力深厚，意在未睹之先，為道懸心，留神<span class='corr'>已</span>發之際，雲林泉石，咸有歡聲，地土泥沙，悉皆企仰。居士有忠懿王之大力，山野無德韶老之宗風福薄才輕有辜重望權作斷橋之略彴，暫為黑夜之螢燈，以俟高賢續來禪林，始可興盛，惟祈鑑燭，佛日增輝。幸幸！</p>
<p>欲知佛性義，當觀時節因緣。時節若至，其理自彰。古有聞蛙聲指木樨而悟者，時節因緣也。忠懿王供禮韶國師，建二十七剎，亦時節因緣也。護國之興，賦田千頃，飯僧萬人，房寮六百餘所，煥若天宮，亦時節因緣也。後來田地，一旦屬於豪家房舍變為瓦礫，亦時節因緣也。病朽至此，不過隨緣度日，況欲搆室以為退休之計，不期常住淡薄，雖有缽資之餘，<span class='corr'>已</span>作雲廚之供，何有贖田之意哉？縱有此意，亦候時節因緣，必不強也，聊此奉復。</p>
</div>
<div class='div-other'><a id='mulu367' />
<p class='h2'>住天台復嚴文學<span class='note-inline'>(渟之)</span></p><p>別時桃花呈笑臉，而今梔子露芳容，任他萬物陳奇玅，個中不與古今同。正來書所云，無縛無脫之旨也。既得斯旨，終日灑灑落落何五？欲習氣之有哉？何聖凡魔佛之有哉？何境風扇動之有哉？遇緣即炤，觸境便知。烏得不為秋空月影乎？烏得不為夜靜鐘聲乎？到與不到，無足論也。古所謂萬象之中獨露身。惟人自肯乃方親。公既自肯，更何黏墜？若稍有境風習氣，則自心不透；當深造之，則日進日玅。自然萬無一失矣。雖然，且道鶴出銀籠一句作麼生道？若道得，可謂親見弁山來。不然，且待桂子飄香後南飛北鴈與<span class='note-inline'>(君知)</span>。</p>
</div>
<div class='div-other'><a id='mulu368' />
<p class='h2'>住天台復嚴文學<span class='note-inline'>(季玉)</span></p><p>居士夙根淳厚，願力弘深，故能于般若中纔涉參情，便有入路，豈非示現受生同事之攝乎？若真信得及，如杲日麗于中天，無物不照，無物不臨，則知一切習氣總是自心發現，何差別焉？何羈絆焉？古所云萬象之中獨露身，豈非解脫乎？縱有多生習氣，但以知見力治之，所言知見力即是自心，非別物也。如水起波，全波是水；從心起妄，全妄是心，何差別之有哉？即此是夢覺一如。但於此做去，久久純熟，自然言思路絕，心體湛然，何親疏何精緩？如此著得一隻眼，可謂向上機關著著全提大用，始信十方世界中惟有一乘法。諸佛無二，道也提也是不提也是參，亦不是別人放下，亦不是別人可度生死海，可登涅槃山。雖然如是，且道騎佛殿入庫中，將山門安燈籠裡又作麼生？如此有疑，必須再參始得。但有路可上，更高人也。行觀公偈句，見地不無，只恐依他作解耳。拙偈奉復，堪<span class='corr'>羨</span>汝今全體露，拈花老子何曾付？機緣偶爾霎時逄，始信人人皆本具。咦！青龍巢在鷦鷯頭，石虎翻騰迎海度青龍巢在鷦鷯頭即不問，秪如石虎翻騰作麼生道？道得不枉親見弁山；若道不得，且待黃花綻相逄笑臉開。</p>
</div>
<div class='div-other'><a id='mulu369' />
<p class='h2'>住天台復丁文學<span class='note-inline'>(子敬)</span></p><p>經云：十世古今，始終不離於當念；無邊剎海，自他不隔於毫端。夫如是，則吳越一致也，萬法一心也，始終一如也，僧俗一體也何？東西兩浙之有哉？如居士始到弁山謁予即此一念也。同予上天台入護國，遊桃源，觀石梁，回剡溪，渡錢塘，乃至歸家，莫不皆此一念也。何始終焉？何彼此焉？可謂不離苕上而親炙病僧，不出台嶽，<span class='corr'>已</span>入龍華。如是會得，乃名小歇場。須知更有祖師巴鼻在。會麼？要知瑞老歸期日，且看橙黃橘綠時。</p>
</div>
<div class='div-other'><a id='mulu370' />
<p class='h2'>住天台復沈文學<span class='note-inline'>(仁叔)</span></p><p>末世佛法凋零，若非大菩薩現宰官居士身為眾生說法，則眾生沉淪苦海，何繇同事攝化哉？想居士夙願深厚，道基恢弘，纔入禪門，頓省心地，豈非親受靈山記莂乎？接手教知，居士以再入爐鎚，重加煆煉，為念此真勇猛丈夫。且吾出家輩捨俗趣真，三二十年習氣不得頓斷，況居士纔入此門，焉能頓斷乎？古云理則頓悟，乘悟併銷，事非頓除，因次第盡。當二六時中，要真真實，實看得破。放得下，正念當時時現前，不可昧卻，暫時不在，如同死人。若正念現前，孤迥迥，峭巍巍，縱有感慨之懷，桑梓顧惜之念，如明鏡鑒像，來無所黏，過無所從，豈非是灑灑落落，閒道人也？既知火宅道場，原非二地，行成解絕，豈有兩心？只在當人二六時中操守，切莫放過，必須以斯道而覺斯民，可以語戒者，戒可以語，禪者禪可語道者道，即是隨類化身也。今天台冠天下名山，護國為韶國師。大剎桃源洞乃劉阮之仙境，石梁橋壯宇宙之奇觀。倘居士真能作灑，落人不妨駕，高車一遊，暢望抒情，莫如此山之勝也。</p>
</div>
<div class='div-other'><a id='mulu371' />
<p class='h2'>住崆峒復唐總憲<span class='note-inline'>(存憶)</span></p><p>五月八日接翰教，知老居士以碧巖相召，非渥愛愚庸，曷至此也？柰山朽抱痾深重，應接艱難，力竭神衰，心枯血少，只得退隱崆峒，以盡殘喘，特此拒命，有辜賢喬梓之重望矣。更祈二六時中將<span class='corr'>己</span>躬下一段大事，不可放過，必須精精勤勤，自勉自勵，與他三世諸佛把手共行，方為出世。大丈夫不枉塵勞，一回致禱致禱。</p>
</div>
<div class='div-other'><a id='mulu372' />
<p class='h2'>復婁文學<span class='note-inline'>(抱玄)</span></p><p>瑞生至接尊翰，知居士留心此道，克究宗乘，為法門之金湯，作文江之柱石。忻<span class='corr'>羨</span>來翰云：念佛難使一心不亂，參禪疑情不起，斷斷續續，淫怒竊發。雖知淫怒佛性無二，而又不敢直下承當也。蓋參禪人十個則有五雙，墮此病中，皆因生死心不切耳。若是生死心切，將個本參話頭一提提起，如一人與萬人敵相似，莫教斯須放過。倘或手寬眼慢，即被他斬卻頭去也。誠能如是做去，不日成功，立地可待發明，本有，則不著問人矣。既明之後，露裸裸赤灑灑，則知念佛心與淫怒心皆不可得，曾無來處，亦無去處，何一亂之有哉？亙古亙今，曾無欠少，豈有斷續耶？如斯說個玅悟，亦是閒名，烏得不累贅乎？到此頭頭顯現，物物全彰，切忌認著認著，則依然不是。雖然，更須知有向上一竅在。若要明此向上事，可到南雲山中拄杖子與汝指出，餘不瑣瑣。</p>
</div>
<div class='div-other'><a id='mulu373' />
<p class='h2'>復魏文學<span class='note-inline'>(東曉)</span></p><p>前者道駕過山，陋室荒涼，慢甚初七，晚接尊翰，如晤道顏，亦知居士還楚矣。來書云：若見自<span class='corr'>己</span>面，則不見種種矣。既不見自<span class='corr'>己</span>面所見種種者，是何物見耶？若以眼見眼，似葡萄朵不能見也；若以心見心，如工技兒，亦不能見也。何則？心如幻故，一滅永滅，何能再見也？要知數數而見者，畢竟是何物而能於此觸著磕著，必要討個下落，不枉居士頂天立地做個大丈夫漢子也。不然，且看古人云：萬象之中獨露身，惟人自肯乃方親。若向這裡看破，則山僧此一絡索皆為剩語矣。</p>
</div>
<div class='div-other'><a id='mulu374' />
<p class='h2'>復嚴比部<span class='note-inline'>(充涵)</span></p><p>接尊翰知老居士留心此道真切，做工夫，入龍華，隨眾坐香，話頭頗馴習，尚多起倒漏逗，更以初學指南長途截徑為問。若論指南截徑，二六時中折旋俯仰，迎賓待客，抱子弄孫，一一無非截徑處，一一無非指南處，只為老居士自不知耳。雖然不知，與他歷代祖師有何差別乎？古人云：佛法不離穿衣喫飯處，屙屎放尿處迎賓待客處生心動念，即不是了也。若不生心動念，則無往，不是個事現前，於此覷得破，擔荷得起，奚得不為截徑旨哉？若不於此領荷，徒自勞碌耳。經云：不從人得，何藉劬勞？肯綮修證，誠足以為證也。</p>
</div>
<div class='div-other'><a id='mulu375' />
<p class='h2'>復唐孝廉<span class='note-inline'>(祈遠二篇)</span></p><p>行業弘深，為華嚴之長子；道德高廣，作佛祖之真兒。其唯護法也歟？苕上一別，又經菊梅幾換，榮枯難忘。是以龍華寺是居士血疏所成，莫改初心，終期果滿。柰緣山野病憊，不能接眾談禪；寡學愚頑，其實有辜。道望心枯喉燥，豈堪久居？脾弱氣虛，胡為眾首，只得退歸嵒壑，以盡殘年，是予之志願也。今承居士翰墨遠頒，欲予再歸，不得不書此奉復且久默。上座向日<span class='corr'>已</span>曾面囑，當請入華林，陞堂說法。衲僧濟濟，乃龍華之勝事；檀越紛紛，實護法之心誠。何在區區病朽之野？衲哉內外，若有梗法，不遵方丈之規約者，居士與默公，當以清規治之，或罰或擯，如不依者，王法處之，則龍華永固；默子心安，即山僧居龍華，亦無二也。</p>
<p>竊謂：居士於此門中<span class='corr'>已</span>將十年矣。不知近日曾透徹，不不可悠悠徉徉。今日也恁麼，明日也恁麼，臘月三十日到依舊黑漫漫地，反怨佛法無靈驗。且閻羅老子不怕修福者，轉輪聖王其福最大，亦難逃乎他手，亦不怕文學。辯才者，如古之才子，今之會魁，即吳都御等尚入地獄，其才力雖大，亦難免乎他手。夫如是當知，明道要緊，可將世出世間盡情放得乾乾淨淨，必須努力中更加努力。精進中更加精進，一念相應，則全體顯現，通身手眼。古今機緣，了了無疑，可謂活潑潑，轉轆轆，隨處自在，不亦慶快平生歟？是不枉為法門出人頭地之一人也。</p>
</div>
<div class='div-other'><a id='mulu376' />
<p class='h2'>復賴居士</p><p>大丈夫，觀身世名利，如夢幻泡影，倏爾消落，原非長久，何得悠悠徉徉，待乎臨頭之雨哉？來翰索良方，只有一服。平胃散奉寄偈曰：山中與井市，元不有塵土。識得個裡人，觸處皆清楚。個裡人何識？憤起大信力。提起吹毛劍，境緣當頭劈。</p>
</div>
<div class='div-other'><a id='mulu377' />
<p class='h2'>復丁文學<span class='note-inline'>(子敬)</span></p><p>昨承翰問，知二六時中未敢忘卻話頭足見用心之真，造詣之切，非汎汎可比也。四偈首偈略可三偈，盡屬道理。於祖師關太遠在必須於話頭做去，待他卒地斷嚗地折，方與祖師關捩子少分相應。若要知夜半日輪紅石女繡鴛鴦，木童把酒盞泥牛眠海底之旨。此非心思意解得底，直須絕後再甦。始可知此無義味話。要悟明自心要了生死，要透祖關。當知一切言教俱屬方便。古云：但有言說都無實義。即龍女成佛示為法門。故亦須轉。然自古至今未始有一女佛也。若據佛法向上而言。曾無轉與不轉。若以幻化而言，亦無男女之相。何轉之有哉。望居士努力加功以期玅悟，直與歷代祖師把手共行。方知吾語不虛<span class='note-inline'>(至囑)</span>。</p>
</div>
<div class='div-other'><a id='mulu378' />
<p class='h2'>復鍾居士<span class='note-inline'>(玉所)</span></p><p>來書云：主人公朝夕不離，作麼生會？既朝夕不離，則不必會矣，不必得矣。若要更會更得，則是頭上安頭，烏得為主人公耶？又謂入門大事，更望提誨，若要明此大事，但於洗面時摸著鼻孔，便知端的；或仰面見青天時，亦知消息，於斯得個消息，更上山頭拄杖子與汝剿絕。何如？</p>
</div>
<div class='div-other'><a id='mulu379' />
<p class='h2'>復席居士<span class='note-inline'>(珍宇)</span></p><p>接尊翰，知居士有決絕塵勞之志，力究祖道之心，老當益壯，則三世諸佛合掌讚歎有分也。再祈居士更發勇猛堅固志願，弗使中路懈退。不然，則靡不有初，鮮克有終，於道何益矣？然真要了此大事，但二六時中將個本參話頭緊緊扣住於動靜閒忙之時，逆順鬧亂之際，切勿絲毫放過，功夫自然純熟，打成一片，忽爾㘞地一聲，捉敗這賊，可謂即塵勞而作佛事也。即今之維摩居士也，何在出家而後為學道哉？</p>
</div>
<div class='div-other'><a id='mulu380' />
<p class='h2'>復鮑文學<span class='note-inline'>(思薰)</span></p><p>皇圖末運，佛道垂秋，非菩薩降跡，興慈運悲，則一切眾生何繇得其安樂哉？向聞居士開大方便，作大佛事，施藥施財，利濟無量，此非菩薩莫能矣。令甥回山接尊翰，知居士從門入，意識會於懸崖撒手處，絕不可冀為念。但今時士大夫輩莫不墮此意識領會之病，居士可將從前學解得底，盡情掃向一邊，此是對症與藥，更須參則機緣。如龐居士曾參：不與萬法為侶者是甚麼人？只恁麼看去，一切施為動靜閒忙處，但只緊緊看住，看來看去，忽然打翻自<span class='corr'>己</span>家珍，捉敗龐蘊老漢，自然懸崖撒手，自然露裸裸，而赤灑灑，覓其半毫，世法佛法了不可得，豈不快哉！</p>
</div>
<div class='div-other'><a id='mulu381' />
<p class='h2'>復余文學<span class='note-inline'>(萬容)</span></p><p>令師回山接手書承種種過諭，復云：根器雖卑，而有佛祖之志，可謂真大丈夫也。公既有佛祖之志，必要行佛祖之事。所言佛祖之事者，外以慈心濟物，內以定慧修身，自他一體，物我同觀。若能如是行去，真為佛祖之兒孫，更須知有腳跟下一件大事始得，所謂本命元辰公可知否？若不知，但恁麼看去，切不得絲毫放過。倘觸著磕著，忽然如此了當，即是選佛場中<span class='corr'>已</span>中甲科矣，故謂之心空及第歸也。</p>
</div>
<div class='div-other'><a id='mulu382' />
<p class='h2'>復泰和禪客<span class='note-inline'>(恒明)</span></p><p>一切世出世間法，皆是依時對機之所建立也。若談性，則一切皆真；若破妄，則一切皆假；若談根境，則一切皆是塵緣。故法無定法，隨人施設，公所說者，正是真如之理，引維摩、圓覺二經淫怒痴俱是梵行等，此正是真如謂之理窟，謂之理障，謂之如來禪，謂之百尺竿頭坐的人，百尺竿頭須用進步理窟理障如來禪須用掃去，方可透徹祖師關。不然，只在死水裡浸卻，何能知向上事乎？如僧問趙州：如何是西來大意？州云：庭前柏樹子、柏樹子。豈非黃花翠竹之類乎？若以翠竹柏樹子俱作真如會，則教家足以明矣。何謂教外別傳？何用祖師西來？何能開人眼目？何可稱為祖師關向上事？何能喚作悟心人？當細思之。古人云：若論此事，尚不與教乘合，況世間文字乎？所以云：不向言中取，不向句中求。沉言者喪，滯句者迷。此之謂也。真如之理，焉可及哉？</p>
</div>
<div class='div-other'><a id='mulu383' />
<p class='h2'>復山主李居士<span class='note-inline'>(明吾)</span></p><p>久違道範，時切瞻依，想近來念佛心純，蓮臺標號，實大檀功力之所至也。病朽每感賢喬梓辱愛為方外交，忻然捨寺址搆梵宇。四眾既有依止，而明心達本，則居士之福德，誠不可量矣。柰病朽勞病多年，心枯血少，氣衰力微，只得退處深嵒，將龍華盡付久，上座掌管。予素知此人，朴實任重，今所托得，人亦不孤，大檀之望也，更望道念堅固，庶令龍華永興，不惟居士合族之福綿遠，亦且法被萬世之下，皆居士之福也。再祈緊著繩頭，一句彌陀，時刻莫放，至於心佛不二，是為真實受用囑囑。</p>
</div>
<div class='div-other'><a id='mulu384' />
<p class='h2'>復龍華久默上座</p><p>近聞龍華規矩，整肅道風，遠播遐邇，知皈正宜子之有力人主席，何勞絮絮叨叨望病朽回來？若不為養病一接便歸，何在四五請而再之又再也。老僧原說，病軀若愈，到六十歲，或可回浙掃塔。若不愈，則老死嵒阿而<span class='corr'>已</span>，衰朽之身心豈能伴精壯之機器哉！田地可以清理者理之，不可清理者，還契書而棄之，免使後人業累。其餘瑣末，汝當裁之。</p>
</div>
<div class='div-other'><a id='mulu385' />
<p class='h2'>復護國嘯雲上座<span class='note-inline'>(二篇)</span></p><p>向將護國付托，乃病朽平日深知，非偶然也。舊秋出山時，囑眾職事，同心料理，雖許再來，亦病朽方便，以慰眾心耳。汝宜善守，自能興復，調眾有方，服人以道，何必忉忉而望再來？此亦有時非自強也。山中道場，不比坡下叢席，須效古之百丈，今之壽昌，種田喫飯，勞逸同心，何患後日道之不行哉？病朽意在四月八日上九華終南，茲筆難盡，爾自勉旃！丙子二月廿日，弁山入就老人書。</p>
<p>病朽丙子夏，初離弁山意，往終南隱跡舟到贛州，聞崆峒幽深可棲，因喜居之觀來書并正宗說，皆慰吾<span class='note-inline'>(意益)</span>知天台眾職同心，不負病朽之囑。當思古之為叢林主者為弘祖，道乃重其地。地勝則人集，人集則道行，勞必身先，逸必居後。斯則德充道播，無愧古人。今聞同甘枯淡，作務能隨，昔百丈作食開田之風，規<span class='corr'>羨</span>有在焉。近日有某妄判古人，謂濟宗以棒喝為本分，洞宗以語句為本分。又某妄判世尊睹星明道，六祖本來無物之偈并洞山偈，皆載語錄中。此若不與論之，恐誤後學。今有書到弁山久默處，汝等當判之，毋縱彼妄說妄說，既杜法門，幸甚後學，幸甚病朽，為法門之願亦盡矣。若不依余坐視不理，將何以報佛祖正法之恩？思之為之人天慶幸！</p>
</div>
<div class='div-other'><a id='mulu386' />
<p class='h2'>復禪者<span class='note-inline'>(念微)</span></p><p>來書云：祖意教意，有人問著，或時有語，或時無語不能，應機無滯，伏希開示方便。古云：偷心淨盡，方堪措泊。若論此事，惟在當人悟得，親見得徹，信得及，方可用得出。若稍假擬議，即落二落三了也，即是偷心了也。古云入荒田，不揀草，應機有滯，皆于荒田中揀草之謂也。若不揀擇，拈來無不是，何滯之有哉？如洪鐘在架，有扣則應，皆無心也。若無心而應，則偷心斷盡，二六時中總是一顆摩尼寶珠，放光動地，應用無窮，何滯之有哉？</p>
</div>
<div class='div-other'><a id='mulu387' />
<p class='h2'>與西堂<span class='note-inline'>(中也)</span></p><p>子承當個事，不可草草過日。古人修道，不為住處，不為衣食，不為徒眾利養，必以弘荷大法為懷利濟眾生為念。二六時中造成一片黃金骨，自爾爍開頂門眼。他時論佛，論祖亦無愧也。囑囑！</p>
</div>
<div class='div-other'><a id='mulu388' />
<p class='h2'>復禪者<span class='note-inline'>(位中)</span></p><p>德舟到山，知近日工夫掬飲搬薪，一一成現，則與三世諸佛同一鼻孔出氣。但以機未圓活，過後張弓之說為問，此正汝識心之過耳。若能虛中而應，不假思惟，如鐘受桴，如水銀墮地，無有不響應圓活者也。古所謂偷心淨盡，方堪措泊。不然，則措泊不上參之。</p>
</div>
<div class='div-other'><a id='mulu389' />
<p class='h2'>復禪者<span class='note-inline'>(懸㘞二篇)</span></p><p>梵語阿彌陀，此云無量壽，亦云無量光公素心固願，欲得見此彌陀者，則六根門頭放光動地，無處不是相見處，無處不是著實處，折旋俯仰，觸著磕著，無處不是接引處，何不明之言哉？何銅墻銕壁之礙哉？主張亦是汝不主張亦是汝勿謂無明煩惱卻非本來面目，誰知聲色裡元是法王身？雖然如此承當，正好向山僧手裡喫棒。何故？須知更有向上事在。</p>
<p>來書云：疑團頓破。又云：證之一字，尚未的確足見汝未具頂門眼，惟依他作解。若疑團頓破，徹法源底，一亦不立，況其二耶？佛祖之道豈有二乎？二六時中穿衣喫飯，迎賓待客，折旋俯仰，無非是爾證處。古云：今世門頭不捨一法，不捨一法處頭頭顯現，法法全彰，是爾真贓定案也。實際理地，不受一塵，即是元無口也。何必問人處胎出胎，至于成佛，皆獨尊之旨。雪山修行為法作則，用拔諸苦，正所謂修證即不無，亦顯獨尊矣。當知不可尋言逐句，但向二六時中動轉施為，無憎無愛，看來看去，自然明白。</p>

<p class='juan'>入就瑞白禪師語錄卷之十五終</p></div></div>
</div><!-- end of div[@id='body'] -->
</body></html>