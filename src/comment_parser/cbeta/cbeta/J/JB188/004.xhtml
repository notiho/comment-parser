<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>入就瑞白禪師語錄卷之四</p><p class="byline">明住天台護國寺嗣法門人寂蘊編</p>
<div class='div-other'><a id='mulu15' />
<p class='h1'>茶話</p><p>住雲門，結制普茶，師云：今朝九月九，個個咸知有。芙蓉開口笑，黃花盡稽首。石女舂餈糕，木人捧盤走。愛喫趙州茶，不飲曹山酒。且道如何是趙州茶？滿酌淺斟皆具足，何須山野再來傾？僧問：如何是結制？師云：歸單去。進云：如何是解制？師云：今日不向你道。進云：如何是不結不解的意？師云：汝非其人。進云：還有向上事也無？師云：無。僧云：為甚麼無？師云：雲門結制。僧禮拜。</p>
<p>茶話。選佛場中明聖智，紅爐鞴裏煆真金，妄昏從此無逃避，管取凡心即祖心。眾兄弟！各人將從前所有貪嗔癡愛，無明煩惱禪道，佛法昏沉，妄想聖情，凡見真如佛性，菩提涅槃，一收收來，放在大爐鞴中，然後架起智慧火一燒燒教，無有起處，無有滅處，無有來處，無有去處，無有聖凡魔佛，邪正是非淨穢好惡，到與麼時，豈不是凡心即祖心耶？雖然如是，若是祖師向上一竅，未夢見在。且道如何是祖師向上竅？良久，云：日來石傘峰頭白，水出昌源波浪清。</p>
<p>茶話。一個話頭牢把持。綿綿密密莫尋思。努力今生了卻去。休待當來彌勒時。眾兄弟三七排遣<span class='corr'>已</span>畢。明日四七坐香起頭。三七日中所做工夫相應麼。話頭純熟麼。妄想平貼麼。昏沉輕清麼。可通個消息來。若全無得力。可再發大志。精進中更加精進。勇猛中更加勇猛。將一個話頭一扣扣住。如無始以來。冤家相遇。一般與他一滾滾作一團內。不放出外。不放入茶裏飯裏眼裏夢裏行住坐臥裏。不可絲毫放捨。直得東西不辨。南北不分。觸境逢緣㘞地一聲。始知成佛其來舊矣。還識舊時佛麼。金風飄落盡。古榦赤條條。僧問。一葉不留時如何。師云。古榦赤條條。僧禮拜。師便打。</p>
<p>茶話。一迷大覺性，六道受沉淪，妄想能消滅，當處即天真。所以世尊初成正覺之時。嘆曰。奇哉眾生皆具如來智慧德相。良繇妄想執著而不證得。誠哉斯言。眾生執有是妄想人。天執十善因果是妄想。聲聞執偏空是妄想緣覺。觀生滅因緣而證果是妄想事度菩薩執六度萬行。是妄想大乘。菩薩去二邊存中道是妄想。乃至等妙有微細所知。亦是妄想。即今堂中高標聖境。希圖妙悟是妄想。或妄認識神者。或撥波求水者。或沉空滯寂者。或遏捺妄心者。總不出妄想。若是丈夫漢。一念看破一齊放下。當處是一尊天真佛也。三祖云。虛明目炤不勞心力。非思量處識情難測。到此地位。權且引汝入門。要汝知有。若是祖師門下。正好買草鞋行腳。正好來山僧手裏喫棒。何故。須知有向上一著子在。且道如何是向上一著子。良久云。湛水無龍隱。枯木有花開。僧問。如何是向上一竅。師云。向下會取。僧云。還許學人知也無。師云不許。僧云。為甚麼不許。師云。為你不通向上竅。僧禮拜。師云果然。又僧問。瑞花今<span class='corr'>已</span>現。瑞果幾時紅。師云。三冬日色冷如冰。進云。還許學人偏眾去也無。師云不許。進云。為甚不許。師云。秪為人人有分。進云。花果<span class='corr'>已</span>蒙師指示。請師再露瑞根看。師云。一枝雪裏弄馨香。僧禮拜。又僧問。正恁麼時。全身獨露。正體堂堂。獨露一句即不問。正體堂堂事若何。師云。玉燭搖紅影。進云。轉身後一句又如何。師云。石傘笑吟吟。僧禮拜。</p>
<p>為了幻知賓住護珠庵茶話。赤水有玄珠，人人須探覓。離婁不可求。罔象偏能得。欲識護珠人。問取幻禪客。大眾護且不問。作麼生是珠。良久云。鑑湖多媚色，長瀆有光生。僧問：如何是禪？師云：禪。問如何是道。師云：道。問如何是父母未生前。師云。風生壁下寒。僧以手作插香勢云。還許學人恁麼會否。師云。不許。進云。零霞落野田。師云。莫被聲色轉。僧禮拜。師云。又恁<span class='note-inline'>(麼那。)</span>。</p>
<p>茶話。古云：一入門來，先須知有，知有者，始可奉重。作麼生是奉重底事？莫是臣奉於君子順於父麼？且喜沒交涉。既不如是，畢竟作麼生？良久，云：相逢盡道休官好，林下何曾見一人？汝等眾人進堂<span class='corr'>已</span>五十日了，在禪堂中挨磨經行團團轉轉七尺單前上上落落事作麼生？秪如二六時中三餐茶飯，荳腐麵觔，青菜蘿蔔，廢了常住，多少油醬，青菜荳腐即不問你，各人向蘿蔔頭上道取一句來。若道得，皇恩佛恩，檀越之恩，一時酬畢；若道不得，他日見閻羅老子喫鐵棒有日在，莫言不道。時有僧問：古人云：不可以有心求，不可以無心會，不可以語言造，不可以寂默通。除此四路，和尚如何接人？師云：鐵牛不怕獅子吼。進云：恁麼則石傘峰前演摩訶。師云：如何是摩訶？僧一喝，師便打，僧禮拜。</p>
<p>茶話。緊著程途再著鞭草鞋更用把繩添行到水。窮山盡處，大家齊和太平年。而今眾兄弟做工夫，必須要透頂透底，徹頭徹尾，徹將去方好，不可半途而廢。如人行路相似，但有路可上，更高人也。行直行到水窮山盡，再跨一步，方有少分相應，亦如將軍上陣一般，雖然捉其先鋒，擒其殿後。若餘黨未盡，待汝卸甲停戈，賊兵復起，依舊喪身失命，必須破其窠窟，勦其巢穴，滅其餘黨，然後為太平也。前半期排昏敵散，去其麤重，後半期有微細流注，必須以智慧炤破，盡淨無餘，方可心地太平。雖然如是，此乃功勳邊事，須知更有不涉功勳，坐見太平者。且如何是坐見太平底事？良久，云：虛寂六宮天下治，舜日輝輝炤大千。僧問：月團前後總不問，正當月團時如何？師云：明朝十五日。進云：意旨如何？師云：大眾普茶。僧打圓相云：還許學人恁麼會否？師云：不許。進云：為甚不許？師云：正當十五日。僧禮拜。</p>
<p>茶話。過去未來及現在，十方不隔一毫端，若人於此能明了，歷歷分明珠走盤。今勸眾兄弟，先要明了自<span class='corr'>己</span>進堂時，是自<span class='corr'>己</span>做工夫，到於今，也是自<span class='corr'>己</span>。明日出堂時，也是自<span class='corr'>己</span>；從無始以來，也是自<span class='corr'>己</span>。威音王佛出世時也是自<span class='corr'>己</span>，乃至釋迦佛時，也是自<span class='corr'>己</span>當來彌勒佛時，也是自<span class='corr'>己</span>直至師子佛時，婁至佛時，也只是自<span class='corr'>己</span>曾無第二人。第二念一身，如是多身，如是一世界如是多世界，如是乃至盡虛空所有世界，盡世界所有眾生，莫不皆是自<span class='corr'>己</span>。所以經云：十世古今，始終不離於當念；無邊剎海，自他不隔於毫端。此之謂也。莫有識自<span class='corr'>己</span>者麼？出來呈似看。時有僧問：直指單傳即不問，三藏殊文事若何？師云：白月印長江。進云：初機難會，乞師下個注腳。師云：清波明透露。僧禮拜。</p>
<p>解制茶話。月鉤雲餌整常拋。湛水澄潭正寂寥。有時浪裏吞鉤去。收捲絲綸意氣高。大眾且道。收綸捲釣一句作麼生道。良久云。柳條橫串花籃裏。街坊高叫賣新鮮。僧問。金鉤玉線將收挽。鯨鯢忽現事如何。師云。虛空撒下漫天網。縱使英豪怎出頭。僧云。拿雲攫霧去也。師云。霹靂一聲魂膽碎。僧云。三汲浪高魚化龍。漁翁空捕夜江水。師云。<span class='corr'>已</span>被柳條串卻。</p>
<p>住延慶茶話。十方同聚會，個個學無為。此是選佛場，心空及第歸，今日選佛場。開十方同會。且道。作麼生是無為的事。秪如佛。又如何選。遂豎拂云。白雲繚亂舞。翠竹冷颼颼。僧問。碧油幢鼎建。祖令若何宣。師云。秦望摩霄漢。進云。即今君臣道合文武功齊。和尚又如何闡揚。師云。溪水澄澄洗玉肌。進云。恁麼則闕裏祥光包宇宙。師云。今日結制。僧禮拜云。林間瑞氣新。師云。知恩者少。</p>
<p>茶話。應緣莫執，沉寂莫貪，風摩霄漢，月映寒潭，魔佛齊收，總屬顢頇，有無不立，是非之端，畢竟如何？唵[口*籃]唵[口*籃]。會麼？世事秋雲薄，人情露水長。</p>
<p>茶話。大道無形相，自心等虛空，證得自心時，無有是非者。既無是非，則無生滅，無去來，無取捨，無凡聖，無高下，無得失。如是則三教一理也，三觀一心也，三世一時也，古今一念也。三德一智也，聖凡一體也，物我一如也，僧俗一性也，五教一乘也。遂豎拂云：會麼？若也不會，山僧便與你通個消息。良久，云：籬邊黃菊金粧就，樹頭紅葉硃染成。僧問：白水煎茶葉，香氣滿甌來時如何？師云：供養大眾。進云：即今茶與趙州茶，是仝是別？師云：一口吞卻。僧禮拜。</p>
<p>茶話。善惡分明報，乾坤豈有私？泥牛遭霹靂，木馬害癰疽。威音那畔，魔佛潛蹤。今世門頭，有無並立。前三三，後三三，明陳數目不落因不昧，果五百生野狐。惡人燒佛眉鬚落，讚勸聞經福無涯。且道憑何節目得恁麼利？害豎拂云：有水皆含月，無山不帶雲。僧問：時人造業有何報？師云：金花剪就檀香木。進云：體中辦茶供眾，有何福德？師云：蠟燭燒成柏木油。僧禮拜。又僧問：是人犯殺盜<span class='corr'>婬</span>，妄向和尚懺悔。和尚終日阿佛罵祖，向甚麼處懺悔？師云：香煙沖碧漢。進云：恁麼則無懺悔處。師云：金花落眼前。僧禮拜。又僧問：盡大地是個禪堂，喚甚麼作界外？師云：延慶寺。進云：盡大地是個蒲團，又喚甚麼作界內？師云：延慶寺。進云：即今結制安禪，陞堂入室，和尚與學人說個甚麼？師云：延慶寺。僧禮拜云：謝師指示。師云：莫謗老僧。</p>
<p>茶話。真空不自空，明月印西東，妄心不自妄，春情來柳上。識得真妄時，依然成兩樣。不兩樣三十棒。咦！石女害相思。泥牛喫鐵棒。會麼？若也不會，再與你打些葛藤。今夜是商呂及眾。居士辦茶供眾，請山僧結般若緣，遂豎拂云：若向這裏會得，一切現成一切受用，一切自在，一切超脫。不須驅昏敵散，斷妄求真，總是一個自<span class='corr'>己</span>。既是自<span class='corr'>己</span>，不須做作。你若認自<span class='corr'>己</span>，是頭上安頭。你若別求自<span class='corr'>己</span>，是斬頭覓活，如刀不自割，指不自觸，眼不自見。眼若可見，眼即成境；刀若自割，刀即成物；指若自觸，即成別指。所以見物者是眼，斷物者是刀，觸物者是指，二六時中當下運用者，是個自<span class='corr'>己</span>。會麼？切莫作夢好。</p>
<p>茶話。枯定愚癡窟，狂慧生死根，定慧等雙持，真是如來子。經云：如來所得法定慧力莊嚴，而今做工夫者，或枯身泯智，歇滅妄心以為禪定，殊不知皆是愚癡也。或穿鑿古德機緣，下得幾句轉語，聽得幾部經教以為智慧，殊不知皆是生滅根本也。當知正慧與狂慧不同，正定與邪定各別，見境不生。心動念者，正定也；了達諸法無我者，正慧也。定慧皆是莊嚴自心之道也。定不自定，依我作定慧，不自慧，依我作慧。如此觀之，則定慧皆是假名，須知定慧向上有事在。會麼？三旬紅日三千熱，一夜冰花大地寒。一僧禮拜，問云：離卻定慧，請和尚速道。師打一棒，僧拂袖而去。師云：三十棒一棒也饒不得。</p>
<p>茶話。提起智慧刀。萬緣俱勦絕話頭。莫放寬直須窮徹骨。古云。一念萬年去。寒灰枯木去。古廟香爐去。今時久做工夫。不辦長遠。心決定志。或半月一月半年一年。稍見些影響。以作了悟者。或認些門頭戶底。以為罷參者。或看些言句以為得入者。此都是妄認前塵。錯亂修習。非我種草也。莫說學所得者。皆是影響。總有真實悟入者。古人云。大道未明如喪考妣。大道<span class='corr'>已</span>明如喪考妣。二六時中戰戰兢兢。如臨深淵如履薄冰。所以湧泉四十年方成一片。趙州三十年不雜用心。豈似而今容易得者。當須體究不可草草。莫有百花林裏過一葉不沾身者麼。良久云。泥牛吐霧方纔美。枯木生花始是奇。僧問。大道未明。如喪考妣。大道<span class='corr'>已</span>明。為甚麼也如喪考妣。師云。前途路更賒。進云。蠶要溫和麥要寒。師云。也須保重始得。僧禮拜。又僧問。如何是暗中明。師云。白雲籠月色。進云。如何是明中暗。師云。翠竹舞清風。師云。明暗雙雙即不問。即今覿面事如何。師一喝。僧禮拜。</p>
<p>住龍華茶話，元宵普茶次，師云：昨夜明月潛輝，暗通一線，今宵燈光普煦，覿面無私，花毬散彩，蠟燭爭奇。正恁麼時，且道承誰恩力？還有人道得麼？良久，云：東君昨夜傳消息，隴上梅花有幾枝？</p>
<p>茶話。薰風拂拂，糜雨颼颼，田苗增秀，圃菜添容。恁麼會得，何必言功？且道不涉功勳一句作麼生道？雨過山頭碧，月昇大地光。</p>
<p>中秋茶話，師云：亙古亙今一輪月，剎剎塵塵俱炤徹，時刻清光覿面提，何故今宵稱佳節。缺與圓圓與缺，添卻時人眼中屑。莫有不受翳障者麼？良久，云：此處一輪滿，清光何處無？復云：秪如人人有段清光，為甚麼不炤？時有一僧出，將袖一拂打箇翻身，云：此還是炤麼？師云：怎柰五雲攢簇。僧云：恁麼則收光攝彩去也。師云：何處更囊藏？僧禮拜。</p>
<p>新春為李宅懺畢茶話，和風蕩蕩，消積劫之堅；冰煦日輝，輝勳寒崖之枯木。堅冰消，則定水處處澄清；枯木勳則慧芽時時增長。且作麼生是不涉生滅一句？還有人道得麼？如無，山僧自道去也。弁山煙浪盡，明月下太湖。僧問：脫鼻金牛眠露地時如何？師云：東林西林。進云：孤舟<span class='corr'>已</span>繫垂楊岸，不怕狂風猛浪來。師云：過頭過底。僧禮拜，師歸方丈。</p>
<p>住白雀茶話，師至白雀普茶次，當家啟請，為眾說法，師遂云：白雀飛來，添湖中之瑞氣；青蓮湧出，闡弁嶽之風光。九曲徹底，清流太湖，萬里波浪。正恁麼時，且道是何人境界？會麼？滿堂僧簇簇，千古道風香。僧問：獅子未哮吼，龍象<span class='corr'>已</span>交參。主伴圓融句，請師一舉揚。師云：蓮花從地湧。進云：佛法不敢。問到院事如何？師云：賓主交參。進云：恁麼則青蓮解說法，白雀亦知音。師云：千古意分明。僧禮拜。</p>
<p>定職事茶話，文殊智頭頭顯露普賢行，處處全彰，根境不相知，事理俱無礙。且作麼生是無礙的事理？遂豎拂云：會麼？木人輕拍掌，石女笑呵呵。開示不錄。</p>
<p>結制普茶次。師舉起茶鍾云。會麼。若向這裏會得。無聖無凡。無小無大。無漏無為。無真無妄。無內無外。無僧無俗。無我無人無結無解。何以故。我王庫內無如是刀。其或未然。且將個本參話頭頓在目前。如靠須彌山相似。如貓捕鼠相似。如雞抱卵相似。切切孜孜綿綿密密。忽然撞著㘞地一聲。始知成佛。其來舊矣。又舉茶鐘云。泥牛翻白浪。木馬吼清風。西堂孤崖出問。九旬結制今宵始。此夜臨筵事若何。師云。金風黃葉落。進云。多子昔年千戶曉。今宵公案又重新。師云。霜花滿地堂估供花。云。今古相承惟個意。描不成兮畫不成。師云。歷歷分明堂禮拜云。某甲恁麼去也。師云。切莫亂走。又僧問。坐斷千聖。舌頭把住。諸佛要關事如何。師云。凡聖不通風。進云。只如東西不辨。南北不分。又作麼生。師云。弁峰寂寂。進云。恁麼則三百五百。證龜成鱉去也。師云。切莫草草匆匆。僧禮拜。</p>
<p>浴頭辦茶，十六開士隨類而行，驀頭一潑，忽悟水因。既不洗塵，元無二人，亦不洗體，豈有兩身？中間寂然，腦後抽釘，妙觸宣明，佛祖俱陳。師復喝云：此是妙觸，作麼生是宣明的事？其或未會，且向浴鍋中擦癢揩背，忽然摸著，方始心安。今日是心安辦茶，請予指示。山僧無可指示，曾記得古人一則因緣。昔有一無垢世界，造化浴室，後有老宿問云：既是無垢，為甚麼卻造浴室，至今無人下語？汝等諸人各下一語看。西堂云：若不造浴室，怎顯無垢？師云：誰不識汝是西堂？</p>
<p>茶話。觀音峰下，洗缽崖前，紅葉歷落，石壁悄然。如此會得，不用參禪。會麼？白雲嶺頭住清泉澗底流，問荅不錄。</p>
<p>茶話。識時機破時弊，明眼宗師通回互知，進退伶俐，學者若還，清濁不分，必然法道廢矣。上古之時，淳朴之機，行過於解，靜沉死水，難以發言。所以徑山七百高僧無人發問，百丈遣黃檗至徑山發問，然後始解問話，豈比今時道理？不知青黃工夫不知進退，妄生穿鑿，或云乾屎橛、柏樹子一切皆空，但憑我拈來即是。或云機鋒如空谷荅響，如有人叫一聲，谷中即應一聲。所以有人問一句我即荅一句，猶如空谷之應聲也。若如此會，盡是地獄種子，破敗禪門，安可為當家種草也？秪如大慧禪師呵叱人說道理，彼時人坐在百尺竿頭，守住道理，不能翻身，故此大慧呵叱，要使竿頭進步。今時人道理全然不曉，卻教人不要明道理。秪如不從道理而得者，有幾人也；自七佛所傳者，皆傳此清淨心體也。豈可不明道理乎？如臨濟、香巖、南泉輩，皆云精通性相，熟練教乘，然後為禪師也。豈可不明道理？如古人云：秪貴子之見地，不貴子之行履。今日以山僧觀之，秪貴子之行履，不貴子之見地，何也？古人質朴，言不妄發，今人淆漓，聽其言，則超佛祖之先；觀其行，則落凡愚之後，豈可重其見地也？古之人以行過解，故不重其行，不是無行。今之人解過行故，所以不重其解，不是無解也。山僧所舉，皆是時弊，你等他日為善知識，若不革故，自新儱侗過日，秪圖門庭鬧熱，非佛弟子也。珍重！</p>
<p>普茶次。師舉：古人云：即此見聞非見聞。師云：一有多種，二無兩般，無餘聲色可呈君。師云：喚作聲，色即錯，個中若了全無事。師豎拂云：者個是甚麼？體用何妨分不分？師云：言語道斷，非去來。今即且置，秪如石女拋梭又作麼生？還會麼？若不會，山僧再與你打些葛藤。只如你們清晨下單來，耳聞鐘鼓鈴魚之聲，眼見森羅明暗之色，有甚麼隔礙？你有甚麼繫絆？你你拈將半毫聲色來看，要且聲不是聲。何故？聲色從因緣所生，當體全空。以全空故，當體無生；以無生故，則無去無來，無取無捨，非有非無，當下只是個本地風光，不可向外馳求，以作聲色會也。既不是聲色，且道畢竟是個甚麼？古云：填溝塞壑無人會，堪笑騎牛更覓牛。珍重！</p>
<p>普茶。師云：大眾！山僧在此，待你們搆去，還搆得麼？搆得亦是你搆不得，亦是你正當此時，歷歷孤明，無昏無妄，無有思惟分別，喚作識心。得麼？既不是識心，且道是個甚麼？總是你自<span class='corr'>己</span>喚作一時一念一剎那際三昧，曾無甚麼隔礙？你無有纖毫蓋覆，你何不恁麼會取好？昔有僧問歸宗：如何是佛？宗云：若向汝道，恐汝不信。僧云：和尚重言，焉敢不信？宗云：即汝便是。僧云：如何保任？宗云：一翳在眼，空花亂墜。好言語，汝但著佛見、祖見、菩提見、涅槃見，悉是空花。汝但不起一切見，連這不起亦不起，方得淨盡無餘，方喚作無心道人也。今日是季清程居士，宿秉善根，不忘付囑，大心頓發，護持三寶，得得入山辦茶供眾，以行菩薩行。汝等須當各各努力，一念純真，方可喚作無心道人，方可消受得他的供養。汝若散心雜話，滴水也難消。你要學佛、學祖、參禪悟道明幾則公案，此是這邊語、那邊語，此是向上語，向下語，此是隔身句，縱奪句，殺活句。若如此會，盡是散心切，莫草草。時寒，珍重！僧問趙州：三十年不雜用心，他在甚麼處過日？師云：九九八十一，今日從頭起。進云：至於穿衣喫飯又作麼生？師云：薰風自南來。進云：為甚麼八十猶行腳？師云：朔風從西起。進云：如何是悄然處？師云：石女睡正濃。僧禮拜。</p>
<p>普茶次。師云：一句當陽絕正偏，豈分位？次涉言詮，電光石火如能薦，始識拈花教外傳。教外別傳之旨，不涉言詮句意，思量分別識心，一切淨盡無餘，秪露目前些些。古云：承言者喪，滯句者迷。要在圓陀陀活潑潑處，要會即會，不許擬議一擬，便落二落三了也。你看！僧問趙州：如何是西來大意？州云：庭前柏樹子。僧云：和尚莫將境示人。州云：老僧不將境示人。僧云：如何是西來大意？州云：庭前柏樹子。雖然道個柏樹子元不將境示人，雖不將境示人，不妨道個柏樹子，何嘗涉於言句情境？今時人只管穿鑿古人語句，此是正位，此是偏位，此是人，此是境遠之遠矣。且道作麼生是不涉言詮的句？良久，云：污泥出沒渾無染，流水滔滔絕往還。</p>
<p>龍華除夜茶話，師云：弁山沒有甚麼？與大眾分歲。有一則古語，舉似大眾。三祖云。至道無難。惟嫌簡擇。但莫憎愛，洞然明白。今日是除歲明日是新年。作麼生不簡擇？左邊是廚房。右邊是齋堂。作麼生得無憎愛？若向這裏曉得。親剝泥牛與大眾分歲；其或未然。且歸堂中參究。不得草草。僧出云：嶺上寒梅帶雪開。師云：是簡擇。進云：多謝泥牛。師云：又是憎愛。又僧云：和尚未開口<span class='corr'>已</span>前，早<span class='corr'>已</span>勘破了也。師云：灼然簡擇。僧便喝。師云：憎愛。</p>
<p>端陽茶話。今日端陽<span class='corr'>佳</span>節，畫龍艾虎鬥額，奪得錦標歸來，特與諸君漏泄目。作麼生是漏泄的事？石榴紅似火，梔子白如綿。</p>
<p>豎碑茶話碑文鐫白字，萬古徽猷當道種，青松見聞不昧。如此會得，猶在半途。如此不會，白雲萬里。會麼？良久，云：弁山一日雨，橋流水不流。僧問：弁山風景事如何？師云：花紅柳綠。進云：還有向上事也無？師云：有。進云：如何是向上事？師云：弁山吞卻西湖月。僧禮拜。師打云：將頭不猛，累及三軍。</p>
<p>唐祈遠居士設茶，師云：內護外護要心堅，般若通明絕萬緣，透出毘盧頂[寧*頁]外，始是吾家祖師禪。般若無名，非凡聖故；般若無形，非長短故；般若無相，非青黃故；般若無知，非意識故。欲學般若者，將心意識掃得絜潔淨淨，然後始相應也。古云：眾生心識，處處能緣，惟不能緣於般若之上。蓋般若離一切相故諸人還會得般若麼？藕斷絲不斷，功深願亦深。</p>
<p>普茶。師問眾云。紹興請山僧戒珠寺開堂。且道。我去不去。若道不去。古人云。隨緣赴感靡不周。若道去又道。而恒處此菩提座。若道得許過戒珠。道不得。且住弁山。汝等諸人如何定當。僧出云。舟行岸移。師云。而恒處此菩提座聻。又僧出云。長空一片月。師云。隨緣赴感。靡不周聻。僧禮拜。師便打。</p>
<p>沈居士請茶話，師云：明月映寒潭，千波頓息樹，頭葉不動，大地風澄。直饒心境一如，光含萬象，未知有向上一竅在。且道如何是向上一竅？泥牛撞倒須彌頂，木馬嘶乾四海潮。莫有問話者麼？有居士出禮拜歸位，師云：好與三十棒。</p>

<p class='juan'>入就瑞白禪師語錄卷之四終</p></div>
</div><!-- end of div[@id='body'] -->
</body></html>