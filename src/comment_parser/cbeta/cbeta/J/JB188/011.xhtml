<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu100' />
<p class='juan'>入就瑞白禪師語錄卷之十一</p><p class="byline">明住天台護國寺嗣法門人寂蘊編</p>
<div class='div-other'><a id='mulu101' />
<p class='h1'>歌贊銘說敘疏佛事</p>
<div class='div-other'><a id='mulu102' />
<div class='div-other'><a id='mulu103' />
<p class='h3'>十二時歌</p><p style="text-indent:0em" class="lg-abnormal"><div class='lg-row'>半夜子，睜開兩眼翻身起，滿天星斗墜寒簷，錯認金花放玉蕊。</div>
</p><p style="text-indent:0em" class="lg-abnormal"><div class='lg-row'>雞鳴丑，啟鎖開門放出狗，撥火燒香探有無，堂中禮佛忙稽首。</div>
</p><p style="text-indent:0em" class="lg-abnormal"><div class='lg-row'>平旦寅，舀水添柴煮菜根，古灶鍋前吹把火，半升羅裏解翻身。</div>
</p><p style="text-indent:0em" class="lg-abnormal"><div class='lg-row'>日出卯山中，猶是不明曉，亂峰腳踹似顛狂，拽杖隨行入荒草。</div>
</p><p style="text-indent:0em" class="lg-abnormal"><div class='lg-row'>食時辰，肩衝腰斧去樵薪，萬年枯樹連根斫，百劫香藤帶葉焚。</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>，肩荷雲鋤去種地，東西兩岸一齊翻，又有茅團又有芋。</div>
</p><p style="text-indent:0em" class="lg-abnormal"><div class='lg-row'>日中午，忽聽堂中三下鼓，雙手捧起缽多羅，始憶當年金牛舞。</div>
</p><p style="text-indent:0em" class="lg-abnormal"><div class='lg-row'>日映未，白雲片片如破絮，蓋卻南山與北山，爾從何起亦何住？</div>
</p><p style="text-indent:0em" class="lg-abnormal"><div class='lg-row'>晡時申，大道忙忙有幾人？踏破草鞋赤腳走，橫擔直負受辛勤。</div>
</p><p style="text-indent:0em" class="lg-abnormal"><div class='lg-row'>日入西，騎卻崑崙顛倒走，須彌岌岌海水騰，驚起波斯大張口。</div>
</p><p style="text-indent:0em" class="lg-abnormal"><div class='lg-row'>黃昏<span class='corr'>戌</span>，掩卻柴扉一墨黑，轉身露柱纔磕著，信口念個波羅密。</div>
</p><p style="text-indent:0em" class="lg-abnormal"><div class='lg-row'>人定亥，收入從前憨布袋，脫下娘生牛鼻褌，長伸兩腳渾無礙。</div>
</p></div>
<div class='div-other'><a id='mulu104' />
<p class='h3'>牧童歌<span class='note-inline'>(因看慈明禪師牧童歌故作此和之)</span></p><p style="text-indent:0em" class="lg-abnormal"><div class='lg-row'>淨裸裸，赤灑灑，倒跨牛兮沒可把，信口唱出曲無腔。散誕清風明月下，赶入山，縱意遊，白雲影裡任悠優。枯樹煙生芳草綠，豈味尋常這一頭。水草足，飽齁齁，兩岸東西得自繇。從今不犯他苗稼，不用鞭兮繩也休。牧童兒，真快活，手把泥團空裏捋，搓攏乾坤又放開。渾然不知舒與縮，日<span class='corr'>已</span>高，午正好，蹄角精純不須保。橫眠倒臥柳陰邊，這段風流世莫討。日<span class='corr'>已</span>暮，收歸欄，劫外今時水草閒，從今鞭杖何須問？一個閒人天地間。這牧童，真奇怪，不姓張兮不姓戴，借問牧童何處居？千山萬壑元非在。</div>
</p></div>
<div class='div-other'><a id='mulu105' />
<p class='h3'>贈頑石禪友歌</p><p style="text-indent:0em" class="lg-abnormal"><div class='lg-row'>常兀兀，謾騰騰，挺然獨露放光明，觸目世間人不識，權且呼為頑石。名頑石頭最高大，鎮壓山頭無縫罅，三世諸佛賴爾維，碧眼胡僧常倚借。頑石頭最堅利，金剛力士無能碎，如來掌上顯神通，外道天魔誰敢覷？頑石頭，壓塵世，生在深山絕名利，披雲著霧自優游，歷劫何曾異今日？頑石頭，最堪愛，生在煙霞與物外，博山峰頂氣雄豪，雲門腳下常自在。頑石頭，有志氣，獨立峰頭絕忌諱，任從日晒與風吹，凝然一塊何曾異？頑石頭，真奇怪，<span class='corr'>婬</span>房酒肆渾無礙，磊磊落落秪麼行，體性虛融戒非戒。頑石頭，最包容，十方剎海一毛中，自他不隔無來往，那居邊際於其中。頑石頭，多智慧，不論三乘與四諦。聖凡情盡絕古今，身居剎那離三世，頑石無名無形段，劫成劫壞靡改換。娑婆境內暫安身，應物逢緣光赫煥，頑石從來沒滋味，世間愚者盡拋棄。不知內藏無價珍，通方作者方能識，愚人只知頑石名，如何知得頑石心？頑石心量絕有無，是非得失豈能拘？浩浩紅塵到非到，白雲常鎖如自如。有問如何是頑石？蒼苔片片印清虛。</div>
</p></div>
<div class='div-other'><a id='mulu106' />
<p class='h3'>草龕歌<span class='note-inline'>(師初住崆峒寥，無一物搆箬屋，縳草龕以居之，故有此歌。)</span></p><p style="text-indent:0em" class="lg-abnormal"><div class='lg-row'>草龕兒，最空虛，包含法界盡無餘，三世如來頭出沒，四生六道任其居。隨其有，隨其無，挂拂捲蓆總無拘。有時子仙成大睡，有時瑞老上跏趺。四禪八定從此起，五位三玄任卷舒。草龕兒，真有趣，聲聞圓覺莫能覷，十地菩薩較些兒，解向其中舒兩臂。草龕兒，真奇妙，通身連絡通身竅。內外虛明絕點埃，那有雌黃與做造？草龕兒，真奇妙，侯王將相無能到，瓊樓玉殿莫堪倫，銅雀靈臺難比耀。草龕兒，亡冬夏，寒不侵兮熱不怕，假使三災遷變時，一個渾然無縫罅。有問草龕意若何？三更紅日亦無夜。</div>
</p></div></div>
<div class='div-other'><a id='mulu107' />
<div class='div-other'><a id='mulu108' />
<p class='h3'>雪山像贊</p><p style="text-indent:0em" class="lg-abnormal"><div class='lg-row'>棄卻皇宮，雪山打坐，六年苦行，後人規模。忽睹明星，悟得遮個。咦！婆心一片有誰知？流水高山重點破。</div>
</p></div>
<div class='div-other'><a id='mulu109' />
<p class='h3'>圓相半身佛贊</p><p style="text-indent:0em" class="lg-abnormal"><div class='lg-row'>不是月輪，亦非寶鏡，權現半身，且徹爾困。咦！靈木條然鳳豈立？無影林中鳥不棲。</div>
</p></div>
<div class='div-other'><a id='mulu110' />
<p class='h3'>觀音大士像贊</p><p style="text-indent:0em" class="lg-abnormal"><div class='lg-row'>見色如盲，聞聲如聾，弘音不昧，號曰圓通。</div>
</p></div>
<div class='div-other'><a id='mulu111' />
<p class='h3'>心經觀音像贊</p><p style="text-indent:0em" class="lg-abnormal"><div class='lg-row'>通身是經通身像，遍界無聲遍界聞，一念心空觀自在，鴉鳴鵲噪任紛紜。</div>
</p></div>
<div class='div-other'><a id='mulu112' />
<p class='h3'>釋迦文佛像贊</p><p style="text-indent:0em" class="lg-abnormal"><div class='lg-row'>咄！這老漢，從無始來，渾忘得喪，不合去睹明星，向鹿野苑卻陳伎倆，惹得五天國王起模畫樣。本待以火焚之，權留道握供養。<span class='note-inline'>(姚道握請)</span></div>
</p></div>
<div class='div-other'><a id='mulu113' />
<p class='h3'>水月觀音像贊</p><p style="text-indent:0em" class="lg-abnormal"><div class='lg-row'>大海之中，磐陀石上，耳聽潮音，千形萬狀。聞修淨盡，坦然自放，救苦尋聲，慈功無量。咦！踏翻波底月，鐵船水面浮。</div>
</p></div>
<div class='div-other'><a id='mulu114' />
<p class='h3'>達磨大師像贊</p><p style="text-indent:0em" class="lg-abnormal"><div class='lg-row'>剿卻梁皇意根，斷送神光手臂，恰恰道個安心，露出風流體態。從茲家醜外揚，後代兒孫逐隊。咦！渡江原不傳宗旨，跋嶺空留破草鞋。</div>
</p><p style="text-indent:0em" class="lg-abnormal"><div class='lg-row'>梁皇不識二祖，豈逄嵩山之石，乃知其翁。</div>
</p></div>
<div class='div-other'><a id='mulu115' />
<p class='h3'>達磨渡江像贊</p><p style="text-indent:0em" class="lg-abnormal"><div class='lg-row'>雙眼圓明，六宗俱契。琉璃殿上，不許安身；鄉村渡口，連忙走過。咦！隨波一葦妙無窮，雲在青天花在樹。</div>
</p></div>
<div class='div-other'><a id='mulu116' />
<p class='h3'>達磨面壁像贊</p><p style="text-indent:0em" class="lg-abnormal"><div class='lg-row'>面目雖無，脊骨<span class='corr'>已</span>露，後代兒孫，個個看透。</div>
</p></div>
<div class='div-other'><a id='mulu117' />
<p class='h3'>達磨西歸像贊</p><p style="text-indent:0em" class="lg-abnormal"><div class='lg-row'>本來東土度有情，卻又隻履西歸去，不是一番走煙塵，爭得雙株遍地布？</div>
</p></div>
<div class='div-other'><a id='mulu118' />
<p class='h3'>玉彌勒佛贊</p><p style="text-indent:0em" class="lg-abnormal"><div class='lg-row'>通身白毫，全體明徹，龍華寺裡顯神通，兜率陀天藏醜拙。呵呵呵，識不識，霅溪一帶鎖虛空，弁嶽蒼蒼常卓卓。</div>
</p></div>
<div class='div-other'><a id='mulu119' />
<p class='h3'>高峰大師半身像贊</p><p style="text-indent:0em" class="lg-abnormal"><div class='lg-row'>抬頭見真讚收回，自<span class='corr'>己</span>枕子撲落地，打碎虛空三關留，不住半節與兒孫。咦！春風蕩蕩花狼藉，仍是從前舊主人。</div>
</p></div>
<div class='div-other'><a id='mulu120' />
<p class='h3'>手捧寶塔羅漢像贊</p><p style="text-indent:0em" class="lg-abnormal"><div class='lg-row'>一頂摩霄，兩腳踏地，手捧寶塔，示第一義。咦！雙睛覷破光明也，兔角生花遍處香。</div>
</p></div>
<div class='div-other'><a id='mulu121' />
<p class='h3'>呂巖真人像贊</p><p style="text-indent:0em" class="lg-abnormal"><div class='lg-row'>挂卻儒冠去學仙，半升鐺內煮山川。黃龍語下知端的，顛酒扶妖總不言。</div>
</p></div>
<div class='div-other'><a id='mulu122' />
<p class='h3'>平之畫無量壽佛像為母慶誕請贊</p><p style="text-indent:0em" class="lg-abnormal"><div class='lg-row'>其壽無量兮曾何終始？其土極樂兮曾何泰否？不去不來兮巖松點翠，無生無滅兮秋江渟沚。</div>
</p></div>
<div class='div-other'><a id='mulu123' />
<p class='h3'>雲門先和尚真贊<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>這老漢多伎倆，心記五車，胸懷三藏，棕櫚拂子，左拋右拋，斑竹拄杖，東蕩西蕩。演一乘於萬竹林中，布十德於海塘邊上。指滲漏，斷衲子命根；立君臣，為人天榜樣。到今日，覿面全提眾兒孫，休云畫像不畫像。咦！六出滿山河，遍地銀波浪。</div>
</p><p style="text-indent:0em" class="lg-abnormal"><div class='lg-row'>手持如意，巍巍獨坐，普為群生，全提這個。時人不識，當面錯過。咦！幾瓣梅花落剡溪，四明山下神風播。</div>
</p><p style="text-indent:0em" class="lg-abnormal"><div class='lg-row'>石傘峰前，萬竹林上，坐斷乾坤，孰堪論量？咦！和風蕩蕩兮綠柳垂絲，煦日明明兮紅桃播浪。</div>
</p><p style="text-indent:0em" class="lg-abnormal"><div class='lg-row'>依真畫像像非真，從像顯真真非實，非實非真兩皆幻難。描老人真儀質，要識老人面目麼？三冬桃瓣隨風舞，九夏霜花遍地鋪。</div>
</p></div>
<div class='div-other'><a id='mulu124' />
<p class='h3'>雪關禪師像贊</p><p style="text-indent:0em" class="lg-abnormal"><div class='lg-row'>行曹洞機，傳博山拂，獨坐胡床，乾坤一握。且道是誰？異師白足。</div>
</p></div>
<div class='div-other'><a id='mulu125' />
<p class='h3'>無礙像請贊</p><p style="text-indent:0em" class="lg-abnormal"><div class='lg-row'>孤巍卓立無情緒，迥歷靈明不覆藏，特為諸君通一線，休從像上覓真光。</div>
</p></div>
<div class='div-other'><a id='mulu126' />
<p class='h3'>道興小像請贊</p><p style="text-indent:0em" class="lg-abnormal"><div class='lg-row'>拂子揮天，蒲團著地，獨坐巍巍，示西來意。咦！翠竹搖風徹骨寒，錢塘江水多滋味。</div>
</p></div>
<div class='div-other'><a id='mulu127' />
<p class='h3'>烏鎮密印寺虛懷小像贊</p><p style="text-indent:0em" class="lg-abnormal"><div class='lg-row'>身如木石，意若死灰，手持素珠，且道是誰？咦！壽聖塔邊傳今古，青溪岸畔示菩提。</div>
</p></div>
<div class='div-other'><a id='mulu128' />
<p class='h3'>慧心小像請贊</p><p style="text-indent:0em" class="lg-abnormal"><div class='lg-row'>歷歷分明，不用外尋，崖前獨立，即此慧心。咦！怪石蒼苔古，青松白鶴奇。</div>
</p></div>
<div class='div-other'><a id='mulu129' />
<p class='h3'>道詮小像請贊</p><p style="text-indent:0em" class="lg-abnormal"><div class='lg-row'>眼不見色，耳不聞聲，纖毫無昧，梧桐葉青。</div>
</p></div>
<div class='div-other'><a id='mulu130' />
<p class='h3'>黃唇濤居士為母真請贊</p><p style="text-indent:0em" class="lg-abnormal"><div class='lg-row'>朕兆纔分，坤道流行，為賢者之母，作萬物之根。咦！降身百億無來往，蓮花胎裏又重新。</div>
</p></div>
<div class='div-other'><a id='mulu131' />
<p class='h3'>蕭月瑞居士為母真請贊</p><p style="text-indent:0em" class="lg-abnormal"><div class='lg-row'>法界之母，閨門範儀，空花示現，鏡像何歸？咦！香煙堆裏蓮花國，寶樹行中古佛垂。</div>
</p></div>
<div class='div-other'><a id='mulu132' />
<p class='h3'>自題</p><p style="text-indent:0em" class="lg-abnormal"><div class='lg-row'>這漢生來倔僵，語話相逄不讓，皖公山頂笑傲雲霞。顯聖寺裏大興波浪。拈一條沒巴鼻的竹根東觸西觸，打得那杜禪和徹骨徹髓無處安身。播兩片有涎唾底臭皮左說右說，哄得他行腳僧忘境忘人橫來豎撞。以柏樹子為人云是返魂香，將乾屎橛施陳道是人天供養。似這般不唧溜的漢子，也有人寫他在紙上。咦！分付諸方禪學者，莫被他瞞換眼睛。</div>
</p><p style="text-indent:0em" class="lg-abnormal"><div class='lg-row'>這個阿僧，有骨無筋，巍巍獨坐，何喜何瞋？撐開石傘，弁嶽重新，劈破崆峒，剔起慧燈。咦！南雲花爛熳，平川水漃清。</div>
</p><p style="text-indent:0em" class="lg-abnormal"><div class='lg-row'>這阿師沒嗒[口*(天/韭)]，手握山藤，聖凡俱殺，破異道於筆端，呵邪禪以口咶。識者知是達磨嫡骨兒孫洞山正脈，不知者亦隨人異訝。</div>
</p><p style="text-indent:0em" class="lg-abnormal"><div class='lg-row'>兀兀兮若山，寂寂兮真閒，聖不可並，凡莫能攀。境上無心戀，忙中事不關。咦！一片浮雲何住處？數員頑石自斑斑。<span class='note-inline'>(西堂離言請贊)</span></div>
</p><p style="text-indent:0em" class="lg-abnormal"><div class='lg-row'>我像無形，非眼力之所能見；我像無色，非青黃之所能成。湛如秋水，空若太清。六合無高下，古今一坦平。說甚麼十二類生。<span class='note-inline'>(監院湛空請)</span></div>
</p><p style="text-indent:0em" class="lg-abnormal"><div class='lg-row'>寂寂兮無聞，歷歷兮有色，正令全提人，天法則覿面。橫施佛祖機聊，通你等個消息。<span class='note-inline'>(侍者鏡愚請)</span></div>
</p><p style="text-indent:0em" class="lg-abnormal"><div class='lg-row'>咄！這頑像沒伎倆，雲門寺裏惹得人憎，弁嶽峰頭渾亡得喪。既不能演教談經，又安知捧缽持杖？有問西來之意若何，便將他驀頭一棒。本待要以火焚之，權留與兒孫供養。<span class='note-inline'>(侍者舒光請)</span></div>
</p><p style="text-indent:0em" class="lg-abnormal"><div class='lg-row'>默默無言，巍巍獨坐，舜若多神，莫能看破。喚作瑞僧，早<span class='corr'>已</span>話墮。<span class='note-inline'>(侍者寧遠請)</span></div>
</p><p style="text-indent:0em" class="lg-abnormal"><div class='lg-row'>這漢癡迷，不識威儀，輕輕觸著，聲吼如雷。咦！秪為慈悲心大切，喜兮怒兮與人提。<span class='note-inline'>(侍者遍聞請)</span></div>
</p><p style="text-indent:0em" class="lg-abnormal"><div class='lg-row'>堪<span class='corr'>羨</span>良工筆力精，筆筆全提此個身。雖然眉目咸相似，一點中心難畫成。難畫成五彩，分明事最親。<span class='note-inline'>(西堂中也請)</span></div>
</p><p style="text-indent:0em" class="lg-abnormal"><div class='lg-row'>渠正是我，我不是渠，恁麼會得，克家之兒。峒山芳菲兮春色之英，鄱湖澄清兮秋風之精。<span class='note-inline'>(維那克歸請)</span></div>
</p><p style="text-indent:0em" class="lg-abnormal"><div class='lg-row'>明暗交參，互同生殺，偏正齊捐，劫外火發。<span class='note-inline'>(侍者破暗請)</span></div>
</p><p style="text-indent:0em" class="lg-abnormal"><div class='lg-row'>心遍十方，身通三際，默坐無言，示第一義。咄！<span class='note-inline'>(西堂不溢請)</span></div>
</p><p style="text-indent:0em" class="lg-abnormal"><div class='lg-row'>寶蓋峰前花發笑，金蓮山上草呈吟。咦！是這阿僧，非這阿僧，爾其細聽。<span class='note-inline'>(侍者元潔請)</span></div>
</p><p style="text-indent:0em" class="lg-abnormal"><div class='lg-row'>傳達磨六七世之正宗，忝洞山四八代之真子，居崆峒五位之山中，提正偏兼帶之心旨。這便是楊阿師的臉嘴。<span class='note-inline'>(輻輪請)</span></div>
</p><p style="text-indent:0em" class="lg-abnormal"><div class='lg-row'>是像即真，是真即像，不像不真，是何形狀？坐斷十方，覿體坦蕩。<span class='note-inline'>(西堂石澗請)</span></div>
</p><p style="text-indent:0em" class="lg-abnormal"><div class='lg-row'>體非玄素，何有此像？此像非真，玄素不狀，假斯紙墨，權為供養。<span class='note-inline'>(侍者玄素請)</span></div>
</p><p style="text-indent:0em" class="lg-abnormal"><div class='lg-row'>生在桐城，薙髮九子，操方越國，雲門真子。咦！以乾屎橛為沉香，便就是你。<span class='note-inline'>(一念請)</span></div>
</p><p style="text-indent:0em" class="lg-abnormal"><div class='lg-row'>五蘊山頭一片雪，湛水澄潭一輪月，清波蕩漾妙何窮，認著依然猶未徹。<span class='note-inline'>(源初請)</span></div>
</p><p style="text-indent:0em" class="lg-abnormal"><div class='lg-row'>一心常在那伽定，眼若盲兮耳無聽，任他聲色亂叢叢，何曾動著毘盧印。<span class='note-inline'>(姚福吾請)</span></div>
</p><p style="text-indent:0em" class="lg-abnormal"><div class='lg-row'>和風吹起柳條新，煦日臨頭花似錦，綠水汶瀾陳道貌，切休喚作世間境。<span class='note-inline'>(不踰請)</span></div>
</p><p style="text-indent:0em" class="lg-abnormal"><div class='lg-row'>有眼兮非見，有耳兮非聞。有鼻兮何嗅，有口兮難言。惟心兮漠漠，廓落兮誰親？咦！怪石枯藤和露冷，金鏢寶蓋帶煙橫。</div>
</p><p style="text-indent:0em" class="lg-abnormal"><div class='lg-row'>這漢呆癡，獨自亡思，青黃莫辨，動靜焉知？手持白拂，胡施亂施，不識者以為祖師之機。咦！風起船頭波浪湧，水澄山色印寒潭。<span class='note-inline'>(存璞請)</span></div>
</p></div></div>
<div class='div-other'><a id='mulu133' />
<div class='div-other'><a id='mulu134' />
<p class='h3'>硯瓦銘</p><p style="text-indent:0em" class="lg-abnormal"><div class='lg-row'>覿面無遮，通身沒縫，書大藏經，作人天供。世間功業，賴渠所成。若非渠力，何繇作文？體若剛堅，心絕異緣。平嘗獨露，不受綿纏。本不可說，表裏漆黑。識得渠時，成佛心歇。</div>
</p></div>
<div class='div-other'><a id='mulu135' />
<p class='h3'>銅香爐銘</p><p style="text-indent:0em" class="lg-abnormal"><div class='lg-row'>觸目無私，通身赤露，篆煙裊裊，消大千垢，包括虛空，容納微塵，即此便是，烏用別尋。</div>
</p></div></div>
<div class='div-other'><a id='mulu136' />
<div class='div-other'><a id='mulu137' />
<p class='h3'>尊稱達磨正宗說</p><p>千流萬派，一源而出，千枝萬葉，一本而生，何得認流迷源，執榦棄本也？今人必稱五宗為始者，皆是迷源之謂也。古雲門、溈仰二宗<span class='corr'>已</span>絕法眼，一宗傳於高麗國，只得洞濟二宗在於震旦耳。今依愚見當尊達磨大師為始，蓋我國之心宗，自達磨大師航海而來，至於我土，直指人心，見性成佛，由是心宗傳布四方。而今叢林皆設達磨大師之像，良有以也。在西域當尊迦葉尊者為始在東土當尊，達磨大師為始，若尊曹溪，尚有五位，祖師在前，故有遺也。源達磨則該曹溪，亦該洞山；本洞山則遺達磨，亦遺曹溪。故本能該末，卑不該尊也。是以當尊達磨大師為始，自達磨大師至雲門，先師乃四十一世矣。知我罪我，何敢辭焉？後代所稱者，當云傳達磨正宗第幾十幾方不遺其源，則見源之有始也。</p>
</div>
<div class='div-other'><a id='mulu138' />
<p class='h3'>達磨西來說</p><p>禪心湛寂，本自虛玄。三際融通，十方不隔。柰何情生，智暗逐境。迷心認妄失真，飄流莫返故勞。大聖降跡，現化西乾。四願嚴身，六度濟物。使人人返本，個個歸家。揭破無明，點開慧眼。操舟破迷天之大浪，揚帆鼓覺海之洪波。直抵梁朝，發明聖諦。一語不契。折蘆直顯舊家風；入魏知機，面壁全彰目前事。至寶不昧，冷眼難瞞。斷臂安心，神光有在。雪花遍處，瑞氣常新。禪髓傳時，門風大振。諦不為何階級覿體堂堂有修證無染污。總明自<span class='corr'>己</span>。德山棒臨濟喝。機用全彰。大雄虎南山蛇殺活自在。雲行雨至斷盡。衲子命根。掣電轟雷。施設佛祖機要。炎焰日中冰雪。朔風水裏楊花。森羅萬象無私。千古真風不墜。由是教外一脈東土大行。故禪宗直指之始。祖始于達磨大師也。</p>
</div>
<div class='div-other'><a id='mulu139' />
<p class='h3'>恕<span class='corr'>己</span>說</p><p>世尊云：天上天下，唯我獨尊。以此觀之，則在天而天而不天，在人而人而不人，乃至地獄、餓鬼、畜生及與諸類亦不諸類。如是則無往而非我，亦不我無我。此聖凡不涉有無，無拘人我兩忘，恕責齊遣，是謂真恕<span class='corr'>己</span>焉。</p>
</div>
<div class='div-other'><a id='mulu140' />
<p class='h3'>開爐說</p><p>嗟嗟末世！去聖時遙，概以訛傳，曾不知反。只此開爐，一事古之叢林或十月十五，或十一月初一日開爐，正月十五日止火有爐頭有炭頭，為大眾煖寒，故有開爐之說。到開爐日，爐頭散爐，炭頭散炭。善知識藉此以拈提指示大眾，故有灑掃開爐、燒榾柮、團頭扠手、大家烘，你也烘，我也烘深藏穩便度隆冬之說，趙州曾作爐頭因緣，可攷雲峰悅化炭，俱載方冊。今時叢林將古規事跡俱以昧卻，但見語錄中有開爐二字，單只以結制，上堂為開爐，謂之陶鑄聖凡。似即也似，是即未是。何也？將叢林煖寒一段因緣，俱以昧卻，不知出跡，深可歎也。若要復古，依舊到冬日寒時，散爐散炭。善知識於此上堂，庶事理雙全，規制不廢矣。又到夏天五月初一日挂帳，九月初一日收帳，亦叢林規範，烏得不審哉！</p>
</div>
<div class='div-other'><a id='mulu141' />
<p class='h3'>辯率發微說</p><p>余想作文字者，馳騁筆硯，若非細心，不無一時之失。林間錄云：古塔主去雲門之世，無慮百年，而稱其嗣。青華嚴未始識太陽，特以浮山遠公之語，嗣之不疑，二老皆以傳言行之自若。復曰：其於<span class='corr'>己</span>甚重，於法甚輕。此覺範所論，是論之未當也。古塔主既去雲門百年，而未識雲門，輸<span class='corr'>己</span>以承嗣，得非輕<span class='corr'>己</span>重法乎？青華嚴亦未見太陽，而以浮山遠公之語嗣之，又非輕<span class='corr'>己</span>以重法乎？反謂於<span class='corr'>己</span>甚重，於法甚輕，是何言歟？青華嚴依遠公之語，嗣之不疑，此尊人也。既從遠公有所悟入，此入聖位也。然而輸<span class='corr'>己</span>為物，重法重人，此華嚴大師萬古一段英氣，起洞宗<span class='corr'>已</span>墜之風，開投子永垂之道。後之學者，及與不及，雖未得而知。且浮山遠公提挈華嚴，為法門之真子，使其承嗣太陽，而不為<span class='corr'>己</span>之嗣，真以大道是輔，何嘗以洞山臨濟二其心哉？試觀今之人，去古人遠矣。或有親<span class='corr'>己</span>門下者，毋使過他人之室。悲哉！</p>
</div>
<div class='div-other'><a id='mulu142' />
<p class='h3'>藏經述意說</p><p>藏經之來，本乎西土，始因摩騰竺法，後有玄奘大師涉險，登危斯文，乃至白馬壇上，帝主親驗偽真；佛經火中光明，徹於霄漢。因是道經灰滅，吾教流通，欽此寶文，傳布宇內。見了義句，頓悟靈覺之心；聞般若名，永證菩提之果。言言見諦，字字真詮，庶使後學有聞不負請經初志。</p>
</div>
<div class='div-other'><a id='mulu143' />
<p class='h3'>戒約說</p><p>世尊在世，僧依佛住，世尊滅後，僧依戒住。戒也者，出三界之元首，登四聖之要道，不可一日有怠，戒若有怠，則塵不可出，道無所明，願無所興，生無所度，何得為眾聖之皈者乎？如是則知戒為無上之梯，航破暗之明燈，應當至意滌慮翹誠求佛冥加，感發戒體。所言戒體者，即我等之自心也。是心覺遍謂之佛，是心軌持謂之法，是心和合謂之僧，是心圓淨謂之戒。是以即四法而為一心，即一心而為圓宗，戒體即戒體，而為萬行根基，烏可有怠也歟？</p>
</div></div>
<div class='div-other'><a id='mulu144' />
<div class='div-other'><a id='mulu145' />
<p class='h3'>戒殺或問敘</p><p>世人烹眾生肉以充自<span class='corr'>己</span>腹者，迷倒之盛矣。何也？蓋眾生與吾人一體，吾身乃地、水、火、風所成，眾生亦地水火風所成耳。經云：一切地水是吾先身，一切火風是我本體。以此觀之，有何異焉？既爾，誰肯烹自<span class='corr'>己</span>之手，足以充口腹哉？手足既不可烹，則眾生之肉亦不可烹也，明矣。古云：心佛及眾生，是三無差別。又云：凡有知者，必同體如是。則知心性亦何異哉？吾人愛其衣冠整肅，飲食甘甜，彼亦愛其毛羽潔淨，所食味豐。吾人適意，則喜樂盈懷，不則憂愁煎逼。且眾生亦爾，放之則鼓舞飛鳴，囚之則惶惑驚悸。是以物我不異，殺而食之，豈其仁歟？茲者仁叔沈居士，夙願深厚，示現名門，不染繁華，留心祖道，於弁山發明，本有不勝喜躍，復念：眾生沉迷，何以導之？遂體上帝好生之德，興聖賢同體之仁，戒殺放生，假設問難發明孔孟佛祖之心，名曰戒殺。或問實苦海之慈航，大病之良劑也。余一見而加額合掌，聊敘數語，以為擊節。倘遇大集會中獰惡鬼王曰：仁叔仁叔，我待一切眾生成佛，盡眾生界空，無一眾生名字，我乃戒殺放生。且道仁叔又作麼生？老僧秪為大笑呵呵。</p>
</div></div>
<div class='div-other'><a id='mulu146' />
<div class='div-other'><a id='mulu147' />
<p class='h3'>募茶疏</p><p>茶為奉客之先，供止渴之要，湯纔入門來即與一碗，使其沾著唇齒，當下知歸故爾。趙州無論到與不到，咸云喫茶去。今日弁山意欲借彼發明諸人大事，乞眾檀那，各出隻手，成就勝緣，俾飲者嘗者枯腸頓息，不受伶俜，入清涼地，獲如意果，則諸檀福德孰可<span class='note-inline'>(量哉)</span>。</p>
</div>
<div class='div-other'><a id='mulu148' />
<p class='h3'>乞米疏</p><p>金牛飯普周沙界，雲門餅塞滿虛空，一粒米撞倒須彌兩文錢各出隻手，使無口人受食，無腹人飽餐，則大檀之功等太虛量也。</p>
</div>
<div class='div-other'><a id='mulu149' />
<p class='h3'>重修洞山祖塔題辭</p><p>洞山古剎，我等祖基，傾頹<span class='corr'>已</span>久，瓦礫不存。今幸孤崖上座住持，欲重新祖塔，柰工力浩繁，凡我輩為洞上兒孫，烏可坐視乎？必思水源木根，法道有本，各出隻手，共力可成。一磚一石，建祖塔於當場；一瓦一椽，覆靈骨於本處。法幢高豎，祖道重新，始不負我等微末報本，亦可啟迪後昆，孝道有在。</p>
</div></div>
<div class='div-other'><a id='mulu150' />
<p class='h2'>佛事</p>
<div class='div-other'><a id='mulu151' />
<p class='h3'>為啟明舉火</p><p>執火炬云。銀光耿耿。且喜窮子歸家。寶月輝輝。琉璃殿中。朝父恁麼時。君臣道合父子一如。是何人境界。啟明上座。厭塵世而高登九品。棄娑婆而端居淨土。會麼？以火炬打圓相云。烈焰叢裏翻身常寂光中<span class='note-inline'>(自在)</span>。</p>
</div>
<div class='div-other'><a id='mulu152' />
<p class='h3'>為心光舉火</p><p>泥牛吼盡澄潭月，木馬嘶乾四海雲，一段心光歸去也，九蓮臺上又重新。且道還鄉一句作麼生道？烈焰亙天星宿朗，霧鎖長空山色青。</p>
</div>
<div class='div-other'><a id='mulu153' />
<p class='h3'>為亡僧舉火</p><p>生死去來目前包褁般若如清涼池。四面皆可入生死，去來總沒交涉。般若如大火聚，四面不可入。今日這方來。上座挺身擔荷。覿面全提。且道是出也入也？以火炬打。圓相云：通身一具黃金骨，烈焰光中仔<span class='note-inline'>(細看)</span>。</p>
</div>
<div class='div-other'><a id='mulu154' />
<p class='h3'>為奇風舉火</p><p>細雨乍收孤日朗，白雲纔破碧天青，一段奇風全體露，再駕赤龍行一程。咦！轉位忘功歸去也，青山綠水自知音。</p>
</div>
<div class='div-other'><a id='mulu155' />
<p class='h3'>為玉章舉火</p><p>玉章玉章，收回文彩，以空合空，豈有去來？其來也，轉位就功，弁嶽峰頭花爛熳。其去也，轉功就位，碧波潭底桂輪空。正恁麼時，明暗雙消，君臣不立，且道在何處安身？咦！海底吹來三昧火，頃刻燒乾五嶽雲。</p>
</div>
<div class='div-other'><a id='mulu156' />
<p class='h3'>為覺元舉火</p><p>覺元覺元，返本還源，菩提觸目，擲卻大千。秪如天台不住，龍華不去，且道向甚麼處安身立命？以火炬打圓相云：咦！再向紅爐親煆過，任汝分身塵剎中。</p>
</div>
<div class='div-other'><a id='mulu157' />
<p class='h3'>為明軌上座入塔</p><p>本自無縫罅，八面絕遮攔。一頂摩霄，四稜著地。圓陀陀藏了幾多骸骨活卓卓。收盡無限髑髏。人人對面齊。觀軌上座親登此處。以手撫骨云。軌上座聽吾說。今朝正是清明節。百花競秀楊柳青。夜深更看峰頭月。無縫塔裏快翻身。荊棘林中忙舉足。過此二途。且道向甚麼處安身立命。良久云。幾樹桃花無豔色。數枝枯木盡芬芳。</p>
</div>
<div class='div-other'><a id='mulu158' />
<p class='h3'>為矩耆二上座入塔</p><p>朔風匝地霜花滿，萬籟無聲境寂寥，今日與君輕決斷，翻身此處路非遙。二、上座聽吾教，娑婆世界休生戀，西方淨土快須逃。過此二者，且道向何處安身？咦！三冬枯木秀，九夏雪花飄。</p>
</div>
<div class='div-other'><a id='mulu159' />
<p class='h3'>掃雲門散木先和尚塔二則</p><p>秋風颼嘶，秋雲披離，秋雨歷落，黃葉紛飛。此是先師容儀會麼？轉功就位無遺影，古殿苔生阿個知。僧問：先祖儀容即不問，圓音周遍事如何？師云：青天白日。進云：恁麼則水注松濤宣妙法，青山翠竹演無生。師云：非汝境界。僧便喝。師云：未曾見面在。僧云：歸去罷。師便休去。<span class='note-inline'>(癸酉秋)</span>。</p>
<p>山之高兮水之源兮，先師之心兮晴空一聲，霹靂泥牛，木馬奔馳。如此會得，則先師儀容宛爾如此不會桃花依舊笑山堤會麼？遂顧眾頓足云：蒼天！蒼天！即上香<span class='note-inline'>(乙亥春)</span>。</p>
</div>
<div class='div-other'><a id='mulu160' />
<p class='h3'>掃百丈大智祖塔</p><p>雄峰鎖白雲，諸祖真機獨露，千林飄黃葉，衲僧巴鼻儼然。滿目儀容，通身師表，會得者，全體受用，不會者，運水搬柴。會麼？會麼？今日特具瓣香，聊陳薄供，以為大智老祖掃塔之敬。諸人還見<span class='note-inline'>(智祖麼？良久，云：石塔蒼苔，古翠竹綠衣新)</span>。</p>
</div></div></div>
<p class='juan'>入就瑞白禪師語錄卷之十一終</p>
</div><!-- end of div[@id='body'] -->
</body></html>