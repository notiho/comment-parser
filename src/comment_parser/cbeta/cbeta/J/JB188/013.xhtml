<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu252' />
<p class='juan'>入就瑞白禪師語錄卷之十三</p><p class="byline">明住天台護國寺嗣法門人寂蘊編</p><p class="head1">詩偈</p>
</div>
<div class='div-other'><a id='mulu253' />
<p class='h2'>再住贛州崆峒山</p><p style="margin-left:1em">崇禎十年丁丑秋，監院湛空并贛城高樓居士會同鍾玉所鍾鳴宇，劉寬我諸護法賚書上南雲山，再請師還山賦此。</p>
<p style="text-indent:0em" class="lg-abnormal"><div class='lg-row'>策杖重來此，縱觀仍舊遊，何期劉子樹，肯首笑相留？</div>
</p></div>
<div class='div-other'><a id='mulu254' />
<p class='h2'>崆峒諸景</p>
<div class='div-other'><a id='mulu255' />
<p class='h3'>緣起</p><p>丙子秋七月廿六日，予到山時，蓁莽蓊鬱，藤蘿絆腰，遂令撥雲闢徑誅茅，始縳箬屋，結草龕以居之。既居矣，猶未窮此山中諸景。既而過南雲山丁丑秋再上崆峒，稍闊其居，漸開四野，不覺佳景，天然露現，始各五位。山寶蓋峰等八景，至戊寅春遊之，又立飛龍崗等四景名。初夏之時，梅雨綿瀝，古路從蠟，燭園過阪，因田塍窄，來往者未便。予偕隱虛等八人，從水口下，新開一橫逕，又得羅漢之名，舉目遠瞻，危巒怪石，羅列屏几，煙霞滿岫，蒼翠森然。則又有奇峰紗帽，石觀音嵒、清涼嵒之名。至秋遊歷群峰，又睹有眠牛石一脈，泉<span class='corr'>己</span>卯春，偕諸子再登奇峰，又見石剷、石鯉等，聳然而立，宛有參天之勢，故爾名之。然景無前後，前後在人，自劫初成之時，諸景一時羅列，雖後有探幽賦詠者，年遠亦無所考。今或山靈有在，老僧有緣，自到山漸誅草莽，取景題名，總為崆峒山之諸景，固是缽盂安柄，亦可存于後賢。知此則有<span class='corr'>佳</span>詠志之不朽也。</p>
</div>
<div class='div-other'><a id='mulu256' />
<p class='h3'>崆峒即景<span class='note-inline'>(并引)</span></p>
<div class='div-other'><a id='mulu257' /><p style="margin-left:1em">崆峒山荒涼甚久，斷碑古碣盡<span class='corr'>已</span>湮沒。子仙初到，惜無片言隻字可攷。但觀其山形相似物類者，指出八景，示諸禪衲，共相唱和，以為永遠之志。其院前覿面一峰，形如寶蓋，故稱為寶。蓋峰院之東角一峰，俗呼為酒罈山形似金鏢，故名金鏢峰院。後主山五峰並列，偏正互陳，君臣不亂，稱為崆峒。五位山門，前一池，圓如寶鏡，故名寶鏡池院。右一崖世呼仙人著棋之處，故名仙人崖院右一石，儼似龜形，故名龜石崖院之西畔，新開一泉，內有一龍頭石，水從其出，故名龍頭泉院。南寶蓋峰之腰有一石，其形似虎，故名虎兒石。此崆峒之八景，余養病之餘，詠頌八首，俟諸文翰，共詠精華，以壯崆峒。勝概云。</p>
</div>
<div class='div-other'><a id='mulu258' />
<p class='h4'>崆峒五位山<span class='note-inline'>(八絕)</span></p><p style="text-indent:0em" class="lg-abnormal"><div class='lg-row'>五位元一座，偏正歷然分，君臣同妙顯，賓主互相陳。險峻鶴難立，平懷步入輕，位功齊轉處，木馬吼天庭。</div>
</p></div>
<div class='div-other'><a id='mulu259' />
<p class='h4'>寶蓋峰</p><p style="text-indent:0em" class="lg-abnormal"><div class='lg-row'>寶蓋覿空懸，彌然覆大千，禪流咸蔭被，妙色古今傳。</div>
</p></div>
<div class='div-other'><a id='mulu260' />
<p class='h4'>金鏢峰</p><p style="text-indent:0em" class="lg-abnormal"><div class='lg-row'>形似金鏢，卓然獨立，戳破虛空，有誰能識？</div>
</p></div>
<div class='div-other'><a id='mulu261' />
<p class='h4'>仙人崖</p><p style="text-indent:0em" class="lg-abnormal"><div class='lg-row'>挺然一座崖，上有神仙立，昧者眼糢糊，何能對面識？</div>
</p></div>
<div class='div-other'><a id='mulu262' />
<p class='h4'>寶鏡池</p><p style="text-indent:0em" class="lg-abnormal"><div class='lg-row'>圓明湛漃，猶若寶鏡，含盡法界，毫無餘剩。隱顯俱該，不存邪正，放去收來，大地徹困。</div>
</p></div>
<div class='div-other'><a id='mulu263' />
<p class='h4'>龍頭泉</p><p style="text-indent:0em" class="lg-abnormal"><div class='lg-row'>一竅開天際，石龍吐水流，味甘禪德美，益見洞山幽。</div>
</p></div>
<div class='div-other'><a id='mulu264' />
<p class='h4'>龜石崖</p><p style="text-indent:0em" class="lg-abnormal"><div class='lg-row'>一石橫空起，其勢若龜形，草嫩綠毛長，苔生八卦陳。伸頭提正令，縮尾跡何存？舉目全體露，靈德甚分明。</div>
</p></div>
<div class='div-other'><a id='mulu265' />
<p class='h4'>虎兒石</p><p style="text-indent:0em" class="lg-abnormal"><div class='lg-row'>怪石草中埋，猶如猛虎踞，爪牙雖未伸，來者生驚怖。</div>
</p></div></div>
<div class='div-other'><a id='mulu266' />
<p class='h3'>又題四景<span class='note-inline'>(并引)</span></p>
<div class='div-other'><a id='mulu267' /><p style="margin-left:1em">任運禪人搬木回至五龍湫，憩息舉目，偶見一水瀑布噴珠而下，遂有瀑布泉、五龍湫之詩以呈老僧，老僧亦擊節和之，故得瀑布泉五龍湫之二景矣。驚蟄節屆，久雨初晴，偕二三子步於南墺之石濠，見一嶺似鳳蹲立，有所待焉，遂指曰：蹲鳳嶺從鳳嶺而去，不里許有岡。若怒龍奔，海騰空而過，指曰飛龍岡。諸子各呈詩，老僧亦占拙偈，不覺四景流落人間也。</p>
</div>
<div class='div-other'><a id='mulu268' />
<p class='h4'>瀑布泉</p><p style="text-indent:0em" class="lg-abnormal"><div class='lg-row'>誰將白練挂長空，界斷青山路不通，多少行來難措足，騷神閣筆費神功。</div>
</p></div>
<div class='div-other'><a id='mulu269' />
<p class='h4'>五龍湫</p><p style="text-indent:0em" class="lg-abnormal"><div class='lg-row'>五龍潭底隱，滴水示全身，澤世功無量，三根得自榮。</div>
</p></div>
<div class='div-other'><a id='mulu270' />
<p class='h4'>蹲鳳嶺</p><p style="text-indent:0em" class="lg-abnormal"><div class='lg-row'>峮嶺盤旋萬壑中，宛然彩鳳五雲籠。不聞秦主吹簫笛，惟聽崆峒午夜鐘。</div>
</p></div>
<div class='div-other'><a id='mulu271' />
<p class='h4'>飛龍崗</p><p style="text-indent:0em" class="lg-abnormal"><div class='lg-row'>嵷嵱轉變若龍騰，駕霧排雲勢自神，不向海中求德寶，慣居山頂聽殘經。</div>
</p></div></div></div>
<div class='div-other'><a id='mulu272' />
<p class='h2'>錦花水<span class='note-inline'>(并引)</span></p><p style="margin-left:1em">戊寅春傳以為瀑布，泉<span class='corr'>己</span>卯春，余親觀之，猶如錦花鋪設，泛瀾無窮，故名錦花水也。</p>
<p style="text-indent:0em" class="lg-abnormal"><div class='lg-row'>浪花翻作錦花飛，意趣天然吐妙機。化母織成無功絹，散之湖海作龍衣。</div>
</p></div>
<div class='div-other'><a id='mulu273' />
<p class='h2'>崆峒即景<span class='note-inline'>(十四絕)</span></p>
<div class='div-other'><a id='mulu274' /><p style="text-indent:0em" class="lg-abnormal"><div class='lg-row'>路逕新開氣象鮮，碧嵒紫石鎖嵐煙，有人踏著些兒地，驀直登臨極果巔。</div>
</p></div>
<div class='div-other'><a id='mulu275' />
<p class='h3'>奇峰</p><p style="text-indent:0em" class="lg-abnormal"><div class='lg-row'>崆峒多秀麗，怪石亦生奇，竹翠通禪髓，花黃啟道頤。藤蘿佛膝曲，古蕨聖心怡，極目頻臨望，悠然任所之。</div>
</p></div>
<div class='div-other'><a id='mulu276' />
<p class='h3'>紗帽石</p><p style="text-indent:0em" class="lg-abnormal"><div class='lg-row'>天然紫石長苔封，卻似烏紗振國風，想是辭官修道者，故將冠冕挂崆峒。</div>
</p></div>
<div class='div-other'><a id='mulu277' />
<p class='h3'>觀音嵒</p><p style="text-indent:0em" class="lg-abnormal"><div class='lg-row'>森然喬木古藤封，紫石磷層布錦峰，趺坐忽聞清籟響，誰知大士啟圓通？</div>
</p></div>
<div class='div-other'><a id='mulu278' />
<p class='h3'>清涼嵒</p><p style="text-indent:0em" class="lg-abnormal"><div class='lg-row'>苦樂無能到，炎涼豈可侵？忘機獨自坐，那有世間塵？</div>
</p></div>
<div class='div-other'><a id='mulu279' />
<p class='h3'>眠牛石</p><p style="text-indent:0em" class="lg-abnormal"><div class='lg-row'>雲根高臥似眠牛，歷盡寒炎不計秋。鞭杖而今誰更用？祖翁田地賴耕收。</div>
</p></div>
<div class='div-other'><a id='mulu280' />
<p class='h3'>一脈泉</p><p style="text-indent:0em" class="lg-abnormal"><div class='lg-row'>活潑無依倚，常年不竭涓，榮枯咸被潤，蓋自有來源。</div>
</p></div>
<div class='div-other'><a id='mulu281' />
<p class='h3'>石鏟峰</p><p style="text-indent:0em" class="lg-abnormal"><div class='lg-row'>形如鐵鏟立峰頭，觸碎虛空獨自幽，魔佛一齊俱蕩盡，誰人能入此中遊？</div>
</p></div>
<div class='div-other'><a id='mulu282' />
<p class='h3'>石鯉峰</p><p style="text-indent:0em" class="lg-abnormal"><div class='lg-row'>一石參天似錦鱗，龍門<span class='corr'>已</span>透若何升？蒼生枯槁須當濟，秪待雲雷布雨行。</div>
</p></div>
<div class='div-other'><a id='mulu283' />
<p class='h3'>崆峒水口</p><p style="text-indent:0em" class="lg-abnormal"><div class='lg-row'>一帶溪流下碧岑，噴珠擊石響清音。常年似唱胡笳調，不許眼觀聞在心。</div>
</p></div>
<div class='div-other'><a id='mulu284' />
<p class='h3'>羅漢松</p><p style="text-indent:0em" class="lg-abnormal"><div class='lg-row'>翠葉婆娑色愈嬌，和風鼓舞帶雲飄，空山獨立清蒸暑，多少行人息苦勞。</div>
</p></div>
<div class='div-other'><a id='mulu285' />
<p class='h3'>空王墳</p><p style="text-indent:0em" class="lg-abnormal"><div class='lg-row'>空王元無形跡，微塵堆裏藏身，今日分明指出，青山綠水白雲。</div>
</p></div>
<div class='div-other'><a id='mulu286' />
<p class='h3'>懶漢床</p><p style="text-indent:0em" class="lg-abnormal"><div class='lg-row'>石榻蕭然崆峒天，懶人時未離床弦，自從劫外長眠起，睡到而今不計年。</div>
</p></div>
<div class='div-other'><a id='mulu287' />
<p class='h3'>甶石</p><p style="text-indent:0em" class="lg-abnormal"><div class='lg-row'>彷彿子母尊天，依稀面然大士，崖前獨立提持，傲盡風霜月歲。</div>
</p></div></div>
<div class='div-other'><a id='mulu288' />
<p class='h2'>崆峒家法十偈</p><p style="text-indent:0em" class="lg-abnormal"><div class='lg-row'>崆峒家法絕連纖，一句當陽直指全，剿絕葛藤亡滲漏，方知劫外有禪天。</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，棒喝交馳機活圓。點著禪人通體快，何須格外更求玄？</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，弗使諸人仍自纏，截斷葛藤和水拔，翻然當下證金仙。</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，雨過青山色更鮮，萬象無情能說法，何勞病朽口重宣。</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，野鳥山花不間宣，風捲殘紅親徹骨，真機滿目個中圓。</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，月上東岡一顆圓，寶色輝輝高下炤，誰云祖印有其偏？</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，風舞清香襲法筵，只為老僧心力倦，也來助我一談禪。</div>
</p><p style="text-indent:0em" class="lg-abnormal"><div class='lg-row'><span class='corr'>崆</span>峒家法絕連纖，那畔今時<span class='corr'>已</span>盡捐。月印寒潭常坦坦，風吹觱策自玄玄。</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，五位三玄總不然，閒蹈峰巒觀秀色，映紅遍地草芊芊。</div>
</p><p style="text-indent:0em" class="lg-abnormal"><div class='lg-row'>崆峒家法絕連纖，有甚工夫有甚禪？晝飽三餐日落後，長伸兩腳任憨眠。</div>
</p></div>
<div class='div-other'><a id='mulu289' />
<p class='h2'>春遊崆峒</p><p style="text-indent:0em" class="lg-abnormal"><div class='lg-row'>崆峒景色自奇哉，紅白枝枝間錯開。破衲袖驚憐蕊落，芒鞋步動喜香來。空中亂舞隨風意，巖下披離壯石苔。踏遍煙嵐情未<span class='corr'>已</span>，攜笻更上一崔嵬。</div>
</p></div>
<div class='div-other'><a id='mulu290' />
<p class='h2'>清明日偕諸子遊奇峰</p><p style="text-indent:0em" class="lg-abnormal"><div class='lg-row'>策杖步奇峰，芒鞋意趣濃，野花近笑語，翠藹露清容。爆竹運天吼，歡呼滿塢雍，烹泉敷石坐，不盡話重重。</div>
</p></div>
<div class='div-other'><a id='mulu291' />
<p class='h2'>過雲龍山</p><p style="text-indent:0em" class="lg-abnormal"><div class='lg-row'>竹輿度山坡，嵒深鎖薜蘿，撥開荒草逕，點出古崖阿。舊屋添新象，老僧益壯多，相看供蕨茗，談妙喜閒過。</div>
</p></div>
<div class='div-other'><a id='mulu292' />
<p class='h2'>觀奇雲偈<span class='note-inline'>(并敘)</span></p><p style="margin-left:1em">乙卯夏，崆峒閒居，養病自適，晚餐之暇，夕陽初落，餘暉散彩，祥雲呈奇，變幻莫測。或為獅兒返躑，或作象王嚬呻，或現海馬騰波，或現鳳凰展翅，樓臺殿閣，人畜龍仙，無所不有。時余與二三子酌清泉，縱奇觀，偶占偈一首，諸子亦各有和韻，可謂不負天開畫圖之妙耳。</p>
<p style="text-indent:0em" class="lg-abnormal"><div class='lg-row'>遠望夕陽落，斜暉映彩雲，神奇莫可測，變化幾般形。攜杖同諸子，頻觀興愈清。烹泉亦敷坐，快意樂天真。覿體非他物，不知誰肯惺？</div>
</p></div>
<div class='div-other'><a id='mulu293' />
<p class='h2'>陳乾所居士捐資為師造一團瓢，立春前五日而始落成。時諸弟子各呈偈頌，以為慶意。師亦</p></div>
<div class='div-other'><a id='mulu294' />
<p class='h2'>示之以偈。</p><p style="text-indent:0em" class="lg-abnormal"><div class='lg-row'>者個團瓢，昂然自在，囊括虛空，含容法界，六戶玲瓏，非中非外，六角稜層，大千俱蓋，惟有一門，往還無礙。霧起連天渾一色，風吹碧落皆慶快。</div>
</p></div>
<div class='div-other'><a id='mulu295' />
<p class='h2'>警浣菜</p><p style="text-indent:0em" class="lg-abnormal"><div class='lg-row'>一鑑清池覿面開，廚人時以滌蔬薹，莫教黃葉隨流水，惹得禪和步跡來。</div>
</p></div>
<div class='div-other'><a id='mulu296' />
<p class='h2'>新正雪覆絳桃<span class='note-inline'>(贈雲隱)</span></p><p style="text-indent:0em" class="lg-abnormal"><div class='lg-row'>一樹紅花覆白雪，通身卻似玉粧成，寒凝不露真機骨，惟有清香到處聞。</div>
</p></div>
<div class='div-other'><a id='mulu297' />
<p class='h2'>師居崆峒，養病無事，每敲禪板自適，或禪人請問工夫隨敲示之，一日示之以偈。</p><p style="text-indent:0em" class="lg-abnormal"><div class='lg-row'>不揚麈尾不拈花，專敲禪板作生涯，分明擊碎虛空髓，直下翻身意自奢。</div>
</p></div>
<div class='div-other'><a id='mulu298' />
<p class='h2'>聞盡眉聲</p><p style="text-indent:0em" class="lg-abnormal"><div class='lg-row'>空山有畫眉，時向窗前語，問渠何所言？報云柏樹子。覿面為人提，阿誰能會取？熾然說法罷，飛入峰頭去。</div>
</p></div>
<div class='div-other'><a id='mulu299' />
<p class='h2'>送克歸維那回浙</p><p style="text-indent:0em" class="lg-abnormal"><div class='lg-row'>克究宗乘忘倦久，偶因浙底省師回，東風乍起孤帆展，再上崆峒笑自開。</div>
</p></div>
<div class='div-other'><a id='mulu300' />
<p class='h2'>示諸禪客</p><p style="text-indent:0em" class="lg-abnormal"><div class='lg-row'>晝夜精勤莫暫違，應知佛法絕離微，個中一點通玄路，秪在搬柴運水回。</div>
</p><p style="text-indent:0em" class="lg-abnormal"><div class='lg-row'>諸祖西來意，欬聲并掉臂，玄中更有玄，碓嘴生花赤。庭前柏樹子，趙老為君指，會得其中意，揚聲囉囉哩。昔時楊大年，決志為參禪，相見慈明後，聲名播九川。</div>
</p></div>
<div class='div-other'><a id='mulu301' />
<p class='h2'>贈宗侯朱南美居士</p><p style="text-indent:0em" class="lg-abnormal"><div class='lg-row'>廓徹虛明本地光，個中無物不含藏，從來法界人天美，寶樹花開到處香。</div>
</p><p style="text-indent:0em" class="lg-abnormal"><div class='lg-row'>賢侯垂護道中興，蓋為靈山囑托深，孝敬雙親天地格，珠蘭夜半現中庭。</div>
</p></div>
<div class='div-other'><a id='mulu302' />
<p class='h2'>侍御張瑤碧求偈</p><p style="text-indent:0em" class="lg-abnormal"><div class='lg-row'>大道通三際，恒沙歷歷周，孤明常應用，盡在一毫頭。動靜皆由我，愁歡兩盡忘，莫將心意會，明月印千江。</div>
</p></div>
<div class='div-other'><a id='mulu303' />
<p class='h2'>老病感懷</p><p style="text-indent:0em" class="lg-abnormal"><div class='lg-row'>勞病多年老更彰，幸今<span class='corr'>已</span>歇自心狂。眼昏無力看經慢，齒缺多風說法難。腳懶山行嫌峻嶺，身居龕內喜茅房。世間出世俱忘論，惟覺頭寒一頂霜。</div>
</p></div>
<div class='div-other'><a id='mulu304' />
<p class='h2'><span class='corr'>己</span>卯夏經行失跌因傷手有感</p><p style="text-indent:0em" class="lg-abnormal"><div class='lg-row'>嘗謂多生業惑深，而今病苦漸相陵，寒傷數月精神減，脾疾連年血力貧。朔氣纔交<span class='corr'>嗽</span>又發，颽風初度手遭侵。雖然宿債隨緣遣，難動虛閒一點心。</div>
</p></div>
<div class='div-other'><a id='mulu305' />
<p class='h2'>題弁山龍華寺種樹</p><p style="margin-left:3em"><span class='note-inline'>(丙子夏師離弁山，隱跡崆峒，復遷百丈久默法，兄主龍華席，栽引路松數里，師乃賦此。)</span></p>
<p style="text-indent:0em" class="lg-abnormal"><div class='lg-row'>新種松杉滿道傍，婆娑遙蔭到禪堂，堅牢神力能堪護，萬古龍崗翠色彰。</div>
</p></div>
<div class='div-other'><a id='mulu306' />
<p class='h2'>答給諫熊青嶼次原韻</p><p style="text-indent:0em" class="lg-abnormal"><div class='lg-row'>逃禪浪跡在天涯，釣盡煙波意始嘉。更遇大檀知個事，陳年枯木又開花。</div>
</p></div>
<div class='div-other'><a id='mulu307' />
<p class='h2'>題百丈諸景</p><p style="margin-left:1em">庚辰秋，　建安王念百丈法席久虛，虔修書幣，遣使特入崆峒山，延師重興祖道。師于十月初二入院掃祖塔竟，因閱寺志，復登山翫景，成二十首。</p>

<div class='div-other'><a id='mulu308' />
<p class='h3'>百丈寺</p><p style="text-indent:0em" class="lg-abnormal"><div class='lg-row'>名藍高百丈，勝景冠諸方，此地何今古，溪清映月光？</div>
</p></div>
<div class='div-other'><a id='mulu309' />
<p class='h3'>大雄峰</p><p style="text-indent:0em" class="lg-abnormal"><div class='lg-row'>高標聳出太虛空，脫盡凡塵孰與同？百丈峰頭弘祖道，芳花古木自叢叢。</div>
</p></div>
<div class='div-other'><a id='mulu310' />
<p class='h3'>大智塔</p><p style="text-indent:0em" class="lg-abnormal"><div class='lg-row'>石塔摩霄漢，真身自內藏，祥雲彌四野，靈木占高崗。說法青松吼，談禪翠竹揚。愧予無所敬，一禮一爐香。</div>
</p></div>
<div class='div-other'><a id='mulu311' />
<p class='h3'>缽盂峰</p><p style="text-indent:0em" class="lg-abnormal"><div class='lg-row'>孤峰圓立在山丘，形似多羅意甚悠，開口朝天吞日月，乾坤作供一齊收。</div>
</p></div>
<div class='div-other'><a id='mulu312' />
<p class='h3'>錫杖峰</p><p style="text-indent:0em" class="lg-abnormal"><div class='lg-row'>一峰覿面存，直示如來旨，開展有誰能，至人常在此。</div>
</p></div>
<div class='div-other'><a id='mulu313' />
<p class='h3'>釋迦峰</p><p style="text-indent:0em" class="lg-abnormal"><div class='lg-row'>天宮不肯住，降跡萬峰頭，大智相逢後，聲名遍九州。</div>
</p></div>
<div class='div-other'><a id='mulu314' />
<p class='h3'>迦葉峰</p><p style="text-indent:0em" class="lg-abnormal"><div class='lg-row'>瞿瘠稜層出世奇，寰中獨立露真機。煙霞常作袈裟搭，鳥語花香笑自微。</div>
</p></div>
<div class='div-other'><a id='mulu315' />
<p class='h3'>鳳凰窩</p><p style="text-indent:0em" class="lg-abnormal"><div class='lg-row'>昔日宣宗聖駕臨，鳳凰特立現<span class='corr'>佳</span>徵，而今香道仍寥寂，惟有清名世上存。</div>
</p></div>
<div class='div-other'><a id='mulu316' />
<p class='h3'>石筍</p><p style="text-indent:0em" class="lg-abnormal"><div class='lg-row'>平空迸出幾千秋，恰似天龍一指頭。觸目能知元自具，宗風從此滿皇州。</div>
</p></div>
<div class='div-other'><a id='mulu317' />
<p class='h3'>七星橋</p><p style="text-indent:0em" class="lg-abnormal"><div class='lg-row'>七星布列在山門，為鎖曹源一滴春，度馬度驢憑跳躑，曾無些子喜和嗔。</div>
</p></div>
<div class='div-other'><a id='mulu318' />
<p class='h3'>師表閣</p><p style="text-indent:0em" class="lg-abnormal"><div class='lg-row'>古閣凌霄漢，層層鎖霧霞，綸言師表賜，道望滿天涯。</div>
</p></div>
<div class='div-other'><a id='mulu319' />
<p class='h3'>野狐巖</p><p style="text-indent:0em" class="lg-abnormal"><div class='lg-row'>五百生前異類身，一言迥脫悟天真，從茲月映中堂滿，故有名聞震古今。</div>
</p></div>
<div class='div-other'><a id='mulu320' />
<p class='h3'>靈景亭</p><p style="text-indent:0em" class="lg-abnormal"><div class='lg-row'>景勝靈俱勝，靈空景亦空，詩人多點綴，遺跡古今同。</div>
</p></div>
<div class='div-other'><a id='mulu321' />
<p class='h3'>大義石</p><p style="text-indent:0em" class="lg-abnormal"><div class='lg-row'>頑石不開口，善能說大義，一塵含法界，萬物悉皆備。眼裏能聞聲，個中可領會，當陽絕覆藏，真諦明麗麗。</div>
</p></div>
<div class='div-other'><a id='mulu322' />
<p class='h3'>黃犬墳</p><p style="text-indent:0em" class="lg-abnormal"><div class='lg-row'>十二類生觸目該，圓明一性總無乖，聞經既證天中樂，名在而今土一堆。</div>
</p></div>
<div class='div-other'><a id='mulu323' />
<p class='h3'>木人墓</p><p style="text-indent:0em" class="lg-abnormal"><div class='lg-row'>木偶會開口，鉏破水中天。何朝犁罷去，空墓鎖寒煙。</div>
</p></div>
<div class='div-other'><a id='mulu324' />
<p class='h3'>大夫松</p><p style="text-indent:0em" class="lg-abnormal"><div class='lg-row'>獨立山頭，勢接天枝，深葉秀鎖。蒼煙昔聞，宣帝曾臨。此既與安，名不偶然？</div>
</p></div>
<div class='div-other'><a id='mulu325' />
<p class='h3'>龍蟠石</p><p style="text-indent:0em" class="lg-abnormal"><div class='lg-row'>兀兀臥茲山，風霜不改顏，一朝龍坐飲，名稱落人寰。</div>
</p></div>
<div class='div-other'><a id='mulu326' />
<p class='h3'>駐蹕山</p><p style="text-indent:0em" class="lg-abnormal"><div class='lg-row'>嵬嶠摩碧漢，清氣遠人間，御駕登臨後，春風幾度還。</div>
</p></div>
<div class='div-other'><a id='mulu327' />
<p class='h3'>三旋嶺</p><p style="text-indent:0em" class="lg-abnormal"><div class='lg-row'>三旋是何意？為君指路迷。石門雙豁處，不必更思惟。</div>
</p></div></div>
<div class='div-other'><a id='mulu328' />
<p class='h2'>洞山即景五絕</p><p style="margin-left:3em"><span class='note-inline'>(洞山者，价禪師，古道場也。崇禎戊寅秋，孤崖禪師重興主席，孤崖乃師之法嗣，因重修洞山志，師有感賦之。)</span></p>

<div class='div-other'><a id='mulu329' />
<p class='h3'>洞山寺</p><p style="text-indent:0em" class="lg-abnormal"><div class='lg-row'>梵宮高聳洞山奇。誰是通家路不迷？眼裏青黃如未薦，鐘聲擊處為重提。</div>
</p></div>
<div class='div-other'><a id='mulu330' />
<p class='h3'>和尚峰</p><p style="text-indent:0em" class="lg-abnormal"><div class='lg-row'>孤峰聳立若僧儀，細草婆娑似髮垂，雲作袈裟松作杖，儼然半步不曾移。</div>
</p></div>
<div class='div-other'><a id='mulu331' />
<p class='h3'>五位橋</p><p style="text-indent:0em" class="lg-abnormal"><div class='lg-row'>一石橫空起，正偏兼帶齊，此中能進步，不涉杖頭泥。</div>
</p></div>
<div class='div-other'><a id='mulu332' />
<p class='h3'>逄渠橋</p><p style="text-indent:0em" class="lg-abnormal"><div class='lg-row'>洞橋似月半開舒，未有登臨不自如，觸目波瀾皆性色，可知處處得逄渠。</div>
</p></div>
<div class='div-other'><a id='mulu333' />
<p class='h3'>登雲居室</p><p style="text-indent:0em" class="lg-abnormal"><div class='lg-row'>幽室高居峻不通，天人何故得相逄？念存有念神來供，心若無心佛莫窮。碧嶂野花陳翠色，清溪流水現佳容，真誠祖道誰能委？總在兒孫一目中。</div>
</p></div></div>
<div class='div-other'><a id='mulu334' />
<p class='h2'>美僧四調</p><p style="text-indent:0em" class="lg-abnormal"><div class='lg-row'>堪<span class='corr'>羨</span>僧家，脫卻繁華，勤精進，定慧無瑕。王侯匪重，名利匪誇。果極清高極，志氣最亨佳。</div>
</p><p style="text-indent:0em" class="lg-abnormal"><div class='lg-row'>圓頂方袍，迥出塵勞，觀大地猶若鴻毛。縱橫物外，不受煩囂，卻遠情根，遠愛欲，有禪逃。</div>
</p><p style="text-indent:0em" class="lg-abnormal"><div class='lg-row'>一衲逍遙，拄杖橫挑，寥寥懸一個瓠瓢，遠村乞食。古洞為寮也，不參禪，不學道，無矜驕。</div>
</p><p style="text-indent:0em" class="lg-abnormal"><div class='lg-row'>禪板叮敲，信口聲嘲，無腔調韻徹清霄。身心灑落，不染塵膠，乃絕羈麼，絕毀譽，不世交。</div>
</p></div>
<div class='div-other'><a id='mulu335' />
<p class='h2'>山居四儀調</p><p style="text-indent:0em" class="lg-abnormal"><div class='lg-row'>山中行，踏破羊腸古徑雲，徐徐直上會峰頂，轉盻天池氣象新。</div>
</p><p style="text-indent:0em" class="lg-abnormal"><div class='lg-row'>山中住，閒看浮雲還又去，忽爾狂風四面來，不知蹤跡歸何處。</div>
</p><p style="text-indent:0em" class="lg-abnormal"><div class='lg-row'>山中坐，默默無言誰伴我？柴扉不掩客來疏，惟聽幽禽吟戶左。</div>
</p><p style="text-indent:0em" class="lg-abnormal"><div class='lg-row'>山中臥，衲衣當被和頭褁，瓠瓢作枕正堪眠，忽被猿啼又驚覺。</div>
</p></div>
<div class='div-other'><a id='mulu336' />
<p class='h2'>四儀禪調</p><p style="text-indent:0em" class="lg-abnormal"><div class='lg-row'>山中行，草鞋兒都踏破穿，過了古松陰，又上前坡。破衲衣，將藤花咸掛落，煙霞隨杖轉，禽鳥聽指呼，一般樣底神通誰，儂不似我？</div>
</p><p style="text-indent:0em" class="lg-abnormal"><div class='lg-row'>山中住，二六時，真快樂，喜清風，翫明月，發明圓覺。也無憂，也無慮，活潑潑，念想隨處淨，塵緣總不著。一段底真風，世人難比和。</div>
</p><p style="text-indent:0em" class="lg-abnormal"><div class='lg-row'>坐蒲團，半跏趺，萬慮定，無昏沉，沒妄想，廓爾太清，魔與佛若到此俱乞命。如來正受處，光明藏裡身，忽爾的，忘緣三世剎那頃。</div>
</p><p style="text-indent:0em" class="lg-abnormal"><div class='lg-row'>臥藤蘿，枕雲根，都放下，閒清風，空明月，事不交賒。四圍山悄寂寂，如帳掛青天錦被蓋，白雲破絮遮一覺兒，醒來紅日照著咱。</div>
</p></div>
<div class='div-other'><a id='mulu337' />
<p class='h2'>警世四調</p><p style="text-indent:0em" class="lg-abnormal"><div class='lg-row'>歎眾生真顛倒，隨無明入荒草，步步忘卻長安道。你只圖妻財子祿，造下了罪業山高。勸君家早回頭，莫待臨時懊。</div>
</p><p style="text-indent:0em" class="lg-abnormal"><div class='lg-row'>縱貪嗔何日了，迷自<span class='corr'>己</span>那能曉。汩沒塵勞投榮耀，身穿著華衣美服，口要喫百味佳餚勸。君家早回頭，莫待臨時懊。</div>
</p><p style="text-indent:0em" class="lg-abnormal"><div class='lg-row'>爭人我惹煩惱，愛嬌奢幾時了？因循造下來，生報誰知道？無情閻老業鏡前毫不相饒。勸君家早回頭，莫待臨時懊。</div>
</p><p style="text-indent:0em" class="lg-abnormal"><div class='lg-row'>報君家早知道，省前愆，休營造，好將賢聖語言效，念一句彌陀，古佛思量那，極樂清高。勸君家早回頭，莫待臨時懊。</div>
</p></div></div>
</div><!-- end of div[@id='body'] -->
</body></html>