<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu390' />
<p class='juan'>入就瑞白禪師語錄卷之十六</p><p class="byline">明住天台護國寺嗣法門人寂蘊編</p><p class="head1">書復</p>
</div>
<div class='div-other'><a id='mulu391' />
<p class='h2'>住崆峒山復洪都　建安國主請住百丈山啟</p><p>伏以濬哲遐舒，金輪衍御，協重華于帝道，允執厥中；孚錫極于攸甸，謳歌壤內。賴我王之多福，庇兆姓之咸安。恭惟　千歲殿下，德邁宗彝，名魁貴胤，聰明天縱，才博義<span class='corr'>豐</span>，贍二酉之墳典；至道精微辯雄，問下羅五性之遍圓。聲聞色見，了自性歸。趣大藏教，總在裏許。豎弄橫拈，抉祖師關，鍵一毫頭，識盡原根。何期宣室之再來，龍章遠錫；憐念祖庭之下替睿翰星馳。<span class='note-inline'>(某)</span>山野病夫，深慚襪線，智門弘敞，曷克撐持？辱使命以傳呼，竭陬愚而頂戴。伏願法幢廣豎，令德日新；衣珠深藏，自知有在。髻中至寶，著價無人。言念不忘，丕顯百丈之前謨；均漸雨露綸音，常赫翊贊萬年之國祚，媲美陶唐。咫尺尊顏，無任瞻仰屏營激切稱謝以聞。</p>
<p class="head3">附請啟</p>
<p>恭惟大師座下，名喧宇宙，道括古今。縱象王之威猛，諸方膽喪；張獅子之牙爪，四眾心傾。末後關雖轟雷掣電，未足以喻其神機；個中事即豎拂拈槌，猶難以形其玅用。為曹洞之真子，接少室之單傳，慈雲既<span class='corr'>已</span>遍滿乎虛空，法雨亦幾普周乎沙界矣。不穀寡昧無聞，承當有媿，徒勤嚮往，莫遂瞻依。雖樊籠霄漢之相懸固時節因緣之有待。典型在望，冀宗旨以弘揚；緇素投誠，希大悲而接引。念祖庭秋晚，惟西江最稱冷落。嗟古剎草深獨百丈，極其荒蕪，山以人靈，欣瞻古佛，再來興繇，廢起快睹，慧幢重豎。聊成一時之勝果，實結千載之奇緣。大振舊家風，共睹人人；登正覺路，全提新祖令爭看個個入不二門引領，以俟錫來臨書，不禁神往。</p>
</div>
<div class='div-other'><a id='mulu392' />
<p class='h2'>住百丈上　建安國主<span class='note-inline'>(<span class='corr'>已</span>下皆百丈書)</span></p><p>睿扞淵深，令儀孔邇，繼起祖庭之墜緒，履安王道之平夷。草勁風知，遇疾風而不偃；金將火試，經百煉以彌神。不有多虞，曷表金湯之大力量哉？自別豫章，溯流新邑，艤帆駛驟，仰沫何窮？一道安和，承恩有驗。初二甫入百丈，漱蓮封木，猶存大智之遺風，孰謂凜凜清規，消磨殆盡，古竭新裁，宛爾宣宗之弘範，且喜紏紏法塹，先後同揆舊願，竟成信不誣矣。仰冀留心內典，剋志真宗，識鎖情關，原非他物，明几淨御，且道是誰？殿角微涼，始信面南。看北斗竿頭，更進還期。石虎夜生兒未盡，纖翳迷封，萬里所慮，巧萌銷骨，事起投杼，全憑大手之維持，永固雄峰之鎧冑。謝言難罄，面晤可期。縷縷襟懷，惟冀一公之口。述不勝悚慄之至。</p>
</div>
<div class='div-other'><a id='mulu393' />
<p class='h2'>上大宗侯<span class='note-inline'>(南美)</span></p><p>恭惟殿下金枝毓秀，孝格蘭馨，玉榦騰輝，忠孚御詔，德澤久侔於召杜，旁求遐邁於東平。鷲嶺親盟，展維城之赤手；法門重係，運禦侮之嘉猷。狂瀾倒而更洄，慧炬微而復熾，自古迄今，所未有也。洎到百丈，遙想仁風，愧乏投瑤，彌加銘刻。烹茗曲水，顒象駕以雲移；掃石流觴，望真機而雨沛。現成公案，一句了然，目擊道存，神孚默契。猶恐魔風易煽，疑謗橫生，贗真不辨於金鋀，清濁無分於涇渭，仰煩睿慮，俯賜斡旋，至於郢筭入神，又非臆見所能測矣。臨楮踴躍翹企之至。</p>
</div>
<div class='div-other'><a id='mulu394' />
<p class='h2'>復越州鄉紳大司馬王峨雲請回顯聖寺啟</p><p>關山迢隔，久失晤言。翰墨南頒，少舒宿悃，細詢起居之秩秩，緬惟外護之惓惓。垂念雲門移章，貢水久虛，法席大檀，猶且寒心。切感師恩病朽，詎能坐視？但甫遷百丈，未及經旬，遽爾遠歸，奚逃輿議？欲振先師之道法，可延同社之尊耆。掃塔還山，備陳衷曲，統希炤入，不禁神馳。</p>
</div>
<div class='div-other'><a id='mulu395' />
<p class='h2'>復祁侍御<span class='note-inline'>(世培)</span></p><p>雲門邂逅十載暌違遐想丰神時增眷眷自來宗風大盛。無逾越之外護。頗多至于一種熱腸。傾心護法。獨讓于令嚴。而復繼美前人。更光先烈者。又惟大居士為尚矣。先師道價久播叢林。世系金湯。綿綿不替。雖雲門一席。覺有蕭條。況洞上一宗。<span class='corr'>已</span>大傳海內。重興之望。指日可待矣。既蒙佳音。極承厚愛。久病不堪應酬。崆山又多嵐瘴。俄遷百丈。坐席未溫。難遵還山之命。恒為悵耳。今秋新刻傳燈世譜。令先君與石簣老居士俱纂入先師會下庶燈燈續燦後學亦有所瞻依也。向聞居士志祖道有年。更望真參實。究於二六時中默默提撕。畢竟是個甚麼。驀然冷灰豆爆。漆桶掀翻。雅紹先宗。璧聯昆玉。即使無盡大年復起。不覺退身三舍。雖然後日還雲門掃塔時再為勘過。病中簡率，不恭是宥。</p>
</div>
<div class='div-other'><a id='mulu396' />
<p class='h2'>復祁文學<span class='note-inline'>(驥超)</span></p><p>捧讀尊教，知居士為雲門之意，誠且篤矣。但山僧病軀，只堪靜養，復蒞大剎，深愧無能，恐負眾望之心，實難應命也。戒珠別後，良晤無從。未審近日道候何如？禪者入山，知居士承當個事，不勝欣慰，更冀深操實踐，解行相符，毋使玄黃交戰於胸中，逆順紛馳於境外，情生智隔，霄壤懸殊，丈說尺行，猶宜勉勵。直饒坐斷十方，須信密移一步，掀翻寶所，踢倒化城，透過衲僧巴鼻，橫行佛祖頂[寧*頁]，乃可紹吾宗猷，光揚法道，誠法門之幸也。千里面談，伏惟自玉。</p>
</div>
<div class='div-other'><a id='mulu397' />
<p class='h2'>上潘藩憲<span class='note-inline'>(青蓮)</span></p><p>辛未春，辱翰教，未獲識荊，亹亹之情，時挹懷抱。爰丙子春，志圖終養，退隱南虔，瘴重嵐深，病軀莫遣茲新。吳百丈因法席久虛，雀角蝸房，風寒月冷，蕭條景況，聞者愴然。夫佛祖兒孫，能不寒心哉？適　建王遠召荷書幣入山，不揣病衷，蹔應斯舉。中秋發棹，舟次瑞筠，不期疑者，謬冒法憲，致使霄壤情封，幾乎掣肘。復蒙高鑒，備析緇素，而俯循輿議。既叨護宥，敢不銘心，勗覆車于往日，仰德澤于斯時。更冀臺下不吝，鼎言大作金湯重護，則兩浙吳山俱沾福庇矣。臨楮<span class='note-inline'>(懇禱之至)</span></p>
</div>
<div class='div-other'><a id='mulu398' />
<p class='h2'>與劉鄉紳<span class='note-inline'>(振宇)</span></p><p>久仰遐風，幸瞻傾蓋，復辱厚貺，愧感彌深。予丙子春，解弁山院事，退老虔南，嵐封煙霧，莫適病軀。茲因百丈古剎，法席久虛，師表名存，清規實廢。荷蒙建安殿下書幣遠頒舊住印宗承筐匍匐，痛祖庭之寥落，諾千里之丹忱。不腆鄙衷，俄爾領命。中秋發棹，直抵瑞筠。李下一咻，群相和附。誤干法憲，眾議紛紜。目雖無愧于天表，猶豫尚乖乎人心。幸叨明鑒，得藉升需，掃塔入山，觀元踵謝。但慮玉石濫觴，鋀金未析，幸聞撫臺，同盟締好。敢望台駕，俯賜先容，則法門有賴，槐蔭何窮。祖佛冥加，遙伸合掌。小刻奉覽，伏惟哂入是荷。</p>
</div>
<div class='div-other'><a id='mulu399' />
<p class='h2'>復贛城眾鄉紳文學公請回虔啟</p><p>恭惟台下，碩彥遺風，名宗瞻美，痛慮久湮之叢席；蠅慕蟻膻，共扶將墜之宗綱。折枝反掌斯人，斯德式敬式崇同者，既蒙邀惠于崆山，復荷垂情于百丈，啟旌函而讀，罷雪敷滿岫之蓮；捫衷曲以倦遊，愧謝嵯峨之榻。住持此地，在我謂公，欲永金堤，惟憑護力。庶使城裏優曇與山中隔年桃李，共鬥芬芳，則兆隆功德，久久不替矣。俟或松欹崖畔，煮石峰前，數載襟懷，再伸罄謝，未可料也。謹復。</p>
</div>
<div class='div-other'><a id='mulu400' />
<p class='h2'>與張侍御<span class='note-inline'>(瑤碧)</span></p><p>閬苑春先，香生四野。崖前飛瀑，韻絲竹以無心；檻外流鶯，奏簫韶而有意。文明兆啟，足可徵焉。德履攸深，揆之素矣。賀賀。客秋，極承厚貺，趨謝未遑，耿耿私衷，時增愧赧。茲啟樟江解纔，晚泊瑞筠，罹鼓舌以寒心，藉餘光而憩息。常嗟古剎草深，法門莫振，若非大力，曷鞏金湯？靈山囑莂，正在此矣。矧百丈迺洪都古蹟，綸音勝概，稅駕品題，寶之冊牘者，指不勝屈，惟祈光臨，垂覽惠藻春生是。豈惟山靈之聲價倍重，亦且庶誌垂於無窮之世，大幸於法門也。肅此伸候<span class='note-inline'>(伏惟台炤不宣)</span>。</p>
</div></div>
<div class='div-other'><a id='mulu401' />
<p class='h1'>師初行腳參請七大師因緣</p><p>師參雲棲大師，問曰：圓覺經有作止、任滅四病，於今但生心動念，即墮四病，作麼生出得去？大師曰：但憑你作止，只莫生心取圓覺。即出四病也。</p>
<p>師參黃蘗無念和尚，師問：學人千里遠來，乞師指示。念曰：有甚麼指示得佛法，又不是青的黃的白的？師問：即無指示，可保任否？念云：保任個甚麼？以罵云云。待其罵畢，畫一圓相呈似，念即一掌，師拂袖而出。</p>
<p>參憨山大師，師問：一塵不立時如何？曰：曾到這境界不？師云：若到，即是塵也。憨變色云：弄虛頭作麼？</p>
<p>參峰頂養菴老師，師問：雪覆千山，和尚如何為人？養菴即一掌。師云：莫就是和尚為人處麼？養云：我同你去看。雪同行至門外，師云：正當此時，狐狼野干百獸俱無蹤跡。養曰：止！有獅子在。師曰：亦是野干。</p>
<p>參博山無異禪師，山問：從甚麼處來？師云：桐城來。曰：桐城風境比這裏如何？師云：處處綠，楊堪繫。馬曰：猶作此解。將桌一推。進方丈。師云：這老漢又恁麼去也。參金粟密雲和尚，入門便喝。粟云：好喝。師連喝兩喝便禮拜，粟打一棒，遂人事。值抬船次，師云：虛空駕銕船時如何？粟便打。師接拄杖云：波浪湧千尋時如何？粟欲打脫拄杖不能。師云：和尚無下手處粟。云：且道承誰人力？師遂鳴指一下，粟微笑而歸。一日，搬瓦次，師問：片瓦飛空時如何？粟便打。師云：恁麼則蓋覆三千大千去也粟。復打，師拂袖便行。結制普茶次，師問云：法筵肇啟，龍象駢填，當陽一句，乞師舉唱。粟云：老僧耳聾。試再舉看。師云：金風吹落林間葉，野老圍爐笑語頻粟。云：閒言語。一日上堂，師問云：正偏兼帶即不問，臨濟家風事若何？粟便打。師云：金雞唱落中天月，泥猿吼盡五更風粟。復打云：再犯不容。普茶次，師問云：慈雲普覆三千界，只怕冬寒一夜風。秪如狂風四起，和尚向甚麼處安身立命粟？云：一腳踢你。師云：恁麼則秦駐山前端然坐，金粟峰頭任往還。粟云：你要第二腳那？師禮拜歸位普茶次，師問云：東征西討乾坤靜，今日臨期事若何？粟默然。師云：四海密傳天子令，鄉村野老樂<span class='corr'>豐</span>年。遂禮拜。歸位六十上堂，師出問云：六十歲<span class='corr'>已</span>前，風行草偃；六十歲<span class='corr'>已</span>後，水到渠成。正當六十，和尚如何為人粟？便打一棒。師云：恁麼則壽祝須彌。福慶四海遂拜歸位。上堂，師出禮拜，起便喝，粟便打；師又喝，粟又打。師云：這老漢敗闕了也。</p>
<p>散木和尚開堂顯聖寺。師為第二座出問云。大眾濟濟燈燭煇煌。請和尚指示。和尚云。有眼皆見。師云。恁麼則個個成佛去也。和尚云。你眼元不瞎。又問。石傘峰頭即不問。萬竹林中事若何。和尚云。三莖四莖斜。師云。秪如石傘峰頭又作麼生。和尚云。七莖八莖曲。師云。石傘峰與萬竹林。是同是別。和尚云。三莖四莖斜。七莖八莖曲。師云。向上還有事也無。和尚云有。師云。如何是向上事。和尚云。七莖八莖曲。三莖四莖斜。師云。法道今蒙師指示。正偏不落有無機。和尚云。不落有無一句作麼生道。師問訊歸眾上堂。師問。桃花浪裏翻身去。拿雲攫霧事如何。和尚云。莫學無量。師曰。恁麼則一滴遍大千和尚。即下座。一日化亡僧。師問。亡僧遷化。向甚麼處安身立命。和尚即驀頭一杖。師云。恁麼則分身塵剎中去也。和尚倒拖拄杖便行。</p>
</div>
<div class='div-other'><a id='mulu402' />
<p class='h1'>行腳</p><p>師一日茶話畢，首座參頭，眾職事，請師說行腳，師止之，眾請之，再三，師不得<span class='corr'>已</span>，乃云：予桐城楊氏子，父一舉早喪，母卓氏。自小有出家念，每見有乞食破衲，即跟隨許遠，不忍捨去。意欲出家，以母老為罣念。遂至十九歲，老母天年<span class='corr'>已</span>盡，二十歲遂往九華，聚龍菴法光和尚處落髮，即燒火執役三載，每扣以生死大事，但云性命交與龍天四大交與大眾作務去予心下思忖：若作務能成佛，則人家做年者亦成佛矣。心中不悅，每見有耆宿老衲必參扣之。忽遇知休禪師，久宗講席，予參扣求出生死要訣，彼即問我發心，所以我云：吾一向為生死要。白日飛昇，超脫輪迴休。師云：此是外道見解，我佛法中要悟明心地，成佛作祖，纔為了生死。吾慌忙作禮。問曰：何以為悟休？師曰：若要悟，須參善知識。付以話頭，晝夜參扣，十年二十年。一旦豁然開悟，謂之明心見性。予歡喜踴躍，又問法光：和尚開示，我念佛作務，何也休？師云：作務雖是好事，非汝等黑漆皮燈籠之所為也。古云：先入毘盧性海，後行普賢行門。豈似爾等一團無明身心行行？若供養如意，也有些福不然連福也無？予聞此言，心中暢快，即便下山。適遇西倩老師，即參扣大事，倩師云：我見達大師授以毘舍浮佛半偈受持。予即請問半偈，雖則受持，亦不知何者是四大，何者是心，何者是境？但只持誦而<span class='corr'>已</span>。後來行至涇縣幕山，參隱安老師。彼師見我初進教我看止觀及永嘉集，又見二外道：一云觀空，謂小真空，見老真空。一云白虎透三關。予聞而不行，此是宿生正信之力也。一路行來，因大事未明，只是不悅，晝則乞食，或一餐，或兩餐，夜宿古廟，衲不解帶行。至南京普德寺，聞二學者，論楞嚴經九十六種外道，一云：即我土亦不少。或云白虎透三關者，或云嬰兒[女*它]女者，或云小真空，見老真空者。予聞此言，向日所聞，即時瓦解冰消。後至靈谷付衣，復至浙江，入雲棲受具歷明耶二師講席，聽楞嚴經至同別二種妄見，忽悟根身器界總是空華前來半偈，了了無礙，自以為罪福皆空，遂生撥無因果之念，忽得一場傷寒，病作不得。主方纔悔過，病<span class='corr'>已</span>將好聞鄰單，師云：我紹興有一悟道禪師，號湛然和尚，甚是奇特，今在壽聖講經。予聞心中甚喜，即往參扣。禮畢，和尚問：向來做甚麼工夫？我云：向來持毘舍浮佛偈。和尚云：四大是假，妄心是空，甚麼人拖著你這死屍來？即此問話者又是誰人？我被這一句無可做聲，方知向來所解空境全然不是。徑到紹興延慶寺七晝夜，疑情不開，至半夜立於佛前，忽然間似手一提，不知這邊那邊，遂得個輕清心下忽湧起不離當處常湛然覓，即知君不可見，便曉得這拖死屍的這問話底，方知前來悟的心境雖空，而不得常住心體，非為正悟。此一番雖得其體，未得其用，欲見和尚，適往他處，見幾位老師，他問我柏樹子、乾屎橛。予不能對，因為不明，心中疑云：這還不是將從前放下再參就參個一歸何處？從此延慶掛搭兩年。一日，浴出於竹園乘涼，一陣風來，將竹一推，遂會得無情說法。從此工夫一日一日自有妙處聞知，顯聖寺坐禪，遂去求單蒙本際兄慨諾，遂上顯聖坐禪期完日，和尚不在寺中，當家相留，因住下單，只聽板喫飯，閑事不管於此不明心中只是煩悶，遂不語一百日，又晝夜不睡，打七七日不明，又是七日。又不明白於禪堂四角俱貼，起話頭，一句一句追將去。苦哉！苦哉！追得我前氣不接後氣，如挑千斤擔子相似，無可奈何。四十二年甲寅歲，雲門廣孝寺請老和尚開堂，眾約我去坐禪，我云：待我明白此事方可去時有若虛。本際二兄再三相勸云：古人開堂，三五百眾朝暮參請，正為此事，不可堅執。汝若親近，甚有利益，不可錯過。予聞此語，遂即同去和尚結制上堂說法，末後有四句偈云：豎起脊梁生銕鑄，放下面皮莫回顧，猶如象王脫金鎖，若不如是何劫悟？予聞此一參法語，痛哭一場，即依和尚此偈做將去，挺起脊梁，捏緊拳頭，放下面皮，再不回頭轉腦，憑他死也罷，活也罷，由是猛著精彩做去。連做了十日，遂成一片，晝夜凝然不散，心中始知得力。一日，和尚小參，舉：南泉斬貓云：道得即不斬。以手作提貓勢云：汝等作麼生道卻救得貓兒？和尚將手正作提勢。時予心中忽然有個領悟處，遂將蒲團一丟，眾人各下語和尚云一語。下徐州一同參通文者頌之，謂得意。予不肯同曰：你試頌看。予信口頌曰：提起劍，斬卻貓，一段春光人不曉。南泉舉似作家兒，趙州老人頭戴草頭戴草，凜凜威風振華表，同不肯呈和尚。和尚曰：還是不通文者好。異日和尚於橋上乘涼，即云：溪水潺潺，汝等各下語看。眾各下語，予云：敲空有響，擊木無聲。和尚笑而頷之，後入方丈。和尚問：工夫如何，予一一實說和尚云：從今<span class='corr'>已</span>去，一切放下，但只休歇去。予聞此語，心下還不肯。至夏期，再約七眾同志，道友打七。至第六日，正經行間，聞鐘聲，忽然身心脫落，將從前一片凝然工夫，一總都無了，站立佛前半炷香，又漸漸覺來自云：不可住著！從此一番，始是無疑。後隨和尚上徑山，至福城東塔，期完和尚，應石佛請講經。予遂往皖公山，住靜方方一丈茆蓬，住三載，遂下山參黃蘗無念和尚至匡廬，見憨大師，往峰頂叩養菴老師參博山。至庚申春和尚六十，卻回雲門。顯聖天啟元年，於越之䖾蜲山。住靜三年，天啟癸亥和尚開法顯聖，予為西堂助揚化儀。天啟甲子，復住靜於陽明洞乙丑冬過金粟，領眾助揚法化。丙寅春，復回靜室。至八月和尚，從閩中回初五和尚誕日，予過顯聖問安慶壽。至初七日，蒙和尚授以衣偈，予拜辭欲往南嶽，眾居士再三相留，遂為予另擇鍾山古基新建靜室居住不期，和尚入般涅槃，叢林無主城中眾居士請予住持，予以福薄，不堪領眾卻之，復因眾弟兄邀同護法來請，予不得<span class='corr'>已</span>，秪得從命。今冬在此，<span class='corr'>已</span>揚家醜，甚不唧溜，那堪參頭與眾板首？今夜問予行腳，不覺叨叨至此。若是上根利智者，何費許多周遮？正所謂不唧溜中，更不唧溜也。時寒，珍重！</p>
</div>
<div class='div-other'><a id='mulu403' />
<p class='h1'>附來書</p>
<div class='div-other'><a id='mulu404' />
<p class='h2'>給諫陶虎溪侍御倪三蘭等請師主護國啟</p><p>恭惟大師蓍闍景賢，禪河滴派，秉宗律之二法，開善信之津梁，豎拂玅演，彷彿祗林，天外語苦行堅操依稀面壁坐中身法自受，以雲門道先行於吳地；茲月堂上人遍遊諸岳，轉錫天台。覓護國之崩陊，憫發弘誓；幸檀施之協助，大建莊嚴。八載精誠，追蹤神禹之悴；一朝抵續，聿新法王之筵。金磬振於枝瓶，奚翅八十一問？廣長舌日光射於蓮座，恍現八萬四千陀羅軀。是此翬革之落成，正堪大乘之稅駕。名藍更造，洵乎典廢之有時；玄度重逄，詎非夙果之難<span class='corr'>已</span>。佇盻慈航，速企瞻仰。寶筏徐來臨楮曷任顒候之至！</p>
</div>
<div class='div-other'><a id='mulu405' />
<p class='h2'>大司馬王峨雲請師主護國啟</p><p>戒珠勝會，獲聆法塵之玄音；茅塞頓開，實為生平之大幸。握別<span class='corr'>已</span>來，忽復經歲，望風懷想，如何可言？伏諗道體清佳，法雨廣被，人天景從，遐邇皈依，可勝欣仰。茲者天台月堂上人以十載苦緣重興，護國古剎善信咸集。恭迎老禪師，法從弘闡，宗風啟諸，蒙暗萬祈，慨然飛錫，光寒拾之遺蹤，表應真之舊跡。名山幸甚！大眾幸甚！造次附請，不悉不恭，統惟慈諒。</p>
</div>
<div class='div-other'><a id='mulu406' />
<p class='h2'>文林郎許惺臺陳奕垣率眾請師書</p><p>昔承慧日遠照，光遍幽明，昨讀語錄神奇，如入寶所，睹覺樹滿林，旃檀撲鼻，令夢覺生香，肝膽馥郁，惟恨不及早日歸依座下，以聆天鼓耳。茲天台護國舊為佛祖散花之地，人天歸投之所。今幸重建，眾亦有依，皆仰大師飛錫，惠此一方，顯了義於直下，示尼珠於眾前，俾諸情與無情，披雲睹日，萎草台邑，頓遇陽春，所謂翠樹細鱗，皆普現色身三昧也。翹首赤城<span class='note-inline'>(幸賜憐懇)</span>。</p>
</div>
<div class='div-other'><a id='mulu407' />
<p class='h2'>吏部陳木叔上師書<span class='note-inline'>(二篇)</span></p><p>函煇記讀書匡廬時纔十餘載，偶遇宗師指點，便欲打破石璧，撞倒鐵城，少參臨濟之門，一聞台山之路。不謂機緣不偶，誤落名場，塵網纏身，住火宅中，<span class='corr'>已</span>將三十餘載，蠹苑雞壇，滯人特甚。今復脫濕裘而挂勞車前途，不知稅駕之地，擬繞座三匝，求我師以熱棒醒塵，迷耳護國荒頹久就，蓁棘承荷，再轉法輪，特開覺路。宗門大意，豈人人所能領略？惟聞木樨而悟無隱，指柏樹以悟西來，畫葫依樣，不過套子話頭，心印了然，自覺無言可說。煇鈍根頑質尚容叩大壇，以求特示，非區區影響之談，敢遙相問訊也。山寺聞食指甚繁，無從借飯，香積如來，七十二寺之遺蹤，大半歸於豪家。向煇所撰緣簿，<span class='corr'>已</span>詳言之。有寄嵊縣吳年兄一書，煩便致之，瞻仰慈顏，徒深依怙。臨楮神往<span class='note-inline'>(不宣)</span>天台稱天冠道場五百應真示現之方，近漸鞠為茂草，護國一袈裟地久矣荒頹。幸蒙老師和尚飛錫遠臨山川生色，棲真千仞，衍法三車，比於道猷再來，智師登座而木樨無隱，柏樹無言，直指根宗正擬以頑石聽虎丘說法，不謂人天瞻仰，弁霅邀靈，相傳法駕，復赴諸前輩。先生敦請，何桃源桐柏之間，不能稽首攀留，致暫違弘慈覆芘耶？仲秋初九日，從高足得師手。書云：弁峰道場尚未囑付，法嗣契乎真傳，何煩世尊惓惓授記？譬如彌天法雨，東霈西沾，揆之大眾歸依，皆引領而跂足矣。伏願我師特憫廢墟，大真寶剎，法輪再轉，庶佛日得以增輝，而宗門因之不墜，豈獨弟子諸人之望歲哉！函煇，五根獨鈍，三業未清，雖怙戀師門，而下愚中痞，未能洗耳。叩洪鐘滌腸，嘗法味，尚冀老師，而始終誘掖教誨，庶不致竟淪墮落，以負玉成至于山寺傾<span class='corr'>圮</span>。此皆煇等之責，自當少效護持，以展犬馬。前允中，上人往東甌，亦曾托之，諸相知者矣。煇亦擬於是月十二，過苕溪而尚滯，家冗稍羈，趨侍舟過峴山時，亟圖躡芒，拜遠公也。</p>
</div>
<div class='div-other'><a id='mulu408' />
<p class='h2'>孝廉吳芝菴上師書</p><p>芳業深器劣，蒙數提示，初無下手處，日在丈室，又開方便令百不思百，不為善惡俱莫管放得空空蕩蕩，當時靜坐默觀。此真對症之劑，纔覺得從前勞碌，終何益也。護國中興宗風，重振誠名山之鏡霓，南方所共仰第，施給未敷，責有攸歸。然古道場初隆，皆以寥寥寞寞起腳。此在龍天自有重護，當弗煩吾輩過計。陳木叔書，殷殷垂念，留心此地，可謂誠懇。邢公來縣又畏暑，而不能一面，徒懷耿耿，天氣炎蒸，望加珍攝。</p>
</div>
<div class='div-other'><a id='mulu409' />
<p class='h2'>刑部尚書沈何山請師書</p><p>飛錫遠邁，想天台石梁熾然說法，參方衲子一時雲集也。弁峰蒼翠，翹企杖履，護國之期，<span class='corr'>已</span>洽眾望，專候和尚。復歸方丈，以慰大眾，渴仰尚容面叩以領<span class='note-inline'>(法音不盡)</span>。</p>
</div>
<div class='div-other'><a id='mulu410' />
<p class='h2'>孝廉唐祈遠請師書</p><p>弁山大眾暨合郡，若緇若素，惓惓望和尚，復還龍華，不啻以日為歲。願和尚俯順眾情，早定歸期，彼護國不可無人。若於法嗣中擇一人主之，兩地交光，相得益彰。韶國師道場自有重新之日，即同和尚在彼無異也。顒候返錫，附此仰懇，伏冀慈愍，俯允愚言。</p>
</div>
<div class='div-other'><a id='mulu411' />
<p class='h2'>總憲唐存憶居士上師書</p><p>承慈誨諄諄心目俱豁，復讀新刻，其中抑揚殺活，縱奪自如。至於辨邪正，判古今，皆不近人情，非大師不能出此手眼，庶後學一覽，可謂金鋀自分。不惟法門大幸，亦王綱大翼之幸矣！前閱禪燈世譜一書，將雲門法眼二宗列於馬祖派下，某甚疑之。或謂出自天童，手筆問兒竑，亦莫知某謂，必非密老之意。或門下借密老之名，圖炫名聞，妄改有之也。今聞大師欲翻此板，仍依藏板改正，不致轉轉謬傳，甚慰愚意。稍待秋日，謹奉刻資，以植法幢光明種子臨楮瞻依不悉。</p>
</div>
<div class='div-other'><a id='mulu412' />
<p class='h2'>越州鄉紳請回顯聖寺啟四函</p></div>
<div class='div-other'><a id='mulu413' />
<p class='h2'>大司馬王峨雲請師書</p><p>暌違教塵，悃積歲年，遙瞻飛錫，祗有神往。伏諗法候清勝，化雨普施，故山大眾，日切引領。今灑掃顯聖，禪堂復集舊門，龍象雲凝，谷口香滿，爐峰同開，無住之宗。風滿逗別，傳之至教。人天共企，遐邇同祈。謹啟。</p>
</div>
<div class='div-other'><a id='mulu414' />
<p class='h2'>侍御祁世培請師書</p><p>恭惟大師以古佛之應身，佩洞宗之祖印，勁骨高風，實履真造，海內所望以追蹤，先哲力砥今時者，實惟大師是賴焉。彪佳自顯聖，一覲慈顏之後，風塵碌碌，親教無繇，而翹渴之衷，十載如一日也。顯聖寺為湛大師唱道之地，越中佛法，頗於此卜興衰焉。第因一二宵小，于中為崇使住持知識，屢不能久安其位，今寥落之，況不啻法堂草深。越中四眾念湛大師法嗣中繼祖燈，啟後學，而使海內衲子傾心歸附者，莫大師若也，率皆竭誠致辭。託季玉師，特走虔州，奉迎法駕，復歸雲門，使石傘峰頭再迸掀天，白浪顯聖寺內重開烹佛紅爐。想湛師於常寂光中，正當合掌歡喜，而四眾欣仰之私，不言可知矣。至於寺中不肖之尤者，當先清汰一二，以待大師之臨，而大師道高德重，纔一光降，則頹綱墮緒，自當立起，而彪佳等不敏，亦不敢一日忘金湯之責耳。先君向與湛大師為世外交，得聞教外之旨，今彪佳等獲於大師槌拂之下，親觀第一義諦，何幸如之哉！此番奉迎，非比尋常，而彪佳亦非敢以啟請套柬上溷清嚴。伏惟俯鑒輿情，速啟蓮駕臨楮，可勝翹注。</p>
</div>
<div class='div-other'><a id='mulu415' />
<p class='h2'>文學祁驥超請師書</p><p>當今洞上一宗，固不乏人所稱，行解俱到，齒德俱高，具古佛之真心，佩西來之密印者，舍和尚其誰屬哉？非敢為佞也駿佳不敢自謂頂門具眼，而參方眼目，頗有一隙之明，故于和尚有深信，有真服焉。自戒珠親承槌拂之後，無日不仰企道風。今春適有香城師之便，正欲附佈一言，以通數年，翹渴之私，不意先慈于頃刻之間，無病而化。煢煢草土中，不及一伸，款款私衷，曷任耿耿？茲有啟者，顯聖為老和尚中興洞宗之地，而和尚又法嗣中有力擔荷之人，今聽其荒衰寥落和尚想亦有不安于心者。今越中四眾念非得和尚法駕降臨顯聖，決無可起之理矣。是以合詞致柬，託季玉師特走奉迎，伏乞垂念。越中自三十年來，兒童婦女皆知有參禪一事，機緣亦在將熟之時，得和尚雷音一再吼，末法當有重興之望。寺中一二不肖，當先清汰一番，以待法駕之至。其餘庸庸之輩，和尚一臨，自當革面顯聖，亦有重興之望矣。萬乞即啟法幢而移之東南，佛法幸甚，眾生幸甚！即老和尚亦當歡喜于寂光中也。駿佳溯水源木本一日不敢忘老和尚，其敢一日忘顯聖哉？一日不敢忘顯聖，其敢一日不冀和尚之光降而中興之哉？哀毀之餘，語無倫次，然一念之誠，天日可鑒耳。伏乞垂鑒為荷。</p>
</div>
<div class='div-other'><a id='mulu416' />
<p class='h2'>文學張懿才<span class='note-inline'>(顯聖山主)</span></p><p>緬惟大師玅明朗徹，法曜圓通，五臺以北，兩浙以西，誰不景仰德輝，皈依大乘，趙州、曹溪無過是矣。憶自掃塔，松間相晤，後七易寒暑，大師之法慧日隆，不肖之塵緣日障，靜言思之，可悲可怖！客冬有僧無虞，還霅水，曾草數行并拙，作一首相候，想晉之玄覽矣。茲因顯聖禪林實尊師湛老和尚，起手歸根之地，乃超天以後，梵眾靡所宗主，爰堅請大師坐鎮方丈，咸登歡喜地。而大師欲遍度十方，于是法駕所駐，到處崇瞻。然今願力<span class='corr'>已</span>酬，寧忍視本山之荒廢耶？今諸善知識暨諸檀越家合詞具，請得師座還山，大闡宗猷，永光慧燄，非但眾生之福，而實不肖之幸也。顓候雲旌，統惟慈炤，臨楮可勝合掌頂禮之至。</p>
</div>
<div class='div-other'><a id='mulu417' />
<p class='h2'>贛城鄉紳文學盧觀象、謝讚、杜郁之、蕭良相等眾居士請師回虔公啟</p><p>諸方思服後先，雖在乎因緣一雨，普滋沾被，寧分于彼此。故四十九年說法，人間天上，處處啟方便之門。而三百餘會，度人梵宇名藍，在在應群機之感，自非大願是乘，誰則深心以奉恭。惟上瑞下白。大師不事文言，墮支離之見網；直指宗印，闡秘密之玄機。道大則剎剎現身，論久而人人徯志。矧虔匯雙江以錦石，瑣百折于玉虹，郡中古剎猶瞻巨麗者，斯嵯峨乎？況自敕建大唐院名寂炤寺曰報恩。舊因虔神江東籤中有虎頭城裏看嵯峨句。貴人顯官，占此頻驗，亦時往來，夢寐相通。載在燕京關聖靈籤及曾任本郡濮陽參軍頌語，可據寺中上建釋迦、彌勒、迦葉、阿難，傍奉觀音、地藏羅漢聖僧，森森濟濟，象教巍峨。宛因鹿苑移來，化為西江蘭若。鷲峰現出，結成北嶺，招提柰緣，一毀百毀。至爾因頹愈頹，鳥篆蝸涎。痛矣野猿獻果，風催雨慘，曷勝燕雀，巢泥眼前。功果未明，身後因緣何有今合郡宰官，而衛護玉屑，珠霏四方，善信以維持；捐貲著力，看走輸而削墨。九仞非難，俾築土以弘基。期月易就，伏乞百丈大師龍天推轂嵯峨之主席，豈曰偶然今古，同符報恩之鼎新，殆非人力。或返崆峒而駐席，再開宗眼之門。但灑章貢以飛甘普潤焦芽之種，風行草偃；望祖印之重新面命耳，提佇法王之復至雲山在目，何妨掉臂即行。龍象相隨，正好逢場作戲。願從緇白之請，無執謙讓之懷。欣然肯來，可勝幸甚。臨啟。無任瞻仰之至。</p>
</div></div>
<p class='juan'>入就瑞白禪師語錄卷之十六終</p>
</div><!-- end of div[@id='body'] -->
</body></html>