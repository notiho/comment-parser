<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>入就瑞白禪師語錄卷之八</p><p class="byline">明住天台護國寺嗣法門人寂蘊編</p>
<div class='div-other'><a id='mulu24' />
<p class='h1'>頌古</p>
<div class='div-orig'><p style="margin-left:2em">世尊陞座</p>
</div>
<div class='div-commentary'><p>當場一機，覿面示伊。不假聲色，寧屬有為？文殊白槌，畫鼓聲催。昨宵一陣春風起，山花處處笑微微。</p>
</div>
<div class='div-orig'><p style="margin-left:2em">拈花</p>
</div>
<div class='div-commentary'><p>拈花示處無多子，秪要當機見得親，賴有頭陀解微笑，直至而今花更新。</p>
</div>
<div class='div-orig'><p style="margin-left:2em">未離兜率，<span class='corr'>已</span>降皇宮；未出母胎，度人<span class='corr'>已</span>畢。</p>
</div>
<div class='div-commentary'><p>煦日炤大千，明鏡含萬象。萬象一光收，本無來去相。石女唱囉嗹，蟭螟吞大象。</p>
</div>
<div class='div-orig'><p style="margin-left:2em">乾闥婆王獻樂迦葉作舞因緣。</p>
</div>
<div class='div-commentary'><p>錦上添花色更鮮，婆王自昧作習言，長空雲散青天皎，五湖波底月團圓。</p>
</div>
<div class='div-orig'><p style="margin-left:2em">世尊，敕天上人間魔王護法因緣。</p>
</div>
<div class='div-commentary'><p>分明語處露堂堂，誰云真佛與魔王？不識梅梢春色意，空有聲香度粉墻。</p>
</div>
<div class='div-orig'><p style="margin-left:2em">圓覺經居一切時，不起妄念四句。</p>
</div>
<div class='div-commentary'><p>天明雞報曉日落鳥歸巢雨打階，前濕風和花更嬌。</p>
</div>
<div class='div-orig'><p style="margin-left:2em">楞嚴經：若不見吾不見之地，自然非物，云何非汝？</p>
</div>
<div class='div-commentary'><p>掃去千崖雪，指出老猴精，一雙皂子眼，徹底放光明。噫！半夜皂裳休著美，天曉牙床不睡強。</p>
</div>
<div class='div-orig'><p style="margin-left:2em">經首[米-木+八]字</p>
</div>
<div class='div-commentary'><p>不是以不成八人，人對面如盲瞎，開口叫時喚不出，仔細思量卻惱殺，休惱殺，四七元來二十八。</p>
</div>
<div class='div-orig'><p style="margin-left:2em">女子出定</p>
</div>
<div class='div-commentary'><p>本無來去，何有出入？出入元非真，來去總成跡。文殊與罔明，徒廢<span class='corr'>己</span>之力。燒卻枯椿飛盡灰，樵人何處下刀劈。咄！</p>
<p style="margin-left:2em"><span class='note-inline'>(師室中常以女子出定因緣，詰問禪人，往往皆作道理會，昧卻宗旨，故示之以頌)</span>。</p>
<p>女子文殊罔明拈來勘驗，禪人逐境，皆因昧<span class='corr'>己</span>歸根，格外翻身。曙色朦朧兮金烏似箭，更闌深闇兮玉兔如銀。</p>
</div>
<div class='div-orig'><p style="margin-left:2em">[央*鳥]崛摩羅救產難因緣</p>
</div>
<div class='div-commentary'><p>寒泉古澗兮絕波瀾，三個鯉魚兮弄影潭。山僧看破兮無蹤跡，萬古清風兮播宇寰。</p>
<p style="margin-left:2em"><span class='note-inline'>(完初禪人每入室次，師以產難因緣詰之，惟以道理相酬，不能轉身吐氣，捩轉向上關師遂以頌示之)</span>。</p>
<p>石火光中立問端，秪要神龍起波瀾。神龍不解翻身轉，依然死水黑漫漫。須領略，沒交關，莫向言中覓指南。春回大地兮山花爛熳，秋色澄清兮石骨冰寒。</p>
</div>
<div class='div-orig'><p style="margin-left:2em">金棺示雙趺</p>
</div>
<div class='div-commentary'><p>四十九年無一字，槨示雙趺重舉似，大千沙界任流通，西風吹起黃花異。</p>
</div>
<div class='div-orig'><p style="margin-left:2em">達磨大師對武帝因緣</p>
</div>
<div class='div-commentary'><p>一句全酬，截斷咽喉，臨鋒寶劍，孰敢陳頭？朔風彌布兮寒威凜冽，六花飄蕩兮冰骨齊周。爭柰皇圖劫石固，任從風雨御階流。</p>
<p>碧眼胡僧早破家，梁王殿上撒泥沙。龍床穩坐憨憨睡，腳踹蘆根意氣賒。斷臂安心傳底事，而今滿眼數如麻。</p>
</div>
<div class='div-orig'><p style="margin-left:2em">武帝請傅大士講經</p>
</div>
<div class='div-commentary'><p>大師揮尺涉廉纖，那堪更向艸中盤？楚王不識連城璧，徒使荊人獻聖顏。</p>
</div>
<div class='div-orig'><p style="margin-left:2em">寶公刀尺</p>
</div>
<div class='div-commentary'><p>主持個事聽從為，刀尺杖頭祖意垂，利物應機隨處用，家私狼藉有誰知？</p>
</div>
<div class='div-orig'><p style="margin-left:2em">青原不落階級</p>
</div>
<div class='div-commentary'><p>撒手捨筌蹄，時人那得知？菊花三月茂，臘月柳花飛。</p>
</div>
<div class='div-orig'><p style="margin-left:1em">石頭云：恁麼也不得，不恁麼也不得，恁麼不恁麼總不得。</p>
</div>
<div class='div-commentary'><p>石壁非泥，石甕非攜。打破菱花，無像可施。垂翼大鵬無伴侶，陰迷六合達天池。</p>
</div>
<div class='div-orig'><p style="margin-left:1em">馬祖云：有時教伊揚眉瞬目，有時不教伊<span class='corr'>揚</span>眉瞬目；有時<span class='corr'>揚</span>眉瞬目者是，有時<span class='corr'>揚</span>眉瞬目者不是。</p>
</div>
<div class='div-commentary'><p>石簣如藏，石鷂如翔，無可不可。南鄉北鄉，春蘭秋菊，人皆美花。下相逄，笑一場。</p>
</div>
<div class='div-orig'><p style="margin-left:2em">僧問：馬祖離四句，絕百非話。</p>
</div>
<div class='div-commentary'><p>崑崗之玉，荊山之璧，價重連城，時流莫識。藏頭海頭，銀山鐵壁，要津把斷無人渡，一片銀花黑似漆。</p>
</div>
<div class='div-orig'><p style="margin-left:2em">馬祖日面佛、月面佛</p>
</div>
<div class='div-commentary'><p>日面佛，月面佛，西湖南岸三天竺，南高峰對北高峰，六條橋鎖垂楊綠。</p>
</div>
<div class='div-orig'><p style="margin-left:2em">曹山死貓頭</p>
</div>
<div class='div-commentary'><p>古巖高掛任風吹，雨淋日曝無乾濕，若還觸著些兒氣，大地眾生腦破裂。</p>
</div>
<div class='div-orig'><p style="margin-left:1em">曹山辭洞山，山云：向甚麼處去？荅云：不變異處去。洞云：不變異處，豈有去耶？曹云：去亦不變異。</p>
</div>
<div class='div-commentary'><p>碧潭秋夜蟾華映，鏡像分明豈動搖？識盡髑髏誰賞鑑？木人高步出青霄。</p>
</div>
<div class='div-orig'><p style="margin-left:2em">南泉斬貓</p>
</div>
<div class='div-commentary'><p>提起劍，斬卻貓，一段春光人不曉。南泉舉似作家兒，趙州老人頭戴草頭戴草，凜凜威風振華表。</p>
</div>
<div class='div-orig'><p style="margin-left:2em">三世諸佛不知有，狸奴白牯卻知有。</p>
</div>
<div class='div-commentary'><p>王宮深寂寂，禁外莫能知，一聲哮吼處，花葉惹遊絲。</p>
</div>
<div class='div-orig'><p style="margin-left:2em">百丈再參馬祖因緣</p>
</div>
<div class='div-commentary'><p>互換之風畫足蛇，振威一喝意便賒。全提正令全機喪，那許時人弄爪牙？</p>
</div>
<div class='div-orig'><p style="margin-left:2em">僧問百丈：如何是奇特事？丈云：獨坐大雄峰。</p>
</div>
<div class='div-commentary'><p>獨坐大雄峰，親言指示儂，長空孤月皎，幾處色溶溶？</p>
</div>
<div class='div-orig'><p style="margin-left:2em">馬祖送醬百丈因緣</p>
</div>
<div class='div-commentary'><p>馬祖頻陳，雄峰全舉，一唱一酬，師資相許。芳草萋萋，春光爛熳。黃菊離離，白帝起舞。</p>
</div>
<div class='div-orig'><p style="margin-left:2em">百丈得大機</p>
</div>
<div class='div-commentary'><p>一喝大鵬擘水開，百千龍子盡藏埋，玄關三句輕掣斷，皮髓何曾得到來？</p>
</div>
<div class='div-orig'><p style="margin-left:2em">黃檗得大用</p>
</div>
<div class='div-commentary'><p>一掌擘開華嶽秀，源頭流出活水來。門風蕩蕩乾坤振，普令兒孫紹祖懷。</p>
</div>
<div class='div-orig'><p style="margin-left:2em">黃檗在百丈開田築地因緣</p>
</div>
<div class='div-commentary'><p>師資唱和意非輕，打地酬他問地因。空裏一聲轟霹靂，電光影裏又翻身。</p>
</div>
<div class='div-orig'><p style="margin-left:2em">德山托缽</p>
</div>
<div class='div-commentary'><p>明修棧道，暗度陳倉，巖頭老漢，善挈宗綱。密啟意，別宮商，風送清香到洛陽。</p>
</div>
<div class='div-orig'><p style="margin-left:2em">法眼指簾</p>
</div>
<div class='div-commentary'><p>指簾當處驗，渴鹿逐陽焰，若能解返擲，免被清涼騙。</p>
</div>
<div class='div-orig'><p style="margin-left:2em">汝為我開田，我為汝說大義因緣。</p>
</div>
<div class='div-commentary'><p>大義從來不較多，舒開兩手演摩訶，片雲歸嶺青山露，水面風生六月波。</p>
</div>
<div class='div-orig'><p style="margin-left:2em">柏樹子</p>
</div>
<div class='div-commentary'><p>柏樹子會也麼？一輪明月炤娑婆，時人不肯抬頭覷。水中撈，摸受奔波絕奔波，折角泥牛出愛河。</p>
</div>
<div class='div-orig'><p style="margin-left:2em">南泉山下，有一菴主，不禮南泉。</p>
</div>
<div class='div-commentary'><p>宮烏棲去，玉樓深，微月生簷夜夜心，香輦不回花自發，春來空帶辟寒金。</p>
</div>
<div class='div-orig'><p style="margin-left:2em">趙州今夜荅話</p>
</div>
<div class='div-commentary'><p>今夜去荅話，招<span class='corr'>商</span>店裏將旗挂，引得<span class='corr'>商</span>人進門來，奪卻財寶遭打罵。老趙州老趙州，一段冤憎萬古愁。</p>
</div>
<div class='div-orig'><p style="margin-left:2em">臺山婆子</p>
</div>
<div class='div-commentary'><p>一指路，二勘破。梅花鏡裏清香墮，時人徒自眼糢糊，卻向光中尋墮過，今日雲門為舉揚。雪山六載瞿<span class='note-inline'>(曇坐)</span>。</p>
</div>
<div class='div-orig'><p style="margin-left:2em">麻三斤</p>
</div>
<div class='div-commentary'><p>洞山麻三斤，無星秤上稱，識取鉤頭意，莫認定盤星。</p>
</div>
<div class='div-orig'><p style="margin-left:2em">乾屎橛</p>
</div>
<div class='div-commentary'><p>乾屎橛對面，說，擬思量千里隔，一個漆桶向空拋，兩個烏龜笑不歇。</p>
</div>
<div class='div-orig'><p style="margin-left:2em">雲門六不收</p>
</div>
<div class='div-commentary'><p>六不收四時有，萬仞峰頭看垂手，等閒眨眼過千山，瞎驢落在吳塘後。花正開柳正舞，石女畫眉懶梳洗。</p>
</div>
<div class='div-orig'><p style="margin-left:2em">雲門須彌</p>
</div>
<div class='div-commentary'><p>須彌山兮覿面提，從來不屬有無知，牢關打破念情淨，赤日蕭蕭任所為。</p>
</div>
<div class='div-orig'><p style="margin-left:2em">雲門扇子[跳-兆+孛]跳</p>
</div>
<div class='div-commentary'><p>扇子[跳-兆+孛]跳拄杖解笑拂子高飛禪板嘶鬧，雲門老漢總不知，三世諸佛曾未到。</p>
</div>
<div class='div-orig'><p style="margin-left:2em">雲門一字關</p>
</div>
<div class='div-commentary'><p>普響新露確，電光難湊泊。遇著雪公子，一串都穿卻。錯天下衲子徒描摸。</p>
</div>
<div class='div-orig'><p style="margin-left:2em">雲門餅</p>
</div>
<div class='div-commentary'><p>橘，赤橙黃桃紅柳綠，現前三昧時人不復。堪<span class='corr'>羨</span>雲門老古錐，問著只將胡餅[祝/土]。咄！明眼衲僧莫輕忽。</p>
</div>
<div class='div-orig'><p style="margin-left:2em">南山起雲，北山下雨。</p>
</div>
<div class='div-commentary'><p>南山起雲北山雨，無陰陽地花飛舞，折腳波斯摘一枝，清香飄入鄰家去。</p>
</div>
<div class='div-orig'><p style="margin-left:2em">仰山指雪獅子話</p>
</div>
<div class='div-commentary'><p>雪獅子指示人，不解翻身平地沉。賴有雲門傍著眼，轉躬推倒楚王城。和風起，煦日臨，超然一色化乾坤。柳垂煙岸添新色，上苑花開布錦屏。</p>
</div>
<div class='div-orig'><p style="margin-left:2em">板齒生毛語</p>
</div>
<div class='div-commentary'><p>何曾祖意有西來？板齒生毛若話陪。雪覆千山人影絕，夜深撥棹古灣回。</p>
</div>
<div class='div-orig'><p style="margin-left:2em">投子荅趙州不許夜行，投明須到。</p>
</div>
<div class='div-commentary'><p>不許夜行投明到，玉石鑄成生鐵銚。木童拿去煎餈糕，石女看來呵呵笑。</p>
</div>
<div class='div-orig'><p style="margin-left:2em">趙州茶</p>
</div>
<div class='div-commentary'><p>遙想當年趙州老，逄人秪獻一甌茶。如能當下親承得，明月清風意自賒。</p>
</div>
<div class='div-orig'><p style="margin-left:2em">丹霞燒木佛</p>
</div>
<div class='div-commentary'><p style="margin-left:1em">丹霞燒木佛火燄，為三世諸佛說法。院主眉鬚墮落，穿卻祖師鼻孔，天下禪和，穿鑿料掉沒交涉。且看老瑞如何？頌出。</p>
<p>木佛燒來顯大機，眉鬚墮落又相為，要知個裏端的意，秋林黃葉逐風飛。</p>
</div>
<div class='div-orig'><p style="margin-left:2em">百丈野狐</p>
</div>
<div class='div-commentary'><p>不落不昧露堂堂，五百生狐絕覆藏，杖頭挑出明舉似，方知異類放毫光。</p>
</div>
<div class='div-orig'><p style="margin-left:2em">黃龍三關</p>
</div>
<div class='div-commentary'><p>我手何似佛手？南北烏飛兔走，我腳何似驢蹄？石女踢翻須彌，人人盡有生緣。五虎曾下西川<span class='note-inline'>(咦)</span>一枝梅破臘幾處草芽鮮。</p>
</div>
<div class='div-orig'><p style="margin-left:2em">大蘿蔔頭</p>
</div>
<div class='div-commentary'><p>趙州拈出大蘿蔔，塞斷天下衲僧口。千古萬古硬紏紏，黃頭碧眼難下手。忽下手銅兒，倒騎鐵馬走。</p>
</div>
<div class='div-orig'><p style="margin-left:2em">日日是好日</p>
</div>
<div class='div-commentary'><p>日日是好日，元旦即初一，春至百花開，秋來樹頭赤。</p>
</div>
<div class='div-orig'><p style="margin-left:2em">婆子三十年供養個死漢。</p>
</div>
<div class='div-commentary'><p>枯木寒崖，髑髏遍地，湛水澄潭，睡龍藏聚。浪裏翻身，世間有幾？一條白練鎖虛空，明暗雙雙何忌諱。</p>
</div>
<div class='div-orig'><p style="margin-left:2em">風穴一塵</p>
</div>
<div class='div-commentary'><p>明暗繇來顯妙傳，掃除明暗若為觀？日頭夜半昇峰頂，瑞草無根色更鮮。</p>
</div>
<div class='div-orig'><p style="margin-left:2em">僧問大隨一字壞</p>
</div>
<div class='div-commentary'><p>大隨一字壞匝地，清風撲面蓋常流。衲子眼未開，千里迢迢還路債。投子忒煞老婆心，猶自裝香遙禮拜。遙禮拜，露古熊，一陣微雨灑東林，滿地落花真可愛。</p>
</div>
<div class='div-orig'><p style="margin-left:2em">僧問大隨：如何是室中燈？隨云：三人證龜成鱉。</p>
</div>
<div class='div-commentary'><p>句中無味，若為參禪者，徒勞話歲寒，焰焰祖燈明歷歷，朔風吹處嶺雲寒。</p>
</div>
<div class='div-orig'><p style="margin-left:2em">草鞋覆龜</p>
</div>
<div class='div-commentary'><p>一個烏龜覿面提，何須更問祖師機？草鞋蓋覆重拈出，雨滴簷頭地有泥。</p>
</div>
<div class='div-orig'><p style="margin-left:2em">玄沙膿滴滴</p>
</div>
<div class='div-commentary'><p>膿滴滴君難，識紅如硃黑似漆，玄沙惡氣遍天下，至今聞者頭腦裂。</p>
</div>
<div class='div-orig'><p style="margin-left:2em">玄沙天龍見虎話</p>
</div>
<div class='div-commentary'><p>是虎是汝兩俱錯，雪竇更添一落索。石人半夜睡正濃，此時誰能下註腳？不註腳，桃花綻去春風惡。</p>
</div>
<div class='div-orig'><p style="margin-left:1em">僧問巴陵：如何是吹毛劍？陵云：珊瑚枝枝撐著月。</p>
</div>
<div class='div-commentary'><p>吹毛覿面提，珊瑚當處絕，嬌花不帶春，秪要應時節。別別秤鎚陀上三斤鐵。</p>
</div>
<div class='div-orig'><p style="margin-left:2em">巴陵祖意教意</p>
</div>
<div class='div-commentary'><p>雞上樹，鴨下水。好個鐵蒺藜，虧了巴陵使，來年七月中，秋風又復起。</p>
</div>
<div class='div-orig'><p style="margin-left:2em">高峰無夢無想主人公</p>
</div>
<div class='div-commentary'><p>打碎琉璃碗，卸卻珍御服，枕子開口笑，雙髻罵天目。</p>
</div>
<div class='div-orig'><p style="margin-left:2em">欽山一鏃破三關</p>
</div>
<div class='div-commentary'><p>一鏃破三關，晡時夜未闌，與君放出關中主，煤人頭戴鐵帽舞。碧眼胡僧尚不知，釋迦彌勒目雙瞽。</p>
</div>
<div class='div-orig'><p style="margin-left:2em">白水聲色</p>
</div>
<div class='div-commentary'><p>借來聊爾了門頭，豈把芒繩繫死牛？玉鼠銀盆雖類色，到頭不許一般收。</p>
</div>
<div class='div-orig'><p style="margin-left:1em">五祖演云：如牛過窗櫺，頭角四蹄都過了，秪有尾巴過不得。</p>
</div>
<div class='div-commentary'><p>功齊功化何曾了？<span class='corr'>已</span>到家鄉未徹頭。直須翻轉乾坤也。楊子江心水倒流。</p>
</div>
<div class='div-orig'><p style="margin-left:1em">圓悟問：大慧云：踞虎頭，收虎尾，第一句下明宗旨。如何是第一句？慧云：此是第二句。</p>
</div>
<div class='div-commentary'><p>抹殺人滅卻法，第一句中阿喇喇，獅子翻身入母群，免墮寒巖青草下。</p>
</div>
<div class='div-orig'><p style="margin-left:1em">僧問審哲禪師：如何是佛法大意？哲曰：貧兒抱子渡，恩愛兢隨波。</p>
</div>
<div class='div-commentary'><p>薰風渡汨羅，綠水湧清波，遍界雲影動，涉躐盡偏頗。</p>
</div>
<div class='div-orig'><p style="margin-left:1em">僧問雲居：簡孤峰獨宿時如何？簡曰：九間僧堂不宿，誰教你獨宿孤峰？</p>
</div>
<div class='div-commentary'><p>夜深石女臥眠床，天曉木人忙喚起，池上鴛鴦獨自鳴，一聲飛入紅蓼裏。</p>
</div>
<div class='div-orig'><p style="margin-left:2em">香嚴上樹</p>
</div>
<div class='div-commentary'><p>樹上樹下最威雄，鐵額銅頭怎觸鋒？雲散長空孤月淨，天柱卻在萬雲中。</p>
</div>
<div class='div-orig'><p style="margin-left:2em">疏山造塔</p>
</div>
<div class='div-commentary'><p>一文錢折角泥牛海底眠。二文錢，石女梳粧出庭前三文錢，柳綠桃紅三月天，九斤龜毛長三丈，臘月蓮花色更鮮。尋聲逐色兮徒勞側耳，返本還源兮鼻孔遼天。</p>
</div>
<div class='div-orig'><p style="margin-left:2em">貓兒偏愛捉老鼠</p>
</div>
<div class='div-commentary'><p>朝悠悠暮悠悠，金風匝地冷。愀愀天皇皇地皇皇，三春柳絮白如霜，化母造成無功錦，那許傍人話短長。</p>
</div>
<div class='div-orig'><p style="margin-left:1em">疏山問溈山：有句無句，如藤倚樹。樹倒藤枯，句歸何處？溈山呵呵大笑，歸方丈。</p>
</div>
<div class='div-commentary'><p>東京掃蕩西京滅，一統山河歸至尊，笑罷不知何處去，霜天月夜子規鳴。</p>
</div>
<div class='div-orig'><p style="margin-left:2em">婆子請趙州轉藏</p>
</div>
<div class='div-commentary'><p>一匝旋來大地收，任他諸佛莫能酬，縱饒婆子解機變，也是人前強出頭。</p>
</div>
<div class='div-orig'><p style="margin-left:2em">仰山插<span class='corr'>鍬</span></p>
</div>
<div class='div-commentary'><p>父子相逄事便奇，插下<span class='corr'>鍬</span>時<span class='corr'>已</span>露機，南山刈茅人大有，宗風從此振華夷。</p>
</div>
<div class='div-orig'><p style="margin-left:1em">熊秀才乘藍輿至西山，偶見一僧貌古神清，龐眉雪頂葉衣坐於磐石，才下輿問曰：莫是亮座主麼？老僧以手向東一指，才隨手東視回觀老僧不見。</p>
</div>
<div class='div-commentary'><p>一指當陽舉似人，韓盧逐塊枉勞神，若向東方空看指，回頭昧卻本來真。</p>
</div>
<div class='div-orig'><p style="margin-left:1em">秀才嘆曰：夙緣不厚，雖遇而不遇也。</p>
</div>
<div class='div-commentary'><p>雖遇而不遇，甕中不走鱉，再上藍輿時，虛空吞皎月。</p>
</div><p class="head2">香嚴獨腳頌兼著語</p>

<div class='div-orig'><p style="margin-left:1em">子啐母啄<span class='note-inline'>(動也動也)</span>，子覺母殼<span class='note-inline'>(轉位就功即不無，怎奈拋家散走)</span>。子母俱亡<span class='note-inline'>(那畔今時一齊歸)</span>。應緣不錯<span class='note-inline'>(物物全彰，頭頭合轍)</span>同道唱和<span class='note-inline'>(月印寒潭)</span>方名獨腳<span class='note-inline'>(惟我獨尊)</span>。</p>
</div>
<div class='div-commentary'><p>子母從來不二途，子纔觸處母同遊，孩兒若得身榮貴，脫卻老娘舊住樓。子母如能俱亡也，九月楊花遍地周，柳林黃鵲穿梭舞，那有青紅染指頭？</p>
</div>
<div class='div-orig'><p style="margin-left:2em">染深水牯牛<span class='note-inline'>(有僧從金粟來說金栗有染深水牯牛話，請師荅語，更請頌之。)</span></p>
</div>
<div class='div-commentary'><p>天明放去離欄圈，烈性猖狂舞似風。煩惱海中雙足涉。無明林裏一身沖。東西兩岸貪苗稼，四棄三途露影蹤，忽地拽來驀鼻看，依然還是這牛兒。</p>
</div>
<div class='div-orig'><p style="margin-left:2em">事事無礙</p>
</div>
<div class='div-commentary'><p>事事無礙，非中非外，打破虛空，銷鎔法界。石女騰空，鐵船裝載，火裏蟭螟，現神作怪。</p>
</div><p class="head2">頌雲棲大師公案一則</p>

<div class='div-orig'><p style="margin-left:1em">黃侍郎問師云：夜來老鼠唧唧，說盡一部。華嚴經大師云：貓兒突出時如何？黃無對。大師代云：走卻法師留下講案。</p>
</div>
<div class='div-commentary'><p>華嚴歷歷談非舌，聞者應須著眼參，突出烏花白貓子，管教一吼髑髏，乾雲棲老幾多般。法師走卻兮雲封古岫，留下講案兮霧鎖寒潭。</p>
</div><p class="head2">頌雲門顯聖先和尚公案十三則</p>

<div class='div-orig'><p style="margin-left:1em">神珠問：某甲不恁麼問時如何？師曰：戲論。珠云：恁麼問時如何？師曰：戲論。珠云：恁麼不恁麼總不問時如何？師曰：戲論。珠云：還有向上事也無？師曰：有。珠云：如何是向上事？師曰：戲論。</p>
</div>
<div class='div-commentary'><p>本入龍宮探驪珠，覿面拈來一物無，不是龍王多把住，恐教大地別親疏。</p>
</div>
<div class='div-orig'><p style="margin-left:1em">僧問：祖師禪，如來禪，是同是別？師曰：古越是杭州。曰：恁麼則同也。師曰：長江分彼此。</p>
</div>
<div class='div-commentary'><p>古越是杭州長江分彼此。若知絃外音揚聲囉囉哩。</p>
</div>
<div class='div-orig'><p style="margin-left:1em">僧問：如何是圓相？師曰：大燒餅。</p>
</div>
<div class='div-commentary'><p>燒餅托出任君飧，底意繇來非等閑。不是仰山親嫡子，何能特地示毫端？須領略，莫顢頇。春風蕩漾兮花開碧岫，秋色臨空兮霧起寒巖。</p>
</div>
<div class='div-orig'><p style="margin-left:1em">師同陶石簣，無念師向火。石簣曰：無念師在此阿師得力句，乞為舉似。師曰：向火背猶寒。</p>
</div>
<div class='div-commentary'><p>六月日頭炎似火，三冬朔氣冷如冰，一句當陽無縫罅，不落言思始可親。</p>
</div>
<div class='div-orig'><p style="margin-left:1em">僧問：如何是暗機？師曰：凌霄峰。</p>
</div>
<div class='div-commentary'><p>凌霄峰，莫朦朧，摩尼寶珠映現無窮。識取珠體，莫認青紅。金風黃葉秋林落，幾家砧杵月明中。</p>
</div>
<div class='div-orig'><p style="margin-left:1em">僧問：如何是義？海師曰：半山亭。</p>
</div>
<div class='div-commentary'><p>胸中無得失，舌底是非空，一輪明月皓，幾處色朦朧？</p>
</div>
<div class='div-orig'><p style="margin-left:1em">僧問：如何是生死中不生死的道理？師曰：舌頭短三寸。</p>
</div>
<div class='div-commentary'><p>三寸舌頭短，衲僧巴鼻長，秋風吹桂萼，遍界盡馨香。</p>
</div>
<div class='div-orig'><p style="margin-left:1em">僧問：十方薄伽梵，一路涅槃門，乞師指個路頭。師曰：那個是御愛峰？</p>
</div>
<div class='div-commentary'><p>水流東徑朝西徑，雲起南峰過北峰，舉似分明無別旨，涅槃頭路翠叢叢。</p>
</div>
<div class='div-orig'><p style="margin-left:1em">和尚一日喫茶次，拈果子云：法身遍滿一切處。若道這個果子具法身，恁麼則喫卻法身；若道不具，則法身有不遍之處。汝等諸人揀點看看。</p>
</div>
<div class='div-commentary'><p>是法身非法身，兩重枷鎖難為情，透網金鱗擺尾去，豈向鉤頭把餌吞？徑山老，休顢人，泥童翫月消情緒，木馬嘶風俊不禁。</p>
</div>
<div class='div-orig'><p style="margin-left:1em">和尚一日，舉雲棲大師云：我聞雲棲和尚滅度後，有人於庫房中見。若他道生西方，為甚麼又在庫房中？既在庫房中，有違西方願力。汝等諸人試定當看。</p>
</div>
<div class='div-commentary'><p>脫體無依絕去來，徑山和尚強安排，沒絃琴韻人難委，獨坐朝陽空抱腮。</p>
</div>
<div class='div-orig'><p style="margin-left:1em">僧問和尚曰：乞和尚指示，心要出離生死真實的意。和尚曰：我從來無一字與人。</p>
</div>
<div class='div-commentary'><p>鐵甲將軍塞外威，痴心只要討皇基，鉗鎚擊碎黃金骨，脫卻龍袍卸甲歸。</p>
</div>
<div class='div-orig'><p style="margin-left:1em">僧問和尚曰：和尚在此作甚麼？師云：殺人。僧云：只恐和尚不會殺。師便掌。</p>
</div>
<div class='div-commentary'><p>眼蓋乾坤意氣高，吹毛倒握驗英豪。可憐不解知機變，徒把殘軀一旦拋。</p>
</div>
<div class='div-orig'><p style="margin-left:1em">僧問：四大分散後，向何處安身立命？師曰：你問這樣，大法也不禮三拜。僧禮拜，師呵呵大笑。</p>
</div>
<div class='div-commentary'><p>急水灘頭著一篙，惹得驪龍鼓浪濤，萬斛之舟俱覆卻，篙師猶執手中橈。</p>
</div><p class="head2">頌金粟密雲禪師十則</p>

<div class='div-orig'><p style="margin-left:1em">粟顧漢月，舉：僧問：古德云：朗月當空時如何？古德云：猶是階下漢。僧云：請師接上階。古德云：月落後來相見。既是月落後，且道如何相見？月便出法堂粟。下座。</p>
</div>
<div class='div-commentary'><p>海枯水竭須彌倒，黃頭碧眼一齊掃，下座出堂端的意，金毛獅子不落草。</p>
</div>
<div class='div-orig'><p style="margin-left:1em">漢月問：海眾雲從慈霖天澍現躍飛騰則不問，如何是驅雷掣電底句？粟便喝。進云：恁麼則金粟花開。寶林果熟去也。粟又喝。月禮拜歸眾。</p>
</div>
<div class='div-commentary'><p>一喝須教作者知，更加一喝大慈悲。雙收雙放明宗旨，不忮不求世所稀。風磨鐵壁猶如洗，雨灑殘紅襯馬蹄。</p>
</div>
<div class='div-orig'><p style="margin-left:1em">僧問：狹路相逢，髑髏粉碎。當恁麼時，無位真人在何處安身立命？粟云：天上天下，惟我獨尊。僧云：恁麼則萬里無雲一輪迥炤去也。粟云：腳跟下好與三十棒。</p>
</div>
<div class='div-commentary'><p>三尺短一尺，長個中元不帶商量。萬里無雲一輪炤，腳跟紅線絆千行。三十棒斷愁腸掃，除凡聖提挈宗綱。山花發笑兮春迴大地，籬菊開殘兮冬有嚴霜。</p>
</div>
<div class='div-orig'><p style="margin-left:1em">僧問曹溪一滴直透龍池。曹溪一滴即不問，如何直透龍池底事？粟云：穿過髑髏。進云：源遠流長一句作麼生道？粟云：但與麼去。僧便禮拜。</p>
</div>
<div class='div-commentary'><p>直透龍池伸一問，廣慧波濤如海闊，金粟門頭不見人，大地山河俱覆卻。與麼去，真灑落不立，聖凡烏有圭角。蓬萊高閣兮越州聖境，煙雨樓臺兮福城清樂。</p>
</div>
<div class='div-orig'><p style="margin-left:1em">僧問：如何是金粟境？粟云：四野桑田。進云：如何是境中人？粟云：金粟峰頭望。僧云：人境<span class='corr'>已</span>蒙師指示，擊鼓陞堂，事若何粟？云：瞻之，仰之。</p>
</div>
<div class='div-commentary'><p>四野桑田不是境，峰頭望底亦非人，當陽拈出無迴互，瞻之仰之覿面陳。電光石火兮拿雲攫霧，慈霖普澍兮廣濟眾生。</p>
</div>
<div class='div-orig'><p style="margin-left:1em">僧問：聲色未萌，睹聞莫及。正恁麼時。乞和尚通個消息。粟默然。良久乃震威一喝。僧云。人間四月春光盡。金粟秋來菊正開。長恨春歸無覓處。誰知轉入此中來。師云。葛藤窠裏，藏頭縮尾。</p>
</div>
<div class='div-commentary'><p>踢倒蕊香幢，須彌山粉碎，毘盧不現境，乾坤無一事。金藏雲起世間成界，立娑婆分四至。</p>
</div>
<div class='div-orig'><p style="margin-left:1em">僧問：如何是佛法的的大意？粟便打。僧云：猶是古時家風粟。復打云：汝作古時家風會。</p>
</div>
<div class='div-commentary'><p>咄！活潑潑轉轆轆。覿面全提無榮無辱，一段靈光絕古今，何須特地生疑惑。</p>
</div>
<div class='div-orig'><p style="margin-left:1em">僧問：如何是本來面目？粟云：舌頭拖地。</p>
</div>
<div class='div-commentary'><p>眼觀山色秀耳聽水聲悠舌頭拖地處，特地為君酬。</p>
</div>
<div class='div-orig'><p style="margin-left:1em">金粟示眾云：突出難辨，坐斷千差，萬別一塵，舉起透徹，萬別千差。</p>
</div>
<div class='div-commentary'><p>沒蹤跡斷消息，上下四維銀山鐵壁。機思盡淨絕塵埃，一個銕鎚空裏擲，空裏擲船高水長，雨落地濕。</p>
</div>
<div class='div-orig'><p style="margin-left:2em">拄杖子</p>
</div>
<div class='div-commentary'><p>稜稜角角，閃閃爍爍，炤用齊行，殺活縱奪。棒起臨濟正宗，扶持楊岐驢腳，虛空攪得成團，大地撒為塵末<span class='note-inline'>(咦)</span>分明指示諸君也，惟有桐溪最清徹。</p>
</div>
<div class='div-orig'><p style="margin-left:1em">僧問倪禪師：如何是石門境？倪云：猿啼獅子崖前。石龍吼文殊寺裏鐘。</p>
</div>
<div class='div-commentary'><p>一聲漁笛破滄浪，幾點桃花映水紅。清興一團何所有？遊人空自對東風。</p>
</div>
<div class='div-orig'><p style="margin-left:1em">又問：如何是境中人？倪云：踏破虎溪橋下月，坐斷天池第一峰。</p>
</div>
<div class='div-commentary'><p>世界清平宇宙寬，得盤桓處且盤桓。東山石女三分話，西海泥童話幾般。</p>
</div>
<div class='div-orig'><p style="margin-left:2em">總</p>
</div>
<div class='div-commentary'><p>輝煌燈火元宵夜，燦爛星河霽碧時，覿面相陳無剩語，徒教人境話支離。</p>
</div><p class="head2">大陽三句</p>

<div class='div-orig'><p style="margin-left:2em">平常無生句</p>
</div>
<div class='div-commentary'><p>乍起和風柳眼青，頭頭善應妙難尋，空中鳥跡水中影，碓嘴生花色更新。</p>
</div>
<div class='div-orig'><p style="margin-left:2em">玄妙無私句</p>
</div>
<div class='div-commentary'><p>棒喝交馳任意遊，金針玉線縫皆周。弘通妙挾無遺影，法界塵毛兩俱收。</p>
</div>
<div class='div-orig'><p style="margin-left:2em">體妙無盡句</p>
</div>
<div class='div-commentary'><p>一顆摩尼觸處彰，施為盡是白毫光。古今爍破曾無間，涉水登山任舉揚。</p>
</div>
<p class='juan'>入就瑞白禪師語錄卷之八終</p></div>
</div><!-- end of div[@id='body'] -->
</body></html>