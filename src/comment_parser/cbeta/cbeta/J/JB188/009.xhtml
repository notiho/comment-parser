<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu25' />
<p class='juan'>入就瑞白禪師語錄卷之九</p><p class="byline">明住天台護國寺嗣法門人寂蘊編</p><p class="head1">頌古</p>

<div class='div-orig'><p style="margin-left:2em">正偏五位</p>
</div>
<div class='div-commentary'><p>正中偏夜深，玉女不成眠，漁翁舉棹清波上，攪動澄潭月一團。</p>
<p>偏中正，萬象森羅圓古鏡，物物全彰炤不差，絲毫皆入那伽定。</p>
<p>正中來，有無，不涉絕塵埃。炎天大雪飄飄墜，火裏蓮花朵朵開。</p>
<p>兼中至，賓主相逄天然義，全憑語脈露單傳一句當陽明的的。</p>
<p>兼中到，打碎髑髏真個妙，劫外今時俱不拈，那有毘盧印可寶？</p>
</div>
<div class='div-orig'><p style="margin-left:2em">功勳五位</p>
</div>
<div class='div-commentary'><p>本無位次絕參商，也須移履下村庄，六戶靈靈忘死捨，何勞守住在枯樁。　　向</p>
<p>念念無私不敢迷，百花叢裏看為持，千紅萬紫芬芳好，總屬東君一道施。　　奉</p>
<p>不居空有謾商量，縱使離婁眼似盲，無孔鐵簫雲外品，不干六律與宮商。　　功</p>
<p>心色相交理事融，權施應物道人風。昨日家童頻報道，葵花傾向日明中。　　共功</p>
<p>不向威音那畔行，豈從今世門頭立？渾然打破舊時窩，鐵鷂鑽天沒蹤跡。　　功功</p>
</div>
<div class='div-orig'><p style="margin-left:2em">奪人不奪境</p>
</div>
<div class='div-commentary'><p>一樹碧桃紅似錦，兩瓶金菊賽金蓮，個中非是陰陽地，不許<span class='corr'>佳</span>人著眼看。</p>
</div>
<div class='div-orig'><p style="margin-left:2em">奪境不奪人</p>
</div>
<div class='div-commentary'><p>春風疑不到天涯，二月山城未見花。公子王孫徒翫賞，那有紅紫帶回家？</p>
</div>
<div class='div-orig'><p style="margin-left:2em">人境兩俱奪</p>
</div>
<div class='div-commentary'><p>天崩地裂人民喪，那有君王正令行，神劍亡鋒歸寶匣，生佛而今徒有名。</p>
</div>
<div class='div-orig'><p style="margin-left:2em">人境俱不奪</p>
</div>
<div class='div-commentary'><p>攜酒遊東郊，山花遍地紅，笑談歌舞去，意氣自匆匆。</p>
</div>
<div class='div-orig'><p style="margin-left:2em">三玄三要</p>
</div>
<div class='div-commentary'><p>第一玄，動靜不干絕眾緣，更闌萬籟聲俱寂，禪者徒勞著眼看。</p>
<p>第二玄，威風凜凜劍光寒，紅旗閃爍乾坤淨，電轉星飛過碧天。</p>
<p>第三玄，越州城裏倒撐船。東雙橋下多裝載，西郭門頭去復還。</p>
<p>朕兆未分作麼道？石女頭戴紫羅帽，深閨不出冷愀愀，宮漏沉沉天未曉。<span class='note-inline'>(一)</span></p>
<p>一法元無萬法周，喝下何曾有去留，轉側木人剛半夜，珍衣不掛柳稍頭。<span class='note-inline'>(二)</span></p>
<p>日出峰頭本自孤，高低普炤有於無，百花競秀爭光彩。半點工夫用得麼？<span class='note-inline'>(三)</span></p>
</div>
<div class='div-orig'><p style="margin-left:2em">一喝如金剛王寶劍</p>
</div>
<div class='div-commentary'><p>神威凜凜倚天寒，阿個男兒敢近看，擬議欲將佛祖現，人亡馬喪滿長安。</p>
</div>
<div class='div-orig'><p style="margin-left:2em">一喝如踞地獅子</p>
</div>
<div class='div-commentary'><p>全身獨露沖寰宇，那有妖狐現本形？一吼乾坤皆振裂，個中誰是對機人？</p>
</div>
<div class='div-orig'><p style="margin-left:2em">一喝如探竿影艸</p>
</div>
<div class='div-commentary'><p>試將一語知端的，驗彼來人有與無，穿過髑髏行正令，神嚎鬼哭兩眉㤤。</p>
</div>
<div class='div-orig'><p style="margin-left:2em">一喝不作一喝用</p>
</div>
<div class='div-commentary'><p>喝時秪麼忘消息，佛祖機緣收不得。野鴨湖中翻浪飛，不知身上乾和濕。</p>
</div>
<div class='div-orig'><p style="margin-left:2em">賓主歷然</p>
</div>
<div class='div-commentary'><p>月色穿雲透碧霄，波斯夜半舞風濤，山頭白浪連天地，石女經行俏步高。</p>
</div>
<div class='div-orig'><p style="margin-left:2em">正法眼藏</p>
</div>
<div class='div-commentary'><p>掃除空有任繁興，大地山河一掌平，法法頭頭開正眼，寒崖花發不沾春。</p>
</div>
<div class='div-orig'><p style="margin-left:2em">妙唱不干舌</p>
</div>
<div class='div-commentary'><p>青松翠竹解談禪，流水高山總亦然，二六時中無間斷，老僧何用口唇宣？</p>
</div>
<div class='div-orig'><p style="margin-left:2em">死蛇驚出艸</p>
</div>
<div class='div-commentary'><p>骨爛皮穿氣息無，忽然撞著爪牙舒。神威一振清四海，狼煙滅盡豈躊躕？</p>
</div>
<div class='div-orig'><p style="margin-left:2em">解針枯骨吟</p>
</div>
<div class='div-commentary'><p>鐵圍山下骨一堆，些兒觸著振全威，驚回石女雙流淚，至今猶自倚雲飛。</p>
</div>
<div class='div-orig'><p style="margin-left:2em">鐵牛舞三台</p>
</div>
<div class='div-commentary'><p>千載鐵牛忘水草，而今放出兩岸來，足伸踏破毘盧印，尾搖掃盡九垓灰。</p>
</div><p class="head2">三墮頌<span class='note-inline'>(并問荅)</span></p>

<div class='div-orig'><p style="margin-left:1em">僧問：如何是類墮？</p>
</div>
<div class='div-commentary'><p>師荅云：觸處逍遙，絲毫無染。</p>
<p>披毛戴角混塵埃，足舞西風類莫該，芳草垂楊俱踏遍，渾無些子帶回來。</p>
</div>
<div class='div-orig'><p style="margin-left:1em">問：如何是隨墮？</p>
</div>
<div class='div-commentary'><p>荅云：百花林裏過，一葉不沾身。</p>
<p>聲色叢中任意遊，鬨然出沒豈能收？山花鳥語縱橫現，何有纖毫染污尤？</p>
</div>
<div class='div-orig'><p style="margin-left:1em">問：如何是尊貴墮？</p>
</div>
<div class='div-commentary'><p>荅云：不住九五位，常與群臣遊。</p>
<p>虛寂靈源不自尊，常隨六國走煙塵，秦樓玩月燕邦戲，到處逍遙到處人。</p>
</div><p class="head2">涅槃經四生頌<span class='note-inline'>(并問荅)</span></p>

<div class='div-orig'><p style="margin-left:1em">僧問：如何是不生生？</p>
</div>
<div class='div-commentary'><p>師荅云：冬至纔逢九，春來百花開。</p>
<p>明淨摩尼珠，本來無一物，當臺鑒炤時，隨處陳方色。</p>
</div>
<div class='div-orig'><p style="margin-left:1em">問：如何是生生？</p>
</div>
<div class='div-commentary'><p>荅云：青山點翠。</p>
<p>忽然一陣雨，溪澗長洪波，枯稿悉滋潤，農人笑呵呵。</p>
</div>
<div class='div-orig'><p style="margin-left:1em">問：如何是生不生？</p>
</div>
<div class='div-commentary'><p>荅云：境像收歸古鑒中。</p>
<p>桃李花無豔，遊人興自衰，水中無月影，免使費心裁。</p>
</div>
<div class='div-orig'><p style="margin-left:1em">問：如何是不生不生？</p>
</div>
<div class='div-commentary'><p>荅云：石女打破鏡。</p>
<p>石女忘歸路，木人何處尋？杳然無影跡，佛祖莫能形。</p>
</div>
<div class='div-orig'><p style="margin-left:2em">就路還家</p>
</div>
<div class='div-commentary'><p>觸目青黃露本真，縱橫到處是家珍，水底金烏天上口，眼中童子面前人。</p>
</div>
<div class='div-orig'><p style="margin-left:2em">新<span class='corr'>豐</span>曲子</p>
</div>
<div class='div-commentary'><p>昔日新<span class='corr'>豐</span>曲，無人和得齊。今朝重舉似，音韻果然奇。</p>
</div>
<div class='div-orig'><p style="margin-left:2em">明月印蘆花</p>
</div>
<div class='div-commentary'><p>蘆花開遍野，明月挂中天，不識其中意，都言一色然。</p>
</div>
<div class='div-orig'><p style="margin-left:2em">鏡裏梅花清香墮</p>
</div>
<div class='div-commentary'><p>石光閃若電，渴鹿逐陽燄，木女害相思，泥人繡花絹。</p>
</div>
<div class='div-orig'><p style="margin-left:2em">竭盡今時</p>
</div>
<div class='div-commentary'><p>真如心裏妄，涅槃性上塵，自<span class='corr'>己</span>非堪寶，佛祖是閒名。</p>
</div>
<div class='div-orig'><p style="margin-left:2em">分明月在梅花上，看到梅花早<span class='corr'>已</span>遲。</p>
</div>
<div class='div-commentary'><p>一段風光炤眼鮮，何須攜手入桃園？運足<span class='corr'>已</span>乖空劫旨，擬尋思去隔天淵。</p>
</div>
<div class='div-orig'><p style="margin-left:2em">汾陽重陽九日菊花新</p>
</div>
<div class='div-commentary'><p>義公拈出膠盆，汾陽不覺粘手，賴因菊底翻身不然，甚麼開口不開口，木人捧起盤兒走。</p>
</div>
<div class='div-orig'><p style="margin-left:2em">重陽日頌示禪人</p>
</div>
<div class='div-commentary'><p>重陽九日菊花新，特示三玄意旨深，報爾知音禪衲子，今朝籬菊又重芬。</p>
</div>
<div class='div-orig'><p style="margin-left:2em">法身</p>
</div>
<div class='div-commentary'><p>雲起山頭暗，風生樹搖尾，桃開三月花，菊綻九日蕊。</p>
</div>
<div class='div-orig'><p style="margin-left:2em">法身向上事</p>
</div>
<div class='div-commentary'><p>鐵樹花開正是時，忽被石女摘一枝，沙神怒發須彌倒，驚起泥龍上玉池。</p>
</div>
<div class='div-orig'><p style="margin-left:2em">萬象之中獨露身</p>
</div>
<div class='div-commentary'><p>赫赫威音外，獨超萬象先，明明無隱匿，何處有三玄？</p>
</div>
<div class='div-orig'><p style="margin-left:2em">法界緣起</p>
</div>
<div class='div-commentary'><p>一波纔動萬波隨，滴滴全彰造化機。落葉梧桐秋<span class='corr'>已</span>蚤。百花開處鷓鴣啼。須領略，莫狐疑。翠竹搖聲兮風生大野，月映寒潭兮碧水畫眉。</p>
</div>
<div class='div-orig'><p style="margin-left:1em">僧問百丈超云：某甲今日辭去，或有人問：和尚說甚麼法？向他道甚麼？超云：但道大雄山頂上，虎生獅子兒。</p>
</div>
<div class='div-commentary'><p>虎生獅子兒，木人唱巴歌，擬議停思者，卻被佛祖呵。</p>
</div>
<div class='div-orig'><p style="margin-left:1em">僧問：明炤安一藏圓光。如何是體？安云：勞汝遠來。僧云：莫便是一藏圓光麼？安云：更喫一碗茶。</p>
</div>
<div class='div-commentary'><p>問：處分明荅處彰，圓光之體露堂堂。春風布遍山花早，秋氣臨時樹葉黃。</p>
</div>
<div class='div-orig'><p style="margin-left:1em">僧問：百丈惟政禪師云：牛頭未見四祖時，為甚麼百鳥啣花獻？師云：有錢千里通云：見後為甚麼不啣花？師云：無錢隔壁聾。</p>
</div>
<div class='div-commentary'><p>一段春光炤眼鮮，攀花弄柳任溪邊，時人須識東君意，莫向枝頭覓翠妍。</p>
</div>
<div class='div-orig'><p style="margin-left:2em">百丈普請鉏地次，僧聞鼓鳴歸院因緣。</p>
</div>
<div class='div-commentary'><p>鼓聲纔動競頭奔，卉木俱霑雨露。恩重勘過眼中釘，百花叢裏覓鮮新。</p>
</div>
<div class='div-orig'><p style="margin-left:2em">百丈因一僧哭入法堂因緣</p>
</div>
<div class='div-commentary'><p>哭上法堂，草深一丈，一時埋卻野狐伎倆，匝匝清風撲面來，舒襟樂意頻收放。</p>
</div>
<div class='div-orig'><p style="margin-left:2em">百丈惟政禪師問南泉：諸方善知識，還有不說似人底法也無？泉曰：有。政曰：作麼生？泉曰：不是心，不是佛，不是物<span class='note-inline'>(云云)</span>。</p>
</div>
<div class='div-commentary'><p>一問一荅，真機漏洩。更欲重徵，喬木生節。寒凝遍佈兮霜花朵朵，黃葉飄零兮朔風凜冽。</p>
</div>
<div class='div-orig'><p style="margin-left:1em">僧問：百丈智映寶月禪師云：師唱誰家曲？宗風嗣阿誰？月云：窣堵那吒掌上擎<span class='note-inline'>(云云)</span>。</p>
</div>
<div class='div-commentary'><p>窣堵掌上擎，覿面<span class='corr'>已</span>分付，更欲問如何，特地成露布。不露布初生，孩子元無褲。</p>
</div>
<div class='div-orig'><p style="margin-left:2em">百丈道恒禪師三訣因緣</p>
</div>
<div class='div-commentary'><p>喫茶，珍重歇時人眼中屑。若喚作三訣，重添第二月。穿衣褁腳下禪床，運水搬柴知時節。</p>
</div>
<div class='div-orig'><p style="margin-left:2em">百丈惟古禪師上堂多虛不如少實</p>
</div>
<div class='div-commentary'><p>一卓一語，機用雙舉，更問如何，大虫捉鼠。</p>
</div>
<div class='div-orig'><p style="margin-left:2em">百丈中靖元肅禪師塔</p>
</div>
<div class='div-commentary'><p>尖尖聳青虛，巍巍磨太古。欲識渠儂言，但看清風舞。</p>
</div>
<div class='div-orig'><p style="margin-left:2em">漁家傲題船子夾山因緣</p>
</div>
<div class='div-commentary'><p>一語合頭猶未徹，禪師笑倒纔方革，劈面三橈君<span class='corr'>已</span>瞥。眼中屑，回顧頻頻繫木橛。</p>
<p>覆卻舟兒真剿絕，夾山從此偷心歇。兩岸蘆花飛白雪，向誰說幾度？秋光與明月。</p>
<p style="margin-left:2em">又頌</p>
<p>金鱗<span class='corr'>已</span>遇意偏攸，誠老何曾覆卻舟？萬古清風波浪吼，依然蘭棹在中流。</p>
</div>
<div class='div-orig'><p style="margin-left:1em">僧問夢筆禪師：如何是佛？師云：不誑汝。僧云：莫便是麼？師云：汝誑他。</p>
</div>
<div class='div-commentary'><p>寂寂沉沉無所倚，全提覿面莫能擬，春風散盡桃花飛，秋月影臨江水止。</p>
</div>
<div class='div-orig'><p style="margin-left:1em">閩王延夢筆禪師齋，王問曰：好將得筆來也無？師云：不是稽山繡管，慚非月裏兔毫。大王既垂顧問，山僧敢不通呈？</p>
</div>
<div class='div-commentary'><p>覿面通呈非兔毫，輕分閩主不辭勞。梅花吐處春香露，煦日纔臨冰質消。</p>
</div>
<div class='div-orig'><p style="margin-left:1em">王又曰：如何是法王？師曰：不是夢筆家風。</p>
</div>
<div class='div-commentary'><p>不是家風一句機，偷香暗裏有誰知？千峰布列須彌勢，萬派宗分大海歸。</p>
</div><p class="head2">雲門三種獅子<span class='note-inline'>(師居雲門室中作)</span></p>

<div class='div-orig'><p style="margin-left:1em">入窟獅子</p>
</div>
<div class='div-commentary'><p><span class='corr'>斂</span>跡藏形古壑中，豈尋聲色受華榮？聖凡掃卻無依倚，斗柄星河霽碧空。</p>
</div>
<div class='div-orig'><p style="margin-left:2em">出窟獅子</p>
</div>
<div class='div-commentary'><p>爪牙抖擻望天關，哮吼一聲碧嶂寒，魔外不知何處去，威靈耿耿落人間。</p>
</div>
<div class='div-orig'><p style="margin-left:2em">不出不入獅子</p>
</div>
<div class='div-commentary'><p>窟內未曾留形跡，人間那得有聲名？石筍抽條千丈碧，泥花發豔四時春。</p>
</div><p class="head2">圓覺經頌</p>

<div class='div-orig'><p style="margin-left:2em">文殊章</p>
</div>
<div class='div-commentary'><p>本起如來清淨因，桃紅柳綠一般春，凡夫不了元無我，病眼空花認作真。圓炤婆伽親指示，依然幻翳眼中生。文殊當下知消息，石女峰頭喚故人。</p>
</div>
<div class='div-orig'><p style="margin-left:2em">普賢章</p>
</div>
<div class='div-commentary'><p>幻化元來生覺心，春風微動水生鱗。時人但見波濤滾，豈識波濤全體真？有覺還同如幻立，若緣無覺鏡中痕。兩重公案都除卻，天柱峰頭蓮萼新。</p>
</div>
<div class='div-orig'><p style="margin-left:2em">普眼章</p>
</div>
<div class='div-commentary'><p>漸次修行滅幻門，火風地水究元辰，忽然突出孃生面，剎剎塵塵總是春。擲柳黃鶯歌上苑，穿花杜宇遶南林。泥人翫月思情美，石女簪花巧樣新。</p>
</div>
<div class='div-orig'><p style="margin-left:2em">金剛藏章</p>
</div>
<div class='div-commentary'><p>金剛抉破三疑網，幻戲場中脫卻衣。若說本來成佛道，挖瘡好肉事非宜。只因蒙昧難開曉，金喻重重說是非。識得上林花滿地，風翻蝶舞過東籬。</p>
</div>
<div class='div-orig'><p style="margin-left:2em">彌勒章</p>
</div>
<div class='div-commentary'><p>起心若欲斷輪迴，荊棘叢生覺地迷夢去。雖然諸種事，醒來何有半毫微？若能寤寐都拈<span class='corr'>卻</span>，撒手懸崖好作為。銕犬山中呼萬歲，泥猿樹上唱囉哩。</p>
</div>
<div class='div-orig'><p style="margin-left:2em">清淨慧章</p>
</div>
<div class='div-commentary'><p>聲聞魔佛及菩薩，正眼觀來總是邪，朕兆未分難話會，鴻濛<span class='corr'>已</span>判念心差。千紅萬紫筵青嶂，總是陽春一氣嘉，踢破乾坤收腳轉，回頭別有好生涯。</p>
</div>
<div class='div-orig'><p style="margin-left:2em">威德自在章</p>
</div>
<div class='div-commentary'><p>突出乾城三觀門，止啼黃葉卻非真，新人乍出梳粧巧，莫認衣裳要認人。戲水遊魚知水意，穿花蝴蝶味花深，長安一曲有餘樂，野老君王共太平。</p>
</div>
<div class='div-orig'><p style="margin-left:2em">辨音章</p>
</div>
<div class='div-commentary'><p>二十五輪遍互修，一輪於內作根繇，列開寶網光相映，影現重重無盡頭。四塞八蠻朝帝主，兩京七地總皇猷，鄉村野老茶鹽足，一曲昇平樂事稠。</p>
</div>
<div class='div-orig'><p style="margin-left:2em">淨諸業障章</p>
</div>
<div class='div-commentary'><p>萬象收歸古鑑中，我人生命盡消融，空中飛鳥無形跡，水底遊魚有甚蹤？出岫浮雲何處往？乘風花瓣任西東。回頭忽聽木人鼓，魄散魂飛沒影蹤。</p>
</div>
<div class='div-orig'><p style="margin-left:2em">普覺章</p>
</div>
<div class='div-commentary'><p>作止任滅聽從為，休將四法取圓基，平懷一種隨高下，大道從來沒是非。碧嶂野花開似錦，石人觀去絕惺迷。妙開寶印空中起，印印何曾半點非？</p>
</div>
<div class='div-orig'><p style="margin-left:2em">圓覺章</p>
</div>
<div class='div-commentary'><p>上下中期結制修，鈍根須假煆塵浮。大鵬翼展沖霄漢，豈類鴳鶉落草坵？十世古今頃一念，誰能百日定程途？狸奴白牯咸知有，飢則餐兮渴飲流。</p>
</div>
<div class='div-orig'><p style="margin-left:2em">賢善首章</p>
</div>
<div class='div-commentary'><p>三世如來一口宣，流傳須要善賢兼，能聞一句勝多寶，羅漢難同半偈肩。不是天然生就覺，又非觀行始成圓。鷺鷥昨夜沙汀宿，分付漁翁仔細看。</p>
</div>
<div class='div-orig'><p style="margin-left:2em">總</p>
</div>
<div class='div-commentary'><p>一道靈光貫古今，剎塵俱是一毛吞，獨超物表離名相，阿個能言圓覺心。一自伽婆分旨後，千燈千炤續燈新。孑蘆隨海飄波去，熊耳峰頭花滿岑。</p>
</div><p class="head2">首楞嚴經要頌</p>

<div class='div-orig'><p style="margin-left:2em">大佛頂</p>
</div>
<div class='div-commentary'><p>三德圓明非形相，直教佛祖也難觀。一聲胡笛邊營外，幾處凄涼幾處歡？</p>
</div>
<div class='div-orig'><p style="margin-left:2em">首楞嚴王</p>
</div>
<div class='div-commentary'><p>一相該通空劫前，河沙功德孰能宣？超然不屬青黃色，了了無依當處玄。</p>
</div>
<div class='div-orig'><p style="margin-left:2em">七處徵心</p>
</div>
<div class='div-commentary'><p>七處徵來七處真，鷓鴣啼在百花林，遊人沉醉桃園裡，昧卻枝頭好鳥音。</p>
</div>
<div class='div-orig'><p style="margin-left:2em">五陰</p>
</div>
<div class='div-commentary'><p>真如迷卻翻成妄，相妄空時當處真，收拾伽缶歸去後，白牛耕破劫前春。</p>
</div>
<div class='div-orig'><p style="margin-left:2em">六入</p>
</div>
<div class='div-commentary'><p>一團空聚無彼此，痴兒妄自別疏親。堂堂天子登朝日，六國文明賀太平。</p>
</div>
<div class='div-orig'><p style="margin-left:2em">十二處</p>
</div>
<div class='div-commentary'><p>塵塵三昧首楞嚴，擬心取著早乖遷。月穿潭底非形相，痴子徒勞摸碧川。</p>
</div>
<div class='div-orig'><p style="margin-left:2em">十八界</p>
</div>
<div class='div-commentary'><p>本來一相無疆界，那許其間物我分。十八疑關齊擊碎，滔滔流水下滄溟。</p>
</div>
<div class='div-orig'><p style="margin-left:2em">七大</p>
</div>
<div class='div-commentary'><p>事理交參周法界，將心擬處涉流沙，情塵識破元無事，木馬遊春意自賒。</p>
</div>
<div class='div-orig'><p style="margin-left:2em">聲塵圓通</p>
</div>
<div class='div-commentary'><p>妙音本自無來去，聞聲悟入<span class='corr'>已</span>成虛，直須透徹聲前韻，浩浩紅塵任卷舒。</p>
</div>
<div class='div-orig'><p style="margin-left:2em">色塵圓通</p>
</div>
<div class='div-commentary'><p>色色塵塵淨法身，秪因憎愛昧天真，苟能觸處通消息，堪笑沙陀入聖倫。</p>
</div>
<div class='div-orig'><p style="margin-left:2em">香塵圓通</p>
</div>
<div class='div-commentary'><p>妙香元不從天降，爇向爐中塞碧虛，觸著些兒頭腦裂，衲僧巴鼻盡蠲除。</p>
</div>
<div class='div-orig'><p style="margin-left:2em">味塵圓通</p>
</div>
<div class='div-commentary'><p>古今一味平胃散，點著通身冷汗流，慶快怡然拋藥病，那容更犯死貓頭？</p>
</div>
<div class='div-orig'><p style="margin-left:2em">觸塵圓通</p>
</div>
<div class='div-commentary'><p>能洗所洗性本然，驀頭一潑觸光圓，器界根身渾一色，輝輝秋月炤中天。</p>
</div>
<div class='div-orig'><p style="margin-left:2em">法塵圓通</p>
</div>
<div class='div-commentary'><p>心緣既寂法塵空，事事全彰振古風。東嶺桃花紅爍爍，西溪流水響鼕鼕。</p>
</div>
<div class='div-orig'><p style="margin-left:2em">眼根圓通</p>
</div>
<div class='div-commentary'><p>見色非關眼上能，時人休向眼中親。應知那律非循目，智鑑圓明耀古今。</p>
</div>
<div class='div-orig'><p style="margin-left:2em">耳根圓通</p>
</div>
<div class='div-commentary'><p>反觀聞性性俱空，頓入圓明顯妙功，歷歷松聲連夜吼，呱呱鳥語亂山中。</p>
</div>
<div class='div-orig'><p style="margin-left:2em">鼻根圓通</p>
</div>
<div class='div-commentary'><p>循空返息本非真，翻身踏倒涅槃城。紅日舒光來嶺畔，清風明月過溪濱。</p>
</div>
<div class='div-orig'><p style="margin-left:2em">舌根圓通</p>
</div>
<div class='div-commentary'><p>身心世界兩相遺，覿體全超知不知，處處總成真法界，禪兒何事苦尋追？</p>
</div>
<div class='div-orig'><p style="margin-left:2em">身根圓通</p>
</div>
<div class='div-commentary'><p>無痛痛覺覺亦空，根身從此影無蹤，出門不踏來時路，方顯男兒志氣沖。</p>
</div>
<div class='div-orig'><p style="margin-left:2em">意根圓通</p>
</div>
<div class='div-commentary'><p>物物頭頭本自真，何須旋法美空生？寶明空海人元具，桃李爭妍處處春。</p>
</div>
<div class='div-orig'><p style="margin-left:2em">眼識圓通</p>
</div>
<div class='div-commentary'><p>心見圓明處處彰，白雲閒矣水偏忙，為憐頞下生盲者，權示漚和演妙常。</p>
</div>
<div class='div-orig'><p style="margin-left:2em">耳識圓通</p>
</div>
<div class='div-commentary'><p>無心聞處是心聞，塵剎全彰這個人，百億分身無去相，六牙常在寶王城。</p>
</div>
<div class='div-orig'><p style="margin-left:2em">鼻識圓通</p>
</div>
<div class='div-commentary'><p>鼻端白相示修行，暫爾權為縳犢繩，忽然摸著娘生鼻，林泉巖谷悉光明。</p>
</div>
<div class='div-orig'><p style="margin-left:2em">舌識圓通</p>
</div>
<div class='div-commentary'><p>奇哉妙舌自天然，不假喉唇齒吻宣。無孔笛吹清韻徹，滿慈謾謂得親傳。</p>
</div>
<div class='div-orig'><p style="margin-left:2em">身識圓通</p>
</div>
<div class='div-commentary'><p>身本無根何用執？心本無生何用息？身心寂滅兩俱空，透此方名真法質。</p>
</div>
<div class='div-orig'><p style="margin-left:2em">意識圓通</p>
</div>
<div class='div-commentary'><p>一段情城當下除，神通遊戲總無拘，塢中昨日濛濛雨，嶺上今朝日色舒。</p>
</div>
<div class='div-orig'><p style="margin-left:2em">地大圓通</p>
</div>
<div class='div-commentary'><p>根身器界若微塵，微塵空處即天真，堪<span class='corr'>羨</span>頂門開正眼，大千沙界一齊平。</p>
</div>
<div class='div-orig'><p style="margin-left:2em">水大圓通</p>
</div>
<div class='div-commentary'><p>滔滔流水性真常，若個於斯返故鄉，直於山海忘能所，蝴蝶穿花過粉墻。</p>
</div>
<div class='div-orig'><p style="margin-left:2em">火大圓通</p>
</div>
<div class='div-commentary'><p>凡火慾火智慧火，清淨寶焰光裸裸，大千閃爍熾穹窿，燃卻佛魔與物我。</p>
</div>
<div class='div-orig'><p style="margin-left:2em">風大圓通</p>
</div>
<div class='div-commentary'><p>群動悉憑風力持，反觀風力亦無依，忽然踏著風中主，飄飄一葉過南池。</p>
</div>
<div class='div-orig'><p style="margin-left:2em">空大圓通</p>
</div>
<div class='div-commentary'><p>色空本自一真空，逐境迷心有異同，異同炤破真空現，翻轉真空跨鐵龍。</p>
</div>
<div class='div-orig'><p style="margin-left:2em">見大圓通</p>
</div>
<div class='div-commentary'><p>六根清淨生元佛，六根妄染佛為生，見覺圓明生佛淨，個中那有樂邦名？</p>
</div>
<div class='div-orig'><p style="margin-left:2em">識大圓通</p>
</div>
<div class='div-commentary'><p>十方唯識鏡中痕，但離取捨妙圓成，頭頭盡是天真佛，念念全彰阿逸身。</p>
</div>
<div class='div-orig'><p style="margin-left:2em">圓滿菩提，歸無所得。</p>
</div>
<div class='div-commentary'><p>元宵通夜家家火，水月交光處處圓，五十七番虛涉後，始知空費草鞋錢。</p>
</div>
<div class='div-orig'><p style="margin-left:2em">總</p>
</div>
<div class='div-commentary'><p>二十五個鐵蒺藜，頭阤拶作雪花飛，綠水溶溶歸巨壑，白雲片片遶須彌。</p>
</div><p class="head2">金剛經要頌</p>

<div class='div-orig'><p style="margin-left:2em">世尊著衣持缽</p>
</div>
<div class='div-commentary'><p>一段風光秪在斯，著他依舊不為奇。清風陣陣飄香至，碧水滔滔畫翠眉。</p>
</div>
<div class='div-orig'><p style="margin-left:2em">應如是住</p>
</div>
<div class='div-commentary'><p>搬柴運水尋常事，覿面無非是道場，觸處盡成安樂地，何須此外更<span class='corr'>商</span>量？</p>
</div>
<div class='div-orig'><p style="margin-left:2em">如是降伏其心</p>
</div>
<div class='div-commentary'><p>著衣喫飯，任從為映。色摩尼眾像，隨但得有無，諸念淨金烏，依舊落城西。</p>
</div>
<div class='div-orig'><p style="margin-left:2em">實無眾生得滅度者</p>
</div>
<div class='div-commentary'><p>空花鏡像了無關，擬欲援生墮鐵山。踏破瞿曇關捩子，風自清兮雲自閒。</p>
</div>
<div class='div-orig'><p style="margin-left:2em">不住於相</p>
</div>
<div class='div-commentary'><p>祖印高提不住中，巍然大用有無空。騰騰任運靡存跡，霧鎖秦宮絕雁鴻。</p>
</div>
<div class='div-orig'><p style="margin-left:2em">應無所住而生其心</p>
</div>
<div class='div-commentary'><p>坐斷兩頭中莫立，逢緣擊節任縱橫，摩尼現色原非有，石筍開花映水紅。</p>
</div>
<div class='div-orig'><p style="margin-left:2em">無我、人、眾生、壽者</p>
</div>
<div class='div-commentary'><p>木子山中敲鼓鑼，泥人拍手助高歌，忽逢瞽叟來瞧見，滿面慚惶沒柰何。</p>
</div>
<div class='div-orig'><p style="margin-left:2em">四果不作是念</p>
</div>
<div class='div-commentary'><p>設分位次隔參商，息卻名心絕短長。若是威音親嫡子，不從這裡費<span class='corr'>商</span>量。</p>
</div>
<div class='div-orig'><p style="margin-left:2em">燃燈佛所於法實無所得</p>
</div>
<div class='div-commentary'><p>倚門傍戶走他鄉，雲水將來作道場，倏爾踏翻潭底月，了無一法贈劉郎。</p>
</div>
<div class='div-orig'><p style="margin-left:2em">持四句偈，得福甚多。</p>
</div>
<div class='div-commentary'><p>家藏白澤勝神符，百怪安能敢穢污，若得空王真號令，三千諸佛作驅奴。</p>
</div>
<div class='div-orig'><p style="margin-left:2em">歌利王割截身體</p>
</div>
<div class='div-commentary'><p>忍辱功能作聖人，幻成四大卻非真，任他節節支離去，一段風流獨露身。</p>
</div>
<div class='div-orig'><p style="margin-left:2em">一念信心，即得菩提。</p>
</div>
<div class='div-commentary'><p>棄家浪走不如屠，自昧千金七寶軀，偶爾忽逢長者示，凡心即與聖心符。</p>
</div>
<div class='div-orig'><p style="margin-left:2em">「受持讀誦此經，若為人輕賤。」一節</p>
</div>
<div class='div-commentary'><p>念念輸忠不敢違，色聲叢裡了無羈，苔封古殿忘臣主，阿個能言佛祖機。</p>
</div>
<div class='div-orig'><p style="margin-left:2em">三心不可得</p>
</div>
<div class='div-commentary'><p>兔角為刀出遠征，烏龜跨下羽毛生，木童拔去搓繩索，縛住虛空架火烹。</p>
</div>
<div class='div-orig'><p style="margin-left:2em">無法可得</p>
</div>
<div class='div-commentary'><p>三藏靈文不較多，權將音語示娑婆，忽地雙林開正眼。試問還曾有也麼？</p>
</div>
<div class='div-orig'><p style="margin-left:2em">如來說非眾生，是名眾生。</p>
</div>
<div class='div-commentary'><p>生佛從來共一程，凡民何必<span class='corr'>羨</span>公卿，如能當下歸家也，凡聖原來是假名。</p>
</div>
<div class='div-orig'><p style="margin-left:2em">如來者，無所從來，亦無所去。</p>
</div>
<div class='div-commentary'><p>一念緣生即是遊，靡分紅紫有何愁？威音那畔元無動，今世門頭示兩眸。</p>
</div>
<div class='div-orig'><p style="margin-left:2em">總</p>
</div>
<div class='div-commentary'><p>忉忉怛怛老婆禪，失卻瞿曇臉半邊，四相掃除無一物，呼名般若亦縺涎。</p>
</div>
<div class='div-orig'><p style="margin-left:2em">法華經頌<span class='note-inline'>(二)</span></p>
</div>
<div class='div-commentary'><p>三乘不立一也無，三一元來醒夢夫，若是空王殿上客，撒手歸來月滿湖。</p>
<p>妙法不在聲名上，尊者徒勞授記功，欲識個中端的意，桃花卻白李花紅。</p>
</div></div>
<p class='juan'>入就瑞白禪師語錄卷之九終</p>
</div><!-- end of div[@id='body'] -->
</body></html>