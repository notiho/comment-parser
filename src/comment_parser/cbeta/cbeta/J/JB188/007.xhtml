<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu20' />
<p class='juan'>入就瑞白禪師語錄卷之七</p><p class="byline">明住天台護國寺嗣法門人寂蘊編</p><p class="head1">問荅機緣</p>
<p>師住護國，眾請結制，上堂，不允，惟任入室請益。一日，內外堅請上堂，師遂呵罵拄杖打出。有僧曰：請和尚說法。卻被打出。又一僧曰：這老漢全身為人。</p>
<p>僧問：如何是宗乘？師曰：破草鞋。</p>
<p>僧問：如何是禪？師云：松枝垂曲曲。</p>
<p>居士問：生死不明，乞為開示。師曰：爾既不明，何因到此？士曰：仰和尚大名。師曰：承誰恩力？能知瞻仰士沉吟，師震威一喝，士遂有省。</p>
<p>居士問天台：山高未為高，和尚德重是為重，請垂悲愍，為示至道。師曰：道在爾邊，求之卻遠。士曰：弟子迷昧，敢乞指明。師拈起竹篦曰：會麼？復擊案曰：吽！吽！士連拜曰：即此是也。師打一竹篦曰：更！道！士復作禮而退。師曰：會則迷，迷則通。士沉吟。師曰：依此看去。</p>
<p>僧問：昔韶國師紹法眼正脈，未識國師正脈，還有相繼也無？師曰：歷歷曾無昧，佛祖總相傳。進曰：恁麼則五宗原一脈，堪笑復分門。師曰：闍黎知一脈也未？僧沉吟。師曰：若是到家人，何須話長短？</p>
<p>僧問：趙州有趙州無，還是有無否？師曰：天清地濁。進云：許人學說道理否？師曰：不許。僧曰：為甚不許？師曰：佛祖無法說。僧無對。師打一篦曰：參。</p>
<p>僧問：如何是室中事？師曰：非汝能知。僧曰：請和尚指示。師曰：且去，明日來。僧禮拜。師打一篦曰：這裏無內外。卓卓要分明。</p>
<p>僧問護國十景：如何是紫霞峰？師曰：仰之彌高。如何是玉印峰？師曰：鑽之彌堅。如何是永護峰？師曰：瞻之在前。如何是三台峰？師曰：忽焉在後。如何是蓮花池？師打一篦，曰：會麼？僧曰：景致蒙師指，宗乘事若何？師曰：主山高聳案山低。僧作禮。師曰：還有問麼？僧無對。師喝，復曰：歸堂去。</p>
<p>如安麗然，論古彼此不服。師聞，喚入室中，曰：你各舉來。二僧將開口。師曰：每各好與三十棒。皆作禮而出。時有僧曰：是賞？是罰？師打一竹篦曰：歸堂去。</p>
<p>素樸闍黎，問天台：聞久，今日親來，不涉途程一句，請師明示。師曰：露柱懷胎賴燈籠。進云：與麼則宗風遍大地，個個獲清涼。師云：在汝分中如何受用？僧拜云：頭頭自偶諧。師微笑。</p>
<p>僧問：昨日燈籠發笑，今朝大地增光，秪如光景俱忘，又作麼生？師曰：石女踿躚無朕跡，木童撫掌孰能窺？僧拜曰：謝師荅話。師曰：得兔貴忘蹄。</p>
<p>四月八日戒期畢，園頭問：如何是戒？師曰：莫動著。如何是定？師曰：洪波本自如。如何是慧？師曰：光明曾遍。如何是向上事？師曰：霞峰卓爾出群峰。僧拜，師打曰：少此棒不得。</p>
<p>師垂問曰：賓主睦時全是妄，君臣合處正為邪，作麼生得不妄不邪去？眾下語，不契時嘯。雲上座即趨室中曰：聞和尚垂問，今來奉荅。泥牛吼破沉潭月，木馬嘶空峻嶺雲。師微笑曰：親到始得。雲曰：這是甚麼處？還著得個親疏？師休去。次日，結夏制命為第二座，時有數僧乞為說破，雲曰：請問和尚去。僧問師，師曰：問取西堂去。僧回，復問雲曰：問和尚否？僧曰：和尚叫來問師雲曰：昨夜石虎生雙子，今日依然不見蹤。僧不會，作禮而去。雲曰：蒼天！蒼天！師聞曰：疑殺世間人。</p>
<p>僧入室禮拜，呈夢曰：昨夜得一夢夢。師付拄杖，一根即陞座說法，今特呈師。師曰：你若除卻虛浮心，肯真實做工夫，日後自有悟在，何必打妄想作夢？又來說付法，恐有人笑你在。僧面赤而出，師大罵之。</p>
<p>有僧呈紙，一張跪地求法，語內要師讚美師大書一篇，末後乃曰：能依病朽語，不枉為個僧。不然，終是驢前馬後輩○。會麼？風吹陣陣桂花香，紅輪映入雞冠赤。</p>
<p>師游桃源洞回，作詩一律，侍者舒光。問：如何是杖頭春色？師曰：照天照地。進云：如何是缽底清風？師曰：八面四方。進云：人人有分，為甚麼和尚獨自受用？師曰：柰他腳跟不點地。進云：恁麼則個個受用去也。師曰：且到桃源洞口看。僧禮拜曰：不外此山中師微笑。</p>
<p>僧從天童來，呈頌一本行腳機緣一本，乞師印政。師曰：若求印政，則非正也。僧不服，無語，師斥之曰：野狐精！處處食人涎唾，濟得甚麼事？僧知非，乞開示求住。師令焚之。復開示僧：半月不睡後有省。</p>
<p>師住崆峒，座主率眾參問云：如何是無聲聞？師云：鴉鳴鵲噪。如何是離色見？師云：青黃、赤白。如何是和尚眼？師便喝。如何是學人心？師云：鑑炤。進云：和尚莫分別。師哂云：汝又向分別處作活計。</p>
<p>僧問：如何是子仙禪院事？師云：人人鼻孔撩天。進云：秪如崆峒八景又作麼生？師云：怪石奇峰秀。進云：崆峒八景與子仙禪院事，是同是別？師云：青流落貢溪。</p>
<p>石鼓參，問云：學人偏位中來，請師正位中接。師云：不接鼓。禮拜云：謝和尚慈悲。師云：話未圓在，鼓人事畢，侍者禮拜，問云：石鼓問話未圓，請和尚圓卻前話。師云：你問來。者云：為甚麼不接？師曰：恐汝向正位中作活計。</p>
<p>本珠問：雪覆千山，何處覓歸家之路？師云：看腳下。問：明月蘆花，如何辨別？師云：瞠。開眼問：佛祖近傍不得的人，作麼生親覲？師一喝，珠禮拜。</p>
<p>好木。問：學人妄習塵勞斷，不是不斷不是，畢竟如何是？師云：莫把是非來辨我，浮生穿鑿不相干。問：鬼窟風起，家賊難防，還許剿麼？師云：正好聽用。問：智識俱泯，聖凡不立的人，為甚麼還有嗔喜？師云：煤人頭戴五花冠。問：千刀萬刃不能入的是甚麼物？師云：水底燈花。問：有無俱非，如何是非非旨？師云：一呼三尺浪，一吸九州乾。</p>
<p>界滋問。歷代規模從何而起。師云。看取令行時。問如何是山中禪。師云。頑石蒼苔。古如何是市中禪。師云。驢嘶馬叫。如何是村中禪。師云。犁耙日日新。問盡大地骷髏如何活去。師云。花開碧嶂紅如錦。問拈刀弄斧。如何不犯鋒鋩。師云。雨打梨花蛺蝶飛。問截斷命根如何下手。師云。頭落也不知。問出脫這個。將甚麼提攜。師云。葫蘆浪裏顛。問鳥道玄路。如何得縱橫無礙。師云。橫衝直撞。問如何是君。師云。紫石磊磊尊。如何是臣。師云。雄峰草色青。如何是君視臣。師云。青鏡炤花林。如何是臣奉君。師云。黃葉舞秋林。如何是君臣道合。師云。古殿無朝客。永絕天子音。問古云投子山打瓦鼓。楊平山撒白雨。秪如瓦鼓子作麼聲。師云鼕鼕。進云。白雨下取龍女。織得絹。二丈五一半屬羅江。一半屬玄武。這疋絹又作麼生分張。師云。你一半我一半。問。古人閱破灶墮因緣。忽然大悟。如何是他悟處。師云。白日見青天。問前問一併芟卻。請師沒口道一句。師畫○。</p>
<p>僧問。世尊拈花達磨面壁崆峒。為甚麼水上來。師云。一機獨露。問江西馬祖稱選佛場。秪如不落凡聖的人。又作麼生選。師云。高中一名問活潑潑轉轆轆地。未審節目在甚麼處。師便咄。問同光帝問興化朕。收得中原一寶。秪是無人酬價。化云。借陛下寶看。帝以手引撲頭腳。此意如何。師云。白鷺下田千點雪。問雲門一寶。如何秘在形山。師云。黃鸝上樹一枝花。問如何是大唐國裏無禪師。師云。古路不逄人。問如何是廓然無聖。師云。故國絕疏親。</p>
<p>僧問：悟後的人，未審以何為食？師云：一株菜，三莖虀。問：達磨大師隻履西歸，得何方便？師云：兔角拄杖鬧長安。問：前百丈為甚墮野狐身五百劫？師云：陰花難盛露。後百丈為甚麼出得野狐身？師云：朝陽日色舒。問：文殊為何出不得女子定？師云：雄峰覿面存罔明，為何又出得女子定？師云：松翠鎖雲煙。問：高峰枕子未落地時是如何？師云：寶持琉璃瓶，安能快撒手？枕子落地後時是如何？師云：家中無一物，出門利萬金。問：如何是[央*鳥]崛救產難因緣？師云：一片祥雲起，幾處妄疑猜？問：如何是崑崙騎象鷺鶿牽？師云：石筍開，花色正鮮。問：大千卻壞時，如何得不隨他壞？師云：牛皮鞔鼓響鼕鼕。</p>
<p>曹自悅，居士問。一念未起時如何。師云。石人戴銕帽。復頌曰：石人戴銕帽，不落古今調。真機覿面提，當下沒可保。問：萬念紛擾時如何？師云：縱橫自在。頌曰：縱橫自在成團作塊，塢裏桃花岸邊柳絮。問：忽然忘念時如何？師云：夜半日頭落。頌：日夜半日頭落當念亡穿鑿。識得渠儂時驢子三隻腳。</p>
<p>師上百丈泰和縣妙合請齋於苾芻園楊塞，雲居士問云：大師親覲湛老，和尚幾多年？師云：前三三，後三三。又康田甫、居士禮拜，有楊行甫，居士云：此公乃宗門中人也。師提念珠云：這個是宗耶？教耶？律耶？淨土耶？康云：總不與麼。師云：居士畢竟又作麼生？康無語。師云：好與三十棒。</p>
<p>宗侯朱玄阿居士問：江西緣起，無風之波，振一旅之師防，不須打殺，如何得天下太平？師云：木女彈琴。問：孔子厄於陳蔡，從者不亞崆峒，千古文章，於斯為盛。今日大師遭圍，是同是別？師云：石女觀陽燄。問：白法道場，今<span class='corr'>已</span>復某甲，晝夜黑漫漫。敢問眾緣：作麼生得淨？師云：木馬遊春。</p>
<p>僧參云：會曹洞宗旨。師乃舉：僧問洞山：蛇咬蝦蟆，救即是？不救即是？山云：救即雙目不睹，不救即形影不彰。如何是救即雙目不睹？僧云：猶帶識在。師云：如何是不救即形影不彰？僧云：猶帶情在。師云：恁麼則未知洞山宗旨在。</p>
<p>師復舉此以驗大眾各下語呈頌，俱不契師意。維那克歸，請師代語，師云：你問來歸，禮拜問云：如何是救即雙目不睹？師云：芳花無豔色。如何是不救即形影不彰？師云：銕壁也須放光明。復請師頌，師乃頌曰：芳花不豔澄真跡，銕壁放光露古顏。正去偏來全理用，沒弦琴上有音鮮。</p>
<p>僧復呈八問，師一一荅竟更請師頌，師頌八首以示之。僧問：如何是一色？師云：雲封古岫。復頌云：雲封古岫本無差，心境何勞驗作家？兩岸蘆花飛白雪，禪人依舊眼睛沙。問：如何是不得色？師云：根境不到。復頌云：鐵壁銀山若個攀，大千沙界絕遮攔。石牛高臥忘水草，獨坐巍巍睡正殘。問：如何是借？師云：清風明月。復頌云：脫體無依絕往還，也須垂手過前山。桃紅柳綠花狼藉，滿面東風開笑顏。問：如何是借借？師云：明月炤見夜行人。復頌云：一顆摩尼全體露，赤白青黃影現中。方圓長短渾無礙，癡兒切忌墮偏中。問：如何是不借借？師云：石牛吐露三冬暖。復頌云：夜深獨自寂無依，開門閒步月明時，藤蘿倒挂懸崖下，又聽猿猴喚子歸。問：如何是全超不借借？師云：石女踏翻水底燈。復頌云：寒冰冷凍正威嚴，玉關寂寂有誰前？琉璃殿上君臣泯，杳杳未央不露顏。問：如何是始？師云：肇。復頌云：有時覿面不相逄，有時相逄不覿面。瞥爾一念露真規，石火光中須急薦。問：如何是末？師云：黑。頌云：末後一句太無端，木人歸去夜深闌。麻衣脫卻形蹤泯，衲子徒勞著眼看。蕃光問：久別尊慈，特來省候，如何得不辜負去？師云：只要你設齋。光舉坐具云：請和尚。慈納。師一掌。光禮拜云：謝和尚不吝慈悲去也。師呵呵大笑。</p>
</div>
<div class='div-other'><a id='mulu21' />
<p class='h1'>垂問</p><p>師住龍華護法，唐司馬存憶居士誕辰，又因薦舉招尤師命眾諷蓮經，延生解釋經畢，師垂問云：退位朝君即不問，冠帶還鄉事如何？眾下語畢，請師代語。師云：歸隱林泉榮祖業，那管長安車馬喧。</p>
<p>師住崆峒，因侍者玄輔禮佛師問云：禮拜為求智慧，為甚愚癡？喫飯為要，腹飽為甚肚？飢者無對，請師代語。師云：執藥應成病，貪餐過轉賒。又云：一帶煙嵐封寶蓋，數點殘星霄漢中。</p>
<p>崆峒除日供雲門大師，真師問眾云：從古<span class='corr'>已</span>來，皆稱頂像。老僧今日將雲門先師寫作像頂，汝等諸人商量看，還是頂像耶？還是像頂耶？說得端正。明日秉拂，眾下語畢，師云：總沒交涉。克歸，問云：師意如何？師驀頭一棒便歸草龕。克歸復問：畢竟是像頂是頂像？師云：雲封寶蓋，霧鎖崆峒。克作禮而退。元旦齋畢，師問：盡虛空所有世界，盡世界所有人物言過年拜節，還有不過年的人麼？眾下語不契，僧請代語。師云：寶鏡不隨春色轉，澄潭豈逐月輪飛？</p>
<p>眾入室問安師問：昔日十大高僧，為郤氏夫人禮懺，郤氏得脫蛇身。今汝等二十人禮懺，為老僧保病懺完，為甚老僧病不愈。侍者云：豪門偏覺貴，天子不知尊。師云：也只道得一半者問訊云：謝和尚證明。</p>
<p>師于戒珠垂問云：黃昏雞報曉，為復不知時節？為復別有長處？</p>
<p>又問云。有一人。大唐國裏不許安身。蠻夷邦中無容住足。且道過在甚麼處。</p>
<p>師百丈垂問三則云：佛殿當門簷椽，因何墮落一花。問野狐既脫去皮袋，因甚虛名千古不昧。問：冬天日色為何寒冷？</p>
</div>
<div class='div-other'><a id='mulu22' />
<p class='h1'>荅幻輪法師十疑問并書○<span class='note-inline'>(附來書)</span></p><p style="margin-left:1em">伏惟宗門久曠，湖地更疏，數百年，不聞提唱之聲，幾千里少見舉揚之事。茲者禪師出世，弁巘流光，整持<span class='corr'>已</span>墜之綱，振起永淪之界，人天拭目以觀瞻，龍象傾心而咨請。大聞向閱禪篇，殊多疑閡未逄，具眼作家，曾無剖決。幸遇出群宗匠，有藉指歸，望金錍之抉翳，眚目輝華，願寶鏡之鑑微，愚裏朗豁。略申十則，顒俟報音，激切具陳，伏希慈悉。</p>
<p>世尊降跡，惟指一心，無人擔當，三乘別演。開性相於空有，談經論於五時，方便調機，皆為一致。拈花破笑，乃心體之傳來不立語言，實覺知之格外迷之者，禪，目禪而教自教悟之者，禪即教而教。即禪惟在人，明道元無二。今承數問，理矌機微，略陳鄙懷，寧副尊意？伏惟明鑒，草復不宣。</p>
<p style="margin-left:2em">今於十問，每一問下，各有二荅，先以宗眼提持，然後依理破疑。</p>
<p style="margin-left:1em">問：世尊始降分手指陳，天上天下唯我獨尊。此宗門第一則公案也。疑曰：宗門之唱必為接機。當此之時，所集者不過宮娥綵女，走使黃門而<span class='corr'>已</span>。誰能領悟玄旨，而世尊急忙舉揚此道也。且功不浪施，法無虛設。若唱此玄宗無一人領略者，不徒然其聞。設乎此事在教用顯三界獨尊。則便在禪而為第一極，則恐未必盡與否。</p>
<p>荅：明月舒光。</p>
<p>又破疑云：雖知根鈍，且稱本懷，也要露個消息。世尊一目，曾非男女、黃門之別也。</p>
<p style="margin-left:1em">問：普眼欲見普賢三度，入定不可得見。佛教普眼但於靜三昧中起一念便可得見，普眼依之，果然得見。普賢疑曰：禪宗之道，要在一念不生，純清絕點，太虛相似，尚難湊合，此何入定不見而反起念得見耶？豈靜定之功，不如動念之有力耶？今欲求見法身，還以靜定而得見耶？還以動念而得見耶？</p>
<p>荅：秋風吹黃葉。</p>
<p>破疑，法身無相，不可以動念見也；無動念處是真見法身。普賢即自心之行也。行以動念觀之，故見耳。</p>
<p style="margin-left:1em">問：世尊說大集經敕一切眾生各發弘誓。唯一魔王曰：我待眾生悉盡成佛，無有眾生名字，我乃發菩提心。疑曰：此魔王者住何境界而作如是倔強之說也？然此是能發菩提心者耶？是果不能發菩提心者耶？</p>
<p>荅：月落潭無影。</p>
<p>破疑，真法界中無有發不發耳，祗是一個魔王，何境界之有哉？</p>
<p style="margin-left:1em">問：調達謗佛等罪，生身入地獄等。又經言：調達累世與佛為讎。至於法華則言調達，是過去授法之師，轉授調達當佛之記。疑曰：調達於此果入地獄耶？不果入地獄耶？入地獄則違法華師佛記佛之文不入地獄，則背謗佛讎。佛之說畢竟是何意耶？</p>
<p>荅：風吹柳絮毛毬走。</p>
<p>破疑實際理地，不受一塵，秪是一個調達，無有墮地獄成佛之事。今世門頭不捨一法，則先酬其報而後成其佛，有何不可？</p>
<p style="margin-left:1em">問：世尊靈山會上拈花示眾。眾皆默然。唯迦葉微笑故得付法。疑曰。此是百萬人天眾，非不廣也。教化<span class='corr'>已</span>久，根非不熟也。迦葉之在法華，猶為中根。其餘上根利智，非無傑出之人也。此道人人有分，何止一人獨得。而餘皆絕望也。經云：但有聞者，皆得作佛。豈教之接機普。而禪之接機隘也。</p>
<p>荅：仲冬嚴寒。</p>
<p>破疑，雖眾廣根熟，所悟不同，一人領解者，意在付囑此道非廣隘之謂也。</p>
<p style="margin-left:1em">問：世尊臨入涅槃，文殊請再轉法輪。佛言：我四十九年，未曾說一字。疑曰：佛法流入此土者尚五千餘卷，而天竺及天宮海藏不知其若干數量矣。經云：去來坐立，常演斯經。文云：熾然說無間歇。而世尊何緣作如是說耶？佛無妄語，畢竟是曾說耶？未曾說耶？</p>
<p>荅：門外歌聲滑。</p>
<p>破疑五千餘卷，龍宮海藏者，乃黃卷赤軸也。常演此經無間歇者，乃自心之旨也，豈關名句、文身事乎？</p>
<p style="margin-left:1em">問：從上禪宗一向闢教，然初祖西來，即以楞伽付二祖為印心之本。五祖以金剛而設化，六祖聞無住生心之旨而開悟，後之繇華嚴、法華、楞嚴、圓覺等發明此道者，不一則教無負於禪也，而禪何妨於教而用闢之，茲復還並行而不悖與否？</p>
<p>荅：石女梳粧。</p>
<p>破疑，曾無祖師闢教之說，或有闢者，皆是呵叱其病也，非叱其教也。如永明、天如、泐潭諸大老，皆宗教並行之。</p>
<p style="margin-left:1em">問：古聞禪律相非，蓋禪則直捷簡徑，律則瑣細勞煩，故兩不相入也。然禪是佛之所傳，律是佛之所制，其源同出於佛也。僧者，均是佛徒，同尊佛道，何故相非還當各循一法而行也，還宜兼修而兩無害耶？</p>
<p>荅：芳花無豔色。</p>
<p>破疑，通人達士必無此說，執相迷心，故爾相非。禪是心之體也，律是心中相用也。有用無體，全是虛詐；有體無用，必喪孤危。若缺一者，乃凡夫見耳。</p>
<p style="margin-left:1em">問：中峰禪師云：禪者，淨土之禪，淨土乃禪之淨土，也有言參一歸，何處與參？念佛是誰，皆可以起疑情，發悟門者也。如永明、天、如楚石、空谷諸師，皆以禪淨兼修。今可即念佛以參禪，不離當處求生安養與否？</p>
<p>荅：九品無冬夏。</p>
<p>又曰：禪土皆自心耳，如中峰所言。</p>
<p style="margin-left:1em">問：大聞愚昧，一法無知，曾覽華嚴一真法界，廓爾虛通。次探法華實相玄宗凝然常寂。究楞嚴妙如來藏會，萬有以忘緣研圓覺平等性智合群靈以朗鑒；涅槃之法身，常住三際。文虛而絕，待般若之炤體獨存纖塵，片境以無根。法有多門，理無二致。依教之見解如斯，於禪如何得契合也。</p>
<p>荅：陽焰翻波。</p>
<p>又云：且喜公會如來禪矣。若要會祖師禪，須向僧問雲門：如何是透法身句？門云：北斗裡藏身。從這一語下會得，即契合一道也。末後觀禪歌甚妙，大有宗趣，公當禪教並行之也。</p>
</div>
<p class='juan'>入就瑞白禪師語錄卷之七終</p>
</div><!-- end of div[@id='body'] -->
</body></html>