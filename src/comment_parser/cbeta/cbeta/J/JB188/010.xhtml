<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>入就瑞白禪師語錄卷之十</p><p class="byline">明住天台護國寺嗣法門人寂蘊編</p>
<div class='div-other'><a id='mulu27' />
<p class='h1'>法語</p>
<div class='div-other'><a id='mulu28' />
<p class='h2'>示唐祈遠居士</p><p>欲出塵勞，斷生死而證無上菩提者，必須參扣話頭而期妙悟也。所言話頭者，即自<span class='corr'>己</span>本地風光，歷歷孤明，不可絲毫間斷。古云暫時不在，如同死人。要念茲在茲，如此做去，或三年、五年、十年、二十年打成一片。人法俱空，偷心淨盡，露裸裸，赤灑灑，如明鏡當臺，物來斯鑑，來無所粘，去無存跡，不執留，不計憶，任運騰騰，覓絲毫起滅之相，了不可得，此時方喚作大光明藏也。雖然如是，須知更有向上一竅在。且道如何是向上一竅？石女懶畫眉木人。呵呵笑。</p>
</div>
<div class='div-other'><a id='mulu29' />
<p class='h2'>示張我復居士</p><p>道本現成，仁者自昧，但向<span class='corr'>己</span>求，莫從他覓。何也？蓋人人腳跟下一著子，本來現成，二六時中放光動地，輝騰古今，無有間然。良由眾生迷背自<span class='corr'>己</span>光明，循諸聲色，念念攀緣，無有停息，曾不自知，故稱為迷也。公等既<span class='corr'>已</span>知非，必須發勇猛心，立金剛智，二六時中但扣<span class='corr'>已</span>而參密，密孜孜看，這見色聞聲，生心動念，妄相攀緣，屙屎放尿，拖著死屍行的畢竟是個何物？從無始以來至於今日，還有第二人耶？還有第二念耶？若無第二人，第二念可見，秪是自<span class='corr'>己</span>一段光明，何不如此著眼承當個事，免向外求，窮劫無有，得時轉求轉遠也。如此見得透，信得及，此但秪是今世門頭，古人喚作弄光影漢，須知更有空劫<span class='corr'>已</span>前一著子聲色之所不到者，古人所謂無聲無臭，此也誠能離卻聲色，至於靜悄，悄虛寂寂露裸裸時，自然與他相應。不然，光陰易度，時不待人。努力！努力！</p>
</div>
<div class='div-other'><a id='mulu30' />
<p class='h2'>示笥石禪人</p><p>迥然獨露，不用尋思。湛海圓澄，森羅隨映。剎那忘炤，瞥爾情生，智境睧曚，白雲萬里。直須向隨緣應用處拄定，腳跟不昧絲毫，看是何物？忽然摸著自<span class='corr'>己</span>鼻孔，打翻舊日家風，一段光明，始能常在。○會麼？朔風滿地霜花巧凍日和光澹蕩行。</p>
</div>
<div class='div-other'><a id='mulu31' />
<p class='h2'>示胡內生</p><p>家國無常，身勢幻夢，念念遷謝，不暫停留。學道之人，惟在決志，透徹祖師巴鼻洞見聖賢心肝，作一個頂天立地大丈夫漢也。若要作此一大丈夫漢，二六時中不被聲色轉，不被名譽縛，莫苦飢寒，勿受利養，秪究<span class='corr'>己</span>事為懷，切參為念，雖與眾同處，不與眾同流。切切孜孜，綿綿密密，忽爾相逢，平生慶快，到此方知聖賢佛祖也，生死與涅槃也才智也，文學也是甚麼爛狗污始覺，本來無一事也。勉之，勉之！</p>
</div>
<div class='div-other'><a id='mulu32' />
<p class='h2'>示躍雲禪友</p><p>一躍而登青雲至也。雖至涅槃義天不可坐卻，直須轉身離位亦不可住。於這邊雖聞聲見色，亦不可分別青黃好反，應物現形，如水上胡蘆相似；圓陀陀，活潑潑轉轆轆底，無有絲毫住著，方能妙運無窮也。若如此行，去三二十年，自然煩惱不能縛，生死不能拘。捧足既無路，潛覷豈有門？閻羅老子雖有供養，亦無處施設。古云：那邊不坐空王殿，豈肯耘田向日輪？然雖如是，更須知有向上一著子始得。欲知向上一著麼？鑑湖明月映爐嶽。白雲封。</p>
</div>
<div class='div-other'><a id='mulu33' />
<p class='h2'>示隱頤禪人</p><p>皖城僧隱頤設齋，懷香入室，求開示，師打一竹篦云：會麼？頤曰：不會。師又打一竹篦，云：會麼？曰：不會。師云：不知痛癢漢頤悲淚，乞求微細開示。師云：求開示底是甚麼人？曰：不知。師云：即此求開示者，當下是汝自<span class='corr'>己</span>本來面目，亙古亙今，先天地不生，後天地不滅。經中所謂不生不滅，二六時中了了常知心心無間色，經眼即知，青黃赤白聲歷耳即知；鐘鈴鑼鼓氣入鼻，即知香臭腥羶味入舌即知甜酸苦辣；觸入身，即知冷煖澀滑，意思法即知過未，善惡現現，成成絲毫不昧。為甚麼不自領略，返向他求也？頤曰：若如此者，莫認識心乎？師即喚云：隱頤頤！即應諾。師云：是識耶？是真耶？頤曰：弟子愚昧不知乞求和尚說破。師云：古人道：佛法不離穿衣吃飯處，屙屎放尿處迎賓待客處生心動念，即不是了也。汝不生心，不動念，喚一聲，應一聲，且道不是汝本來面目，是個甚麼？此處不可喚作識也。頤曰：若然者，識與真何所分乎？乞垂指示。師云：見色聞聲，歷歷孤明，不生分別者，曰真曰智，生心動念思量分別者，曰妄曰識。所以云：生心動念即不是也。頤曰：蒙和尚慈悲開示，若恁麼，則大煞現成，云何又說參話頭做工夫？師曰：秪為分明極翻令所得遲，只為你不信，所以教你參話頭做工夫，做來做去，做到結角羅紋處，偷心淨盡。忽爾觸著自<span class='corr'>己</span>本來面目，方始信得及也。你若當下肯信，何用許多週遮與他三二十年做工夫，信的總是一般，三世諸佛出來，只要人信自心是佛。所以云：一切眾生皆具如來智慧德相。又云：一切眾生皆證圓覺。又云：汝等所行是菩薩道，豈不直指爾耶？又臨濟曰：道流即此歷歷孤明，聽者聞者，是汝自<span class='corr'>己</span>佛，更莫外求。馬祖曰：即心是佛。又僧問歸宗：如何是佛？宗曰：即汝便是。僧曰：如何保任？宗曰：一翳在眼，空花亂墜，何其直捷？何其現成？豈非要人直下信去也？頤曰：蒙和尚委曲開示弟子信得及，怎柰無始<span class='corr'>已</span>來妄想流注何？師云：汝喚甚麼作妄想？古人云：識得不為冤，曾非別人。羅山問巖頭：起滅不停時如何？頭云：是誰起滅？當知妄想全體是個自<span class='corr'>己</span>。若人識得心，大地無寸土，何塵境之有哉？汝今於妄想既不能全體擔荷，當以智力治之。一觀妄想，當體全空，了不可得；一於妄想起時，莫生厭心；斷他心，亦莫隨順他去。古云：但有念起，即莫隨之，則久久工夫純熟，自然成一真法界矣。勉之頤作禮，再叩而退。</p>
</div>
<div class='div-other'><a id='mulu34' />
<p class='h2'>示鏡愚禪人</p><p>今時住靜者，或以偷安躲懶為事者，或哄幾個齋公，齋婆以過日者，或孜孜於茶筍，山花以營為者，皆非道人之所為也。汝當發大志，奮大勇猛，以本分事為念，飲食、衣服助道而<span class='corr'>已</span>。若可消遣即休，不必苦勞身心，虛度歲月。學彼不唧溜者，但自知足，即是富貴。古所謂憂道不憂貧也，爾其勉之。</p>
</div>
<div class='div-other'><a id='mulu35' />
<p class='h2'>示存焉禪人</p><p>學道之人，將心地打點得乾乾淨，淨不留一絲毫雜念，則真心之所存焉。若有一毫之念而起者，則蓋覆自心為障為礙，昏沉暗昧真體，何繇而得明潔也？若真心存，則定水清，慧鑑朗，萬象莫能逃其形，生佛莫能隱其質。昭昭然物來無所粘，迥迥焉物過不留跡，寂靜孤圓，卓爾象表，豈三世十方之所間隔者哉？</p>
</div>
<div class='div-other'><a id='mulu36' />
<p class='h2'>示離愚禪人</p><p>天人執有，愚也；二乘墮空，愚也；菩薩住於中道愚也；等覺菩薩有微細所知，并極微細所知愚也。衲僧有禪道佛法見知，逮機鋒轉語，向上向下，全提半提，總皆愚也。佛雖五住究盡，二死永亡，以法界海慧，炤了諸相，猶如虛空，若見量未脫，此亦愚也。且道作麼生得離愚去？咦！三腳香爐騰過海，無毛鷂子撲天飛。</p>
</div>
<div class='div-other'><a id='mulu37' />
<p class='h2'>示恒闃禪人</p><p>雪關云。鏡愈磨而光愈現。古人云。打破鏡來與汝相見。又作麼生。若向這裏會得。方好參禪。可吃崆峒手中痛棒。不然則踏破鐵鞋無覓處。徒勞磨煉費工夫。</p>
</div>
<div class='div-other'><a id='mulu38' />
<p class='h2'>示曹自悅居士</p><p>僧問趙州：狗子還有佛性也無？州云：無。但恁麼看去，因甚道無不得作？有會不得作無會，但只提一聲，無又恁麼看。定行亦如是，坐亦如是，動靜閒忙亦如是。參來參去，忽爾㘞地一聲，看破無字，捉敗趙州，則不被天下老和尚舌頭所瞞。曹公還識無字落處麼？遍地霜花美，朔風夜正寒。</p>
</div></div>
<div class='div-other'><a id='mulu39' />
<p class='h1'>法偈</p>
<div class='div-other'><a id='mulu40' />
<p class='h2'>示久默首座</p><p style="text-indent:0em" class="lg-abnormal"><div class='lg-row'>直上峰頭腳步寬，全身拶入骨毛寒。一日關山開霽色，鵲躍蘆花心自安。</div>
</p></div>
<div class='div-other'><a id='mulu41' />
<p class='h2'>示嘯雲西堂</p><p style="text-indent:0em" class="lg-abnormal"><div class='lg-row'>習靜從來稱小節，弘揚正法分當為。宗綱能續家風盛，始是超群佛祖兒。</div>
</p></div>
<div class='div-other'><a id='mulu42' />
<p class='h2'>示惠斯書記</p><p style="text-indent:0em" class="lg-abnormal"><div class='lg-row'>如來根本慧，有無俱不立，會得個中意，鐵毬水上踢。</div>
</p></div>
<div class='div-other'><a id='mulu43' />
<p class='h2'>示朗然上座</p><p style="text-indent:0em" class="lg-abnormal"><div class='lg-row'>混不得，類不齊，折角泥牛碧天飛。有時撞入乾城裏，帶水和泥指路迷。</div>
</p></div>
<div class='div-other'><a id='mulu44' />
<p class='h2'>示本珠監院</p><p style="text-indent:0em" class="lg-abnormal"><div class='lg-row'>鑑湖一輪月，發揚佛壟春，百花齊放處，大地喜吟吟。</div>
</p></div>
<div class='div-other'><a id='mulu45' />
<p class='h2'>示破暗侍者</p><p style="text-indent:0em" class="lg-abnormal"><div class='lg-row'>如來淨慧燈，能破眾生暗，大地悉光明，燄燄無窮盡。</div>
</p></div>
<div class='div-other'><a id='mulu46' />
<p class='h2'>示起元侍者</p><p style="text-indent:0em" class="lg-abnormal"><div class='lg-row'>淨體本無生，緣生皆如幻，如幻非生滅，當處真元者。</div>
</p></div>
<div class='div-other'><a id='mulu47' />
<p class='h2'>示元潔侍者</p><p style="text-indent:0em" class="lg-abnormal"><div class='lg-row'>元妙寂淨，潔徹無瑕，橫亙十方，瑩然應物。</div>
</p></div>
<div class='div-other'><a id='mulu48' />
<p class='h2'>示仁亭闍黎</p><p style="text-indent:0em" class="lg-abnormal"><div class='lg-row'>三世圓明，十方不隔，一念萬年，是真實說。有即是無，無即是有。陽焰水波，阿誰過咎？我即是渠，渠即是我，恁麼會得，山花朵朵。塵境莫隨，智炤勿立，空空蕩蕩，一輪杲日。</div>
</p></div>
<div class='div-other'><a id='mulu49' />
<p class='h2'>示陳道人</p><p style="text-indent:0em" class="lg-abnormal"><div class='lg-row'>英雄丈夫，特發大志，看個話頭，決非容易，造進其心，莫中路退。晝夜六時，忿然精銳，見色聞聲，切莫縱意。切切孜孜！急著眼覷，努力真誠，忽然瞥地。大地山河，一光現瑞，裸裸現現，絲毫不昧。當此之時，再進一步。向上一機，諸佛亡示。頃爾翻身，山河粉碎。咦！半夜鷺鷥飛入海，天曉烏鴉上帝畿。</div>
</p></div>
<div class='div-other'><a id='mulu50' />
<p class='h2'>示吉先邢居士</p><p style="text-indent:0em" class="lg-abnormal"><div class='lg-row'>英勇丈夫，特發大志，禪宗須參，儒宗須契，氣宇如王，頂天立地，切切孜孜，單明此事，二六時中，勿得虛棄。以悟為期，以了為畢，惡境當前，無得縱意，順境臨頭，亦莫隨去，順逆皆空，必如是覷。看破源底，即這個是。奮然一揮，三千俱備，石女觀花，木人遊戲。三教心宗，一言<span class='corr'>已</span>蔽。</div>
</p></div>
<div class='div-other'><a id='mulu51' />
<p class='h2'>示復初堂主</p><p style="text-indent:0em" class="lg-abnormal"><div class='lg-row'>既復其初，須超其後。初後俱超，一心可透。森森萬象，彼彼無咎。<span class='corr'>陝</span>府鐵牛，撞倒古路，更問如何，三十竹就。</div>
</p></div>
<div class='div-other'><a id='mulu52' />
<p class='h2'>示素朴闍黎</p><p style="text-indent:0em" class="lg-abnormal"><div class='lg-row'>自性清淨，純素無瑕，朴實行去，到法王家。有亦不立，無亦不拘。森羅萬象，亦任其舒，雲行雨至，水到渠成。棒喝交馳，機用皆能。</div>
</p></div>
<div class='div-other'><a id='mulu53' />
<p class='h2'>示侍者舒光</p><p style="text-indent:0em" class="lg-abnormal"><div class='lg-row'>淨裸裸原無縫鏬，赤洒洒周遍大千，打破舊時精魂，石女解駕鐵船。</div>
</p></div>
<div class='div-other'><a id='mulu54' />
<p class='h2'>示啟元禪人</p><p style="text-indent:0em" class="lg-abnormal"><div class='lg-row'>大丈夫須立志，圓頂方袍非容易。努力精勤莫暫停，時時參扣西來意。鳶飛魚躍顯真機，咳唾掉臂秪這是。莫放寬不可住，做到水窮山盡處，翻身直過故家鄉，三腳鯰魚爬上樹。</div>
</p></div>
<div class='div-other'><a id='mulu55' />
<p class='h2'>示懷止禪人</p><p style="text-indent:0em" class="lg-abnormal"><div class='lg-row'>參禪人須猛烈，緊作工夫莫放缺，行住坐臥用心追，急急要拿這個賊。若聞聲，若見色，此是禪家好時節。一念相應捉敗渠，凡聖兩途一齊歇。</div>
</p></div>
<div class='div-other'><a id='mulu56' />
<p class='h2'>示審可禪人</p><p style="text-indent:0em" class="lg-abnormal"><div class='lg-row'>汝來參我<span class='corr'>已</span>多年，只為心頭未了然，克苦三冬明道德，辛勤九夏究禪源。水中捉月何曾有。鏡裏觀花未可拈。識破祖師言外意，方知石女唱囉嗹。</div>
</p></div>
<div class='div-other'><a id='mulu57' />
<p class='h2'>示如安知客</p><p style="text-indent:0em" class="lg-abnormal"><div class='lg-row'>吾宗細密欲知初，莫效時流鹵莽居，保養深藏毛羽健，鵬程九萬任如如。</div>
</p></div>
<div class='div-other'><a id='mulu58' />
<p class='h2'>示張望百之東山坐禪</p><p style="text-indent:0em" class="lg-abnormal"><div class='lg-row'>心本無東西，地卻有南北。君今此一行，須奮大猛烈，撐起兩莖眉，牙關咬作鐵，捏定金剛拳，要拿這個賊。莫向動中求，莫向靜中得，孜孜只麼尋，密密心莫歇。忽爾心境如，此是好時節。撒手再前進，上關打教徹。和贓捉敗渠，烏鴉頭戴雪。</div>
</p></div>
<div class='div-other'><a id='mulu59' />
<p class='h2'>示慧然禪人</p><p style="text-indent:0em" class="lg-abnormal"><div class='lg-row'>汝求警策，工夫莫歇。放下身心，一塵不立。密密綿綿，看是何物？莫往有邦，休住無國。但恁麼去，風清月白。忽爾掀翻，證龜成鱉。更問如何，青山羅列。</div>
</p></div>
<div class='div-other'><a id='mulu60' />
<p class='h2'>示自愚慧知客</p><p style="text-indent:0em" class="lg-abnormal"><div class='lg-row'>撇卻聰明智慧，佛道祖道齊傾，但秪飢來吃飯，管甚五位功勳。做個死人有氣，觸著即便翻身，風起自然樹動，何存劫外而今。若能如是行去，自愚著著知音。咦！葉落梧桐處，露珠墜地時。</div>
</p></div>
<div class='div-other'><a id='mulu61' />
<p class='h2'>示慧日禪人</p><p style="text-indent:0em" class="lg-abnormal"><div class='lg-row'>自心智慧，猶如杲日，普炤萬方，無處不悉，光明煥赫，圓滿無欠，觸著磕著，法法周遍，不用管帶，亦勿動念，應物虛明，事事成現。若外追求，古佛難見。</div>
</p></div>
<div class='div-other'><a id='mulu62' />
<p class='h2'>示世調禪人禪淨不二</p><p style="text-indent:0em" class="lg-abnormal"><div class='lg-row'>禪不自禪，因心而禪；土不自土，因心而土。偏執其禪，見之不圓；偏執其土，心之染漏。禪土齊修，九品優游，禪土齊蠲，彌陀現前。無量壽佛，不帶名言。</div>
</p></div>
<div class='div-other'><a id='mulu63' />
<p class='h2'>示顧鏡滄居士</p><p style="text-indent:0em" class="lg-abnormal"><div class='lg-row'>寵辱鏡中花，恩情水上燄，爾今識破渠，惟道能堪<span class='corr'>羨</span>。急早做工夫，從緣恁麼薦。孤明絕意想，個裏常時現。驀忽露真機，虛空解掣電。</div>
</p></div>
<div class='div-other'><a id='mulu64' />
<p class='h2'>示<span class='note-inline'>(魏淨玉閔淨道)</span>二居士</p><p style="text-indent:0em" class="lg-abnormal"><div class='lg-row'>自心本無瑕，貪嗔癡有染，揮除這三毒，急早尋方便。看個趙州無，工夫急如箭，閒忙動靜間，要打成一片。時中露裸裸，未嘗掛絲線。捉敗老趙州，方知[車*度]轢鑽。本來常清淨，何曾有染玷？</div>
</p></div>
<div class='div-other'><a id='mulu65' />
<p class='h2'>示不溢維那</p><p style="text-indent:0em" class="lg-abnormal"><div class='lg-row'>百川入海何曾滿？萬象含空豈有抑？況復吾心包太虛，從今亙古元非溢。</div>
</p></div>
<div class='div-other'><a id='mulu66' />
<p class='h2'>示位中書記</p><p style="text-indent:0em" class="lg-abnormal"><div class='lg-row'>參禪不重有諸新，揭盡根源始得真，撒手歸家無所事，泥牛吼破碧天春。</div>
</p></div>
<div class='div-other'><a id='mulu67' />
<p class='h2'>示盤銘禪人</p><p style="text-indent:0em" class="lg-abnormal"><div class='lg-row'>提起話頭莫放寬，綿綿密密要勤參。昏沉不可容他入，妄想來時掃蕩完。歷歷孤明是甚麼？夏天暑氣逼人寒。</div>
</p></div>
<div class='div-other'><a id='mulu68' />
<p class='h2'>示西航禪人</p><p style="text-indent:0em" class="lg-abnormal"><div class='lg-row'>披雲當衲走諸方，撥草瞻風意氣昂，拈卻君臣言外會，掃除空有個中彰。主賓相見應回互，父子投機謾度量。縱使門庭如鐵壁，輕輕一拶徹當陽。</div>
</p></div>
<div class='div-other'><a id='mulu69' />
<p class='h2'>示持印禪人</p><p style="text-indent:0em" class="lg-abnormal"><div class='lg-row'>活潑圓明，非中非外，運水搬柴，燒火切菜。秪這便是，幻然皮袋。更問如何，漆桶不快。</div>
</p></div>
<div class='div-other'><a id='mulu70' />
<p class='h2'>示玄所禪人</p><p style="text-indent:0em" class="lg-abnormal"><div class='lg-row'>歷歷分明處，時人幾個知，爾今玄會得，所用絕思惟。</div>
</p></div>
<div class='div-other'><a id='mulu71' />
<p class='h2'>示觀初禪人</p><p style="text-indent:0em" class="lg-abnormal"><div class='lg-row'>此心纔肇觀初成，覿面全提露本真，一段光明無住處，依然石女過西秦。</div>
</p></div>
<div class='div-other'><a id='mulu72' />
<p class='h2'>示完初禪人</p><p style="text-indent:0em" class="lg-abnormal"><div class='lg-row'>信手拈來妙入神，偷心淨處露家珍。荒田不簡無非草，月印寒潭玉兔陳。</div>
</p></div>
<div class='div-other'><a id='mulu73' />
<p class='h2'>示堂中禪者</p><p style="text-indent:0em" class="lg-abnormal"><div class='lg-row'>一個話頭牢把持，精勤努力莫依稀，磬魚擊處忘能所，觸破珊瑚樹上枝。</div>
</p></div>
<div class='div-other'><a id='mulu74' />
<p class='h2'>示乞食</p><p style="text-indent:0em" class="lg-abnormal"><div class='lg-row'>從來托缽有來繇，佛語阿難依佛儔，重示古規登聖徑，門門粒粒可皆周。</div>
</p></div>
<div class='div-other'><a id='mulu75' />
<p class='h2'>示古柏禪人</p><p style="text-indent:0em" class="lg-abnormal"><div class='lg-row'>參禪者莫外求，好向自心覓蹤繇。言談語句非他物，動靜施為到處周。離計著沒羈留，一顆摩尼映碧秋。</div>
</p></div>
<div class='div-other'><a id='mulu76' />
<p class='h2'>示梵僧大海</p><p style="text-indent:0em" class="lg-abnormal"><div class='lg-row'>航海沖波十萬程，名山親謁契無生，杖頭腳底渾非礙，踏遍煙霞我獨尊。</div>
</p></div>
<div class='div-other'><a id='mulu77' />
<p class='h2'>示眾旨趣，偈因中也。設問眾荅之不愜師意，故書偈示眾曰。</p><p style="text-indent:0em" class="lg-abnormal"><div class='lg-row'>秪因日起明中暗，原為月落暗中明，須知明暗元無二，只因起落暗明形。</div>
</p></div>
<div class='div-other'><a id='mulu78' />
<p class='h2'>中也呈偈，師亦荅之曰。</p><p style="text-indent:0em" class="lg-abnormal"><div class='lg-row'>敲唱俱行覿體賒，明暗雙臨驗作家。若是門前坐草客，安知殺活事無涯？</div>
</p></div>
<div class='div-other'><a id='mulu79' />
<p class='h2'>示婁居士。因士問：如何是主人公？師以香几擊之，復示偈曰。</p><p style="text-indent:0em" class="lg-abnormal"><div class='lg-row'>拈香示處要君知，覿面何嘗有是非？六九梅花春色露，秋深黃菊綻東籬。</div>
</p></div>
<div class='div-other'><a id='mulu80' />
<p class='h2'>示金貞度居士。因士問趙州：八十猶行腳，只為心頭未悄然，如何得悄然去？師云：恁麼行來亦</p></div>
<div class='div-other'><a id='mulu81' />
<p class='h2'>非鬧。復示偈曰。</p><p style="text-indent:0em" class="lg-abnormal"><div class='lg-row'>居士問我悄然事，恁麼行來亦非鬧，舉處分明向上關，誰能更守於常道？</div>
</p></div>
<div class='div-other'><a id='mulu82' />
<p class='h2'>示謝玄中居士</p><p style="text-indent:0em" class="lg-abnormal"><div class='lg-row'>玄途休住足，中道不須安，會得個中意，泥鰍上竹竿。</div>
</p></div>
<div class='div-other'><a id='mulu83' />
<p class='h2'>和魏東曉居士偈</p><p style="text-indent:0em" class="lg-abnormal"><div class='lg-row'>兩忘淨穢亦非中，聲色繇來樹過風。個裏虛明全體露，泥牛夜半撞金鐘。</div>
</p></div>
<div class='div-other'><a id='mulu84' />
<p class='h2'>示黃蜃濤居士</p><p style="text-indent:0em" class="lg-abnormal"><div class='lg-row'>富貴貧窮一蜃樓，莫將心識苦追求，須從今日親明破，好向如心道地遊。</div>
</p></div>
<div class='div-other'><a id='mulu85' />
<p class='h2'>示長興眾居士</p><p style="text-indent:0em" class="lg-abnormal"><div class='lg-row'>提起話頭莫放寬，綿綿密密要真參，昏沉抖擻當精彩，妄想輕清勿鹵憨。執有魔王堪作隊，隨無窮子正同班，兩頭掃卻無依倚，歷歷孤明珠走盤。</div>
</p></div>
<div class='div-other'><a id='mulu86' />
<p class='h2'>示李警菴</p><p style="text-indent:0em" class="lg-abnormal"><div class='lg-row'>既然不挂紫羅衣，速速歸來<span class='corr'>已</span>是遲，頓欲洞明諸祖意，秋林黃葉又離枝。</div>
</p></div>
<div class='div-other'><a id='mulu87' />
<p class='h2'>示姚居士</p><p style="text-indent:0em" class="lg-abnormal"><div class='lg-row'>是甚麼夜半三更吹著火，無底銚兒去燒茶，拈著磁鍾成話墮。</div>
</p></div>
<div class='div-other'><a id='mulu88' />
<p class='h2'>示方居士</p><p style="text-indent:0em" class="lg-abnormal"><div class='lg-row'>見色聞聲本現成，何須特地苦追尋？而今觸處逢渠也，野鳥山花覿面陳。</div>
</p></div>
<div class='div-other'><a id='mulu89' />
<p class='h2'>示沈仁叔居士</p><p style="text-indent:0em" class="lg-abnormal"><div class='lg-row'>志立堅強猛丈夫，操功七日自心孤，慧刀劈破無明網，放起鐵船水上浮。</div>
</p></div>
<div class='div-other'><a id='mulu90' />
<p class='h2'>示江弘之居士</p><p style="text-indent:0em" class="lg-abnormal"><div class='lg-row'>一塵渾不染，諸佛悉皆明，烏道從來寂，冰花火裏生。</div>
</p></div>
<div class='div-other'><a id='mulu91' />
<p class='h2'>示江猶甫居士</p><p style="text-indent:0em" class="lg-abnormal"><div class='lg-row'>蓮可坐兮桂可攀，從來儒釋一心間，如能確實行將去，浪湧桃花燒尾班。</div>
</p></div>
<div class='div-other'><a id='mulu92' />
<p class='h2'>示興國眾居士求偈</p><p style="text-indent:0em" class="lg-abnormal"><div class='lg-row'>一個彌陀本現成，思惟運用放光明，果能不外尋知見，即是蓮花胎裏人。</div>
</p><p style="text-indent:0em" class="lg-abnormal"><div class='lg-row'>提起話頭莫放鬆，行住坐臥要加功，忽然看破原無底，秪是尋常舊主翁。</div>
</p><p style="text-indent:0em" class="lg-abnormal"><div class='lg-row'>五蘊元非有，三毒本來空，識取天真佛，東南西北風。鴈過長空處，影沉水底時，若然玄會得，真妄自如如。寶鏡當臺時，光中含萬象，形影一齊蠲，銕鷂飛天上。白雲陳祖意，明月印禪心，覿體齊兼帶，何須問老僧？八月西風緊，三秋菊正黃，若問祖師意，從來不覆藏。</div>
</p></div>
<div class='div-other'><a id='mulu93' />
<p class='h2'>示信豊眾居士</p><p style="text-indent:0em" class="lg-abnormal"><div class='lg-row'>坐臥經行須著眼，看渠渠果是何人？貫通三際元非異，喚一聲時應一聲。</div>
</p><p style="text-indent:0em" class="lg-abnormal"><div class='lg-row'>青山聳翠有誰知？流水滔滔最上機。奉白諸公須薦取，休教錯認浪花飛。</div>
</p><p style="text-indent:0em" class="lg-abnormal"><div class='lg-row'>一個話頭明歷歷，動靜施為自現前，當念和贓俱露徹，低頭便見水中天。</div>
</p><p style="text-indent:0em" class="lg-abnormal"><div class='lg-row'>百不思時，是阿誰經行坐臥露天機，若向其中開隻眼，石女生兒罵古錐。</div>
</p><p style="text-indent:0em" class="lg-abnormal"><div class='lg-row'>一個仙桃覿面陳，直須細嚼囫圇吞，若還嘗著些兒味，管取凡心即祖心。</div>
</p><p style="text-indent:0em" class="lg-abnormal"><div class='lg-row'>薰風陣陣自南來，惠我清涼暑意開，無限祖機都露洩，何須俛首更疑猜。</div>
</p><p style="text-indent:0em" class="lg-abnormal"><div class='lg-row'>信步行來路不差，求之仍復遠天涯，直下能知無一事，不須更御曰牛車。</div>
</p><p style="text-indent:0em" class="lg-abnormal"><div class='lg-row'>有無俱遣謾追尋，逄緣不借是真身。星沉水底金錢燦，怪石山中狼虎形。</div>
</p></div>
<div class='div-other'><a id='mulu94' />
<p class='h2'>示鍾魁所居士</p><p style="text-indent:0em" class="lg-abnormal"><div class='lg-row'>孤明寂歷少人知，指物傳心為標的，智者於斯了達時，頓同諸佛亡修習。</div>
</p></div>
<div class='div-other'><a id='mulu95' />
<p class='h2'>題自性彌陀</p><p style="text-indent:0em" class="lg-abnormal"><div class='lg-row'>一個彌陀恒不離，六門常自放光輝，青松帶月和煙冷，翠竹穿雲映日奇。雀噪簷前彰法語，鴉鳴樹上顯圓機。窮途接引無休歇，何故眾生不肯歸？</div>
</p></div>
<div class='div-other'><a id='mulu96' />
<p class='h2'>降魔偈</p><p style="text-indent:0em" class="lg-abnormal"><div class='lg-row'>魔佛從來不共家，力扶正法掃群邪，多生願力如山重，那管時人厭與誇。</div>
</p></div>
<div class='div-other'><a id='mulu97' />
<p class='h2'>擬荅復禮法師</p><p style="text-indent:0em" class="lg-abnormal"><div class='lg-row'>真法性本淨，元無妄念起。病眼見空花，假說妄生始。若了花無生，當時妄即止。妄止無明空，原不有起止。一念亙古今，何嘗歷生死？</div>
</p></div>
<div class='div-other'><a id='mulu98' />
<p class='h2'>付袈裟</p><p style="text-indent:0em" class="lg-abnormal"><div class='lg-row'>金欄袈裟，錦色堪誇，付吾兒傳遍天涯，流通慧命，坐斷塵沙，好提妙音，開盲昧折群邪。</div>
</p></div>
<div class='div-other'><a id='mulu99' />
<p class='h2'>付拄杖</p><p style="text-indent:0em" class="lg-abnormal"><div class='lg-row'>一條青梨，佛祖齊垂，付吾兒點豁盲迷，廓清宇宙，正令全提，卻掃功勛，無背觸妙鉗鎚。</div>
</p><p style="text-indent:0em" class="lg-abnormal"><div class='lg-row'>放開遍大千，收來在掌握。付與克家兒，光明恒不沒。咦！秋林果熟紅，巖前弘兩足。</div>
</p></div></div>
<p class='juan'>入就瑞白禪師語錄卷之十終</p>
</div><!-- end of div[@id='body'] -->
</body></html>