<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入就瑞白禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu338' />
<p class='juan'>入就瑞白禪師語錄卷之十四</p><p class="byline">明住天台護國寺嗣法門人寂蘊編</p>
<div class='div-other'><a id='mulu339' />
<p class='h1'>書復</p>
<div class='div-other'><a id='mulu340' />
<p class='h2'>住龍華復唐司馬存憶沈司寇何山請主白雀寺啟</p><p>秉敕旨於靈山，同扶末劫；闢津梁於震旦，不負初心。大道既弘，諸佛咸喜。恭惟大居士閣下，德彌朝野，道王人天，四兵摧魔外之威，獰三尺稟覺王之律令世法之中，常行正法；國恩之外，先報佛恩。宰官身柱石，一時菩提。願金湯萬里，似楊大年之行，正令若李，都尉之近西河。但愧淺陋，息影半龕，素愛清虛，隨緣一缽，何期鼎翰？謂茲道俗晦多年，豈敢當陽重向人，天豎一指，固是宗門有幸，況復重任難堪承金湯垂護之雅，斯則有命當遵在父母未生之前，實亦無法可說。先憑短牘，敬謝高情。</p>
<p class="head3">附請啟</p>
<p style="margin-left:1em">伏以萬象森羅，法本周於萬古；一音提唱，權有屬於一時。頻伽妙響，<span class='corr'>已</span>知來自鷇中；獅子神威，貴使伸於窟外。借人天之寶座，導佛祖之弘慈，眾望允歸，合詞虔請。恭惟瑞白大禪師蓮座下，玄珠久握，智印旁通，接洞上之真傳，受靈山之密囑。鼻孔遼天，蘊彌天之辯慧；腳跟點地，露本地之風光。大千界內，攝受無遺；二六時中，逍遙自在。石室跏趺，馴扣階之猛虎；孤峰嘯傲，度問偈之飛仙。甘露<span class='corr'>已</span>澍於他方，化雨未敷於此土。行錫既臨，忍杜毘耶之口；慈航在望，孰恢般若之緣？況道場山之法輪未轉，則湛大師之遺戀方深，賴今日之宣揚，補當年之缺陷，自非克家令子，誰為通事舍人？法華寺者，古德名區，西吳勝概，尼總持之發軔，大光師之踵興。祥徵白雀，遠符白馬之蹤；瑞應青蓮，不改青山之色。必逄大士，始繼前修，乘乎願力，庶幾有志，竟成虛此覺場。或者後來居上溈山主人，不待下語而決，無垢居士何必結菴以招？伏望憫斯緇素，作我津梁。豁開戶牖，拯末俗於牛車；截斷眾流，報深恩於鷲嶺。浴日月之光華，大昭佛慧；平山河之坑坎，永奠皇圖。反聞聞性，處處開小白之花；自覺覺他，人人證菩提之果。恭迎法駕，特佈微忱。謹啟。</p>
</div>
<div class='div-other'><a id='mulu341' />
<p class='h2'>住龍華復韓太史求仲潘侍御青蓮請主白雀寺啟</p><p>不忘囑累，庶令禪德增輝。悟徹，本來普使，法幢重豎，志扶末運，力闡真風。恭惟大居士閣下，河山毓秀，奎璧儲精，珠回玉轉，綜五經廿一史于毫端霞湧雲蒸占三百六十，名為榜首。洵朝端之柱石，為佛教之金湯。三氏兼通儒釋道，何他何自，一真不昧，戒定慧孰動孰澄？威音那畔悟真機。今世門頭通消息不昧弘深願力，故能說法現身。居士有九成伯，思垂護之心；山僧乏大慧，黃龍接引之力。既蒙見召，豈敢固辭？不揣愚衷，統祈鑒炤。</p>
<p class="head3">附請啟</p>
<p style="margin-left:1em">二十八代綱宗，提佛正令百千萬人，觀望示世威儀，師門無多，誰敢橫分戶牖？學者雖眾，必須蕩盡干戈。喜來病匝之醫王，重振塵中之法鼓。恭惟大師座下，鶴鳴九皋，河潤千里。居則枯木止水，晏坐十方；出則鳴鳳遊麟，禎祥萬物。值耆年凋落之日，當正宗冷淡之時，深賴典型，用銷同異。滴水滴凍，原來布袋解開，入淖入泥，末後牢關自握。鏟盡法堂之草，吹光布衲之毛，莫負識痛癢之心。公用布學菩提之種子，三輪普現，一印頓圓。驢跡坡間，步步象王腳跡；雨聲蓬底，點點龍女珠璣。擔荷難辭，合眾拱聽。謹啟。</p>
</div>
<div class='div-other'><a id='mulu342' />
<p class='h2'>住龍華復孝廉史汝諧啟</p><p>受靈山之囑，三才賴以匡扶；秉東魯之規，兩儀藉以位育。恭惟居士，胸懷日月，掌握權衡，洞悟心宗。透明理學，建法幢於越地；四海欽聞，護祖印於戒珠。六合，仰望山野，德涼學淺，抱病巖阿，翰墨飛神，何敢違拒？謹此奉復，惟祈鑒諒。不悉。</p>
</div>
<div class='div-other'><a id='mulu343' />
<p class='h2'>住龍華復吳太史<span class='note-inline'>(觀我)</span></p><p>接手教云：教乘粗知，別傳未決，乞天甘露瓶一滴以豁我盲。何如？夫教意宗乘，原非別物。恭聞老居士於世間經書文字及三藏十二部、一切修多羅，皆<span class='corr'>已</span>透徹，毫無餘剩，或意識之未到者，不曾研究耳。古云：太末蟲處處能泊，惟不能泊於火燄之上。眾生心處處能緣，惟不能緣於般若之上。惟祈將從前所知所解，盡情放下，放得潔淨，然後向百不知百不會處下手，使他冷冰冰地空寂，寂虛豁豁，無有一法當情，其本地風光方可透露。古所謂外絕諸緣，內心無喘，心如墻壁，乃可入道。此唯在篤行，不復煩贅。拙偈奉覽：心意緣有量，不能緣無量本色；修行人，去卻有無量，妄想生死根，破妄涅槃城，涅槃生死絕，親見本來人。若見本來人，魔佛俱不論。有問西來意，鯰魚壁上行。</p>
<p>陳居士到山云：老居士精勤護法，決意宗乘，年雖老而志益堅，膚雖雛而心愈銳，英雄之氣，莫可摧也。先師塔銘，向蒙慨諾，今將行實，一一開呈。伏祈慧鑒，則先師末後一段，光明全在。老居士智海翻波，舌鋒卓焯，日雖西而餘影留，可謂圓音再振。森羅萬象現金容筆舌重宣明暗色，空咸側耳。宣王道、釋迦道一，並拈來實相。禪文字禪，二俱指出。法音大闡，寶月流輝。後學有歸，真風永扇，臨楮飛神，翹佇之至。</p>
</div>
<div class='div-other'><a id='mulu344' />
<p class='h2'>住龍華與唐孝廉<span class='note-inline'>(祈遠)</span></p><p>即塵勞而行佛事，假世相以演真乘。毘目仙人，相存外道具足優婆夷，不壞女流。此華嚴中一真法界菩薩子也。何待易其形而後為道哉？昨聞居士有出家之志，切宜止之。龐居士楊大年，在家成道善星比丘、雲光法師亦墮輪迴。道繇心悟，何分僧俗？惟在居士二六時中，將個本參話頭提起力究，不可斯須間斷，只向行住坐臥，屙屎送尿，拖著個死屍行底，畢竟是個甚麼人？於此看來看去，驀忽撞著，自<span class='corr'>己</span>㘞始知成佛，其來舊矣。</p>
<p>薰風拂面，秀萬卉之花心；杲日臨頭，成百木之果實。榴紅通祖意，梔白顯西來護持正法人，當在此時洞然矣。至囑！</p>
<p>朔風緊急，<span class='corr'>刺</span>破人人面門。不知居士可知否耶？知則古榦赤條條，不知依舊一團茅草亂蓬蓬去也。先和尚傳稿，未審近日清否曾付梓否？當旋音慰我不悉。</p>
</div>
<div class='div-other'><a id='mulu345' />
<p class='h2'>囑託</p><p>弁山龍華寺承居士願力所成。病朽如風燭草霜豈長久哉。今復託重永為金湯者。蓋居士之誠敬。居士之信心。居士之行門。必為靈山記莂。隨類現身。宰官說法乃如此也。願居士如呂文正公。後代不信三寶者。勿生公家。生公家者個個簪纓。人人冠冕。作朝廷之柱石。為佛法之金湯。是吾願耳。然參究工夫。但只以柏樹子話。時時提持。勿緊勿慢。久久純熟。自然打成一片。有個到家時節。不明時不可煩懆。不可懈怠。亦不必執坐。但行住坐臥無令打失。為玅護法。亦須具擇法眼。彼師具正知見。為法門為後學。須要護持。使慧命有在。若彼師為利為名為處所為眷屬者。此為不淨說法也。經不云乎。末世之中。魔王說法如恒河沙。眾生愚昧不自覺知。其為護法者。可不慎哉。惟祈為法門為眾生驅邪輔正。是禱是幸。</p>
</div>
<div class='div-other'><a id='mulu346' />
<p class='h2'>別</p><p>為眾竭力，勞病臨身，神倦氣微，難以應接。所以向深谷以養沉痾，住窮巖而盡殘喘，力疾當行，准在此日。龍華院事<span class='corr'>已</span>付久，默全在居士力請為之。庶使佛法有人，寺得其主，吾願滿足，故遣奇珍，馳書奉達。</p>
</div>
<div class='div-other'><a id='mulu347' />
<p class='h2'>住龍華復沈司寇<span class='note-inline'>(何山)</span></p><p>既知渠是我，則普天之下，莫非王土，率土之濱，莫非王臣。又謂流轉隨他去者，亦是我也。須知我無有我，無我之我，豈妄者哉？達此真我，則眾流自絕矣，奚把柄之謂乎？</p>
</div>
<div class='div-other'><a id='mulu348' />
<p class='h2'>住龍華復嚴比部<span class='note-inline'>(充涵)</span></p><p>西堂回持老居士尊榦及齋僧銀上山老居士功德福壽，可謂與和風並布煦日同輝矣。承問參究工夫事，古云：參禪無秘訣，秪要生死切。二六時中但只猛著精彩，莫管他閒忙得失。將一句本來面目，一提提起，一靠靠定，只恁麼參將去，行也如是參，坐也如是參，動靜閒忙亦如是。參。參來參去，日久歲深，自然有個落處。至囑！</p>
</div>
<div class='div-other'><a id='mulu349' />
<p class='h2'>住龍華復邢文學<span class='note-inline'>(吉先)</span></p><p>朔風彌六合，霜花遍大千，錦衣公子，獸罏添白炭。百衲禪和藤床度饑寒，正寂寥中忽接翰墨，不覺喜動眉顏寂寥，翻為和風煦日矣。何也？喜居士於此有入處，則吾法門有賴，但未知信得極否？果信得極則識得渠，今正是我，我今不是渠直須恁麼會，方得契如如之義矣。若復向此如如中作活計，正所謂錦獄安身猶帶一重羈鎖，何繇而得解脫乎？古云：若遇御飯，亦須吐卻，直向高高山頂立足，十字街頭橫身，雖在十字街橫身，不妨高高山頂立足。古所謂夜半正明，天曉不露，正此意也。如此會得，須知更有向上一竅。要知向上一竅，且待和風解凍後歷然還越時。</p>
</div>
<div class='div-other'><a id='mulu350' />
<p class='h2'>住龍華復周廣文<span class='note-inline'>(身為)</span></p><p>接手教知居士乃個中人，非汎汎可比，若非親秉靈山記莂，曷如是哉？諦觀來書，見地似有眼而無足。何以故？見雖精明，而不能行履。蓋功夫未到究竟，故有此疑耳。今勸居士可將從前所知所解一切放下，放得潔潔淨淨，不留絲毫，觸境逢緣，如空谷答響，明鏡炤像，不執留不記憶來無所黏，過無所從，如此行去，十年廿年，自然不須問人矣。觀二轉語，見地不無，但未剿絕，果要諦當知發棒之，所以須要見徹擯首座。維那落節處纔玅承五問，今奉荅問生死夢幻，鼎鑊當前，不能怡然答石女觀花。問：情緣假捏，骨肉當前，豈能漠然？答木人飲酒？問：肉身泡影，凍餓當前，豈能灑然荅金佛不度爐，問較量卜度，撮摩虛空，拂逆當前，豈能恬然荅馬，蹄踏微塵？問：日間猶可把持，夢中不能自主，事變忽生更難，卒應荅明月應清波居士，若於荅語中透得，不妨做個灑灑落落，丈夫立地，成佛漢子；其或未然，切莫草草。</p>
<p>向者白雀一別，清誨疏聞，緬想高風，日時暢望，忽接尊翰，始知起居中帶恙堅修，未嘗少怠真老，當益壯也。來翰云：所窺不無影響，不能一腳踏著，遇個促風暴雨，不能安閒。然修行人要緊，正在此耳。秪恐居士二六時中不曾回頭力究，惟向文字知解邊作活計，如說藥人相似，真藥現前，便眼花撩亂了也。居士果要真實相應，必須萬緣放下，放得潔淨無餘，絲毫不存。古所謂百不知，百不會，如此日久自有自繇分，他時閻家老子亦沒柰何。不然，只恐歲月蹉跎，韶光難再，道力不充，臨時未免忙亂，可不慎歟！</p>
</div>
<div class='div-other'><a id='mulu351' />
<p class='h2'>住龍華復史文學<span class='note-inline'>(穎水)</span></p><p>別來數載，清敘無繇，忽接尊教，心中積想，頓然釋矣。來書云：久厭塵勞，志本真諦甚喜。但做工夫人，於塵勞當減處須減，不必厭煩。若生厭煩，則愈加塵勞。且看塵中聿身而過者，是甚麼人？看來看去，忽然看破，始信塵中能作主，化外自來，賓可謂真徹矣。居士果有此志，當貴乎發大憤，立大志，直下做去，自有得力處。若悠悠洋洋，即來翰所云來日之短，此不待山僧重悉矣。</p>
</div>
<div class='div-other'><a id='mulu352' />
<p class='h2'>住弁山復俞文學<span class='note-inline'>(浪澄)</span></p><p>接來翰，知居士用心真切，造詣淵微，真法門之良器也。<span class='corr'>羨</span><span class='corr'>羨</span>承如所言生不是佛，而皆心也；刀不是鋤而皆銕也，瓶、盤、釵釧皆一金也。果識金體，何妨瓶盤之殊？果識目心，豈礙生佛之異？即生佛而真心，即瓶盤而金體，何差別之有哉？須知古云：不是心，不是佛，不是物。且道居士向甚麼處著眼？此處著得隻眼，須知更有向上一竅，要明此一竅，問取智慧二子始得。</p>
</div>
<div class='div-other'><a id='mulu353' />
<p class='h2'>住弁山復丁文學<span class='note-inline'>(子敬)</span></p><p>適承佳貺謝謝來，翰云：身心總非，無乃落空，此因世人執身心實有，故吾佛破之，令知身心空花，當下即歸真際，豈復落于空哉？又來云：山河大地咸屬玅心中之物，混沌未剖，向何處安身立命？此處正要。居士疑著病朽，聊通一線，云：無舌童兒解唱歌又來云：寂寂惺惺時，卻似無極涵太極，寂寂惺惺。此乃永嘉惺寂雙流，體用一如之義，總不出自心。若達自心無極太極，亦在其中矣。柏樹子話，乃祖師向上提持，不落有無及非有非無四句須離四句，百非外會取始得。如不會，但秪恁麼參去，自有到家時節也。</p>
</div>
<div class='div-other'><a id='mulu354' />
<p class='h2'>住弁山復沈文學<span class='note-inline'>(仁叔)</span></p><p>接來翰知居士為個中事懇切真誠。非宿根深厚。示現說法。曷如是也。<span class='corr'>羨</span><span class='corr'>羨</span>若論親切下手處。諸佛無二道。聖人無兩心。三教聖人出世。莫不指一心之道也。夫心者。乃當人二六時中。迎賓待客。折旋俯仰。虛靈不昧。一段光明。曾無閒然者也。或有認作妄想者。佛云。了心及境界。或執有所得者。佛云。三心不可得。此不過隨時破執之語。但有言說都無實義。居士若要親切下手處。但將冊子上看得底。解得底記得底。盡情放下。楞伽所謂。五法三自性俱離。八識二無我俱遣。既遣既離。這裏正好。看個畢竟那個是我底自心行也如是看。坐也如是看。穿衣喫飯如是做。迎賓待客如是做。妄想起時切莫隨之。亦莫厭之。亦莫斷之。只莫管他。但恁麼做去。打成一片。情境俱忘。觸著磕著。忽爾㘞地一聲。始知諸佛無二道。聖人無兩心也。</p>
</div>
<div class='div-other'><a id='mulu355' />
<p class='h2'>住弁山復嚴文學<span class='note-inline'>(季玉)</span></p><p>接來翰，知居士意氣聳聳然，鋒鋩銛銛然大似一員猛將，有八面受敵之威風，但未久經行陣，若遇強中強勝中勝，恐被他生擒活，捉則體面不雅，只宜深蓄厚養。餘思淨盡般若圓明，那時出頭來，一棒一條痕一掌一握血，殺活自繇，收放自在，豈不快哉！</p>
</div>
<div class='div-other'><a id='mulu356' />
<p class='h2'>住弁山復張居士</p><p>接來書，知用心之深，造詣之切，真塵勞中丈夫也。來書云：昔日聰明見解，山河大地都向盤古<span class='corr'>已</span>前去了。是則固是。且道盤古<span class='corr'>已</span>前是甚麼人道一句看。又云：忽將佛祖化作一團，沒眼耳鼻口的東西，塞住三千大千沙界。既無眼耳鼻口，且道足下在何處安身立命？又作麼生見聞作麼生唱飲？向此無眼耳鼻口處道得一句可來山僧手裡喫棒。不然，秪是意解所通。依草附木。豈知佛祖之道哉？</p>
</div>
<div class='div-other'><a id='mulu357' />
<p class='h2'>住弁山與湛初懷悅二居士</p><p>奔流日月，舊人<span class='corr'>已</span>換，新人飛箭，歲時新物，難同故物。若夫林間野壑，抱道之士，穩坐清虛，恒處寂滅，睹時遷以忘意，觀物改而無心，萬古真常，煥然不變者，烏有新舊之遷哉？奉勸諸公，頓發大心，捨塵勞於貪嗔愛見，證佛道於戒定慧門。古所謂念佛則高登極樂，造惡則永墮沉淪，報應無私，可不慎歟？蓋謂善以薰成，惡乃習就，莫待無常，促至而後方省。須知參禪定然，悟道持素，必也生天；若聽予言，不枉平日知我之深也。</p>
</div>
<div class='div-other'><a id='mulu358' />
<p class='h2'>住弁山與吳居士<span class='note-inline'>(曉菴)</span></p><p>登山須到頂不到頂，不知山之高；入海須到底，不到底不知海之深。學道須明，極不明極，不知道之幾微聞。汝要坐關，此不可也。坐關乃是養道之位。汝若參得透頂透底，古今差別了了無疑，方可杜門息影調養。習氣不然，可謂不知其時不知其位。他日莫言<span class='note-inline'>(不道)</span>。</p>
</div>
<div class='div-other'><a id='mulu359' />
<p class='h2'>住弁山與首座<span class='note-inline'>(久默)</span></p><p>子承當個事，必須精修造守，弘揚大教，以報佛祖深恩，無得效世之常輩，作個座主體態，說些名言，因果哄些。齋公齋婆過日子也。大凡住持，其剎無論大小，眾不拘多寡，必要率眾精嚴，規矩緊密，賞罰分明，不可怠惰，此為主者之所當然，不可濫同諸方禮儀，有所不備，規矩有所不齊，賞罰有所不明，則住持之道廢，<span class='corr'>己</span>道安在哉？</p>
</div>
<div class='div-other'><a id='mulu360' />
<p class='h2'>住弁山復禪者<span class='note-inline'>(石門)</span></p><p>接來晝云：昏散昭昭，未有一時清淨。又云：是其無生而有生者耶？永嘉云：若實無生無不生，既無不生，何厭其昏散昭昭耶？當知昏散昭昭，曾非別人，即是汝自<span class='corr'>己</span>。昏者是汝昏，散者是汝散，以其有汝自性清淨之水體，故有汝妄想之波浪；若無水體，則妄想波浪何處安著？既知昏散非別，人亦不可認著為是。從今<span class='corr'>已</span>後，將昏散二念，放過一邊，單只以本參話頭為懷，昏也如是，做散也如是，做閒忙也如是做動，靜也如是做，做到人我兩忘，根境雙絕。忽爾觸著磕著，㘞地一聲，始知不汝欺也。</p>
</div>
<div class='div-other'><a id='mulu361' />
<p class='h2'>住弁山復禪友悟空</p><p>和風再布，煦日重新，是處山增色，遍地花滿岑，則弁山台嶽，不隔一線矣。月燈雲衣，一般春色，煙霞氣味，大地逍遙，任他狼煙四起，我國晏然，何驚悸之有哉？護國之來亦不定矣。直待禪堂<span class='corr'>已</span>成，或可不可，且看天緣，惟願鄉親，緊把繩頭，牢握露刃，劈柏子於當處，破趙關於目前，他日相逄，只得呵呵。</p>

<p class='juan'>入就瑞白禪師語錄卷之十四終</p></div></div>
</div><!-- end of div[@id='body'] -->
</body></html>