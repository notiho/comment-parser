<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大懺悔文略解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu6' />
<p class='juan'>大懺悔文略解卷下</p><p class="byline">古杭昭慶萬壽戒壇傳律沙門書玉釋</p>
<div class='div-commentary'><p style="margin-left:2em">[○@戊]二。三十五佛復二<span class='corr'>[○@己]</span>初。序源。</p>
<p style="margin-left:1em">大寶積部。決定毘尼經云。舍利弗。白佛言。世尊是諸菩薩。於貪瞋癡。不怖畏耶。佛言。舍利弗。一切菩薩。有二犯戒。何等為二。一者。瞋相應犯。二者。癡相應犯。如是二犯。名大破戒。舍利弗。因貪犯者。為過微細。難可捨離。因瞋犯者。為過麤重。易可捨離。因癡犯者。為過深重。復難捨離。所以者何。貪結能為諸有種子。生死蔓延連持不絕以是義故。微細難斷。因瞋犯者。墮於惡趣。可速除斷。因癡犯者。當墮八種大地獄中。難可解脫。舍利弗。若諸菩薩。成就五無間罪。及犯餘罪。菩薩應當於三十五佛前。晝夜獨處。殷重懺悔。</p>
<p style="margin-left:2em"><span class='corr'>[○@己]</span>次。顯名。科分十二[○@庚]初。第一佛。</p>
</div>
<div class='div-orig'><p>南無釋迦牟尼佛。</p>
</div>
<div class='div-commentary'><p style="margin-left:1em">釋迦牟尼者。釋迦。此云能仁。姓也。從慈悲利物以立名。牟尼。此云寂默。字也。依智慧冥理而為號能仁故。不住於涅槃。寂默故。不住於生死悲智並運。真俗雙融。故名釋迦牟尼也。此佛從姓字合稱。</p>
<p style="margin-left:2em">[○@庚]二。第二之第六。五佛。</p>
</div>
<div class='div-orig'><p>南無金剛不壞佛。南無寶光佛。南無龍尊王佛。南無精進軍佛。南無精進喜佛。</p>
</div>
<div class='div-commentary'><p style="margin-left:1em">金剛不壞者。淨名云。如來身者。金剛之體。物不能壞。諸惡<span class='corr'>已</span>斷眾善普會。何疾何惱。故名金剛不壞也△寶光者。楞嚴云。從肉髻中。涌百寶光光中現佛。宣說神咒。故名寶光也△龍尊王者。謂龍中最尊。故稱曰王。以喻如來法王眾聖中尊。故名龍尊王也△精進軍者。謂世軍勇猛精進。能卻怨敵。如來為大法將。降伏魔軍。故名精進軍也△精進喜者。謂精進。乃修道之寶。由精進故。專心向道。得法喜樂。佛果圓成。故名精進喜也。此五如來。法喻表顯。</p>
<p style="margin-left:2em">[○@庚]三。第七之第十。四佛。</p>
</div>
<div class='div-orig'><p>南無寶火佛。南無寶月光佛。南無現無愚佛。南無寶月佛。</p>
</div>
<div class='div-commentary'><p style="margin-left:1em">寶火者。顯非世間之火也。有四義故。一。焚燒義。以喻燒諸煩惱故。二。照了義。以喻佛光普照故。三。熏炙義。以喻真如內熏故。四。成熟義。以喻成熟善根故。具此四義。故名寶火也。如楞嚴云。如來藏中。性空真火。清淨本然。周遍法界。隨眾生心。應所知量。是也。此喻如如佛身△寶月光者。寶。體也。以表法身。月。相也。以表解脫。光。用也。以表般若。體相用顯。故名寶月光也。此喻如來功德佛身△現無愚者。謂智光一發。癡障全消。故名現無愚也。如圓覺經云。智慧愚癡。通為般若。此喻如來智慧佛身△寶月者。寶。濟苦義。月。清涼義。謂以清涼寶。普濟眾生。除熱惱苦。故名寶月也。此喻如來應化佛身。此四如來。法喻顯德。</p>
<p style="margin-left:2em">[○@庚]四。第十一之十二。二佛。</p>
</div>
<div class='div-orig'><p>南無無垢佛。南無離垢佛。</p>
</div>
<div class='div-commentary'><p style="margin-left:1em">無垢者。謂如來自性清淨。本無垢染。故名無垢也。如法界論云。自性清淨。無有染著。故名如來也△離垢者。謂如來覺體。無量劫來。永離煩惱塵垢。故名離垢也。如法界論云。不淨眾生界。染中淨菩薩。最極清淨者。是說為如來。前是在纏如來藏。本覺性淨故。後是出纏如來藏。圓覺究淨也。此二如來。並約法說。</p>
<p style="margin-left:2em">[○@庚]五。第十三之十五。三佛。</p>
</div>
<div class='div-orig'><p>南無勇施佛。南無清淨佛。南無清淨施佛。</p>
</div>
<div class='div-commentary'><p style="margin-left:1em">勇施者。謂以財法無畏三種。等施眾生。無有懈退。故名勇施也△清淨者。謂如來自性清淨離諸塵染。內外洞徹。無幽不燭。故名清淨也△清淨施者。謂以正助道法。教化眾生。三輪體空。能所不著。故名清淨施也。此三如來。悲智雙融。事理顯德。</p>
<p style="margin-left:2em">[○@庚]六。第十六之十九。四佛。</p>
</div>
<div class='div-orig'><p>南無娑留那佛。南無水天佛。南無堅德佛。南無栴檀功德佛。</p>
</div>
<div class='div-commentary'><p style="margin-left:1em">娑留那者。此云甘露水。謂甘露有起死回生之功。佛法具轉凡成聖之德。有此功能。故名娑留那也△水天者。謂以性天理水長養心苗。修習觀行。成正覺果。故名水天也△堅德者。謂以無漏戒法。修攝其心。如保浮囊。堅守不破。以德彰名。故名堅德也△栴檀功德者。謂有益於事曰功。救度一切曰德。謂如來說法。不可思議。眾生聞之。如得栴檀。病即除愈。具此力用。故名栴檀功德也。此四如來。法喻顯德。</p>
<p style="margin-left:2em">[○@庚]七。第二十之二十二。三佛。</p>
</div>
<div class='div-orig'><p>南無無量掬光佛。南無光德佛。南無無憂德佛。</p>
</div>
<div class='div-commentary'><p style="margin-left:1em">無量掬光者。掬。撮也。謂如來妙相。撮出光明。重重無盡。故名無量掬光也△光德者。謂慈光普照。利益有情。恩德無盡。故名光德也△無憂德者。謂如來證大涅槃。永離諸漏。無有憂惱。具此功德。故名無憂德也。此三如來。皆以德顯。</p>
<p style="margin-left:2em">[○@庚]八。第二十三之二十六。四佛。</p>
</div>
<div class='div-orig'><p>南無那羅延佛。南無功德華佛。南無蓮華光遊戲神通佛。南無財功德佛。</p>
</div>
<div class='div-commentary'><p style="margin-left:1em">那羅延者。此云堅固。謂佛身堅固。猶若金剛。無能沮壞。故名那羅延也△功德華者。謂如來功成妙智。了悟真常。萬行因華莊嚴果德。故名功德華也△蓮華光遊戲神通者。華光。表佛智也。謂光雖遠照。而本不移。以喻如來遊化諸方。不離華光三昧。皆以神通變現。故名蓮華光遊戲神通也△財功德者。謂如來以功德法財。普濟諸有。證大菩提。故名財功德也。此四如來。從喻顯德。</p>
<p style="margin-left:2em">[○@庚]九。第二十七之二十九。三佛。</p>
</div>
<div class='div-orig'><p>南無德念佛。南無善名稱功德佛。南無紅焰帝幢王佛。</p>
</div>
<div class='div-commentary'><p style="margin-left:1em">德念者。德。成佛之本也。念利生之心也。以德故上弘佛道。以念故。下化眾生。二利同圓。故名德念也△善名稱功德者。善。讚美之稱。謂如來所修利生功德讚莫能窮。見相聞名。咸霑利樂。故名善名稱功德也△紅焰帝幢王者。紅焰。乃天帝宮中赤珠幢之光也。珠光遠射。故曰紅焰。此幢惟天帝宮中所有。故稱為王以喻如來身相紫金光焰。大千國土。惟佛最尊。故名紅焰帝幢王也。此三如來。法喻表顯。</p>
<p style="margin-left:2em">[○@庚]十。第三十之三十三。四佛。</p>
</div>
<div class='div-orig'><p>南無善遊步功德佛。南無鬥戰勝佛。南無善遊步佛。南無周匝莊嚴功德佛。</p>
</div>
<div class='div-commentary'><p style="margin-left:1em">善遊步功德者。謂如來行步。猶若象王。不類餘人。輕舉妄動。凡所施行。皆能感發一切眾生。發菩提心。增長功德。故名善遊步功德也。又具三種意生身。善遊步者種類意身。功者。三昧意身。德者。覺法意身也。詳如楞伽經說△鬥戰勝者。謂佛以智箭禪弓。光明慧劍。與陰魔煩惱魔共鬥。諸天魔外。戰力不如。咸皆受化。故名鬥戰勝也△善遊步者。謂如來以神足力。周遍十方。自在遊行。感化諸有。故名善遊步也△周匝莊嚴功德者。謂十方三際生佛依正。悉以功德法行淨妙莊嚴。非類世間。有為物比。故名周匝莊嚴功德也。此四如來。以法表顯。</p>
<p style="margin-left:2em">[○@庚]十一。第三十四之三十五。二佛。</p>
</div>
<div class='div-orig'><p>南無寶華遊步佛。南無寶蓮華善住娑羅樹王佛。</p>
</div>
<div class='div-commentary'><p style="margin-left:1em">寶華遊步者。有二意。一。謂盛眾妙華供養他方十萬億佛。即以食時。還到本國。飯食經行也。二。如來足下。有千輻輪相。凡所遊行。寶華乘足。故名寶華遊步也△寶蓮華善住娑羅樹王者。寶蓮。清淨無垢之華也。善住。身心安住故。娑羅。此云最勝。亦云堅固。既勝且固。故名樹王。謂如來於此樹下。安住身心。起智斷惑。心寶如蓮永離諸垢。猶如樹王。最勝堅固。故名寶蓮華善住娑羅樹王也。此二如來法喻表顯。</p>
<p style="margin-left:2em">[○@庚]十二。法界身佛。</p>
</div>
<div class='div-orig'><p>南無法界藏身阿彌陀佛。</p>
</div>
<div class='div-commentary'><p style="margin-left:1em">法界藏身者。有其二意。一。謂因名法藏比丘。果成法界藏身報也。二。如觀經云。諸佛如來是法界身。入一切眾生心想中。今彌陀亦法界身。遍十方虛空法界微塵剎土中也。阿彌陀者。此翻亦有二意。一。云無量壽。謂彼佛壽命。無量無邊阿僧祗劫故。二。無量光。謂彼佛光明。照十方國無有障礙故。然理實身相功德。依正莊嚴。皆無有量。故稱阿彌陀也。此亦單就法說詳如諸淨土經。略釋三十六佛名竟。</p>
<p style="margin-left:1em">寶積經云。一切眾生。若有五逆十惡萬劫不通懺悔者。應須頂禮三十五佛。至心懺悔。一切罪障。即皆除滅也。然此三十五佛後加彌陀佛者有四意故。一。彌陀佛名。一稱禮時。能滅八十億劫。生死重罪。五逆三途。悉超脫故。二。彌陀化主雖在西方。發願來度娑婆世界眾生。接引十念往生九品故。三。成佛以來於今十劫。現在說法。普度十方。諸眾生故。四。釋迦如來。與十方佛。並讚阿彌陀佛故。有此四意。所以加也。問。如來德號有無量義。今約此一種以釋者。豈非缺略耶。答。有二義故。一者諸佛名號。無有定故。或依姓立。如釋迦。彌勒。或從字稱。如無垢。離垢。或依。或正。如栴檀窟。阿閦毘。或喻。或法。如山海慧。金海光。因果如彌陀。功德如勇施。名雖各異。義實互通。故法苑云。如釋迦翻能仁。豈有一佛非能仁也。阿彌陀。云無量壽。豈有一佛非長壽也。但以逗機設化。故隨世建立也。二。諸佛名號通同一故。華嚴云。十方諸如來。同共一法身。一心一智慧。力無畏亦然。楞伽云。一切諸佛。四種皆等。一。字等。如佛十號。二。語等。六十四種梵音言語。三。身等。法及色身。四。法等。正助道品。準二經義。則此八十九佛名德。一多遍容。彼此交攝。舉一佛即通一切佛。釋一義。即顯無量義。有何增減不圓融耶。</p>
<p style="margin-left:2em">[○@乙]四。懺悔分二。初。長文。二。重頌[○@丙]長文復二初。發露懺悔。二。陳善回向[○@丁]初中又三。初求佛哀祐。二詳列罪障。三總申懺悔[○@戊]今初。</p>
</div>
<div class='div-orig'><p>如是等。一切世界。諸佛世尊。常住在世。是諸世尊當慈念我。</p>
</div>
<div class='div-commentary'><p style="margin-left:1em">如是下四句。總結諸佛也。如是。指上八十九佛而言。等者。該通十方微塵剎土無量佛也。向下正顯在無量諸佛前發露之意。一切世界諸佛世尊者。是橫遍而言。常住在世者。乃豎窮而說謂佛真法身。湛若虛空周遍法界。恒常不動故是諸等二句。求佛哀祐也。謂諸佛大慈當哀念祐助於我。令我今日發露懺悔。罪障悉除也。</p>
<p style="margin-left:2em">[○@戊]二。詳列罪障分三。初業障。二惑障。三報障。<span class='corr'>[○@己]</span>初中又二。初總陳。二別舉。[○@庚]今初。</p>
</div>
<div class='div-orig'><p>若我此生。若我前生。從無始生死已來。所作眾罪。若自作。若教他作見作隨喜。</p>
</div>
<div class='div-commentary'><p style="margin-left:1em">若我三句。明積生。此生現世也。前生。過去也。無始。歷劫累世也。謂生死無間。往來不斷故。所作四句。別開眾罪。所作罪者謂於三業六根。所作一切罪也。眾者。在家姦盜。殺害等。出家。性。遮。輕重等。自作者。親身作也。教他者。令人作也。見作隨喜者。謂見聞他。人作罪。我隨順歡喜。勸。讚。激發。方便成就也。自作。身家罪。教他。口家罪。隨喜意家罪也。</p>
<p style="margin-left:2em">[○@庚]二。別舉分三。初盜三寶物。二造五逆罪。三行十惡法[○@辛]今初。</p>
</div>
<div class='div-orig'><p>若塔。若僧。若四方僧物。若自取。若教他取。見取隨喜。</p>
</div>
<div class='div-commentary'><p style="margin-left:1em">若塔下二句。標用物。塔者。謂佛身像塔院與佛祖舍利塔也。僧者。三師。七證。住持剃度。依止。受業等也。四方僧者。一。指現前四方僧眾。二。影嚮過未。四方僧眾。以招提常住。極三際故。物者。謂供養三寶物。及施現未四方賢聖僧等物也。若自三句。出罪障也。不與而行偷盜。謂之取。如強劫竊詐等。觀經云。偷僧祗物。盜現前僧物。如此罪人。應墮地獄。</p>
<p style="margin-left:2em">[○@辛]二。造五逆罪。</p>
</div>
<div class='div-orig'><p>五無間罪。若自作。若教他作。見作隨喜。</p>
</div>
<div class='div-commentary'><p style="margin-left:1em">初句。罪相也。五無間罪者。謂法界有情。隨所造作。弒父。弒母。弒阿羅漢。出佛身血。破和合僧。<span class='note-inline'>(上名五逆)</span>弒和尚。弒阿闍黎等業。<span class='note-inline'>(名七逆罪)</span>受此苦報。無有間斷。故名無間罪也。五者。一。趣果無間。趣。即向也。謂諸有情不問男子。女人。老幼貴賤。及天龍神鬼。罪業所感。悉同受之。故名趣果無間也。二。受苦無間。謂諸有情。於劍樹。刀山。鑊湯爐炭。烊銅。銕汁。備受諸苦。無有休歇。故名受苦無間也。三。時無間。謂諸有情。墮此地獄。歷劫受罪。無時間歇。故名時無間也。四。命無間。謂諸有情。墮此地獄。從初入時。至百千萬劫。一日一夜。萬死萬生。受苦無間。故名命無間也。五。形無間。謂此地獄。縱廣八萬四千由旬。一切有情。於中受苦。一人亦滿多人亦滿。故名形無間也。若白下三句造作也。梵語阿鼻。此云無間。亦云無遮無救。若造七遮五逆罪者。當墮無間大阿鼻地獄中。問前但盜取三寶中物。其罪尚輕。云何先懺。今則殺害二親。僧。佛。其罪甚重。何後懺耶。荅。前盜物罪。較弒雖輕。易作。多作。故當先懺。此弒逆罪。較盜實重。難作。少作。故後懺也。又不信三寶。然後偷盜。隨起邪見。撥無因果。甚至殺害。故為先懺。若弒師長。僧眾不容。及弒父母。王法必戮。在家出家共怖。作者千萬中一。難得其事。故後懺也。</p>
<p style="margin-left:2em">[○@辛]三。行十惡法。</p>
</div>
<div class='div-orig'><p>十不善道。若自作。若教他作。見作隨喜。</p>
</div>
<div class='div-commentary'><p style="margin-left:1em">初句示惡業。惡者。謂體性是罪故。十不善道者謂乖理之行。名為不善。十者。一。殺害。二。偷盜。三。邪淫。四。妄言。五。綺語。六。惡口。七。兩舌。八。貪欲。九。瞋恚。十。邪見。皆由眾生觸境顛倒。縱此惑情。於身口意。動與理乖。成此十不善道。亦即十惡法也。若自下起造也。人天道中。十惡並作。正法。念經說。此十不善道。是地獄因。於十善道。應當修學。則於惡趣。永不墮落也。</p>
<p style="margin-left:2em"><span class='corr'>[○@己]</span>二。惑障。</p>
</div>
<div class='div-orig'><p>所作罪障。或有覆藏。或不覆藏。</p>
</div>
<div class='div-commentary'><p style="margin-left:1em">初句總前三種也或有下。依業起惑也。覆藏者謂覆隱藏匿也。隨煩惱攝。於自作罪。恐失利譽覆藏不露也。於他作罪揚其醜惡。暗顯<span class='corr'>己</span>長。故不覆藏也。此兼自他分攝。若單自言大則覆藏小則不覆也。又初則覆藏。恐人輕毀。後必悔惱不覆藏也。唯識論云。謂覆罪者後必悔惱不安隱故。此覆貪癡分攝。</p>
<p style="margin-left:2em"><span class='corr'>[○@己]</span>三。報障。</p>
</div>
<div class='div-orig'><p>應墮地獄。餓鬼。畜生。諸餘惡趣。邊地下賤。及蔑戾車。</p>
</div>
<div class='div-commentary'><p style="margin-left:1em">應墮者。明前惡業是因。此七種報是果。理應受斯苦也。梵語泥犁耶。此云地獄。謂獄在大地下故。上品逆惡所墮。稱為火途。從燒熱得名。梵語闍黎哆。此云餓鬼。長受飢虛苦故。下品逆惡所墮。稱為刀途。從驅殺為名。梵語底栗車。此云畜生。為人世畜養故。亦云旁生。形旁不正故中品逆惡所墮。稱為血途從相啖為名。惡趣者。謂修羅神道等。觀經云。作不善業五逆十惡應墮惡道。受苦無窮。邊地者邊海鹵地窮隅困島也。下賤者。為人奴僕。受他遣使也。蔑戾車。此云惡見即邪見家人。資中曰。邊邪不正見家人也。經云。當墮三惡趣中。無量千歲。受劇苦<span class='corr'>已</span>。來生人間。作牛馬。駝驢。或得為人。生居下賤。作人奴婢。受他驅役等。</p>
<p style="margin-left:2em">[○@戊]三。總申懺悔。</p>
</div>
<div class='div-orig'><p>如是等處所作罪障。今皆懺悔。</p>
</div>
<div class='div-commentary'><p style="margin-left:1em">如是。指上業惑苦三道障處也。等者。謂攝八難及餘見障也。所作罪障者。謂於身口意所作三障罪也。今皆懺悔者。謂包藏瑕疵。佛不許可。所以念地獄苦。發菩提心求哀懺悔。願如上等罪。悉皆消滅也。觀經云。為讚阿彌陀佛威德。此人聞<span class='corr'>已</span>。除八十億劫生死之罪。地獄猛火。化清涼風。吹諸天華。上有化佛。迎接此人。又云。至心十念。南無阿彌陀佛。稱佛名故於念念中除八十億劫生死之罪。見金蓮華住其人前。於一念頃生極樂國。聞稱一佛功德。尚且如是。況復稱禮八十九佛名耶。則今懺除罪障。如風掃地。纖毫不餘矣。</p>
<p style="margin-left:2em">[○@丁]二。陳善回向分三。初。復請證明。二。別舉善根。三。總結回向。[○@戊]今初。</p>
</div>
<div class='div-orig'><p>今諸佛世尊。當證知我。當憶念我。</p>
</div>
<div class='div-commentary'><p style="margin-left:1em">初句。求佛也。諸佛者。十方一切佛也。世尊者。三世所尊也。總該同前。當證等句。請證也。證知者。謂當以天眼他心通。鑑我此世善根也。憶念者。謂當以宿命漏盡明。達我前世。無始生來善根也。</p>
<p style="margin-left:2em">[○@戊]二。別舉善根。</p>
</div>
<div class='div-orig'><p>我復於諸佛世尊前。作如是言。若我此生。若我餘生。曾行布施。或守淨戒。乃至施與畜生。一摶之食。或修淨行。所有善根。成就眾生。所有善根。修行菩提。所有善根。及無上智。所有善根。</p>
</div>
<div class='div-commentary'><p style="margin-left:1em">我復下四句。略舉多生也。前者謂我身在於諸佛前也。如是言者。謂指下所陳語言也。此生現生也。餘生。過去生無始生也。曾行下。詳列眾善也。布施者。謂施錢財穀帛。衣食樂具等。種種供養。布於三寶門中也。淨戒者。謂五戒。八戒。十戒。具戒。菩薩大戒。至心守持。如護明珠。毫無損失故。此舉六度之二也。乃至者。謂燒香散花。燃燈掃地。低頭合掌。頂禮讚歎。誦經。持咒等。此舉萬行之一也。施畜生。者。如佛下食於狗。一摶食者。取少分食。而分惠之也。然施則治前盜取。戒則治前逆惡也。淨行者。謂三十七品助道法。八萬四千波羅密行也。此治前覆藏。不覆藏罪障也。成就眾生者。謂若財。若法。及諸無畏。隨其所須悉令如願。此治前三途苦報也。菩提者。謂七菩提。三菩提。此治前四惡趣。及邊邦地也。無上智者。謂一切智。一切種智。此治前下賤。與邪見人也。所有善根者。謂結如上所修善根故。此治前三障道也。</p>
<p style="margin-left:2em">[○@戊]三。總結回向。</p>
</div>
<div class='div-orig'><p>一切合集。校計籌量。皆悉回向。阿耨多羅三藐三菩提。如過去未來。現在諸佛。所作回向。我亦如是回向。</p>
</div>
<div class='div-commentary'><p style="margin-left:1em">一切下分二。一。總明。初二句。施善也。開二意。一。上句集戒施下句量善根。二。合集。約過去。校計約現在。籌量。約未來。皆悉等句。回向也。施善。是因。菩提。是果。謂回因向果也。亦可舉一。攝三。謂施三寶。菩提。上智。是回因向果義。施畜。成就。是回自向他義。守戒。修行。是回事向理義。當如法思之。如過等四句。乃例顯引今。普願回向是例同三世諸佛也。</p>
<p style="margin-left:2em">[○@丙]二。重頌。</p>
</div>
<div class='div-orig'><p>眾罪皆懺悔。諸福盡隨喜。及請佛功德。願成無上智。去來現在佛。於眾生最勝。無量功德海。我今皈命禮。</p>
</div>
<div class='div-commentary'><p style="margin-left:1em">眾罪下二。先。別舉前功。懺悔句頌前六懺。隨喜句頌前七善。此二。回事向理也。請佛。頌前二證成智。頌前菩提上智。此二。回因向果也。眾生十界。通稱最勝者。佛稱無上眾生故。此二句。頌前成就。施畜。普願九界眾生。同於三世諸佛。共成正覺。是為回自向他也。此即普賢十願。及彌勒五悔之義。無量下二句總讚回向也。如上五願三向。功德深廣如海。如牟尼珠。利樂無盡。此唯諸佛能知。故我一心皈命禮也。前一頌。五悔通收。後一頌。具結前起後之意。</p>
<p style="margin-left:2em">[○@乙]五。發願分二。初。正發行願。次。結願無盡。[○@丙]初中分八。初。禮敬諸佛。二。稱讚如來。三。廣修供養。四。懺悔業障。五。隨喜功德。六。請轉法輪。七。請佛住世。八。普皆回向。[○@丁]今初。</p>
</div>
<div class='div-orig'>
<div class="lg regular"><div class='lg-row'>所有十方世界中　三世一切人師子</div>
<div class='lg-row'>我以清淨身語意　一切遍禮盡無餘</div>
<div class='lg-row'>普賢行願威神力　普現一切如來前</div>
<div class='lg-row'>一身復現剎塵身　一一遍禮剎塵佛</div>
</div></div>
<div class='div-commentary'><p style="margin-left:1em">此中所引華嚴行願品後重頌十大願偈者。謂欲令諸聞者。依之發廣大行願。直入一乘圓頓妙覺果海故也。然願願之中。皆具六相。十玄之義。如願思之其理自顯。茲不繁贅。</p>
<p style="margin-left:1em">所有十方世界等者。謂東西南北。四維上下。曰十方。過現未來曰三世。一切者該通十方三世諸佛也。人師子者。以喻佛也。佛本於人中得道故亦稱人。說法無畏。故喻師子。涅槃師子吼品云。如獅出窟。四足踞地。振尾發聲。水性之屬。潛沒深淵。陸行之類。藏伏窟穴。飛者墮落。諸大香象。怖走失糞。喻佛出世。圓音說法。如大雷震。降伏天魔。制諸外道。故云人師子也。永嘉云師子吼。無畏說。百獸聞之皆腦裂。香象奔波失卻威天龍寂聽生歡悅此初二句。舉所禮之境也。我以清淨身語意者。謂以戒攝心身不妄動口不妄言。意不妄想。如是三業虔誠。一心觀佛。正念翹勤。五體投地也。一切遍禮盡無餘者。謂十方三世一切佛剎。極微塵數諸佛世尊我皆遍禮而無空過。故云我以清淨身語意。一切遍禮盡無餘也。此三四句舉能禮之業也。能所皆空自然如願。經云。我以普賢行願威德神通力故。深心信解。如對目前。故云普賢行願威神力。普現一切如來前也。又云。一一佛所。皆現不可說。不可說佛剎。極微塵數身。一一身皆悉遍禮不可說。不可說佛剎。極微塵數佛。故云一身復現剎塵身。一一遍禮剎塵佛也。後四句。明現身禮佛成廣大願也。總上二頌。乃是一者禮敬諸佛。懺悔多生以來。我慢障業。得尊貴身。</p>
<p style="margin-left:2em">[○@丁]二。稱讚如來。</p>
</div>
<div class='div-orig'>
<div class="lg regular"><div class='lg-row'>於一塵中塵數佛　各處菩薩眾會中</div>
<div class='lg-row'>無盡法界塵亦然　深信諸佛皆充滿</div>
<div class='lg-row'>各以一切音聲海　普出無盡妙言辭</div>
<div class='lg-row'>盡於未來一切劫　讚佛甚深功德海</div>
</div></div>
<div class='div-commentary'><p style="margin-left:1em">於一下。先舉所讚經云。所有盡法界。虛空界。十方三世一切剎土。所有極微。一一塵中。皆有一切世間。極微塵數佛。故云於一塵中塵數佛也。又云。一一佛所。皆有菩薩海會圍遶。故云各處菩薩眾會中也。此初二句。明一塵也謂於一微塵中。所有微塵數佛。並各處在菩薩眾會中也。無盡法界塵亦然者此例多塵也。謂無盡法界空中所有多塵。一一塵中所有塵數諸佛。亦各處在菩薩眾會中也。蓋有主。必有伴。今主處伴中。正是主伴和融。因果交徹。如一室千燈。燈燈相涉。無壞無雜。不相障礙也。深信者。謂深心信解也。由深心信解諸佛故得充滿也。各以下。次明能稱讚。初句。音聲。次句。言辭。三句劫際。四句。讚德經云。我當悉以甚深勝解。現前知見。各以出過辨才天女。微妙舌根。一一舌根。出無盡音聲海。一一音聲。出一切言辭海。故云各以一切音聲海。普出無盡妙言辭也。又云。稱揚讚歎。一切如來。諸功德海。窮未來際。相續不斷。故云盡於未來一切劫。讚佛甚深功德海也。以上八句。乃二者稱讚如來。懺悔無量劫來。<span class='note-inline'>(惡口障業。得無礙辨才)</span>。</p>
<p style="margin-left:2em">[○@丁]三。廣修供養。</p>
</div>
<div class='div-orig'>
<div class="lg regular"><div class='lg-row'>以諸最勝妙華鬘　妓樂塗香及傘蓋</div>
<div class='lg-row'>如是最勝莊嚴具　我以供養諸如來</div>
<div class='lg-row'>最勝衣服最勝香　末香燒香與燈燭</div>
<div class='lg-row'>一一皆如妙高聚　我悉供養諸如來</div>
<div class='lg-row'>我以廣大勝解心　深信一切三世佛</div>
<div class='lg-row'>悉以普賢行願力　普遍供養諸如來</div>
</div></div>
<div class='div-commentary'><p style="margin-left:1em">以諸等八句。五塵供也。最勝者。勝有三義。一。最上。二。最妙。三。最多。華鬘傘蓋。燈燭色塵供。妓樂聲塵供。塗末燒香塵供。衣服。觸塵供。缺一飲食味塵。攝在供養事中也。梵語須彌盧。此云妙高山。縱廣八萬四千由旬。聚。堆積也。謂堆積此五塵妙供。一一皆如須彌山之高廣。而為供養諸佛。故云一一皆如妙高聚我悉供養諸如來也。經云。華雲鬘雲。天音樂雲。天傘蓋雲。天衣服雲天種種香塗香。燒香。末香。一一量如須彌山王。燃種種燈蘇燈。油燈。一一燈炷。如須彌山。一一燈油。如大海水。以如是等種種供具。常為供養者。是也。我以下四句。法供養也。大而無外曰廣。勝解心者。唯識論中。五別境之一心所也。深信者。亦善十一內。之一心所也。行願力者。普賢王之大願心也。經云。諸供養中。法供養最。所謂如說修行供養。利益眾生供養。攝受眾生供養。代眾生苦供養。勤修善根供養。不捨菩薩業供養。不離菩提心供養。謂如上等法。我以勝解心。深信供養諸佛。皆仗普賢願力。方得成就。故云悉以普賢行願力。普遍供養諸如來也。當知前五塵供。無量功德。比法供養一念功德百分不及一。千分不及一。百千萬億分亦不及一。何以故。以諸如來。尊重法故。以如說行。出生諸佛故若諸菩薩行法供養。則得成就供養如來。如是修行。是真供養也。總上三頌。是三者廣修供養。懺悔多生多劫。慳貪障業。得大財富。</p>
<p style="margin-left:2em">[○@丁]四。懺悔業障。</p>
</div>
<div class='div-orig'>
<div class="lg regular"><div class='lg-row'>我昔所造諸惡業　皆由無始貪瞋癡</div>
<div class='lg-row'>從身語意之所生　一切我今皆懺悔</div>
</div></div>
<div class='div-commentary'><p style="margin-left:1em">諸惡業者。十惡業也。謂此十惡業障之根。皆由無始以來。貪瞋癡三毒所造也。貪者。引取之心也。瞋者。忿怒之心也。癡者。迷惑之心也。毒者。害也。謂此三種。皆能破壞出世善心。故名為毒。如意地一念貪愛。身則廣行淫慾。口則妄言綺語。意地一念瞋恚。身則廣行殺害。口則惡罵。意地一念愚癡。身則廣行盜竊。口則兩舌。既諸不善從一念而結業。今當還依一念而解釋也。如人地倒。還從地起。故我一念翹勤五體投地。披陳發露。求哀懺悔。若根。若枝。如湯潑雪。盡淨無餘也。此四句。即四者懺悔業障。正懺無始以來。所有諸惡業障。得依正具足。</p>
<p style="margin-left:2em">[○@丁]五。隨喜功德。</p>
</div>
<div class='div-orig'>
<div class="lg regular"><div class='lg-row'>十方一切諸眾生　二乘有學及無學</div>
<div class='lg-row'>一切如來與菩薩　所有功德皆隨喜</div>
</div></div>
<div class='div-commentary'><p style="margin-left:1em">諸眾生者。指人天等諸有情也。二乘。即聲聞緣覺。各有二類曰有學者。研真斷惑也。曰無學者。真窮惑盡也。如來。果人。菩薩。因人。經云。諸佛如來。從初發心為一切智。勤修福聚。不惜身命。經不可說。不可說佛剎極微塵數劫。一一劫中。捨不可說。不可說佛剎。極微塵數。頭目手足。如是一切難行苦行。乃至成就。無上菩提。及般涅槃。分布舍利。所有功德。我皆隨喜。一切菩薩。聲聞緣覺。志求菩提所修功德。我皆隨喜。豈但賢聖及彼十方。一切世界。六趣四生。一切種類所有功德。乃至一毫之善。我皆隨喜。故云所有功德皆隨喜也。此一頌。即五者隨喜功德。懺悔多生以來。嫉妒障業。得大眷屬。</p>
<p style="margin-left:2em">[○@丁]六。請轉法輪。</p>
</div>
<div class='div-orig'>
<div class="lg regular"><div class='lg-row'>十方所有世間燈　最初成就菩提者</div>
<div class='lg-row'>我今一切皆勸請　轉於無上妙法輪</div>
</div></div>
<div class='div-commentary'><p style="margin-left:1em">世間燈者。以喻十方一切佛也。古云。如來不出世。萬古如長夜。今十方三世一切佛剎。極微塵數。諸佛如來。各以智照之明破滅癡暗故云世間燈也。初二句。舉佛初成正覺。次二句。請轉法輪也。所言輪者有摧碾之義。謂如來說法。摧碾一切眾生之惑業也。經云。我當悉以身口意業種種方便。殷勤勸請轉妙法輪。故云。我今一切皆勸請。轉於無上妙法輪也。此四句。乃六者請轉法輪。正懺悔無始以來。所有乘緩不求佛法障得慈善根。</p>
<p style="margin-left:2em">[○@丁]七。請佛住世。</p>
</div>
<div class='div-orig'>
<div class="lg regular"><div class='lg-row'>諸佛若欲示涅槃　我悉至誠而勸請</div>
<div class='lg-row'>惟願久住剎塵劫　利樂一切諸眾生</div>
</div></div>
<div class='div-commentary'><p style="margin-left:1em">十方三世曰諸。三覺具圓曰佛。梵語涅槃此云大滅度。大。即法身。滅。即解脫。度。即般若。奘。三藏翻為圓寂。賢首云。德無不備稱圓。障無不盡稱寂。大經云。涅言不生。槃言不滅。不生不滅。名大涅槃。至誠者。專意也。經云。所有盡法界虛空界十方三世。一切佛剎。極微塵數。諸佛如來。將欲示現。般涅槃時。金身掩耀。玉毫收彩。我以普賢行願力故。至誠勸請。莫入涅槃。故云諸佛若欲示涅槃我悉至誠而勸請也。又云。惟願久住在世經於一切佛剎。極微塵數劫說微妙法教化眾生。皆種善根。熏習成熟。開智慧花結菩提果。展轉利樂。一切有情。同圓種智。故云惟願久住剎塵劫。利樂一切諸眾生也。不但如來涅槃。及諸菩薩聲聞緣覺。有學無學。乃至一切。諸善知識。欲入涅槃。我悉勸請也。此一頌。是七者請佛住世。正懺曠劫以來輕慢佛障。得智慧多聞。</p>
<p style="margin-left:2em">[○@丁]八。普皆回向分二。先總。次別[○@戊]今初。</p>
</div>
<div class='div-orig'>
<div class="lg regular"><div class='lg-row'>所有禮讚供養福　請佛住世轉法輪</div>
<div class='lg-row'>隨喜懺悔諸善根　回向眾生及佛道</div>
</div></div>
<div class='div-commentary'><p style="margin-left:1em">前三句是回前七願。後一句。乃向歸二處也。禮即禮敬諸佛。讚。即稱讚如來。供。即廣修供養。請。即請佛住世。轉。即請轉法輪。隨。即隨喜功德。懺。即懺悔業障。回向。即普皆回向。眾生。即恒順眾生。佛道。即常隨佛學。今第八願。即言回向者。謂欲回前七善向歸眾生。佛道故。言諸善根者。根有能生之義。謂能生長一切善法。利濟眾生。圓滿普賢。十大願故。經云。從初禮拜乃至隨順。所有功德皆悉回向。一切眾生。願令眾生常得安樂無諸病苦。欲行惡法。皆悉不成所修善業皆速成就。關閉一切諸惡趣門。開示人天涅槃正路。乃至成就。無上菩提。故云回向眾生及佛道也。此即回因向果。亦乃回事向理也。此一頌。乃是十者普皆回向。總懺多生以來狹劣障得廣大善也。以上所引十二偈頌。是為普賢十種大願。若能於此隨順趣入。則能生長一切功德。則能成熟一切眾生。則能隨順諸佛菩提。則能成滿普賢願海也。</p>
<p style="margin-left:2em">[○@戊]次。別分三<span class='corr'>[○@己]</span>初。回事向理。</p>
</div>
<div class='div-orig'><p class="lg-abnormal"><div class='lg-row'>願將以此勝功德　回向無上真法界</div>
</p></div>
<div class='div-commentary'><p style="margin-left:1em">上句勝功德指前十願。事也。下句真法界。是實際地理也。志求滿足曰願。如阿難云。如一眾生未成佛。終不於此取泥洹是也。回向者。謂回事向理也。無上者。謂無過於上也。真法界者。謂不妄曰真。交徹融攝。故曰法界。即是諸佛平等法身。從本以來。不生不滅。非空非有。離名離相。無內無外。惟一真實。不可思議。無障礙性。故云真法界也。</p>
<p style="margin-left:2em"><span class='corr'>[○@己]</span>二。回因向果。</p>
</div>
<div class='div-orig'>
<div class="lg regular"><div class='lg-row'>性相佛法及僧伽　二諦融通三昧印</div>
<div class='lg-row'>如是無量功德海　我今皆悉盡回向</div>
</div></div>
<div class='div-commentary'><p style="margin-left:1em">初二句。舉所向。性者自性三寶也。謂自一心性上。照窮法界。即名佛寶。自性湛寂不遷。即名法寶。自心性中。寂照不二。即名僧寶。相者。別相三寶也。法報應化。即名佛寶。教理智斷。即名法寶。三乘階次。即名僧寶。上之三寶。佛即是法。法即是僧。全依自<span class='corr'>己</span>一性而顯。理也。此之三寶。佛不是法。法不是僧。各各別有義相以明事也。理性三寶則絕朕。纖毫不立。真諦也。事相三寶則森然。萬法齊彰。俗諦也。俗是即真之俗。真是即俗之真。真俗融通。圓成中道諦也。入此諦觀。名為海印三昧。梵語三昧。此云正定。離偏邪曰正。絕昏散曰定。又云正受不受諸受。故名正受。又約真如自性。法界心地言之。此一心性。從來不與染法相應。佛寶真諦也。本來具足恒沙德相法寶俗諦也。自來圓融和通無礙。僧寶中諦也。本無委曲。本無散亂。是真三諦三寶三昧印也。又復此一心性。以不變義。即名理性三諦三寶。以隨緣義。即名事相三諦三寶。統總言之。若性若相。若理若事。皆不離此一心性中海印三昧定也。賢首品云。或現聲聞獨覺道。或現成佛普莊嚴。如是開闡三乘教廣度眾生。無量劫。隨其所樂悉令現。海印三昧威神力。第三句。明能回。如是者。指上十願諸善法也。出生功德。如海深廣故云無量。第四句。正回向也。我者。指行人自<span class='corr'>己</span>也。回者。指上能回。因也。向者。指上所向。果也。謂我今以如是十大願王。無量功德海因。皆悉回向自性三寶。一心三諦。海印三昧果海之中。故云如是無量功德海。我今皆悉盡回向也。</p>
<p style="margin-left:2em"><span class='corr'>[○@己]</span>三。回自向他。</p>
</div>
<div class='div-orig'>
<div class="lg regular"><div class='lg-row'>所有眾生身口意　見惑彈謗我法等</div>
<div class='lg-row'>如是一切諸業障　悉皆消滅盡無餘</div>
<div class='lg-row'>念念智周於法界　廣度眾生皆不退</div>
</div></div>
<div class='div-commentary'><p style="margin-left:1em">所有下分二。先。回懺滅障無餘。初句。能造三業具。二句。所作惑業法也。見惑者。謂身見。邪見。邊見等惑也。彈者。貶斥也。謗者。誹毀也。我法等含二意。一。謂我佛所說法也。二。謂我指身即身見也。法。指佛法。謗無佛法。撥無因果。即邪見也。等指斷常二邊見說。業障者業單彈謗我法等業也。障。兼見惑。煩惱障也。皆消滅者。謂悉皆仗回自向他之力。消諸業障盡淨無餘也。問。彼人造業。應須彼人自懺。如何我之回懺。能消彼之業障耶。答。以天性相關故。華嚴云。心佛及眾生。是三無差別。則彼之業障。即我之業障也。我之回懺。即彼之回懺也。消滅何為不可乎。念念下。次。向度生皆不退。心運實智。證諸佛法界理。心運權智。度法界諸眾生。三法既然同一性天智月故我回自向他之力。能令念念智周一大法界廣度眾生。皆到諸佛不退之地。故云念念智周於法界廣度眾生皆不退也。</p>
<p style="margin-left:2em">[○@丙]後。結願無盡。</p>
</div>
<div class='div-orig'>
<div class="lg regular"><div class='lg-row'>乃至虛空世界盡　眾生及業煩惱盡</div>
<div class='lg-row'>如是四法廣無邊　願今回向亦如是</div>
</div></div>
<div class='div-commentary'><p style="margin-left:1em">此偈總結普賢十大行願無盡際也。前二句。明四法若盡。則回向亦盡。後二句。例四法無邊則回向願。亦無邊也。四法者。一。虛空界。二。眾生。三。業。四。煩惱也。經云。虛空界盡我願乃盡。以虛空界不可盡故。我此十願。無有窮盡。如是乃至眾生界盡。眾生業盡。眾生煩惱盡。我願乃盡。而眾生界。乃至煩惱。無有盡故。我此十願亦無有盡念念相續。無有間斷。身語意業無有疲厭。故總結云。願今回向亦如是也。</p>
</div>
<div class='div-orig'><p>南無大行普賢菩薩<span class='note-inline'>(三稱)</span>。</p>
</div>
<div class='div-commentary'><p style="margin-left:1em">大行普賢菩薩者。謂供養一切心無厭足。故稱為大。難行能行。難作能作。故稱為行。行彌法界。故名曰普。位鄰極聖。故名曰賢。萬行莊嚴。諸佛法藏。所以稱為大行普賢菩薩也。然無邊勝福莫過行門。諸佛菩薩。從行門出。故華嚴會上。推普賢菩薩為長子。以其先入如來藏身三昧後說行願。復稱願王。示其願行。當依此修證。不唯滅罪生福。實能見性成佛也。大行是法。普賢同佛。菩薩屬僧。如是三稱。則三寶全具。首尾照應事理無礙也。</p>
</div>
<p class='juan'>大懺悔文略解卷下<span class='note-inline'>(終)</span></p></div>
<div class='div-w'><a id='mulu7' />
<div class='div-xu'><a id='mulu8' />
<p class='h2'>跋</p><p>經云。造罪滿大地。積惡如恒沙。惟有懺悔力。乃能得除滅。應知此法。不可思議也。蓋由凡夫不了。顛倒是非。但知求福。而不求悔。殊不知罪滅即福生未有罪不滅而福生者也。故不空不動。二尊者。體佛弘慈出此懺文。普勸人人精修勤學。一念感通諸佛。自然垢淨光生。又何愁不是千佛一數其懺悔之功豈小補哉。</p>
<p style="margin-left:0em;text-indent:1em">時康熙<span class='corr'>己</span>丑冬分第三白半月長淨書玉閣筆識</p>
</div></div>
</div><!-- end of div[@id='body'] -->
</body></html>