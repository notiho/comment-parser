<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古庭禪師語錄輯略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>曹溪一滴卷之三古庭禪師語錄</p>
<div class='div-other'><a id='mulu24' />
<p class='h1'>論</p>
<div class='div-other'><a id='mulu25' />
<p class='h2'>知見證性</p><p>此論獨以見性為閫要，可即知即見，不可離知離見，離知見是謂捨<span class='corr'>己</span>投塵，即知見是謂認賊為子，當知真見真知，知無知知，見無見見，了知見無即無離是真知見也。知非知，則知知無知，不知知亦知知矣。見非見，則見見無見，不見見亦見見矣。人為知見所迷，子為知見所悟，人迷知見而失知見，不知知見之所以；予悟知見而頓證知見，能知知見之所以。人以知見為別，知見見則迷矣；子以知見而悟，知見見則悟矣。心佛眾生，三無差別。《般若經》云：「無二無二分，無別無斷故。」此理非出常情、非不出常情卜度，大難摩索。蓋知之者謂見性，見之者謂知性，非見性而知性則無以為知見一、見性一。佛祖相承以來，不為別事，以心印心，心外無知，以法印法，法外無見。見知心見、知見知心，如鏡照空，似空涵鏡，無變易、無隱顯、無暗明、無色空，不可滯知于寂，滯寂則知見見知而著偏斷；不可任知于情，任情則見知知見而恣物欲；不可求之于有，求有則有諍論；不可取之于無，取無則落因果。可以實悟，可以真參。未見性者，被知見所縈，<span class='corr'>已</span>見性者，以知見為用，如鳥搏空，卷舒自在。乃佛乃祖，未嘗見一人以文字知見而續慧命者，大凡明見<span class='corr'>己</span>性者，絕情妄，捐利名，甘心于寂寞，苦志于精進，舉一話頭，念茲在茲，至此徹見性原，心空法泯，知見無餘。到此始知佛祖所教，誠不虛也。經云：「知見立知，則無明本。知見無見，斯即涅槃。」今我所著知見論，乃正知見，非別知見。靈兮昭兮，道在文字之前；寂兮默兮，性著知見之外。巍巍乎運騰三界，任佛祖之崢嶸；蕩蕩乎順逆十方，超龍象之蹴踏。道名亦非立，何為見性？實虛無不屬，真有是知。執知見者不明<span class='corr'>己</span>性，被地水火風之所拘管，愛欲不除，隨他遷變，或若氣散魂飄，決無下落。子云：「見性以性，知見則一，無二無三，親達原底。」不然，論于口耳，卒不能了。蓋性乃太虛之空，了無涯際；性猶湛海之澄，實乃淵廣。迦葉一笑，世尊付旨于機前；神光作禮，達麼繼命于言外。古今諸老獨以見性為宗，遞相傳證，或豎指，或伸拳，或揚眉瞬目，或輥毬擲杖，或舉拂拈槌，或掌拓相呈，或棒喝點示，打鼓吹毛，搬泥拽石，以至張弓持杈，語默呵叱，作多種神變。蓋諸祖婆心太切，故以真見真知，覿面當機交付學者，不許佇思，一肩擔荷。學者果見性于機緣動靜之外，了心于文字語默之前，方知諸祖盡力處，恩大難酬。其或不然，千劫萬劫。且若緣見知性，性無性所，因何立見？若緣性知見，見無見所，因何立性？若言不見，即同生盲；若言有見，是為他妄。去此二途，性何所知？這裏縱佛祖舒廣長舌、放大光明，確難下口。何故？以我知見而知見亦無，無亦無，亦無無矣。</p>
</div></div>
<div class='div-other'><a id='mulu26' />
<p class='h1'>書</p>
<div class='div-other'><a id='mulu27' />
<p class='h2'>拜母</p><p>子出家，行腳，失孝養，背慈育，倏忽二十餘年，為罪多矣。雖然百年幻影，無過一期。苟奉如來教、登佛祖位、出生死輪，將無量劫來冤親平等，況父母邪？母既捨子為僧，依佛所言，出家功德莫可涯量。此之功德皆歸於母。勸母從今以後，返觀自身四大本空因情故有，以致生死相續。母但觀我，我我如空，妙相渾然，當體即佛。母以真際為子，子以無見侍母，母子既空，心情智寂。惟我老母妙性真常，性者即子即母，性等虛空，廓無邊際。虛空性中，別起一念，母子情愛之見，早自繫心于輪迴生滅之根本也。若就見中著倒，念念不忘，至于六道四生，從劫至劫，了無出期矣。望母一切處、一切時、一切念，但舉一佛號，這一聲佛，實從我母心地流出。母不必多念，惟看這一句佛出處，無起絲毫想于之心，若起此心則錯過這一句佛也。母于這裏但記著，念頭也莫作佛想，也莫作子想，及一切妄想，一切頓除。只此頓除之念，亦莫在念。當念處即得身心頓融如虛空相似，母與麼見則為十方諸佛佛心之所見也。子即母心，母心即子。世出世間不捨諸佛，同為眷屬。蓋諸佛菩薩，亦皆從凡證聖，知一切空而不住著，于不住著而非厭離，心得自在，永超生死。蓋子為十方諸佛之子，母為十方諸佛之母，以母之一念，總持十方諸佛之威德。故以子之一心，具足十方諸佛之真智。故母之念，與子之心無差，子之心與母之念無別。母與諸佛同坐一光，子與眾生實無二見，無彼無此、無我無人，智齊一切，一切即智，智智恒智，了無間斷，心超諸法，永絕生死。法以心明，智以法遍，法智一空，一空空空。了見如斯，則佛見也，其餘情妄親愛，子久忘矣！老母高萬福。</p>
</div>
<div class='div-other'><a id='mulu28' />
<p class='h2'>通壽兄古松和尚書</p><p>別來<span class='corr'>已</span>久，形流四散，寂寞甘懷，補敵遮寒，潛心密用，掃跡煙嵐，大休人世。奉先德念念在定之遺誡，拼盡命根，死其心地，生滅幻妄，委具寂然者也。若道眼弗明，祖關弗透，擔生死于顛危，終無他念矣。蓋為僧者，非枯生死海、釋空有心，佛祖大恩莫由可報。故灰頭土面，如大死人，日夕孜孜，惟一無二，不知不覺，地轉天翻，而見而明，珠回玉變。是以人法雙泯、非是兩空，佛祖位中不存朕兆，拄杖子任其拈放，栗棘蓬從其吐吞。山川草木，同發一光，通塞晦明，絕無二見。掀翻佛祖，玅在一毫，捏碎虛空，無勞餘力。不拘真諦俗諦，總一切聲即廣長舌相，豈論這邊那邊；盡一切色，是無見法身。傷叢林秋季去聖時遙，人人爭蝸角之利名，懷鶻臭骨董，不務真實、鼓弄虛頭，問口處多冊子上之鑽研，舉念間盡情塵中之知見，縱其攢花簇錦，合四六以成文，題實對虛，聯四五而為句，空持心所，總失正因。縱然覺發本明，未免認賊為子。似此之輩，以當宗乘如來正法眼藏，未有如今日者矣。子數于方外，歷遍諸老宿門庭，正統甲子春到金臺，次年二丑過西山隆恩，遇箇老作家，他以盡大地作爐鞴，煉佛祖，手拖拄杖，直去掀翻。如此一場，方得大事了異。自茲復返雲間，安然靜處，每于木人夜語、石女朝歌，不打諸方葛藤，亦任鼾鼾自在，山光溪色，足<span class='corr'>己</span>生涯，月轉雲騰。舊時公案，和盤托出供養吾兄，煩兄鑑諸煨灰幸也。</p>
</div></div>
<div class='div-other'><a id='mulu29' />
<p class='h1'>跋</p>
<div class='div-other'><a id='mulu30' />
<p class='h2'>雪谷師所書《普賢行願品》跋</p><p>子以佛眼觀我雪谷和尚，從首至踵，及彼盡虛空遍法界山河大地，森羅萬像，總華嚴一佛剎，極微塵不可思議之法界也。非空非色，亦非內外中間，有種種不可說佛剎世界，而一切佛、一切眾生，未嘗與雪谷斯須相背，且無彼此人法境界。雪谷即一切佛，謂之人空；一切佛即雪谷，謂之法空。其或雪谷與佛念念現前，心心無間，謂之一切智智三昧也。雪谷八萬四千毛孔，皆具八萬四千光明之藏海，化為八萬四千之寶幢，一一幢各具八萬四千之香水海，一一香水海各具八萬四千佛剎世界，為八萬四千摩尼寶莊嚴佛剎世界，謂之諸佛法界。其諸佛法界，皆以極微塵數而數之，猶不可思議而為其說也。是則雪谷之身心性情，至于日用一切事、一切為，有無根塵，幻化空色，見聞知覺一一轉妙法輪，一一語言文字俱謂華嚴佛剎。一體一用與一切諸佛、一切眾生體用平等。而又一切諸佛、一切眾生，六根、六塵、六識，一一根、一一塵、一一識，與其人物境界一一交六根、六分則皆我毘盧受用。普賢行門所貴當處發明，一一無礙，一一現前，轉物為<span class='corr'>己</span>，始知目前了無一法，十方世界則是雪谷和尚。無內無外，亦無中間，縱一念生滅，昏沉散亂，一一皆乘普賢行願。毘盧華藏，其一一莊嚴、一一供養、一一變現、一一幻化妙用，皆若太虛之之無量，雲雨之無窮，以此為智智三昧也。蓋「大方廣」乃普賢三昧之行門，「佛華嚴」乃毘盧一真之根本，無生滅、無去來，絕語言、絕文字，一真實際無量無邊，不可以智知識識。忽然一念返本，則知諸佛三昧正受，內外如一生佛平等，以根本行願隨處放光，人事往來，施為動止，喫飯著衣，經行坐臥，聞聲見色，觸境遇緣，一一理事無礙無遺。以及空空有有之異，物物欲欲之殊，猶鏡照鏡。遍涉行門，通行大智，孜孜無為，亦無住著。無為而為，無住而住，應化隨機，不拘善惡。故華嚴謂一真之宗教，佛所受用，願行宛然、悲智增廣。語其動也，波澄覺海；語其靜也，日麗萬方。因結方成、果圓諸品，若帝珠寶網，上下影聯，誠德備、行嚴、遍周。</p>
</div></div>
<div class='div-other'><a id='mulu31' />
<p class='h1'>拈頌</p><p>靈山有萬人天，世尊拈花，迦葉微笑。世尊云：「吾正法眼藏、涅盤妙心，付囑迦葉，無令斷絕。」</p>
<p style="margin-left:2em">師拈云：「釋迦老人，臨行不得命根斷，迦葉雖然發一笑，大似落湯螃蟹。尋常勘則得，衲僧分上二俱當眨。還有知他二老受貶的落處麼？相識滿天下，知心有幾人。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「平地無端屈陷人，　鐵圍滿處弄精神，</div>
<div class='lg-row'>愧他發笑機前禍，　妄指寒梅別問春。」</div>
</div><p>維摩詰問文殊：「何等見菩薩入不二法門？」文殊曰：「如我意者，無言無說，離諸問答，是入不二法門。」文殊問維摩詰：「我等各說，仁者當說何等入不二法門。」維摩默然。</p>
<p style="margin-left:2em">師拈云：「舌未動而<span class='corr'>已</span>動，機未萌而<span class='corr'>已</span>萌，賓主參差，語言矛盾，二俱弄巧成拙，將謂大有不肯。文殊見維摩眼目定動，不然性命在甚麼處？」師拈拄杖云：「莫錯過麼！」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「夜深誰道黑漫漫，　無限松聲瀉月圓，</div>
<div class='lg-row'>白雪陽春人和寡，　豈知潭底有龍蟜。」</div>
</div><p>思禪師問六祖：「當何所務，不落階級？」祖云：「汝從作什麼來？」思云：「聖諦亦不為。」祖云：「落甚階級？」思云：「聖諦尚不為，落何階級。」祖云：「如是如是，汝善護持。」</p>
<p style="margin-left:2em">師拈云：「桶底脫，缽盂跳，衲僧家，常茶飯。雖然，摩尼藏裏失卻摩尼，生死海中且非生死。祖師道如是護持，不是好心。山僧點破，聖諦不為，正是落階級處。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「幾聲寒鴈度深秋，　落處明明知也不？</div>
<div class='lg-row'>試問大蟲元是虎，　之之繞繞卒無休。」</div>
</div><p>初祖西來，神光乞安心。祖云：「將心來與汝安。」光云：「覓心了不可得。」祖云：「為汝安心竟。」祖回，光禮三拜。祖云：「汝得吾髓。」</p>
<p style="margin-left:2em">師拈云：「一處不成，兩處不就，正眼勘來，不出窠臼。初祖似將軍出塞，犯者不存；神光不顧性命，勇而無退，所以萬古聲光不磨。即今有向前的麼？縱向前得，臂不完全。何故？不入虎穴，焉得虎子。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「祖師只麼坐胡禪，　若說安心便不然，</div>
<div class='lg-row'>九載臨行由付髓，　金剛眼底日沉煙。」</div>
</div><p>石頭到思禪師。思問：「從什麼處來。」頭云：「曹溪來。」思豎起拂子云：「曹溪還有這箇麼？」頭云：「非但曹溪，西天亦無。」思云：「子莫到西天來麼？」頭云：「若到則有也。」思云：「未在，更道。」頭云：「莫全靠某甲，和尚也須道一半。」思云：「不辭向汝道，恐後無人承當。」</p>
<p style="margin-left:2em">師拈云：「西天東<span class='corr'>土</span>，不出拄杖子，拄杖子總在西天東土。思問是則是，頭答是未是。莫全靠某甲，要圓話頭，處處溪山，家家明月。」擊拄杖云：「還有承當處麼？有何交涉？」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「秋中午夜有團團，　光極水輪水底穿，</div>
<div class='lg-row'>若向明頭問明白，　煙籠霧罩滿長川。」</div>
</div><p>武帝問達磨：「如何是聖諦第一義？」磨云：「廓然無聖。」帝云：「對朕者誰？」磨云：「不識。」帝不契。磨渡江至少林。帝問志公，志公云：「陛下還識此人否。」帝云：「不識。」志公云：「觀音大士傳佛心印。」</p>
<p style="margin-left:2em">師拈云：「祖師見武帝，猶夜夢人正夢花落鳥空飛。武帝不契，又不契箇什麼？淆訛不少。武帝只知漢語，不識胡言，所以不契也。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「一曲村歌唱未關，　那堪雲雨過前山，</div>
<div class='lg-row'>西天東土徒來往，　自是胡僧不會閑。」</div>
</div><p>臨濟將示滅，囑三聖云：「吾遷化後，不得滅正法眼藏。」聖云：「爭敢滅。」濟云：「有人問，作麼對？」聖便喝，濟云：「誰知正法眼藏，向瞎驢滅卻！」</p>
<p style="margin-left:2em">師拈云：「手眼明白、父子親授即不無，要且不會正法眼藏。」舉拄杖云：「是臨濟不會？三聖不會？也不消得。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「春山處處是花紅，　好鳥收聲蒼靄中，</div>
<div class='lg-row'>陳爛葛藤千七百，　龍吟虎嘯奪全功。」</div>
</div><p>雲巖初參藥山，山問：「什麼處來？」巖云：「百丈來。」山云：「百丈有何言句？」巖云：「有時云一句子，百味具足。」山云：「鹹即鹹味，淡即淡味，不鹹不淡即常味，作麼生是百味具足底句？」巖無對。山云：「爭奈目前生死何？」巖云：「目前無生死。」山云：「二十年在百丈，俗氣不除。」又問：「海兄更說何法？」巖云：「有時道三句外省去，六句外會取。」山云：「三千里外，喜沒交涉。」山又問：「更說什麼法？」巖云：「有時上堂了，大眾下堂次，復召大眾，大眾回首，乃云：『是什麼？』」山云：「何不早恁麼道？」巖于言下有省。</p>
<p style="margin-left:2em">師拈云：「作家師範，語默天然，減一絲肉上剜瘡，添一絲眼中著屑，不如不添不減，鬼家活計。雲巖言下有省，見箇什麼道理？藥山總是按牛頭喫草，雲巖亦且俗氣不除。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「山花爛熳鳥聲聲，　丈六金身醉裏行，</div>
<div class='lg-row'>更好多情岩上月，　寒光午夜觸人清。」</div>
</div><p>夾山參船子，船子問：「垂絲千尺，意在深潭，離鉤三寸，子何不道？」山擬開口，子便打山落水。纔出，子又云：「道道。」山擬開口，子又打。山豁然大悟，點頭三下。子云：「竿頭絲線從君弄，不犯清波意自殊。」山進問：「拋綸擲釣，師意如何？」子云：「絲懸綠水，浮定有無之意，速道速道。」山云：「語帶玄而無路，舌頭談而不談。」山云：「釣盡江波，金鱗始得。」山乃掩耳。子云：「如是如是。」</p>
<p style="margin-left:2em">師拈云：「折拄杖善能伏虎，破砂盆惟得降龍。輸他久歷江湖，到底不虛聲價。落水處心跳眼花，點額時顢頇儱伺。夾山雖然會去，要且只得八成，檢點將來全無巴鼻。三番四次，好不唧溜。百拶千錐，受用不盡。古人與麼用意，未審圖箇什麼？還會麼？千鈞之弩，不為鼷鼠發機。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「漁歌殘夕晚風流，　獲得金鱗暗點頭，</div>
<div class='lg-row'>石女跨鸞襄水畔，　木人騎鶴上楊州。」</div>
</div><p>藥山問高沙彌云：「我聞長安甚鬧。」彌云：「我國晏然。」山忻然曰：「子看經得？請益得？」彌云：「不看經，不請益。」山云：「大有人不看經，不請益，為什麼不得？」彌云：「不道不得，自是不肯承當。」</p>
<p style="margin-left:2em">師拈云：「此事向明眼人前舉起面目無放處，高沙彌道我國晏然，藥山轉身依例回向，縱是明眼人也索檢點，若不檢點，打失鼻孔。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「幾人得到深微處，　碧嶂寒雲眼放眠，</div>
<div class='lg-row'>海底天邊光燦爛，　珊瑚撐月正團圓。」</div>
</div><p>雲蓋問石霜：「萬戶俱開即不問，萬戶俱閉時如何？」霜云：「堂中事作麼生？」蓋無對。經半年，乃曰：「無人接得渠。」霜云：「道則大煞道，只得八成。」蓋云：「和尚又如何？」霜云：「無人識得渠。」</p>
<p style="margin-left:2em">師拈云：「諸佛不出世，祖師不西來，這些子作麼生道？縱是什迦達磨，經三祗劫修來，亦只嘴醭醭地，若開口則禍事生也。雲蓋經半年道得一句，尚是八成，若是十成，縱是石霜未敢相許。宗門確無一法繫綴，古人一機一境，借路經過，豈許上人門戶。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「象鼻岩高笑輥毬，　禾山打鼓絕風流，</div>
<div class='lg-row'>不知禍事從天降，　識得渠兮接得渠。」</div>
</div><p>肅宗皇帝問忠國師：「百年後所須何物？」師云：「與老僧作箇無縫塔。」帝云請塔樣。國師良久曰：「陛下會麼？」帝云：「不會。」師云：「吾有法付弟子耽原。請召問之。」</p>
<p style="margin-left:2em">師拈云：「國師膽大心麤，不懼生死，向尊貴位前大開爐韝，星火燒天，高舉鉗鎚，電光掣地。雖然，末免墮在窠臼，難以轉身。帝云請師塔樣，無理可伸。召耽源，露布不少。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「聖智聰明振祖風，　國師被拶臉通紅，</div>
<div class='lg-row'>耽源詔問依然錯，　白日瞞天打脫空。」</div>
</div><p>僧問馬大師：「離四句、絕百非，請師直指某甲西來意。」大師云：「我今日勞倦，不能為汝說，問取智藏。」僧問藏。藏云：「何不問和尚？」僧云：「和尚教來問。」藏云：「我今日頭痛，不能為汝說，問取海兄去。」僧問海，海云：「我這裏卻不會。」僧舉似大師。大師云：「藏頭白，海頭黑。」</p>
<p style="margin-left:2em">師拈云：「佛祖出世，你無星事、他無星事，你支吾、他支吾。要知他父子話頭落處麼？」拈拄杖云：「黑白分明，勿勞擬議，走殺衲僧，所以如此。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「金風撼樹葉頻飄，　萬壑千岩凋不凋，</div>
<div class='lg-row'>卻笑竹梅松頂月，　依然常在伴禪曹。」</div>
</div><p>藥山久不陞座，院主白云：「大眾久思示誨，請和尚為眾說法。」山令打鍾，眾方集。山陞座良久，便下座歸方丈。主隨後問云：「和尚適來許為眾說法，云何不垂一言？」山云：「經有經師，論有論師，爭怪得老僧。」</p>
<p style="margin-left:2em">師拈云：「一不作，二不休，蒲團禪板鬧啾啾。一不休，二不作，佛殿三門空落落。經有經師，論有論師，爭怪得老僧。是則是，令人疑著。藥山將此等茶飯搭在面前，且不問你喫得喫不得。座中有喫得的衲僧麼？不知葛藤遍地。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「五教三乘各有師，　無端平地溺千泥，</div>
<div class='lg-row'>覺花梵苑雖寒落，　萬紫千紅獲一枝。」</div>
</div><p>百丈上堂，常有一老人聽法。一日不去，丈乃問何人。老人云：「某甲于過去迦葉佛時，曾住此山。有學人問：『大修行人還落因果也無？』對他道：『不落因果。』墮野狐身五百生。今請和尚代一轉語。」丈云：「不昧因果。」老人于言下大悟。</p>
<p style="margin-left:2em">師拈云：「圓阤阤，光爍爍，活潑潑，轉轆轆，落也古殿寒蟾，昧也天高地闊。這一念子，他因甚五百生作野狐身，正好著眼。學者往往將不昧，謂其明也。不知涅槃心易曉，差別智難明。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「脫落皮膚換卻毛，　到家方識主人高，</div>
<div class='lg-row'>溈山便向牛書字，　任使叢林自貶褒。」</div>
</div><p>雲門大師云：「光不透脫，有兩般病：一切處不明，面前有物，是一；透得一切法，隱隱地似有箇物相似，亦是光不透脫。又法身亦有兩般病：得到法身，為法執不忘、<span class='corr'>己</span>見猶存，墮在法身邊，是一；直饒透得，放過即不可，仔細檢點將來，有什麼氣息，亦是病。」</p>
<p style="margin-left:2em">師拈云：「良騎追風兮夫子讀文，大鵬搏雲兮魯班輪斧。通身枷鎖，太郎當劫外，如今口打鼓，大眾雲門。要且不識法身，膿滴滴，血瀝瀝，檢點將來，幾合消得。何故？脫體潰爛，向什麼處下手。好淆訛，爭怪得法身病在。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「鳳凰池上幾番來，　雲霧彌漫一掃開，</div>
<div class='lg-row'>悟道如麻還似粟，　與誰把手上高臺？」</div>
</div><p>地藏問修山主：「甚處來？」修云：「南方來。」藏云：「南方近日佛法如何？」修云：「商量浩浩地。」藏云：「爭如我這裏種田博飯喫。」修云：「爭<span class='note-inline'>(奈三)</span>界何？」藏云：「你喚什麼作三界？」</p>
<p style="margin-left:2em">師拈云：「村歌社舞，馬大師不少鹽醬。諸方只知飽食高眠，敢保不會祖師意在。且祖師意畢竟作麼生會？三日一風，五日一雨，秋來稻上場，歲歲要如此。地藏與修山主道，未審也曾端的來麼？一人似喫飯未飽，一人飲水著噎。雖然，二俱失利。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「種田喫飯家常事，　就裏淆訛反妙玄，</div>
<div class='lg-row'>默坐少林提正令，　一花五葉謾相傳。」</div>
</div><p>廓侍者問德山：「從上諸聖向什麼處去也？」山云：「作麼作麼？」廓云：「敕點飛龍馬，跛鱉出頭來。」山便休去。來日山欲出，廓過茶與山。山撫廓一下，廓云：「這老漢方始瞥地。」山又休去。</p>
<p style="margin-left:2em">師拈云：「一處通，千處萬處通。一處會，千處會，萬處會。無量無邊香<span class='note-inline'>(水海)</span>，三千大千華藏界。德山老人嘴盧都，大似腳根未點地。雖然，據我勘，也是囫圇吞棗，廓侍者不識用處，<span class='corr'>已</span>自百拶碎了。諸方持諭，謂之蝦跳不出斗。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「一聲雷雨振前山，　萬象森羅盡轉顏，</div>
<div class='lg-row'>不語語時真語語，　三賢十聖那能攀？」</div>
</div><p>僧問趙州：「狗子有佛性也無？」州云：「有。」僧云：「既有，為什麼卻撞入這箇皮袋？」州云：「為他知而故犯。」又有僧問：「狗子還有佛性也無？」州云：「無。」僧云：「一切眾生皆有佛性，狗子為什麼卻無？」州云：「為伊有業識在。」</p>
<p style="margin-left:2em">師拈云：「左眼半斤，右眼八兩。千山萬山春色濃，萬山千山秋氣爽。趙州古佛落有無，大似抓頭不是癢。只如達磨面壁、神光斷臂，此豈不是狗子有佛性；及乎返西天，禮三拜，汝得吾髓，此豈不是狗子無佛性？西來祖意無別說。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「自家冷煖自家知，　涉水登山更是誰？</div>
<div class='lg-row'>才子意高心膽大，　筆頭點墨振瑤池。」</div>
</div><p>雪峰示眾云：「南山有一條鱉鼻蛇，汝等諸人切須好看。」長慶云：「今日堂中，大有人喪身失命。」僧舉似玄沙。沙云：「須是稜兄始得。雖然如是，我即不與麼。」僧云：「和尚作麼生？」沙云：「用南山作麼？」雲門以拄杖攛向前作怕勢。</p>
<p style="margin-left:2em">師拈云：「八面狂風，五湖波浪。飄飄落落兮也是不著便。只如上不見諸佛、下不見眾生，長慶、玄沙門被雪峰惑亂，當下有得手的衲僧，痛與掀翻，一場慶快。」拈拄杖云：「照顧腳下。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「一條拄杖從拈弄，　萬別千差總豁如，</div>
<div class='lg-row'>松直鶴長根本事，　莫猶緘口坐茅廬。」</div>
</div><p>風穴在郢州衙內上堂云：「祖師心印，狀似鐵牛之機，去即印住，住即印破。只如不去不住，印即是？不印即是？」有盧陂長老出問云：「某甲有鐵牛之機，請師不搭印。」穴云：「慣釣鯨鯢沉巨浸，卻嗟駐步輾泥沙。」陂佇思，穴喝云：「長老何不進語？」陂擬議，穴打一拂子云：「還記得話頭麼？試舉看。」陂擬開口，穴又打一拂子。牧主云：「佛法與王法一般。」穴云：「見箇什麼？」牧云：「當斷不斷，返招其亂。」穴便下座。</p>
<p style="margin-left:2em">師拈云：「嫩筍細茶，松風石枕，也索是家裏人方知滋味。風穴權衡太過，不能決斷。牧主饒舌，俗氣未除。凡謂鐵牛之機將示，盧陂出陣當鋒，可惜龍頭蛇尾。大眾會麼？彼彼此此，囉囉哩哩，疑出囚人口，花開石碓嘴。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「天賦靈機自陸沉，　當人錯過謾追尋，</div>
<div class='lg-row'>窗前梅白枝枝玉，　砌下黃花朵朵金。」</div>
</div><p>洛浦初參夾山，山云：「雞棲鳳窠，非其同類，出去！」浦云：「自遠趨風，乞師一接。」山云：「目前無闍黎，此間無老僧。」浦便喝。山云：「住住，且莫草草匆匆，須知雲月是同，溪山各異，截斷天下人舌頭即不無，爭奈無舌人解語。」浦無語，山便打。</p>
<p style="margin-left:2em">師拈云：「柳綠花紅，鶯啼鴈語，有牛皮，搖牛尾，總不出這些子見解。若向無巴鼻處摸著巴鼻，虛空中擊碎虛空，敢保夾山老人亦且望崖而退。洛浦當時，待他道『且莫草草匆匆』，連加兩喝，山亦未免手忙腳亂。大眾！洛浦當時一喝就死，聽其取斷；若不如此，豈有今日？」</p>
<p style="margin-left:1em">頌曰。</p>

<div class="lg regular" style="margin-left:1em;"><div class='lg-row'>「釘樁搖櫓死登登，　帶水拖泥赤律藤，</div>
<div class='lg-row'>不辯來鋒施一喝，　深巖古殿撲寒燈。」</div>
</div><p>太陽明安察和尚問梁山：「如何是無相道場？」山指觀音：「此是吳處士畫。」陽擬進語，山急索云：「這箇有相的。」陽言下有省，禮拜歸位立。山云：「何不道取一句子。」陽云：「道則不辭，恐上紙墨。」山呵呵云：「此上石去。」在後果上碑。</p>
<p style="margin-left:2em">師拈云：「塵說剎說，微細說，橫說豎說，一切說。與麼說，總不如隨例度日。且明安言下有省，禮拜歸位，這些子，恰似高高峰頂立，深深海底行。梁山知伊安手腳處，不覺失笑。美則美矣，爭奈死馬作活馬醫。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「路窮機喪果無疑，　撒手懸崖別是奇，</div>
<div class='lg-row'>透出目前聲色境，　始知下落舊支離。」</div>
</div><p>雪峰在洞山會下作典座，淘米次，山問云：「淘米去沙？淘沙去米？」峰云：「沙米一時去。」山云：「大眾喫箇什麼？」峰乃覆卻盆。山云：「得即得，須別見人始得。」後果嗣德山。</p>
<p style="margin-left:2em">師拈云：「佛法無你造作安排處，要首尾見得透徹，不然情生智隔。且雪峰與道麼，畢竟是會洞山意？不會洞山意？洞山不妨作家，也不分訴，只道箇『別見人』，只此便見得雪峰被洞山徹頭徹尾勘破也。後果嗣德山，可謂『珊瑚枕上兩行淚，半是思君半恨君。』」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「覆卻盆兮話未休，　那堪頭上又安頭。</div>
<div class='lg-row'>果然不是他家客，　閬苑騎驢又別游。」</div>
</div><p>洞山到北巖禪師處，巖問：「甚處來？」山云：「湖南來。」巖云：「觀察使姓什麼。」山云：「不得姓。」巖云：「名什麼？」山云：「不得名。」巖云：「還有事理也無？」山云：「自有即幕在。」巖云：「還出入否？」山云：「不出入。」巖云：「豈不出入？」山拂袖出去。巖來日侵早入堂召洞山，山近前，巖云：「昨日祗對上座話，不稱老僧意，一夜不安。今請上座別下一轉語，若愜老僧意，便開粥相伴過夏。」山云：「卻請和尚問。」巖云：「不出入事如何？」山云：「太尊貴生。」巖乃開粥同過夏。</p>
<p style="margin-left:2em">師拈云：「語言文字，見聞知覺，用則一切總用，不用則一切總不用。所以我為法王，于法自在。與麼有一法即得，無一法即得，有無無有，總然即得。大眾！北巖鼓粥飯氣，昨日公案八字不成，今日眼睛洞山有眚，是則許他，爭奈死水不藏龍。衲僧家到與麼田地，切不可坐成大病，須是興波作浪攫霧拏雲始得。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「窠臼彌天何太微，　霏霏拂拂又依稀，</div>
<div class='lg-row'>金輪王子然尊貴，　出入誰知犯禁闈。」</div>
</div><p>雲巖、道吾自南泉回藥山，巖問藥山：「如何是異類中行？」山云：「吾今日困倦，且待別時來。」巖云：「某甲特為此事來。」山云：「且去。」巖便出。道吾在方丈外，聞雲巖不薦，不覺咬得指頭血出。吾卻下來問巖兄：「和尚那因緣作麼生？」巖云：「不為某甲說。」吾便低頭。</p>
<p style="margin-left:2em">師拈云：「喝佛罵祖，鍜聖鎔凡，卻不是你胡笳曲調。趙璧燕金，珠回玉轉，要且向孤峰頂上、大洋海底，坐臥經行，出入自在。不然，藥山道『今日困倦，待別時來』，此等之談使人忘家失業。這箇死漢，<span class='corr'>已</span>被埋卻。只如道吾咬指出血，正謂東家人死，西家助哀。即今還有當機得活的漢麼？有則不負古人。」拈拄杖云：「大眾看！」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「機前用外任于于，　孰不隨言被遣拘，</div>
<div class='lg-row'>未合作家垂手處，　一隅難以返三隅。」</div>
</div><p>夾山上堂云：「明不越戶，穴不棲巢。目不顧他位，腳不踏他位裏，六戶不掩，四衢無<span class='corr'>蹤</span>。學不停午，意不立玄。千劫眼不惜舌頭底，萬劫舌頭不顧眼中明。峻機不假鋒芒事，到這裏有箇甚麼事？闍黎，竿頭絲線從君弄，不犯清波意自殊。」</p>
<p style="margin-left:2em">師拈云：「打虎之機，拏雲之手，八面威風，十方坐斷。大悲千臂，趨向無門。摩醯三眸，顧鑑無所。只須向佛祖行不到處薦得，方始不受羈絆，要坐便坐，要行便行。且謂夾山上堂無端傾出這一落索葛藤遍地，端的勘來，未免有損有益，有利有害。殊不知『將軍氣宇憑王劍，縱坐清平肯陸沉。』」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「靜如止水動行雲，　千聖從茲耳不聞。</div>
<div class='lg-row'>月落窗前終夜事，　誰云夏至與秋分。」</div>
</div><p>僧問夾山：「撥塵見佛時如何？」山云：「只須揮劍。若不揮劍，漁父棲巢。」后僧問石霜：「撥塵見佛時如何？」霜云：「渠無國土，何處逢渠？」僧后舉似夾山，山乃上堂舉了云：「門庭施設，不如老僧；入理深談，猶較石霜百步。」</p>
<p style="margin-left:2em">師拈云：「兵隨印轉，將逐符行。耀古洞今，珠輝玉振。金剛玉劍，孰敢當鋒？摩尼寶輪，誰能酬價？只此當機不當機，還他言言說到；見諦非見諦，須是步步行來。且如石霜與麼酬唱，夾山與麼披離，果然較百步不較百步？據山僧見，爭之不足，讓之有餘。諸方試檢點看。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「踏遍千山與萬山，　轉身須是腳頭閑，</div>
<div class='lg-row'>眼空四海無人識，　野鶴孤雲任往還。」</div>
</div><p><span class='corr'>漸</span>源興禪師一日持鍬上石霜法堂，東顧西顧。霜見乃云：「作麼？」源云：「覓先師靈骨。」霜云：「洪波浩渺，白浪滔天，覓什麼先師靈骨？」源云：「正好著力。」霜云：「一物也無，著什麼力？」<span class='note-inline'>(源持)</span>鍬便行。太原孚云：「先師靈骨猶在。」</p>
<p style="margin-left:2em">師拈云：「工夫不到，句不方圓；語默不同，終非眷屬。所以一切法，不礙一切事，物物<span class='corr'>上</span>明，頭頭上顯。此箇道理，一動一靜，見得明白，不妨終日言而未嘗言，自然明暗相通，遐邇一至。漸源、石霜，一人似平地骨堆，一人似因風吹火。孚上座云：『先師靈骨猶在。』畢竟在甚麼處？只是草莽無人。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「舍利靈根非好事，　何須東去復西來？</div>
<div class='lg-row'>還他獅子兒獅子，　百獸群中顯大才。」</div>
</div><p>洞山价禪師解夏上堂云：「秋初夏末，兄弟或東或西，直須向萬里無寸草處去。」良久云：「袛如萬里無寸草處又作麼生？」顧視左右云：「欲知此事，直須枯木上生花，始與他合。」石霜云：「出門便是草。」後明安云：「不出門亦是草漫漫地。」</p>
<p style="margin-left:2em">師拈云：「從上佛祖有甚麼大奇特處，他只是箇了事凡夫，尋常行履，如紅爐點雪。到與麼田地，語言機境自然合轍，卻不是計較思惟中出。摩尼珠，如意寶，要用信手拈來，皆是精金美玉。如今學者，不究此等之妙，知知覺覺上著道。且价禪師與石霜道則且置，明安謂不出門亦是草漫漫地，這裏大好著些精彩，不可放過。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「大地山河無寸土，　腳頭不動草漫漫，</div>
<div class='lg-row'>動於未動較些子，　萬國千邦總一般。」</div>
</div><p>僧問洞山：「尋常令學人行鳥道，如何是鳥道？」山云：「不逢一人。」僧云：「如何行？」山云：「直須足下無私去。」僧云：「袛如鳥道，莫便是本來面目？」山云：「闍黎為什麼卻顛倒？」僧云：「什麼是學人顛倒？」山云：「若不顛倒，為什麼卻認奴作郎？」僧云：「如何是本來面目？」山云：「不行鳥道。」</p>
<p style="margin-left:2em">師拈云：「向上一路，千聖不傳。擬議之間，一失永失。所以千聖不傳之妙，即諸佛莫盡之玄，一言之下，心地開通，一軸之中，義天朗耀。學者果能向語言知見上勘得破，無泥滯，深造奧室，一一無二無三，卻與三大阿僧祗所悟更無兩樣。其或不然，三乘五教，皆是障道之因緣，障自心地。學者聞說，切忌認奴作郎。且洞山與麼不放一絲之罅，未審明甚麼邊事？」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「豎拂拈鎚賞俊英，　一機一境立權衡，</div>
<div class='lg-row'>魚行鳥道無人處，　垂柳陰陰暗轉鶯。」</div>
</div><p>蛤溪道者相看洛浦，浦問云：「自從梨溪相別，今得幾載？」溪云：「和尚猶記得昔時事。」浦云：「見說道者總忘卻年月也。」溪云：「和尚住持事繁，且容仔細看。」浦云：「打即打會禪漢。」溪云：「也不消得。」浦云：「道者住山事繁。」</p>
<p style="margin-left:2em">師拈云：「作家手眼決不尋常，語脈貫通天然自在。爾恁麼道，我不恁麼道；爾不恁麼道，我卻恁麼道。雖不恁麼，卻恁麼的恰好。蛤溪、洛浦，語言返復酬酢，賓主上勘來，主中有賓，賓中有主，賓主歷然。只如主中主一著，二老未夢見在。此事且置。畢竟是住持事繁邪？住山事繁邪？具眼禪和，試徵別勘。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「天翻地轉兩相酬，　倒岳傾浪遍地流，</div>
<div class='lg-row'>剔起眉毛開豁眼，　毘盧頂上輥花毬。」</div>
</div><p>黃山輪參夾山。山問：「甚麼處來？」輪云：「閩中來。」山云：「還識老僧麼？」輪云：「和尚還識學人麼？」山云：「不然。子且還老僧草鞋錢了，然後老僧還則不識和尚，未審廬陵米作麼生價。」山云：「真獅子兒，善能哮吼。」</p>
<p style="margin-left:2em">師拈云：「機輪轉處，彼此相吞。正令當頭，死活未放。珠走盤，盤走珠。劫外風光，目前茶飯。井覷驢，驢覷井，不妨箭中紅心。要且君臣道合，父子相投。真獅子兒，善能哮吼。雖然，爭奈只具一隻眼。」再拈拄杖云：「觸之則瞎，背之則喪，不觸不背，夾山與黃牛，畢竟向甚麼處相見？」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「千里同風不異求，　夜深明月轉高樓，</div>
<div class='lg-row'>弄潮無限人誇賞，　幾箇當場得出頭。」</div>
</div><p>九峰虔在石霜作侍者。石霜遷化，眾欲請堂中第一座接續，峰不肯，乃云：「待某甲問過。若會先師意，某甲當如先師侍奉。」遂問首座云：「先師道：休去，歇去，一念萬年去，寒灰死火去，古廟香爐去，一條白練去。且道明什麼邊事？」座云：「明一色邊事。」峰云：「恁麼則未會先師意。」座云：「你不肯我邪，裝香來。」座乃焚香云：「我若不會先師意，香煙起處，脫去不得。」言訖便坐脫。峰乃撫其背云：「坐脫立亡則不無，先師意未會在。」</p>
<p style="margin-left:2em">師拈云：「眼橫鼻直，頂圓足方，耳朵連腮，兩片頑皮，嘴唇搭舌，一張臭口，通身儱侗，脫體顢頇。有時南嶽天台，有時西乾竺國，三更日午，來去自由，什迦達磨，綽然不識。這裏還有識得的麼？只如九峰道『首座坐脫立亡則不無，先師意未會在。』大眾！九峰與麼不肯首座，果有什麼意在？若無則生陷首座；若有則埋沒石霜。檢點將來，九峰合貶。且石霜道此六箇去字，畢竟明什麼邊事？大眾！若是老僧，再加幾箇去字不妨；若是學者，一箇也多了。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「紅爐燒雪燄飛空，　首座言明一色功，</div>
<div class='lg-row'>坐脫立亡何處去，　石霜花放鳥聲通。」</div>
</div><p>湧泉欣禪師騎牛于路，值強、德二上座。強云：「蹄角甚分明，爭奈騎者不鑑。」泉拍牛，避路。二上座至樹下憩息，煎茶。泉出，乃問二上座：「近離甚處？」強云：「那邊。」泉云：「那邊事作麼生。」強提起茶盞子。泉云：「此箇猶是這邊事，那邊事作麼生？」強無語。泉云：「莫道騎牛不鑑。」</p>
<p style="margin-left:2em">師拈云：「日上曉，山色青，金鎚擊碎玉崑崙。花影濃，鳥聲切，三乘五教無邊說。七尺烏藤顛倒用，拈來打破維摩默。看來此事如馬前相撲，如石火如電光，豈許立機境、作知解，擬議之間喪身失命。強上座好箇問頭，自家不曾通變，有頭無尾。泉亦老婆心切轉身回位，向他道莫道騎牛者不鑑。雖然，總不如拍牛處最玅。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「一拍牛兮未較遲，　真機言外有誰知？</div>
<div class='lg-row'>癡人說夢知無限，　卻是將拳嚇小兒。」</div>
</div><p>鳳翔石柱禪師到洞山。山垂語云：「有四種人，一人說過佛祖、一步行不得；一人行過佛祖、一句說不得；一人說得、行得；一人說不得、行不得。那箇是其人？」柱出眾云：「一人說過佛祖、一步行不得者，祗是無舌不許行。一人行過佛祖、一句說不得者，祗是無足不許說。一人說得、行得，袛是函蓋相稱。一人說不得、行不得者，斷命求活，如石女兒披枷帶鎖。」洞山云：「闍黎分上又作麼生？」柱云：「皆通分上卓卓寧彰。」洞山云：「袛如海上秀士又作麼生？」柱云：「幻人相逢，撫掌呵呵。」</p>
<p style="margin-left:2em">師拈云：「一代時教詮註不著，一機之境意自無窮，火熱水冷，風清月白，唯許道人受用。會則<span class='corr'>已</span>過新羅，未會途中生受。石柱、洞山，一唱一和，按拍相應。中間空隙，難為具眼。二老有許多說話，畢竟在那一句是他空隙處？衲僧家，到這裏若放過，行腳事黑漫漫地。試具眼勘。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「四種人將立問端，　中間勘破不為難，</div>
<div class='lg-row'>長安最是風花境，　幾箇歸家酒不闡。」</div>
</div><p>雲居膺禪師上堂云：「得者不輕微，明者不賤用，識者不咨嗟，解者不厭惡。從天降下則貧寒，從地湧出則富貴。門裏出身易，身裏出門難。動則埋身千丈，不動則當處生苗。一言迥脫，獨拔當時。言語不要多，多則無用處。」</p>
<p style="margin-left:2em">師拈云：「萬機俱罷，一句當天。一語相函，諸方易識。宗通說通，說至宗至，除他大死甦來，自然貼體全妙。佛法不落語言文字，不執知覺見聞，不減喫飯著衣，不拘施為動靜。且如雲居上堂發多種之語誨人，是他知有衲僧本分事。衲僧家直須眼底空空、胸間落落，許爾逢場作戲，竿木隨身，柳巷花街，挨排任運。門裏出身，則且置。身裏出門，畢竟如何？雲居也只說得，其後恐具眼人檢點，急急收拾，卻謂語多無用。以此看來，實未夢在。諸方還有檢點的麼？㘞！老僧也<span class='note-inline'>(未夢)</span>在。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「山花簇簇錦重重，　日煖風和春正濃，</div>
<div class='lg-row'>身裏出門門裏出，　灰頭土面髮髼鬆。」</div>
</div><p>青林虔禪師，僧問：「學人徑往時如何？」林云：「死蛇當大路，勸子莫當頭。」僧云：「當頭者如何？」林云：「亦無迴避處。」僧云：「正當恁麼時如何？」林云：「失卻也。」僧云：「未審向什麼處去？」林云：「草深無覓處。」僧云：「和尚也須隄防始得。」林撫掌云：「一等是箇毒氣。」</p>
<p style="margin-left:2em">師拈云：「雙明雙鑑，雙用雙行；物物全彰，頭頭顯露；真機獨脫，異類中行；語默全超，不存矩則。這僧謂『和尚也須隄防始得』，林撫掌云『一等是個毒氣』。且道這僧毒邪？青林毒邪？又畢竟喚什麼作毒？在三乘十二分教，謂之語言文字經論毒，在達磨西來不立文字，謂之直指成佛毒，在衲僧分上，謂之絕佛絕祖毒。其如不與麼，謂『學者別道看。』師亦撫掌云：『莫與麼毒好。』」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「頭頭物物總融通，　任運施為妙不功，</div>
<div class='lg-row'>春暮花闌時<span class='corr'>已</span>去，　子規哭在野田中。」</div>
</div><p>曹山寂禪師。僧問：「五位對賓時如何？」山云：「汝今問那箇位？」僧云：「某甲從偏位中來，請師正位中接。」山云：「不接。」僧云：「為什麼不接？」山云：「恐落偏位中去。」復問僧：「祗如不接，是對賓不是對賓？」僧云：「早是對賓了也。」山云：「如是如是。」</p>
<p style="margin-left:2em">師拈云：「衲僧用處，如石火電光，萬仞崖頭，放身捨命，聞底見底，如栗棘蓬吞，來底去底，似金剛圈透，豈可癡呆落魄。雖終日飯，未嘗咬一粒米。終日眠，未嘗睡一隻眼。賓主互換，偏正不拘，至位融和，所謂無礙。山不接意，當面埋沒。這僧惑亂，雖然忘失家業，如是如是，豈是好心。座上還有知得的衲僧麼？」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「太多漏逗老曹山，　正去偏中孰敢攀？</div>
<div class='lg-row'>雲鎖殿沉燈影寂，　夜深月下有僧還。」</div>
</div><p>白水仁禪師上堂云：「老僧尋常不欲向聲前句後鼓弄人家男女。何故？聲且不是聲，色且不是色。」時有僧問：「如何是聲不是聲？」水云：「喚作色得麼？」僧云：「如何是色不是色？」水云：「喚作聲得麼。」水復云：「且道對闍黎話為闍黎說，若向這裏會得，許你有箇入路。」</p>
<p style="margin-left:2em">師拈云：「青山白雲，鳥噪猿啼。衲僧摩摩娑娑拄杖，烏烏律律隨身，必用觸物洞明，善能入理深談，那容絲毫間礙。白水與麼道，似與聲色之有遺害，所以云喚聲得麼。不然，白水莫別有長處？可謂菩提涅槃真如般若，盡是外邊事，不涉機境，絕知見，離意識，卻較些子。還會麼？色聲轉身易，身轉聲色難。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「青天白日啟柴門，　野鹿山猿任往屯，</div>
<div class='lg-row'>聲色兩頭俱坐斷，　嵐光拂拂雨渾渾。」</div>
</div><p>臨濟和尚示眾云：「有一無位真人，常在汝等面門出入，初心未證據者看看。」時有僧出問：「如何是無位真人？」濟下禪床扭住，僧擬議。濟托開云：「無位真人是甚麼乾屎撅。」</p>
<p style="margin-left:2em">師拈云：「迷悟親疏，聖<span class='corr'>凡</span>差別。一得永得，一了百了。承當得去，人間天上，任意消遙，虎穴魔宮，隨情放曠。」拈拄杖云：「此是無位真人，非無位真人？且如濟下禪床，費許多心力，道『無位真人是甚麼乾屎橛』，殺活體用，一時發露。大眾！這裏釋迦老子四十九年，橫說豎說，一切說總說不著。若要明白，試勘上文。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「盡力提持謾自誇，　當機猶自眼周遮，</div>
<div class='lg-row'>一言發出傾心膽，　幾箇男兒親到家？」</div>
</div><p>洛浦臨終示眾云：「今有一事問你諸人，這箇若是，頭上安頭。若道不是，即斬頭覓活。」時首座云：「青山常舉足，日下不挑燈。」浦云：「是甚麼時節，作這箇說話。」有彥從上座出云：「去此二途，請師不問。」浦云：「未在更道。」從云：「某甲道不盡。」浦云：「不管你道盡道不盡。」從云：「某甲無侍者，祗對和尚。」浦便休。至晚喚從上座問：「你今日祗對甚有來由，合體得先師意？先師道『目前無法，意在目前。他不是目前法，非耳目所到。』且道那句是賓、那句是主？若檢點得出，付缽袋子。」從云：「不會。」云：「汝何不會。」從云：「實不會。」浦喝<span class='corr'>出</span>云：「苦哉！苦哉！」僧問：「和尚尊意若何？」浦云：「慈舟不棹清波上，劍峽徒勞放木鵝。」</p>
<p style="margin-left:2em">師拈云：「殺人刀，活人劍，死者死，活者活。風落落，水潺潺，雲片片，日杲杲。到底是他威令重，倚天長劍偪人寒。言前句後，獨脫縱橫，這畔那邊，勿勞擬議。與麼則缽袋子也不消得。賓主主賓，有甚交涉。且如洛浦臨終示眾，除言語心意識外。畢竟為甚麼邊事，再三再四。可憐撲碎珊瑚枕，夢破教人離恨多。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「善哉缽袋無交付，　亙古今兮恨怨深。</div>
<div class='lg-row'>一曲陽春傷<span class='corr'>已</span>盡，　再求誰是我知音。」</div>
</div><p>南陽忠國師。僧問：「如何是本身盧舍那？」國師云：「與我過淨瓶來。」僧將淨瓶到。國師云：「卻安舊處著。」僧復問：「如何是本身盧舍那？」國師云：「古佛過去久矣。」</p>
<p style="margin-left:2em">師拈云：「光明寂照，處處逢渠，事出尋常，頭頭撞著。冰河發燄，不拘死火寒灰；枯木間花，那論春前秋後。羅龍之句，切切親親；陷虎之機，來來往往。老國師亦自退身有分，進步無門。大眾！這僧若是作家，將淨瓶向國師擊碎，國師只得懡㦬。且道國師，果然會這僧問，不會這僧問？據正眼勘國師，也只知量邊事，要且不識這僧。問頭師云：『國師在這裏，本身在甚麼處。』」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「擒來縱去展干戈，　無奈身中盧舍那，</div>
<div class='lg-row'>妙手神通徒攪攘，　龜毛鎖住月婆娑。」</div>
</div><p>大隨和尚。僧問：「劫火洞然，大千俱壞，未審這箇壞不壞？」隨云：「壞。」僧云：「恁麼則隨他去也。」隨云：「隨他去。」僧問龍濟：「劫火洞然，大千俱壞，未審這箇壞不壞？」濟云：「不壞。」僧云：「為甚麼不壞？」濟云：「為同大千。」</p>
<p style="margin-left:2em">師拈云：「一句了然，通身明白，那得東倚西靠？任是你南我北，一一合轍，不廢工夫。爍迦羅心，金剛正眼，無處不遍，無處不明。且如大隨、龍濟，答這僧問處語言雖異，緇素相同，見處分明，翻為不是。壞也隨他去，不壞同大千，灼然古佛放光明，爭奈當機多錯過。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「大千壞盡劫火然，　壞不壞兮太可憐。</div>
<div class='lg-row'>試問諸方參學者，　話頭早晚得方圓。」</div>
</div><p>仰山問僧：「甚處人？」僧云：「幽州人。」山云：「汝還思彼中麼？」僧云：「常思。」山云：「能思是心，所思是境。彼中山河大地、樓臺殿閣、人畜等類，反思思底心，還有許多麼？」僧云：「某甲到這裏，總不見有。」山云：「信位即是，人位未是。」僧云：「和尚莫別有指示否？」山云：「別有別無即不中。據汝是處，只得一半，得坐披衣，向后自看。」</p>
<p style="margin-left:2em">師拈云：「啗啄莫入，密不通氣，耀古耀今，鑑天鑑地。明明百草頭，明明祖師意。山前雲片片，澗下水洽洽。花放鳥啣來，果熟猿摘去。舊時公案，一一現成，不隔絲毫。且仰山道『反思思底心，還有許多麼』，這裏正是陷坑埋沒太甚。將正眼看，漏逗不少。大眾！仰山變砒霜鴆毒為甘露法<span class='corr'>幢</span>，只是無人服得。何故？服之疾死。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「禾山打鼓雪峰毬，　不風流處總風流。</div>
<div class='lg-row'>誰謂祖師心印別，　花開紅白艷春不？」</div>
</div><p>三聖問雪峰：「透網金鱗，未審以何為食？」峰云：「待汝出網來向汝道。」聖云：「一千七百人善知識，話頭也不識。」峰云：「老僧任持事繁。」</p>
<p style="margin-left:2em">師拈云：「大藏小藏，全提半提。一切祖意、一切教意、一切語言、一切聲色，瓦解水消。既是與麼，且雪峰三聖知此事麼？不知此事麼？若知，爭解與麼道？不知，又爭解與麼道？一人大似錦上簇花，一人還似花間簇錦。是則也是，話頭未圓。大眾！畢竟什麼處是他二老未圓話頭處？洪波浩渺，宇宙荒茫，打破虛空，方與你說。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「相談不必問如何，　透網金鱗駕碧波，</div>
<div class='lg-row'>二老鋒戈平地展，　果然頭角與天摩。」</div>
</div><p>中際能禪師示眾云：「萬古長空，一朝風月。不可一朝風月昧卻萬古長空，不可以萬古長空不明一朝風月。且道如何是一朝風月？人皆苦炎熱，我愛夏日長，熏風自南來，殿角生微涼。會與不會？切忌承當。」</p>
<p style="margin-left:2em">師拈云：「露柱燈籠、三門佛殿，終日轉大法輪；缽盂拄杖、蒲團禪板，終日聚頭寂聽。且道露柱燈籠、三門佛殿畢竟說箇什麼？缽盂拄杖、蒲團禪板，畢竟向甚麼處聽？諸方禪德向這裏若有箇入處，則長空風月，萬古一朝。明則任他明，昧則任他昧，與麼則佛句祖句、賓句主句，總與麼阿轆轆地，更有什麼如之若何？大眾！中際不免打失鼻孔，山僧亦且舌頭拖地。」</p>
<p style="margin-left:1em">頌曰：</p>

<div class="lg regular" style="margin-left:1em;"><div class='lg-row'>「佛法那容閑理論，　一機一境透無門，</div>
<div class='lg-row'>金剛玉劍從揮劃，　佛祖相親逼膽魂。」</div>
</div></div>
<p class='juan'>古庭祖師語錄輯略卷之三終</p>
</div><!-- end of div[@id='body'] -->
</body></html>