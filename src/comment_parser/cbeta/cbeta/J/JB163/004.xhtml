<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古庭禪師語錄輯略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>曹溪一滴卷之四古庭禪師語錄</p>
<div class='div-other'><a id='mulu33' />
<p class='h1'>偈贊</p>
<div class='div-other'><a id='mulu34' />
<p class='h2'>先師無際和尚道感文并偈</p><p>我東普無際老師，乃古佛之應示也。不捨悲願，向二千年外大弘如來之正法眼藏，凡一語、一默、一機、一用，不著于文字、生滅，不思議海深而無底，縱十方諸佛諸祖莫測其端，況二乘知見了師之秘藏乎？蓋師之道，通播十方<span class='corr'>已</span>四十餘年，天上人間，咸炙其光，獲益無量。洪惟　　大明聖帝宗嚮師道，詔入　闕下加賜恩寵，僧俗叩室請益，旦夕相繼不絕。師示以慈悲無畏之相，將所證心旨咸為普說，如天一雨山川艸木各得其潤。化道既畢，忽日告眾遺誡說偈<span class='note-inline'>(端坐而逝)</span>，時白毫貫天，聖燈夜燭。皇上遣官造龕，諭享今嗣。法徒善堅謹以師實行普示人天，布于無窮。讚曰：　　「我師大威德，弘道于末運，一語一默中，具含無量義。大不思議海，心珠曜十方，內外中不著，寂滅證圓通。一切諸國土，塵剎妙宣揚，四海悉動搖，天地俱旋轉。微塵諸佛相，光體普圓通，無去亦無來，湛來體圓妙。一言一切法，超世諸文字，了然心境明，猶處虛空座。說法如雲雨，機用若電雷，乾坤悉震動，邪魔碎微塵。密中言莫及，句外難度量，大千諸世界，攝入一毫頭。普放大光明，照徹諸佛國，不可思議力，照大總持門。如月明眾象，實非二光體，似日輝大地，能悅眾生心。說法法無說，法說非非法，句義妙難思，洞超諸佛祖。所演一切法，字字放光明，所說一切偈，言言總玄妙。不著諸眾相，不捨世間心，成就大菩提，道明于今古。妙相無空色，應物現真形，紫磨光充滿，不可盡稱讚。惟我大導師，真實具斯事，妙讚不虛說，最上仁師子。光體若虛空，不礙諸佛相，光體恒不動，不捨諸國土。巍巍現本尊，大全師子力，我今稽首禮，稱讚真實相。唯願諸人天，受持轉流布，世出于世間，決定不退轉。無上大導師，古佛應于世，光明照十方，蒙光得解脫。世有種種言，莫能讚師行，而我授師記，故<span class='corr'>已</span>徹為讚。師忽寂滅定，白毫光充滿，夜每聖燈現，驚動諸人天。感佛之大化，不捨師滅度，亦不捨涅槃，師既逝去<span class='corr'>已</span>，法身相常住，非去實非來，凝然光寂滅。惟子知此事，所演偈讚歎，普告諸人天，知師諸實行。」</p>
</div>
<div class='div-other'><a id='mulu35' />
<p class='h2'>古拙老祖真讚</p><p>拗折雲門之棒，機如掣電、用若流星；勘破趙州之無，理出尋常，詞汪巨海。入白雲老翁之室，謂有倒座之謀；示古拙拔萃之容，且無教子之道。通身手眼，家破人亡，遍地戈矛，塗窮計盡。其生也黃花翠竹，其死也青嶂白雲。謂如此兮，花攢攢，錦簇簇；非如此兮，日杲杲，月團團。總不如此兮，萬紫千紅，茶坊酒肆。咄還會麼？諸方要與祖翁相見，請看有後句：「禪板橫拈道路窮，更無伎倆與人通，老翁家國無雄特，不必當機問券功。」</p>
</div>
<div class='div-other'><a id='mulu36' />
<p class='h2'>釋迦佛出山相贊</p><p style="text-indent:0em" class="lg-abnormal"><div class='lg-row'>三十二相相何相，八十種好好何好，到此依然跳不出，未見通身入荒艸。入荒艸兮雲渺渺，海角天涯無處討，未後拈花笑飲光，狼籍一場自放倒。</div>
</p></div>
<div class='div-other'><a id='mulu37' />
<p class='h2'>大悲菩薩相</p><p style="text-indent:0em" class="lg-abnormal"><div class='lg-row'>機力盡時消息盡，波原是水水原波，大悲心智難描貌，說與傍觀事不多。多不多，四智三身總落魔，道人向此知端的，勿勞三四問如何。萬與一法空，畢千眼分明，親的的，一片白雲橫太虛，任東任西任南任北卷舒出入。</div>
</p></div>
<div class='div-other'><a id='mulu38' />
<p class='h2'>魚籃相</p><p style="text-indent:0em" class="lg-abnormal"><div class='lg-row'>短柳依依水石間，攜籃來去幾曾閑，相思一點情無看，不遇佳人空自還。</div>
</p></div>
<div class='div-other'><a id='mulu39' />
<p class='h2'>達磨</p><p>諸方還知這老子有褒貶處麼？老僧貶伊，與我不同國、不同家、不同生、不同死。卻又褒伊，斷神光臂，未後付與皮、付與肉、付與骨、付與髓。蒼天！蒼天！恩大難酬，所以如此。</p>
</div>
<div class='div-other'><a id='mulu40' />
<p class='h2'>善財南游圖</p><p style="text-indent:0em" class="lg-abnormal"><div class='lg-row'>剎剎塵塵煙水洲，幾經寒暑去參求，惑他五十三人鬧，直至而今鬧未休。</div>
</p></div>
<div class='div-other'><a id='mulu41' />
<p class='h2'>羅漢</p><p style="text-indent:0em" class="lg-abnormal"><div class='lg-row'>寒山枯坐待春來，一片迷雲撥不開，頑鐵鑄成生面孔，煙塵灰土任空埋。</div>
</p></div></div>
<div class='div-other'><a id='mulu42' />
<p class='h1'>歌</p>
<div class='div-other'><a id='mulu43' />
<p class='h2'>了一歌</p><p>君不見：若了一，萬事畢，誰向一中能了的。便了的，且何益，笑我頭阤全不識。說與君，莫教昧，逆順縱橫我無二，那勞再四與再三，舉起依然猶錯會。從茲了得無箇疑，聊向歌中一一<span class='note-inline'>(推。三)</span>不多，一不少，百千三昧徒之繞，倒指數來難斷頭，何如放下一時了。了不了，不了了，堪笑毘耶老古錐，文殊一拶通身倒。良久去，如何會，淆訛千七總成累，其中妄想與無明，喝佛罵祖當游戲，不說知音天下無，地老天荒誰管轡。了一歌，意何說，沒絃琴弄諸音絕，鐵牛昨夜上崑崙，觸著虛空眼滴血，只得乾坤闇點頭，無端大地都傾泄。一非一，了何了，修多羅教落荒艸，如來禪與祖師禪，天上人間誠不少，飲光一笑至如今，祖祖相承都未了。了了了，一一一，二五原來是一十，不須擬議半毫分，棘目曲兮松自直。選佛場，會及第，天下叢林少相繼，翻復復翻仔細看，豎起脊梁眼觀鼻。呵呵呵，誠可惜，佛祖都來言不及，老婆心切為誰家，聻聻聻兮太真實。</p>
</div>
<div class='div-other'><a id='mulu44' />
<p class='h2'>皮袋歌</p><p>君不見：這皮袋，無量劫來捏虛怪，自家心地不回光，剛與無明輥作塊。或憎愛，或是非，些兒不順便蹺蹊，一點光明被遮覆，都線只是這張皮。日用處，惟恣自，妄想貪癡略無忌，思量皮袋子昏花，出入皆緣不潔處。肉一團，骨一聚，施為粧點成何計，百年眼見不爭多，座中且勿爭閑氣。這皮袋，休止住，百骸會合假安寄，一息不來萬事休，換面改頭隨業去。貪皮袋，真箇呆，摩尼珠寶被他埋，欲愛昏盲無厭足，敗壞場中去復來。幾回生，幾回死，位至諸侯也如此。若能勘破自知之，了心直搆如來地。皮袋子，聽我教，共你商量你莫拗，尋師擇友去參玄，見性明心真可道。一缽食，一毳被，塞耳藏頭惺惺地，脊梁豎起眼睛開，一切有無盡拋棄。皮袋子，莫懶墯，寒暑無拘只麼坐，年深月久自然成，驀把虛空忽拶破。到斯時，方瞥地，喝佛罵祖當游戲。皮袋果能信我言，三藏多羅成唾涕。苟或悟，豈徒然，妙用縱橫在<span class='corr'>己</span>邊，柳綠花紅皆可可，不方圓處總方圓。皮袋子，多寶藏，四十九年成虛誑，一千七百外邊談，佛與眾生皆等量。</p>
</div>
<div class='div-other'><a id='mulu45' />
<p class='h2'>真樂歌</p><p>君不見：我之樂，非庸樂，無憂無慮無拘縛，去住都緣只一身，且無情愛與爭奪。不求心，不滯教，放蕩疏狂亡覺照，生生死死實堪悲，辱辱榮榮真可笑。死生榮辱本無關，自是迷夫心妄造。不恣非，不強是，此即山翁真樂處，會得猶癡物外閑，未會忙然心暗昧。坐兮坐，臥兮臥，且無佛法苦擔荷，飛來海月共山雲，愛我閑中時復過。春之夏，秋之冬，年來年去總相同，住久巖阿無可見，陰晴榮落幾番空。知世事，皆類此，安保升沉不到<span class='corr'>己</span>，笑吾野散在深幽，土面灰頭而<span class='corr'>已</span>矣。不趨貴，不干榮，榮貴知如水上萍，智者忘懷順天命，庸愚強向背其中。不悟心，焉知止，諂詐矜狂太乖理，縱能會盡古今文，未出興亡何足齒。野頭陀，性剛硬，一切妍媸情不紊，縱令好事塞天來，于我樂中皆沒分。說此樂，且非惑，試問當機只一摑，就中有顆摩尼珠，曲示兒孫苦拋擲。誰拋擲，晝夜光暉能映奪，若然解契此摩尼，曠劫苦輪當下脫。欲悟我，且休人，人我休休樂水雲。與君說箇真消息，生處熟兮熟處生，我真樂處將易樂，縱悟歸來且還錯，三賢十聖尚難容，知解輕浮安著腳。傍石巖，依澗水，卓箇尖頭屋藏<span class='corr'>己</span>，絕他人事與沉浮，但把自家心地死。不妄作，何有為，地爐撥火共相偎，饑時爛煮和根菜，飽後沿溪去復回。我兮樂，樂兮我，我樂樂兮我樂我，樂我我兮我亦無，我樂無兮真懡㦬。我無我，樂何樂，為驚吾門諸玄學，趁今年少好休心，來伴老夫把頭縮。</p>
</div></div>
<div class='div-other'><a id='mulu46' />
<p class='h1'>詩</p>
<div class='div-other'><a id='mulu47' />
<p class='h2'>七言絕句</p>
<div class='div-other'><a id='mulu48' />
<p class='h3'>題牧牛圖</p>
<div class='div-other'><a id='mulu49' />
<p class='h4'><span class='note-inline'>(併引)</span></p><p style="margin-left:1em">夫謂牧牛者，譬人性之狂掉也。覺乃佛祖之真源，逸則輪迴之妄性。靈光則一，迷悟從殊，迷之遂業，緣心悟也。惟心無業，謂此心非雜染造作之心，乃無為無垢之真心也。良由眾生不覺，憎愛無明，顛倒昏迷，自心自障故，且以牛喻說。指月明心，欲人人棄妄歸真，舍迷達本，達斯本源，即如如佛。蓋人之妄造，猶牛鼻未穿，頑劣生獰，猖狂自恣，生死臨頭，決無下落。忽然惺悟，放下通身，仔細追窮，如牧童討蹤尋跡。一旦逢渠于古路，驀鼻牽回，痛下無情毒手，時時馴制，左右莫違，收放隨人，頭頭管顧，功施<span class='corr'>已</span>久，劣轉淳回，出入荊棘分明無閡。到此牛忌頓寂，齁齁蘚石濃眠，豁然天地平沉、人法雙泯。這裏則廓廓玄玄，虛虛碧碧，一道神光無邊無際，轉身獨步返本澄源，撒手空空功不浪矣。淫坊酒肆醉臥橫行，挨身于古廟之中，作笑于花樓之上。天上天下，出入崢嶸，世出世間，往來任運。阿呵呵，倒騎千聖唱哩囉，心佛物兮渾未是，石人橫跨海門歌。到這裏，更有一著大不思議事，佛祖從來猶未夢在，且道是箇甚麼？唵悉唎悉唎蘇嚕蘇嚕。</p>
</div>
<div class='div-other'><a id='mulu50' />
<p class='h4'>入山尋牛</p><p style="text-indent:0em" class="lg-abnormal"><div class='lg-row'>曠劫相拋今欲尋，山雲迥漠雨泥深，唯聞群鳥聲花裏，未見猙獰遞一吟。</div>
</p></div>
<div class='div-other'><a id='mulu51' />
<p class='h4'>荒谿見跡</p><p style="text-indent:0em" class="lg-abnormal"><div class='lg-row'>月瀰宇宙亂峰多，幸有行蹤豈恁麼，帶雨和煙迢遞去，不辭勞苦必擒他。</div>
</p></div>
<div class='div-other'><a id='mulu52' />
<p class='h4'>見牛必獲</p><p style="text-indent:0em" class="lg-abnormal"><div class='lg-row'>窄徑相持作一聲，㟪巖鼓動出雲青，雖然狂性遊郊久，頭角新新總十成。</div>
</p></div>
<div class='div-other'><a id='mulu53' />
<p class='h4'>得牛馴制</p><p style="text-indent:0em" class="lg-abnormal"><div class='lg-row'>拼命懸崖獲得渠，未加鞭策性安除，鼻頭拽轉勤調御，再不容伊出舊居。</div>
</p></div>
<div class='div-other'><a id='mulu54' />
<p class='h4'>牧牛受策</p><p style="text-indent:0em" class="lg-abnormal"><div class='lg-row'>牧牛<span class='corr'>已</span>熟漸隨身，覺盡偷心始脫塵，簑笠鞭繩俱頓脫，相將左右逐羈人。</div>
</p></div>
<div class='div-other'><a id='mulu55' />
<p class='h4'>騎牛歸家</p><p style="text-indent:0em" class="lg-abnormal"><div class='lg-row'>獨跨獰牛返故家，橫吹鐵笛見煙霞，歸來豈住中途地，直待乾坤伸爪牙。</div>
</p></div>
<div class='div-other'><a id='mulu56' />
<p class='h4'>忘牛存人</p><p style="text-indent:0em" class="lg-abnormal"><div class='lg-row'>牛彎蘿月曜崇山，牛既忘兮我獨閒，谿外淡雲涵碧嶂，寥寥清寂夢濃間。</div>
</p></div>
<div class='div-other'><a id='mulu57' />
<p class='h4'>人牛俱忘</p><p style="text-indent:0em" class="lg-abnormal"><div class='lg-row'>人也空兮法也空，絕無名相可窮通，明明佛祖非基位，豈有毫釐繼此宗。</div>
</p></div>
<div class='div-other'><a id='mulu58' />
<p class='h4'>返本澄源</p><p style="text-indent:0em" class="lg-abnormal"><div class='lg-row'>無欠無餘熟用功，谿山側聽若為聾，盈眸聲色全彰體，月白風清日轉紅。</div>
</p></div>
<div class='div-other'><a id='mulu59' />
<p class='h4'>入廛垂手</p><p style="text-indent:0em" class="lg-abnormal"><div class='lg-row'>破衣垢面入廛來，腦後分明別有腮，野老家風渾氣象，廓天門戶大掀開。</div>
</p></div></div>
<div class='div-other'><a id='mulu60' />
<p class='h3'>囑悟心禪客</p><p style="text-indent:0em" class="lg-abnormal"><div class='lg-row'>勉子歸山去莫遲，祖庭繼囑合如斯，冷冰冰處隨宜用，塞耳藏頭更待時。</div>
</p></div>
<div class='div-other'><a id='mulu61' />
<p class='h3'>宗門揀要</p>
<div class='div-other'><a id='mulu62' /><p style="margin-left:1em">《楞嚴經》云：「汝元不知一切浮沉諸幻化相，當處發生，隨處滅盡。」《宗鏡錄》云：「先以聞解信入，後以無恩契同。若入信門，便登祖位。」山雲水石云：「生滅之法，不出心念。無生滅法，即心念不出。」所以佛祖語言，皆的的要旨，但能信受，總持不忘，則參學事畢。保重勿贅！</p>
</div>
<div class='div-other'><a id='mulu63' />
<p class='h4'>其一</p><p style="text-indent:0em" class="lg-abnormal"><div class='lg-row'>論教談禪兩太迷，凡情聖解使人疑，通身有口誠難說，落葉西風滿地吹。</div>
</p></div>
<div class='div-other'><a id='mulu64' />
<p class='h4'>其二</p><p style="text-indent:0em" class="lg-abnormal"><div class='lg-row'>欲叩吾宗壁觀禪，卻無長短與方圓，工夫做到忘機處，始信心光總一然。</div>
</p></div></div>
<div class='div-other'><a id='mulu65' />
<p class='h3'>道人山居</p><p style="text-indent:0em" class="lg-abnormal"><div class='lg-row'>構屋山居物外禪，繞[空/心]白石與清泉，年來識破安心法，衲被蒙頭自在眠。</div>
</p></div>
<div class='div-other'><a id='mulu66' />
<p class='h3'>尋隱者</p><p style="text-indent:0em" class="lg-abnormal"><div class='lg-row'>為訪山人入路偏，山中風景自悠然，到門得見雲松主，相對無言即是禪。</div>
</p></div>
<div class='div-other'><a id='mulu67' />
<p class='h3'>贈明道禪者</p><p style="text-indent:0em" class="lg-abnormal"><div class='lg-row'>禪機盡載語言中，老我無言佛法空，說似同袍明道者，曾無一字與人通。</div>
</p></div>
<div class='div-other'><a id='mulu68' />
<p class='h3'>為海嶼菴書</p><p style="text-indent:0em" class="lg-abnormal"><div class='lg-row'>山藏海嶼海藏山，利祿榮華苦莫攀，欲問出群高一著，請將心鏡照衰顏。</div>
</p></div>
<div class='div-other'><a id='mulu69' />
<p class='h3'>為清道人書閑寂軒</p><p style="text-indent:0em" class="lg-abnormal"><div class='lg-row'>四簷空碧道人家，一段風光不市華，靜坐蒲團無箇事，殘暉倒影入窗紗。</div>
</p></div>
<div class='div-other'><a id='mulu70' />
<p class='h3'>送禪者隱山</p><p style="text-indent:0em" class="lg-abnormal"><div class='lg-row'>古人口醭衣鶉縷，直入千巖萬巖底，子下冰寒鐵石心，敢教佛祖無依倚。</div>
</p></div>
<div class='div-other'><a id='mulu71' />
<p class='h3'>為老宿山隱</p><p style="text-indent:0em" class="lg-abnormal"><div class='lg-row'>翛翛茅屋倚巉巖，白晝閑雲為掩關，自是年來心地死，蒙衾終日到三竿。</div>
</p></div>
<div class='div-other'><a id='mulu72' />
<p class='h3'>無客軒為獨翁題</p><p style="text-indent:0em" class="lg-abnormal"><div class='lg-row'>柴爐煨老平生友，打戶無人到此間，莫謂晚來蕭索甚，清風明月伴幽閑。</div>
</p></div>
<div class='div-other'><a id='mulu73' />
<p class='h3'>為清滿智淨德五禪客乞</p>
<div class='div-other'><a id='mulu74' /><p style="text-indent:0em" class="lg-abnormal"><div class='lg-row'>禪到大忘人法處，案山頭點欲伸言，因君記得當年事，月到中天哭夜猿。</div>
</p></div>
<div class='div-other'><a id='mulu75' />
<p class='h4'>其二</p><p style="text-indent:0em" class="lg-abnormal"><div class='lg-row'>禪到語言文字外，洞然不載祖師機，禪公今日攜囊去，秋雨人家半掩扉。</div>
</p></div>
<div class='div-other'><a id='mulu76' />
<p class='h4'>其三</p><p style="text-indent:0em" class="lg-abnormal"><div class='lg-row'>禪到無心無亦無，時清才子孰歸湖，唐言梵語泥今古，縱得全提滯半途。</div>
</p></div>
<div class='div-other'><a id='mulu77' />
<p class='h4'>其四</p><p style="text-indent:0em" class="lg-abnormal"><div class='lg-row'>禪到無參始寂寥，秋空孤月照岧，此行策杖江南去，待看來年三月潮。</div>
</p></div>
<div class='div-other'><a id='mulu78' />
<p class='h4'>其五</p><p style="text-indent:0em" class="lg-abnormal"><div class='lg-row'>禪到歸源絕悟迷，機前句外落尋思，老胡弄巧翻成拙，隻履西歸腳帶泥。</div>
</p></div></div>
<div class='div-other'><a id='mulu79' />
<p class='h3'>擬古德十可行十首</p><p style="text-indent:0em" class="lg-abnormal"><div class='lg-row'>寥寥忘睡亦忘炊，靜坐怡然亦不知，未等痴禪空守默，至今佛祖絕狐疑。</div>
</p></div>
<div class='div-other'><a id='mulu80' />
<p class='h3'>入室</p><p style="text-indent:0em" class="lg-abnormal"><div class='lg-row'>不著語言文字外，當機滯句早相欺，鋒芒未敵猶傷犯，擬欲生心亦是迷。</div>
</p></div>
<div class='div-other'><a id='mulu81' />
<p class='h3'>普示</p><p style="text-indent:0em" class="lg-abnormal"><div class='lg-row'>此事叢林古鑑模，大家齊力去相扶，作麤擔重加精銳，肯作人前大丈夫。</div>
</p></div>
<div class='div-other'><a id='mulu82' />
<p class='h3'>粥飯</p><p style="text-indent:0em" class="lg-abnormal"><div class='lg-row'>缽盂收轉尋常事，飯後東行又到西，試問滿堂諸上座，和南誰不把頭低。</div>
</p></div>
<div class='div-other'><a id='mulu83' />
<p class='h3'>洗衣</p><p style="text-indent:0em" class="lg-abnormal"><div class='lg-row'>破衲和煙幾片絲，半零半落浸寒漪，今朝天氣初晴爽，掛在當風日景遲。</div>
</p></div>
<div class='div-other'><a id='mulu84' />
<p class='h3'>掃地</p><p style="text-indent:0em" class="lg-abnormal"><div class='lg-row'>時時掃去時時有，未審有時何處來，索性一番連地捲，眼空方不惹塵埃。</div>
</p></div>
<div class='div-other'><a id='mulu85' />
<p class='h3'>諷經</p><p style="text-indent:0em" class="lg-abnormal"><div class='lg-row'>一軸伽陀記未悶，日來月去幾時休，見童聚首空王殿，鬥到如今盡白頭。</div>
</p></div>
<div class='div-other'><a id='mulu86' />
<p class='h3'>禮拜</p><p style="text-indent:0em" class="lg-abnormal"><div class='lg-row'>釋迦相體黃金色，一種風流意氣深，禮拜起來珍重立，相逢漫道我無心。</div>
</p></div>
<div class='div-other'><a id='mulu87' />
<p class='h3'>話道</p><p style="text-indent:0em" class="lg-abnormal"><div class='lg-row'>夜爐茶話共同參，幾箇開懷最上談，一句合題超古德，石屏分月浸寒潭。</div>
</p></div>
<div class='div-other'><a id='mulu88' />
<p class='h3'>四照用</p><p style="text-indent:0em" class="lg-abnormal"><div class='lg-row'>眼上眉毛眉下眼，從生至死未嘗移，江湖大有通方士，出得泥團是幾時。</div>
</p></div>
<div class='div-other'><a id='mulu89' />
<p class='h3'>四賓主</p><p style="text-indent:0em" class="lg-abnormal"><div class='lg-row'>有禪可悟心猶易，無法應難起念危，縱奪當機誰自任，水雲相向謾支離。</div>
</p></div>
<div class='div-other'><a id='mulu90' />
<p class='h3'>四喝語</p><p style="text-indent:0em" class="lg-abnormal"><div class='lg-row'>舉起一番新一番，驢鳴犬吠寄同參，若將此事為容易，豈免傷鋒犯短長。</div>
</p></div>
<div class='div-other'><a id='mulu91' />
<p class='h3'>三玄要</p><p style="text-indent:0em" class="lg-abnormal"><div class='lg-row'>春妍萬卉發新條，葉緣花紅境富饒，歲歲東君神不減，當陽何必叩參寮。</div>
</p></div>
<div class='div-other'><a id='mulu92' />
<p class='h3'>示客問念佛參禪之意</p><p style="text-indent:0em" class="lg-abnormal"><div class='lg-row'>參禪擬欲狂心歇，念佛狂心欲擬空，若向一頭安腳穩，百千門路自然通。</div>
</p></div>
<div class='div-other'><a id='mulu93' />
<p class='h3'>金臺書示學禪人</p><p style="text-indent:0em" class="lg-abnormal"><div class='lg-row'>選佛當年絕有談，聖凡情解盡掀翻，五車三藏從君背，啐啄機前下口難。</div>
</p></div>
<div class='div-other'><a id='mulu94' />
<p class='h3'>僧老獨居</p><p style="text-indent:0em" class="lg-abnormal"><div class='lg-row'>半問禪室誰同老，影子相依兩箇僧，八萬四千毛孔裏，石窗深鎖月為燈。</div>
</p></div>
<div class='div-other'><a id='mulu95' />
<p class='h3'>示眾</p><p style="text-indent:0em" class="lg-abnormal"><div class='lg-row'>粥去飯來休理論，生兮死也只如斯，老夫到此難批判，說與闍黎只自知。</div>
</p></div>
<div class='div-other'><a id='mulu96' />
<p class='h3'>侍者擊鼓參鐘</p><p style="text-indent:0em" class="lg-abnormal"><div class='lg-row'>向上鉗槌一擊中，機輪活脫露全功，禪門舉手焉輕放，要使乾坤徹底空。</div>
</p></div>
<div class='div-other'><a id='mulu97' />
<p class='h3'>從生放下休</p><p style="text-indent:0em" class="lg-abnormal"><div class='lg-row'>嘴盧都處安心坐，滿口道來一字無，除此再非透，珊瑚枝上月輪孤。</div>
</p></div>
<div class='div-other'><a id='mulu98' />
<p class='h3'>坐中聞猿啼</p><p style="text-indent:0em" class="lg-abnormal"><div class='lg-row'>宗門太段太風流，滾滾江湖說未休，半夜猿啼巖上月，光明彌滿四神洲。</div>
</p></div>
<div class='div-other'><a id='mulu99' />
<p class='h3'>春吟曉處</p><p style="text-indent:0em" class="lg-abnormal"><div class='lg-row'>尋春不放一朝閑，踏遍千山與萬山，好是晚來詩就處，銀鉤照眼欲彎彎。</div>
</p></div>
<div class='div-other'><a id='mulu100' />
<p class='h3'>禪蒲二首</p>
<div class='div-other'><a id='mulu101' /><p style="text-indent:0em" class="lg-abnormal"><div class='lg-row'>撥地火灰煨萃食，編蒲葉褥放身眠，山翁只解與麼說，有口何曾會說禪。</div>
</p></div>
<div class='div-other'><a id='mulu102' />
<p class='h4'>其二</p><p style="text-indent:0em" class="lg-abnormal"><div class='lg-row'>沒面孔人沒可把，足無卓錐頭無瓦，三賢十聖猶喑啞，是佛是祖遭唾罵。</div>
</p></div></div>
<div class='div-other'><a id='mulu103' />
<p class='h3'>夏日與友登山</p><p style="text-indent:0em" class="lg-abnormal"><div class='lg-row'>夏日登山與友遊，笑談不覺到層樓，相攜更上顛崖望，無限浮雲在腳頭。</div>
</p></div>
<div class='div-other'><a id='mulu104' />
<p class='h3'>送僧歸蜀</p><p style="text-indent:0em" class="lg-abnormal"><div class='lg-row'>故鄉日暮聽啼鵑，歸到家山三月天，送子松門分首處，野雲寥落滿山川。</div>
</p></div>
<div class='div-other'><a id='mulu105' />
<p class='h3'>侍者別我</p><p style="text-indent:0em" class="lg-abnormal"><div class='lg-row'>二冬侍我在爐頭，榾柮頻燒費茗甌，正好看梅辭我去，明年此日再來不。</div>
</p></div>
<div class='div-other'><a id='mulu106' />
<p class='h3'>雲林精舍</p><p style="text-indent:0em" class="lg-abnormal"><div class='lg-row'>黃金未博幽人趣，白玉難移道者心，試問腰金衣紫客，可能消得此雲林？</div>
</p></div>
<div class='div-other'><a id='mulu107' />
<p class='h3'>述懷</p><p style="text-indent:0em" class="lg-abnormal"><div class='lg-row'>萬峰深處更深處，土面灰頭一野僧，規矩全無多懶慢，未嘗開口得人憎。</div>
</p></div>
<div class='div-other'><a id='mulu108' />
<p class='h3'>請道者隱居</p><p style="text-indent:0em" class="lg-abnormal"><div class='lg-row'>坐臥經行三昧定，死生老病一團神，庵中道者無他聽，惟有泉聲清耳邊。</div>
</p></div>
<div class='div-other'><a id='mulu109' />
<p class='h3'>答張文勝</p><p style="text-indent:0em" class="lg-abnormal"><div class='lg-row'>不落前思又後思，此時活計許誰知，宗門棒喝如雲雨，豈肯將拳誑小兒。</div>
</p></div>
<div class='div-other'><a id='mulu110' />
<p class='h3'>示鑷者</p><p style="text-indent:0em" class="lg-abnormal"><div class='lg-row'>擔刀為我入巖阿，林下頭陀懶慢多，亂髮一髼經歲久，不勞將禍與檀那。</div>
</p></div>
<div class='div-other'><a id='mulu111' />
<p class='h3'>善道者居山</p><p style="text-indent:0em" class="lg-abnormal"><div class='lg-row'>山居道者只居山，城市諠譁總不關，驚破石床空夜夢，海天飛月上欄杆。</div>
</p></div>
<div class='div-other'><a id='mulu112' />
<p class='h3'>述<span class='corr'>己</span>心事</p><p style="text-indent:0em" class="lg-abnormal"><div class='lg-row'>左右思量皆不得，如今索性沒躊躇，飢來喫飯困來睡，一任生涯在艸廬。</div>
</p></div>
<div class='div-other'><a id='mulu113' />
<p class='h3'>述懷</p><p style="text-indent:0em" class="lg-abnormal"><div class='lg-row'>半間低小尖頭屋，白晝閑眠一老僧，松竹經年清雨眼，自思無法上傳燈。</div>
</p></div>
<div class='div-other'><a id='mulu114' />
<p class='h3'>寄琴士</p><p style="text-indent:0em" class="lg-abnormal"><div class='lg-row'>火柴頭上多琴意，折腳鐺中意更深，流水高山閒日用，子期猶謂我知音。</div>
</p></div>
<div class='div-other'><a id='mulu115' />
<p class='h3'>分歲</p><p style="text-indent:0em" class="lg-abnormal"><div class='lg-row'>殘僧幾輩在寒爐，話好年窮事亦無，惟有七斤衫子在，大家披去嘴都盧。</div>
</p></div>
<div class='div-other'><a id='mulu116' />
<p class='h3'>開道者遊眉山</p><p style="text-indent:0em" class="lg-abnormal"><div class='lg-row'>髑髏眼底眉山老，拄杖頭邊著意看，蜀道難兮川水，巴歌和出腦門寒。</div>
</p></div>
<div class='div-other'><a id='mulu117' />
<p class='h3'>次古人韻示眾五首</p>
<div class='div-other'><a id='mulu118' /><p style="text-indent:0em" class="lg-abnormal"><div class='lg-row'>無量劫來閑日月，微塵剎數舊生涯，雲門北斗藏身句，天上人間總一家。</div>
</p></div>
<div class='div-other'><a id='mulu119' />
<p class='h4'>其二</p><p style="text-indent:0em" class="lg-abnormal"><div class='lg-row'>雲滿千山又萬山，茆房深鎖寂寥間，海天紅日飛窗上，撲碎崑崙夢未還。</div>
</p></div>
<div class='div-other'><a id='mulu120' />
<p class='h4'>其三</p><p style="text-indent:0em" class="lg-abnormal"><div class='lg-row'>山花山景對空顏，春色融融碧嶂間，欲問古人山隱趣，白雲來去日閑閑。</div>
</p></div>
<div class='div-other'><a id='mulu121' />
<p class='h4'>其四</p><p style="text-indent:0em" class="lg-abnormal"><div class='lg-row'>老我年光似不多，堪嗟身事太蹉跎，坐禪禮誦全無力，惟有工夫久不磨。</div>
</p></div>
<div class='div-other'><a id='mulu122' />
<p class='h4'>其五</p><p style="text-indent:0em" class="lg-abnormal"><div class='lg-row'>山中久住事多便，樹葉藤花屋角邊，筍焙茶烘收拾了，閉門一任倒頭眠。</div>
</p></div></div>
<div class='div-other'><a id='mulu123' />
<p class='h3'>示觀教</p><p style="text-indent:0em" class="lg-abnormal"><div class='lg-row'>轉讀轉多心轉煩，何如放下念頭安，翻思拾得寒山子，赤手相攜入鬧欄。</div>
</p></div>
<div class='div-other'><a id='mulu124' />
<p class='h3'>送禪子</p><p style="text-indent:0em" class="lg-abnormal"><div class='lg-row'>子去勞吾到竹門，屋頭松老不知春，相期若要歸來早，共與鋤山種白雲。</div>
</p></div>
<div class='div-other'><a id='mulu125' />
<p class='h3'>游少林乞語</p><p style="text-indent:0em" class="lg-abnormal"><div class='lg-row'>少室風光若與論，湘潭雲接楚山雲，石人肝膽頻傾盡，不到一回安死心。</div>
</p></div>
<div class='div-other'><a id='mulu126' />
<p class='h3'>示空有之執</p><p style="text-indent:0em" class="lg-abnormal"><div class='lg-row'>有禪可悟為魔語，無悟為禪更是魔，除此兩公案外，何妨道者口波波。</div>
</p></div>
<div class='div-other'><a id='mulu127' />
<p class='h3'>月庵</p><p style="text-indent:0em" class="lg-abnormal"><div class='lg-row'>皎皎虛空掛玉輪，當窗懸若祖師燈，四檐光浸茆房白，忘卻禪床冷似冰。</div>
</p></div>
<div class='div-other'><a id='mulu128' />
<p class='h3'>維舟</p><p style="text-indent:0em" class="lg-abnormal"><div class='lg-row'>維卻孤舟擲卻竿，掀天捲地亦閑閑，年來長袖絲綸手，心在眠鷗浴鷺間。</div>
</p></div>
<div class='div-other'><a id='mulu129' />
<p class='h3'>祖心</p><p style="text-indent:0em" class="lg-abnormal"><div class='lg-row'>九年面壁若為通，一旦思歸伎倆窮，父子不傳真秘訣，無端鳥語竹籬中。</div>
</p></div>
<div class='div-other'><a id='mulu130' />
<p class='h3'>山宇吟</p>
<div class='div-other'><a id='mulu131' /><p style="text-indent:0em" class="lg-abnormal"><div class='lg-row'>山宇清寒一枚衣，夜寒爐火尚希微，多燒黃葉身餘煖，不著人間是與非。</div>
</p></div>
<div class='div-other'><a id='mulu132' />
<p class='h4'>其二</p><p style="text-indent:0em" class="lg-abnormal"><div class='lg-row'>地火煨烹待死時，人間無事可貪為，口封白醭灰封面，倒岳傾湫似不知。</div>
</p></div>
<div class='div-other'><a id='mulu133' />
<p class='h4'>其三</p><p style="text-indent:0em" class="lg-abnormal"><div class='lg-row'>昨夜睡濃人在夢，忽然記得去年時，猿來偷我樹頭果，板折當窗那一枝。</div>
</p></div>
<div class='div-other'><a id='mulu134' />
<p class='h4'>其四</p><p style="text-indent:0em" class="lg-abnormal"><div class='lg-row'>庵鎖雲巒樹鎖煙，淡濃蒼翠筆難傳，石邊添個頭陀坐，一幅丹青世外懸。</div>
</p></div>
<div class='div-other'><a id='mulu135' />
<p class='h4'>其五</p><p style="text-indent:0em" class="lg-abnormal"><div class='lg-row'>了心心了何心了，心了心無無亦無，到此若言諸祖意，猿聲啼處月輪孤。</div>
</p></div>
<div class='div-other'><a id='mulu136' />
<p class='h4'>其六</p><p style="text-indent:0em" class="lg-abnormal"><div class='lg-row'>住山年久客情疏，雲水相參厭起居，不必擔禪來問我，老夫心念尚空虛。</div>
</p></div>
<div class='div-other'><a id='mulu137' />
<p class='h4'>其七</p><p style="text-indent:0em" class="lg-abnormal"><div class='lg-row'>身事與誰閑理論，自家做夢自家知，天翻地覆無干<span class='corr'>己</span>，坐臥經行總若痴。</div>
</p></div>
<div class='div-other'><a id='mulu138' />
<p class='h4'>其八</p><p style="text-indent:0em" class="lg-abnormal"><div class='lg-row'>山雲水石道人家，方寸常開不謝花，風味與人真個異，夜深撥火自烹茶。</div>
</p></div>
<div class='div-other'><a id='mulu139' />
<p class='h4'>其九</p><p style="text-indent:0em" class="lg-abnormal"><div class='lg-row'>山人自適山中景，紅白花開杜宇天，笑我形模無可據，惟憑翠竇度長年。</div>
</p></div>
<div class='div-other'><a id='mulu140' />
<p class='h4'>其十</p><p style="text-indent:0em" class="lg-abnormal"><div class='lg-row'>聖量凡情路<span class='corr'>已</span>窮，宗門參叩若為通，鳥飛窗外頻頻語，一樹山茶放晚紅。</div>
</p></div>
<div class='div-other'><a id='mulu141' />
<p class='h4'>其十一</p><p style="text-indent:0em" class="lg-abnormal"><div class='lg-row'>三春<span class='corr'>已</span>謝夏方除，蟬噪風寒秋欲餘，水葉滿巖冬又近，柴床煙火日干午。</div>
</p></div>
<div class='div-other'><a id='mulu142' />
<p class='h4'>其十二</p><p style="text-indent:0em" class="lg-abnormal"><div class='lg-row'>掃石跏趺默坐間，春深幽鳥亂啼山，白雲愛我庵前地，與我常年共放閑。</div>
</p></div>
<div class='div-other'><a id='mulu143' />
<p class='h4'>其十三</p><p style="text-indent:0em" class="lg-abnormal"><div class='lg-row'>怪底山家與事休，刀耕火種日無求，平生伎倆惟餘此，半榻雲埋在石樓。</div>
</p></div>
<div class='div-other'><a id='mulu144' />
<p class='h4'>其十四</p><p style="text-indent:0em" class="lg-abnormal"><div class='lg-row'>縛木為床艸作氈，山中富貴只如然，絕無車馬來林下，門掩潺潺落澗泉。</div>
</p></div>
<div class='div-other'><a id='mulu145' />
<p class='h4'>其十五</p><p style="text-indent:0em" class="lg-abnormal"><div class='lg-row'>水石煙霞不自誇，目前境物盡生涯，未知人世何更變，常見巖臺有落花。</div>
</p></div></div>
<div class='div-other'><a id='mulu146' />
<p class='h3'>示海清巖</p><p style="text-indent:0em" class="lg-abnormal"><div class='lg-row'>示有堂堂觸處知，無來去也更無依，子規啼落中天月，滿樹花開血染枝。</div>
</p></div>
<div class='div-other'><a id='mulu147' />
<p class='h3'>示喜巖</p><p style="text-indent:0em" class="lg-abnormal"><div class='lg-row'>欲成佛去有何難，無奈人心自不安，舉起話頭休放逸，通身拶得骨毛寒。</div>
</p></div>
<div class='div-other'><a id='mulu148' />
<p class='h3'>贈泰講主從禪</p><p style="text-indent:0em" class="lg-abnormal"><div class='lg-row'>棄卻心囊叩祖禪，始知雜毒自相瞞，黃花翠竹分明處，認著依然又隔天。</div>
</p></div>
<div class='div-other'><a id='mulu149' />
<p class='h3'>寄陶仁能居士</p><p style="text-indent:0em" class="lg-abnormal"><div class='lg-row'>深山傍石今年冷，雲氣終朝逼體寒，獨對紫爐烘脊背，任他人事苦茫茫。</div>
</p></div></div>
<div class='div-other'><a id='mulu150' />
<p class='h2'>五言律</p>
<div class='div-other'><a id='mulu151' />
<p class='h3'>山行</p><p style="text-indent:0em" class="lg-abnormal"><div class='lg-row'>我獨愛山居，空冥煙水餘，行非公務迫，吟為野懷舒。入水逢僧話，沿崖見艸廬，相攜歸作宿，又過一菴居。</div>
</p></div>
<div class='div-other'><a id='mulu152' />
<p class='h3'>宿晚村</p><p style="text-indent:0em" class="lg-abnormal"><div class='lg-row'>眺望前村近，桑麻路欲迷，過田衣拂水，緣徑履沾泥。遠嶠寒煙合，空林夕照低，村翁留我宿，也解說禪機。</div>
</p></div>
<div class='div-other'><a id='mulu153' />
<p class='h3'>遊廢寺</p><p style="text-indent:0em" class="lg-abnormal"><div class='lg-row'>古寺是何年，山門自悄然，殿空容鳥入，樹老引藤纏。有客獨題句，無僧共坐禪，息陰依樹坐，怪見虎當前。</div>
</p></div>
<div class='div-other'><a id='mulu154' />
<p class='h3'>與僧懷省別之蜀</p><p style="text-indent:0em" class="lg-abnormal"><div class='lg-row'>巴江雨欲收，去去莫淹留，風景應牽思，煙波不斷頭。猿從危石嘯，舟向急灘流，如過黃牛峽，方知險處游。</div>
</p></div>
<div class='div-other'><a id='mulu155' />
<p class='h3'>遇隱者</p><p style="text-indent:0em" class="lg-abnormal"><div class='lg-row'>杖策雲間去，迢迢入薜蘿，踐崖登白石，行徑踏青莎。樹密連居址，橋危隱竹坡，人煙皆四絕，惟我獨經過。</div>
</p></div>
<div class='div-other'><a id='mulu156' />
<p class='h3'>入古峰寺</p><p style="text-indent:0em" class="lg-abnormal"><div class='lg-row'>樓閣微無有，雲霞最上層，扳蘿緣屈曲，踐石度崚嶒。蘚壁三尊佛，龐眉一老僧，倚巖如幅畫，夜對一龕燈。</div>
</p></div>
<div class='div-other'><a id='mulu157' />
<p class='h3'>宿荒院</p><p style="text-indent:0em" class="lg-abnormal"><div class='lg-row'>行歸山院晚，煙火隔人家，垣倒自來鹿，艸深多聚蛇。空廊無月照，古殿有雲遮，年代尋碑辨，文章半蘚花。</div>
</p></div>
<div class='div-other'><a id='mulu158' />
<p class='h3'>羨翠巖道者</p><p style="text-indent:0em" class="lg-abnormal"><div class='lg-row'>結廬潛遁久，絕足道名奇，雲外猿聲斷，松間鶴夢危。人緣從此盡，世路<span class='corr'>已</span>相違，翠鎖千巖壑，幽懷只自知。</div>
</p></div>
<div class='div-other'><a id='mulu159' />
<p class='h3'>進庵山舍</p><p style="text-indent:0em" class="lg-abnormal"><div class='lg-row'>庵結雲深處，脩然遠世間，猿扳枝落地，鶴背日還山。溪水心同淨，巖雲趣與閑，道人居此處，何事得相闕。</div>
</p></div>
<div class='div-other'><a id='mulu160' />
<p class='h3'>寄玉林居士住山</p><p style="text-indent:0em" class="lg-abnormal"><div class='lg-row'>茆屋最幽清，玉林久棲止，松音風遞來，山夢猿驚起。坐臥外無禪，心情皆至理，回視紅塵中，誰能得如此。</div>
</p></div>
<div class='div-other'><a id='mulu161' />
<p class='h3'>書木葉寄友</p><p style="text-indent:0em" class="lg-abnormal"><div class='lg-row'>述我山居事，寫葉頻寄與，意匪外葉間，情還出葉底。泥牛產犢兒，石女生孩子，此說古之疑，不疑能有幾？</div>
</p></div>
<div class='div-other'><a id='mulu162' />
<p class='h3'>為道深題墨竹</p><p style="text-indent:0em" class="lg-abnormal"><div class='lg-row'>誰寫雙資簹，半晴半帶雨，榦直挺青琅，葉疏攢翠羽。清容禪室懸，瘦許山僧侶，倘遇老香嚴，定將公案舉。</div>
</p></div>
<div class='div-other'><a id='mulu163' />
<p class='h3'>讀林間錄</p><p style="text-indent:0em" class="lg-abnormal"><div class='lg-row'>太古淳風絕，期誰寄此音，掃空文字跡，直指祖師心。法類皮猶髓，林編古亙今，追思何<span class='corr'>已</span>矣，三嘆付瑤琴。</div>
</p></div>
<div class='div-other'><a id='mulu164' />
<p class='h3'>山房獨坐</p><p style="text-indent:0em" class="lg-abnormal"><div class='lg-row'>山房無一事，西日送殘曛，飯取胡麻煮，香將柏子焚。草坡聞牧笛，松塢響樵斤，怪底窗昏黑，簷前一片雲。</div>
</p></div>
<div class='div-other'><a id='mulu165' />
<p class='h3'>山典寄魁太初</p><p style="text-indent:0em" class="lg-abnormal"><div class='lg-row'>盡日巖房老，幽居自獲便，死生無定日，坐臥任長年。豈謂禪非學，惟知夢是顛，身前身後事，鳥語竹籬邊。</div>
</p></div>
<div class='div-other'><a id='mulu166' />
<p class='h3'>寄友人</p><p style="text-indent:0em" class="lg-abnormal"><div class='lg-row'>孤客發吟懷，悵望雲樹久，江頭浩浩波，堤上依依柳。分榻在今秋，合單思故友，斷鴻飛不連，何時得同首？</div>
</p></div>
<div class='div-other'><a id='mulu167' />
<p class='h3'>船出江東</p><p style="text-indent:0em" class="lg-abnormal"><div class='lg-row'>小艇出江東，江流曲似虹，盟鷗閑倚掉，聽雨暫推篷。兩岸翻波急，三山擁翠濃，新河多故識，款我日從容。</div>
</p></div>
<div class='div-other'><a id='mulu168' />
<p class='h3'>因事感懷</p><p style="text-indent:0em" class="lg-abnormal"><div class='lg-row'>懷古期誰話，臨風慷慨多，世情難測度，光景易消磨。驛騎驚晨鼓，官船發夜歌，世人忙不著，令我笑呵呵。</div>
</p></div>
<div class='div-other'><a id='mulu169' />
<p class='h3'>山水圖為李用之書</p><p style="text-indent:0em" class="lg-abnormal"><div class='lg-row'>良丁善丹青，所得意外意，紙上移江山，筆端轉天地。楊柳護煙村，雲霞鎖蕭寺，索我一題詩，對之起幽思。</div>
</p></div>
<div class='div-other'><a id='mulu170' />
<p class='h3'>山趣吟</p>
<div class='div-other'><a id='mulu171' /><p style="text-indent:0em" class="lg-abnormal"><div class='lg-row'>我趣山幽逸，山深任寂寥，種松緣徑側，架木倚山嶕。巖瀉千尋瀑，園滋百品苗，為何人少到，陡澗不橫橋。</div>
</p></div>
<div class='div-other'><a id='mulu172' />
<p class='h4'>其二</p><p style="text-indent:0em" class="lg-abnormal"><div class='lg-row'>我趣山幽逸，依然覺興長，懶從諸事變，推去一生忙。簾捲溪光碧，窗含樹色蒼，閉門回俗轍，應笑自家狂。</div>
</p></div>
<div class='div-other'><a id='mulu173' />
<p class='h4'>其三</p><p style="text-indent:0em" class="lg-abnormal"><div class='lg-row'>我趣山幽逸，秪緣事不多，銜芝纔鹿去，扳果又猿過。短杖扶笻竹，輕衣綴薜蘿，何勞加別念，有念即成魔。</div>
</p></div>
<div class='div-other'><a id='mulu174' />
<p class='h4'>其四</p><p style="text-indent:0em" class="lg-abnormal"><div class='lg-row'>我趣山幽逸，山幽豈易言，但容來老衲，未許過高軒。泉眼石邊活，鳥聲花外喧，紅塵無路入，風景似桃源。</div>
</p></div>
<div class='div-other'><a id='mulu175' />
<p class='h4'>其五</p><p style="text-indent:0em" class="lg-abnormal"><div class='lg-row'>我趣山幽逸，柴門無客敲，屋頭鴉報曉，松頂鶴爭巢。供粥燒新筍，烹茶摘野蒿，彌彌心所以，天地豈容包。</div>
</p></div>
<div class='div-other'><a id='mulu176' />
<p class='h4'>其六</p><p style="text-indent:0em" class="lg-abnormal"><div class='lg-row'>我愛山幽逸，平生酷愛山，高登那畏險，飽翫不知還。選地幽深處，誅茅一兩間，因茲清<span class='corr'>己</span>智，竟不與塵扳。</div>
</p></div></div>
<div class='div-other'><a id='mulu177' />
<p class='h3'>舟泊</p>
<div class='div-other'><a id='mulu178' /><p style="text-indent:0em" class="lg-abnormal"><div class='lg-row'>泛舟隨所住，相與俗情違，興得五湖樂，心閑萬事非。人疑天上坐，鷗訝鏡中飛，晚泊蘆花渚，猶如紙帳圍。</div>
</p></div>
<div class='div-other'><a id='mulu179' />
<p class='h4'>其二</p><p style="text-indent:0em" class="lg-abnormal"><div class='lg-row'>水國微茫處，凝眸景趣多，天光船底漾，雲影棹邊拖。動我清幽興，聞他欸乃歌，不知臨去晚，落日蕩狂波。</div>
</p></div>
<div class='div-other'><a id='mulu180' />
<p class='h4'>其三</p><p style="text-indent:0em" class="lg-abnormal"><div class='lg-row'>行舟與泊舟，誰解悟心眸，身世搖雙槳，功名起一漚。纔離楊柳岸，又入蓼花洲，識破塵勞事，撐歸彼岸頭。</div>
</p></div>
<div class='div-other'><a id='mulu181' />
<p class='h4'>其四</p><p style="text-indent:0em" class="lg-abnormal"><div class='lg-row'>海闊天空際，山僧夜放舠，撥煙雙短棹，穿月一長篙。蜃吐千層閣，虹垂五色橋，幾番衡逆浪，直欲上重霄。</div>
</p></div>
<div class='div-other'><a id='mulu182' />
<p class='h4'>其五</p><p style="text-indent:0em" class="lg-abnormal"><div class='lg-row'>江靜雨初收，湖光滑似油，岸如隨棹轉，山欲趁波流。牽興多浮荇，忘機足野鷗，夜聞漁父笛，吹破一天秋。</div>
</p></div>
<div class='div-other'><a id='mulu183' />
<p class='h4'>其六</p><p style="text-indent:0em" class="lg-abnormal"><div class='lg-row'>我住船兒小，悠悠興轉多，微風吹短棹，細雨拂輕蓑。頗似陸魯望，難同張志和，欲歌般若偈，惟恐驚黿囂。</div>
</p></div>
<div class='div-other'><a id='mulu184' />
<p class='h4'>其七</p><p style="text-indent:0em" class="lg-abnormal"><div class='lg-row'>巨浪轟雷作，扁舟不險凶，搖搖隨順逆，泛泛任西東。天地浮沉際，蛟龍出沒中，漚生復漚滅，誰與共磨礱？</div>
</p></div>
<div class='div-other'><a id='mulu185' />
<p class='h4'>其八</p><p style="text-indent:0em" class="lg-abnormal"><div class='lg-row'>五板尖頭艇，撐來傍柳橋，清流堪濯足，長石可伸腰。罷繫蕭僧缽，將捐許子瓢，笑他躋要者，如弄海門潮。</div>
</p></div>
<div class='div-other'><a id='mulu186' />
<p class='h4'>其九</p><p style="text-indent:0em" class="lg-abnormal"><div class='lg-row'>何處占清涼，煙波望渺茫，暫離兜率界，直入水雲鄉。小艇乾坤大，短舟日月長，晚來龍女獻，放出寶珠光。</div>
</p></div>
<div class='div-other'><a id='mulu187' />
<p class='h4'>其十</p><p style="text-indent:0em" class="lg-abnormal"><div class='lg-row'>來去復來去，猶如水上萍，衝煙過荻渚，隨水傍沙汀。渡口求漁叟，船頭狎鷺人，相逢惟一笑，即是息心銘。</div>
</p></div></div></div>
<div class='div-other'><a id='mulu188' />
<p class='h2'>七言律</p>
<div class='div-other'><a id='mulu189' />
<p class='h3'>紙帳</p><p style="text-indent:0em" class="lg-abnormal"><div class='lg-row'>一團虛白墜輕柔，護我禪床分外幽，身在芸暉堂上臥，神于銀色界邊遊。素雲助煖春常在，霽月凝光夜不收，好是枕邊蝴蝶遶，梅花有夢到羅浮。</div>
</p></div>
<div class='div-other'><a id='mulu190' />
<p class='h3'>寄洱水道庵居士</p><p style="text-indent:0em" class="lg-abnormal"><div class='lg-row'>機前一著虛空笑，說與吾家居士知，洱水味同滇水味，今人眉似古人眉。春巖鳥語陳心賦，靜夜猿聲繼祖辭，鐵壁銀山通放倒，叮嚀珍重莫狐疑。</div>
</p></div>
<div class='div-other'><a id='mulu191' />
<p class='h3'>道中望靈峰寄秦上人</p><p style="text-indent:0em" class="lg-abnormal"><div class='lg-row'>海門煙霧日沉東，曙色濛濛帶雨風，古寺半空丹壁裏，幽林一望畫圖中。雲埋鶴夢松聲細，石近龍泉水眼通，勝覽江山觀未足，寫懷留寄梵王宮。</div>
</p></div>
<div class='div-other'><a id='mulu192' />
<p class='h3'>遊山寺</p><p style="text-indent:0em" class="lg-abnormal"><div class='lg-row'>招提住近水邊山，我亦驅馳策杖扳，萬境不關情寂寂，片懷常靜日閑閑。樹頭鳥自雲邊到，渡口僧從月下還，坐久不思心所以，就中端的外人間。</div>
</p></div>
<div class='div-other'><a id='mulu193' />
<p class='h3'>省病</p>
<div class='div-other'><a id='mulu194' /><p style="text-indent:0em" class="lg-abnormal"><div class='lg-row'>病繫床間豈奈何，如今既好莫蹉跎，患中苦楚心當省，世上雄豪眼莫過。撚指光陰安久計，落山日色去無多，慇懃為報同衣友，切忌平原自起波。</div>
</p></div>
<div class='div-other'><a id='mulu195' />
<p class='h4'>其二</p><p style="text-indent:0em" class="lg-abnormal"><div class='lg-row'>無量劫來憎與愛，相非相是更相悲，幾經妄誕徒生受，如許牽纏何了期。個念灰時真智慧，此心歇處即菩提，悟迷迷悟空花翳，堪笑堪憐類不知。</div>
</p></div></div>
<div class='div-other'><a id='mulu196' />
<p class='h3'>拄杖付徒永昇作</p><p style="text-indent:0em" class="lg-abnormal"><div class='lg-row'>昔年行腳賴攜持，倒握橫擔總得宜，撥亂雲根天地塞，攙空華藏佛魔迷。隨高就下乘渠力，涉險經危苦不疑，付與吾徒收拾去，兒孫萬古作標題。</div>
</p></div>
<div class='div-other'><a id='mulu197' />
<p class='h3'>書壁間</p><p style="text-indent:0em" class="lg-abnormal"><div class='lg-row'>無量劫來今日事，何須向外苦追尋，山雲水石平生志，淡薄煙霞不老心。萬法<span class='corr'>已</span>從當處絕，片懷曾不與時情，道人索性渾淪說，一點靈光亙古今。</div>
</p></div>
<div class='div-other'><a id='mulu198' />
<p class='h3'>自省寄寶峰</p><p style="text-indent:0em" class="lg-abnormal"><div class='lg-row'>一別金陵又九年，閑情只在水雲邊，茆簷三尺低頭入，柴火一爐縮腳眠。聚散如雲安久計，人<span class='corr'></span>情係妄暫留連，山夫見解惟如此，懶慢無聊與說禪。</div>
</p></div>
<div class='div-other'><a id='mulu199' />
<p class='h3'>廚丁言盡炊</p><p style="text-indent:0em" class="lg-abnormal"><div class='lg-row'>茆屋深居煙雨邊，四時風味只如然，勿勞計較來朝事，且自安閑今日便。缽內無食尋野食，坐中有客但隨緣，老夫<span class='corr'>已</span>不將身口，策杖區區造市廛。</div>
</p></div>
<div class='div-other'><a id='mulu200' />
<p class='h3'>臨老述懷</p><p style="text-indent:0em" class="lg-abnormal"><div class='lg-row'>待死朝生一老禪，滿頭白髮九旬年，缽盂飯飽堆堆坐，心地空餘默默禪。有口懶能尋話說，忘機寧肯再談玄，所言千古人間事，夢幻空花總自然。</div>
</p></div>
<div class='div-other'><a id='mulu201' />
<p class='h3'>示眾</p><p style="text-indent:0em" class="lg-abnormal"><div class='lg-row'>老病死生皆預定，昔非今是總妄求，欲休歇處宜休歇，得自由時且自由。殘日聽其來去速，漏形安保夕辰留，坐推湖海多禪老，幾個蒙余得到頭。</div>
</p></div>
<div class='div-other'><a id='mulu202' />
<p class='h3'>送懷德上人</p><p style="text-indent:0em" class="lg-abnormal"><div class='lg-row'>一錫閑雲到處禪，花濃柳翠正春妍，多年埋沒無生話，今日方知有是緣。開眼自然明物理，歸源切忌亂心田，老夫相送憑何據，任爾東西南北邊。</div>
</p></div>
<div class='div-other'><a id='mulu203' />
<p class='h3'>猿鶴山林</p><p style="text-indent:0em" class="lg-abnormal"><div class='lg-row'>日遲睡起坐披尋，高望誰人得滿心，萬事總成雲聚散，一身都付夢升沉。功名未必空為有，富貴安能古到今，卻笑頭陀癡老問，尾巴真箇說如新。</div>
</p></div>
<div class='div-other'><a id='mulu204' />
<p class='h3'>分歲次中峰韻二首</p>
<div class='div-other'><a id='mulu205' /><p style="text-indent:0em" class="lg-abnormal"><div class='lg-row'>山居分歲冷如冰，和影渾無只個僧，老病一身煨地火，坐眠半榻偣巖藤。欲言有道誠魔說，更謂無心續祖燈，莫道新年聞佛法，舊年佛法又何曾。</div>
</p></div>
<div class='div-other'><a id='mulu206' />
<p class='h4'>其二</p><p style="text-indent:0em" class="lg-abnormal"><div class='lg-row'>叢林藥石<span class='corr'>己</span>情灰，豁眼惟觀窗外梅，截斷聖凡無繫綴，掃空雲水絕徘徊。低頭合掌期誰共，運土搬柴獨自回，老我說禪唇齒冷，破窗燈影照巖臺。</div>
</p></div></div>
<div class='div-other'><a id='mulu207' />
<p class='h3'>示眾</p><p style="text-indent:0em" class="lg-abnormal"><div class='lg-row'>參禪家教說如何，切忌聰明知解多，欲認識情神鬼窟，<span class='corr'>已</span>成知覺見聞魔。面皮裂轉加精進，志願堅來悟剎那，脅下放眠高舉話，時來刻去勿蹉跎。</div>
</p></div>
<div class='div-other'><a id='mulu208' />
<p class='h3'>達磨見武帝</p><p style="text-indent:0em" class="lg-abnormal"><div class='lg-row'>達磨西返豈千年，面壁巖中淚若懸，不識柳煙金鎖殿，空遺蘆影玉街禪。當時歌管蛩聲墮，去日風雲雨色連，惆悵蒼茫無限恨，後人將作話頭傳。</div>
</p></div></div>
<div class='div-other'><a id='mulu209' />
<p class='h2'>雜體</p>
<div class='div-other'><a id='mulu210' />
<p class='h3'>擬儒書語</p>
<div class='div-other'><a id='mulu211' /><p style="text-indent:0em" class="lg-abnormal"><div class='lg-row'>仰之彌高，寶劍分明未是刀，凜凜寒光逼人膽，虛空匣裏久收牢。</div>
</p></div>
<div class='div-other'><a id='mulu212' />
<p class='h4'>其二</p><p style="text-indent:0em" class="lg-abnormal"><div class='lg-row'>鑽之彌堅，游春公子勒金鞭，不到黃河心不死，到了黃河亦只般。</div>
</p></div>
<div class='div-other'><a id='mulu213' />
<p class='h4'>其三</p><p style="text-indent:0em" class="lg-abnormal"><div class='lg-row'>瞻之在前，青山一片白雲漫，謾到村坊問王老，向言昨夜為燒錢。</div>
</p></div>
<div class='div-other'><a id='mulu214' />
<p class='h4'>其四</p><p style="text-indent:0em" class="lg-abnormal"><div class='lg-row'>忽焉在後，白日鬼迷思念咒，玄關金鎖不能藏，直入蟭螟眼裏走。</div>
</p></div></div>
<div class='div-other'><a id='mulu215' />
<p class='h3'>旅癡十首擬寒山意</p>
<div class='div-other'><a id='mulu216' /><p style="text-indent:0em" class="lg-abnormal"><div class='lg-row'>髼頭齬齪子，事絕人難跂，養氣塞乾坤，混跡居廛市。欲去則便去，欲住則便住，住兮與去兮，縱橫無礙處。何用苦勞形，百年聊寄寓，舉世一推之，宜笑還宜睡。</div>
</p></div>
<div class='div-other'><a id='mulu217' />
<p class='h4'>其二</p><p style="text-indent:0em" class="lg-abnormal"><div class='lg-row'>拾得與寒山，顛風面不洗，吟詩無偶對，談笑有條理。來去莫捫摸，隱約無依止，逢人只是笑，人錯認癡子。而我慕斯人，學癡而<span class='corr'>已</span>矣。</div>
</p></div>
<div class='div-other'><a id='mulu218' />
<p class='h4'>其三</p><p style="text-indent:0em" class="lg-abnormal"><div class='lg-row'>我癡真個癡，癡中人鮮知，放曠復放曠，俱無安與危。作佛乃虛緬，成仙在何時，相逢有青眼，不須亦不須。</div>
</p></div>
<div class='div-other'><a id='mulu219' />
<p class='h4'>其四</p><p style="text-indent:0em" class="lg-abnormal"><div class='lg-row'>寒暑一衲衣，且無富與貴，人笑我如癡，我笑人莫會。豈無悲與歡，亦有驚與懼，所以我逢人，愈加笑而戲。二者何了然，無榮亦無瘁。</div>
</p></div>
<div class='div-other'><a id='mulu220' />
<p class='h4'>其五</p><p style="text-indent:0em" class="lg-abnormal"><div class='lg-row'>世人俱發粲，獨我作旅癡，我請人洗耳，聽我癡論之。天地一癡物，有道猶不知。天地既如此，我癡復何疑，回首望西山，日薄無多時。</div>
</p></div>
<div class='div-other'><a id='mulu221' />
<p class='h4'>其六</p><p style="text-indent:0em" class="lg-abnormal"><div class='lg-row'>一朝又一朝，癡人何所係，舉首見青天，白日繩難繫。從人笑我非，惟我容人是，我于非是外，斷不分譏譏。一笑兩儀間，無處著癡字。</div>
</p></div>
<div class='div-other'><a id='mulu222' />
<p class='h4'>其七</p><p style="text-indent:0em" class="lg-abnormal"><div class='lg-row'>我<span class='corr'>已</span>知我我，人莫知人人。我知身是幻，誰意知為真？年來<span class='corr'>已</span>作癡，和光混其塵，若癡人未會，有夢休云云。</div>
</p></div>
<div class='div-other'><a id='mulu223' />
<p class='h4'>其八</p><p style="text-indent:0em" class="lg-abnormal"><div class='lg-row'>東街剛鬣嫩，西市柔毛肥，宰人大恣縱，市者無度思。寒拾曾有言，自殺自食之。仲尼忘肉味，子輿遠庖廚。為僧遵佛戒，不食非吾癡。</div>
</p></div>
<div class='div-other'><a id='mulu224' />
<p class='h4'>其九</p><p style="text-indent:0em" class="lg-abnormal"><div class='lg-row'>學禪禪莫會，學詩詩莫成，學得癡中理，百事都無能。人來問我法，喝不轟雷聲，人來索我句，吟且為蟬鳴。衣麻勝衣，隱姓勝登名，世無閭丘公，孰能知我情？寄言肉眼兒，莫以我為憎。</div>
</p></div>
<div class='div-other'><a id='mulu225' />
<p class='h4'>其十</p><p style="text-indent:0em" class="lg-abnormal"><div class='lg-row'>我癡癡無學，學之貴穿鑿，癡無鑒聖凡，癡不會吟作。人情萬卷書，我知我弗如，人全三窟計，我知我皆輸。癡兮癡非錯，而能有先覺。視天天蓋頭，視地地承腳，跳出天地間，慎勿被他縛。</div>
</p></div></div></div></div>
<p class='juan'>古庭祖師語錄輯略卷之四<span class='note-inline'>(終)</span></p>
</div><!-- end of div[@id='body'] -->
</body></html>