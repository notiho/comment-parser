<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古庭禪師語錄輯略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>古庭語錄輯略序</p><p class="byline">方外舊史皖舒吳應賓譔</p><p>蓋余所事華嚴善知識，有朗目智和尚云：「犝牛是牿。」則昆明歸化古庭堅公，相好法身之所攝持也。談麈高揮則浮渡華嚴，古庭堅公言說法身之所震動也。兩公皆滇人，先後百四十年間，薪火交光，水月互影，將母方網三昧入定出定而作佛事耶。病堂散人睹面聞名，善根雙托，余則幸矣居久之。智公以藏輪之役去浮渡而金臺，於時故鄉陶使君葛閬方在公車，用南詢禮，請益世尊拈花以前一段公案，鍼芥乎？水乳哉？余不能舉其契。而堅公山雲水石，斷爛葛藤，從智公篋笥中起，向葛閬眼根放種種光，作師子吼矣。哲人既萎，弟子不能守典，遺文轉徒，若存若亡幾三十年，而愚子道凝射雉白門，得為水部紫閬操几垂一[耳*兮]，次出所購堅公繫鶉衣寶，哲昆葛閬暨厥宗會稽大司成弟石梁，刮垢磨光，新其載牘，名「古庭語錄輯」，略凡四卷，以續無際之慧命，而芽臨濟之枯禪。使愚子投我一篇，徵引商之和於首簡。余雖錮疾反扃嚮異瞻奇，崖略以耳而三嘆焉。咄哉！此翁用心處若師王之奮全力于一兔，會心處若因陀之合多影于一珠，任運酬機，卷舒無跡，廣于輯略，東語西話，鑄古陶今，澈困婆心，單提向上，譬如雪山肥膩純出醍醐，撮要鉤玄則〈華嚴大意〉一篇，字字圓融，言言行布，勤求實到，舉一蔽諸他所芟夷，知不無拖泥帶水，可謂干將出沒尚惹煙霞，陘棟在山寧辭斤斧。陶氏三君子，功古庭也、功曹溪也、功靈鷲也，非復算數譬喻所能繇旬而劫波之矣。讀其書不可以不知其人，昭昭于初，冥冥于卒，豈三君子所以論世？而天界之席既禪，歸化之鐸未衰，栽竹垂絲，逢場作戲，夷考幻住，倫次闕如也。不知無字毒鼓所斷命根，為一、為多，為半、為滿？飛精綿邈尚友謂何，豈得髓而棄皮，抑舊章之無述而歸化梵剎望之皋如？麟臥狐眠，春來秋去，諸君子業為捧心，有筆如椽將亦鞠為茂草，而浮山野史謀于苔蘚，乃屬汗青所載。堅公涌沒津梁，因緣麤具、參承茲決，以事係年，考諸行腳供通，如對二月非是月影。奇哉！直指張公睹師貌于驅烏，而祖印三旬不愆于素，讀者取為久行玅道之符。大蘶倫稱天順癸未禮師足于浮山法窟而<span class='corr'>已</span>，付受荷擔，不言何等，三十年胡亂鹽醬多少亦未之有聞也。君子以為二憾，而金谷之歌、伽藍之說、一真法界，觸境全章，文字言音了與《輯略》諸篇不別，為堅公廣長舌相無疑也。辭世偈言：「來從華藏海中來，文殊普賢；去從華藏海中去，觀音勢。至祗今還有不來不去的麼？咄！總在這裏。」智公聞諸歸化灌我耳根，足使吊古英靈作第一峰德雲想。而遠大師局前帶後，狼籍生涯，拈來臨濟金剛網，推入昆明華藏海，直得水枯石爛，雲散山空，向五十三善知識前同時作禮，故知智公齒牙別有堅公面目矣。佛手驢腳，影現重重，忍鎧悲輪，詎堪思議。是編同事諸上善人，大都下座毘那分形震旦，而余呵殿智公于浮渡之轂，斯<span class='corr'>已</span>勤矣。卒業狂喜數事拾遺得其方便，克諧蘭若寓乘金湯究竟堅固。雖妙吉神手加我囪門，何以代此。而水部公亟以囑累為提獎也，倘亦天廨華嚴旁參熏變慈善根力，從臾刳心施及藐諸傳言送語，於劓刖之法供養而增若焉異日者。堅公法界願王，如時成熟，未委此淨信聚，誰為牧女？誰為純陀？一室千燈，雲興瓶瀉，而昔人來去華嚴顯密任持，法位常住，必斯文之為引業也夫。</p>
<p>崇禎癸酉秋八月庚午朔</p>
</div>
<div class='div-xu'><a id='mulu2' />
<p class='h1'>古庭祖師語錄敘</p><div><img src='../images/J25p0222_01.gif' alt='J25p0222_01.gif' /></div>
<div><img src='../images/J25p0223_01.gif' alt='J25p0223_01.gif' /></div>
<div><img src='../images/J25p0223_02.gif' alt='J25p0223_02.gif' /></div>
</div>
<div class='div-xu'><a id='mulu3' />
<p class='h1'>古庭祖師語錄序</p><p>能仁氏以一大事因緣出現於世，而今之學道者，或數數於福田、或汲汲於淨土、或匐匐於教海，至於正法眼藏涅槃妙心則茫然不入，余每以是請正識法者。適於京邸遇同年紫閬陶君，商及最上事津津不置，復譚滇中異人有古庭祖師者，簡易直截，每以無字話斷人命根，與盤龍祖師異時同地，乃盤龍肉身尚在，而古庭道場<span class='corr'>已</span>為蓁蕪，心恫者久之。今春過虎林，謁陶稚圭先生時，適紫閬兄在坐，手一編示予曰：「此即《古庭集》也，從煨燼中得之，其言掃盡葛藤，獨露本地風光，再四讀之，心花頓開，幾欲忘倦。」予謂陶君曰：「安忍我輩得此如意寶而不與人共乎？」遂與同志謀鋟之，而字漫漶不可讀，復取正於稚圭先生。先生以《人天眼目》作佛法津梁，為之刪其繁亂、正其謬訛，而古庭又開一生面矣。噫，垢衣除糞徒慘長者之容，乞人佩珠徒發良友之歎。是集也，正法眼藏涅槃妙心，舍此其誰與歸？第蘊結有年，非得紫閬兄之表章則不出，非得稚圭先生之刪正則亦不傳，謂之古庭之異書可也，謂之陶氏之異書亦可也。雖然，讀是集者，須向未有古庭以前覓消息始得。</p>
<p style="margin-left:2em">平實居士錢啟忠盥手題</p>
</div>
<div class='div-xu'><a id='mulu4' />
<p class='h1'>古庭輯路序</p><p class="byline">資善大夫南京禮部尚書張惠撰</p><p>夫《山雲水石輯》，乃古庭和尚以平昔所做工夫，疑團子破處，不恃棒喝，出於語默，欲其開鑿學者，由此而所以作也。和尚天姿高古，行解冰嚴，肆舌宗門，了無泥滯，毫放三昧，具大辯才。觀夫錄者，文浩義博，絕後光前，耀古振今，擊賢啟聖，真濟世之丹鉛，人天之大眼目者也。余聞釋迦拈花，迦葉作笑，以此繼之謂正法眼藏涅槃妙心。察其所以誠也，目擊而道存，不涉文字，蓋謂佛佛授受、祖祖禪傳，有是然也，豈欺人歟？且夫和尚布法於金陵、卓錫天界時，學徒彌眾而無乏目，所以具大慈悲、舌頭拖地大伸普說，用無不到、理無不中，一語一默、一機一事，譬夫日正於中天而無不正也。大矣哉！和尚誠無際之正傳，機緣吻合，際囑曰：「吾居川中，得法之徒十有餘人，正法眼藏付囑於汝，吾道至子大興于世。」所以謂臨濟一宗復振於今日者矣。其錄之文言句義而自然神機俱到，大法變通，可以與佛祖語言齊驅並駕，遺于不朽。其徒一貫上足編次成錄，徵余序以冠于篇。余視所錄皆心地所造，融通無礙，忻然作之而示學者，以為進修一助云。</p>
<p>大明天順歲在丁丑孟春上元</p>
</div>
<div class='div-other'><a id='mulu5' />
<p class='h1'>古庭祖師輯略目錄</p>
<ul class="">
<li>卷之一
<ul class="">
<li>行腳</li>

<li>法語</li>

<li>為四眾說戒</li>

<li>心要</li>

<li>三昧玄章</li>

<li>警徒</li>

<li>訓徒</li>
</ul></li>

<li>卷之二
<ul class="">
<li>說
<ul class="">
<li>三昧禪定</li>

<li>華嚴幻住略跡</li>

<li>華嚴大意</li>

<li>示一宗頭陀</li>

<li>無字直說</li>

<li>火爐頭話</li>

<li>牛首日錄</li>
</ul></li>
</ul></li>

<li>卷之三
<ul class="">
<li>論
<ul class="">
<li>知見證性</li>
</ul></li>

<li>書
<ul class="">
<li>拜母</li>

<li>通壽兄古松和尚書</li>
</ul></li>

<li>跋
<ul class="">
<li>雲谷師所書普賢行願品跋</li>
</ul></li>

<li>頌</li>

<li>拈頌</li>
</ul></li>

<li>卷之四
<ul class="">
<li>偈贊
<ul class="">
<li>先師無際和尚道感文并偈</li>

<li>古拙老祖真讚</li>

<li>釋迦佛出山相贊</li>

<li>大悲菩薩相贊</li>

<li>魚籃相贊</li>

<li>達磨相贊</li>

<li>善財南遊圖贊</li>

<li>羅漢</li>
</ul></li>

<li>歌
<ul class="">
<li>了一歌</li>

<li>皮袋歌</li>

<li>真樂歌</li>
</ul></li>

<li>詩七<span class="corr">言</span>絕句
<ul class="">
<li>題牧牛圖<span class="note-inline">(併引)</span></li>

<li>入山尋牛</li>

<li>荒谿見跡</li>

<li>見牛必獲</li>

<li>得牛馭制</li>

<li>牧牛受策</li>

<li>騎牛歸家</li>

<li>忘牛存人</li>

<li>人牛俱忘</li>

<li>返本澄源</li>

<li>入廛垂手</li>

<li>囑悟心禪客</li>

<li>宗門揀要<span class="note-inline">(并引二首)</span></li>

<li>道人山居</li>

<li>尋隱者</li>

<li>贈明道禪者</li>

<li>為海嶼菴書</li>

<li>為清道人書閑寂軒</li>

<li>送禪者隱山</li>

<li>為老宿山隱</li>

<li>無客軒為獨翁題</li>

<li>為清滿智淨德五禪客乞<span class="note-inline">(五首)</span></li>

<li>擬古德十可行<span class="note-inline">(十首)</span></li>

<li>入室</li>

<li>普請</li>

<li>粥飯</li>

<li>洗衣</li>

<li>掃地</li>

<li>諷經</li>

<li>禮拜</li>

<li>話道</li>

<li>四照用</li>

<li>四賓主</li>

<li>四喝語</li>

<li>三玄要</li>

<li>示客問念佛參禪之意</li>

<li>金臺書示學禪人</li>

<li>僧老獨居</li>

<li>示眾</li>

<li>侍者擊鼓參鐘</li>

<li>從生放下床</li>

<li>坐中聞猿啼</li>

<li>春吟曉處</li>

<li>禪蒲<span class="note-inline">(二首)</span></li>

<li>夏日與友登山</li>

<li>送僧歸蜀</li>

<li>侍者別我</li>

<li>雲林精舍</li>

<li>述懷</li>

<li>請道者隱居</li>

<li>答張文勝</li>

<li>示鑷</li>

<li>善道者居山</li>

<li>述<span class="corr">己</span>心事</li>

<li>述懷</li>

<li>寄琴士</li>

<li>分歲</li>

<li>開道者遊眉山</li>

<li>次古人韻示眾<span class="note-inline">(五首)</span></li>

<li>示觀教</li>

<li>送禪子</li>

<li>游少林乞語</li>

<li>示空有之執</li>

<li>月菴</li>

<li>維舟</li>

<li>祖心</li>

<li>山字吟<span class="note-inline">(十五首)</span></li>

<li>示海清巖</li>

<li>示喜巖</li>

<li>贈泰講主從禪</li>

<li>寄陶仁能居士</li>
</ul></li>

<li>五言律
<ul class="">
<li>山行</li>

<li>宿晚村</li>

<li>遊廢寺</li>

<li>與僧懷省別之蜀</li>

<li>遇隱者</li>

<li>入古峰寺</li>

<li>宿荒院</li>

<li>羨翠巖道者</li>

<li>進菴山舍</li>

<li>寄玉林居士寄山</li>

<li>書木葉寄友</li>

<li>為道深題墨竹</li>

<li>讀林間錄</li>

<li>山房獨坐</li>

<li>山興寄魁太初</li>

<li>寄友人</li>

<li>船出江東</li>

<li>因事感懷</li>

<li>山水圖為李用之書</li>

<li>山趣吟<span class="note-inline">(六首)</span></li>

<li>舟泊<span class="note-inline">(十首)</span></li>
</ul></li>

<li>七言律
<ul class="">
<li>紙帳</li>

<li>寄洱水道菴居士</li>

<li>道中望靈峰寄泰上人</li>

<li>遊山寺</li>

<li>省病<span class="note-inline">(二首)</span></li>

<li>拄杖付徒永昇作</li>

<li>書壁間</li>

<li>自省寄寶峰</li>

<li>廚丁言盡炊</li>

<li>臨老述懷</li>

<li>示眾</li>

<li>送懷德上人</li>

<li>猿鶴山林</li>

<li>分歲次中峰韻二首</li>

<li>示眾</li>

<li>達磨見武帝</li>
</ul></li>

<li>雜體
<ul class="">
<li>擬儒書語</li>

<li>旅<span class="corr">癡</span>十首擬寒山意</li>
</ul></li>
</ul></li>
</ul><p>古庭祖師語錄輯略目錄<span class='note-inline'>(終)</span></p>
</div>
<p class='juan'><a id='mulu6' />曹溪一滴卷之一<span class='note-inline'>(古庭禪師語錄)</span></p>
<div class='div-other'><a id='mulu7' />
<p class='h1'>行腳</p><p>師居天界，學者請問師行腳。師曰：「我以生死請益無際和尚，和尚令參萬法歸一，一歸何處話。我是年十有六歲，抵杭城受戒，一日見病僧放命，四大不收。我畏此苦，人生決定難逃。儻此景界忽然至我，誰為代受？我時發願：『有如大事不明、生死不透，而將脅臥蓆者，永墮地獄。或為身口妄求溫飽，指以塑佛修寺供眾，妄取信心錢財，作不淨業，或自作，教他作，及見聞隨喜作者，永墮地獄。我如不捨正因正念，悟一知一見，若以僧俗貴賤貧富好醜，為利養故，論說不平等法，及教人如我所說，無慚無愧者，永墮地獄。』發願<span class='corr'>已</span>，疑一歸何處話，務要此生見箇下落。此話在胸中，如填須彌，啟止不安、散亂不定，行在途中，甚是勞倦。偶在座中熟睡，昔所作惡知境界，及無量劫來未聞未見種種造作，一一發現。即自思云：『我發願為生死行腳，與麼境界豈非生死乎？此夢從何處起，此是一是二？』如此久之，覺得心念純熟寂然。日深月久，萬法話于心上念念挨定無疑有疑，有時昏亂、有時寂靜，然寂靜處話頭分明，昏亂處話頭無有，看來畢竟不以生死為切者，工夫不得純熟也。</p>
<p>「因思古人參學，種種發願，以無願不立故，遂禮佛發願：『第一願，我經無量劫來，未嘗親近供養諸佛、諸祖、諸大菩薩、諸善知識，流浪生死。我今既覺，若得供養親近，不以廣大真實信心，不學諸佛菩薩、諸善知識昔所難行難捨難忍之事，縱外道取我身命，若舉念護惜，誓墮地獄。第二願，我今行道，遇逆惡境，不復憍慢懊惱，當生智慧解脫。捨身受身一切眾生，所作諸惡、所行非道，願我不取彼之所為，亦不厭彼之所作，則當隨類為彼說法。若不依願，當墮地獄。第三願，我悟佛知見，必將佛所說大乘法藏，荷負無央數世界，分身無央數世界之中，教化四生六道眾生，同圓種智，使眾生聞我音聲，見我色相，皆獲三昧。若悟後不依者，當墮地獄。』發願<span class='corr'>已</span>，舉起話頭，行至中途昏晚，就路旁大石上坐，不覺定去。行人傳說有箇和尚在路死了，來者驚我定起，我欲行只是移動不得，四大麻木。眾人扶起，漸得輕快，不知幾時也。自此于一切處，晝夜清爽，話頭明白。殿堂中、三門外，出入動靜，只知有箇畢竟一歸何處話塞滿太虛，如車輪轉，都無所礙。我憶這話如寶劍，一切境物，皆無入處。</p>
<p>「有僧將黃檗心要與看，我接之不覺墮地，疑此一歸何處話，宛如死人，一切所有都不知道。如此，這箇境界，甚是難透。如坐在太虛空中，覺恐怖艱險作主不得。正恐怖中，一歸何處話，忽然舉出，向使若非願力深重，此話頭在念，定是成風成顛。這僧又將心要來，我謂古人說話必有得力處，遂揭開再看，如虛空相似，知黃檗饒舌，覺自<span class='corr'>己</span>髑髏悉皆裂破，就將心要燒了，我通身是箇心要。又念古人云：『做工夫要到佛祖田地。』作箇準則。我此生務要做到大慧禪師，大悟一十八遍，小悟不計其數。然從上佛祖，皆經遠劫，豈止大悟小悟。這僧見我燒了心要，他說蘿擁山老和尚，三十餘年不出山。我遂去見之，自說工夫。老和尚云：『你且莫說工夫。』我云：『恁麼莫不虛度此生麼。』老和尚云：『是我虛度，你不可虛度。』我禮拜謝。老和尚見我信心，收拾空房留我住。我云：『今日入山，若無工夫而離此山者，定遭虎。』舉萬法話疑云一歸何處，復云畢竟一歸何處。終日竟夜，祗是與麼疑。疑之日久，覺得身心別無所有，惟是空我境界。此境界又喜又怕，又無問處。</p>
<p>「雖是老和尚久住山中，作務勤苦，不知所以。我自主張不離話頭，又經月久，此空我境界，唯覺房榻內外一切都空。我即是空，空即是我，我與空了無二相。然雖得恁麼，只是無箇悟處不敢認著。又思心要所說，當體即如，動念即乖，猶如虛空，無有邊際。將使合我所空，且無空跡，終是欠箇悟處。我信古人說：『要有箇悟處。』遂以悟為期。又經月久，經行間忽見卓案上馬祖與百丈野鴨子話。祖問百丈是甚麼物，當下如寶珠擊碎虛空，因說偈曰：『遍界純真無雜，豁開劫外優曇。虛空七破八裂，都盧無聖無凡。』這偈子不知如何發出，此後偈頌一切處，隨說隨有。一日寫百十首心禪偈，與人問答偈頌，長短總五七百首。我將古人說處印看，亦有合處。然終非悟門，盡皆燒了。惟願諸佛菩薩作證明也，做工夫不到語默不干處，願我生身陷入地獄。又願一切眾生，如我修行，正念現前，禪定自在。</p>
<p>「我時下山，途中晝夜疑一歸何處話，一切處，一切時，只如是疑，如是提。忽患傷寒瘧痢，整四箇月，空我工夫、話頭都打失了，種種言語聰明解會都用不著，仍護持前願，恐我一旦無常，未敢放脅而臥。人問：『汝病如何？』答曰：『我尚無我，誰為病主？』然終亦是強作主張。一日忽聞僧云：『一切智智清淨，無二、無二分，無別、無斷故。』我聞此語，依他所說，一一推究，不知是何如。及問出何經典，僧云《大般若經》。我祈禱諸佛：『大限<span class='corr'>已</span>盡，承聞般若，不昧正因。臨命終時，心無散亂，早得出頭為男子相，投佛出家，禮善知識，學般若法，究明心地，開導一切眾生。若大限不盡，將前空我聰明，及一切異學文字，盡情除去。我做許多時工夫，作許多時模樣，打點，惟有偷心未曾死得。今日以我所聞，一切智智，清淨無二、無二分、無別、無斷故，話作箇正念，以為發明此話。若不發明，而便捨卻，當世世以我身，碎如微塵，入微塵獄。若悟明般若大意，不廣開示一切眾生，不入微塵剎國，教化一切眾生，同證諸佛無上般若，亦當入獄。』舉願後其病漸見輕微，病既<span class='corr'>已</span>愈，將此般若一切智智清淨無二、無二分、無別、無斷故話，加疑云。此話我因甚透不過，畢竟因甚透不過？從此發疑參究自辦久遠之心。</p>
<p>「往來蜀川，又經八年，是箇呆漢，土面灰頭，齷齷齪齪，受盡辛苦，寒暑不勻，饑飽不節，去住不定，人事不同，工夫不一，不死不活，無滋無味。這箇般若話，轉疑轉生，欲覓欲斷，甚是費力。轉轉到此，轉轉昏沉，轉轉散亂，昏沉散亂轉轉太甚，我身我心及我正念，一向轉轉埋沒。雖是有箇話頭，祗是不得定力，死死活活過了日期，只因我宿障重，轉用心轉失了。因思古人所教，痛加鍜鍊，或罵或打，至使心地灰死，做到大休大歇處。知解到此，用心轉近轉遠，轉熟轉生。由此始信古人得此一著，未是容易。又久久方然出定，我云：『這許多年，費盡心力未得一念相應，未嘗一如今日都不思議。』舉起正念，又依前定去。于定中覺得正念微密渾然，是箇空空豁豁，連箇正念都無所依。至都無所依處，正是不思議處，無邊際之量，又如太虛空無有一物。忽聞僧云：『見無所見即真見。』我聽得此此說，如太虛空碎之無跡，豁然如聞百千億霹靂之作，如出百千萬億日輪之照，如百千萬億劫冰山融化，如百千萬<span class='corr'>億</span>劫一念前後際斷。到此之際，方悟無量劫來偌大窠臼頓然脫落。一切智智，無智無非智也；一切見見，無見無不見也。覿體都無一玄一妙、一機一用，而又一切用、一切機、一切玄、一切妙，一一一切，總然玄妙機用也。無量劫來縱經生死，一切因緣誠然妄幻。大眾！即此是行腳事，即此是心空及第處，即此是古人田地處。偈曰：『佛法都盧只箇空，且非知見立為宗。十方諸佛全生滅，一切群靈總幻中。勘破了無些子礙，悟來祗是舊時人。如今又于歸方丈，一任施為在豎橫。』</p>
<p>「般若大禪定，一即一切，一切即一，而無種種，而不無種種。所以山河大地森羅萬象，總印我般若之光明。空色妙門諸佛眾生，全承我般若之慧力，無一物不說般若之法，無一事不任般若之用。十方佛祖，盡以般若說我之一切。雖然如是，也不得自肯，須待作家煆煉始得。我說此空，非學者冊子上卜度口說之空，實工夫做到之空。</p>
<p>「我至隆恩見先師我參學十年餘，為<span class='corr'>己</span>躬事行腳工夫，做到理窮情盡，十方坐斷，凡聖不容，心同太虛，了無一法，即如來清淨覺地，是則求和尚證明，不是求和尚開示。老和尚云：『是那箇是如來清淨覺地？』近前叉手云：『是某甲自性。』老和尚云：『你道會得，從我腳下流出，我難與你證明。』我云：『我是，和尚道未是，和尚誤我。我未是，和尚道是，亦和尚誤我。』老和尚云：『何不別處去？』我云：『天下有過我者，我不踏老和尚門戶。』老和尚云：『可近前作禮歸位。』又云：『子實到家。』我正目不顧。老和尚云：『許你！許你！我亦不顧。』老和尚云：『我道許你，更疑什麼？子既如是，吾亦如是。』我近前展三禮。老和尚云：『子將從前做工夫處，舉似一遍，供養大眾。』我實供說如上做工夫，至見諦處，叉手默然。老和尚云：『子見諦如何與我不同？』我以兩手大展云：『這箇非別。』老和尚云：『這箇還著言句也無？』我云：『實無一字。』老和尚云：『只此無一字處，吾為汝證明<span class='corr'>已</span>竟。子可深山茅蓬下，饑餐渴飲，任情逍遙。為子安號「古庭」，珍重！珍重！』我遂禮辭。老和尚云：『子向甚麼處去？』我云：『十字街頭，喝佛罵祖去。』老和尚云：『子再來否？』我云：『不違和尚尊顏。』話畢驀直出也。</p>
<p>「我時禮別老和尚，就止金臺大容山，雲水不絕。老和尚恐出世早，命首座云：『子別在甚處？』我云：『佛祖行不到處。』老和尚云：『還許人來否？』我云：『坦然無礙。』老和尚云：『從上古人，阿誰有超祖之智？』我云：『黃檗。』老和尚云：『子見黃檗麼？』我云：『縱是黃檗，也須見擯。』老和尚云：『敢在我這裏說大話！』我云：『正眼無私。』老和尚云：『觀子知見，吾非子之師也。』我云：『無有過量，豈免眨剝。』老和尚云：『是！是！我昔見古拙老師，十年後付一偈云：「憶昔繁昌一別時，此心能有幾人知。無弦曲子真難續，慧命懸懸付阿誰。」吾居川中，得法之徒十有餘人，正法眼藏，付囑于子，先師慧命，無令斷絕。今將袈裟拂子，付汝為臨濟正眼，寶重！寶重！』我以兩手掩耳，震聲一喝而出。老和尚云：『吾道至子大典于世。』起身送行。我則不顧，由此別去。」</p>
</div>
<div class='div-other'><a id='mulu8' />
<p class='h1'>法語</p><p>我本初機，<span class='corr'>文</span>章佛法固是不會，惟念初祖所教，外息諸緣，內心無喘，心如牆壁，乃可入道。我每思豈容措手，縱學百千種神變妙用、三乘五教、諸子百家，至于<span class='corr'>己</span>之生死，都無用處。佛祖典悲啟慈，為一切眾生出現于世，亦方便垂手，將所教向本參生死上勘，正是妄想。宗門下無許多說，但各悟自心，此心若悟，法自變通。我常閱華嚴經，至善財問五十三知識處，及五十三知識答善財處，一一各說一一不思議三昧妙門，于問答處未嘗見有一法，更經歷一一三昧門不思議海諸佛神變，無央數劫說之不盡。若論有法，人人不增；若論無法，人人不減。將謂諸佛菩薩、諸善知識，所經遠劫，非一時一息修來。不知心法無二，人自執迷耳。我看彌勒菩薩于彈指際開毘盧華藏，令善財入百千萬億彌勒樓，禮百千萬億彌勒座，見百千萬億彌勒佛經歷而出。善財彌勒，無一無二，亦未嘗相去。我于未嘗相去處，頓然會得諸佛大不思議用。我作麼生會？謂學者云：「欲要打殺，且放過著。」令學者入學者，我于不思議三昧，都無所見，亦無所說。于無所見所說處，與十方諸佛、一切眾生，融會于一念，心心無礙，生佛平等。且諸佛眾生、諸善知識、彌勒善財，于我無一法處，爾等學者與他相見了也。若一向說都無一法一見。學者向什麼處著力？宗門謂真參實悟，此是做工夫最上之教。到此要信佛祖與我及一切眾生，皆有箇大受用妙處。若實所悟與麼思議不思議，一一塵、一一剎、一一物、一一事、一一心、一一念，總是毗盧華藏，世界剎海。我所說者皆從我心流出，今之學者惟恃多聞，泥執不通。佛祖妙用，及諸佛無礙、諸佛三昧、諸佛禪定、諸佛神變，死心會去。苟不死心，縱有言說，都無所實。</p>
<p>德山一日飯遲，托缽過堂。雪峰云：「鐘未鳴，鼓未響，托缽向什麼處？」德山無語。雪峰舉似巖頭。頭曰：「老漢未會末後句在。」山謂頭曰：「你不肯老僧那？」頭密啟其意。山次日說法，果異常日。又一僧見雪峰云「是甚麼」，僧亦云「是甚麼」。峰無語。僧到巖頭舉似頭。頭云：「雪峰不會末後句。」僧請益巖頭。頭云：「雪峰與我同條生，不與我同條死。要識末後句，只者是。」大眾！巖頭果然知末後句麼？據我勘，未夢見在。何故？巖頭不識德山、雪峰。他二老，一箇似直中掩曲，一箇如方裏藏圓，到此正好著眼。且巖頭與麼說，端的是肯他不肯他。若肯他，不合道密啟其意，不同條死。若不肯他，二老當見在甚麼處？只這裏，大、小巖頭也過不得。有輩拍旨擔板漢不究宗門，果有如此之高論，往往妄認業識昭昭靈靈，妄據高座行棒下喝。且善知識，果透得巖頭末後句，棒棒喝喝四方八面放大光明。不然，無明人我一棒一喝，定招惡報，四大分散打入黑漫漫。大眾！生死事大，無常迅速，不可不謹。汾陽無業禪師云：「古德、道人得意後，茅茨石室，向折腳鐺煮飯喫。過三二十年，名利不干儴，財寶不為念，大忘人世，隱跡巖叢，君王命而不來，諸侯請而不赴。豈同我輩貪利愛名，汩沒世途，如短販人，有少希求而忘大果。」誠哉是言，我等惟掠虛頭，妄自尊大，無明三毒潛結于心，逆惡境緣，知無解脫。據實而言舉似宗門事，且不論你知識非知識，除卻一切施為動靜及語默文字，生死到來畢竟作麼脫去？不得認著箇死搭搭向良久處妄想，不得執箇轉轆轆向活脫中狂蕩。但有絲毫差別見覺，縱脊梁若生鐵鑄就、機辯如懸河瀉水，未免閻老子，打入阿波波、阿吒吒、八寒八熱，萬死萬生，此謂灼然。聽吾末句，各自檢點。偈曰：</p>
<p>「昨夜蟭螟吞六合，虛空撲碎落巖前。山頭白浪沉兜率，海底紅光燼梵天。百億須彌為我座，三千諸佛列吾邊。任他鐵額銅頭漢，未跨門來先著拳。」</p>
<p>師擊拂子，召大眾曰：「伏惟珍重！」</p>
<p>門庭施設，問答機緣，講學宗徒、禪那衲子，一一吐盡野狐涎、一一放下虛頭說。了了知覺，心心見聞，物物現前，塵塵顯露。不該一事，不涉一塵，覿體全彰，當機壁立。了了知覺，而知而覺，知覺了了，心心見聞，而聞而見，聞見心心，物物現前。而現前無物，塵塵顯露，而顯露無塵，所以一事不該，一塵不涉，覿體壁立全彰。十方任運，無處不清淨，本源三界，縱橫無方。不自<span class='corr'>己</span>寶所，彼此一切智智清淨，無二、無二分，無別、無斷故，一切眾生，一切諸佛，亦一切智智清淨，無二、無<span class='note-inline'>(二分別無)</span>斷故。既一切智智清淨，覓什麼佛法語言、玄機妙旨？但有所能，即成魔魅。釋迦老子說一大藏教，實地獄之因；列祖說千七百機，誠輪迴之本。禪者于輪迴地獄，心上起一妄念，謂之有佛有道、有行有法，則為大謗，自造業因。佛本無成、道本無修、行本無立、法本無學，禪者若論諸佛功德，那一處不具足、那一處隔絲毫？學無學，舉步踏著實地；行無立，動念則是自心；道無修，涉境全無妙用；佛無成，應事物理變通。根塵諸大，總為無礙解脫光明所念，緣慮便能放光現瑞，只是自家埋沒。于埋沒處，瞥起箇念，向孤峰頂做模作樣，誑惑人天，謂是苦行頭阤、謂是超群衲子，更謂我能戒定身根無為清淨。此等語正是作業。不然，習得一切禪定，猶須彌山如如寂寂；學得一切佛法，若娑竭海汪汪洋洋。以是而論，亦是造地獄業。豈不知法身無相，量等虛空，禪定佛法，向什麼處莊嚴？將三藏十二部，放在什麼處？種種神通妙用，於虛空體上都用不著，更于其中覓一物，是佛是祖是凡是聖，亦不可得。更立一事為戒定慧、殺盜婬、生死涅槃、無明煩惱亦不可得。佛是報化，報化非真；法是幻說，道乃異名，行為夢境。學者不信，只如過去諸佛，成得箇什麼事？所為都在那裏？現在諸佛，未來諸佛，總成得箇什麼事？把將三世事來，勘十方諸佛、一切眾生，都在什麼處？學者不思一念普觀無量劫，無去無來亦無住。若是真正衲子，總是佛祖現紫磨金身，種種不思議。佛祖境界，正好截斷，若不截斷，被其熱瞞。學者參學，要在見正。所見不正，終始難為究竟。佛祖無事無依，說一切語言都無見解，與人終不言是佛是祖。禪者各各起箇妄念是佛是祖，是經是論，鴉鳴鵲噪雞啼犬吠，此等在那裏發出，與三藏十二部有什麼差別？自是學者于淨白受用處自家點汙，作知解，作<span class='corr'>凡</span>聖，作一切能所見解。即今聽我所說，各各放下，就此舉一念，看最初一念，念起念滅，若起滅無念，這一念即法身，第二念即報身，第三念即化身。如不思議念，即不可思議佛。如是佛剎境界，無一塵不備、無一念不圓，念念是佛剎微塵、念念是佛剎微塵三昧，理無礙，事無礙，理事無礙，事事無礙。學者舉心動念，不作佛見、不作法見、不作知見見、不作見知見見，饑來喫飯，困來打眠，都不理論，即此無一念處，豈不與虛空等量？祖師西來，不立文字，如來始終，未嘗說一字。古人說：不是心，不是佛，不是物。佛祖得與麼為人徹骨徹髓，徹尾徹頭，實無一毫佛法禪定埋沒，我所說者亦無埋沒。我昔參學，便信古人之教，放下自<span class='corr'>己</span>無量劫來一切身心，只如我之一心正念正見，除此正念外，再不起第二念埋沒自家。及乎所見既徹，未嘗不以我所見與學者說之明白。一切佛祖，一切眾生，及學者亦如是知見，以此念念融通，心心無礙。佛祖乃心之妄名，眾生是妄名之佛號，一切妄想，一切緣慮，亦是名號之幻化。此幻化又皆人之正因正念三昧。與麼勘破，無一處不光明盛大、無一事不解脫清淨。上不見十方諸佛，下不見一切眾生。學者依山僧說，將正念作箇主宰，不勞登山涉水、不須討論尋經，一切禪定功德、一切莊嚴佛剎，本身具足，不增不減。佛說一切法，治我一切心，無我一切心，何用一切法。豈不是本分事也？所以一大藏教，謂之故紙；一切諸佛諸祖，如閒神野鬼；一切禪意教意，如痾如疣。習定習慧，思惟妄想，凡有所說，終無正見。靈嶽拈花，迦葉微笑，剜肉作瘡；神光斷臂，少室安心，空中釘橛。不可知知，不可識識。山僧因眾說做工夫話，不惜口過，亦是不得<span class='corr'>已</span>。諸子百氏，佛祖經論，一斷一切斷，方好做工夫。嗟夫！生死無常，大眾歸去檢點。法身無相，等合虛空；妙悟非文，一切無礙。威音那畔，寂兮默兮；空劫這邊，明也白也。淨裸裸，赤灑灑，不載言詮；光爍爍，圓陀陀，絕無窠臼。一一清淨之，清淨遍法界，無不清淨；一一色塵之，色塵盡十方，無不色塵。寂然中寂然，明白處明白，不著空，不著有，而空有真妄之何存？不名凡，不名聖，而聖凡心事之何立？一一諸佛眾生，生佛同源；一一古今，而非古今；一一無去無來，無非去來。與麼則山僧橫說豎說、塵說剎說、一切說，也說不出。山僧這片臭爛舌頭，說也得，不說也得，說與不說，一一總得。山僧向定、不定、不定定處說，而說說、一一說、未嘗說，在聖不<span class='corr'>增</span>，在凡不減，無去無來，也要學者知箇下落。大眾！山僧未開口際，一一見得明白分曉，將山僧掀下座來，爛捶一頓，山僧結舌甘受。眾中莫不有下得手的人，有麼？有麼？山僧對眾一一劃斷，收拾結殺，了無餘蘊。學者不得向山僧臭爛舌頭上討氣息，若然山僧將舌頭鼓動臭爛惡氣，至十方諸佛大不思議三昧世界剎海，振搖十方諸佛大不思議三昧禪定，坐卻十方諸佛大不思議之座，演說十方諸佛大不思議三昧之慧，一一諸佛不思議三昧之真如，一一諸佛不思議三昧之般若，一一諸佛不思議三昧之清淨，一一諸佛不思議三昧之平等。此十方諸佛，一切大不可思議三昧，皆不出禪者日用尋常踐履。如果具足正因正學，抱宗門向上志力，行諸佛正因正學三昧，于諸佛三昧外，而一切妙用、一切勝法、一切大用、一切能事，以至聲聞緣覺、有學無學、有漏無漏、大藏一藏，總名生滅妄幻。我說祖師西來，狂心未歇，不立文字，遍界葛藤，直指人心，白雲萬里，見性成佛，自家矛盾。學者向自家立腳處，討箇端的。不信我說，縱與佛祖齊驅並駕，認箇沒量大人，未免縛腳縛手。雖然恁麼說，你禪者便不得就這無事中放懷穩便，說心、說性、說玄、說妙、說道理、說因緣，苟如不除去此箇念頭，如我所說一切學、一切法、一切因、一切果、大藏、小藏、有漏、無漏、有學、無學、聲聞、緣覺，更謂人間天上總明，一一諸佛之光明，又是錯了！何也？因禪者不能死心于一切佛法世學之外頓然悟去，所以說為妄幻。更不以生死為念，學一肚雜毒，做許多虛頭，或假以模樣莊設，或執以默然閉目心裏造作，或狂蕩無忌，任學者說得點水不泄，偶一事不順，無明人我不知不覺，做到無結殺處，不自覺轉此念頭，只知檢點諸方，更不回頭自理，畢竟生死如何了也？這等阿師，有日熱病打倒，四大發燒，求生求死，皆不能得。開眼見鬼，那時將所學文章佛法，玄妙機用，一一拈來，全然無用。古人做工夫處則不能拼命向前，古人絕情意識處則不能刳腸死智，肆恣妄誕，矜恃所能，色色無慚誠不克<span class='corr'>己</span>，形漏磨盡，報業現前，萬死萬生，脫身無忌。你學者依山僧說，莫學此等虛頭，力究生死，危亡莫顧。上古之學，最初一念，以期念念死心于文字之外，俾以自悟；既悟，又將所悟拚去，如痴如愚，似不能言中。古之學也知死心，其奈餘習未定不能力行，將諸家文冊相似機緣向情塵中領略，步織詞翰，湊合簡篇，或言上堂參，或言杖下喝，舉時端的似悟，觸境依舊還迷，自瞎瞎他，宗門成患。近古之學而又遠矣，醉心淫舌，沿襲相傳，盡力所言，只說見聞情識邊事，正因愈昧，正念全無。放命後，例是打失人身，做神做鬼。目今學者而又不然，欺賢罔聖，濫廁宗門，皆以名利為正持，雜毒為正授。所謂大妄，不畏因果，任意死生，甘心罪業。大眾不覺，忉忉說許多話，誠無利益。看他古人一語一默，一機一境得為學者掀翻。無量劫來以至今日所作所為，解粘去縛，屈<span class='corr'>己</span>就人，盡機發用，豈似我溫飽無厭，行解不嚴，以少偷心而望大業。然我對眾所舉，我亦無著面目處，況文字語言之乎者也。茲因眾請，以實供陳，不可不知。努力珍重！</p>
<p>禪門的示，無過教外別傳絕口絕耳、遍法界性示等虛空、不絕思惟全機觸脫。大眾，吾宗諸老，大凡開示拈提，以一喝不作一喝用為宗門之的要，多少漏逗，至于打拂敲空謂單傳法，好不慚愧。老僧對眾效古人也打一拂，喝一喝，且道相似不相似。似與不似，置而勿論，只如十方諸佛、歷代祖師、天下老和尚，向這一拂一喝上不敢正覷，一大藏教、千七百機及餘諸子百家總用不著。山僧將古人盡機行不到處、盡力提不起處，不惜情說，欲與祖師證明不立文字，直指人心，見性成佛之意。山僧舉一喝一拂就作此用，勘之得透、透之得過，不妨盡大地是學者自<span class='corr'>己</span>寶華王座，動步無非踏著，脫體是學者自<span class='corr'>己</span>丈六金身，天上天下唯吾獨尊。釋迦老人以茲之說向靈嶽拈花，平地陷坑，迦葉微笑，果然落塹。教外別傳，將謂多少奇特？漏笊籬，破砂盆，雖然且不得作尊貴看，我與禪者說，謂證明不立文字之意。畢竟大意在什麼處？看來祖師也不著便，為他人事九年苦苦面壁，及回逼二祖師斷臂，甚死急。即此一拂一喝，又向什麼處說話？欲得親切，須是自家工夫做到。此事至禪者分上，端的有放處無放處邪？至山僧分上，端的有用處無用處邪？祖師分上，端的有證明處無證明處邪？豈不知古人用處，則當人用處，未嘗一毫差別。佛說一切法法是心，用除我一切心。心是法體，我無一切心，心即是法，何用一切法，法即是心。山僧向禪者說，實不是說了便休，直欲大法明、祖關透，始是到家地位。其或祖關不透、大法不明，盡百劫千生、學得千經萬論，妙用神通如阿難、目連、馬鳴、龍樹，若不死心做工夫，總名生死妄想，有何益哉？生死事大，無常迅速，如喪考妣，如救頭然，誠為險也。勘他古德行棒行喝，一機一用，如擊石火，似閃電光。如此作用，恐學者停思停想，擬議之間千里萬里。與麼費盡心力，必期學者向佛祖未開口前全身擔荷。既擔荷<span class='corr'>已</span>，緘唇封舌，孜孜禪定。所以古人箇箇于生死岸頭，猶白日青天，佛祖獨言教外一著，忒煞慈悲，于一切時、一切用，盡在學者語默動靜中，同學者于無量劫來，著衣喫飯、屙屎放尿，亦能為你放大光明、轉大法輪。學者心念與他打成一片，下死力拚性命做工夫，見箇下落，不可放過。若放過，百千萬劫難似今日。釋迦老子，四十九年，橫說豎說，剎說塵說，山僧所謂一拂一喝處，縱橫獨步，千變萬化，種種奇特。你學者聞山僧說，不得作無事種種著到。古德云：「學者看千處萬處，不如實看一處。若看破一處，則千處萬處自然一一透過。」山僧說箇譬喻，此事如鳥抱卵，孜孜于動靜處不失所抱。抱來抱去，時節忽至、殼漏子七零八落，中間跳出箇活潑潑的來，便能知其饑飽、一動一靜，久久羽力皆全，又是一番無礙，南北縱橫，高低遠近，飛騰任意。確然之理，千經萬論也只與麼說，除此再無別事較量。不然縱通三藏窮盡五車，及餘諸子百家，若不死心故工夫，有箇悟門，總是外事。《華嚴經》云「如人數他寶，自無半錢分。」山僧也曾討經論、學機緣，到這裏都無用處。川老云：「欲知端的意，北斗面南觀。」透過，殼漏子七零八落；透不過，非但學者，任他川老也難分疏。山河石壁、草木叢林卻會此說，古今先聖盡被瞞了。若在此看往往埋沒，離此別說而又不然。天以之高，地以之厚；佛祖以之相續慧命，接物利生；山僧以之日用施為，逢場作戲；學者以之之乎也者，語言文字；百姓以之坐臥經行，著衣喫飯。于事于理，果然親切。既知，正好高坐蒲團，屏絕人事，主賓不立，朕兆勿存。如空中月，無水不形，無處不照。然後于火爐頭，向金剛眼，證據單傳，以報佛祖無報之恩，化人天無為之化。大道廓然，體無清白，遍一切處，不落有無，在凡在聖，凡聖一源，非去非來，去來一致。山僧為學者普說，于語言文字之外各各領會。伏惟珍重！</p>
<p>大凡行腳脫生死、超佛祖、明心地，其實無心可傳，豈可口授。貴在當人辦鐵石心，立腳穩當，觸聲色、遇境緣，或善或惡，須要作主，打併自<span class='corr'>己</span>，看果有甚麼堅固處。與麼一看，視如死人，除斯再不起第二念頭。向上一路，千聖不傳，實欲自家作其轉便，莫若死心做工夫最為切實。<span class='corr'>且</span>今向我所說做工夫處勘得徹，向使百千臨濟、德山，同時下百千喝、揮百千棒，其實難以近前。審夫一大藏教、千七百機，世諦語言文字，總是生死窠窟。莫若懸崖放捨身命，提無字究他明白分曉，參他端的下落得力不得力，一靜一動正念相應不相應。參究要如實打點，不可輕惑。有輩學者，不知參究，謂坐禪是痴禪守默提死話頭。我輩切不可依例謗說。古人箇箇因提死話死得心地，我輩不曾死心做工夫，便乃承當說大話，妄取因果。山僧勘來，總是釋迦、達磨如此之說，欲死其心，無如無字，死得學者心地，發明得學者新機活用。是以一箇無字，誠死心得力之三昧。予觀從上佛祖，死心禪定，勤苦累劫。學者即今向熱鬧鬧處、冷冰冰時提死話頭勘，提時有間斷無間斷，打點得歷落親切。冷冰冰，熱鬧鬧，動靜昏散，宛然只是一念。念起念滅，更無起滅之相。此是天工克成，將欲至家受用處。若論做工夫到與<span class='note-inline'>(麼時)</span>，正好憤憤，莫顧危亡，大啟疑情，大發正念，不提自提，不舉自舉，活潑潑無一事當情。當知此事，不可認著文字語言，以理自障，或執自妄念，一向守空，昏昧莽蕩，諸佛出世不可救也！禪和家，須是坐斷佛子舌根，透出死生因果，縱橫自在，饑來喫飯，困來打眠。將山僧所舉盡言極則處，審其所言，一挨挨定，自然沸湯停瀾、當空日駐，身心境物融然無雜，空而玄、寂而妙，無前後際非去來相。到此田地，方是工夫，成心悟地。此際不見一念是諸佛眾生生處，不見一念是諸佛眾生滅處，不見一念是有生滅無生滅處。一大藏教、千七百機、世間出世間法，用亦得不用亦得，到此方不被語言文字籠罩，方知山僧所言：古人念念在定，于生死不亂；今人念念在亂，于生死不定。山僧嘗以此語抱懷，未肯輕肆。自<span class='corr'>己</span>一箇正念，亦不敢以歸山住院瞞初機，參學所見，未敢望于古人，因與大眾較量，不覺忉怛。伏惟珍重！</p>
<p>若論向上一著，了無別說，惟當人本自具足，文字經論且無放處。近來諸方學者，盡被古人舌根埋沒，不能決志透脫開口處，情塵知識，學解聰明，于自受用中確無的實，豈非自喪<span class='corr'>己</span>靈？爾若不信，有日病打，將所學所抱抵當不去，那時方悔錯用心力。學者既是實為生死行腳，豈可高心執見？聞恁麼說，便憤志決透去，便拚此生，大捨身命，做大休歇工夫。當知此事非小因緣，必猛利方能入劄。且諸方老宿說做工夫，于自究竟處，或一年、半月、一月，或三年五載，有些見解，或聞師家舉似，或看冊子，便認著業識，做模樣生大我慢，便效古人行棒下喝，瞬目揚眉；學者不知，被他惑了。此箇樣子，正是生死無明。若或真參實證，卻不恁麼，向本分中綿綿密密，下死志做將去，莫論年久歲深，一念子撥之不開，蕩之不散，時節到來，豆爆冷灰，天翻地轉，打破疑團，虛空粉碎，方是自<span class='corr'>己</span>大光明處，大受用處，自然頭頭無礙，物物全彰，了無一法可當情說。這邊那畔，通明透徹，凡情聖解，宛爾一如。盡十方世界森羅萬象，總諸佛清淨無礙三昧。到恁麼田地，說甚麼文字情解，根根塵塵，悉是大光明寶所。有時攝十方諸佛光明入一微塵光明，一微塵光明現十方世界諸佛。諸佛非來，我亦非動，寂寂如如，無彼無此。諸佛具大清淨無礙三昧、大解空寂滅三昧、大不思議海種種三昧，乃至不可說微塵剎數、剎塵塵剎一一具足，十方諸佛定慧三昧，于一毫不從外來。嗟夫學者于初立志處，擔荷一擔經書字句，口耳傳習，為其<span class='corr'>己</span>見，認為古人用處；古人卻不如此，語默動用，別有生機，豈等閒共與卜度？須是具大根器者，聞必敬信，生難遭想；其或我慢矜高，退之、遠之。珍重！</p>
<p>諸方學者，為生死請益做工夫，于做工夫處實不曾得箇簡要定格，往往虛度。經云：「狂心不歇，歇即菩提。」學者參究，便歇其狂心。依經所教，將所學文字佛法，及世間欲愛妄想截斷，勿存一毫。古云：「拼得一條窮性命，銀山鐵壁也須通。」向前著力，將所教歇狂心處作個定格，依而行之，極是簡要。既知提一則話或萬法無字自去下疑，默默理會，至所下疑理會處，切勿自作知解，以偷心待悟念話無疑，以此做工夫，歇狂心確無相應。今為汝保任此事，終不虛也。無字話，趙州意作麼生？無萬法話，畢竟一歸何處？然我所說明白，苟不歇狂心，縱有定慧亦只徒為，喻服藥要忌發物。病者，學人無量劫來業識生死是也。藥者。無字萬法是也。發物者，狂心念念相續是也。蓋萬法無字，古人一時應機，如人問我一事，我必有一事相答。古人說時，實不曾教人言語上用心，欲其直下承當，千了百當。若得得設此，亦是錯了。趙州古佛因僧問，不<span class='note-inline'>(得<span class='corr'>已</span>)</span>將錯就錯。然將錯就錯，大藏教亦不出此。又謂做工夫下疑著力，非趙州所教，卻是這僧日用目家作計。後之學者，依如是做，未有不悟入妙理真際。嗚呼！學者往往立腳不定，志念不堅，雖參話頭，實不曾有一箇決定信力。纔〡蒲團，昏散二障通身著到，因此討頭不著，志念稍微便生退慢。只箇退慢，將謂我乃博地凡夫，且隨例看幾行文字，不虛度日。山僧看來，彼之所事，正是虛度光陰，流浪生死。豈不聞如來訶阿難：汝千日學慧，不如一日學道。所以退慢生則懶墮至，懶墮至則狂念起，狂念起則撥無因果，無所不為。尋箇真實做工夫的人，誠然少也。學者將我所謂或無字，或萬法，如實而做。又看我簡要之格，及昏散藥忌一一頓放八識田中，再向得力下手處討分曉骨，取雲門扇子，跳上三十三天，觸著帝釋鼻孔。珍重！</p>
<p>示眾：向上一著，固非小事，惟當人極參然後極悟。其或未委于聲色空有，妄認業識為<span class='corr'>己</span>，道眼不明，埋沒自家，更惑他人。當知佛祖，一言一默，一機一用，痛與發明向上事，不是你情識伎倆。但一切時內不起心、外不著境，境空心寂，絕思絕慮，直下領悟，頓超佛祖。惟我一念一念然，則一切念念念然。若只向情路上立文字、學知解，所謂知見立知，即無明<span class='corr'>本</span>。《法華經》云：「佛謂阿難：彼此空王佛所同登菩提，爾樂多聞，我勤精進，是故我<span class='corr'>已</span>得成菩提。」智者忘機，時者恣說；智者空見，昧者泥文；智者無著，昧者固執，不知語言文字、知覺見聞、諸子百氏，總生死輪迴種子。經云：「以輪迴心生輪迴見。」入于如來大寂滅海，終不能至佛之妙見，見無所見。學者把自<span class='corr'>己</span>業識放教空去，然後向佛祖教人行處，務欲與之掀翻，見其端的，再將自<span class='corr'>己</span>妄執心識念處，直從根本截斷。念茲在茲，孜孜勿間，于無間孜孜處痛加一憤，直猛向前，不覺打破漆桶，大地光生，灼破虛空面門，觸瞎如來心眼。參悟到其極，則敢保向十方佛祖頂門上行住坐臥，無奈你何。不然，莫道山僧不預前與學者說破，世間至大惟生死。珍重！</p>
<p>法身充滿體遍河沙，妙用無窮，一真獨露。諸仁者，若向<span class='corr'>己</span>躬下有箇出身之路，何必山僧<span class='corr'>嘮嘮叨叨</span>、汝等東卜西卜。若無這箇消息，未免向第二門頭說葛藤去也。兄弟家，既為釋門子，勤修般若正因，放下名利虛頭，的明祖佛大意，到這裏無明、人我徹底掀翻，貪愛是非盡情截斷，然後近良朋、親善友、究單傳、明教外，時時檢點、刻刻提持，心心無間、念念密綿，剔起眉毛，不容走作。忽然一念相應，管取慧光獨露。如是修行，吾門真種。近來兄弟家，理不明，道不務，貪著愛染，我慢高矜，種種無慚，恒誇能所，不惜心行。一旦惡業臨頭，那時悔之晚矣。勸兄弟家從今改革前心，依附老成道德，勤勤究明生死，不離本分，自然道香有日。更有一等上座，人前做模打樣，裝神捏鬼，見人有些開解，他便生慢恨不滅除，及至觀他行履，通身是箇黑漆桶子。一生為人，只是恁麼伎倆。或有箇漢為他除病，向他道箇未在，他便生恨恚無明大起，口裏非言，全然不顧。以這等病根，佛也為他除之不去。兄弟家，修行要明自<span class='corr'>己</span>心地，到一切處也須知因識果。凡所作為，皆屬生滅。若論真正行腳之理，先欲打併得意根空豁豁地，不存微念，然後參方要擇伴歸眾，看鄰單不是在道之人，切不可與其同行共坐，若不與麼檢點，有失道業。若是上根利志之人，終不效他小輩所為。縱有些小見解，于諸方老宿門下，一一入他鑪錘鍜鍊，是則深山保任，未是還去打點舊日做工天處。彷古人行履，斷卻自<span class='corr'>己</span>命根，不得鹵莽為人，壞古龜鑑。你看他從上古德為人處，出一語蓋天蓋地，只欲人人實到恁麼田地，達佛知見覺悟群生。若是大丈夫漢，聞恁麼說話，不問得失，撒手便行，通身透底，一一放下。然後拔卻心肝、抽出五臟，只教他胸次中乾乾淨淨，方可少分相應。從此向去，也不尋問別人，放下面皮，務要將生死做一件大不了的事。古人淆訛公案，顯密門庭，盡平生之力，一槌擊碎。那時文章佛法，從金剛眼裏一一流出，大機大用取之無盡，大辯大才用之無窮。到這裏，何用區區學解事業？有時將丈六金身作一莖艸，有時一莖艸作丈六金身，用恁麼說話，須是行到始得。若非自證自悟，到這裏如說夢相似。經云：「唯佛與佛，乃能知之。」參禪人光陰易往，業報難逃，不如打點自<span class='corr'>己</span>生死，急去做工夫，也是遲了，莫待四山到來，那時整理不下這箇事務也。須是平日看得破，尋常作得主，于生死岸上，方得自在。若非與麼，縱爾種種學解，問一答十、問十答百，大限到來，難敵生死。審之！審之！</p>
<p>禪宗的意，無證無修。佛祖傳心，絕文絕字。法界之性，猶若太虛，不動纖毫，真空絕點，乃佛祖之密傳，實當人之領悟。所以大地是箇解脫之門，通身是隻金剛之眼，說玄而玄不能到，透妙而妙不能通，覷之無蹤，窮之有失。雖然恁麼說話，也要實到這般田地始得。不是恁麼人，豈明恁麼事。畢竟事何如？若向這裏具一隻眼，何勞佛祖出定，口喃喃地說道說理、說心說性？且看他佛未出世、祖不西來，還有道理說也無？還有心性說也無？到這裏，不如于<span class='corr'>己</span>躬下親見徹去。若是伶俐漢，于自<span class='corr'>己</span>本分事上一看看破，始知乾坤之內、宇宙之間，有一輪無價之寶，晝夜放光，輝天鑑地，一切眾生，本自具足，不假修持，一一現成。任汝在情塵愛網之中，一靈妙性，尋常顯露，情塵愛網與他各無交涉。恁麼所言，然非說了便休，也須于二六時中向鬼窟裏著些精彩，務要尋箇出身之路，切不可聞聲執著、見色承當。若然，大法未明、祖關未透，用盡辛苦，總是生滅。如從上古德施設之處，行棒行喝，全賓全主，殺活歷然，收放自在。如擊石火似閃電光，恁麼為人，皆參活句。參學人須是實到這般田地，方有如斯受用。若非恁麼，于他古人一機一語卒不能了，到這裏于<span class='corr'>己</span>躬下一段風光，切切思思務要討箇分曉。孜孜密究，若十年二十年不徹心地，山僧代汝受一切苦。經云：「所在之處，則為有佛。」恁麼看來，豈用十年二十年？一念回光，早自具足。正恁麼時，什迦老漢，在汝等眉毛上放大光明。若向這裏見得，便知釋迦與迦葉大意，非在花笑之上，畢竟在什麼處？咄！人人眼橫，箇箇鼻直，無量大人，面門光聚。諸仁者，到這裏見須實見，悟須真悟。臨濟云：「面上無位真人」。趙州云：「庭前柏樹子」。天龍舉指、石鞏張弓、德山棒、秘魔<span class='corr'>叉</span>，此是諸老為人揚向上宗乘的樣子。蓋從上佛祖人人見諦則一，各各拈弄不同。所以云：看千處萬處不如實看一處，若看破一處，則千處萬處自然透脫。如川老了云：「欲知端的意，北斗面南觀」。此是這老漢老婆心切。若是靈利衲僧，便知端的。到這裏莫論北斗，休說南觀，只向他未搖唇動舌之前，一看看破，便知他說那漫天之謊。恁麼看來，豈有他下口之處？莫不山河大地，艸木叢林，古今先聖，天下達道，盡在此一觀破了也。天以一觀而普蓋，地以一觀而普載，佛祖以之而接物利生，眾生以之而建立萬緣。如斯見得這一觀親切，便好休歇度日，有無俱遣，證悟莫存。淘汰得這乾坤如水底月相似，任他風浪掀天，我自凝然觸之不散。若時未至，待龍天推出，方可為人，向火爐頭究竟一箇半箇，以報佛恩。于金剛眼裏留得一機半機，提掇末運。諸仁者！向這裏不知端的，承當不下，且將本參之話，于動靜中默默自看是甚麼道理，切須仔細不可放過。到這裏，若起一念放過之心，劫劫生生被這放過的心埋沒<span class='corr'>己</span>靈了也。苦哉！非但劫劫生生，展轉無有出期。忽有箇具眼漢出來便問：「即今甚麼處是這放過的一著子？」山僧到此只得將錯就錯，作話會去也。昨夜須彌山被鐵牛吞卻，只得老達磨覓東庄王老問取西來意，山僧不<span class='corr'>惜</span>各與二十麤藤去。會麼？到如此界，分明見徹，不勞後語。其或未然，諸仁者目今被葛藤引入鬼窟裏去也。大道湛然，本來廓徹，遍一切處，有何面目？這一著子，在聖不增，在凡不減，凡聖一源，無殊無異。到這裏，擬欲播揚祖道、提唱宗乘，只得掀倒虛空，名重四海，踏翻大地，道振諸方。恁麼為人方乃奇特。諸仁者于此散去，各各尋箇方便處安身立命，免被閻羅老子追魂受拷。吾書一偈，以證後來。若然會得，再來喫棒。</p>
<p>偈曰：「脫殼烏龜騎鐵馬，威音那畔獨瀟灑。翻身撞倒五須彌，縱橫踏殺四天下。」</p>
</div>
<div class='div-other'><a id='mulu9' />
<p class='h1'>為四眾說戒</p><p>諸佛之戒，妙契一心，蠢動含靈，本來無欠。然則蠢動含靈，舉體是戒，況人天四眾而不具乎？此戒即汝等一念清淨之心也。當知心外無戒、戒外無心，心即本源之戒、戒即本源之心，擬欲別求，無有是處。到這裏，一念回光，徹見心源，了知全體是戒。若或不信，向外投塵，非吾門之正宗也。戒實佛祖之根，戒乃眾生之本，未有離根本而獲戒者。當知戒無形相、戒無莊嚴，于心無漏，全彰戒體。吾所言戒，非涉律儀、未名條目，實汝等本源清淨之戒德也。此戒不屬有無、非存持犯，汝等纔出母胎早自具足，到此仍于面上栽眉畫目，豈非大錯？《梵網經》云：「一切眾生受我本源清淨心戒。」教既<span class='corr'>已</span>明，若于文言紙墨上受得，將來于菩提心戒終無有實。此戒不擇妍醜及與根缺之人，但具靈識本來是戒。若能妙契于心，與佛無異。有持有犯，是二乘之戒；無犯無持，是最上乘之戒。此戒謂一切眾生本源妙心正戒，從無量劫來淨潔光麗，即今人人眼目定動心戒大彰。到這裏，且道是持是犯？若也恁麼見，說于一切處，自然明明歷歷，何曾點汙他來？若舉一念于心外求受別戒，早自埋沒<span class='corr'>己</span>靈。蓋此心戒者，的體淨潔，了無纖染，縱使盡大地都是箇糞坑，與我本來心戒實非相犯。為汝等無始劫來，至于今日，迷頭認影，捨<span class='corr'>己</span>投塵，勞他佛祖出定設其對治，演規立矩。然乃用心大切，遇過量人，看來一場敗露。何故？我非貪嗔癡，奚假戒定慧。我心無生死，安用大涅槃。我心非散亂，何用奢摩他。我心本寂滅，未假求禪定。若能當下發一念金剛不退之心，單去究明本源心戒，舉此一念，得戒<span class='corr'>已</span>畢。更說他恁麼戒之所犯、戒之所持，一空一切空，一淨一切淨。汝等聞說諸佛本有心戒，不能斷疑，如盲聾瘖啞。山僧未免重為開演，顯露真圓，使汝等得入其源，獲本心戒。昔世尊說四眾所受戒文，各有次第。如比丘戒謂二百五十條，比丘尼戒五百條，優婆塞、優婆夷各五條，菩薩有大乘十戒，如來有三聚淨戒，然種種所演差殊，實乃如來悲念所流。教謂多種，一念淨心實非二三。教分頓漸，心無能所。如教云：「心生則種種法生，心滅則種種法滅。」又云：「佛說一切法，度我一切心。我無一切心，何用一切法。」心法並空，如大圓鏡。山僧恁麼切切，非誑汝等。汝等于此痛發廣大信心，定獲廣大受用。汝等幸聞律外之戒，實非小可。三世諸佛，因此戒而成等正覺，大轉法輪。一切諸生，悟此戒而達本源，脫生死海。戒源功德，神鬼莫量；戒源蹤跡，人天莫測；戒源貌相，佛祖難窺。到這裏十方諸佛、百億菩薩、無量人天種諸福慧，于此本源淨妙心戒所有功德，于百千萬億分未及一分。若恁麼便見得去，了知盧舍那，即汝等之本身也。山僧到此說戒將畢，未免于諸人分上通箇消息。擊案一下云：「<span class='corr'>陝</span>府鐵牛心膽碎，嘉州石象頂門穿。」會麼？汝等向這裏領會得，不勞舉足，佛祖同源，無持無犯，非戒非心；其或未然，切忌撥無因果。教云：「五戒不持，人天路絕。」珍重！</p>
</div>
<div class='div-other'><a id='mulu10' />
<p class='h1'>心要</p><p>此心清淨，人自不知有此清淨。此心明潔，人自不知有此明潔。清淨明潔，本來成現，今更不假修為而復成也。纔出頭來，早自具足。但能返照，不假言彰。所謂清淨明潔之心，于一切眾生分上未嘗不在，無蹤無跡，絕翳絕痕，至堅至固，至清至淨，至虛至玄，至明至潔，無滲無漏，無大無小，非出非入，非外非中，量之無邊，窮之無所，玄中唯玄，妙中極妙，玄玄妙妙，妙心金剛。說此心者，說無說之心，心無心之說。說說無說，心心無心，無心心無，顯一切心。一切心即一心之心，心即一切，一切亦無。一切無心，無心亦無，亦無無心。無心心心，心心心心，悉皆空幻。到這裏，假使大悲菩薩具八萬四千手眼，運八萬四千神通，提之不起、覷之非見、劈之非破、鋸之不分，亦任劫火洞然，此心絕纖毫之損。大哉此心，心心無覓，唯人親證。乃知過去諸佛<span class='corr'>已</span>說、現在諸佛今說、未來諸佛當說。蓋十方諸佛，不離此心成等正覺，十方諸佛不離此心轉大法輪，十方諸佛不離此心入諸苦趣中，救拔一切眾生離苦得樂。至諸佛所，聞此心法，豁開心眼，，得諸無礙。見十方佛在在處處，不來不去。一念現前，此心空寂，寂寂心空，空空心寂，空寂寂心，寂心空寂。且十方諸佛，于此箇心上，具種種作用，現大神通，大抵為一切眾生明示此心。一切眾生，諸塵悉淨，除此之外，更無別心，明此之心，更無別說。此心不立纖塵，自然虛靈絕妙，但能默契忘緣，全體真空獨露。吾觀一切眾生，種種造作、種種顛倒，墮于萬類之中，一靈妙心實無絲毫之欠。經行坐臥，承誰恩力？喜怒哀樂，豈假他光？一動一靜，一飲一啄，一言一默，皆是自<span class='corr'>己</span>之妙心運用無差，去來有據。如斯看來，諸佛眾生，同一妙心，心心非二。真心寂滅，若大虛之無形；慧見靈通，猶澄淵之湛碧。但此心非義理之說、非文字之解、非引教而通、非能所而見。到這裏須是佛祖未出、文言未露、天地未判、古今未通，平坦坦的、光淨淨的，于本分中忽爾心開，突出一路，方始相應。若非恁麼，至慈氏佛下生，也無棲泊處。只要于自<span class='corr'>己</span>分上悟此妙心，不得離<span class='corr'>己</span>別尋。設有所得，非自<span class='corr'>己</span>之心。此心無青無黃、非赤非白、非名非字、非相非貌。此心遍十方剎，來去無相，山河石壁不能阻礙。此心非天地測其機、非鬼神知其量。到這裏，自<span class='corr'>己</span>尚無趣向，況天地鬼神而測知者哉？設使佛祖同源，亦覷之無分。所以此心是箇大光明之寶，無修無證、無得無失、無生無滅、無老無少、無穿鑿、無處所，巍巍蕩蕩、寂寂如如。諸佛之尊，千聖之上，不可比，不可喻。一切眾生，全體具足，妙淨明心，本圓真有。到此切不得于語句上承當、文字中生解，不得廣覽群書，以教印心，不得記持問答，逢機酬對。須是自<span class='corr'>己</span>胸中，蓋天蓋地，貫古貫今，一一流出始得。經云：「唯佛與佛，乃能知之。」然乃恁麼，吾有句驗：「木人眨眼，諸佛盡睹光明。石女動唇，菩薩皆蒙究竟。」</p>
</div>
<div class='div-other'><a id='mulu11' />
<p class='h1'>三昧玄章</p><p>吾觀大地眾生，一靈真性，觸物現形，遍法界中，頭頭顯露，六根門頭，放大光明，四幻城中，全彰法體。乃佛乃祖，惟此心傳；列聖列賢，單明箇事。立妙立玄，言機言密，即妄即真。于理于事，說有說無，指空指色，非心非佛，是佛是心，以言顯空，以空著言。指物明真，借事彰實，或戲或笑，或語或默，或棒或拳，或噓或喝，或粗或細，或呵或叱，或歌或舞，或進或退，或逆或順，或豎或橫，或定或空，或禪或亂，或異或邪，或塵或俗，或淨或穢，種種相貌、種種術幻、種種言詞、種種揀擇、種種巧機、種種應答，乃至天地日月、星辰江河、園林艸木、石壁瓦礫，淨不淨界，有有無無，聲聲色色，無有一物而不現此三昧實相。良由眾生因無明貪愛，而不能證入，所以劫劫生生，展展轉轉，埋沉<span class='corr'>己</span>靈，失真三昧，誤入六道，往來四生，受種種苦，求出無期。此三昧體唯人一靈，曠大劫來未曾少欠。所以佛祖眼不耐見，從三昧大寂定中強出頭來，不惜泥水興慈運悲，設百千萬億種神通方便，使人人于意根下究此三昧清淨真寂之光明，除此別無有念。到這裏，若能捨幻投真，遠塵近寂，于日用中討個分曉，豁然一念相應，了知諸佛無心三昧，即自<span class='corr'>己</span>無心三昧。塵塵爾，劫劫爾，總是這箇無非三昧。且這箇道理，于此作麼生承當？體廓太虛，了無邊際，不動纖塵，非中非外。到這裏，若乃存其微念，天地懸遠，譬如太虛之中空無有量，若住一物，非太虛也。諸佛國土，其理亦然。一切眾生本源如是，洞然清淨，不立毫塵，光遍十方，無有相貌。諸眾生心，含褁三界，現三界心，總一真定。到此非得非失，無幻無真，唯一靈明，寂然三昧。一切眾生，既知人人分上具此無心三昧。到這裏，于二六時中默默照看，看來看去，看到看無看處，自然有箇到家的時節。若能便恁麼會去，別無餘說；設有所說，無過于此。當知諸佛設法，無法為法，眾生欲契無法為體。《大般涅槃經》云：「無法可說，是名說法。」設有智者，審諦思惟，若能深信斯言，管取悟佛，三昧有日矣。</p>
</div>
<div class='div-other'><a id='mulu12' />
<p class='h1'>警徒</p><p>子既痛決死生，從今日去，永絕學解，純一真潔，務要今生作箇大漢，向佛祖頭上橫眠倒舞，切莫蹉跎懶墮，貴圓溫飽。聞恁麼說，便乃豎起生鐵脊背，大開無情冷眼，緊捏拳頭，高舉正念，念茲在茲，勿容分毫走作。心中憤憤，疑上加疑，直教這一念子劈之不斷、蕩之不分。久久定力現前，四威儀中忽爾忘卻東南西北，到此之時，正好著力痛加精進。若也孳孳不捨，忽然撞倒崑崙，掀翻大地，直得十方諸佛、歷代祖師、天下老和尚，于這裏無出氣處。仍使六道四生，情塵根識，放大寶光，同一受用。若實做到與麼田地，方顯衲僧家超群越格的手眼。其或不信，今日也恁麼，明日也恁麼，驢胎馬腹裏，決定放你不過。老僧預前與你說破。珍重！勉之。</p>
</div>
<div class='div-other'><a id='mulu13' />
<p class='h1'>訓徒</p><p>子既實心向道，但看古人一則話：「萬法歸一，一歸何處。」須知此事，庸愚之輩實難相委，大力量者方堪履踐。此處不得今日提，明朝放。將意根下萬緣盡情放下，平日捨不得的須要捨卻，平日放不得的須要放卻，平日離不得的須要離卻。且捨不得的貪嗔癡，放不得的無明人我，離不得的恩愛利名而<span class='corr'>已</span>，若謂十八界所蘊塵緣雜染，未可枚舉。今略言之，以破其毒惡。子既知<span class='corr'>已</span>，大發信心，立金剛志，盡平生做箇沒伎倆漢，莫管人說你痴憨，直去著實參究。須知此事如一人與萬人敵相似，若非具猛勇心，如何近前？又如一人不執器械欲搏猛虎相似，若怕危亡，如何與他相見？又如一人擔一百二十觔重擔，溺于深泥，若不加力求出，如何到家？既知生死恁麼大險，于十二時中不顧危亡，大捨身命，的的確確務要見箇分曉。又須知此一則話：「于一切處，皆可徵究。」迎賓俯仰，著衣坐臥，提瓶放箸，運水搬柴，痾屎放尿，登山涉水，斸地烹茶，靜鬧閑忙，喜怒哀樂，總看箇話頭，恁麼久久自有箇好處。到這裏，切不得于話頭上別生異念。且這念是甚麼？是當人避喧求寂處也。如叢林中講究這做工夫一節，多謂尋箇靜辦處穩坐去好教你知道。且觀盡大地乾坤，那一處不喧喧穰穰？當知此世界，乃五濁之界，實無一處有靜。其靜在于<span class='corr'>己</span>心之上，到此一心靜，則多心靜；一念寂，則念念寂。今時兄弟家不知有此方便，強要尋箇靜處，不知起一念向此世界中求箇靜處，早自是箇不靜的心也。山僧昔年行腳于蜀，往來十載並無一茅遮頭，單包隻杖各山討些現成茶飯度日，任有一切諸惡風景，我則不<span class='corr'>采</span>，恁麼孤切，方得此一著子明白。如今兄弟家，未曾行腳先慮衣食，于一切處務要尋箇穩便去處，十年二十年不明心地，被此一念障阻道眼。子去，切忌恁麼詢問虛實好醜，逐日工夫，時時檢點，一日要勝一日，一時要勝一時。恁麼綿綿密密，一七日、二七日，自然純熟。到此不得念話無疑，提時須要字字分明。說這做工夫之理，大抵要這話頭明白，疑情易發。若疑情發現，昏散則退，昏散既遠，疑來疑去，時節到來，不覺撞倒露柱，打破漆桶，直得乾坤哮吼，海水飛騰，泥牛吞月，鐵蛇吐雨，木人撫掌，石女心穿。若到這裏，方知達磨西來，費盡神機，及至歸去，分文不值。若實到這般田地，更說甚麼「萬法歸一，一歸何處」，盡大地是汝痾放處。于這裏也無道與汝說，也無禪與汝參，也無佛祖與汝超，也無人天與汝度，縱橫順逆，左右逢源，到此便是一味清淨平等三昧之門。聽吾一偈：</p>
<p>「精研慎究勿容絲，直透威音那畔機。豁爾洞明心地印，谿山滿目笑咍咍。」</p>
</div>
<p class='juan'>古庭祖師語錄輯略卷之一<span class='note-inline'>(終)</span></p>
</div><!-- end of div[@id='body'] -->
</body></html>