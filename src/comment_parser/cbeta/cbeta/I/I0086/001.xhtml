<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>潘景暉造碑像記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 86
<p class='juan'><a id='mulu1' />潘景暉造碑像記</p><p>左相菩薩主大象主大象主右相菩薩主　　　　　　　觀音寺</p>
<p>大齊天統五年歲次己丑四月庚申朔八日丁卯建</p>
<p>蓋若道非真極玄元。言情万類之表。誰有辭城棄位。以布衣為好者也。若夫芳蓉姿婉。重爵名官。思皆浮庶。仕民□情貪暮。自不貨身質肉。布髮淹泥之徒。焉有昏閨闇室。更續明燈者怖。今都唯那潘景暉。張煞鬼。李仕暉。陽脩羅。仰率儒徒七十人等。並雍容雅素。若孤鵠沖天。綺結蔥紅。似群龍集主渚。往曾竹馬餘暇。縕五禮以俱融。長復脩多。知四藏而弘解。常願乘風出谷。衿濟群生。龍宮陃教。昕階大道。但惕聖之已去。逍迢金山。薨巔既久。若不矸彫神狀。想作當時。無以紹述嚴議。弘輪更轉。是以遠詣浮山嶺岫。取玉類之純貞。還對泉源。礱磨彫琢。造碑像一區。二侗菩薩。北面開光。方侵上頂。因茲妙瑞。仰諮皇帝。化九夷而同風。總万國以隆強。四王奉華於玉珮。諸天貢寶於金葙。逮及七祖先零。圓通六道。俱證金剛。其辭曰　沖寂妙絕。超越是非。凡情未達。聖者能歸。巧存方便。貿易粗衣。<span class='note-inline'>(一)</span>榮名麗仕。美豔垂紅。斯皆危毳。未若真蹤。波論自鬻。嚮勸鱗空。<span class='note-inline'>(二)</span>昏〃六道。快似深閨。<span class='corr'>无</span>人執炬。終墜泥梨。賴茲明哲。濟我群迷。昔兮五色。收在雙林。于時還照。視我山金。脩功練石。長去幽沈。</p>

</div><!-- end of div[@id='body'] -->
</body></html>