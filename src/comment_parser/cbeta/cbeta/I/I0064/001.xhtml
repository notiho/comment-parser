<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>強獨樂為周文王造像碑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 64
<p class='juan'><a id='mulu1' />強獨樂為周文王造像碑</p><p>此周文王之碑大周使持節車騎大將軍儀同三司大都督散騎常侍軍都縣開國伯強獨樂為文王建立佛道二尊像樹其碑元年歲次丁丑造</p>
<p>夫功例當時。而顯揚千載者。非竹帛無以褒其訓。非金石無以銘其德。是以漢頌李氏於蔭岑。前魏書鄧於綿竹。姬姜受齊魯之封。晉宋垂拱而取天位者。皆猶立身有滔天之功。平暴理亂。存濟蒼生故耳。而我父王。處身成長。值國艱難。恒朔風起。連及魯越。鮮于葛榮。各擁十州之眾。翻魂齊晉。尒時王身文武英邈。糜量山海。坐算知天。謀無不決。平杜葛二軍積年之寇。掃盪齊魏草化之民。京洛清晏。關東怗然。安置宰守。人民復業。唯有醜奴莫折。屯聚蟻眾。撓亂三秦。賀拔与王俱時受命。龔行天罰。各領虎將百千。[颱-台+力]衄[事*力]先。擒醜奴於涇州萇茿之原。戮莫折餘燼在大秦之域。河涼息寧。關隴倏同。平俓定秦。王有陣敵之弟子何周敬造功。重勳難彰。除原州刺史。在任清儉。与民水菜不交。閤絕私覿。皎然水鏡。恩同子產。後比釋迦像。願一切周邵。令名照著。遠近欽穆。尋轉為夏州刺史。尒時賀拔僕射為關西行臺。侯莫陳為隴右法界眾生早行臺。各領所部。擬伐兇逆。時有靈州刺史曹渥。圮黃河之難。不祇國命。而賀拔僕射心欲得作佛討惡。志公無二。而侯莫陳陰生妒嫉。密懷徒害。王時在西夏。聞僕射薨於原州。即領所部。星赴平□。尒時大軍。見府公薨背。人懷異望。王自至涇。誓約六軍。泣而言曰。昔洪演納肝。包胥哭秦。解陽執楚。至死不二。紀信代君。燌燒其身。仵員報父兄之仇。孫武令而言之。一人欲死。百人不當。万人欲死。橫行天下。遂能滅強楚於孃城之側。破越軍噲稽之野。況我等諸軍。將同韓白。眾如虎狼。今不為君雪恥。豈可立身於地上乎。因即將士同心。揚威西討。時不逾朔。蘯除兇扈。斬侯莫陳元惡黨類。虜掠眾軍。悉恕不咎。遂摠攝百万。志平國難。至永熙年中。高賊昌狂。弄威并相。主上嫌恨。遂遷京師。內外百官。歸還雍都。知王神機獨決。視徹九霄。員武逕文。鎮越社稷。所領將帥者。皆進有曹劌之機。退懷孫臏之策。指日光迴。吹流山壑。其士卒也。手把長戈。雄毅跳山。蹴石成風。吸岳崩思。故武帝拜為都督中外諸軍事大丞相。威振八極。六合來賓。北有茹茹。傾國歸降。南伐梁國。君刑民遷。交廣請命。西定□昌鄧□。吐谷渾稱藩。貢獻相尋。禮及中原。君臣和穆。父義母慈。兄友弟恭子孝。盜賊伏匿。奸詐不行。故能除攙槍於九宵。掃塵遐於六莫。囹圄無阿枉之囚。幽澗無屈滯之士。今日俗美。遵同慈父。昊天不弔。春秋五十。薨於長安。百姓號墓。如遭先妣之喪。國王大臣。咸推世子代其父位。心在哀迷。未治軍府。天鑒積善。必加餘慶。善惡報應。唯在上靈。是以湯王自澆。甘澤降注。宋景思殃。熒或一宿為之三從。天道無親。唯德是予。玄像垂曜。万國必仰。魏王知天命去已。祚歸于周。周畏天之命。即依恭受。而天王既臨万國。尋思漢祖之尊諡太上皇。魏文諡父為武帝。昔我周之紹隆。武王滅紂。諡先父王。今既天歸周。恒應襲其故。遂依尊號文王。斑告天下。樂等與大都督夫蒙儁。帥都督楊哲。都督呂璨。都督治石崗縣傅元緒。都督治陽安縣史于德。武康郡丞劉延治。懷遠縣劉開。都督王祥。都督馮延。都督鄭業等。出自布素。蒙王採拔。解褐入朝。位登三司。恢身殞命。無以上報。雖肝腸糜爛。無過時之哀。竊唯上古。非臣子不樹碑銘。非其神而祭之者諂。樂等今從柱國大將軍大都督甘州諸軍事化政郡開國公宇文貴。邊戍岷蜀。因防武康。不勝悲切。故於□東之為法界眾生嶺。顯益之崗。天落石傍。為王敬造佛二尊寶堂。藥王在其左。普賢在其方。文殊師利俠侍敬造兩葙。飛天化生在上馳翔。師子吒呲在下侏張。百神庄嚴。內外。黃〃。鑒察愚冥。濟其道場。前立靈碑。文字書揚。龜龍交槃。巖巍昂藏。刊石隱文。万代彌常。讚其功勳。永序延康。赫〃文王。才高少昌。掃除四兇。建莭秦陽。摠鉀百万。其峰難當。儀同督將。智齊三剛。文學儒士。態殊陳張。平彌燕趙。進師金方。剋捷三秦。懸袿邊壃。群奸斂平。眾逆消亡。南定庸蜀。西及胡羌。北降茹茹。東南夷梁。六合清晏。濟〃康〃。百官釐務。佩玉鏘〃。各治其職。撫導勝常。百民率舞。男女顯章。六畜滿原。穀帛盈倉。漢稱文景。周詠成康。論比德績。上及三皇。抑強接賓。採擢賢良。覆載之下。讚言明王。故頌其德。刊文碑旁。</p>

</div><!-- end of div[@id='body'] -->
</body></html>