<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東平郡須昌縣□檀寺造經碑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 68
<p class='juan'><a id='mulu1' />東平郡須昌縣□檀寺造經碑</p><p>大齊東平郡須昌縣□檀寺碑</p>
<p>夫旨理淵寂。凝然澄湛。百非不能非其非。千是無以是其是。形言絕相。万像無能比其色。十住猶疑。□凡情之所觀□。自非應說教門。真□叵顯。是以降神閻浮。曜靈光於羅衛。戒風吹於大千。慈海流於十域。慧鏡照愚。若琉璃之現色影。魔道□心。有緣皆益。攝影雙林。息障邁於千□□不疏體五住之蹤。何能信矣。□佛弟子比丘法慧欲使聖教再彰。神暉重朗。遠召□工。奉剛彫玉。置靈尊於上堪。剟觀音經於下□。願使　皇道竄興。父師常樂。邑儀諸人。龍華初會。法界有形。等成正覺。其頌曰。真趣幽微。弗可言宣。大慈垂訓。以教流傳。初演鹿菀。靈鷲陳章。摧魔伏道。如日照霜。敬造□形。置于巖壑。刊經揚義。法流枯涸。大齊皇建元年庚辰□九月己酉朔三日辛亥造經碑</p>

</div><!-- end of div[@id='body'] -->
</body></html>