<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宕昌公暉福寺碑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1
<p class='juan'><a id='mulu1' />宕昌公暉福寺碑</p><a id='mulu2' />
<p class='h0'>之一　碑陽</p><a id='mulu3' />
<p class='h0'>額</p><p>大代宕昌公暉福寺碑</p>
<a id='mulu4' />
<p class='h0'>本文</p><p>夫玄宗幽寂。非名相之所詮。至韻沖莫。非稱謂之所攝。妙絕稱謂。微言以之載揚。體非名相。圜像以之而應。故群有殊致。道以經焉。萬流競津。法以紀焉。是以神曦騰曜。鏡重昏於大千。三乘肇唱。拯沈黎於炎宅。用能慈液流於當時。惠慶光於曠劫。自世道交喪。靈燭潛暉。攸攸群夢。靡照靡矜。我皇文明自天。超世高悟。鼓淳風以懷萬邦。灑靈澤以霑九服。兼遐想虛宗。遵崇道教。太皇太后。聖慮淵詳。道心幽暢。協宣皇極。百揆挺惟新之明。緝熙庶績。八表流擊壤之詠。雖智周世□。而方外之志不虧。形應萬機。而恬素之真弗擾。故能優遊紫宮。憲章遺法。紹靈鷲於溥天。摹祇桓於振旦。非夫天縱在躬。量齊虛受。其熟能令英風藹而重扇。玄猷淪而再揚哉。散騎常侍安西將軍吏部內行尚書宕昌公　王慶時。資性朗茂。秉心淵懿。位亞台衡。任摠機密。翼贊之功。光於帝庭。忠規之節。彰於朝司。每惟會施之誠罔申。謝生之懃莫報。庶憑冥津。玄期有寄。乃磬竭丹誠。於本鄉南北舊宅。上為二聖造三級佛圖各一區。規崇爽塏。擇形勝之地。臨沃衍。據條剛。面脩巘而帶洛川。佩黃河而負龍門。伐良松於華畎之陰。掇文瑤於荊山之陽。旌功銳巧。窮妙極思。爰自經始。三載而就。崇基重構。層欄疊起。法堂禪室。通閣連暉。翠林淥流。含榮遞暎。蔚若靈椿之茂春陽。嵬若翔雲之籠濛汜。金儀赫曜。彩絢光備。覩之者。則瀅發道心。藻除塵垢。悕玄者。則陶真煉和。遺形忘返。諒罕代之神規。當今之莊觀者矣。夫功高德盛。徽聲播於管弦。業隆曠載。刊迹流於後昆。所以光宣軌摹。永垂不朽。故姻舊慶慈善之至。邑里感惠訓之誠。遂鐫石立言。式揚暉烈。庶洪因鍾於聖躬。微津延於先住。其辭曰。淵哉沖猷。微矣虛宗。昏邪交扇。氛徒競鋒。有覺爰興。超悟玄蹤。志懃淨境。開拯塵蒙。於顯大代。長發其祥。景運承苻。世有喆王。后皇高悟。道風載揚。哀此群或。照彼祈鄉。化因道感。道由人敷。愔愔安西。秉德陳謨。冥期幽屬。廓茲靈圖。曾是暉福。慶崇皇居。爰建靈寺。妙契天規。飛椽雲翔。浮欄籠曦。金儀燭曜。功殫世奇。蔚如崑峰。瑍若珠麗。閑堂寂寥。禪室虛沖。朱櫺吐霞。翠戶含風。僧徒遊宴。幽宗是融。心栖化表。形寓俗中。靈津匪遼。□照則鏡。蛻神豈緬。藻荃則淨。庶運微因。慶鍾皇聖。爰覬先慈。永超塵徑。　　　　　　　　太和十二年歲在戊辰七月己卯朔一日建</p>
<a id='mulu5' />
<p class='h0'>之二　碑陰</p><p>父佛弟子安西將軍秦州刺史澄城公王貴隆兄　佛　弟　子　華　州　主　薄　王　阿兄佛弟子寧遠將軍澄城太守遷雍州刺史澄城侯王容暉兄佛弟子寧朔將軍河東太守澄城子遷澄城太守王桃仁兄子佛弟子本郡功曹遷為威遠將軍澄城太守□□夏兄子佛弟子鷹陽將軍華州戍將王元龜世　子　佛　弟　子　內　行　內　小　　　王　道　訓弟　二　子　佛　弟　子　中　書　學　生　王　榮　宗秘書著作郎傅思孟剬文定州鉅鏕蘇棠刊文</p>

</div><!-- end of div[@id='body'] -->
</body></html>