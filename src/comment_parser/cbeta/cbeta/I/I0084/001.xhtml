<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宋買廿二人等造天宮石像記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 84
<p class='juan'><a id='mulu1' />宋買廿二人等造天宮石像記</p><p>□□□靜滿。旨道圓明。言像所未臻。文字不能述。如□□□。闢之者既難。法海波爛。遊之者勿易。是大都邑主宋買廿二人等。可謂知周道濟之功。圓應遍知之迹。宗尚莊老之談。景暮神仙之術。強攬博聞。辨說無礙。宣陽金口。深識法相。乃祖乃父。積德於無窮。維子維孫。脩道於祇劫。故能知四毒之分段。五蔭之美知。遂寄財於三寶。託果於娑羅。磬竭家珍。敬造天宮石像各一區。其天宮也。左臨淥水。早有公路。澗之低迴。右觀舊都。快有京華之勢。前囑風嶺。據在曹操之故塸。從背望山。伊洛之南地。私乃正是四奧之華壤。中墟之靜土。唯非舍利神變之園。實是須達布金之地。其像也。乃運玉石於荊山。採浮磬於淮逋。鐫勒彫文。並龍鱗而翠璨。鏤狀圓形。等金錦而競炎。雙林見光。未殊於此妙。剋檀成剬。有愧於今容。既如天上降來。又似地中勇出。其中万相莊嚴。五色鮮妙。珠紫爭光。清黃吐艷。跂看之徒。樂善妄歸。觀狀難同。尋刑叵遍。自非高見大士。十力世雄。熟能建私功業者哉。緣茲摩訶善根。仰發洪願。三寶常存。法輪永固。王祚剋隆。七世先靈。託生妙樂。見在眷屬。值佛聞法。四生之類。等成正覺。□齊天統三年歲次丁亥四月辛丑朔八日戊申建立</p>
<p>邑中正宋買邑中正趙繼叔</p>
<p>大都邑主宋買都邑主趙崇仙都唯那宋繼叔唯那宋仕昂唯那宋元嵩維那趙文紹邑子梁文略邑子劉早生邑子宋惡虫邑子宋少仁邑子吉佰仁邑子宋奉先邑子傅伏奴邑子宋榮和邑子宋子儒邑子賈漫黑邑子李茢邑子傅桃棒邑子宋道顒邑子杜元則邑子董慎</p>

</div><!-- end of div[@id='body'] -->
</body></html>