<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>瓽仲義八十人等造像記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 97
<p class='juan'><a id='mulu1' />瓽仲義八十人等造像記</p><p>□大覺之寺□□軒義之世真容寂默□彰□□之年。爰及□室肇現。閻浮生滅相因。報應斯□。是以慧心獨悟之智。自登彼岸之果。聾□所見之□永沉苦海之際。佛弟子邑主都督瓽仲義。邑師比丘智盛。合邑子八十人等。思五濁之多果。慕須達之金錢。深體<span class='corr'>无</span>常。同遵正覺。共造石像壹區。高七尺五寸。莊嚴種好。垂相滿庭。慈悲道俗。咸變圜中。求勝因於曩劫。獲妙果於當今。在村處中置立。南臨白水。北背馬蘭。東俠洛水。西望堯山。地居爽塏。眾所歸仰。藉此微功。願皇帝　陛下。与日月齊暉。群公百辟。與天壤同蔽。□□□邑。七世父母。長居妙樂。見在眷屬。迴向上道。竊惟竹素是播演之宗。金石是記善之原。非刊非瑑。何以宣言。其辭曰。巍巍紫山。獨秀童童。娑羅集聖。遍滿虛空。亭□□子。出入相容。不有不無。非紫非紅。攸哉大智。實唯世尊。拯彼眾生。濟此重昏。五欲自屏。三惑無根。拔苦伊何。歸依法門。生同泡沫。滅若電飛。白日恒昭。夜月長暉。業淺福倚。道勝則肥。百年俄頃。營營何希。分財奉寶。散浮圖刑。漏以金玉。飾以丹青。神光嚴起。曠濟群生。舟樑苦海。曆劫踰明。建德元年歲次壬辰四月癸酉朔八日庚辰建立</p>

</div><!-- end of div[@id='body'] -->
</body></html>