<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>朱永隆七十人等造像記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 47
<p class='juan'><a id='mulu1' />朱永隆七十人等造像記</p><p>夫鏡日輝玄。啓妙識於淨海。澄波洰壑。運境目於生源。是以八相同紛。闢重關於幽夜。三輪昺轍。闡神機於正路。使遊子歸衢。輕車迅駕。炎宅止焚。冰池攸淥。故能振馨風於沖漠之野。擊玉磬於<span class='corr'>无</span>聲之鄉。遂大鵬奮霄。龍翔競湊。六合雲翻。十方斯集。金言演暢。豪光九照。法界融蕩。瓊華七瑩。乃塵沙涉靜浪之舟。□形蒙麾棹之緣。於是騰超彼岸。濟度<span class='corr'>无</span>崖。必以朝露易晞。浮霜難固。提河早流。皓林促變。隱影靈遷。圓明息曜。三界悲動。四生號慕。賢徒泣血。能言瀝地。大聖垂慈。敷十二以流導。悲愍將來。布舍利以昌迹。故優填鐫姿。育王建塔。所在模容。流芳万國。自尒暨今。邁餘千載。寺有魏大法師故沙門都法恩。起妙因於初心。建淨業於<span class='corr'>无</span>始。故童年去或。高步緇門。逍遙法菀。矯志松蘭。縕思玄蹤。物我俱懷。遂捨衣鉢之餘。採石名山。訪巧求能。願雕真容。但<span class='corr'>无</span>常驚逝。峰烟激速。創福未周。奄從物化。門徒嗥戀。精感彌篤。又弟子法度。戒行冰朗。智超空有。仰稟師則。磬志忠誠。更崇妍瑑。妙鏤金顏。釋迦怡怡。若兜率之趣琦殿。彌勒昂昂。狀龍華之啓三會。多寶同坐。事等湧出。飛堪絙虛。旋瓔反入。維摩權形。嘿言於方丈。文殊十辭。表問疾於平等。菩薩諸天。簫瑟芙麗。金剛密跡。獻目楊階。飾像雖訖。嵩塔未備。而度曉夕慇。觀成神宇。不謂暴疾所鐘。潛魂深夜。致使營　圖中癈。為山止匱。復有此寺上坐僧惠。寺主法合。並湛潔內融。皎志方外。持四攝於匈衿。騁七臠於神膺。洞博群經。智遊<span class='corr'>无</span>礙。緇素同遵。歸依各流。又邑主朱永隆。唐豐七十人等。各槃根蘭冑。挺茂華芳。樤葩槐蕀。籍潤斯遠。發悟自天。契達幽旨。普相率厲。敦崇邑義。以其處也。碧地流泉。勢俠中都。金豪光泗。鬱澤新鮮。蓊林翠柏。璨然在目。布寶求園。謂莫斯過。遂採棟雲臺。代木方巖。班匠麗功。造天宮一區。巍巍赫奕。媚若祇桓。堂堂昺煥。婉踰神塔。迷者一闞。則洗或於先源。慧者暫睹。則感悟於後際。可謂福潤含生。祚隆彌劫。酬功報德。鐫石遐芳。其詞曰。皎皎淨性。洸洸境日。湛波啓旭。騰源曜質。現託王宮。曠周遐悉。鸞翔□翥。法□斯一。　大音唱諭。名義弗違。淨光電掃。輕舟返飛。浮烟靜霧。赫日□□。致遷景覺。人天罔歸。　三千號慟。沖影潛空。愍彼長迷。敷此幽綜。爰有哲士。紹隆聖蹤。彫珉鐫像。以表靈容。　英信等悟。磬寶脩圖。福延彌劫。鏡水非虛。善潤　皇家。祚融唐虞。蠢尒同津。咸契凝如。　　　　　大魏武定三年歲次乙丑七月戊寅朔十五日壬辰樹</p>

</div><!-- end of div[@id='body'] -->
</body></html>