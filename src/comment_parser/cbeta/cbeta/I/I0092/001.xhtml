<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>道略等造神碑像記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 92
<p class='juan'><a id='mulu1' />道略等造神碑像記</p><p>自夢影東翻。金人感帝。像法肇興。鳩摩啟悟。方知城芥易窮。五衣時往。雲電屢馳。石光何速。若夫智出非恒。道光大地。德被天中。威羅世界。莫不發迹紫宮。□軀兜率。越度生死之河。飛憑沸流之海。而四生夥雜。八徑紛綸。壽等芭蕉。業同泡沬。然大鑒降澤。顯跡迦夷。應權雙樹。見從忍土。布慈雲於無邊。注法雨於六道。懸明鏡於重惛。炳金燈於萇夜。然則神珠照灼。暎寶塔於空中。甘露禎祥。潤枯萌於世上。若乃久墮慾海。不識沈厄之苦。長處火山。詎愁燌燎之痛矣。是以邑師比丘僧道略。體白六道。獨懷二覺。雄才勇志。摠判三乘。澄華皎淨。與琉璃合潔。素質鏗鏘。與隨珠角曜。故知二鼠之暴不停。四蛇之毒萇在。遂能共邑義三百餘人等。託志菩提。建崇弘願。石出藍田。求工班爾。敬造神碑一所。尊像八堪。龍螭鉅鏤。若雲山之烈。彩麗拔妙。形似七寶之莊嚴。而改天動地之奇。窮神盡聖之巧。閻浮娑婆之珍。眾生大慈之業。然則地兼爽塏。比竹林而並麗。寺帶良田。匹鹿菀而不殊。花果氛氳。桂蘭綺合。靈芝勺藥。布護階廷。房廡周通。斜□繡出。掎捔璧璫。浮樑止雪。蓮錢遶淥井。碧水類清泉。□樓交葛。甍鐸參差。羽翮翳林。餐聽妙響。鴛鸞雙樹。翫好真音。至於青風朗扇。鍾聲相和。莫覺擅指。合掌南<span class='corr'>无</span>。遊歷四禪之境。觀入三脫之中。內安万練之僧。招精進之士。銀爐鼓炎。百和騰烟。錫響讚聲。定崩煩惱。有性厥靈。永登寶地。凡命含品。普昇淨土。籍斯功德。遍沾玄劫。芳謠時歇。銘歌何窮。其詞曰。元沖眇邈。正教終歸。三明自達。六識雲飛。浮虛兜極。颺影紫微。懸空遊息。三界徘徊。地居勝土。寺遶花蓮。周迴風觀。遍帶流淵。上干浮漢。下際幽泉。方須玉櫂。事籍金船。踵茲洪福。為海舟樑。發心何遠。彼岸猶長。天人覺悟。超投太康。所願閻浮。同登淨鄉。大齊武平二年歲次辛卯九月十五日建</p>

</div><!-- end of div[@id='body'] -->
</body></html>