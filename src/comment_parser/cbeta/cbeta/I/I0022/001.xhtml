<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>比丘尼統慈慶墓誌銘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 22
<p class='juan'><a id='mulu1' />比丘尼統慈慶墓誌銘</p><p>魏故比丘尼統慈慶墓誌銘尼俗姓王氏。字鍾兒。太原祁人。宕渠太守虔象之女也。稟氣淑真。資神休烈。理懷貞粹。志識寬遠。故溫敏之度發自齠華。而柔順之規邁于成德矣。年廿有四。適故豫州主薄行南頓太守恒農楊興宗。諧襟外族。執禮中饋。女功之事既緝。婦則之儀惟允。于時宗父坦之。出宰長社。率家從職。爰寓豫州。值玄瓠鎮將汝南人常珍奇。據城反叛。以應外寇。王師致討。掠沒奚官。遂為　恭宗景穆皇帝昭儀斛律氏。躬所養恤。共　文昭皇太后。有若同生。太和中固求出家。即居紫禁。尼之素行。爰協上下。秉是純心。彌貫終始。由是忍辱精進。德尚法流。仁和恭懿。行冠椒列。侍護　先帝於弱立之辰。保衛　聖躬於載誕之日。雖劬勞密勿。未嘗懈其心。力衰年暮。莫敢辭其事。寔亦直道之所依歸。慈誠之所感結也。正光五年。尼之春秋八十有六。四月三日。忽遘時疹。出居外寺。其月廿七日。　車駕躬臨省視。自旦達暮。親監藥劑。逮于大漸。餘氣將絕。猶獻遺言。以贊政道。五月庚戌朔七日丙辰。遷神于昭儀寺。　皇上傷悼。乃垂手　詔曰。尼　歷奉　五朝。崇重三帝。英名耆老。法門宿齒。并復東華兆建之日。朕躬誕育之初。每被恩敕。委付侍守。昨以晡時。忽致殞逝。朕躬悲悼。用惕於懷。可給葬具。一依別敕。中給事中王紹。鑒督喪事。贈物一千五百段。又追贈比丘尼統。以十八日窆于洛陽北芒之山。乃命史臣作銘誌之。其詞曰。道性雖寂。淳氣未離。沖凝異揆。緇素同規。於昭淑敏。寔粹光儀。如雲出岫。若月臨池。契闊家艱。屯亶世故。信命安時。初睽末遇。孤影易彯。窮昏難曙。投迹四禪。邀誠六渡。直心既亮。練行斯敦。洞窺非想。玄照無言。注荷眷渥。茲負隆恩。空嗟落晷。徒勖告存。停壑不久。徂舟無舍。氣阻安般。神疲旦夜。延竚翠儀。淹留鑾駕。滅彩還機。夷襟從化。悲纏四眾。悼結兩宮。哀數加厚。窆禮增崇。泉幽閟景。隴首捿風。揚名述始。勒石追終。　征虜將軍中散大夫領中書舍人常景文　李寧民書</p>

</div><!-- end of div[@id='body'] -->
</body></html>