<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>比丘道瓊造像記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 52
<p class='juan'><a id='mulu1' />比丘道瓊造像記</p><p>大魏武定七年歲次己巳四月丙戌朔四月八日癸巳　司州魏郡易陽人今為武安龍山寺主比丘道瓊記</p>
<p>夫萬相具朗。非有非無。是非雙寂。人莫知其元。所以然者。皆由積善空王之前。苦行授記之後。便能絜真見樹。定想三九。亦能麾五指以伏狂象。併鬼王於壙野。把火龍而盤掌。指熾焱而為長流。特挺孤秀。英奇若此。遉顯伏致滅者矣。況聚沙泡沫。寧無壞乎。是以此法師。名道諱瓊。迺承波長漢。赤龍之胤。元在河間。今寄居易陽人也。棄彼宮城。割愛辭親。倍加韶響。非情所翫。遂寫素服。懃心道君。雖同生滅。遠鑒始終。古今競曉。絜行桑門。纖理靡損。持禁帶浮。罹剎杜塞。懼念傷蘭。斷息繼草。清清志絜。春松無以侔其鮮。希希獨穎。夜炬無以匹其照。方欲拔苦窟宅。雲昇彼岸。都不復以世慕為榮也。便率彼英傑。信心令儁一百餘人。共裁己貴。同尊上道。且使育王盡藏。須達傾珍。無以比其福。即乃運石荊巖。左置文碑。右法勇塔。雕錯漏彩。連剋聖容之質。狀如真見。晌昤若丹霞之斑。金瓔向[穴/光]。如曜靈之入魚淵。兼下神蔡。奇章顯分。亦治形影。漢朝感夢。宋君偤勇。陵風拊伏。若真鎮神川於中庭。顯志長衢。遊人之矚目者也。珞珞若七星之紀天。巖巖如五岳之綱地。馨風遐振。璨爛彌遠。聲霑北海。飛嚮南冥。故為作頌曰。彌劫長遠。積善空王。行端万有。難比難方。散髮要請。必求所長。苦行二三。銘記定光。世雄無匹。廣救一切。五指現師。狂象乃滯。伏鬼壙野。兩炎同翳。舍利乃悟。人生得濟。熾火冰流。咸獲淨地。沙門清潔。規矩古今。守禁持浮。罹剎息心。每懼傷蘭。結草軀沉。雲昇彼岸。與聖相尋。率彼令儁。裁捨己珍。同尊上道。剋像潛神。育王不並。須達豈申。抽靳截骨。早求出因。取石荊丘。雕彩顯章。圖形真見。煥如故常。晌昤鮮明。向[穴/光]雜光。塵驚嚮應。風發鏘鏘。其下神龜。能聖復妖。形影漢庭。夢感宋朝。置之神川。宇宙照照。紀天綱地。名遐遠霄。</p>
<p>瓊記此碑直東敧南四百步有水　直北五十步殖松樹供養　直東一陌南西北遂回分流是常住僧伽藍地瓊記</p>
<p>都維那光景</p>
<p>象塔寺都主兩縣令桓肆周　供養侍佛妻樊無字供養侍佛息盆生供養侍佛息慶哲供養侍佛孫子穆供養侍佛孫子崇供養侍佛瓊周貴姿光叔女比丘像邑主道勝供養比丘像邑主僧教供養瓊象寺都主平東將軍前昌樂縣令桓小成供養侍佛妻車杜女供養侍佛息僧朗供養侍佛息妻張世王供養侍佛孫道業供養侍佛孫子業供養侍佛時</p>
<p>　　比丘僧道仙　比丘僧惠目　比丘僧道觀　比丘僧道元昌陽縣開國清　河太守光援祖</p>

</div><!-- end of div[@id='body'] -->
</body></html>