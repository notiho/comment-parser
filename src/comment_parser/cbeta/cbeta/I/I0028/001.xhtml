<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大覺寺元尼墓誌銘并序</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 28
<p class='juan'><a id='mulu1' />大覺寺元尼墓誌銘并序</p><p>魏故車騎大將軍平舒文定邢公繼夫人大覺寺比丘元尼墓誌銘并序夫人諱純陀。法字智首。　恭宗景穆皇帝之孫。任城康王之第五女也。蟠根玉岫。擢質瓊林。姿色端華。風神桑婉。岐嶷發自齠年。窈窕傳於丱日。康王偏加深愛。見異眾女。長居懷抱之中。不離股掌之上。始及七歲。康王薨俎。天情孝性。不習而知。泣血茹憂。無捨晝夜。初笄之年。言歸穆氏。懃事女功。備宣婦德。良人既逝。半體云傾。慨絕三從。將循一醮。思姜水之節。起黃鵠之歌。兄太傅文宣王。違義奪情。確焉不許。文定公高門盛德。才兼將相。運屬　文皇。契同魚水。名冠遂古。勳烈當時。婉然作配。來嬪君子。好如琴瑟。和若塤箎。不言容宿。自同賓敬。奉姑盡禮。剋匪懈於一人。處姒唯雍。能燮諧於眾列。子散騎常侍遜。爰以咳襁。聖善遽捐。恩鞠備加。慈訓兼厚。大義深仁。隆於已出。故以教侔在織。言若斷機。用令此子成名剋搆。兼機情獨悟。巧思絕倫。詩書礼辟。經目悉覽。紘綖組紝。入手能工。稀言慎語。白珪無玷。敬信然諾。黃金非重。巾帨公宮。不登袨異之服。箕帚貴室。必御浣濯之衣。信可以女宗一時。母儀千載。豈直聞言識行。觀色知情。及車騎謝世。思成夫德。夜不洵涕。朝哭銜悲。乃歎曰吾一生契闊。再離辛苦。既慚靡他之操。又愧不轉之心。爽德事人。不興他族。樂從苦生。果由因起。便捨身俗累。託體法門。棄置愛津。栖遲正水。博搜經藏。廣通戒律。珍寶六度。草芥千金。十善之報方臻。雙林之影遄滅。西河王魏慶。穆氏之出。即夫人外孫。宗室才英。聲芳藉甚。作守近畿。　帝城蒙潤。夫人往彼。遘疾彌留。以冬十月己酉朔十三日辛酉。薨於熒陽郡解別館。子孫號慕。緇素興嗟。臨終醒寤。分明遺託。令別葬他所。以遂脩道之心。兒女式遵。不敢違　旨。粵以十一月戊寅朔七日甲申。卜窆於洛陽城西北一十五里。芒山西南。別名馬鞍小山之朝陽。金玉一毀。灰塵行及。謹勒石於泉廬。庶芳菲之相襲。其辭曰。金行不競。水運唯昌。於鑠二祖。龍飛鳳翔。繼文下武。疊聖重光。英明踵德。周封漢蒼。篤生柔順。剋誕溫良。行齊槁木。貴等河魴。蓮開淥渚。日照層梁。谷蕈葛虆灌集鸝黃。言歸備禮。環珮鏗鏘。明同折軸。智若埋羊。惇和九族。雍睦分房。時順有極。榮落無常。昔為國小。今稱未亡。傾天已及。如何弗傷。離茲塵境。適彼玄場。幽監寂寂。天道芒芒。生浮命促。晝短宵長。一歸細柳。不反扶桑。霜凝青檟。風悲白楊。蕙臥蘭畹。無絕芬芳。　　　　　　　維永安二年歲次己酉十一月戊寅朔七日甲申造</p>

</div><!-- end of div[@id='body'] -->
</body></html>