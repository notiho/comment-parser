<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大魏故昭玄沙門大統令法師墓誌銘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 32
<p class='juan'><a id='mulu1' />大魏故昭玄沙門大統令法師墓誌銘</p><a id='mulu2' />
<p class='h0'>蓋</p><p>大魏故昭玄沙門大統令法師之墓誌銘</p>
<a id='mulu3' />
<p class='h0'>銘</p><p>魏故昭玄沙門大統僧令法師墓誌銘法師緣姓杜。京兆人也。幼而敏惠。志尚清虛。爰在兒童。脫俗歸道。學既多聞。善亦兼濟。散袟濡翰。怡然自得。若其涉獵群品。富同河漢。討論微賾。殆剖秋豪。良以三空靡遺。九典咸達。居室遐應。鳴皋自遠。高祖光宅土中。憲章大備。存心釋氏。注意法輪。由此聞風欽想。發於寤寐。嘉命苹心。荷錫來遊。至若振塵式乾。洞窮幽旨。故以造膝嗟善。徘徊定倦。武明之世。禮遇彌隆。乃以法師為嵩高閑居寺主。飲泉庇樹。嘯想煙霞。一丘一壑。得之懷抱。實有高蹈之志。非無遂往之情。雖跡出塵中。而尚羈世綱。尋被徵為沙門都維那。屢自陳遜。終不見許。既弗獲以禮。便同之畏法。莊帝聿興。仍轉為統。自居斯任。彌歷數朝。事無蹔壅。眾咸歸德。今上龍飛。固乞收退。頻煩切至。久而方允。於是隱輪養志。保素任真。形影雖留。心神已化。俄遘篤疾。奄然辭世。行年八十有一。臨終自得。安然若歸。天子追悼。敕主書任元景詣寺宣慰。二月三日丙辰。窆於芒山之陽。弟子智微。道遜。覺意等。痛慈顏之長往。懼大義之將乖。興言永慕。乃作銘曰。天生英德。志逸旻穹。孤拔塵表。獨得環中。道与物合。行共時融。百代飛譽。千載垂風。道逸繢庭聲飛未闕。見重高帝。尺書屢發。雅論移天。清談動月。其人雖往。斯音未歇。　大魏永熙三年歲次甲寅二月甲寅朔三日丙辰</p>

</div><!-- end of div[@id='body'] -->
</body></html>