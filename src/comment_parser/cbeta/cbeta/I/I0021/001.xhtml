<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>馬鳴寺根法師碑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 21
<p class='juan'><a id='mulu1' />馬鳴寺根法師碑</p><p>馬鳴寺</p>
<p>魏故根法師之</p>
<p>師諱□□□□□□子之孫也。法師□□□□□□稟。五緯□□□□□□生□知□□□於齠歲。潔行與白雪爭光。溫穆與鮮雲競潤。爰自弱年。英聲早集。孝敬天然。曾閔無以喻其性。敏悟冠時。顏冉罕得比其高。堯昂孤上。如長林之出層雲。婉順迎襟。若清泉之入巨壑。湛〃然涇渭不能渾其津。灼〃乎泥滓莫能弊其輝。墻岸崇峻。可聞而不可見。器韻堅廣。可鑽而不入。故使行逾素。德逾深。志彌著。業彌遠。於是鸞舉拔俗。聳慮法山之頂。鳳轉去塵。締誠滅影之域。識火搆之弗康。了化城之休止。遂能討□三乘。機御十地。大夏閑居。授講後生。四方慕義。雲會如至。雖鳩公之在灞西。未淂方其輻湊。朗上之在汶北。曷以加其歸市。若夫八關之夜。立論之際。法師淵瞻凌發。風機獨遠。判沖微於百氏之中。裁疑滯於一攬之內。理與妙共長。辭與玄同遠。興難則眾席喪氣。復問則道俗雷解。音清調逸。雅有義宗。至如課己追真。造次弗爽。禪念求道。終生莫輟。割寶營福。捨物如遺。造經數千。布滿繢素。刊建　聖顏。抽珍裁飾。祇洹妙宇。靡不瓖麗。雖漢明寤寐金人。篾以過茲工也。方當虛器以導迷途。憑福以敷釋典。嘗不憖遺。忽焉物化。春秋五十五。以正光四年歲次癸卯二月戊午朔三日庚申。殂於寺。攸〃道俗。莫不悲悼。豈唯痛結師徒而已哉。粵翌日窆於含霞山之陰。法師弟子三百人等。並聰慧一時。道器斯蔚。追匠誨之无極。痛寒泉之方遠。綴徽音於□□。□道聲於墳標。其辭曰。昂藏峻緒。渺漫長灡。繽紛組帶。蟬聯纓冠。或智或愚。能危能安。<span class='note-inline'>(其一)</span>哲人云舉。叶自智靈。仰□旻緯。府藉華涇。淵虯其志。雲鵠其聲。在素玉潤。處默金貞。去此火宅。歸彼化城。玄詞必討。妙理斯征。有有用曉。無無是磬。易和難染。載沖載盈。<span class='note-inline'>(其二)</span>浩〃精□。□□深冰。辟諧法器。自何能稱。識非塵幕。悟是梵乘。飾相莊譯。珍麗□□□□□□□道徵□□□□□□□□憑。刊茲茂跡。不朽不凌。</p>

</div><!-- end of div[@id='body'] -->
</body></html>