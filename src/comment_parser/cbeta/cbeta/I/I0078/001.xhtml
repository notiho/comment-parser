<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>比丘道政四十人等造像記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 78
<p class='juan'><a id='mulu1' />比丘道政四十人等造像記</p><p>維大齊河清三年歲次甲申四月己丑朔十三日庚子敬造。若夫至理玄寂。非言無以詮其景行。道宗沖邃。匪功何以表其盛德。至迺擾擾四生。皆出入於存亡之境。驅驅萬有。僉去來於是非之路。幻術雖形。駛電已滅。輪迴不息。循環豈已。非建弘業。意奉靈津。昏惑之鄣誰減。明達之旨焉致。然有北豫州州都白水王府行參軍兼別駕毛叉。擢本八桂之藂。抽芳鄧林之菀。播才俊於望府。藉地厚於嚮家。識　　　　惠清遠。人為水鏡。器量遐濟。才實通理。苦空無我。便損七尺之軀。緣假非有。不　　　　　吝千金之貨。仍有比丘僧道政。德行淹潤。負素攸顯。洗心法水。構情道際。共相經紀。　出入存　功。遂　　率邑義卌人等。選自福田。瞻言勝地。在垣[土*閒]寺所。敬造石像一區。石　　採嵩華。匠追揚鄴。麗絕圖繢。妙盡真容。北佩鄭邑。是桓武之舊事。南面形□。瞰由產之　盛業。左帶二水。乃延智者之居。右瞻三山。仍屬仁者之宅。千藂百菓。異　色同　榮。葉　蔽陰連。少知星月。流遁之容。得道入門。負笈之夫。陟遊忘返。宗門俊德。器令是飾。荷　　錫名僧。豈遠千里。戒行清苦。必存十善之識。言念至　　誠。詎違六時之道。馴馴恂恂。邕邕穆穆。真有鹿菀之風。不無象山之誨。敬羨嘉處。建茲功　　德。其詞曰。無小無大。薨想伊歸。誰窮誰達。溘盡為非。喆人明識。惠此津機。濟時以道。拯手垂衣。苦海揚波。火宅炎盛。多淦汲引。昇此究竟。逐迷得杆。假我明命。膺感不休。功興已竟。　道生四諦。空起三門。白鵝致善。烏鴨與恩。靈迹弘烈。敢庶斯存。鐫石功紀。固本深相。理尚沖寂。道真清　　素。絕塵自此。和光匪處。崔嵬高山。浮丘已過。潺湲流水。濯嬰是趨。</p>

</div><!-- end of div[@id='body'] -->
</body></html>