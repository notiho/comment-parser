<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宋敬業等造塔記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 65
<p class='juan'><a id='mulu1' />宋敬業等造塔記</p><p>曦望晷速。三曜不停。春還秋往。陰陽貿遷。有始將終。有生必滅。唯无上大覺。體宿常湛。故使人知覆護。勿識皈依。是乃佛弟子　宋敬業。崔海寶。郭小德。張燕子等。洞識苦空。淵知八解。兼識財稱不聚。身名假合。見蘆葦之空虛。知芭蕉之匪實。何以逢除厚彰。輕拔无明。方欲寄煎三毒之苦。永入解脫之門。因茲勝地。建无上之功。大齊天保九年歲次戊寅三月甲午朔六日癸亥。仰為廣固南寺大眾等。敬造寶塔一區。万刃名山。峭崿峙其北。清淵淥池。遄流旋其前。神仙之宮詎得方其麗。踴出鑽天可以比其暉。崇斯福□仰資七世。儗入閑門。龍登初會。拔潤現存。超□□位。　帝祚長延。法界蒙澤。若不刊石流芳。□□易滅。其頌曰。□灼法炬。晃朗慧日。悟彼迷徒。出茲闇室。門稱不二。義唯歸一。位登无上。果緣周畢。麗同玉室。□似銀宮。彫曦漏月。鐸嚮從風。將如地踊。若現空中。恃斯勝善。同履虛沖。</p>

</div><!-- end of div[@id='body'] -->
</body></html>