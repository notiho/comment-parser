<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正史佛教資料類編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1875' />
<p class='h1'>十毀佛</p>
<div class='div-other'><a id='mulu1876' />
<p class='h2'>孫綝壞浮屠祠，斬道人</p><p style="margin-left:0em;text-indent:2em">（孫）綝遣將軍孫耽送亮之國，徙尚於零陵，遷公主於豫章。綝意彌溢，侮慢民神，遂燒大橋頭伍子胥廟，又壞浮屠祠，斬道人。</p>
<p class="text-right">（《三國誌》卷六十四《吳書．孫綝傳》1449）</p>
</div>
<div class='div-other'><a id='mulu1877' />
<p class='h2'>詔州坑沙門，毀諸佛像</p><p style="margin-left:0em;text-indent:2em">（太平真君七年）三月，詔諸州坑沙門，毀諸佛像。徒長安城工巧二千家於京師。車駕旋軫，幸洛水，分軍誅李閏叛羌。</p>
<p class="text-right">（《魏書》卷四下《世祖紀四下》100）</p>
</div>
<div class='div-other'><a id='mulu1878' />
<p class='h2'>鄴城毀五層佛圖</p><p style="margin-left:0em;text-indent:2em">（太平真君七年）夏四月甲申，車駕至自長安。戊子，鄴城毀五層佛圖，於泥像中得玉璽二，其文皆曰「受命於天，既壽永昌」，其一刻其旁曰「魏所受漢傳國璽。」</p>
<p class="text-right">（《魏書》卷四下《世祖紀四下》101）</p>
</div>
<div class='div-other'><a id='mulu1879' />
<p class='h2'>詔沙門不得去寺</p><p style="margin-left:0em;text-indent:2em">（延興二年四月）癸酉，詔沙門不得去寺，浮遊民間，行者仰以公文。</p>
<p class="text-right">（《魏書》卷七上《高祖紀七上》137）</p>
</div>
<div class='div-other'><a id='mulu1880' />
<p class='h2'>討沙門法秀</p><p style="margin-left:0em;text-indent:2em">大駕行幸三川，（苟）頹留守京師，沙門法秀謀反，頹率禁衛收掩畢獲，內外晏然。</p>
<p class="text-right">（《魏書》卷四十四《苟頹傳》994）</p>
</div>
<div class='div-other'><a id='mulu1881' />
<p class='h2'>討沙門法秀</p><p style="margin-left:0em;text-indent:2em">（於栗磾）長子烈……從幸中山，車駕還次肆州，司空苟頹表沙門法秀詃惑百姓，潛謀不軌，詔烈與吏部尚書□丞祖馳驛討之。會秀已平，轉左衛將軍，賜爵昌國子。</p>
<p class="text-right">（《魏書》卷三十一《於栗磾傳》737）</p>
</div>
<div class='div-other'><a id='mulu1882' />
<p class='h2'>誅沙門法秀</p><p style="margin-left:0em;text-indent:2em">沙門法秀謀反，伏誅。……詔曰：「法秀妖詐亂常，妄說符瑞，蘭台御史張求等一百餘人，招結奴隸，謀為大逆，有司科以族誅，誠合刑憲。」</p>
<p class="text-right">（《魏書》卷七上《高祖紀七上》150）</p>
</div>
<div class='div-other'><a id='mulu1883' />
<p class='h2'>沙門法秀謀逆</p><p style="margin-left:0em;text-indent:2em">及沙門法秀謀逆，事發，多所牽引。（王）睿曰：「與其殺不辜，寧赦有罪。宜梟斬首惡，餘從疑赦，不亦善乎？」高祖從之，得免者千餘人。</p>
<p class="text-right">（《魏書》卷九十三《王睿傳》1988）</p>
</div>
<div class='div-other'><a id='mulu1884' />
<p class='h2'>沙門法秀反</p><p style="margin-left:0em;text-indent:2em">魏誠弟亮，字平誠。承明初，擢為中散。告沙門法秀反，遷冠軍將軍，賜爵永寧侯，加給事中。</p>
<p class="text-right">（《魏書》卷九十三《恩倖傳》1995）</p>
</div>
<div class='div-other'><a id='mulu1885' />
<p class='h2'>平季與沙門法秀謀反</p><p style="margin-left:0em;text-indent:2em">平季，字稚穆，燕國薊人。祖濟，武威太守。父雅，州秀才，與沙門法秀謀反，伏誅。</p>
<p class="text-right">（《魏書》卷九十四《閹官傳》2032）</p>
</div>
<div class='div-other'><a id='mulu1886' />
<p class='h2'>賒彌國不信佛法</p><p style="margin-left:0em;text-indent:2em">賒彌國，在波知之南，山居。不信佛法，專事諸神。亦附厭噠。東有鉢盧勒國，路險，緣鐵鎖而度，下不見底。熙平中，宋雲等竟不能達。</p>
<p class="text-right">（《魏書》卷一百二《西域志》2280）</p>
</div>
<div class='div-other'><a id='mulu1887' />
<p class='h2'>進兵焚佛寺門屋</p><p style="margin-left:0em;text-indent:2em">阿於子、段暢以千騎投周。周軍攻東門，際昏，遂入。進兵焚佛寺門屋，飛焰照天地。</p>
<p class="text-right">（《北齊書》卷十一《文襄六王傳》150）</p>
</div>
<div class='div-other'><a id='mulu1888' />
<p class='h2'>王則舊京取像，毀以鑄錢</p><p style="margin-left:0em;text-indent:2em">（王）則性貪惏，在州取受非法，舊京取像，毀以鑄錢，於時世號河陽錢，皆出其家。</p>
<p class="text-right">（《北齊書》卷二十《王則傳》272）</p>
</div>
<div class='div-other'><a id='mulu1889' />
<p class='h2'>周氏滅佛法</p><p style="margin-left:0em;text-indent:2em">法和始於百里洲造壽王寺，既架佛殿，更截樑柱，曰：「後四十許年佛法當遭雷電，此寺幽僻，可以免難。」及魏平開荊州，宮室焚燼，總管欲發取壽王佛殿，嫌其材短，乃停。後周氏滅佛法，此寺隔在陳境，故不及難。</p>
<p class="text-right">（《北齊書》卷三十二《陸法和傳》430）</p>
</div>
<div class='div-other'><a id='mulu1890' />
<p class='h2'>僧尼道士盡皆執役</p><p style="margin-left:0em;text-indent:2em">於是以蕭摩訶為皇畿大都督……分兵鎮守要害，僧尼道士盡皆執役。</p>
<p class="text-right">（《南史》卷十《陳本紀下第十》308）</p>
</div>
<div class='div-other'><a id='mulu1891' />
<p class='h2'>陳慶之斬僧強</p><p style="margin-left:0em;text-indent:2em">（陳慶之）出為北兗州刺史、都督緣淮諸軍事。曾有<span class='corr'>祅</span>賊沙門僧強自稱為帝，土豪蔡伯寵起兵應之，攻陷北徐州。詔慶之討焉。慶之斬伯寵、僧強，傳其首。</p>
<p class="text-right">（《南史》卷六十一《陳慶之傳》1500）</p>
</div>
<div class='div-other'><a id='mulu1892' />
<p class='h2'>禁私養沙門</p><p style="margin-left:0em;text-indent:2em">（太延五年）戊申，詔自王公已下至於庶人，私養沙門、巫及金銀工巧之人在其家者，皆遣詣官曹，限今年二月十五日。過期不出，巫、沙門身死，主人門誅。庚戌，詔自三公已下至於卿士，其子息皆詣太學，其百工伎巧騶卒子息當習其父兄所業，不聽私立學校，違者師身死，主人門誅。</p>
<p class="text-right">（《北史》卷二《魏本紀第二》56）</p>
</div>
<div class='div-other'><a id='mulu1893' />
<p class='h2'>詔諸州坑沙門，毀諸佛像</p><p style="margin-left:0em;text-indent:2em">三月，詔諸州坑沙門，毀諸佛像，徙長安城內工巧二千家於京師。</p>
<p style="margin-left:0em;text-indent:2em">夏四月甲申，車駕至自長安。戊子，毀鄴城五層佛圖，於泥像中得玉璽二，其文皆曰「受命於天，既壽永昌」。其一刻其旁曰「魏所受漢傳國璽」。</p>
<p class="text-right">（《北史》卷二《魏本紀第二》58）</p>
</div>
<div class='div-other'><a id='mulu1894' />
<p class='h2'>奚康生討涇州沙門劉慧汪</p><p style="margin-left:0em;text-indent:2em">（永平）二年春正月，涇州沙門劉慧汪聚眾反，詔華州刺史奚康生討之。</p>
<p class="text-right">（《北史》卷四《魏本紀第四》138）</p>
</div>
<div class='div-other'><a id='mulu1895' />
<p class='h2'>秦州捕斬沙門劉光秀</p><p style="margin-left:0em;text-indent:2em">（永平）三年春二月壬子，秦州沙門劉光秀謀反，州郡捕斬之。</p>
<p class="text-right">（《北史》卷四《魏本紀第四》139）</p>
</div>
<div class='div-other'><a id='mulu1896' />
<p class='h2'>沙門法慶反於冀州</p><p style="margin-left:0em;text-indent:2em">夏六月，沙門法慶聚眾反於冀州，殺阜城令，自稱大乘。</p>
<p class="text-right">（《北史》卷四《魏本紀第四》144）</p>
</div>
<div class='div-other'><a id='mulu1897' />
<p class='h2'>法慶被斬</p><p style="margin-left:0em;text-indent:2em">時冀州沙門法慶既為妖幻，遂說勃海人李歸伯。歸伯閤家從之，招率鄉人，推法慶為主。法慶以歸伯為十住菩薩、平魔軍司、定漢王；自號大乘。殺一人者為一住菩薩，殺十人者為十住菩薩。又合狂藥，令人服之，父子兄弟不相知識，唯以殺害為事。刺史蕭寶寅遣兼長史崔伯驎討之，敗於煮棗城，伯驎戰沒。凶眾遂盛，所在屠滅寺舍，斬戮僧尼，焚燒經像，云：「新佛出世，除去眾魔。」詔以遙為使持節、都督北征諸軍事，討破之。禽法慶，並其妻尼惠暉等，斬法慶，傳首京師，後禽歸伯，戮於都市。</p>
<p class="text-right">（《北史》卷十七《景穆十二王傳上》634）</p>
</div>
<div class='div-other'><a id='mulu1898' />
<p class='h2'>北周斷佛、道二教</p><p style="margin-left:0em;text-indent:2em">（建德三年）丙子，初斷佛、道二教，經像悉毀，罷沙門、道士，並令還俗。並禁諸淫祀，非祀典所載者，盡除之。</p>
<p class="text-right">（《北史》卷十《周本紀下第十》360）</p>
</div>
<div class='div-other'><a id='mulu1899' />
<p class='h2'>王文同毀法</p><p style="margin-left:0em;text-indent:2em">及帝征遼東，令（王）文同巡察河北諸郡，文同見沙門齋戒菜食者，以為妖妄，皆收繫之。北至河間，召諸郡官人，小有遲違者，輒覆面於地而捶殺之。求沙門相聚講論及長老共為佛會者數百人，文同以為聚結惑眾，盡斬之。又悉裸僧尼，驗有淫狀非童男女者數千人，復將殺之。郡中士女，號哭於路，諸郡驚駭，各奏其事。帝聞大怒，遣使者達奚善意馳鎖之，斬於河間，以謝百姓。仇人剖其棺，臠其肉啖之，斯須咸盡。</p>
<p class="text-right">（《北史》卷八十七《酷吏傳》2903）</p>
</div>
<div class='div-other'><a id='mulu1900' />
<p class='h2'>王文同毀法</p><p style="margin-left:0em;text-indent:2em">及帝征遼東，令文同巡察河北諸郡。文同見沙門齋戒菜食者，以為妖妄，皆收繫獄。比至河間，召諸郡官人，小有遲違者，輒皆覆面於地而箠殺之。求沙門相聚講論，及長老共為佛會者數百人，文同以為聚結惑眾，盡斬之。又悉裸僧尼，驗有淫狀非童男女者數千人，復將殺之。郡中士女號哭於路，諸郡驚駭，各奏其事。帝聞而大怒，遣使者達奚善意馳鎖之，斬於河間，以謝百姓。讎人剖其棺，臠其肉而啖之，斯須咸盡。</p>
<p class="text-right">（《隋書》卷七十四《酷吏傳》1702）</p>
</div>
<div class='div-other'><a id='mulu1901' />
<p class='h2'>自稱彌勒佛</p><p style="margin-left:0em;text-indent:2em">（大業）六年春正月癸亥朔，旦，有盜數十人，皆素冠練衣，焚香持華，自稱彌勒佛，入自建國門。監門者皆稽首。既而奪衛士仗，將為亂。齊王暕遇而斬之。於是都下大索，與相連坐者千餘家。</p>
<p class="text-right">（《隋書》卷三《煬帝傳上》74）</p>
</div>
<div class='div-other'><a id='mulu1902' />
<p class='h2'>付奕上疏去釋教</p><p style="margin-left:0em;text-indent:2em">（武德）七年，（付）奕上疏請除去釋教，曰：</p>
<p style="margin-left:0em;text-indent:2em">佛在西域，言妖路遠，漢譯胡書，恣其假托。故使不忠不孝，削髮而揖君親；游手游食，易服以逃租賦。演其妖書，述其邪法，偽啟三塗，謬張六道，恐嚇愚夫，詐欺庸品。凡百黎庶，通識者稀，不察根源，信其矯詐。乃追既往之罪，虛規將來之福。布施一錢，希萬倍之報；持齋一日，冀百日之糧。遂使愚迷，妄求功德，不憚科禁，輕犯憲章。其有造作惡逆，身墜刑網，方乃獄中禮佛，口誦佛經，晝夜忘疲，規免其罪。且生死壽夭，由於自然；刑德威福，關之人主。乃謂貧富貴賤，功業所招，而愚僧矯詐，皆云由佛。竊人主之權，擅造化之力，其為害政，良可悲矣！</p>
<p style="margin-left:0em;text-indent:2em">案《書》云：「惟闢作福威，惟辟玉食。臣有作福、作威、玉食，害於而家，凶於而國，人用側頗僻。」降自犧、農，至於漢、魏，皆無佛法，君明臣忠，祚長年久。漢明帝假托夢想，始立胡神，西域桑門，自傳其法。西晉以上，國有嚴科，不許中國之人，輒行髡髮之事。洎於苻、石，羌胡亂華，主庸臣佞，政虐祚短，皆由佛教致災也。梁武、齊襄，足為明鏡。昔褒姒一女，妖惑幽王，尚致亡國；況天下僧尼，數盈十萬，翦刻繒綵，裝束泥人，而為厭魅，迷惑萬姓者乎！今之僧尼，請令匹配，即成十萬餘戶，產育男女，十年長養，一紀教訓，自然益國，可以足兵。四海免蠶食之殃，百姓知威福所在，則妖惑之風自革，淳樸之化還興。</p>
<p style="margin-left:0em;text-indent:2em">且古今忠諫，鮮不及禍。竊見齊朝章仇子他上表言：「僧尼徒眾，糜損國家，寺塔奢侈，虛費金帛。」為諸僧附會宰相，對朝讒毀；諸尼依托妃主，潛行謗讟。子他竟被囚執，刑於都市。及周武平齊，制封其墓。臣雖不敏，竊慕其蹤。</p>
<p style="margin-left:0em;text-indent:2em">又上疏十一首，詞甚切直。高祖付群官詳議，唯太僕卿張道源稱奕奏合理。中書令蕭瑀與之爭論曰：「佛，聖人也。奕為此議，非聖人者無法，請置嚴刑。」奕曰：「禮本於事親，終於奉上，此則忠孝之理著，臣子之行成。而佛逾城出家，逃背其父，以匹夫而抗天子，以繼體而悖所親。蕭瑀非出於空桑，乃遵無父之教。臣聞非孝者無親，其瑀之謂矣！」瑀不能答，但合掌曰：「地獄所設，正為是人。」高祖將從奕言，會傳位而止。</p>
<p style="margin-left:0em;text-indent:2em">奕武德九年五月密奏太白見秦分，秦王當有天下，高祖以狀授太宗。及太宗嗣位，召奕賜之食，謂曰：「汝前所奏，幾累於我，然今後但須盡言，無以前事為慮也。」太宗常臨朝謂奕曰：「佛道玄妙，聖跡可師，且報應顯然，屢有征驗，卿獨不悟其理，何也？」奕對曰：「佛是胡中桀黠，欺誑夷狄，初止西域，漸流中國。遵尚其教，皆是邪僻小人，模寫莊、老玄言，文飾妖幻之教耳。於百姓無補，於國家有害。」太宗頗然之。</p>
<p style="margin-left:0em;text-indent:2em">貞觀十三年卒，年八十五。臨終誡其子曰：「老、莊玄一之篇，周、孔《六經》之說，是為名教，汝宜習之。妖胡亂華，舉時皆惑，唯獨竊歎，眾不我從，悲夫！汝等勿學也。古人裸葬，汝宜行之。」奕生平遇患，未嘗請醫服藥，雖究陰陽數術之書，而並不之信。又嘗醉臥，蹶然起曰：「吾其死矣！」因自為墓誌曰：「傅奕，青山白雲人也。因酒醉死，嗚呼哀哉！」其縱達皆此類。注《老子》，並撰《音義》，又集魏、晉以來駁佛教者為《高識傳》十卷，行於世。</p>
<p class="text-right">（《舊唐書》卷七十九《傅奕傳》2715）</p>
</div>
<div class='div-other'><a id='mulu1903' />
<p class='h2'>嵩山僧圓淨被殺</p><p style="margin-left:0em;text-indent:2em">（元和十年）八月己亥朔，日有蝕之。丙寅，訶陵國遣使獻僧祇僮及五色鸚鵡，頻伽鳥並異香名寶。丁未，淄青節度使李師道陰與嵩山僧圓淨謀反，勇士數百人伏於東都進奏院，乘洛城無兵，欲竊發焚燒宮殿而肆行剽掠。小將楊進、李再興告變，留守呂元膺乃出兵圍之，賊突圍而出，入嵩岳，山棚盡擒之。訊其首，僧圓淨主謀也。僧臨刑歎曰：「誤我事，不得使洛城流血！」</p>
<p style="margin-left:4em">（《舊唐書》卷十五《憲宗傳下》454）</p>
</div>
<div class='div-other'><a id='mulu1904' />
<p class='h2'>道士趙歸真排毀釋氏</p><p style="margin-left:0em;text-indent:2em">（會昌四年）三月……以道士趙歸真為左右街道門教授先生。時帝志學神仙，師歸真。歸真乘寵，每對，排毀釋氏，言非中國之教，蠹耗生靈，盡宜除去，帝頗信之。</p>
<p class="text-right">（《舊唐書》卷十八上《武宗紀》600）</p>
</div>
<div class='div-other'><a id='mulu1905' />
<p class='h2'>衡山道士劉玄靖及歸真膠固排毀釋氏</p><p style="margin-left:0em;text-indent:2em">（會昌）五年春正月己酉朔，敕造望僊臺於南郊壇……歸真自以涉物論，遂舉羅浮道士鄧元起有長年之術，帝遣中使迎之。由是與衡山道士劉玄靖及歸真膠固，排毀釋氏，而拆寺之請行焉。</p>
<p class="text-right">（《舊唐書》卷十八上《武宗紀》603）</p>
</div>
<div class='div-other'><a id='mulu1906' />
<p class='h2'>拆大寺材木修建</p><p style="margin-left:0em;text-indent:2em">會昌五年八月，中書門下奏：「東都太廟九室神主，共二十六座，自祿山叛後，取太廟為軍營，神主棄於街巷，所司潛收聚，見在太微宮內新造小屋之內。其太廟屋室並在，可以修崇。……如合置，望以所拆大寺材木修建。既是宗室官居守，便望令充修東都太廟使，勾當修繕。」奉敕宜依。</p>
<p class="text-right">（《舊唐書》卷二十六《禮儀志六》983）</p>
</div>
<div class='div-other'><a id='mulu1907' />
<p class='h2'>時廢浮圖法，以銅像鑄錢</p><p style="margin-left:0em;text-indent:2em">時廢浮圖法，以銅像鑄錢。（柳）仲郢為京畿鑄錢使，錢工欲於模加「新」字，仲郢止之，唯淮南加「新」字，後竟為僧人取之為像設鐘磬。</p>
<p class="text-right">（《舊唐書》卷一百六十五《柳公綽傳》4306）</p>
</div>
<div class='div-other'><a id='mulu1908' />
<p class='h2'>神策鎮將捕藍田縣念佛人</p><p style="margin-left:0em;text-indent:2em">尋而藍田縣人賀蘭進與里內五十餘人相聚念佛，神策鎮將皆捕之，以為謀逆，當大辟。（高）元裕疑其冤，上疏請出賀蘭進等付台覆問，然後行刑，從之。</p>
<p class="text-right">（《舊唐書》卷一百七十一《高元裕傳》4452）</p>
</div>
<div class='div-other'><a id='mulu1909' />
<p class='h2'>葉法善排擠佛法</p><p style="margin-left:0em;text-indent:2em">（葉）法善自高宗、則天、中宗歷五十年，常往來名山，數召入禁中，盡禮問道。然排擠佛法，議者或譏其向背。以其術高，終莫之測。睿宗即位，稱法善有冥助之力，先天二年，拜鴻臚卿，封越國公，仍依舊為道士，止於京師之景龍觀，又贈其父為歙州<span class='corr'>刺</span>史。當時尊寵，莫與為比。</p>
<p class="text-right">（《舊唐書》卷一百九十一《方伎傳》5107）</p>
</div>
<div class='div-other'><a id='mulu1910' />
<p class='h2'>會昌五年大毀佛寺</p><p style="margin-left:0em;text-indent:2em">（會昌五年）八月壬午，大毀佛寺，復僧尼為民。</p>
<p class="text-right">（《新唐書》卷八《宣宗紀》245）</p>
</div>
<div class='div-other'><a id='mulu1911' />
<p class='h2'>唐武宗去浮圖之法甚銳</p><p style="margin-left:0em;text-indent:2em">（唐）武宗用一李德裕，逐成其功烈。然其奮然除去浮圖之法甚銳，而躬受道家之菉，服藥以求長年。以此見其非明智之不惑者，特好惡有不同爾。</p>
<p style="margin-left:4em">（《新唐書》卷八《宣宗紀》253）</p>
</div>
<div class='div-other'><a id='mulu1912' />
<p class='h2'>武宗即位，廢浮圖法</p><p style="margin-left:0em;text-indent:2em">武宗即位，廢浮圖法，天下毀寺四千六百、招提蘭若四萬，籍僧尼為民二十六萬五千人，奴婢十五萬人，田數千萬頃，大秦穆護、祆二千餘人。上都、東都每街留寺二，每寺僧三十人，諸道留僧以三等，不過二十人。腴田鬻錢送戶部，中下田給寺家奴婢丁壯者為兩稅戶，人十畝。以僧尼既盡，兩京悲田養病坊，給寺田十頃，諸州七頃，主以耆壽。</p>
<p class="text-right">（《新唐書》卷五十二《食貨志二》1361）</p>
</div>
<div class='div-other'><a id='mulu1913' />
<p class='h2'>韓滉毀上元道、佛祠四十區</p><p style="margin-left:0em;text-indent:2em">（韓滉）毀上元道、佛祠四十區，修塢壁，起建業、抵京峴，樓雉相望。</p>
<p class="text-right">（《新唐書》卷一百二十六《韓休傳》4435）</p>
</div>
<div class='div-other'><a id='mulu1914' />
<p class='h2'>佛祠乾木為攻具</p><p style="margin-left:0em;text-indent:2em">（朱）泚大治戰棚、雲橋，士皆懼，游環曰：「賊取佛祠乾木為攻具，可以火之。」</p>
<p class="text-right">（《新唐書》卷一百五十六《韓游環傳》4904）</p>
</div>
<div class='div-other'><a id='mulu1915' />
<p class='h2'>毀屬下浮屠私廬數千</p><p style="margin-left:0em;text-indent:2em">毀屬下浮屠私廬數千，以地予農。蜀先主祠旁有猱村，其民剔髮若浮屠者，畜妻子自如，（李）德裕下令禁止。蜀風大變。</p>
<p class="text-right">（《新唐書》卷一百八十《李德裕傳》5332）</p>
</div>
<div class='div-other'><a id='mulu1916' />
<p class='h2'>回紇火浮屠</p><p style="margin-left:0em;text-indent:2em">初，回紇至東京，放兵攘剽，人皆遁保聖善、白馬二祠浮屠避之，回紇怒，火浮屠，殺萬餘人，及是益橫，詬折官吏，至以兵夜斫含光門，入鴻臚寺。</p>
<p class="text-right">（《新唐書》卷二百一十七上《回鶻傳上》6119）</p>
</div>
<div class='div-other'><a id='mulu1917' />
<p class='h2'>崔胤毀浮圖，以銅鐵為兵仗</p><p style="margin-left:0em;text-indent:2em">（朱）全忠知其意，陽相然許。（崔）胤乃毀浮圖，取銅鐵為兵仗。</p>
<p class="text-right">（《新唐書》卷二百二十三下《奸臣傳下》6358）</p>
</div>
<div class='div-other'><a id='mulu1918' />
<p class='h2'>周世宗禁私度</p><p style="margin-left:0em;text-indent:2em">（周世宗柴榮）甲戌，大毀佛寺，禁民親無侍養而為僧尼及私自度者。</p>
<p class="text-right">（《新五代史》卷十二《世宗傳》119）</p>
</div>
<div class='div-other'><a id='mulu1919' />
<p class='h2'>周世宗廢天下佛寺</p><p style="margin-left:0em;text-indent:2em">（周世宗）即位之明年，廢天下佛寺三千三百三十六。是時中國乏錢，乃詔悉毀天下銅佛像以鑄錢，嘗曰：「吾聞佛說以身世為妄，而以利人為急，使其真身尚在，苟利於世，猶欲割截，況此銅像，豈其所惜哉？」</p>
<p class="text-right">（《新五代史》卷十二《恭帝傳》125）</p>
</div>
<div class='div-other'><a id='mulu1920' />
<p class='h2'>石昂禁其家不可以佛事污先人</p><p style="margin-left:0em;text-indent:2em">（石）昂父亦好學，平生不喜佛說，父死，昂於柩前誦《尚書》，曰：「此吾先人之所欲聞也。」禁其家不可以佛事污吾先人。</p>
<p class="text-right">（《新五代史》卷三十四《石昂傳》372）</p>
</div>
<div class='div-other'><a id='mulu1921' />
<p class='h2'>禁鐵鑄浮屠及佛像</p><p style="margin-left:0em;text-indent:2em">（開寶）五年春正月壬辰朔，雨雪，不御殿。禁鐵鑄浮屠及佛像。</p>
<p class="text-right">（《宋史》卷三《太祖傳三》37）</p>
</div>
<div class='div-other'><a id='mulu1922' />
<p class='h2'>禁以金箔飾佛像</p><p style="margin-left:0em;text-indent:2em">（康定元年）八月戊戌，禁以金箔飾佛像。</p>
<p class="text-right">（《宋史》卷十《仁宗傳二》208）</p>
</div>
<div class='div-other'><a id='mulu1923' />
<p class='h2'>令流民得占官舍寺觀以居</p><p style="margin-left:0em;text-indent:2em">（靖康元年十一月）庚午，詔河北、河東、京畿清野，令流民得占官舍寺觀以居。</p>
<p style="margin-left:4em">（《宋史》卷二十三《欽宗傳》432）</p>
</div>
<div class='div-other'><a id='mulu1924' />
<p class='h2'>毀諸路淫祠</p><p style="margin-left:0em;text-indent:2em">（紹興十六年二月）壬寅，毀諸路淫祠。</p>
<p class="text-right">（《宋史》卷三十《高宗傳七》564）</p>
</div>
<div class='div-other'><a id='mulu1925' />
<p class='h2'>寺觀絕產田宅入官</p><p style="margin-left:0em;text-indent:2em">（紹興二十二年）丁巳，遣司農丞鍾世明詣福建路籍寺觀絕產田宅入官，其後歲入錢三十四萬緡。</p>
<p class="text-right">（《宋史》卷三十《高宗傳七》574）</p>
</div>
<div class='div-other'><a id='mulu1926' />
<p class='h2'>王濟斬睦州狂僧</p><p style="margin-left:0em;text-indent:2em">睦州有狂僧突入州廨，出妖言，（王濟）與轉運使陳堯佐按其實，斬之，上嘉其能斷。</p>
<p class="text-right">（《宋史》卷三百四《王濟傳》10068）</p>
</div>
<div class='div-other'><a id='mulu1927' />
<p class='h2'>李及之治靈鷲山浮屠</p><p style="margin-left:0em;text-indent:2em">（李及之）知信州，靈鷲山浮屠，犯法者眾，及之治其奸，流數十人，乃自劾。朝廷嘉之，釋不問。</p>
<p class="text-right">（《宋史》卷三百一十《李迪傳》10179）</p>
</div>
<div class='div-other'><a id='mulu1928' />
<p class='h2'>陳襄不度僧</p><p style="margin-left:0em;text-indent:2em">譯經僧死，遺表度十僧，列子廟三年度一道士，（陳襄）皆抑不行。</p>
<p class="text-right">（《宋史》卷三百二十一《陳襄傳》10420）</p>
</div>
<div class='div-other'><a id='mulu1929' />
<p class='h2'>李清臣作《浮圖災解》</p><p style="margin-left:0em;text-indent:2em">李清臣字邦直，魏人也。七歲知讀書，日數千言，暫經目輒誦，稍能戲為文章。客有從京師來者，與其兄談佛寺火，清臣從傍應曰：「此所謂災也，或者其蠹民已甚，天固儆之邪？」因作《浮圖災解》。兄驚曰：「是必大吾門。」韓琦聞其名，以兄之子妻之。</p>
<p class="text-right">（《宋史》卷三百二十八《李清臣傳》10561）</p>
</div>
<div class='div-other'><a id='mulu1930' />
<p class='h2'>《三朝史》中刪去《道釋志》</p><p style="margin-left:0em;text-indent:2em">孝宗受禪，念舊學，命（劉章）知漳州，為諫議大夫王大寶所格。尋除秘閣修撰、敷文閣待制，召提舉佑神觀兼侍讀，遂拜禮部侍郎。奏禁遏淫祀，仍於《三朝史》中刪去《道釋》、《符瑞志》，大略以為非《春秋》法。</p>
<p class="text-right">（《宋史》卷三百九十《劉章傳》11959）</p>
</div>
<div class='div-other'><a id='mulu1931' />
<p class='h2'>禁女婦之為僧道者</p><p style="margin-left:0em;text-indent:2em">（朱熹）主泉州同安簿，選邑秀民充弟子員，日與講說聖賢修己治人之道，禁女婦之為僧道者。</p>
<p class="text-right">（《宋史》卷四百二十九《道學傳三》12751）</p>
</div>
<div class='div-other'><a id='mulu1932' />
<p class='h2'>朱熹禁女不嫁者</p><p style="margin-left:0em;text-indent:2em">（朱熹）居數月，除江東轉運副使，以疾辭，改知漳州。奏除屬縣無名之賦七百萬，減經總制錢四百萬。以習俗未知禮，采古喪葬嫁娶之儀，揭以示之，命父老解說，以教子弟。土俗崇信釋氏，男女聚僧廬為傳經會，女不嫁者為庵舍以居，熹悉禁之。</p>
<p class="text-right">（《宋史》卷四百二十九《道學傳三》12762）</p>
</div>
<div class='div-other'><a id='mulu1933' />
<p class='h2'>種放嘗裂佛經以制帷帳</p><p style="margin-left:0em;text-indent:2em">（種放）性不喜浮圖氏，嘗裂佛經以制帷帳。所著《蒙書》十卷及《嗣禹說》、《表孟子上下篇》、《太一祠錄》，人頗稱之。</p>
<p class="text-right">（《宋史》卷四百五十七《隱逸傳上》13423）</p>
</div>
<div class='div-other'><a id='mulu1934' />
<p class='h2'>張商英勸帝節儉，稍裁抑僧寺</p><p style="margin-left:0em;text-indent:2em">張商英方有時望，（郭）天信往往稱於內朝，商英亦欲借左右游談之助，陰與相結，使僧德洪輩道達語言。商英勸帝節儉，稍裁抑僧寺，帝始敬畏之，而近侍積不樂，間言浸潤，眷日衰。京黨因是告商英與天信漏泄禁中語言，天信先發端，窺伺上旨，動息必報，乃從外庭決之，無不如志。商英遂罷。</p>
<p class="text-right">（《宋史》卷四百六十二《方技傳下》13525）</p>
</div>
<div class='div-other'><a id='mulu1935' />
<p class='h2'>僧李智被殺</p><p style="margin-left:0em;text-indent:2em">大名府僧李智究等謀反，伏誅。</p>
<p class="text-right">（《金史》卷七《世宗傳中》160）</p>
</div>
<div class='div-other'><a id='mulu1936' />
<p class='h2'>禁糠禪、瓢禪</p><p style="margin-left:0em;text-indent:2em">（大定二十八年）十月乙丑，……禁糠禪、瓢禪，其停止之家抵罪。</p>
<p class="text-right">（《金史》卷八《世宗傳下》201）</p>
</div>
<div class='div-other'><a id='mulu1937' />
<p class='h2'>禁五行毗盧</p><p style="margin-left:0em;text-indent:2em">（昌明元年）十一月乙卯……以惑眾亂民，禁罷全真及五行毗盧。</p>
<p class="text-right">（《金史》卷九《章宗傳一》216）</p>
</div>
<div class='div-other'><a id='mulu1938' />
<p class='h2'>僧超謀亂</p><p style="margin-left:0em;text-indent:2em">（至元元年八月）己未，鳳翔府龍泉寺僧超過等謀亂遇赦，沒其財，羈管京兆僧司；同謀蘇德，責令從軍自效。</p>
<p class="text-right">（《元史》卷五《世祖傳二》99）</p>
</div>
<div class='div-other'><a id='mulu1939' />
<p class='h2'>平陽路僧官被殺</p><p style="margin-left:0em;text-indent:2em">（至元三年二月）壬午，平陽路僧官以妖言惑眾伏誅。</p>
<p class="text-right">（《元史》卷六《世祖傳三》110）</p>
</div>
<div class='div-other'><a id='mulu1940' />
<p class='h2'>沙汰僧尼</p><p style="margin-left:0em;text-indent:2em">是時，朝廷無事，稽古禮文之事，有墜必舉，請賜經筵講官坐，以崇聖學，選清望官專典陳言，以求治道，核守令六事，沙汰僧尼，舉隱逸士，事見《太平傳》。</p>
<p class="text-right">（《元史》卷一百三十九《朵虯只傳》3354）</p>
</div>
<div class='div-other'><a id='mulu1941' />
<p class='h2'>平僧藏羅漢</p><p style="margin-left:0em;text-indent:2em">五年，邑人吳乞兒、濟南道士胡王反，（郭侃）討平之。七年，改白馬令，僧臧羅漢與彰德趙當驢反，又平之。</p>
<p class="text-right">（《元史》卷一百四十九《郭侃傳》3526）</p>
</div>
<div class='div-other'><a id='mulu1942' />
<p class='h2'>討誅妖僧李圓朗</p><p style="margin-left:0em;text-indent:2em">（萬曆十七年）夏四月己亥，王家屏復入閣。始與妖僧李圓朗作亂，犯南雄，有司討誅之。</p>
<p class="text-right">（《明史》卷二十《神宗傳一》273）</p>
</div>
<div class='div-other'><a id='mulu1943' />
<p class='h2'>汰法王以下番僧四五百人</p><p style="margin-left:0em;text-indent:2em">英宗即位，詔節冗費。（胡）濴因奏減上供物，及汰法王以下番僧四五百人，浮費大省。</p>
<p class="text-right">（《明史》卷一百六十九《胡濴傳》4535）</p>
</div>
<div class='div-other'><a id='mulu1944' />
<p class='h2'>周璽請毀新立寺觀</p><p style="margin-left:0em;text-indent:2em">武宗初即位，（周璽）請毀新立寺觀，屏逐法王、真人，停止醮事，並論前中官齊玄煉丹糜金罪。</p>
<p class="text-right">（《明史》卷一百八十八《周璽傳》4984）</p>
</div>
<div class='div-other'><a id='mulu1945' />
<p class='h2'>勒令尼改嫁</p><p style="margin-left:0em;text-indent:2em">（方）獻夫以尼僧、道姑傷風化，請勒令改嫁，帝從之。又因霍韜言，盡汰僧道無牒、毀寺觀私創者。</p>
<p class="text-right">（《明史》卷一百九十六《方獻夫傳》5189）</p>
</div>
<div class='div-other'><a id='mulu1946' />
<p class='h2'>霍韜散僧尼</p><p style="margin-left:0em;text-indent:2em">（霍韜）在南都，禁喪家宴飲，絕婦女入寺觀，罪娼戶市良人女，毀淫祠，建社學，散僧尼，表忠節。既去，士民思之。</p>
<p class="text-right">（《明史》卷一百九十七《霍韜傳》5214）</p>
</div></div>
</div><!-- end of div[@id='body'] -->
</body></html>