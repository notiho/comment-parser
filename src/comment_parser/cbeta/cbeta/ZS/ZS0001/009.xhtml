<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正史佛教資料類編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1810' />
<p class='h1'>九出尼</p>
<div class='div-other'><a id='mulu1811' />
<p class='h2'>張率父侍妓出家為尼</p><p style="margin-left:0em;text-indent:2em">其年，父憂去職。其父侍妓數十人，善謳者有色貌，邑子儀曹郎顧玩之求娉焉，謳者不願，遂出家為尼。嘗因齋會（張）率宅，玩之乃飛書言與（張）率奸，南司以事奏聞，高祖惜其才，寢其奏，然猶致世論焉。</p>
<p class="text-right">（《梁書》卷三十三《張率傳》478）</p>
</div>
<div class='div-other'><a id='mulu1812' />
<p class='h2'>皇太后出俗為尼</p><p style="margin-left:0em;text-indent:2em">（延昌四年）三月甲辰朔，皇太后出俗為尼。</p>
<p class="text-right">（《魏書》卷九《肅宗紀》221）</p>
</div>
<div class='div-other'><a id='mulu1813' />
<p class='h2'>嬪葬以尼禮</p><p style="margin-left:0em;text-indent:2em">神龜元年，太后出覲母武邑君。時天文有變，靈太后欲以后當禍，是夜暴崩，天下冤之。喪還瑤光佛寺，嬪葬皆以尼禮。</p>
<p class="text-right">（《魏書》卷十三《皇后列傳一》337）</p>
</div>
<div class='div-other'><a id='mulu1814' />
<p class='h2'>靈太后自落髮</p><p style="margin-left:0em;text-indent:2em">有蜜多道人，能胡語，肅宗置於左右。（胡）太后慮其傳致消息，三月三日於城南大巷中殺之……乃武泰元年，爾朱榮稱兵渡河，太后盡召肅宗六宮皆令入道，太后亦自落髮。榮遣騎拘送太后及幼主於河陰。太后對榮多所陳說，榮拂衣而起。太后及幼主並沉於河。太后妹馮翊君收瘞於雙靈佛寺。出帝時，始葬以后禮而追加謚。</p>
<p style="margin-left:0em;text-indent:2em">杜按：《北史》本傳（505）大同。</p>
<p class="text-right">（《魏書》卷十三《宣武靈皇后胡氏傳》340）</p>
</div>
<div class='div-other'><a id='mulu1815' />
<p class='h2'>高隆之寡姊為尼</p><p style="margin-left:0em;text-indent:2em">（高）隆之雖不涉學，而欽尚文雅，縉紳名流，必存禮接。寡姊為尼，事之如母，訓督諸子，必先文義。世甚以此稱之。</p>
<p class="text-right">（《北齊書》卷十八《高隆之傳》238）</p>
</div>
<div class='div-other'><a id='mulu1816' />
<p class='h2'>高隆之寡姊為尼</p><p style="margin-left:0em;text-indent:2em">（高）隆之雖不學涉，而欽尚文雅，搢紳名流，必存禮接。寡姊為尼，事之如母。訓督諸子，必先文義。世以此稱之。</p>
<p class="text-right">（《北史》卷五十四《高隆子傳》1946）</p>
</div>
<div class='div-other'><a id='mulu1817' />
<p class='h2'>朱皇后出俗為尼</p><p style="margin-left:0em;text-indent:2em">宣帝朱皇后名滿月，吳人也……后本非良家子，又年長於帝十餘歲，疏賤無寵。以靜帝故，特尊崇之，班亞楊皇后焉。宣帝崩，靜帝尊為帝太（皇）后。隋開皇元年，出俗為尼，名法淨。六年殂，年四十，以尼禮葬京城。</p>
<p class="text-right">（《周書》卷九《皇后列傳一》146）</p>
</div>
<div class='div-other'><a id='mulu1818' />
<p class='h2'>北周四后悉廢為比丘尼</p><p style="margin-left:0em;text-indent:2em">隋氏受命，廢后為樂平公主，餘四后悉廢為比丘尼。</p>
<p class="text-right">（《隋書》卷二十一《天文志下》609）</p>
</div>
<div class='div-other'><a id='mulu1819' />
<p class='h2'>楊氏為尼</p><p style="margin-left:0em;text-indent:2em">上令以犢車載阤夫妻，將賜死於其家。阤弟司勳侍中整詣闕求哀，於是免阤死，除名為民，以其妻楊氏為尼。</p>
<p class="text-right">（《隋書》卷七十九《外戚列傳》1791）</p>
</div>
<div class='div-other'><a id='mulu1820' />
<p class='h2'>南陽公主削髮為尼</p><p style="margin-left:0em;text-indent:2em">（南陽公）主尋（竇）請建德削髮為尼。</p>
<p class="text-right">（《隋書》卷八十《南陽公主傳》1799）</p>
</div>
<div class='div-other'><a id='mulu1821' />
<p class='h2'>聲云度霍氏為尼，以餘人代之</p><p style="margin-left:0em;text-indent:2em">帝與文帝幸姬霍氏淫通，改姓徐氏，龍駒勸長留宮內，聲云度霍氏為尼，以餘人代之。</p>
<p class="text-right">（《南史》卷五《齊本紀下五》137）</p>
</div>
<div class='div-other'><a id='mulu1822' />
<p class='h2'>沈皇后為尼</p><p style="margin-left:0em;text-indent:2em">（後主沈皇）后性端靜，有識量，寡嗜欲，聰敏強記，涉獵經史，工書翰……而身居儉約，衣服無錦繡之飾，左右近侍才百許人，唯尋閱圖史及釋典為事。嘗遇歲旱，自暴而誦佛經，應時雨降。無子，養孫姬子胤為己子。數上書諫爭，後主將廢之，而立張貴妃，會國亡不果，乃與後主俱入長安。及後主薨，后自為哀辭，文甚酸切。</p>
<p style="margin-left:0em;text-indent:2em">隋煬帝每巡幸，恆令從駕。及煬帝被殺，后自廣陵過江，於毗陵天靜寺為尼，名觀音。貞觀初卒。</p>
<p class="text-right">（《南史》卷十二《后妃．後主沈皇后傳》346）</p>
</div>
<div class='div-other'><a id='mulu1823' />
<p class='h2'>皇太后出俗為尼</p><p style="margin-left:0em;text-indent:2em">（永平四年二月）己亥，尊胡充華為皇太妃。三月甲長朔，皇太后出俗為尼，徙御金墉城。</p>
<p class="text-right">（《北史》卷四《魏本紀四》144）</p>
</div>
<div class='div-other'><a id='mulu1824' />
<p class='h2'>以尼禮葬高太后</p><p style="margin-left:0em;text-indent:2em">九月戊申，皇太后高氏崩於瑤光寺。冬十月丁卯，以尼禮葬高太后於芒山。</p>
<p class="text-right">（《北史》卷四《魏本紀四》146）</p>
</div>
<div class='div-other'><a id='mulu1825' />
<p class='h2'>孝文幽皇后曾為尼</p><p style="margin-left:0em;text-indent:2em">文明太皇太后欲家世貴寵，乃簡（馮）熙二女，俱入掖庭，時年十四。其一早卒。后有姿媚，偏見愛幸。未幾，疾病，太后乃遣還家為尼，帝猶留念焉。歲餘而太后崩，帝服終，頗存訪之。又聞后素疹痊除，遺閹官雙三念璽書勞問，遂迎赴洛陽。及至，寵愛過本初，當夕，宮人稀復進見。拜為左昭儀，後立為皇后。</p>
<p class="text-right">（《北史》卷十三《后妃傳上》499）</p>
</div>
<div class='div-other'><a id='mulu1826' />
<p class='h2'>乙弗氏出家為尼</p><p style="margin-left:0em;text-indent:2em">時新都關中，務欲東討，蠕蠕寇邊，未遑北伐，故帝結婚以撫之。於是更納悼后，命后遜居別宮，出家為尼。悼后猶懷猜忌，復徙后居秦州，依子秦州刺史武都王。帝雖限大計，恩好不忘，後密令養髮，有追還之意。然事秘禁，外無知者。</p>
<p style="margin-left:0em;text-indent:2em">六年春，蠕蠕舉國度河，前驅已過夏。頗有言虜為悼后之故興此役。帝曰：「豈有百萬之眾為一女子舉也？雖然，致此物論，朕亦何顏以見將帥邪！」乃遣中常侍曹寵繼手敕令后自盡。后奉敕，揮淚謂寵曰：「願至尊享千萬歲，天下康寧，死無恨也。」因命武都王前，與之決。遺語皇太子，辭皆淒愴，因慟哭久之。侍御咸垂涕失聲，莫能仰視。召僧設供，令侍婢數十人出家，手為落髮。事畢，乃入室，引被自覆而崩，年三十一，鑿夢積崖為龕而葬，神柩將入，有二<span class='corr'>叢</span>云先入龕中，頃之一滅一出，後號寂陵。及文帝山陵畢，手書云，萬歲後欲令后配饗。公卿乃議追諡曰文皇后，附於太廟。廢帝時，合葬於永陵。</p>
<p class="text-right">（《北史》卷十三《后妃傳上》506）</p>
</div>
<div class='div-other'><a id='mulu1827' />
<p class='h2'>斛律氏為尼</p><p style="margin-left:0em;text-indent:2em">後主皇后斛律氏，左丞相光之女也。初為皇太子妃，後主受禪，立為皇后。武平三年正月，生女，帝欲悅光，詐稱生男，為之大赦。光誅，后廢在別宮，後令為尼。齊滅，嫁為開府元仁妻。</p>
<p class="text-right">（《北史》卷十四《后妃傳下》523）</p>
</div>
<div class='div-other'><a id='mulu1828' />
<p class='h2'>元氏為尼</p><p style="margin-left:0em;text-indent:2em">孝閔皇后元氏，名胡摩，魏文帝第五女也……帝被廢，后出俗為尼。建德初，武帝誅晉公護，上帝尊號，以后為孝閔皇后，居崇義宮。隋革命，后出居里第。大業十二年，殂。</p>
<p class="text-right">（《北史》卷十四《后妃傳下》527）</p>
</div>
<div class='div-other'><a id='mulu1829' />
<p class='h2'>武皇后李氏出俗為尼</p><p style="margin-left:0em;text-indent:2em">武皇后李氏，名娥姿，楚人也。於謹平江陵，后家被籍沒。至長安，周文以后賜武帝。後得親幸，生宣帝。……宣帝崩，靜帝尊為大帝太后。隋開皇元年三月，出俗為尼，改名常悲。八年，殂，以尼禮葬於京城南。</p>
<p class="text-right">（《北史》卷十四《后妃傳下》529）</p>
</div>
<div class='div-other'><a id='mulu1830' />
<p class='h2'>宣帝后朱氏出俗為尼</p><p style="margin-left:0em;text-indent:2em">宣帝后朱氏，名滿月，吳人也……宣帝崩，靜帝尊后為帝太后。隋開皇元年二月，出俗為尼，改名法淨。六年，殂，以尼禮葬於京城西。</p>
<p style="margin-left:0em;text-indent:2em">宣帝后陳氏，名月儀，自云穎川人，大將軍山提之第八女也……帝崩，后出俗為尼，改名華光。后永徽初終……</p>
<p style="margin-left:0em;text-indent:2em">宣帝皇后元氏，名樂尚，河南洛陽人，開府晟之第二女也……帝崩，后出家為尼，改名華勝。初，后與陳皇后同時被選入宮，俱拜為妃；及升后，又同日受冊。帝寵遇二后，禮數均等，年齒復同，特相親愛。及為尼後，李、朱及尉遲后並相繼殞歿，而二后貞觀中尚存。</p>
<p style="margin-left:0em;text-indent:2em">宣帝皇后尉遲氏名繁熾，蜀公迥之孫女也……大象二年三月，立為天左大皇后。帝崩，后出俗為尼，改名華道。隋開皇十五年，殂。</p>
<p class="text-right">（《北史》卷十四《后妃傳下》530）</p>
</div>
<div class='div-other'><a id='mulu1831' />
<p class='h2'>兵士配尼姑</p><p style="margin-left:0em;text-indent:2em">時從駕驍果數有逃散，帝憂之，以問（裴）矩。矩曰：「今車駕留此，已經二年。驍果之徒，盡無家口，人無匹合，則不能久安。臣請聽兵士於此納室。」（煬）帝大喜曰：「公定多智，此奇計也。」因令矩檢校為將士等娶妻。矩召江都境內寡婦及未嫁女皆集宮監，又召諸將帥及兵等恣其所取。因聽自首，先有姦通婦女及尼、女官等，並即配之。</p>
<p class="text-right">（《北史》卷三十八《裴佗傳》1392）</p>
</div>
<div class='div-other'><a id='mulu1832' />
<p class='h2'>宣武帝婕妤出家為比丘尼</p><p style="margin-left:0em;text-indent:2em">宣武崩後，（李彪女）為比丘尼，通習經義，法座講說，諸僧歎重之。</p>
<p class="text-right">（《北史》卷四十《李彪傳》1466）</p>
</div>
<div class='div-other'><a id='mulu1833' />
<p class='h2'>高聰妓十餘人出家為尼</p><p style="margin-left:0em;text-indent:2em">（高）聰有妓十餘人，有子無子皆注籍為妾，以悅其情。及病，欲不適他人，並令燒指吞炭，出家為尼。聰所作文筆二十卷。</p>
<p class="text-right">（《北史》卷四十《高聰傳》1479）</p>
</div>
<div class='div-other'><a id='mulu1834' />
<p class='h2'>太原公主嘗作尼</p><p style="margin-left:0em;text-indent:2em">先是童謠曰：「白羊頭毣禿，羖羊歷頭生角。」又曰：「羊羊吃野草，不吃野草遠我道，不遠打爾腦。」又曰：「阿嬤姑，禍也；道人姑夫，死也。」羊為愔也，「角」文為用刀，「道人」謂廢帝小名，太原公主嘗作尼，故曰「阿嬤姑」，愔、子獻、天和皆尚帝姑，故曰「道人姑夫」云。</p>
<p class="text-right">（《北史》卷四十一《楊播傳》1506）</p>
</div>
<div class='div-other'><a id='mulu1835' />
<p class='h2'>出宮人四百八十，送兩街寺觀安置</p><p style="margin-left:0em;text-indent:2em">六月丁未朔。辛酉，出宮人四百八十，送兩街寺觀安置。</p>
<p class="text-right">（《舊唐書》卷十七下《文宗紀下》574）</p>
</div>
<div class='div-other'><a id='mulu1836' />
<p class='h2'>韋妃削髮被尼服</p><p style="margin-left:0em;text-indent:2em">肅宗韋妃，……林甫羅織，起柳勣之獄，堅連坐得罪，兄弟並賜死。太子懼，上表自理，言與妃情義不睦，請離婚，玄宗慰撫之，聽離。妃遂削髮被尼服，居禁中佛舍。西京失守，妃亦陷賊。</p>
<p class="text-right">（《舊唐書》卷五十二《后妃傳下》2186）</p>
</div>
<div class='div-other'><a id='mulu1837' />
<p class='h2'>女尼真如</p><p style="margin-left:0em;text-indent:2em">（竇參）乃再貶為驩州司馬。男景伯，配泉州；女尼真如，隸郴州；其財物婢妾，傳送京師。</p>
<p class="text-right">（《舊唐書》卷一百三十六《竇參傳》3748）</p>
</div>
<div class='div-other'><a id='mulu1838' />
<p class='h2'>崔損姊為尼</p><p style="margin-left:0em;text-indent:2em">（崔損）身居宰相，母野殯，不言展墓，不議遷祔；姊為尼，歿於近寺，終喪不臨，士君子罪之。</p>
<p style="margin-left:4em">（《舊唐書》卷一百三十六《崔損傳》3755）</p>
</div>
<div class='div-other'><a id='mulu1839' />
<p class='h2'>榮氏至汴州為尼</p><p style="margin-left:0em;text-indent:2em">乾寧四年正月，城中食竭，（朱）瑄與妻榮氏出奔，至中都，為野人所害，傳首汴州。榮氏至汴州為尼。</p>
<p class="text-right">（《舊唐書》卷一百八十二《朱瑄傳》4718）</p>
</div>
<div class='div-other'><a id='mulu1840' />
<p class='h2'>崔繪妻盧氏出家為尼</p><p style="margin-left:0em;text-indent:2em">崔繪妻盧氏，幽州范陽人也，為山東著姓。……繪早終，盧既年少，諸兄常欲嫁之，盧輒稱病固辭。盧亡姊之夫李思沖，神龍初為工部侍郎，又求續親。……盧謂左右曰：「吾自誓久已定矣。」乃夜中出自竇中，奔歸崔氏，髮面盡為糞穢所污，宗族見者皆為之垂淚。因出家為尼，諸尼欽其操行，皆尊事之。開元中，以老病而卒。</p>
<p class="text-right">（《舊唐書》卷一百九十三《列女傳》5147）</p>
</div>
<div class='div-other'><a id='mulu1841' />
<p class='h2'>武后詔崔繪妻為浮屠尼以終</p><p style="margin-left:0em;text-indent:2em">崔繪妻盧者，鸞台侍郎獻之女。獻有美名。繪喪，盧年少，家欲嫁之，盧稱疾不許。女兄適工部侍郎李思沖，早亡。思沖方顯重，表求繼室，詔許，家內外姻皆然可。思沖歸幣三百輿，盧不可，曰：「吾豈再辱於人乎？寧沒身為婢。」是夕，出自竇，糞穢蔑面，還崔舍，斷髮自誓。思沖以聞，武后不奪也，詔為浮屠尼以終。</p>
<p class="text-right">（《新唐書》卷二百五《列女傳》5821）</p>
</div>
<div class='div-other'><a id='mulu1842' />
<p class='h2'>武（則天）才人太宗崩後削髮尼</p><p style="margin-left:0em;text-indent:2em">（則天）後年十四，太宗聞其有色，選為才人。太宗崩，后削髮為比丘尼，居於感業寺。高宗幸感業寺，見而悅之，復召入宮。</p>
<p class="text-right">（《新唐書》卷四《則天皇后傳》81）</p>
</div>
<div class='div-other'><a id='mulu1843' />
<p class='h2'>太宗崩，武則天與嬪御皆為比丘尼</p><p style="margin-left:0em;text-indent:2em">（武則天）既見帝，賜號武媚。及帝崩，與嬪御皆為比丘尼。高宗為太子時，入侍，悅之。</p>
<p class="text-right">（《新唐書》卷七十六《后妃傳上》3474）</p>
</div>
<div class='div-other'><a id='mulu1844' />
<p class='h2'>元載女少為尼</p><p style="margin-left:0em;text-indent:2em">（元載）女真一，少為尼，沒入掖庭。德宗時，始告以載死，號踴投地，左右呵止，帝曰：「安有聞親喪責其哀殞乎？」命扶出。</p>
<p class="text-right">（《新唐書》卷一百四十五《元載傳》4714）</p>
</div>
<div class='div-other'><a id='mulu1845' />
<p class='h2'>朱瑾妻為尼</p><p style="margin-left:0em;text-indent:2em">案《五代會要》：太祖皇后張氏早崩……又，《北夢瑣言》云：梁祖魏國夫人張氏，碭山富室女，父蕤，曾為宋州刺史……張（氏）賢明有禮，（朱）溫雖虎狼其心，亦所景伏……初收袞、鄆，得朱瑾妻，溫告之曰：「彼既無依，寓於輜車。」張氏遣人召之，瑾妻再拜，張氏答拜泣下，謂之曰：「袞、鄆與司空同姓之國，昆仲之間，以小故尋戈，至吾姒如此。設不幸汴州失守，妾亦似吾姒之今日也。」又泣下，乃度為尼，張恆給其費。</p>
<p class="text-right">（《舊五代史》卷十一《后妃傳》156）</p>
</div>
<div class='div-other'><a id='mulu1846' />
<p class='h2'>金華公主出家為尼</p><p style="margin-left:0em;text-indent:2em">開平四年夏，（太祖）詔金華公主出家為尼，居於宋州元靜寺，蓋太祖推恩於羅氏，令終其婦節也。</p>
<p class="text-right">（《舊五代史》卷十二《列傳四》192）</p>
</div>
<div class='div-other'><a id='mulu1847' />
<p class='h2'>金華公主出家為尼</p><p style="margin-left:0em;text-indent:2em">今考《通鑒考異》引《梁功臣列傳》云：羅廷規尚安陽公主，又尚金華公主。《薛史羅紹威傳》亦載開平四年，（梁太祖）詔金華公主出家為尼。</p>
<p class="text-right">（《舊五代史》卷十一《后妃傳》157）</p>
</div>
<div class='div-other'><a id='mulu1848' />
<p class='h2'>廣王之后與尼訟田</p><p style="margin-left:0em;text-indent:2em">《梁史廣王全昱傳》曰：昱樸野，常呼帝為「三」。宮中博戲之事諱之……及莊宗即位，盡誅朱氏，惟全昱先令終。至道初，知單州有稱廣王之后與尼訟田者，豈以一言之善，獨存其嗣耶！</p>
<p class="text-right">（《舊五代》卷十二《宗室傳二》160）</p>
</div>
<div class='div-other'><a id='mulu1849' />
<p class='h2'>女尼入宮</p><p style="margin-left:0em;text-indent:2em">閔帝即位，加兼侍中。既而帝子重吉出刺亳州，女尼入宮，帝方憂不測。</p>
<p class="text-right">（《舊五代史》卷四十六《末帝紀上》628）</p>
</div>
<div class='div-other'><a id='mulu1850' />
<p class='h2'>女尼惠明</p><p style="margin-left:0em;text-indent:2em">（清泰元年六月）甲申，帝為故皇子亳州刺史重吉、皇長女尼惠明大師幼澄舉哀行服，群臣詣閤門奉慰。</p>
<p class="text-right">（《舊五代》卷四十六《末帝紀上》637）</p>
</div>
<div class='div-other'><a id='mulu1851' />
<p class='h2'>魏國夫人陳氏落髮為尼持經</p><p style="margin-left:0em;text-indent:2em">魏國夫人陳氏，襄州人，本昭宗之宮嬪也……陳氏性既靜退，不以寵侍自侈，武皇常呼為阿女者。及武皇大漸之際，陳氏侍醫藥，垂泣言：「妾為王執掃除之役，十有四年矣，王萬一不幸，妾將何托！既不能身以為殉，願落髮為尼，為王讀一藏佛經，以報平昔。」武皇為之流涕。及武皇薨，陳氏果落髮持經，法名智願。後居於洛陽佛寺，莊宗賜號建法大師。天成中，明宗幸其院，改賜圓惠大師。晉天福中，卒於太原。追諡光國大師，塔以惠寂為名也。</p>
<p class="text-right">（《舊五代史》卷四十九《后妃傳一》673）</p>
</div>
<div class='div-other'><a id='mulu1852' />
<p class='h2'>莊宗劉后欲於太原造寺為尼</p><p style="margin-left:0em;text-indent:2em">案：《劉后傳》，《永樂大典》原闕。考《北夢瑣言》云：「莊宗劉皇后，魏州成安人，家世寒微……正位之後，凡貢奉先入後宮，惟寫佛經施尼師，他無所賜……先是，莊宗自為俳優，名曰李天下，雜於塗粉優雜之間，時為諸優樸抶摑搭，竟為囂婦恩伶之傾玷，有國者得不以為前鑒！劉后以囊盛金合犀帶四，欲於太原造寺為尼，沿路復通皇弟存渥，同簀而寢，明宗聞其穢，即令自殺。」</p>
<p class="text-right">（《舊五代史》卷四十九《后妃傳一》674）</p>
</div>
<div class='div-other'><a id='mulu1853' />
<p class='h2'>莊宗劉后欲於太原造寺為尼</p><p style="margin-left:0em;text-indent:2em">（唐莊宗崩，皇后劉氏）欲於太原造寺為尼……及至太原，乃削髮為尼。……</p>
<p style="margin-left:0em;text-indent:2em">（唐）莊宗遇弒，後宮散走……。虢國夫人夏氏……後嫁契丹突欲李贊華。贊華性酷毒，喜殺人，婢妾微過，常加刲灼。夏氏懼，求離婚，乃削髮為尼以卒。</p>
<p class="text-right">（《新五代史》卷十四《皇后劉氏傳》146）</p>
</div>
<div class='div-other'><a id='mulu1854' />
<p class='h2'>夏氏為尼</p><p style="margin-left:0em;text-indent:2em">考《北夢瑣言》云：莊宗皇帝嫡夫人韓氏，後為淑妃，伊氏為德妃……夫人夏氏，最承恩寵，後嫁李贊華，所謂東丹王，既阿保機長子，先歸朝，後除滑州節度使。性酷毒，侍婢微過，即以刀刲火灼。夏氏少長宮掖，不忍其凶，求離婚，歸河陽節度使夏魯奇家，後為尼也。</p>
<p class="text-right">（《舊五代史》卷四十九《后妃傳》675）</p>
</div>
<div class='div-other'><a id='mulu1855' />
<p class='h2'>張格母落髮為尼</p><p style="margin-left:0em;text-indent:2em">張格，字承之，故宰相浚之子也。浚為梁祖所忌，潛遣人害於長水，格易姓名，流轉入蜀……王建僭號，以格為宰相。格所生母，當浚之遇害，潛匿於民間，落髮為尼，流浪於函、洛。王建聞之，潛使人迎之入蜀，賜紫，加號慈福大師。</p>
<p style="margin-left:4em">（《舊五代史》卷七十一《列傳第二十三》944）</p>
</div>
<div class='div-other'><a id='mulu1856' />
<p class='h2'>皇子重乂妻虢國夫人李氏落髮為尼</p><p style="margin-left:0em;text-indent:2em">（天福四年）閏七月庚午朔……丁酉，故皇子河南尹重乂妻虢國夫人李氏落髮為尼，賜名悟因，仍錫紫衣、法號及夏臘二十。</p>
<p class="text-right">（《舊五代史》卷七十八《高祖紀四》1030）</p>
</div>
<div class='div-other'><a id='mulu1857' />
<p class='h2'>壽王重乂李氏落髮為尼</p><p style="margin-left:0em;text-indent:2em">壽王重乂，字宏理，高祖第三子也……天福中，追封壽王。妃李氏，汾州刺史玘之女也。重乂無子，妃後落髮為尼，開運中，卒於京師。</p>
<p class="text-right">（《舊五代史》卷八十七《宗室列傳二》1140）</p>
</div>
<div class='div-other'><a id='mulu1858' />
<p class='h2'>故皇子重乂英妻張氏落髮為尼</p><p style="margin-left:0em;text-indent:2em">（天福四年）十二丁酉朔……己亥，故皇子重乂英妻張氏落髮為尼，賜名悟慎，並夏臘二十。</p>
<p class="text-right">（《舊五代史》卷七十八《高祖紀四》1033）</p>
</div>
<div class='div-other'><a id='mulu1859' />
<p class='h2'>皇甫遇妻宋國夫人請度為尼</p><p style="margin-left:0em;text-indent:2em">周廣順三年正月，（皇甫）遇妻宋國夫人霍氏上言，請度為尼，周太祖許之，仍賜紫衣，號貞范大師，法名惠圓，又賜夏臘十。</p>
<p class="text-right">（《舊五代史》卷九十五《列傳第十》1261）</p>
</div>
<div class='div-other'><a id='mulu1860' />
<p class='h2'>尼惠英、惠燈等</p><p style="margin-left:0em;text-indent:2em">（廣順元年十一月）丁亥，（太祖）詔：「唐朝五廟，舊在至德宮安置，應屬徽陵莊田園舍，宜令新除右監門將軍李重玉為主。其緣陵緣廟法物，除合留外，所有金銀器物，充遷葬故淑妃王氏及許王從益外，其餘並給與重玉及尼惠英、惠燈、惠能、惠嚴等。令重玉以時祀陵廟，務在豐潔。」</p>
<p class="text-right">（《舊五代史》卷一百一十二《太祖紀三》1478）</p>
</div>
<div class='div-other'><a id='mulu1861' />
<p class='h2'>劉方遇使出家為尼之妻妹長髮為繼室</p><p style="margin-left:0em;text-indent:2em">案《北夢瑣言》云：鎮州市民劉方遇，家財數十萬。方遇妻田氏蚤卒，田之妹為尼，常出入方遇家，方遇使尼長髮為繼室。</p>
<p class="text-right">（《舊五代史》卷一百二十三《李從敏傳》案引1618）</p>
</div>
<div class='div-other'><a id='mulu1862' />
<p class='h2'>朱瑾妻為尼</p><p style="margin-left:0em;text-indent:2em">郴王友裕攻徐州，破朱瑾於石佛山……</p>
<p style="margin-left:0em;text-indent:2em">（梁）太祖已破朱瑾，納其妻以歸……乃送瑾妻為尼。</p>
<p class="text-right">（《新五代史》卷十三《元貞皇后張氏傳》129）</p>
</div>
<div class='div-other'><a id='mulu1863' />
<p class='h2'>梁太祖昭儀陳氏為尼</p><p style="margin-left:0em;text-indent:2em">（梁）太祖嘗疾，昭儀（陳氏）與尼數十人晝夜為佛法，未嘗少懈……開平三年，度為尼，居宋州佛寺。</p>
<p style="margin-left:4em">（《新五代史》卷十三《昭儀陳氏》130）</p>
</div>
<div class='div-other'><a id='mulu1864' />
<p class='h2'>梁末帝妃郭氏為尼</p><p style="margin-left:0em;text-indent:2em">梁亡，唐莊宗入汴……（梁末帝次妃郭氏）已而度為尼，賜名誓正，居於洛陽。</p>
<p class="text-right">（《新五代史》卷十三《次妃郭氏傳》131）</p>
</div>
<div class='div-other'><a id='mulu1865' />
<p class='h2'>願辭皇帝為比丘尼</p><p style="margin-left:0em;text-indent:2em">廢帝入立，嘗置酒妃院，（明宗淑妃王氏）妃舉酒曰：「願辭皇帝為比丘尼。」……</p>
<p style="margin-left:0em;text-indent:2em">晉高祖立，妃自請為尼，不可，乃遷於至德宮。</p>
<p class="text-right">（《新五代史》卷十五《淑妃王氏傳》159）</p>
</div>
<div class='div-other'><a id='mulu1866' />
<p class='h2'>何必妄毀形髮</p><p style="margin-left:0em;text-indent:2em">宣懿皇后符氏……初適李守貞子崇訓……其母以后夫家滅亡，而獨脫死兵刃之間，以為天幸，欲使削髮為尼，后不肯曰：「死生有命，天也。何必妄毀形髮為！」</p>
<p class="text-right">（《新五代史》卷二十《皇后符氏傳》203）</p>
</div>
<div class='div-other'><a id='mulu1867' />
<p class='h2'>尼李靜善妄充宋公主</p><p style="margin-left:0em;text-indent:2em">又有開封尼李靜善者，內人言其貌似柔福（宋公主），靜善即自稱柔福。蘄州兵馬鈐轄韓世清送至行在，遣內侍馮益等驗視，遂封福國長公主，適永州防禦使高世榮。其後內人從顯仁太后歸，言其妄，送法寺治之。內侍李[怡-台+癸]自北還，又言柔福在五國城，適徐還而薨。靜善遂伏誅。柔福薨在紹興十一年，從梓宮來者以其骨至，葬之，追封和國長公主。</p>
<p class="text-right">（《宋史》卷二百四十八《公主傳》8788）</p>
</div>
<div class='div-other'><a id='mulu1868' />
<p class='h2'>趙普二女皆出尼為尼</p><p style="margin-left:0em;text-indent:2em">（趙普）二女皆笄，（趙）普妻和氏言願為尼，太宗再三諭之，不能奪。賜長女名志願，號智果大師；次女名志英，號智圓大師。</p>
<p class="text-right">（《宋史》卷二百五十六《趙普傳》8939）</p>
</div>
<div class='div-other'><a id='mulu1869' />
<p class='h2'>妖尼道安</p><p style="margin-left:0em;text-indent:2em">妖尼道安搆獄，事連開封判官張去華，敏中妻父也，以故得請不預決讞。既而法官皆貶，猶以親累落職，出知廣州。</p>
<p class="text-right">（《宋史》卷二百八十二《向敏中傳》9553）</p>
</div>
<div class='div-other'><a id='mulu1870' />
<p class='h2'>盧州妖尼道安</p><p style="margin-left:0em;text-indent:2em">未幾，（王禹稱）判大理寺，盧州妖尼道安誣訟徐鉉，道安當反坐，有詔勿治。禹稱抗疏雪鉉，請論道安罪，坐貶商州團練副使，歲餘移解州。</p>
<p class="text-right">（《宋史》卷二百九十三《王禹稱傳》9794）</p>
</div>
<div class='div-other'><a id='mulu1871' />
<p class='h2'>盧州尼道安</p><p style="margin-left:0em;text-indent:2em">未幾，有盧州尼道安訟弟婦不實，府不為治，械繫送本州。弟婦即徐鉉妻之甥。道安伐登聞鼓，言鉉以尺牘求請，（張）去華故不為治。上怒，去華坐削一任，貶安州司馬。</p>
<p class="text-right">（《宋史》卷三百六《張去華傳》10109）</p>
</div>
<div class='div-other'><a id='mulu1872' />
<p class='h2'>帝出胡貴嬪為尼</p><p style="margin-left:0em;text-indent:2em">（賈）似道大怒曰：「臣為大禮使，陛下舉動不得預聞，乞罷政。」即日出嘉會門，帝留之不得，乃罷顯祖，涕泣出（胡）貴嬪為尼，始還。</p>
<p class="text-right">（《宋史》卷四百七十四《奸臣傳四》13784）</p>
</div>
<div class='div-other'><a id='mulu1873' />
<p class='h2'>有比丘尼三人出入宮中</p><p style="margin-left:0em;text-indent:2em">定哥自其夫時，與家奴閻乞兒通，嘗以衣服遺乞兒。及為貴妃，乞兒以妃家舊人，給事本位。定哥既怨海陵疏已，欲復與乞兒通。有比丘尼三人出入宮中，定哥使比丘尼向乞兒索所遺衣服以調之。乞兒識其意，笑曰：「妃今日富貴忘我耶。」定哥欲以計納乞兒宮中，恐閽者索之，乃令侍兒以大篋盛褻衣其中，遣人載之入宮。閽者索之，見篋中皆褻衣，固已悔懼。定哥使人詰責閽者曰：「我，天子妃。親體之衣，爾故玩視，何也？我且奏之。」閽者惶恐曰：「死罪。請後不敢。」定哥乃使人以篋盛乞兒載入宮中，閽者果不敢復索。乞兒入宮十餘日，使衣婦人衣，雜諸宮婢，抵暮遣出。貴哥以告海陵。定哥縊死，乞兒及比丘尼三人皆伏誅。封貴哥莘國夫人。</p>
<p class="text-right">（《金史》卷六十三《后妃傳上》1510）</p>
</div>
<div class='div-other'><a id='mulu1874' />
<p class='h2'>李皇后祝髮為比丘尼</p><p style="margin-left:0em;text-indent:2em">（金）舊俗，婦女寡居，宗族接續之。后乃祝髮為比丘尼，號通慧圓明大師，賜紫衣，歸遼陽，營建清安禪寺，別為尼院居之。貞元三年，世宗為東京留守。正隆六年五月，后卒。世宗哀毀過禮，以喪去官。未幾，起復為留守。是歲十月，后弟李石定策，世宗即位於東京，尊謚為貞懿皇后，其寢園曰孝寧宮。</p>
<p class="text-right">（《金史》卷六十四《后妃傳下》1518）</p>
</div></div>
</div><!-- end of div[@id='body'] -->
</body></html>