<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大明太宗文皇帝御製文殊讚</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>大明太宗文皇帝御製文殊讚</p>
<div class='div-jing'>
<div class="lg regular"><div class='lg-row'>三名微密含多義　妙德妙首妙吉祥　過去無量阿僧祇　號龍種上尊王佛　見在摩尼寶積佛</div>
<div class='lg-row'>常喜世界居北方　爰自帝胄稱法王　無上之心能獨悟　功高積塵邈遐曠　豈有名數可為言</div>
<div class='lg-row'>一遇正覺毓靈珠　遂超玄境登道位　大智化度無量眾　演暢實義藏一乘　恢廓河沙扇真風</div>
<div class='lg-row'>昭映幽冥朗千日　圓應密會神通力　具體微妙運天機　彌綸宇宙藹慈悲　影跡不疾動常寂</div>
<div class='lg-row'>能使聞者成解脫　能使見者發信心　事不動智起因行　智照無二惟一體　如來昔居光明藏</div>
<div class='lg-row'>乃為眾生求大乘　表依圓照斷無明　悉離種種顛倒想　虛空性故常不動　無起滅如來藏中</div>
<div class='lg-row'>菩薩發此清淨心　令修行不墮邪見　世尊曩在室羅伐　獨以智德為上首　如來所說無上道</div>
<div class='lg-row'>是何成就方便門　乃云覺海性澄圓　復道圓澄覺元妙　惟此元明照生所　所立性妄元照亡</div>
<div class='lg-row'>由來迷妄有虛空　依所生空立世界　妄想澄凝成國土　妄心知覺作眾生　要知空生大覺中</div>
<div class='lg-row'>此如巨海一漚發　彼有漏微塵國土　悉皆依彼空所生　是漚即滅空本無　而況所生三有界</div>
<div class='lg-row'>歸于本元性無二　故此方便有多門　聖性根源無不通　無分順逆皆方便　初發心入三昧者</div>
<div class='lg-row'>遲速有異不同倫　發啟如是妙菩提　一字遍包一切義　成就無始與無盡　永成佛道賴慈津</div>
</div></div>
</div><!-- end of div[@id='body'] -->
</body></html>