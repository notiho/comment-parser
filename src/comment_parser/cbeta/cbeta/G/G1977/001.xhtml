<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>科始終心要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' /><a id='mulu2' /><a id='mulu3' /><a id='mulu4' />
<p class='juan'>始終心要</p><a id='mulu5' /><p class="byline">唐天台沙門釋湛然述</p><a id='mulu6' /><a id='mulu7' /><p>夫三諦者。天然之性德也。中諦者統一切法。真諦者泯一切法。俗諦者立一切法。舉一即三非前後也。含生本具非造作之所得也。</p>
<a id='mulu8' /><a id='mulu9' /><p>悲夫祕藏不顯。葢三惑之所覆也。故無明翳乎法性。塵沙障乎化導。見思阻乎空寂。</p>
<a id='mulu10' /><a id='mulu11' /><p>然茲三惑。乃體上之虛妄也。</p>
<a id='mulu12' /><p>於是大覺慈尊。喟然嘆曰。真如界內。絕生佛之假名。平等慧中。無自他之形相。但以眾生妄想不自證得。莫之能返也。</p>
<a id='mulu13' /><p>由是立乎三觀。破乎三惑。證乎三智。成乎三德。</p>
<a id='mulu14' /><p>空觀者。破見思惑。證一切智。成般若德。假觀者。破塵沙惑。證道種智。成解脫德。中觀者。破無明惑。證一切種智。成法身德。</p>
<a id='mulu15' /><p>然茲三惑三觀三智三德。非各別也。非異時也。天然之理。具諸法故。</p>
<a id='mulu16' /><p>然此三諦性之自爾。迷茲三諦轉成三惑。惑破藉乎三觀。觀成證乎三智。智成成乎三德。從因至果。非漸修也。說之次第。理非次第。大綱如此。綱目可尋。</p>

<p class='juan'>始終心要<span class='note-inline'>(竟)</span></p>
</div><!-- end of div[@id='body'] -->
</body></html>