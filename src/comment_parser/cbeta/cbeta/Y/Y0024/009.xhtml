<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛法是救世之光</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu15' />
<p class='h1'>中國佛教各宗之創立</p><p style="text-indent:2em">佛陀在世時，應機說法。雖解脫一味，而重於「己利」之聲聞，重於「利他」之菩薩（如彌勒），發心與趣果有別，實開分宗之始。法必因機設教，隨方異宜，故宗派之發展，實勢所必至也。昔佛滅百年，少數之耆年上座，多數之青年大眾，即<span class='corr'>啟</span>異說於毘舍離。及其發展所至，聲聞與菩薩分流。聲聞既十八異執，菩薩亦空有異趣，顯密分宗。此皆各得佛法之一體，因時因機而善用之，則固無礙於大般涅槃。昔於錫蘭劫波利村，進證二果之求那跋摩遺文偈云：「諸論各異端，修行理無二。偏執有是非，達者無違諍」，誠乃見道之言也！</p>
<p style="text-indent:2em">佛法傳入中國，中國學者承受而修學之，發皇之，貫通之，各抒所得，師資授受而宗派漸以形成。其中或直承印度者，或完成通變於中國者。至隋唐時，中國佛教躋於無比之隆盛，而宗派亦於斯時造其極致。</p>
<p style="text-indent:2em">日本學者所傳，中國有「俱舍」、「成實」、「律」、「三論」、「涅槃」、「地論」、「淨土」、「禪」、「攝論」、「天臺」、「華嚴」、「法相」、「密」等十三宗。並謂其後併涅槃於天臺，併地論於華嚴，併攝論於法相，乃成十宗。其中，「俱舍」與「成實」為小乘，大乘凡八宗云。今統就中國佛教文史所見，雖大同而小有出入，試略述之：</p>
<p style="text-indent:2em">一、苻秦時，僧伽提婆來傳譯，有部之阿毘達磨，研學者多行於北土，成毘曇宗。後陳真諦與唐玄奘，譯出《俱舍論》；毘曇之學，乃轉以俱舍名宗。二、北魏菩提留支等，譯出世親之<span class='corr'>《十地經論》</span>，以黎耶為真識。承其學者，名地論宗，為大乘有宗之一系，後擴展而演為華嚴宗。三、陳真諦譯《攝大乘論》於嶺南，以黎耶為妄識而通解性，為大乘有宗之第二系，稱攝論宗。然南方所傳不盛，入北方又為地論師所融攝；逮玄奘傳譯法相，乃無獨立研究者。四、唐玄奘傳無著世親之學，以《成唯識論》為主，明阿賴耶唯妄唯染。學者稱法相宗，實乃大乘有宗之第三系。宋、元以來，即漸就衰歇，近代乃又有專學之者。此三系，同明三界唯心，萬法唯識之旨，受有部之影響特深。中國素重大乘，故毘曇少專宗學者，大抵由大乘有宗學者兼習之。</p>
<p style="text-indent:2em">五、晉法顯與涼曇無讖，譯《大涅槃經》。由道生「闡提有佛性」之唱，大弘於宋、齊之世，稱涅槃宗。後被攝於天臺；而北土之涅槃學者，則多與地論師合流。六、姚秦鳩摩羅什譯《成實論》，齊、梁間盛行於南土。論本經部師說，出入諸部，兼通大乘，廣明空義；弘傳者以之通大乘經。中國佛教史所見之「成論大乘師」，決非小乘，實為綜合之大乘學派也。七、羅什譯龍樹提婆之《中》、《百》、《十二門論》，以無得正觀為宗，成三論宗。自北土南來，奪《成論》之席；陳隋之世，最為盛行。然重於禪慧者，如牛頭融被攝於禪宗；重教義者，多被攝於天臺，盛唐而後，即傳承不明。</p>
<p style="text-indent:2em">八、羅什傳來之般若中觀流，北齊慧文傳南嶽慧思，兼重《法華》。再傳天臺智者，特重《法華》而融《涅槃》，成天臺宗。以北土所傳，繼涅槃、成實、三論而大成南土之學。九、地論（十地品本《華嚴經》一品）學者，杜順、智儼，<span class='corr'>啟</span>華嚴教觀。至唐法藏，大成華嚴宗，為北土唯心論之究極圓滿者。</p>
<p style="text-indent:2em">十、密典之傳譯雖久，至唐開元中，善無畏、金剛智來傳兩部大法，乃立密宗。三密事相，純屬西來；而所依義理，即大成於中國之臺、賢。晚唐以降，漸以衰歇；近復傳自日本、西藏，又稍見流行。</p>
<p style="text-indent:2em">此外，源承於印度，而由北土發達所成之重行學派凡三：一、律：律乃定慧之基，學者之所必修。初羅什等譯出《十誦律》，盛行於南北。佛陀耶舍譯之《四分律》，屬分別說系之法藏部，分通大乘，至魏慧光乃大行。唐道宣大成《四分》之南山律宗，餘律皆廢。二、禪：禪為諸宗共具，而漢晉以來，多得罽賓之禪。宋末，達磨菩提至北土，傳「南天竺一乘宗」，稱如來禪。至唐，得嶺南之六祖慧能而大行，為後期中國佛教之心髓。三、淨：往生西方淨土，推始於東晉之廬山慧遠。然稱名念佛，至北魏曇鸞始興；迄唐之善導，乃發達為中國佛教之大流。然臺、賢等宗，實無不弘讚淨土，唯善導一流，專弘念佛，特盛於中國耳。</p>
<p style="text-indent:2em">上來諸宗之創立，並源承於印度。然其特有貢獻，為中國佛教徒修持弘傳之結晶，特契合於中國民情者，則融貫該綜之臺、賢，簡易平實之禪、淨也。</p>
</div>
</div><!-- end of div[@id='body'] -->
</body></html>