<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu44' />
<p class='h1'>太虛大師圓寂百日祭文</p><p style="text-indent:2em">中華民國三十六年六月二十四日，恭逢　師座示寂百日之期，弟子大醒、象賢、亦幻、印順，敬以香花蔬果，供奉於本師虛公大師舍利前曰：</p>
<p style="margin-left:3em" class="lg-abnormal"><div class='lg-row'>懿歟大師！乘願而來，順時以去，去何所至！</div>
</p><p style="margin-left:3em" class="lg-abnormal"><div class='lg-row'>或前或後，如在左右。永懷師德，高明峻極！</div>
</p><p style="margin-left:3em" class="lg-abnormal"><div class='lg-row'>法海常恆，時潮澎湃，惟我大師，別出手眼：</div>
</p><p style="margin-left:3em" class="lg-abnormal"><div class='lg-row'>貫舊融新，扶偏抉弊，承先啟後，震古爍今。</div>
</p><p style="margin-left:3em" class="lg-abnormal"><div class='lg-row'>世變時衰，俗化僧奪，惟我大師，建僧護教；</div>
</p><p style="margin-left:3em" class="lg-abnormal"><div class='lg-row'>或毀或仇，不疑不奪，雄猛無畏，卅年一日！</div>
</p><p style="margin-left:3em" class="lg-abnormal"><div class='lg-row'>道在人弘，奈何不學？惟我大師，興僧教育：</div>
</p><p style="margin-left:3em" class="lg-abnormal"><div class='lg-row'>慧風初扇，若鄂若閩；法雨普潤，乃冀乃蜀；</div>
</p><p style="margin-left:3em" class="lg-abnormal"><div class='lg-row'>燄續燈分，光光無盡。二乘解脫，人嫌獨善，</div>
</p><p style="margin-left:3em" class="lg-abnormal"><div class='lg-row'>天行欲樂，世病神怪。惟我大師，正知正見：</div>
</p><p style="margin-left:3em" class="lg-abnormal"><div class='lg-row'>佛乘初基，世間常道，貫徹始終，人生佛教。</div>
</p><p style="margin-left:3em" class="lg-abnormal"><div class='lg-row'>橫超塵界，即身成佛，心大行小，有言無實。</div>
</p><p style="margin-left:3em" class="lg-abnormal"><div class='lg-row'>惟我大師，修菩薩行，不斷煩惱，不修禪定，</div>
</p><p style="margin-left:3em" class="lg-abnormal"><div class='lg-row'>大心凡夫，彌勒疑是！道術分歧，文化破碎，</div>
</p><p style="margin-left:3em" class="lg-abnormal"><div class='lg-row'>東西新舊，妄生取捨。惟我大師，獅吼象顧，</div>
</p><p style="margin-left:3em" class="lg-abnormal"><div class='lg-row'>既攝且折，令契中行。三十年來，化緣普洽，</div>
</p><p style="margin-left:3em" class="lg-abnormal"><div class='lg-row'>道通南北，法施中外，憂時護國，覺世牖人，</div>
</p><p style="margin-left:3em" class="lg-abnormal"><div class='lg-row'>宗教聯誼，道德新論，惟我大師，當代一人！</div>
</p><p style="margin-left:3em" class="lg-abnormal"><div class='lg-row'>懿歟大師！無得而名；無常真常，德業常新。</div>
</p><p style="margin-left:3em" class="lg-abnormal"><div class='lg-row'>佛會召開，典型猶昔，克遵遺教，是師之志。</div>
</p><p style="margin-left:3em" class="lg-abnormal"><div class='lg-row'>縉雲春深，武漢化普，獅絃繼響，是師之聲。</div>
</p><p style="margin-left:3em" class="lg-abnormal"><div class='lg-row'>潮音永亮，覺群流光，道與時行，是師之舌。</div>
</p><p style="margin-left:3em" class="lg-abnormal"><div class='lg-row'>惟茲雪竇，彌勒舊都，舍利建塔，功德樹銘，</div>
</p><p style="margin-left:3em" class="lg-abnormal"><div class='lg-row'>遺文編集，諸事進行。台接妙高，亭鄰飛雪，</div>
</p><p style="margin-left:3em" class="lg-abnormal"><div class='lg-row'>遊斯憩斯，來歆來格！嗚呼大師！往且百日，</div>
</p><p style="margin-left:3em" class="lg-abnormal"><div class='lg-row'>百日一念，共策群力；思以告慰，既慚且感，</div>
</p><p style="margin-left:3em" class="lg-abnormal"><div class='lg-row'>倍深哀戀。大師往矣，往何不復！嗟予小子，</div>
</p><p style="margin-left:3em" class="lg-abnormal"><div class='lg-row'>幸及師門，師門淵曠，鑽抑無盡。示我深義，</div>
</p><p style="margin-left:3em" class="lg-abnormal"><div class='lg-row'>導我悲行，開我知見，教我精進；呵之棄之，</div>
</p><p style="margin-left:3em" class="lg-abnormal"><div class='lg-row'>護之慰之，感悔追隨，惟師所之。咄哉無常，</div>
</p><p style="margin-left:3em" class="lg-abnormal"><div class='lg-row'>邈兮難尋，而今而後，何依何怙？大師往矣，</div>
</p><p style="margin-left:3em" class="lg-abnormal"><div class='lg-row'>往何不復！諸子狂愚，群魔亂舞，安內攘外，</div>
</p><p style="margin-left:3em" class="lg-abnormal"><div class='lg-row'>剎竿誰扶？大師往矣，往何不復！眾生迷蒙，</div>
</p><p style="margin-left:3em" class="lg-abnormal"><div class='lg-row'>如聾若瞽，火宅狂走，瓦礫競捉，示明示導，</div>
</p><p style="margin-left:3em" class="lg-abnormal"><div class='lg-row'>孰行正令？嗚呼！</div>
</p><p style="margin-left:3em" class="lg-abnormal"><div class='lg-row'>大師智慧，日月光明；大師悲願，山高海深！</div>
</p><p style="margin-left:3em" class="lg-abnormal"><div class='lg-row'>天國欲樂，他方偷逸，如刀切土，何可片刻？</div>
</p><p style="margin-left:3em" class="lg-abnormal"><div class='lg-row'>本願有在，人間正覺，此其時矣，無往不復。</div>
</p><p style="margin-left:3em" class="lg-abnormal"><div class='lg-row'>嗚呼！惟我大師，明鑒不遠！尚饗！</div>
</p></div>
</div><!-- end of div[@id='body'] -->
</body></html>