<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu67' />
<p class='h1'>答慧空尼</p><p style="text-indent:2em">一、比丘、比丘尼戒，本為聲聞乘戒法。律制半月半月（非限定十四日）布薩誦戒。中國佛教雖受比丘、比丘尼戒，而重在大乘，故半月半月誦菩薩戒者為多（誦戒制並未普遍推行）。</p>
<p style="text-indent:2em">二、中國古代，比丘尼「二部受戒」，現存早期之史料，為梁慧皎所著《高僧傳》卷三——〈求那跋摩傳〉、〈僧伽跋摩傳〉。</p>
<p style="text-indent:2em">三、師子國來傳二部受戒制之比丘尼，雖未見明文，應是上座部系之赤銅鍱（錫蘭島之古名）部。二部制受戒，乃聲聞律制，與菩薩戒法無關，故不得云「二部制的三壇大戒」。</p>
<p style="text-indent:2em">四、以傳授比丘尼戒而論，合法之授受，為二部受戒。印度舊制，比丘與比丘尼，不得住於一寺。尼眾受戒，先於比丘尼僧中受具足；再往比丘寺中，於比丘僧中受戒，即經比丘僧之審定許可，乃為合法。今中國一般傳戒，尼眾直接從比丘僧受戒，不合古制。或有自稱二部受戒，而傳戒者與受戒者、比丘與比丘尼共住一處，均與古制不合。</p>
<p style="text-indent:2em">具足戒法傳受之正當規制，受戒人多少均可，但每壇（次）不得超過三人。傳戒者，比丘或比丘尼，應有十師——和尚、羯磨、教授及尊證七人。如在邊地，佛法不盛，則可以五師（尊證二人）受具。凡為師長者，需滿法定之年齡，即受具足戒十年以上，又須有智慧，能知戒法。比丘、比丘尼受具足，乃在僧（十師或五師）中如法舉行，非從某一人受，故受戒以後，成為僧伽之一員。</p>
<p style="text-indent:2em">五、中國之出家戒法，由印度、西域或南方（錫蘭）傳來。古代，《僧祇律》、《十誦律》、《四分律》等多部流行。北魏光公以來，法藏部之《四分律》大盛。至唐道宣律師，精研《四分律》，蔚為學眾所宗，而後漸歸於統一。此後，接受戒法，雖時或衰落，而同屬於《四分律》。如依《四分律》受具足，則不得別傳他律。</p>
<p style="text-indent:2em">上來，依律典古制而說。中國佛教以大乘為重，雖受出家（比丘、比丘尼）戒，然與拘泥古制（聲聞乘立場）者不同。昔在印度，佛滅以後，聲聞乘部派繁多。如大眾部系之雞胤部，於律制可依而不必定依。如式叉摩那，律有明文，然在印度早已不受重視。宋代來華之求那跋摩三藏云：「戒法本在大僧（比丘僧）眾發，設不本事（疑有誤字，意指不從比丘尼受），無妨得戒，如愛道（愛道為佛姨母摩訶波闍波提之意譯，從佛得戒）之緣。」推此意，則比丘尼直從比丘出家、受戒，亦無妨也。惟男女雜廁，易滋流弊耳！戒律本為世間法（「毘尼是世間中實」），含有道德軌範、生活軌範、團體共住軌範。生活與團體規制，因時因地而有所異，有不得不然之勢，此固非抱殘守缺、拘泥教條、不知制律之意（學律應知制律之因緣，故曰「毘尼因緣所顯」）、自詡為嚴持戒律者之所知也。</p>
</div>
</div><!-- end of div[@id='body'] -->
</body></html>