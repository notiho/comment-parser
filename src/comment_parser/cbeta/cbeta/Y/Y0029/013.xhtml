<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu43' />
<p class='h1'>太虛大師傳略</p><p style="text-indent:2em">大師諱唯心，字太虛，籍浙江崇德。年十六出家，受具於天童，寄禪和尚深器之。嘗閱藏於慈谿，掩關於普陀，契悟日深，為教救世之悲心乃日切。時值國運丕變，世局紛亂，大師主復興中華佛教以救國救世，而此必先之以整僧。緣是興學院，議僧制，謀中國佛教會之健全；獻身心於佛教，終其身而未嘗貳焉！大師本《楞嚴經》、《大乘起信論》以啟化；善唯識之精密，得天台之融貫。初以中華大乘為量，謀八宗之平等發揚。及乎晚年，判攝一切佛法：教之佛本及三期三系；理之實際及三級三宗；行之當機及三依三趣。依人乘而趣菩薩行者，名人生佛教，上契佛之本懷，下適今之國情。大師於此反復叮嚀，則其悲慧之所在也。大師有見於護國乃能護教，護教則應聯合國際佛教，化彼西方。以是創開世界佛教聯合會於廬山，出席東亞佛教大會於日本；遊化歐美，闡揚大乘；率佛教訪問團，訪問緬、錫、印度，致力於國民外交。大師應機遊化，遍及全國，而武漢之法緣為深。嘗應奉化蔣公請，住持雪竇寺。抗戰勝利，主持中國佛教整委會。過武漢，還京滬，備受緇素之尊禮。中佛會整理就緒，而大師示寂滬濱，時民國三十六年三月十七日也。世壽五十有九。荼毘而舍利燦然，塔於奉化之雪竇。政府明令褒揚，以彰忠哲。嗚呼！僧界先覺，末世之護法菩薩，捨大師其誰歟！中華民國五十五年八月。</p>
</div>
</div><!-- end of div[@id='body'] -->
</body></html>