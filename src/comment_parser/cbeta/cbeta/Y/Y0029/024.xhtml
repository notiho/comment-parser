<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu54' />
<p class='h1'>《律宗教義及其紀傳》序</p><p style="text-indent:2em">入佛之道，要在三學，而戒增上學居其首。載道之籍，統凡三藏，而律藏居其一。戒律於佛法之重要，固不待繁言而知也！國人之於戒律，類知珍敬之，然以特重心地之淨悟，個人之篤行，而律制乃漸以式微。夫學重心地之淨悟，理固然也；然悟心而清淨者，身語清淨必有之，未有身語穢染，而心地能淨能悟者也。且復身語之染，類習微以成著，若不防微杜漸，慎身語之事行，心地更何從而得明淨？故知律淨身語，實定慧之所資。重心地之淨悟者，允宜以律為基，而不應以事行取相斥之。至若個人篤行，義無間然。惟教在人間，賴僧伽與戒律而住世。依律攝僧，藉僧團如法以為之攝護，相教誡，相策勉，而後以之自行，則日以清淨；以之化世，則日以廣信。末法障重而緣乖，非如法僧團以為之攝護，個人篤行，言之何易？</p>
<p style="text-indent:2em">宋元以來，律制久衰，得明末古林馨公而重振之，後乃有寶華之崇律。然其初也，三昧門下，日以傳戒為業，而不知安居為何事（見《一夢漫言》），宏律而不知律，其由來久矣！故雖得此而延授受之儀，而以律攝僧，以戒資定慧之大用，終尠成就，而佛教亦卒於日衰！太虛大師嘗以得十人學律而後宏傳為望，固以不知律無以宏傳，不宏律無以攝僧，淨身語以資定慧，乃能起正法之衰也！赤禍中華，諸大德來遊寶島，傳戒時聞，講律間作，其正法復興之朕歟！</p>
<p style="text-indent:2em">慧嶽法師，名德斌宗大師之上足也。撰《律宗教義及其紀傳》，問序於余，余雖僅窺其大概，而竊喜與宏揚正法之有賴於宏律，而宏律之首宜知律之意合，因樂為之序。時民國五十年六月十五日，印順序於臺北慧日講堂。</p>
</div>
</div><!-- end of div[@id='body'] -->
</body></html>