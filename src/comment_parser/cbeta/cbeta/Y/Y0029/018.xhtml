<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu48' />
<p class='h1'>《攝大乘論講記》弁言</p><p style="text-indent:2em">無著、世親學之傳於東土，舊有流支、真諦、玄奘三家。其傳入有先後，論義多有出入，一若譯者之有意增損其間者。後之學者，或出於好樂，或習於師承，莫不執一家之說以衡是非，以真無著、世親學自居，而抑餘師為偽妄；法海之見浪掀天，其來亦久矣！余於斯學，自病未精，然亦嘗一窺其崖略：無著、世親學，蓋擷取上座系之精英，以申述大乘者。或直存本義，或取經部譬喻師、阿毘達磨論師等之善說，學無常師，理長為宗，可謂善述釋迦、彌勒之學者矣！自《瑜伽師地論》、《辯中邊論》至《唯識三十論》，固有其一貫之同，亦有其當論之別，因時、因地、因機，學說多變。無著、世親論之本身，即蘊有異義，後學特有所偏重而發揮之，因以日趨分化而已。三傳之出入，不盡為譯者之私意也。偏執一系者，雖或思辨精嚴，然終不能圓見無著學之全。如知鹿之為獸，乃以馬之異鹿而不許其為獸，可乎？又或泛泛而談，言無典則，不求一一論之差別，但曰是一、是一；此直如知馬之為獸，乃以鹿亦是獸而指鹿為馬也！離差別無圓融，離貫攝無精嚴，嘗樹為治學之準則。然法相深賾，聞思鈍薄，卒鮮有所得，悵悵之情，其何能已！春自筑來，同學演培、妙欽、文慧，以《攝大乘論》請。嘗以今之學者，多偏據奘傳之說，於《攝大乘論》本義多昧，乃亦樂為一談。依世親《攝大乘論釋》通無著《攝大乘論》，間取《辯中邊論》、《大乘莊嚴經論》為之證。如種識辨三相，陀那即末那，染意緣種子，自心為本質，見相成唯識，遍計依他等如幻，依他具二分，鏡智體常住：異義紛披，每異奘傳之說。三同學隨聽隨記，歷時四月，得二十萬言，求其於大義無乖而已，文或左右，未盡善也。論風扇於私室，不登大雅之堂，姑為記之以備同好者之參考云爾。繕錄既竣，為書數言以簡端。民國三十年夏，印順書於雙柏精舍。</p>
</div>
</div><!-- end of div[@id='body'] -->
</body></html>