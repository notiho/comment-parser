<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu60' />
<p class='h1'>《萬古千秋一聖僧》序</p><p style="text-indent:2em">佛法東來，隋唐為盛，師宗輩出，而德業之高勝，玄奘三藏其標領也。為正法而西行，無貪性命；譯梵文為華典，無墮寸陰。譽滿中天，道重帝室。景行令德，彥悰《慈恩三藏法師傳》言之詳矣。</p>
<p style="text-indent:2em">夫奘公少而入道，遍遊講肆；中年西行，勤求正法；晚返中夏，傳其所學。一生唯法是務，然則奘公之高勝，其唯依所學所傳而後知之。奘公自謂「遠人來譯，音訓不同，去聖時遙，義類差舛。遂使雙林一味之旨，分成當現二常；他化不二之宗，析為南北兩道。紛紜諍論，凡數百年，率土懷疑，莫有匠決」；「乃誓遊西方以問所惑，并取《十七地論》以釋眾疑」。是則有感於華夏佛法之紛歧，乃欲直探西方梵本，依彌勒菩薩論義為準繩，而定佛法於中正也。</p>
<p style="text-indent:2em">《十七地論》為《瑜伽師地論》五分之一，傳彌勒之學也。源本阿含，通賅論義，普為三乘，而宏闡菩薩之正道。慨五事不具之機，空成惡取，乃依《解深密經》，說依他起有，明唯識所現。無著承其學，造三大乘論——《大乘莊嚴經論》、《攝大乘論》、《大乘阿毘達磨集論》，申正義而通異說。《大乘莊嚴經論》以真如無差別說如來藏，空性清淨為如來大我，心真如為自性清淨心。《攝大乘論》則依他起性通二分，旁申一意識師。三論並說「四意趣」、「四秘密」，以善通一切法門。於「轉變秘密」，明「以欲離欲」、「二二數會」之密義。庶免依文作解，流為魔外之儔。三論之說阿賴耶識，重種子義，故傳為一能變說。得論意則善巧無乖，如隨言迷旨，有濫於真常一心之虞。世親繼起，廣釋經論，別造唯識二論：《唯識二十論》以遮外境，《唯識三十論》以明唯識。義宗《瑜伽師地論》，阿賴耶識重現行，說三能變；而後如來藏一心之說，不可得而惑也。世親弟子陳那，深究因明；經護法而傳戒賢，即奘公所師承。正宗《瑜伽師地論》，旁通因明，辨析精嚴，有非唯識初興諸論所可及者。所謂「誓遊西方以問所惑，并取《十七地論》以釋眾疑」者，即斯學也。</p>
<p style="text-indent:2em">觀奘公之譯業，亦可以見所學。貞觀二十年，初譯《瑜伽師地論》，次及因明、唯識諸論以示所宗。永徽、顯慶之際，廣譯阿毘達磨——六足、《發智論》、《大毘婆沙論》、《俱舍論》、《順正理論》諸論，以見由小入大之跡。顯慶四年，乃依護法義，兼取《唯識三十論》諸家之釋，出《成唯識論》，集唯識學之大成；而奘公所學所傳，於焉大備。後譯《大般若經》，出眾人所請，非所宗也。《成唯識論》成立別有阿賴耶識，五教依於大經，十理並探阿含；經說心性本淨，依心空理所顯真如，或約心體非煩惱說；如來四智菩提，生滅而非常住。宗《瑜伽師地論》而詳唯識，法義純淨，而常心、真我、欲為方便之說遠矣！</p>
<p style="text-indent:2em">奘公所譯，文則一身備通華梵，故得精審允正，非餘譯所及。義則宗本《瑜伽》，大成唯識，傳西元七世紀初那爛陀寺之顯學。廣譯阿毘達磨論，於法義之演化，史跡可尋。奘公所譯，每獨備於中華，可謂中國佛教之寶矣！</p>
<p style="text-indent:2em">光中法師住玄奘寺，發願精校《慈恩三藏法師傳》，並以有關史事為附編，欲以發揚奘公之盛德也。問序於予，自慚昔於斯學，薄致聞思，雖欽仰無已，而以志存通學，不及精研。今則義多廢忘，文思蹇澀，又何足以光斯編！謹敘奘公所學所傳之勝義所在，用申讚慕之情云耳！民國七十四年五月，印順序於華雨精舍。</p>
</div>
</div><!-- end of div[@id='body'] -->
</body></html>