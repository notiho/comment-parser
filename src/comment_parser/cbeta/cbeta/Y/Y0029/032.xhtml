<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu62' />
<p class='h1'>松山寺同戒錄序</p><p style="text-indent:2em">臺北松山寺，道安長老所創建也。寺依山林而面都市，梵剎莊嚴，樓閣矞皇，經營廿餘年，蔚然成臺灣名剎矣！安公預諸方戒會，歲無虛席；擬建傳戒法會於斯。前歲冬，安公入寂，靈根和尚繼其席。今發起傳授三壇大戒，紀念其逝世二周年，實亦以滿安公之宿願也。靈和尚邀予主持戒會，自分衰朽，不堪其任，而法誼難卻，勉允之。迨戒會既啟，龍天護佑：受出家戒弟子二百九十一人，在家五戒弟子一百九十六人，在家菩薩戒弟子二百六十五人；而檀越之護戒淨施，諸稱豐足。戒會若斯其圓滿勝常，何莫非安公之遺澤也！</p>
<p style="text-indent:2em">夫戒者，習成性善為體，勇於為善，謹於防非為用，此則戒之大本也。然如來應機設教，故戒有多途。其中具足戒法，三師七證，授受之際，最為殷重。蓋以出家而入僧，和樂清淨為本。必也僧眾和樂清淨，乃能外啟檀眾之敬信，內得安心而為道。定慧依戒而引發，正法因戒而久住，如來獨重具足戒之授受，良有以也！若菩薩戒，慈悲為本，自利利他，通於在家出家，不揀人及非人，心存廣大，故多方便益物之義。若究乎戒之本源，容淺深大小之有別，而戒德性淨，固未嘗異也。我國戒法相傳，具足戒與菩薩戒並重，相得而益彰。具足戒顯其尊勝，謹嚴拔俗；菩薩戒極其廣大，悲濟群倫；雙存而貫以性善之本，豈非我國戒法之特勝歟！而世之言佛法者，或意存性淨而輕僧制，雖無礙於個人之修證，而續佛慧命則不足。或拘泥事相，以為重戒律矣，而不知內闕性淨之德，無以引發定慧，徒存形儀，安能續佛法以久住世間！是知學佛之道，淨化身心以求解脫也，嚴淨僧眾以張大法也，並非戒而莫由。佛法之要在於斯，豈可學佛法而不殷勤於戒法者乎！「同戒錄」編成，爰述戒會因緣，戒法大意，以告來預戒會者。</p>
<p class="byline">民國六十七年十二月五日　印順序於慧日講堂</p></div>
</div><!-- end of div[@id='body'] -->
</body></html>