<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（五）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu55' />
<p class='h1'>《地藏菩薩本願經》序</p><p style="text-indent:2em">《尚書》曰：「天道福善禍淫。」《易經》曰：「積善之家，必有餘慶；積不善之家，必有餘殃。」佛經則曰：善惡之報，如影隨形。三世因果，歷然勿失。世出世間聖人，固莫不以因果報應，垂教化，正人心，平治天下，度脫眾生也。《地藏菩薩本願經》，揚孝道以正本，示因果以覺世，詳盡懇切，誠佛菩薩悲願之所寄，濟末俗衰亂之要道焉！丁敏之居士，善根宿植，法喜時深。有感於近年之世風日下，道德淪喪，人心殘暴，凶殺時聞，悉不信因果報應之所致。由是動悲心，發大願，虔書《地藏菩薩本願經》，集資影印，以廣流傳。普願世人深信因果，咸知報應。識正道以遵行，覺迷途而返轍。諸惡莫作，眾善奉行。同修淨業，共證菩提。經本，謹依范古農居士校正，弘一法師鑒定本。本年二月一日起筆，五月十日畢書，為時適百日。公餘虔書，日與夫人黎烱珠居士，虔誦「南無大願地藏王菩薩」三千聲。悲願如此其弘毅，信解若此其深徹，誠末世之大心長者矣！印順嘗就經本而助為句讀，因序之以隨喜讚歎焉！中華民國五十一年國慶日，釋印順序<span class='corr'>於</span>台北市慧日講堂。</p>
</div>
</div><!-- end of div[@id='body'] -->
</body></html>