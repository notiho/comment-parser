<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨集（一）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu67' />
<p class='h2'>往生淨土論講記</p><p class="byline">——民國五十二年冬講於臺北慧日講堂——</p>
<div class='div-other'><a id='mulu68' />
<p class='h3'><span class="border">懸論</span></p>
<div class='div-other'><a id='mulu69' />
<p class='h4'>一　釋題</p><p style="text-indent:2em">此論全名《無量壽經優婆提舍》，或稱《往生淨土論》，或簡稱《淨土論》。我國淨土宗依三經一論立宗，三經者，一為《佛說阿彌陀經》（小本）；二者亦名《阿彌陀經》（大本），有多種譯本，王龍舒居士會編為一種文字較易懂者，是為通用之大本；第三為《觀無量壽經》。其一論即本論，根據《阿彌陀經》造論，故稱之為「阿彌陀經論」。時人有謂念阿彌陀佛，僅中國有之，印度人並不念阿彌陀佛。此說不確。實際上，印度，尤其是西北印至伊朗（古稱安息）一帶，念阿彌陀佛者甚眾（今已絕跡），但不若國人之立宗專念耳。且馬鳴菩薩《大乘起信論》，龍樹菩薩《十住毘婆沙論》中，均曾附帶提及此一法門，而世親菩薩本論，尤為專門提倡此法門者。故知念佛在印度，古已有之，到華為甚，但華印念佛方便略有不同耳。今釋題分二段：（一）無量壽經，（二）優波提舍。</p>
<p style="text-indent:2em">無量壽經：無量即阿彌陀義。無量壽梵文為 Amitayus。世人壽命皆有限量，故為不徹底、不究竟。如學佛達最究竟圓滿之境界，即得常樂我淨；常為佛德之一：佛壽無限。此經即係指各本《阿彌陀經》而言。</p>
<p style="text-indent:2em">優波提舍——為十二部之一，為順經義解釋之論。印度論有二種：一者、同於中國之註疏，逐句解釋文義，謂之釋經論；一者、為宗經論，依經義為宗，予以發揮，不重文句。本論為宗經論。</p>
<p style="text-indent:2em">關於本論須注意者：本論並不講解《阿彌陀經》，亦不闡明《阿彌陀經》之義理，而是根據該經，提出一種修行法門。故全論所說明者，皆為如何念佛，如何發願往生，所以是以修行為主之論。</p>
</div>
<div class='div-other'><a id='mulu70' />
<p class='h4'>二　阿彌陀佛與極樂國土</p><p style="text-indent:2em">念佛非只口中念佛，須念念不忘佛及佛之淨土，並發願求生該淨土。今先講阿彌陀佛。</p>
<p style="text-indent:2em">阿彌陀佛即無量佛。說無量須先知何為量。量者，大小、久暫、輕重、長短，彼此可以衡量者之謂。世間萬物無不可量、可思、可議、可以文句詮釋，但究竟圓滿佛果之佛，則其境界不可衡量，不可思議，故為無量。喻如眾水入海，即失其名詮，總為一水，平等平等，不可分別，不可詮解。如眾生福報智慧，等等差別，但至成佛，則法身平等平等，等無差異，即成無量。雖在眾生眼中，仍有無數佛，其實在佛境界，一佛即一切佛，一切佛即一佛，如《華嚴經》說。《般舟三昧經》說：修行念阿彌陀佛，成就般舟三昧時，即得見佛，而所見者為阿彌陀佛，亦見一切佛現前，故阿彌陀佛可說即一切佛之總代表；此為阿彌陀佛之根本意義。阿彌陀佛與《華嚴經》淵源極深，如本論所稱，發願往生阿彌陀佛「蓮華藏世界」。此華藏世界，即《華嚴經》之華嚴世界。又「八十八佛懺悔文」，依《華嚴經》最後一品〈普賢行願品〉而來。淨土宗同人皆知「普賢十大願王導歸極樂」，故阿彌陀佛法門與《華嚴經》關係極深。蓮池大師之解釋《阿彌陀經》，即以華嚴宗義解釋。</p>
<p style="text-indent:2em">無量者以無量光、無量壽為尤著。阿彌陀婆耶為無量光，阿彌陀廋斯為無量壽。光有二種：一者、佛身光，表佛身清淨；二者、智光，表智慧無邊，皆為眾生所求對象，而於佛得究竟。又阿彌唎多 amṛta，甘露義。印人所謂甘露，通俗義乃不死之藥，其實（不生）不死即佛之常義。往生咒中之阿彌唎多，即此義。故甘露王佛亦即阿彌陀佛。經題標無量壽，似為順應世俗；依下論義，固以無量光為主也。</p>
<p style="text-indent:2em">以上為阿彌陀本義。但今所稱之阿彌陀佛，既稱前身為法藏比丘，今成佛在西方說法；其後佛滅，由觀世音菩薩繼續佛位；而極樂世界在西方，亦有方位，故其壽命、領域，均非無量。此又何以解說？此乃因眾生心量有限，故作此說。如《維摩詰經》中，舍利弗以佛感穢土為疑，不知視為穢土者，乃舍利弗之眼見如此，非佛土本來如是也。今阿彌陀佛土，本是無量，為有量眾生，方便故說為在西方，如是如是耳。此乃無量中現有量，使眾生得從有量達無量也。</p>
<p style="text-indent:2em">再講極樂國土，先辨淨土之有無，因如無淨土，則何往生之有？今講淨土有無，有二說：一者、普通人武斷的認為迷信，因信者既未見過，又未去過，不能證其有。二者、信佛之人認為必有，因信經說如此。今就常理判斷，不必親身經歷，亦不必全賴經說，亦可認定必有，茲申論如下：</p>
<p style="text-indent:2em">一、如今科學昌明，已證實我此世界，只是無量星球中一行星，是可知此世界外尚有其他世界。</p>
<p style="text-indent:2em">二、再問各種世界有否優劣之別？但看世間各地均有優劣，可推知各種世界必有優劣。</p>
<p style="text-indent:2em">三、如世界有優劣，則我今世界是否即為最佳者，當知不然。然則，可知更優世界之存在，當無可疑。即如近日科學界，因有飛碟之謎，亦認為其他星球可能有智慧較我為高之生物存在。</p>
<p style="text-indent:2em">從上知淨土不但有，而且極多，且有殊勝各別。佛教界又有言唯心淨土者，認為淨土唯在人心中，心外實無淨土。如是說法，大違佛意。須知世界唯心所現，是說固是，但既如是說，須知穢土亦是唯心所現。今承認唯心所現之穢土為現前實有，何以又不承認唯心所現之淨土為實有？故既信淨土，必信其實有，不可執理廢事。</p>
<p style="text-indent:2em">又關於極樂世界，向有小小論諍。即此淨土究為佛之報土？抑化土（即佛應化之世界）？向來言佛（姑約二身說），有法身、應化身。法身之土為實報土，應化身之土為化土。今此淨土如為報土，則罪惡眾生何能到達？如為化土，則未斷煩惱眾生，亦可仗自願力及佛願力，得以往生，但此土似又不甚究竟。今此問題，雖不必深究，但如從各本《阿彌陀經》看，此土似專為化導穢土眾生，而現為攝引者。若依《般舟三昧經》言，修成者得阿彌陀佛現身為之說法，而行者是時起念作觀：「佛寧有來？我寧有去？不去不來，而佛現前，知由心現。是心念佛，是心作佛。佛即是心，心即是佛。」如此觀法。從而悟入諸法實相，如此往生極樂，則極樂世界即非應化土。彼華開見佛，悟無生忍時，其淨土不在東方，不在西方，乃遍一切處，而為報土矣。大藏經中有關極樂淨土者極多，非止今一般所說三種而已。其各經所述淨土，有敘為佛之報土者，有為應化土者，故引起古人種種諍辯。如云「念佛即生極樂」。一種人解釋為念佛必定往生，如所謂帶業往生。另一種人則認為此乃「別時意趣」，即說為往生，非即往生，乃累世展轉進修，終必往生之義，非指現生即往，如俗言一本萬利，乃逐漸營生，攢積而得，非投一文即可得萬利也。此種異解，當然皆從對佛身土之不同了解而生。其實淨土只一，而見為報土、化土，全視眾生修行程度而定。而修行功深，仍可在化土得法身，則此化土亦不離報土也。</p>
</div>
<div class='div-other'><a id='mulu71' />
<p class='h4'>三　往生極樂之意趣</p><p style="text-indent:2em">何故欲往生極樂耶？何故發是願耶？須知淨土法門乃大乘法門，小乘無十方淨土，故求往生淨土為大乘特色。而大乘要義，在上求佛道，下化眾生。如念佛不離此大乘心境，則與生極樂意義相符。如只為離苦得樂，則是小乘根性矣。但發大乘心，何故求生極樂？因穢土因緣不具足，學佛不易，雖發菩提心，而障礙特多。生老病死，毫無把握，故須往生極樂。「諸上善人俱會一處」，決不致退失大心。馬鳴菩薩在《大乘起信論》說：如來有勝方便，勿令退轉（退失菩提心），即此之謂。可見往生之究竟意趣，乃在不失菩提心。至於八地菩薩馬鳴與初地菩薩龍樹之生淨土，與凡夫求生，大不相同。登地菩薩之已悟無生忍者，隨願往生淨土，如水之趨壑，乃勢之所必至，與發心求生者不同也。故眾生無高下，悉可生之，惟不發菩提心者不預焉。</p>
</div>
<div class='div-other'><a id='mulu72' />
<p class='h4'>四　作者與譯者</p><p style="text-indent:2em">論，在印度為大乘菩薩或小乘阿羅漢作，造者即著作義。菩薩者，發菩提心，上求佛道，下化眾生，極覺有情者為菩薩。婆藪槃豆舊譯天親，玄奘法師改譯為世親，其實二譯均不甚妥。因天在印語為提婆，婆藪為神名，而又無世義。該神為世人所親，求子者求之即得子，故名世（天）親。此大菩薩極為有名，為唯識法相宗二大菩薩之一。在印度有大名聲，稱為千部論師。小乘之聰明論——（《俱舍論》），即彼所造。大乘論中之《唯識三十論》（後人加以注解成《成唯識論》），為唯識宗所依，此論亦彼所著。因彼對全體佛法，有極深刻之認識，故對此念佛法門之看法、修法，亦有獨到之見解。茲略談菩薩生平：菩薩生於佛滅九百年頃（中國西晉時代）之西北印。兄弟三人，兄無著，弟師子覺，均為出家佛弟子。時印人出家，均在小乘教團出家。彼於有部出家，先習小乘，成《俱舍論》。其兄無著面見彌勒，得唯識觀。知弟迷於小乘，稱病，函召來見，為說大乘義。世親覺悟，擬自割舌，無著勸以回小向大，以此舌宏揚大乘，遂承餘緒。其所著論，無所不及，凡大乘經，無不闡揚。此論即本於全體大乘經要義，以解釋《阿彌陀經》之名著。</p>
<p style="text-indent:2em">譯者元魏天竺三藏菩提流支。元魏即拓跋魏。天竺、印度也。三藏者，精通經律論。菩提流支，菩提、覺義，流支、希求、愛好義，為喜求覺悟之義。此師在佛教史上地位極高，關係極大。彼於元魏時，從印度到魏京，所譯經論甚多，主要皆無著、世親之論著，如《金剛經》、《法華經》、《十地經》等皆有論，其尤要者為《十地經論》。此論譯本，一時風行，成地論宗。後又演為華嚴宗，其影響中國佛教至深。但彼所譯唯識，與後玄奘法師所明，略有不同。其所提倡之「真心」，尤合本國人脾胃。彼所譯本論，對於國人念佛，亦有重大啟示。今人但知廬山慧遠法師為淨土宗始祖，不知淨土法門，初未專宗弘揚，其真正專門弘揚者，實為曇鸞法師，而曇鸞之弘淨土，亦有一番特殊因緣。原來曇鸞體弱，恐不及弘法而夭，遂至南方，向道士陶弘景學服餌之方，及歸北魏，與菩提流支相遇，告以訪道經過。菩提流支斥之為妄。曇鸞請示佛教長生之術，菩提流支示以本論，曇鸞習之大悟，乃著力弘揚，著有《無量壽經優婆提舍願生偈註》。其後道綽繼之，再傳至唐善導而大行，故淨土之風靡一世，實以菩提流支此論之功為大也。</p>
</div></div>
<div class='div-other'><a id='mulu73' />
<p class='h3'><span class="border">正釋</span></p>
<div class='div-other'><a id='mulu74' />
<p class='h4'>一　偈頌總說</p>
<div class='div-orig'><p class="bold">願生偈：</p>
</div>
<div class='div-commentary'><p style="margin-left:1em;text-indent:2em">此論文，先以偈頌總說，次以長行解釋。偈名「願生偈」，即發往生淨土願，以求生佛土之偈也。偈者梵語，每句四字、五字至八字，以四句為一偈，與華詩相近。願生偈，乃下偈頌之總名；《宋藏》本等均列願生偈於偈頌之前。《麗藏》本在題目下，全題作《無量壽經優波提舍願生偈》，以願生偈為全論題名，誤也。願生偈，共二十四偈。初二偈，歸敬述意，說明弘揚讚歎者，非己見，乃是佛說，己並無功，表示對佛之恭敬，並示所得全從佛來而已。故凡佛弟子作論，皆採此種態度，歸敬三寶。本論僅歸敬佛寶。</p>
</div>
<div class='div-orig'><p style="margin-left:0em;text-indent:0em;" class="lg-abnormal bold"><div class='lg-row'>世尊，我一心歸命，盡十方無礙光如來，願生安樂國。</div>
</p></div>
<div class='div-commentary'><p style="margin-left:1em;text-indent:2em">「世尊」——梵文為婆伽婆，亦作薄伽梵，為世出世間一切所尊義。「我一心歸命」——一心者，專心一志，歸信世尊。如非一心，即信心不切。歸命，即是梵文之南無。如『將此深心奉塵剎，是則名為報佛恩』之意，歸信必須完全無保留之信仰歸依。如只信一部分，其他不信，則不得謂為歸信。此並非愚信之意，當然仍須理智抉擇，但一旦歸信，便須一心信仰，不存己見。此為宗教所共，無分大小乘，莫不如是。「盡十方無礙光如來」——無礙光如來即是無量光如來，即阿彌陀婆耶佛，為一心歸命之處。無礙光者，光光無礙，不若他物，亦不若聲音之有礙。獨光可以融合為一，但仍可為物所障。今此阿彌陀佛之光——身光、智光，則可遍照十方，不受物障。如來乃佛十號之一，梵名為多陀阿伽陀。如者、相同平等之義，即絕對而無分別之義。來、梵文亦可作去，動義。如體會真如，得此佛道，謂之如來。「願生安樂國」——國者，世界義。安樂國，亦稱安養，亦稱極樂國。願生極樂國，即所以歸命阿彌陀佛之意也。</p>
</div>
<div class='div-orig'><p style="margin-left:0em;text-indent:0em;" class="lg-abnormal bold"><div class='lg-row'>我依修多羅，真實功德相。說願偈總持，與佛教相應。</div>
</p></div>
<div class='div-commentary'><p style="margin-left:1em;text-indent:2em">此頌述造論之意。修多羅，契經也；契理契機之謂。佛之無漏功德，及極樂世界佛土之種種功德，為佛究竟、圓滿、無漏，與真理相應之真實功德。今說願生偈，總持（一切均包在內）以上所述各種真實功德，以與佛之教誡相應。此非依一經，或一片一段經文而說，乃總覈各《阿彌陀經》所說西方世界之功德相，而說為願生偈。</p>
</div>
<div class='div-orig'>
<div class="lg bold regular" style="margin-left:0em;"><div class='lg-row'>觀彼世界相，勝過三界道。究竟如虛空，廣大無邊際。</div>
<div class='lg-row'>正道大慈悲，出世善根生。淨光明滿足，如鏡日月輪。</div>
<div class='lg-row'>備諸珍寶性，具足妙莊嚴。無垢光焰熾，明淨曜世間。</div>
<div class='lg-row'>寶性功德草，柔軟左右旋，觸者生勝樂，過迦旃隣陀。</div>
<div class='lg-row'>寶華千萬種，彌覆池流泉，微風動華葉，交錯光亂轉。</div>
<div class='lg-row'>宮殿諸樓閣，觀十方無礙，雜樹異光色，寶欄遍圍繞。</div>
<div class='lg-row'>無量寶交絡，羅網遍虛空，種種鈴發響，宣吐妙法音。</div>
<div class='lg-row'>雨華衣莊嚴，無量香普熏。佛慧明淨日，除世癡闇冥。</div>
<div class='lg-row'>梵聲語深遠，微妙聞十方。正覺阿彌陀，法王善住持。</div>
<div class='lg-row'>如來淨華眾，正覺華化生。愛樂佛法味，禪三昧為食。</div>
<div class='lg-row'>永離身心惱，受樂常無間。大乘善根界，等無譏嫌名，</div>
<div class='lg-row'>女人及根缺，二乘種不生。眾生所願樂，一切能滿足，</div>
<div class='lg-row'>故我願往生，阿彌陀佛國。無量大寶王，微妙淨花臺。</div>
<div class='lg-row'>相好光一尋，色像超群生。如來微妙聲，梵響聞十方。</div>
<div class='lg-row'>同地水火風、虛空無分別。天人不動眾，清淨智海生。</div>
<div class='lg-row'>如須彌山王，勝妙無過者。天人丈夫眾，恭敬繞瞻仰。</div>
<div class='lg-row'>觀佛本願力，遇無空過者，能令速滿足，功德大寶海。</div>
<div class='lg-row'>安樂國清淨，常轉無垢輪，化佛菩薩日，如須彌住持。</div>
<div class='lg-row'>無垢莊嚴光，一念及一時，普照諸佛會，利益諸群生。</div>
<div class='lg-row'>雨天樂花衣、妙香等供養，讚佛諸功德，無有分別心。</div>
<div class='lg-row'>何等世界無，佛法功德寶，我皆願往生，示佛法如佛。</div>
</div></div>
<div class='div-commentary'><p style="margin-left:1em;text-indent:2em">上來二十一偈，廣明功德莊嚴。如下長行解釋中詳釋。</p>
</div>
<div class='div-orig'><p style="margin-left:0em;text-indent:0em;" class="lg-abnormal bold"><div class='lg-row'>我作論說偈，願見彌陀佛；普共諸眾生，往生安樂國。</div>
</p></div>
<div class='div-commentary'><p style="margin-left:1em;text-indent:2em">末頌乃迴向流通。見阿彌陀佛，除命終見佛外，亦可即生見，如夢中見、定中見等。蓮宗初祖慧遠大師，曾於三昧中數見彌陀佛。但此處世親菩薩所願，為命終往生見佛。其悲心大故，除自見外，更願與其他眾生共見。世親以造論功德，迴向自己與眾生，能因此而往生極樂。迴向者、迴此向彼，將此功德作彼用之意。</p>
</div>
<div class='div-orig'><p class="bold">無量壽修多羅章句，我以偈頌總說竟。</p>
</div></div>
<div class='div-other'><a id='mulu75' />
<p class='h4'>二　長行解釋</p>
<div class='div-other'><a id='mulu76' />
<p class='h5'>１　標宗略釋</p>
<div class='div-orig'><p class="bold">論曰：此願偈明何義？觀安樂世界，見阿彌陀佛，願生彼國土故。</p>
</div>
<div class='div-commentary'><p style="margin-left:1em;text-indent:2em">論者依『願生偈』而廣為分別，使綱舉目張，條理分明。印度菩薩造論，多為宗經，不重文句解釋。以上「願偈」所「明」者「何義」耶？曰：「觀」想極「樂世界」如在目前，使其殊勝，歷歷分明，並得親「見阿彌陀佛」，使信心堅定，發「願生彼國土」也。念佛有多門，慧遠所提倡者，為持名念佛。世親菩薩此論，為觀想念佛；其實世親亦不專主觀想，下文自見，但以觀想為中心耳。《金剛經》所明，則為實相念佛。有謂實相念佛為上品上生，須根器極利者方可。而末法眾生，心粗而散，觀想亦不易成，故以持名念佛為對機。上來所說，固是事實，但如有妥善方法，及專家指導，仍可修持，由淺而深，由小而大，無不成就。例如先觀白毫，使其歷歷分明；再擴而大之，倏忽便見全身。今人有以華嚴境界為玄談者，其實能修者皆能修而成就。修時先須『安立』，即繫念一相，但浮動不實；及後穩定，即名『安住』。如是修持，可以成功。</p>
</div>
<div class='div-orig'><p class="bold">云何觀？云何生信心？若善男子、善女人，修五念門成就者，畢竟得生安樂國土，見彼阿彌陀佛。</p>
</div>
<div class='div-commentary'><p style="margin-left:1em;text-indent:2em">修五念門者，修五種念佛法門也。信乃信願，觀乃智慧。『佛法大海，信為能入，智為能度。』修此「五念門」，乃修「觀」與「生信心」之方便也。但須修得成就，乃得生彼，非一修即生也。念佛者以心念，今有作唸字者誤。念者、心在一境上轉之謂。如念佛時時心在佛，念法時時不忘『一切法不生不滅』等之謂；繫念不忘也。淨土宗有三時繫念法門，即此意也。能念到一心不亂，即得禪定，成就智慧，別無他法。念念相繼不離此一念；能如是，即能往生見阿彌陀佛。</p>
</div>
<div class='div-orig'><p class="bold">何等五念門？一者、禮拜門，二者、讚歎門，三者、作願門，四者、觀察門，五者、迴向門。</p>
</div>
<div class='div-commentary'><p style="margin-left:1em;text-indent:2em">以上略舉五門之名。一者身業，二者口業，三、四、五者意業。作願門，可得定。觀察門，可得慧。迴向門，得大悲功德。五者由淺入深，如五者總持，必得往生。又此五門，論主乃依『願生偈』而安立：依初二偈，立「禮拜門」、「讚歎門」、「作願門」。依次二十一偈，立「觀察門」。依末偈，立「迴向門」。以下略釋五門。</p>
</div>
<div class='div-orig'><p class="bold">云何禮拜？身業禮拜阿彌陀如來應供正遍知，為生彼國意故。</p>
</div>
<div class='div-commentary'><p style="margin-left:1em;text-indent:2em">以身敬禮，或合十，或問訊，或頂禮；但禮佛應如佛在。「應供」即阿羅漢，應受人天供養。「正遍知」即三藐三菩提，或三藐三佛陀，正知而遍知之謂。如來、應供、正遍知，為佛之三種德號。以「身業禮拜如來」，「為」一心願「生彼國」之「意」。</p>
</div>
<div class='div-orig'><p class="bold">云何讚歎？口業讚歎稱彼如來名，如彼如來光明智相，如彼名義，欲如實修行相應故。</p>
</div>
<div class='div-commentary'><p style="margin-left:1em;text-indent:2em">普通以口持名念佛，即屬讚歎門。何以故？如稚子呼母乎？非也。因佛名為萬德洪名，稱名即同「讚歎」其功德。如阿彌陀婆耶，即無量光，表「如來光明智相」。顧名思義，為讚歎之真實義。因佛名無量，其功德亦無量，不可思議，故稱名即為以口業稱頌此佛功德。猶世人之崇拜某人物者，稱其名，必須先知此名所代表人物之偉大處，否則即談不上崇拜。如是稱名，即同讚歎。修行者，凡在學佛過程中之一切，皆為修行，或修福，或修慧。而「如實修行」，乃與定慧「相應」之修行。對佛名有深刻了解，如是持名，能依念而進修定慧，從而感得佛力加被，往生極樂。至於求定，方便多門，如持咒、繫心臍下等，雖得定，但不能生極樂。惟於念佛時，對阿彌陀佛功德深切了解，信願具足，乃能相應而生彼國。</p>
</div>
<div class='div-orig'><p class="bold">云何作願？心常作願，一心專念畢竟往生安樂國土，欲如實修行奢摩他故。</p>
</div>
<div class='div-commentary'><p style="margin-left:1em;text-indent:2em">「作願」者，發願也。「心常作願」者，必須常常作願，「一心專念」，決定「往生」安養。如是作願者，因「欲如實修行奢摩他故」。奢摩他，華言止。凡夫之心，散亂奔騰；止者，止心一境，勿令飛揚也。念與止者，念如繩，繫不令動，及心靜止，是為止，故又名住心。故修定實即修念。如能念念相繼，正念分明，即能得止；得止即為真實修行。</p>
</div>
<div class='div-orig'><p class="bold">云何觀察？智慧觀察，正念觀彼，欲如實修行毘婆舍那故。</p>
</div>
<div class='div-commentary'><p style="margin-left:1em;text-indent:2em">一般觀察，只是聽人說說，散心分別事理，非此處所謂觀察。真正「觀察」，必須得定。依定方能成觀，否則，多多觀察，會頭昏腦脹，失眠怔忡。如能得止再觀，乃能得智慧。故《大學》曰靜而後能慮，蓋同此理。猶風中燭，飄搖不定，何能照物？但觀慧與止不同，「智慧觀察」，亦即分別、尋求、抉擇。若人觀一紅花，視之不已，能因觀而成於止。如觀其紅色意義為何等，深入分別抉擇，乃能於止中修成觀。如不淨觀，觀事相變化，求其實相（體性作用形相），是則為觀。今所觀者，為阿彌陀佛、國土、菩薩。「正念」者，繫心一境，不旁騖，謂之念。念之能淨我心、開我慧、減我煩惱者，謂之正念。「毘婆舍那」，即觀之梵語也。修止而不修觀，則止於定，不得成就智慧。必須修觀，方得進步。</p>
</div>
<div class='div-orig'><p class="bold">彼觀察有三種。何等三種？一者、觀察彼佛國土功德莊嚴，二者、觀察阿彌陀佛功德莊嚴，三者、觀察彼諸菩薩功德莊嚴。</p>
</div>
<div class='div-commentary'><p style="margin-left:1em;text-indent:2em">依經「觀察」，可別為「三」：一者、佛之依報，是「佛國土」。二者、佛之正報，是「阿彌陀佛」。三者、佛之伴侶，是「諸」大「菩薩」。何謂「功德」？功者，用力；德者，善業。如用功力而得善成就者，謂之功德。今極樂世界一切莊嚴境界從何而來，無非從佛所作善業所成，故為佛精進修行之成果，謂之功德。「莊嚴」者，微妙莊飾也。主、伴、國土，有無邊功德莊嚴，均應一一觀察。</p>
</div>
<div class='div-orig'><p class="bold">云何迴向？不捨一切苦惱眾生，心常作願，迴向為首，成就大悲心故。</p>
</div>
<div class='div-commentary'><p style="margin-left:1em;text-indent:2em">「不捨一切苦惱眾生」，猶於火宅不捨眷屬。此乃菩薩發心，故常願以「迴向為首」，務願一切眾生皆生極樂，如是乃能「成就大悲心」。所謂花開見佛，得無生忍，再倒駕慈航，拯救眾生也。</p>
</div></div>
<div class='div-other'><a id='mulu77' />
<p class='h5'>２　廣明觀察</p>
<div class='div-other'><a id='mulu78' />
<p class='h6'>Ａ　觀彼佛國土功德莊嚴</p>
<div class='div-orig'><p class="bold">云何觀察彼佛國土功德莊嚴？彼佛國土功德莊嚴者，成就不可思議力故，如彼摩尼如意寶性，相似相對法故。</p>
</div>
<div class='div-commentary'><p style="margin-left:1em;text-indent:2em">以下，廣明觀察，即五念門之第四門。先「觀」「佛國土功德莊嚴」。「摩尼」，即梵文如意義。「摩尼如意」，是華梵並舉。「不可思議力」，即不可思議之作用。「相似相對法故」，為純粹梵文句法，意為佛國莊嚴，不可思議，猶如摩尼寶珠相似。兩者可作一對比，故曰相似相對法。此段意義如下：佛法中之摩尼寶珠為一小珠，極為明淨，能使人滿足一切願望，故曰『如意』；且可避災免難，百病不生。今以喻極樂世界，亦復如是，平安、自由、快樂、無災無難，黃金舖地，七寶莊嚴，一切如意，來去自如。而以如意為要義，故不可思議也。</p>
</div>
<div class='div-orig'><p class="bold">觀察彼佛國土功德莊嚴者，有十七種事應知。何者十七？一者、清淨功德成就，二者、量功德成就，三者、性功德成就，四者、形相功德成就，五者、種種事功德成就，六者、妙色功德成就，七者、觸功德成就，八者、莊嚴功德成就，九者、雨功德成就，十者、光明功德成就，十一者、聲功德成就，十二者、主功德成就，十三者、眷屬功德成就，十四者、受用功德成就，十五者、無諸難功德成就，十六者、大義門功德成就，十七者、一切所求功德成就。</p>
</div>
<div class='div-commentary'><p style="margin-left:1em;text-indent:2em">觀佛國土功德，共分十七事，先列舉名目。</p>
</div>
<div class='div-orig'><p class="bold">清淨功德成就者，偈言「觀彼世界相，勝過三界道」故。</p>
</div>
<div class='div-commentary'><p style="margin-left:1em;text-indent:2em">此論法門，到此應從定中起觀。今不能修定者，對此偈論，只能生一了解。但亦有作用，因後修止時，有此了解，即能於得定後起觀。而觀極樂世界之清淨功德，須觀其相狀，勝過色界、欲界、無色界——三界。欲界有男女之欲、功利之欲等，欲界六天共之。無欲者為色界四禪十八天。其上為無色界，亦為四天。三界共二十八天，輪轉生死，染縛不淨。至於阿羅漢如目犍連等，則已超出三界。出三界，非謂身離三界，乃不為三界之煩惱所繫縛。凡夫不得出離故，為三界所繫，故稱煩惱為雜染。既有煩惱，則無論一切善惡業，均為不清淨，所感果亦不清淨；不但正報不淨，依報亦然。故極樂世界既為阿彌陀佛無漏功德所成，自無雜染，故超勝三界也。所稱出世，亦即超過三界之謂也。</p>
</div>
<div class='div-orig'><p class="bold">量功德成就者，偈言「究竟如虛空，廣大無邊際」故。</p>
</div>
<div class='div-commentary'><p style="margin-left:1em;text-indent:2em">《阿彌陀經》並不謂西方極樂世界廣大如虛空、無邊無際。其作此說，只是為凡夫方便。若依彼佛自所住處，以契入真理，事理無礙故，自無邊際可說。</p>
</div>
<div class='div-orig'><p class="bold">性功德成就者，偈言「正道大慈悲，出世善根生」故。</p>
</div>
<div class='div-commentary'><p style="margin-left:1em;text-indent:2em">性字，梵文，與界字意義略同，即因素義。故十八界亦有譯為十八性者。性功德成就者，即依何因而有義。今釋：由無漏功德（出世善根）生，已斷煩惱之善根生。但究為何種出世善根生耶？曰一者、正道，二者、慈悲。正道者，八正道也；正見、正思、正語、正業、正命、正精進、正念、正定等是。正道與小乘共。大慈悲為大乘不共，而為佛果之因也。</p>
</div>
<div class='div-orig'><p class="bold">形相功德成就者，偈言「淨光明滿足，如鏡日月輪」故。</p>
</div>
<div class='div-commentary'><p style="margin-left:1em;text-indent:2em">形相，形色相貌也。以光明為體，清淨光明圓滿為其體性。如鏡、如日、如月：如鏡，喻其清淨圓滿；日、月，喻其光明，但佛國之光相清涼，不若日光之傷人肌膚也。</p>
</div>
<div class='div-orig'><p class="bold">種種事功德成就者，偈言「備諸珍寶性，具足妙莊嚴」故。</p>
</div>
<div class='div-commentary'><p style="margin-left:1em;text-indent:2em">備諸珍寶，謂不止七寶也。以具足一切珍寶，故能具足微妙莊嚴。</p>
</div>
<div class='div-orig'><p class="bold">妙色功德成就者，偈言「無垢光焰熾，明淨曜世間」故。</p>
</div>
<div class='div-commentary'><p style="margin-left:1em;text-indent:2em">色分顯色（青黃赤白）、形色（大小方圓）、表色（身口之動態）等。今妙色功德，包括此三者，但最基本者為顯色。故今妙色，亦以可見之光色（顯色）為主。此為無垢明淨焰芒熾烈之光，明耀世間，最為清淨。</p>
</div>
<div class='div-orig'><p class="bold">觸功德成就者，偈言「寶性功德草，柔軟左右旋，觸者生勝樂，過迦旃隣陀」故。</p>
</div>
<div class='div-commentary'><p style="margin-left:1em;text-indent:2em">觸者、身所感覺，粗、細、滑、澀等等皆是。極樂世界，所觸皆妙，今只舉寶性功德草，乃以一概餘，為代表性之舉例耳。寶性功德草者，以七寶功德所成之草，但此七寶不若世間七寶堅硬，乃柔軟寶性所成，觸手迴旋，生勝妙樂，較之迦旃隣陀，尤有過之。迦旃鄰陀為印度最柔軟滑膩之衣料，如此土之綢緞。</p>
</div>
<div class='div-orig'><p class="bold">莊嚴功德成就者，有三種應知。何等三？一者、水。二者、地。三者、虛空。</p>
</div>
<div class='div-commentary'><p style="margin-left:1em;text-indent:2em">此處所謂莊嚴，非佛前之香花幡幢等之謂。今莊嚴極樂世界者有三種：一、水中，二、地上，三、虛空中，皆有殊勝之處。</p>
</div>
<div class='div-orig'><p class="bold">莊嚴水者，偈言「寶華千萬種，彌覆池流泉，微風動華葉，交錯光亂轉」故。</p>
</div>
<div class='div-commentary'><p style="margin-left:1em;text-indent:2em">池泉之中，皆滿寶華，風動華葉，色光交錯。</p>
</div>
<div class='div-orig'><p class="bold">莊嚴地者，偈言「宮殿諸樓閣，觀十方無礙，雜樹異光色，寶欄遍圍繞」故。</p>
</div>
<div class='div-commentary'><p style="margin-left:1em;text-indent:2em">極樂世界地上之宮殿，各不相礙，故可觀十方如虛空。復多雜樹欄楯，周匝圍繞。</p>
</div>
<div class='div-orig'><p class="bold">莊嚴虛空者，偈言「無量寶交絡，羅網遍虛空，種種鈴發響，宣吐妙法音」故。</p>
</div>
<div class='div-commentary'><p style="margin-left:1em;text-indent:2em">虛空中有眾寶交絡之羅網，網上有鈴，發諸聲音。極樂世界到處皆有法音，不若五濁世間聞法艱難。</p>
</div>
<div class='div-orig'><p class="bold">雨功德成就者，偈言「雨華衣莊嚴，無量香普熏」故。</p>
</div>
<div class='div-commentary'><p style="margin-left:1em;text-indent:2em">雨者，從天而降義。雨華衣莊嚴者，天降香花、衣裓及裝飾品，謂之雨華衣等莊嚴。莊嚴中有無量香，不論順逆風，無不普熏。</p>
</div>
<div class='div-orig'><p class="bold">光明功德成就者，偈言「佛慧明淨日，除世癡闇冥」故。</p>
</div>
<div class='div-commentary'><p style="margin-left:1em;text-indent:2em">以上所述光明，係物質世界之色光明。今乃指佛之慧光，光明清淨，一如朗日，可破除世間愚癡、昏闇、冥昧故；係心理界之光明。</p>
</div>
<div class='div-orig'><p class="bold">妙聲功德成就者，偈言「梵聲語深遠，微妙聞十方」故。</p>
</div>
<div class='div-commentary'><p style="margin-left:1em;text-indent:2em">印人自稱其語言係梵天所傳，稱梵聲。極樂國之梵聲可及遠處，不須高聲而能遠達，其聲和雅微妙，聞於十方，聽者起清淨心。</p>
</div>
<div class='div-orig'><p class="bold">主功德成就者，偈言「正覺阿彌陀，法王善住持」故。</p>
</div>
<div class='div-commentary'><p style="margin-left:1em;text-indent:2em">極樂世界既為國土。自然有主，但不若人間之君主以統治為事，此主為正覺阿彌陀，即阿彌陀佛（正覺為佛義）。法王者，於法得自在義。阿彌陀佛於法得自在。住持者，住者，安居不動；持者，支持不墜。能安住佛法，不令墜失者為住持，如一寺之方丈。善住持者，勿令變質也。佛法已達究竟地步，自無所謂再進步。故所畏者，乃摻雜失正，故須善為住持，使勿變墮。</p>
</div>
<div class='div-orig'><p class="bold">眷屬功德成就者，偈言「如來淨華眾，正覺華化生」故。</p>
</div>
<div class='div-commentary'><p style="margin-left:1em;text-indent:2em">生極樂世界係以華生（化生）。但化生多類，諸天、地獄，俱是。今此化生乃托蓮胎而生。蓮有異德，出泥不染。極樂眷屬，如此化生，喻從五濁惡世生彼而不染義，故稱如來淨華眾。因無論有罪者，如帶業往生，其煩惱病毒，一時壓伏，猶瘧疾之為藥物所鎮。故安養之淨，乃煩惱已伏而非斷，業之帶往者，亦不起作用。今淨華眾從何而來？如何方得入蓮胎？乃正覺（佛）之兒女從蓮華化生者，猶眾生乃父母生也，故皆成阿彌陀佛之眷屬。</p>
</div>
<div class='div-orig'><p class="bold">受用功德成就者，偈言「愛樂佛法味，禪三昧為食」故。</p>
</div>
<div class='div-commentary'><p style="margin-left:1em;text-indent:2em">極樂世界亦有受用，但不若俗世飲食。食者，營養品之用以維持生命者。如毒物，不得謂之食。佛法味即法喜，禪三昧即禪悅，二者皆為法食。禪者，靜慮，有定有慧。三昧者，等持，即定義，所謂平等持心，亦不散亂，亦不掉舉之謂。極樂大眾之慧命，以定慧而長養，故以定慧為受用。</p>
</div>
<div class='div-orig'><p class="bold">無諸難功德成就者，偈言「永離身心惱，受樂常無間」故。</p>
</div>
<div class='div-commentary'><p style="margin-left:1em;text-indent:2em">無論身心困惱，極樂世界均無之。因其身為化生，即無肉身所有之苦；而煩惱不起，故無心惱。常受諸樂，亦無人事問題。</p>
</div>
<div class='div-orig'><p class="bold">大義門功德成就者，偈言「大乘善根界，等無譏嫌名，女人及根缺，二乘種不生」故。淨土果報，離二種譏嫌過應知：一者、體，二者、名。體有三種：一者、二乘人，二者、女人，三者、諸根不具人；無此三過故，名離體譏嫌。名亦三種：非但無三體，乃至不聞二乘、女人、諸根不具三種名故，名離名譏嫌。等者，平等一相故。</p>
</div>
<div class='div-commentary'><p style="margin-left:1em;text-indent:2em">大義門，大乘義門也。生安養者，皆以大乘善根為因（界），平等而無譏嫌之名。所謂可譏嫌者，即指女人、根缺及二乘——聲聞與緣覺。極樂世界不但無此三種人，抑且無此三種名，因皆平等一相故。依此，極樂世界所有之聲聞，乃以聲聞身迴心大乘而來生；或是佛所示現，以莊嚴淨土；非謂極樂國猶有二乘也。</p>
</div>
<div class='div-orig'><p class="bold">一切所求功德滿足成就者，偈言「眾生所願樂，一切能滿足」故。</p>
</div>
<div class='div-commentary'><p style="margin-left:1em;text-indent:2em">此為極樂世界最大成就，以其能滿眾生一切願求，如摩尼珠。極樂雖好，如一切香華莊嚴、七寶舖地，不合眾生願求，亦即無所用矣。故此句為最要，以其充分表現阿彌陀佛自利利他功德圓滿也。</p>
</div>
<div class='div-orig'><p class="bold">略說彼阿彌陀佛國土莊嚴十七種功德，示現如來自身利益大功德力成就、利益他功德成就故。彼無量壽佛土莊嚴，第一義諦妙境界。十六句及一句，次第說應知。</p>
</div>
<div class='div-commentary'><p style="margin-left:1em;text-indent:2em">極樂世界妙好莊嚴，為佛自利利他功德成就。其境界非俗諦所能了知。如言青、黃、赤、白、柔軟，均非如世所知，因世間境界乃妄識所了別。諦者，眾所共認。俗諦雖為俗所共認，但非真知。若第一義諦（亦作勝義諦），乃離煩惱聖人所證之特殊境界。所見實相，雖是無二無別，而種種異相，仍是差別羅列。如極樂世界所現之種種事相，乃即理而事、事理無礙之境界，非俗人妄識所了知，乃菩薩般若之所觀也。十六句及一句者，前十六句自利功德，最後一句利他功德成就，上來依次第說之。</p>
</div></div>
<div class='div-other'><a id='mulu79' />
<p class='h6'>Ｂ　觀佛功德莊嚴</p>
<div class='div-orig'><p class="bold">云何觀佛功德莊嚴成就？觀佛功德莊嚴成就者，有八種應知。何等八種？一者、座莊嚴，二者、身莊嚴，三者、口莊嚴，四者、心莊嚴，五者、眾莊嚴，六者、上首莊嚴，七者、主莊嚴，八者、不虛作住持莊嚴。</p>
</div>
<div class='div-commentary'><p style="margin-left:1em;text-indent:2em">先列舉觀佛八種功德莊嚴，以下別釋。</p>
</div>
<div class='div-orig'><p class="bold">何者座莊嚴？偈言「無量大寶王，微妙淨華臺」故。</p>
</div>
<div class='div-commentary'><p style="margin-left:1em;text-indent:2em">今觀佛，先從座觀起。小乘佛座，只是吉祥草，佛作老比丘相。大乘不若是。其座七寶莊嚴，種種不同，因眾生境界各異之故。今觀佛座，為無量大寶所成之微妙清淨蓮華臺，此臺為十地菩薩成佛所坐。座何以為蓮花？一者、蓮出污泥而不染，二者、蓮有實。花為因，實為果，以清淨修行因（花）結成佛果。此華座，他經謂係一大紅寶蓮華王，象徵人心，佛因修心而成。此心雖為虛妄心，而修行仍不離此妄心，離妄心即顯真心，現成佛道，故《般舟三昧經》說：是心作佛，是心即佛。</p>
</div>
<div class='div-orig'><p class="bold">何者身莊嚴？偈言「相好光一尋，色像超群生」故。</p>
</div>
<div class='div-commentary'><p style="margin-left:1em;text-indent:2em">相者，身上特徵之顯而易見者，如眉間白毫相等。好者，相之細微者，所謂三十二相、八十種好，乃化身佛之相好。若真身佛（如《華嚴經》說），則有無量相、無量好。今舉根本三十二相中之一相，名為常光相，因此相常在，非若神通時或說法時之特別放光。一尋者，八尺，實即一丈。佛光普照十方界，何以稱僅一尋？喻如燭火，光源一點，而光被全室，其義如是。色像者，有形有色之身像也。色像微妙，出一切眾生之上。</p>
</div>
<div class='div-orig'><p class="bold">何者口莊嚴？偈言「如來微妙聲，梵響聞十方」故。</p>
</div>
<div class='div-commentary'><p style="margin-left:1em;text-indent:2em">如來音聲微妙，藏經中專有一經讚嘆如來三密微妙者，謂聞者不分遠近，其聲皆歷歷分明，如在耳際。其秘密不可思議！又能隨人聽法隨機各異，或聽說空，或聽說有，非僅音聲柔軟可聽也。</p>
</div>
<div class='div-orig'><p class="bold">何者心莊嚴？偈言「同地、水、火、風、虛空無分別」故。無分別者，無分別心故。</p>
</div>
<div class='div-commentary'><p style="margin-left:1em;text-indent:2em">佛心如地，無分淨穢輕重，一體承擔，如水、火、風、虛空，等無分別。眾生起心即分別，佛則無論毀譽，均不分別。但如是了解，仍只是在事相上了解如來。其實佛心豈無了別，何能與地、水、火、風、虛空相比？故以鏡喻，則佛心易明。來則了了分明，去則不留微痕；亦無欲照之心，只是無時不照、無物不照，非若木石之為無分別也。今佛何以臻此？原來無分別心有二種：一者、定心，一者、慧心。凡夫不知定境。得定者，因精神集中，妄念停歇，初時尚偶有妄念來襲，及後粗分別止，細分別尚存，再修則細分別亦無，遂自以為已得無分別，其實非是。佛之無分別，係從定中修觀，通達一切法無自性，得無分別智而來。如是無分別而無所不知，經中有喻之為天鼓自鳴者，即是。</p>
</div>
<div class='div-orig'><p class="bold">何者眾莊嚴？偈言「天、人、不動眾，清淨智海生」故。</p>
</div>
<div class='div-commentary'><p style="margin-left:1em;text-indent:2em">不動眾為一種高級天，係由不動業感生。不動業即定業，修四禪、八定者得之。初生此天，亦有散心，臨終亦然。但中間一段，常處定中，非若六欲天，此之謂不動眾。凡修行眾生，未成佛前，總在天人之間來往，故雖生極樂，仍具人天相，但係由清淨智海所生。此在眷屬功德成就一節中已說過。若一般凡夫，自是正覺華（佛之清淨智海）化生，而大菩薩輩，則已得清淨智，自是由其本身清淨智海轉生。</p>
</div>
<div class='div-orig'><p class="bold">何者上首莊嚴？偈言「如須彌山王，勝妙無過者」故。</p>
</div>
<div class='div-commentary'><p style="margin-left:1em;text-indent:2em">上首者，有學有德之人，無論行住坐臥均居首席地位者，謂之上首。弟子中之大弟子，如釋迦佛之上首為舍利弗、目犍連。毘盧遮那佛之上首為文殊、普賢。極樂世界為觀世音、大勢至。上首者，猶如助教，助佛教化者。此上首如妙高山，勝妙無比。以山喻者，一則高大，二則不動。</p>
</div>
<div class='div-orig'><p class="bold">何者主莊嚴？偈言「天人丈夫眾，恭敬繞瞻仰」故。</p>
</div>
<div class='div-commentary'><p style="margin-left:1em;text-indent:2em">丈夫眾，極樂無女人也。繞者，繞佛，或乙匝，或三匝，為印度禮節，示恭敬也。</p>
</div>
<div class='div-orig'><p class="bold">何者不虛作住持莊嚴？偈言「觀佛本願力，遇無空過者，能令速滿足，功德大寶海」故。</p>
</div>
<div class='div-commentary'><p style="margin-left:1em;text-indent:2em">說法不能動眾，即虛作住持。佛本願力，最為要緊。無是願力，雖眾生有願，亦不得往生。因佛願眾生往生彼國，即得不退轉故。非虛作住持，因究竟成佛故。佛本願為成立一最清淨最莊嚴之世界，以利樂眾生。其實上求佛道、下化眾生，為一切菩薩本願。其菩提心，佛佛道同；其所不同，在於細節。如阿彌陀佛之四十八願，與藥師佛者，即有所不同。此四十八願，簡言之有兩重點：一者、到極樂世界者，人人皆當如是如是。一者、其欲來時，只須念佛，即得佛於臨終往迎，甚至十念亦生，故能不分眾生淨穢，皆可攝受。否則眾生心濁，何得仗自念佛之力，得生淨土？但仗佛力始得如是，故不虛作住持也。眾生見化身佛，有空過者。如釋迦之世，隨佛出家，甚至有墮地獄者。但如見實報莊嚴佛，如阿彌陀，則決無空過，必得成就。</p>
</div>
<div class='div-orig'><p class="bold">即見彼佛，未證淨心菩薩畢竟得平等法身，與淨心菩薩無異；淨心菩薩與上地諸菩薩，畢竟同得寂滅平等故。</p>
</div>
<div class='div-commentary'><p style="margin-left:1em;text-indent:2em">初地菩薩得無漏淨心。地前十住、十行、十迴向菩薩，均未得淨心。得平等法身者，通達一切諸法究竟真理，般若現前，與真理相應之謂。今言法身，人人有分，固是。但未到證悟，即為未得，如父母產業，諸子人人有分，但未承嗣，究未得到。今言未證淨心（開悟）菩薩見佛得平等法身，與淨心菩薩無異者，喻如他人財產，雖非己有，如荷主人邀請，則享用與主人無異。佛力無邊，即釋迦佛經中亦多有此種事蹟。佛力加被，則凡夫可得天眼。今生淨土者，雖未淨心，到彼即同淨心菩薩。而初地之淨心菩薩，亦與其他上地——二……十地菩薩平等，以畢竟同得寂滅故。</p>
</div>
<div class='div-orig'><p class="bold">略說八句，示現如來自利利他、功德莊嚴、次第成就應知。</p>
</div>
<div class='div-commentary'><p style="margin-left:1em;text-indent:2em">此略結。前七句為自利，後一句為利他。</p>
</div></div>
<div class='div-other'><a id='mulu80' />
<p class='h6'>Ｃ　觀菩薩功德莊嚴</p>
<div class='div-orig'><p class="bold">云何觀菩薩功德莊嚴成就？觀菩薩功德莊嚴成就者，觀彼菩薩，有四種正修行功德成就應知。</p>
</div>
<div class='div-commentary'><p style="margin-left:1em;text-indent:2em">此處所謂菩薩，係指已有修為之大菩薩，非指初心菩薩而言。</p>
</div>
<div class='div-orig'><p class="bold">何等為四？一者、於一佛土，身不動搖而遍十方，種種應化。如實修行，常作佛事。偈言「安樂國清淨，常轉無垢輪，化佛菩薩日，如須彌住持」故，開諸眾生淤泥華故。</p>
</div>
<div class='div-commentary'><p style="margin-left:1em;text-indent:2em">諸大菩薩不離佛土而得應化十方，可以太陽為喻。太陽不動，而光被大千，各地眾生普見日在。菩薩從利他以自利，故須如實修行。常轉清淨法輪，教化眾生，即是佛事。眾生如淤泥中之蓮華，今得化為佛身之菩薩日朗照，乃得開放。</p>
</div>
<div class='div-orig'><p class="bold">二者、彼應化身一切時不前不後，一心一念放大光明，悉能遍至十方世界，教化眾生，種種方便，修行所作，滅除一切眾生苦故。偈言「無垢莊嚴光，一念及一時，普照諸佛會，利益諸群生」故。</p>
</div>
<div class='div-commentary'><p style="margin-left:1em;text-indent:2em">此段言菩薩化佛身應世，非有先後，乃同時遍臨十方，普放光明。故不動者為菩薩真身，其在外宏化者為應化身。今言佛身有三——法、報、化身，化身即應化身，但亦有稱法身、應身、化身者。應身即同報身，今以前者為主。又有一種分類：一者、真身，一者、應化身。真身者、除有限壽命之化身外，有一無量壽之真身。但若要講得清楚，則應如唯識宗，分為法身、自受用身、他受用身及化身四者。除人人具有之法身外，佛更有一清淨圓滿、智慧功德所莊嚴之自受用身，亦稱圓滿報身。此即佛之真身，為凡夫所不能見。又有為大菩薩等所見之佛之他受用身，無量相好，亦為凡夫、二乘、及初心菩薩所不能見。未證悟菩薩及凡夫所見者，則不過化身而已。化身或大如須彌山王，或壽八萬四千歲，仍是化身。他受用身已是遍一切處，遑論真身？但此諸身，均不離法身，故亦有稱一切身為法身者。今言菩薩：一切眾生均有法身，但未莊嚴，稱素法身。菩薩一旦登地，般若現前，可見佛之他受用身，本人亦分證法身，慈悲般若亦有少分，故亦已有實報莊嚴之法身，能起應化身。一心一念放大光明者，一念心中放大光明也。凡夫在一念心中成就一事、作種種事，蓋絕不可能，須多念、長時乃能少分成就。而菩薩則能於起心動念之際，即放大光明。遍至十方何所作為？教化眾生，以種種方便，除一切眾生苦厄也。但菩薩救苦，不限教化，有以神力使地獄轉清涼者，猶如世間人王，可有權力使牢獄囚犯暫令蘇息者然。</p>
</div>
<div class='div-orig'><p class="bold">三者、彼於一切世界無餘，照諸佛會大眾無餘，廣大無量供養，恭敬、讚歎諸佛如來。偈言「雨天樂、華、衣、妙香等供養，讚佛諸功德，無有分別心」故。</p>
</div>
<div class='div-commentary'><p style="margin-left:1em;text-indent:2em">此化身菩薩於一切世界無有遺漏（無餘），以光普照佛會大眾無遺，廣大無量供養，恭敬、讚歎一切世界諸佛。</p>
</div>
<div class='div-orig'><p class="bold">四者、彼於十方一切世界無三寶處，住持莊嚴佛法僧寶功德大海，遍示令解，如實修行。偈言「何等世界無，佛法功德寶，我皆願往生，示佛法如佛」故。</p>
</div>
<div class='div-commentary'><p style="margin-left:1em;text-indent:2em">四種菩薩功德，一乃如實修行、助佛說法，二乃放光滅眾生苦，三乃供養十方諸佛，此第四乃至無佛法處建立三寶。菩薩應化，於無佛法處，作佛、說法、度僧。住持三寶功德如大海，令眾生得以修行。又不只一處，何等世界無佛法，菩薩即乘願往化也。</p>
</div></div>
<div class='div-other'><a id='mulu81' />
<p class='h6'>Ｄ　功德莊嚴攝歸清淨</p>
<div class='div-orig'><p class="bold">又向說佛國土功德莊嚴成就，佛功德莊嚴成就，菩薩功德莊嚴成就，此三種成就願心莊嚴，略說入一法句故。一法句者，謂清淨句；清淨句者，謂真實智慧無為法身故。</p>
</div>
<div class='div-commentary'><p style="margin-left:1em;text-indent:2em">向說——以上所說三種成就，即是阿彌陀佛願心莊嚴，如無此願，則不得成。但徒有願，如無行，亦究不得成。此願即四十八願，或一大菩提願。此願心莊嚴三種成就，以一法句綜括言之，可謂即清淨二字。而所謂清淨，即真實智慧無為法身，亦即出世無漏般若，以別於世間之有為有漏妄識。三種莊嚴，一切清淨，並此無為法身所顯現也。論有為無為法之區別，中國人說有為無為，多受道、儒影響。佛法中之有為無為，甚為簡單。為者，造作義，凡有生、有滅、有作、有為、有果、有因，種種因緣和合而生者，皆是有為法。準此，即佛菩薩一切說法、度世等等，無非有為。而無為法者，則一切法空性也。即佛之四智菩提為種子所生者，仍是有為；無漏法中亦仍有有為法。另一界說：有為為煩惱業所為，換言之，生死雜染皆是有為。如是解說，則無漏業果，應是無為。此二種界說，在《阿含經》中即有。但約前一種界說，則有為範圍廣，即佛無漏戒定慧果，亦為有為法。今依後一說，與真實相應之無漏智慧，皆無為法身所攝也。</p>
</div>
<div class='div-orig'><p class="bold">此清淨有二種應知，何等二種？一者、器世間清淨，二者、眾生世間清淨。器世間清淨者，向說十七種佛國土功德莊嚴成就，是名器世間清淨。眾生世間清淨者，如向說八種佛功德莊嚴成就、四種菩薩功德莊嚴成就，是名眾生世間清淨。如是一法句，攝二種清淨應知。</p>
</div>
<div class='div-commentary'><p style="margin-left:1em;text-indent:2em">一切無非清淨，清淨不外乎器世間清淨（佛國土功德莊嚴）、有情世間清淨（佛與菩薩功德莊嚴）。故清淨一句，總攝智慧觀察彼土之一切功德也。</p>
</div></div></div>
<div class='div-other'><a id='mulu82' />
<p class='h5'>３　廣明迴向</p>
<div class='div-orig'><p class="bold">如是菩薩奢摩他、毘婆舍那廣略修行，成就柔軟心，如實知廣略諸法，如是成就巧方便迴向。</p>
</div>
<div class='div-commentary'><p style="margin-left:1em;text-indent:2em">柔軟心者，心性調柔，禪定功深，故能心得自在。若心不調柔，不得定，即不能如實觀察了知廣略諸法。故必先修奢摩他——止，心乃得柔軟；修毘婆舍那——觀，乃能如實知諸法。何謂止？何謂觀？止者，攝心一境，安住不動之謂。依本論，則念念發願而得定。如心於境，起推求分別觀察，即謂之觀。修止觀所生影像——現於心中之相，有二種：一者、有分別影像；二者、無分別影像。前者為一般止觀，如數息、白骨觀等，皆有分別。如修空，則為無分別影像。所謂廣略修行者，略即止修，廣即觀修。知廣略諸法者，廣指以上所述觀佛座功德、佛土清淨功德等；略則最後一句——清淨二字，即總觀一切清淨。如是修行，乃能成就巧方便迴向。離煩惱、業、苦，即為清淨。龍樹在《大智度論》中說：清淨即空義。因空性清淨，遍一切法，畢竟寂滅故。如是修行，心得調柔，如實觀察而得悟入（或雖未悟入，已能如實知廣略諸法，達於相似證境）。依止能成觀，依觀慧乃能成就巧方便迴向，蓋方便要依般若而起也。迴向有巧方便及無方便二類（詳見《大般若經》）。巧方便迴向者，無我法執之迴向也。不著有能迴向之人，了解一切法平等空寂，我法兩執均破，與空相應，如是迴向，謂之巧方便。大乘《般若經》說：各種功德，如不能與無所得空相應，即不能到達佛功德海，不能為成佛資糧。迴向亦如是，故《般若經》曰：以無所得故，乃能動能出，出三界到一切智海。</p>
</div>
<div class='div-orig'><p class="bold">何者菩薩巧方便迴向？菩薩巧方便迴向者，謂說禮拜等五種修行所集一切功德善根，不求自身住持之樂，欲拔一切眾生苦故，作願攝取一切眾生共同生彼安樂佛國，是名菩薩巧方便迴向成就。</p>
</div>
<div class='div-commentary'><p style="margin-left:1em;text-indent:2em">功德善根，即同一物，因由功得德，稱為功德；此一功德，即發為善果之根。如稻為耕耘功德，明春可賴之發新稻，即為善根。所謂功德善根，即前所修禮拜門、讚歎門等五念門功德。以此功德，不為自身利益，但為眾生，拔一切眾生苦，發願攝取一切眾生，同生極樂。迴自行功德以向利樂眾生，故謂之為迴向也。</p>
</div>
<div class='div-orig'><p class="bold">菩薩如是善知迴向成就，遠離三種菩提門相違法。何等三種？一者、依智慧門，不求自樂，遠離我心貪著自身故。二者、慈悲門，拔一切眾生苦，遠離無安眾生心故。三者、依方便門，憐愍一切眾生心，遠離供養恭敬自身心故。是名遠離三種菩提門相違法故。</p>
</div>
<div class='div-commentary'><p style="margin-left:1em;text-indent:2em">至此，五念法門圓滿，以下乃總攝其要，以明必能隨願往生也。菩薩能如是巧方便迴向，即可遠離三種與菩提（大乘覺）相違之法。一者、智慧：我心貪著自身，梵名薩迦耶見，即是我我所執。有分別所生之粗執，及無始以來之細執。欲破此見，惟賴智慧，因此見以情執為本，與生俱來，故必依智慧門，乃能不求自樂。因佛法般若，即以通達一切法無我為目的也。二者、慈悲：無安眾生心者，無欲令眾生得安樂之心也。能遠離此心，即慈悲心也。凡夫之愛，只限於一家一姓，不能普愛眾生、拔一切眾生之苦。三者、方便：以一切方便利益眾生。若念念欲拔眾生苦，則不起供養恭敬自身之心。能如是，即遠離與菩提門相違之心。所作所為與菩提門相違，即不得成佛。故僅知禮拜、讚歎，而無智慧、慈悲、方便、迴向者，即與菩提門相違，成佛仍非易事也。</p>
</div>
<div class='div-orig'><p class="bold">菩薩遠離如是三種菩提門相違法，得三種隨順菩提門法滿足故。何等三種？一者、無染清淨心，以不為自身求諸樂故。二者、安清淨心，以拔一切眾生苦故。三者、樂清淨心，以令一切眾生得大菩提故，以攝取眾生生彼國土故。是名三種隨順菩提門法滿足應知。</p>
</div>
<div class='div-commentary'><p style="margin-left:1em;text-indent:2em">與上相反，即得三種隨順菩提門。三者是：因無我執故其心清淨，不為自身染著諸樂。安清淨心者，能拔眾生苦，能安一切眾生之清淨心也。樂清淨心者，令眾生得大菩提樂，得生淨土樂之心也。</p>
</div>
<div class='div-orig'><p class="bold">向說智慧、慈悲、方便三種門，攝取般若，般若攝取方便應知。</p>
</div>
<div class='div-commentary'><p style="margin-left:1em;text-indent:2em">上所說智慧、慈悲、方便三門，總攝為般若、方便——二智。般若要義在無我，照一切法性空。不破我我所執，終非智慧。方便中以巧方便迴向為最上方便。方便即善巧妙用，從般若來，經稱先得般若、後得方便。如鍊沙得金，喻般若；以金製成莊嚴具，即喻方便。今總攝為般若、方便兩門，其慈悲一門，即為方便所攝。因慈悲由般若生，與方便同也。</p>
</div>
<div class='div-orig'><p class="bold">向說遠離我心不貪著自身、遠離無安眾生心、遠離供養恭敬自身心，此三種法遠離障菩提心應知。</p>
</div>
<div class='div-commentary'><p style="margin-left:1em;text-indent:2em">依智慧、方便而論三門，依遠離邊，即為離（三種）障菩提心。無障之菩提心，即二智離障之菩提心也。</p>
</div>
<div class='div-orig'><p class="bold">向說無染清淨心、安清淨心、樂清淨心，此三種心略一處，成就妙樂勝真心應知。</p>
</div>
<div class='div-commentary'><p style="margin-left:1em;text-indent:2em">依無染障而顯之清淨邊，即三種清淨心。此三種心略一處者，綜合一處也。綜此三清淨心則成就妙樂勝真心。勝者，殊勝，超越一切世俗之義，通達空無我真如法性之義，如言勝義諦、真如等。故勝、真，即無染、不虛妄、一切法本相。妙樂者，無染清淨之樂，即離繫樂。</p>
</div>
<div class='div-orig'><p class="bold">如是菩薩智慧心、方便心、無障心、勝真心，能生清淨佛國土應知。</p>
</div>
<div class='div-commentary'><p style="margin-left:1em;text-indent:2em">無障心者，無障菩提心也。菩薩具此四心，故能生於阿彌陀佛之清淨佛土。</p>
</div>
<div class='div-orig'><p class="bold">是名菩薩摩訶薩隨順五種法門，所作隨意自在成就，如向所說身業、口業、意業、智業、方便智業隨順法門故。</p>
</div>
<div class='div-commentary'><p style="margin-left:1em;text-indent:2em">總結上來五念門。作願門為意業，觀察門為智業，方便迴向門為方便智業。是五種隨順法門，如能具足，修行圓滿，則生西如操左券。</p>
<p style="margin-left:1em;text-indent:2em">至此，有一問題發生，即綜觀以上佛國，固是莊嚴，但生西亦非容易。眾生心識，本有矛盾，又想佛國至極圓滿，又望生西容易，不可得兼，乃有研究極樂究為何種世界者。有謂乃阿彌陀佛報身所居之報土，眾生如不能修五念門圓滿，即不能隨意往生，故有念佛往生係別時意趣之說。但另有一說，則認為係化佛之化土，如大、小《阿彌陀經》所言，該國有時、有地、有二乘，應為化身土。但如為化土，則極樂似非最極理想之地。今世親菩薩所見較為圓通，認為是報土，因其中無二乘、根缺及女人，故須具足五門，方得往生，不是易事。但約一切學眾說，世親菩薩別有漸次成就之法門，如下文所說。</p>
</div></div>
<div class='div-other'><a id='mulu83' />
<p class='h5'>４　漸次成就</p>
<div class='div-orig'><p class="bold">復有五種門，漸次成就五種功德應知。何者五門？一者、近門，二者、大會眾門，三者、宅門，四者、屋門，五者、園林遊戲地門。此五種門，初四種門成就入功德；第五門成就出功德。</p>
</div>
<div class='div-commentary'><p style="margin-left:1em;text-indent:2em">今此五門，仍不離禮拜、讚歎等五門。但此所說，修一門有一門之成就，或淺或深，均得往生極樂國也。亦是次第深入：近門者，至安樂國境。大會眾門者，得預大法會。宅門者，如登堂。屋門者，如入室。園林遊戲地門者，隨意度化眾生也。到極樂國，目的在成佛道、化導眾生，豈入室安居而已，故須外出園林也。今依此論，不依專念定位次上下，而以發心修行、漸入漸深為次第。</p>
</div>
<div class='div-orig'><p class="bold">入第一門者，以禮拜阿彌陀佛，為生彼國故，得生安樂世界，是名入第一門。</p>
</div>
<div class='div-commentary'><p style="margin-left:1em;text-indent:2em">何故禮拜阿彌陀佛？唯為願生彼佛國土。如信敬懇切，六時禮拜虔誠，必得生於安樂國土。</p>
</div>
<div class='div-orig'><p class="bold">入第二門者，以讚歎阿彌陀佛，隨順名義稱如來名，依如來光明想修行故，得入大會眾數，是名入第二門。</p>
</div>
<div class='div-commentary'><p style="margin-left:1em;text-indent:2em">隨順名義稱如來名者，稱名須知此名所有之意義，故稱佛名即是讚佛功德。口稱阿彌陀佛名號，心想無礙光如來，身光、智光，十方無礙。如此持名念佛，必得至佛土大會眾處，預聞法大眾之數。</p>
</div>
<div class='div-orig'><p class="bold">入第三門者，以一心專念作願生彼，修奢摩他寂靜三昧行故，得入蓮華藏世界，是名入第三門。</p>
</div>
<div class='div-commentary'><p style="margin-left:1em;text-indent:2em">定中唯有意識，餘識一概不起，故眼不見色、耳不聞聲，乃至身不覺觸。意識一念等流相續，安住，寂靜。定心必有輕安，起定則有身心精進也。今以一心專念作願生彼為方便，是念念發願往生，修成念佛三昧。得入蓮華藏世界，則能見阿彌陀佛住處、極樂世界之真相矣。前二為散心，此為定心。依此門，可見前二門所見，乃應化之身土耳。</p>
</div>
<div class='div-orig'><p class="bold">入第四門者，以專念觀察彼妙莊嚴、修毘婆舍那故，得到彼處，受用種種法味樂，是名入第四門。</p>
</div>
<div class='div-commentary'><p style="margin-left:1em;text-indent:2em">定中起觀察慧，專念觀察佛國土、佛、菩薩一切功德莊嚴。觀慧成就，證入淨心地，能受用大乘法味之樂。此則是他受用土（報土），菩薩已分證法身矣。見阿彌陀佛之崇高目的，於是達成。上三門以信願為主，此門為般若慧。故論初云：「云何觀？云何生信心？」依此而安立五門也。</p>
</div>
<div class='div-orig'><p class="bold">出第五門者，以大慈悲，觀察一切苦惱眾生，示應化身，迴入生死園煩惱林中，遊戲神通，至教化地，以本願力迴向故，是名出第五門。</p>
</div>
<div class='div-commentary'><p style="margin-left:1em;text-indent:2em">菩薩已證法身，即應以大悲心，憫念苦眾生，起應化身——佛身、菩薩身、種種眾生身，迴入生死園煩惱林中。菩薩應化身，與眾生同事，現有生死煩惱之相。遊戲神通，起種種佛事，度脫眾生。遊戲，自在之義。遊戲神通，即神通自在也。前四是自利，向上進修故是入；此為利他，迴入生死，故名出。</p>
</div>
<div class='div-orig'><p class="bold">菩薩入四種門，自利行成就應知。菩薩出第五門，利益他迴向行成就應知。菩薩如是修五門行，自利利他，速得成就阿耨多羅三藐三菩提故。</p>
</div>
<div class='div-commentary'><p style="margin-left:1em;text-indent:2em">上來總結。自利利他是菩薩行，修菩薩行能成就阿耨多羅三藐三菩提——無上正等覺，即是成佛。速得成就者，以依阿彌陀佛本願力而修行，如稚子依長者扶持而行，無迷途傾跌之虞，必能有所至。此念佛法門之所以名為速得成就也。</p>
<p style="margin-left:1em;text-indent:2em">上來出入五門，試舉喻以明之。北平舊稱北京，乃歷代帝都。欲至北京覲見皇帝者，如來至外城，即是北京城，如第一近門也。進至內城，見街衢寬長、人眾往來，如第二大會眾門也。更進抵紫禁城，遙見宮廟之富，如第三宅門也。進入殿宇宮院，見富麗堂皇，莫可名狀；帝與大臣等論事其間，如第四屋門也。既覲見皇帝，然後自在遊觀一切城內園苑名勝、貧戶陋宅，如第五園林遊戲地門也。此五門，約多人說，隨修行功德不同，淺深有異。雖曰不同，而同是極樂國，如同是北京城也。約一人說，則初由禮拜，漸修漸深，終於圓成佛道。最初身業禮拜，即生極樂，必得成佛，可謂易行矣！</p>
<p style="margin-left:1em;text-indent:2em">此論總攝一切《阿彌陀經》義，弘揚大淨土法門。真正三根普被，能淺能深，聞此論者，不可等閑視之也！（顧法嚴記）</p>
</div></div></div></div></div></div>
</div><!-- end of div[@id='body'] -->
</body></html>