<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太虛大師年譜</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>太虛大師年譜　序</p><p style="text-indent:2em">吾親教太虛大師，精識五明，殫心三藏。廣長有舌，著作等身。如是我聞，契風旛之不動；應無所住，善內外而咸通。寧但辯才，已為破執。蓋古之龍樹、馬鳴，今之道安、玄奘也！</p>
<p style="text-indent:2em">大師弟子印順法師等，既集遺文，復修年譜，攝四藏而都含，敘一生以略備。將付流通，囑為序讚。自惟學殖荒疏，懼無所應；而以主持出版，辭復不能。乃謹述因緣，用誌往蹟。</p>
<p style="text-indent:2em">遡昔遜清末葉，歲在庚戌，大師飛錫，杯渡南來。出岫無心，望白雲而知止；流水常定，識雙溪而歸宗。由是皈依師座，誓志真乘。卌載追隨，倍深瞻仰。度生願切，護教心誠。操持澹而彌真，化導巧能並攝。功留抗戰，訪南洋則載譽歸來；教闡人生，融中印而精思絡繹。真可謂智不足稱，歎莫能名者也！</p>
<p style="text-indent:2em">及其滬濱示滅，面澤如生；海潮荼毘，心臟不壞。燦舍利之若晶星，珍炭灰其猶拱璧。乃得政府褒揚，用彰忠哲；信徒建塔，永紀師宗。</p>
<p style="text-indent:2em">於戲！然法炬以燭昏衢，駕慈航而登彼岸；而今而後，其續其誰！悲哲人之長往，思大德以方來。唯願眾善緣成，創出人間淨土；料應大慈赴會，還自睹史陀天！斯則吾佛之本懷既明，大師之志行亦暢已！</p>
<p class="byline">佛曆二五一六年，第七十七庚寅，暮春之月，皈戒弟子陳靜濤百拜敬題。</p></div>
<div class='div-other'><a id='mulu2' />
<p class='h1'>編者附言</p><p style="text-indent:2em">予編太虛大師年譜成，而深懼無以知大師！蓋編者出家也晚（民國十九年秋），禮謁大師也晚（廿三年春），親聆其講授也更晚（廿六年秋）；於大師早年學業，初無所知。出家來忝列師門，而以致力義學，於大師事業少參末議。且為學多求諸古籍，於大師思想亦多扞格：吾何足以知大師！然以編纂《全書》，稍積聞思；而年譜材料，亦云粗備。既師友之敦勸，亦自惟文獻易失為懼，乃勉為纂組成編。錯脫處雖不可免，然有能深知大師者，即其文其事以發其微言，探厥本懷，則創述或不為無益矣！</p>
<p style="text-indent:2em">本編於大師學行，依年編次。以大師為近代佛教唯一大師，早年獻身革命，中年弘教利群，晚年復翊贊抗建：體真用俗，關涉至多。故於敘次大師行蹤之際，特著意於下列諸點：</p>

<ul class="no-marker">
<li><p style="margin-left:2em;text-indent:-2em">一、大師為中國佛學之大成者，長於融貫統攝，不拘於臺賢禪淨，卓然成家。其宗本在妙有之唯心論，一再為《楞嚴》、《起信》等釋難扶宗，足以見其宗本之所在。</p>
</li>

<li><p style="margin-left:2em;text-indent:-2em">一、大師自整理僧伽制度論，至晚年之菩薩學處，應機改建，雖有不同，而弘揚佛法，首重建僧，其理想之建僧工作，始終未能實現，徒招來無謂之毀譽，可見建僧之難！</p>
</li>

<li><p style="margin-left:2em;text-indent:-2em">一、大師為僧伽本位者，故與時人有僧俗之諍，顯密之諍。為中國佛學本位者，故與時人有起信與唯識之諍，融攝（以中國佛學融攝日本、暹錫、蒙藏之長）與移植（棄中國佛學而專弘其他）之諍，胥有關近代佛教思想。</p>
</li>

<li><p style="margin-left:2em;text-indent:-2em">一、大師主以佛法應導現代人心，而要自學佛者之摧乎僻化、神化、腐化著手。使佛法而可行於斯世，捨「人生佛教」莫由！惟其平常，乃見偉大！</p>
</li>

<li><p style="margin-left:2em;text-indent:-2em">一、大師主教理、教制、教產之革新，化私為公，去腐生新，宜其為傳統之住持階級所誹毀。其有關中國佛教會之參與及爭衡，可以見四十年來中國佛教僧政之一斑。</p>
</li>

<li><p style="margin-left:2em;text-indent:-2em">一、大師真不礙俗，深見政教之關係，為佛教徒示其軌範。或譏其為「政僧」，而大師惟以不克當此為念。</p>
</li>

<li><p style="margin-left:2em;text-indent:-2em">一、大師之東遊日本，弘法歐美，訪問南洋，以及其弟子之留學日本、暹羅、錫蘭、西藏，實為中國佛教之國際佛教運動主流。</p>
</li>

<li><p style="margin-left:2em;text-indent:-2em">一、大師之新佛教運動，發端而未能完成。內部動態之得失，亦予以指出。</p>
</li>
</ul><p style="text-indent:2em">年譜於大師之論事、論理，以及關乎當時諍論，編者間為論斷。雖論斷不必盡如人意，然重事實之原則不敢忘。是故：</p>

<ul class="no-marker">
<li><p style="margin-left:2em;text-indent:-2em">一、不斷章以取義：凡大師之論事、論理，擇要引述，務於得當，不敢意為改易。</p>
</li>

<li><p style="margin-left:2em;text-indent:-2em">一、不依後以改前：如大師與圓暎之早年友誼，決不以晚年之扞格而故為歪曲。</p>
</li>

<li><p style="margin-left:2em;text-indent:-2em">一、不偏聽以自蔽：如大師與黃健六有關佛教會之諍，與內學院有關中日佛教學會之諍，並兩存雙方之說。</p>
</li>
</ul><p style="text-indent:2em">本編行文之義例，亦有可言者：</p>

<ul class="no-marker">
<li><p style="margin-left:2em;text-indent:-2em">一、本編或依據文獻，或采訪師友，並為一一敘明以徵信。唯民國十九年後，有為編者所目見親聞，則但直書其事而已。</p>
</li>

<li><p style="margin-left:2em;text-indent:-2em">一、引述作品，間有略稱者，如太虛自傳之作「自傳」，太虛大師寰遊記之作「寰遊記」，訪問團日記之作「訪記」，我的佛教改進運動略史之作「略史」，潮音草舍詩存之作「詩存」，潮音草舍詩存續集之作「詩存續集」，海潮音之作「海」，覺社叢書之作「覺書」等。</p>
</li>

<li><p style="margin-left:2em;text-indent:-2em">一、引述大師作品或講記，但直書題名。其為他人作品，則附作者並加括號以別之，如（葉性禮《圓暎法師事略》）。</p>
</li>

<li><p style="margin-left:2em;text-indent:-2em">一、海潮音內容繁多，故為分別以便查。如（海五、五「時事」），即為海潮音五卷五期之時事欄。</p>
</li>

<li><p style="margin-left:2em;text-indent:-2em">一、民元以後，概用陽曆。唯所引文證，尤於民國十五年前，多用農曆，故於月日下，別以括號說明之。如民元一月一日下，有（「辛亥年十一月十三日」）。</p>
</li>

<li><p style="margin-left:2em;text-indent:-2em">一、凡文記參差，傳說不實，回憶謬忘等，概為按語考正。其不能確定者，則兩說以存疑。</p>
</li>
</ul></div>
</div><!-- end of div[@id='body'] -->
</body></html>