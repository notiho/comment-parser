<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu90' />
<p class='h1'>華嚴寺刻經處募捐啟</p><p style="text-indent:2em">華嚴寺新刻佛典數十卷，多躬行實踐事，或軌範身語戒懼於起作之處，或發明心性研幾於未動之初。平淡切實，選刻者可謂知本矣！夫自覺覺他，佛法之極也。然發業之初，要當自真知灼見始。以知之真、見之切，卓然有所立，乃能不溺於聲色貨利之欲，忘己以為人。選刻者其有所見於此乎！世風丕變，國步維艱，抗戰三年餘，而愛錢惜命者猶比比。奸偽百出，辱國病民，選刻者殆有所感乎！頃悉華嚴寺刻經，宗鏡和尚實主其事，刻費即其衣鉢之餘。自選之，自刻之，未嘗求助於人。然有力即刻，無力則輟，我盡我心雖得之，揆於時眾之需要則未也。乃專函商榷，得其同意。決募集淨資，俾得多刻續刻，如火益薪，如燈燈之無盡。其選刻之責，仍由宗鏡和尚負之。以佛法之精要若此，時眾之需要如彼，選刻者又能善其事！吾知誠信三寶者，必多聞風興感，起而共成其事矣！為之啟。（代陶冶公居士擬）</p>
</div>
</div><!-- end of div[@id='body'] -->
</body></html>