<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu111' />
<p class='h1'>護國淨覺輔教大師章嘉呼圖克圖舍利塔碑記</p><p style="text-indent:2em">章嘉呼圖克圖，迦當巨子，蒙疆教宗，位居四大喇嘛之一。鷲峰記莂，乘願再來，震旦緣深，受封累葉，其本誓神德，固非常情之所可測也。大師誕降青海，幼著神聰。九歲，言游帝都，繼膺章嘉呼圖克圖之封位。靈奇穎悟，譽滿京華。迨長，教通五部之深廣，學窮四續之精微，行秉菩薩比丘之儀，力修中觀瑜伽之要。化孚僧俗，望重盟旗。辛亥鼎革，擁戴共和；北伐完成，翊贊樞府；受封號曰淨覺輔教大師。值國運屯邅，中經抗戰、戡亂諸役，大師效忠國家，號召邊遠，申張大義，屏斥異端，雖敵寇匪偽之脅誘兼施，而護國佑民之本懷不忒。勝利還都，增錫尊號曰護國淨覺輔教大師。赤燄肆虐，飛錫臺灣，弘教牖民，孜孜不倦。殫忠誠於國族，崇德望於人寰，方之古昔，雖寶誌之居梁、佛圖澄之在趙，蔑以加焉！大師宣化蒙旗，普施法雨。主持中國佛教會，領表緇流，歷時十載。化行鯤島，與會東瀛，聿揚國光，嚴譴魔外。迎奘公之舍利，啟末劫之法筵。體空有之一如，融政教而無礙。信乎師子頻申，非野干行迹之可比也！化緣既畢，遽返冥真，時民國四十六年三月四日，世壽六十有八。政府禮隆追悼，自總統以及各院部會首長，均親臨致祭，哀動朝野，悲感緇素，身後殊榮，唯唐之玄奘差堪比擬。荼毘得舍利六千，燦若聯珠，攢同結蕊。自非乘通致化、歷劫行深，寧有泯迹權俗而殊祥異端若斯之盛者乎！政府明令褒揚，追崇玄德，為建舍利塔於北投之福壽山。瞻貞石之嵬峨，緬靈風而<span class='corr'>彷彿</span>。於戲！聖德靡涯，悲願何極！眾生待度，當乘倒駕之慈航，密行難知，且記化迹之崖略云爾。</p>
</div>
</div><!-- end of div[@id='body'] -->
</body></html>