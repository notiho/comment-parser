<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu89' />
<p class='h1'>善生精舍序</p><p style="text-indent:2em">佛法無他事，亦善生而已矣！和樂善生，吾人之共向焉。內以調柔自身，擴吾人善生之令德，淨化而底於大覺。外則和樂眾生，樹世間善生之正軌，慈化而達於大同。於自他身心間，克盡善生之能事，則佛法畢矣。</p>
<p style="text-indent:2em">世之惑者，滯文執義，莫知真宗。聞佛說「無生」為聖者所共證，乃厭生以求滅；視世間如桎梏，而急急於求離。佛說此為癡犬，說此為增上慢人。不知無生之無，是超義、勝義、寂義；無生為善生之淨化，即善生之極致，寧離善生而有無生可得耶？或聞佛說「了生死」，乃棄生以事死，以學佛為善死。而後佛法之化，為度亡、為事鬼，終且與鬼教、巫教、神教同流。不知了生死者，即吾人之生死以了悟無滯，不為生死所縛而已。寧有不能善生而能善死，不能了生而能了死者乎？闢偏邪之稠林，開中正之坦道；不厭世以墮小乘，不事鬼以同外道，唯闡揚善生之真義耳！</p>
<p style="text-indent:2em">善歸法師，擬於香港建善生精舍，聞將以弘善生之道。乞為緣起，乃釋善生之義以應之。唯希循善生之名以踐善生之實，不落善死、度亡之窠臼也！</p>
</div>
</div><!-- end of div[@id='body'] -->
</body></html>