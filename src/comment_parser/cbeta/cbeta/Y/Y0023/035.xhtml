<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu113' />
<p class='h1'>性公老和尚舍利塔四眾海會塔記</p><p style="text-indent:2em">佛法遍東亞久矣，而菲邦之蒙法化也獨遲，殆因緣之有所待耶！抗戰軍興，閩南長老性願老和尚，始應化來岷，闡揚聖道，悲願深而方便巧，化育及時，乃得信願聿興，華藏頓現；德音遠布，被乎南島。嗚呼！拓一方之化運，樹中土之宗風，非夙緣有在，乘願再來，其何以能此！</p>
<p style="text-indent:2em">中華民國五十一年三月，性公化緣既畢，安詳而逝。緬懷令德，緇素同悲。法在人邈，則唯樹塔婆以顯高風、奉舍利以式敬思耳！性公晚年，每以建四眾海會塔為言，創議而事未及舉。菲島佛教同人，乃籌建「性公老和尚舍利塔四眾海會塔」於華藏寺之側。以之樹法幢，則凡聖同歸；紀祖德，則孝思不匱。依大德而永締法緣，憑佛力而直登淨域。是塔也，其相也莊嚴，其意也深遠。將見法界一化，華藏同歸！佛恩祖德，億萬斯年！</p>
</div>
</div><!-- end of div[@id='body'] -->
</body></html>