<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu85' />
<p class='h1'>序佛教時論集</p><p style="text-indent:2em">續明法師籍北平，少年受知於開封淨嚴法師、西安妙濶老法師。為學不倦，於戰亂期中，來遊重慶之漢藏教理院，余因得與相識。抗戰勝利，復從余編《太虛大師全書》於奉化雪竇寺。次復共住西湖香山精舍、廈門南普陀寺。後復相偕避赤燄於九龍，四易所居，未嘗相離。在港與學友演培法師，負《太虛大師全書》及正聞學社叢書校對之責。共處十年，識其溫厚堅毅，淡泊自得，為教服務而未嘗計及利養，但黽勉以從事。年來多論議佛教之作，務平淡、顧現實，要歸於本身之奮發、本身之改進。我佛教徒能循此意以行之，於教當不為無益矣。</p>
<p style="text-indent:2em">余學尚自由，不強人以從己，不飾異以動人。但求相從者，能安心於學，不急功利以漸進云爾。學無止境，無可贊否；而漸以向上，歷久彌堅，則余於續師有所取焉！是為序。民國四十二年一月三十日，印順序於臺北善導寺。</p>
</div>
</div><!-- end of div[@id='body'] -->
</body></html>