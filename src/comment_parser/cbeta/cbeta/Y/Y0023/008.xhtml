<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu81' />
<p class='h1'>影印金剛般若波羅蜜經記</p><p style="text-indent:2em">《金剛般若波羅蜜經》，自童壽譯傳以來，弘通獨盛。蓋以經明發心，則大心、勝心、常心，不顛倒心，極心量之深廣；論修行，則都無所住，修六度善行，於一切而不著；成果德，則五眼圓明，河沙不足喻其福德，須彌無以擬其身量。是大乘最上乘，得弘一大師書之，倍復清淨莊嚴，藝林所重。流通受持之益，詎可思議也耶！宏德優婆夷，深參世變，篤志真乘，嘗建報恩小築以奉三寶，蓋廣孝行以通佛道者。今以家翁次倫公、姑邊太夫人，七十雙壽，適逢金婚之慶。乃率子齊英、齊茂、齊蓀，女齊芬、齊芳、齊菁，緣孝思而發心，影印弘一大師所書《金剛經》，以祝椿萱之永茂。倫公與夫人，仁慈為懷，樂善好施，時親近三寶以為歸向。德業常新，且當趣佛智海，法壽無量，不僅世間福樂所歸，仁者大壽已也！印順寄錫報恩，預印經之議，因略記以申祝讚之意。時歲次丁未之春。</div>
</div><!-- end of div[@id='body'] -->
</body></html>