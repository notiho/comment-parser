<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu92' />
<p class='h1'>法舫法師行傳</p><p style="text-indent:2em">法師諱法舫，河北井陘農家子，生於清光緒三十年。幼以避旱災至北京，就學於法源寺義學。感佛門慈濟恩，遂於民國十年，依南嶽是岸長老出家也。翌年，佛學院初創於武昌（簡稱武院），師聞風嚮往，乃結伴南參，親炙於太虛大師者二年。轉入北京藏文學院，且隨留藏學法團西行。中止康定，欲求藏密。然以違緣，遄返武昌，自修於武院者又數年。其學日進，善唯識、《俱舍論》，為眾所重。</p>
<p style="text-indent:2em">十九年秋，師任教於北平柏林教理院，兼世界佛學苑設備處書記。講《阿毘達磨俱舍論》，義解精當，學譽斐然矣！九一八變起，虛大師召之返武院，任世界佛學苑圖書館主任。於苑中編《海潮音》，從事於革新佛教之宣導，亦時出其研究之緒餘。其後且三編《海潮音》，斷續竟五年之久。虛大師曾設預科、研究部於苑中，師居中主持之；且時過漢口佛教正信會，隨機利導焉。武院為虛大師僧教育中心，《海潮音》則其廣長舌。五、六年間，始終以師主其事，實山門之中堅矣！抗戰軍興，應學友法尊約，入川主持漢藏教理院教務，二、三年間，殊著勞績。</p>
<p style="text-indent:2em">虛大師國際訪問歸來，商得教育部同意，資遣師赴錫蘭，弘傳大乘。經緬甸，適應戰時需要，留年餘。三十二年二月，始西出印度；後時往來於印度之國際大學、錫蘭之智嚴學院。師本其毘曇之舊學，進求錫蘭之初傳，因地隨宜，小行大隱，每隨順於分別說者。西安籌設巴利三藏院，中錫互換留學僧，胥師有以導成之。三十六年春，虛大師示寂。師念武院舊業、巴院新猷，懼攝持之無人，乃經馬來亞、香港而回國。所至輒觀方設化，備受四眾推重。翌夏，由廈返滬。首禮虛大師舍利塔於奉化雪竇寺，因被舉為寺主。嗣回武院，重開講席。三十八年春，於長沙開般若法會，受任湖南首剎大溈山住持。雖國事日非，無可建樹，然亦見諸方器待之深矣！自夏徂冬，卓錫香港。凡五啟講席，法化稱盛；且刊行所譯《阿毘達磨攝義論》。旋應錫蘭大學聘，重遊錫蘭，主講中國佛學，且二年矣。暇則遊化馬來亞、暹羅，於《太虛大師全書》之印行，所助尤力。初聞師血壓高，以師壯健，咸不以為慮。不圖竟於（四十年）十月三日，以腦溢血，俄而示寂，生年僅四十八耳。</p>
<p style="text-indent:2em">嗟乎！法師善英、日、巴利文，精研法相，兼通世學，其法門之傑哉！比年遊化東南亞，道譽日隆。方期迻譯南傳，復興中土，繼虛大師之志行而光大之；寧知眾生福薄，象王既去而象子隨行者耶？弘願未酬，識者同悲。謹為略述遺行，以誌永念。</p>
</div>
</div><!-- end of div[@id='body'] -->
</body></html>