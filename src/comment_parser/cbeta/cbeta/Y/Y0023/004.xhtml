<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu77' />
<p class='h1'>中華大藏經序</p><p style="text-indent:2em">佛法為一切智者之學，稱實相之理，盡法界之量，備通世出世法，以修身為本，而達自覺覺他之極則者也。粵自能仁啟教，賢聖輩出。法肇五天，歷千五百年而晦隱；化流四土，竟二千餘載而方隆。傳通人世，今有三焉：巴利文系之錫蘭三藏，詳於初五百年之聲聞，法化遍緬、泰、寮、柬。蕃藏文系之西藏二部，詳於後五百年之祕密，流風被滿、蒙、青、康。吾中華之華文系大藏，特詳於中五百年之菩薩學。上則聲聞三藏，既眾部以兼明；下則祕密經軌，亦大體已斯具。歷代持弘，餘惠遠及於越南、韓、日。</p>
<p style="text-indent:2em">原華文之聖典譯傳，起於漢元壽。佛書編目，著於晉道安。大藏刊行，始於宋開寶。由中華傳韓、日，集錄刊布，代有勝業；刊行藏經而可考見者，蓋三十二種矣。佛法為究極無上之道，隨機利見，流衍不同，而唯華文大藏，足以統五天千五百年聖學之全；窮源竟委，得以見佛乘一味之真。吾中華佛子，寧不引以自慶耶！</p>
<p style="text-indent:2em">今也變亂日亟，異說方張。值文化日新之世，民族貞元之會，自宜整理大藏，充實而發揚之，平人心地以啟世大同。此固識者所共知，宜文六長者發起修訂《中華大藏經》，而得朝野緇素所共贊也！</p>
<p style="text-indent:2em">修訂《中華大藏經》，廣之以四大法類，內容體例，屈序及綱要，言之詳矣。試復贅言之。一、歷代華文藏典，多少互異，存沒不同，今盡舉歷代藏經，去其重出，綜為一部，曰選藏，實歷代藏經之集成也。二、元明以來，蕃藏、巴利之文，或有選譯；古德著述，遺珍非一。今採集得四百餘部，編之曰續藏。極續藏之量，可總攝蕃藏、巴利聖典之譯為華文者。雖譯華非一日之功，而立此大類，固當續續不已，期乎靡遺。三、華文佛典之傳布世界，首賴迻譯。取今之已譯英文者而輯之曰譯藏。據此意而引申之，則自小品以至大部，自英語而及餘文，契時應機，譯藏之業，固方興而未艾。四、總目錄，集一切佛典目錄，以備稽考，允治佛學之要事。總此以論，選藏似多而易成；續藏、譯藏，始雖簡而畢也鉅。統四大法類以成《中華大藏經》，雖續譯之功，事有所待；選藏之名，人或未喻；而其董理集成華文大藏經之固有，編續集以充益之，譯外文以弘通之，思之深而慮也密，期心遠大，非吾中華民族性之博大高明，其何以能此。時歷八年，選藏既成。印謬忝發起之列，謹申序讚，以誌隨喜云爾。中華民國五十二年六月，慧日沙門印順謹序。</p>
</div>
</div><!-- end of div[@id='body'] -->
</body></html>