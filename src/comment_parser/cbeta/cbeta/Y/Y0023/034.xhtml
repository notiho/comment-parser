<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu112' />
<p class='h1'>虛雲老和尚舍利塔碑銘</p><p style="text-indent:2em">古巖虛雲老和尚，以禪聞於時。其體道也深徹，履踐也篤實，利生也過化存神。值危疑之秋，行難忍之事，若和尚者，可謂不思議者矣！和尚生有異徵，長慕至道，於物欲釋然無所累。苦行則岩棲谷飲，衣不蔽體。出世為人則盡捨䞋施以著悲敬，雖嚴淨道場，矞皇揚麗，而和尚以一笠、一鏟、一背架而來者，還一笠、一鏟、一背架而去。方其家室聚居，己類大迦葉之不染，因知性自離欲，生有自來者也。和尚之參學也，學無常師。師天臺之融鏡，友九華之月霞，遍參金、焦、高旻諸禪宿，而友冶開、法忍，結茆於終南。發心參禮，遊海內名山，遠及康、藏、印、緬。歷霜天雪地、蕉雨椰風、巨流峻嶺，靡不任境去來，禪心自在。而後假病緣以專心，瀕死亡而遺我。於高旻茶杯落地，頓斷疑根，物無所累，定或兼旬。和尚精苦為道，近四十年而乃得之，殆示人以參學之典範歟！和尚孝思懇篤，拜香以見文殊，然指而禮舍利。困風雪、歷病難，不悔其初志，其所以報親恩者厚矣。雞足之祝聖、曹溪之南華、雲門之大覺、雲居之真如，悉以和尚之發心感召，剎院莊嚴，禪風仍續。鼓山湧泉賴以中興，廣州光孝留斯弘願。是皆感法乳之恩深，殫心竭力，圖興祖庭以報祖德。知恩者能報恩，和尚庶足以當之。和尚本禪者恬淡勤勞之風，以向上事為化。語簡意深，人輒有所啟發。或講經論，或修懺法，或弭兵亂，或濟災黎，故得道俗同欽、朝野共仰。遜清得肅親王之護持，民國蒙林主席之迎請。譽動邏京，王臣因定而皈依；道流美國，詹寧慕禪而來禮。滇、桂、閩、粵，和尚之所遊止，當道之崇敬優禮也特深。及乎法難嚴重，應化滬、杭，歸依者達四萬人，見聞之益，末世孰有如和尚之盛者乎？大陸易色，聖教垂危，和尚不忍棄全國僧侶，留雲門以資攝化。雲門事變起，折肋傷目，再絕乃甦，而能心住無相，情忘怨親，寂然不改其操。遊北都，雖形格勢禁，而猶以僧制戒法為必爭，可謂大無畏者矣！晚居雲居山，闢荒蕪，興叢林，而事與願違，禍無寧日，住牛棚而幾不可得。中國之法運日艱，和尚之病勢益深，於民國四十八年十月十三日，吉祥入滅。殆感法難因鬥爭而方深，住世無益也耶！距生於道光二十年，世壽百二十，戒臘百歲。和尚之入寂焉，海內外痛悼良深，香港緇素思慕之尤切。爰就荃灣芙蓉山側，建莊嚴之塔，以奉舍利，永式崇仰。民國五十五年仲春，塔成，舍利奉安。願為眾生作得道因緣，盡於未來！銘曰：</p>
<p style="margin-left:3em" class="lg-abnormal"><div class='lg-row'>來有所自，去無所住，證德難思，兜率是處。</div>
</p><p style="margin-left:3em" class="lg-abnormal"><div class='lg-row'>自性舍利，唯心塔婆，香海緣深，慈光永護！</div>
</p></div>
</div><!-- end of div[@id='body'] -->
</body></html>