<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu78' />
<p class='h1'>《楞嚴經攝論》、《楞嚴經研究》合刊．序</p><p style="text-indent:2em">今之世，非唯神、唯物聚訟之世耶？非異見紛紜而一以資本經濟為所歸趣之世耶？非西方異見諍執泛濫橫決於全球之世耶？吾中華民族，為經濟之所厄、武力之所脅，積久而民失其所信，聖教衰而政治多紛擾；百年來事，思之固無不為之長太息也！太虛大師生於斯世，現菩薩身；本整僧以救教、弘教以護國、興中國以救世界之悲願，而以革新僧制、淨化人生、鼓鑄世界性之文化為事。其智也深，其願也切，四十年如一日，非乘願再來，其有能德業如斯之盛者乎！嘗探大師之遺教景行，而知其本於中國佛法之體會與融通。唯其悟解之深，乃能極其應用之妙。大師之道，出世而入世，非趨時戀世之可比也！</p>
<p style="text-indent:2em">距大師之上生，二十年矣。舊曆臘月十八日，值大師八十壽辰。子寬長者來訪，思有以為大師壽。慨今國土未復，而聖教之憂患方深，正大師悲願之所不能自已者。為大師壽，其唯闡大師之道乎！乃商印大師遺著《楞嚴經攝論》、《楞嚴經研究》。二書為大師早期之作，為大師思想之宗本，而本此以發為護教護國之願行者。以此為紀念，謀中國佛教文化之復興；唯佛教之復興，乃足以壽大師耳！民國五十七年十二月五日，印順謹序於報恩小築。</p>
</div>
</div><!-- end of div[@id='body'] -->
</body></html>