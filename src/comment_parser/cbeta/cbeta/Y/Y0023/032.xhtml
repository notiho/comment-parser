<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu110' />
<p class='h1'>悼念續明法師</p><p style="text-indent:2em">民國五十五年四月二十六日，續明法師逝於印度之加爾各答。翌晚，訃電達臺北。或以電（話）來告，余以且睡卻之，殆預感而不忍卒聞之耶？不忍聞而終聞之，撫今懷昔，悵惘何能自已！</p>
<p style="text-indent:2em">憶三十三年夏，初相識於漢院。師不以才華顯，剛勁內<span class='corr'>斂</span>，和而不流。心器之，過從遂多。師結伴遊西康，四事仰人而不為自謀。得間，則勸發史君建侯，刊行《攝大乘論講記》，其欣樂法義之至情有如此。三十五年夏，余病留開封，多得其顧護。翌年春，從余編《太虛大師全書》於奉化之雪竇。自後展轉相從於廈門、香港；四十二年春，來從於臺灣。值世局震撼，人心浮動之秋，而師不事緣務。或編，或校，或講，或記，唯以佛法安其心。朝夕相處，時或向對無言，或共話世事而歸於佛道。先後六年，未嘗聞有去思。來臺十一載，住持福嚴，瘁心力於僧教育。受謗受誣，亦未聞有怨言。師體魄素豐，而心力每感不足。四十八年以來，職責倍重，任事又專，乃時以病聞。前年請辭福嚴精舍，不忍強留之。初冀其遊化海外，身心舒達，康復返臺，專心於佛法之弘揚。孰知貌倍豐而體轉弱，竟以巡禮天竺佛跡，中暑而成不起。盛年遽逝，弘願未酬，不亦悲乎！</p>
<p style="text-indent:2em">方余由杭而廈而港也，學友星散，苦於福緣不足，思攝聚之而無方，然猶得續明等諸人從。今臺灣安定，四事不難，而師竟中道永棄之去，何哉！懷昔年攝聚之匪易，感來日佛法之大難。一切逐歲月而消逝，豈能獨為續明悲而不自悲乎！往者長往，吾復何言！</p>
</div>
</div><!-- end of div[@id='body'] -->
</body></html>