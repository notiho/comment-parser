<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu86' />
<p class='h1'>佛學論文集序</p><p style="text-indent:2em">佛法以篤行為尚，而篤行必先之於勝解。解所以導行，故封執名相而蔽於知解者非也。起行待於解，故離解說行，冥目夜遊，亦未見其為得也。千年來，中國佛教特重於行，義學且廢；義學衰而重行之佛法亦衰。民國以還，義學漸興。以國難因緣，中國佛教在臺島，日有起色。或為義學之鑽研，或為適時之教化，雜誌、著述，蔚然雲興，其大法復興之象乎！惟慈法師青年好學，既從學於武林，復受教於彌勒內院慈老法師之門。今且禁足秀峰，期於有得，其志行蓋可嘉矣！頃出其比年寫作，凡十八篇，擬集以流通。審其目，則大小兼綜。大之為中觀、瑜伽，小之為《大毘婆沙論》、《俱舍論》；旁及因明，上論止觀，蓋亦大乘之學，以一切佛法而為境者也。通百家之學，上正之於佛說；即文義之知，進趨之於實行，庶幾其近道乎！是則將來之成就無量，此特始發其軔耳！是為序。</p>
</div>
</div><!-- end of div[@id='body'] -->
</body></html>