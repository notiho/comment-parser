<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu88' />
<p class='h1'>慈明寺同戒錄序</p><p style="text-indent:2em">夫「制立學處，說波羅提木叉」，正法所以能住世。嘗本此義以讀律，久而有所感，深感於佛慈之深且切，設教善巧，而敬法重法之莫如佛也！世尊自鹿苑啟化，普為一切修學者說。真發出離心，勤修解脫道，勝義同證，龍象如林。盡善矣，然猶未盡美也。蓋重個人而略群體，施德化而未及軌則，雖得其人而道行，猶未免於人在法存，人亡法息之歎。夫佛法之出世，非為一、二傑出之士，厥為大眾。擇智深障薄者而化之，亦化及頑愚；非僅為當前，亦遠及末世。故吾世尊，鑒往知來，進而制威德波羅提木叉以攝護學眾。「依法攝僧」，以實現和樂清淨之僧伽。重群體、重法治，佛法乃得以久住。唯集體之威德、如法之羯磨，化導之、攝護之、警策之、治罰之，而學眾無不中繩墨，不期然而漸入於至道。亦唯如法清淨之僧團，求之有道，取之有節，教化有時，行止有儀，乃足以適應社會，格化人心。故以毘尼攝僧而僧淨，內則陶賢鑄聖，解脫依僧伽而成就；外則化俗警迷，信敬緣僧伽而增長。佛滅二百年來，國運教運，史稱雙美。翊贊王朝統一之治平，弘開佛化諸方之盛業，豈非以此為宗本乎？「僧伽如法羯磨，正法住世」，佛語不虛！此非侈談發心、偏重個人德行者所能知也！</p>
<p style="text-indent:2em">法流中夏，雅好大乘。律學雖傳，而人情或薄禮義、或尊德性。故雖得意忘言，世或不乏其人，而清淨僧制，迄未能蔚成風紀。毘尼之學，直視為個人之操持；而群治法治之意，晦焉不彰。禪者別立禪院，叢林清規，維大法於千年，亦足以尚矣！而格於佛制，則猶有所遺。今則禪制已息，律意未明；僧伽雜濫，佛法衰微。值衰變之末世復興佛教，果將何所遵循耶？吾佛教諸大德，比年於臺灣一再傳授大戒，弘闡毘尼。雖方便不足，成效未睹，而或不失為窮極而求諸本者乎？</p>
<p style="text-indent:2em">智性長老，臺島耆宿；一再弘演毘尼，並以三度傳戒為願。慈明寺主聖印法師，性公之上首也。仰承遺訓，思有以滿師願、報師恩，以傳授大戒事為念，並請有以助成之。余晚年探律，未遑精治，初未敢以律言。<span class='corr'>茲</span>以隨喜贊助，預斯法會。民國五十六年十一月二日開堂，十二月十日圓滿，得受具足戒弟子四百二十五人。別授在家菩薩戒，亦三百二十餘人。法緣殊勝，亦一時之盛哉！發心受具者，誠能以淨斯戒品為道基，進而學習毘尼。本群治法治之律意，求僧制之健全、僧伽之和合清淨，則於求解脫、弘正法、復興中國佛教，固無有要於此者矣！依毘尼以自利、以利人，人能以復興中國佛教為志願，則宜為十方諸佛聖賢所稱揚，豈僅滿性公長老之遺願而已哉！時民國五十七年佛誕日，印順謹序。</p>
</div>
</div><!-- end of div[@id='body'] -->
</body></html>