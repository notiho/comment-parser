<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華雨香雲</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu109' />
<p class='h1'>一代耆德邈兮難尋</p><p style="text-indent:2em">近代閩南多碩德，逢公長老其傑焉！公早歲參學江浙，禮四大名山殆遍。戰時，公以七十衰老之身，遍禮印度聖跡，越喜馬拉雅山而入西藏；其精苦卓絕，以視趙州之八十行腳，無多讓也。公參學叢林，能得大公無我之恉，身體力行，改其剃度之子孫道場——廈門南普陀寺為十方常住。後之南普陀寺能蜚聲教界，蔚為國際知名道場，豈非受逢公毅然改制之賜耶！</p>
<p style="text-indent:2em">南普陀寺之興僧教育，先後敦請常惺、太虛二大師以主其事，逢公悉贊助維繫其間。晚年，公遊川、滇、西藏，得散佈各方之閩院學友之歡迎，亦可以稍酬其為法之一片婆心矣。</p>
<p style="text-indent:2em">勝利後，公卓錫新加坡，出主龍山寺。德望彌重，化緣普洽，為彼邦人士所稱道。</p>
<p style="text-indent:2em">嗟乎！余生也晚，雖幸列閩院門墻，初未敢私謁請益，唯知公之愛護學人心切而已。迨民國二十八年，公來北碚之縉雲山，禮請虛公大師遊化雲南。縉雲師友，懇公開示，語多精采。第以逢公語音微閡，虛公令余為眾覆述其大意，乃得與公晤對，親承謦欬。今逢公示寂且十年矣，一代耆德，邈兮難尋！高山仰止，實不勝其低徊不已之私焉。民國五十一年六月二十日，寫於臺北慧日講堂。</p>
</div>
</div><!-- end of div[@id='body'] -->
</body></html>