<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經精解評林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>No. 301-A 釋教總論</p><p>人之恒性。廼上帝降衷。人所同具者。以其無思無為故。謂之寂。以其不可覩聞故。謂之微。以其無物故。謂之虗。以其無欲故。謂之靜。以其智周萬物故。謂之覺。而其歸不出於無之一。言無者有之基也。故寂以通天下之感。靜以貞天下之動。微以效天下之顯。虗以御天下之實。覺以神天下之應。是謂千聖相傳無所倚之學。漢儒徒以訓詁為學。補綴張皇攷訂於形名器數之末。取古聖賢<span class='corr'>已</span>行之跡。著為典要。相守以為世法。不知以無為用。彼佛氏者。見吾儒學術之弊。奮然攘臂其間。取吾學之精義。據而有之於己。凡古聖賢<span class='corr'>已</span>行之跡。一切掃歸於無。而吾儒廼競競自守。拘滯於形器之中。終身煩惱而不自覺。語及虗寂則曰。此異端之教也。避之惟恐不及。不知佛氏所謂虗寂本吾儒之故物。彼直竊而據焉。韓歐原道本論。欲以虗聲嚇之。直指其粗迹耳。請言其精。有謂吾儒之學主於經世。佛氏之學主於出世。以為公私之辨者矣。有謂躭悅禪味。偏於靜虗者矣。有謂絕情去念。流於斷滅者矣。有謂經是言詮。直指單傳不立文字者矣。夫佛氏慈悲喜捨普度眾生。雖身命。有所不惜。未嘗自私也。偏於靜虗乃二乘見解。若上乘之禪。從塵勞煩惱中作佛事。於眾生心行中覓佛法。未嘗厭動而有所偏也。最上乘之禪亦以斷滅為外道。於念離念。即情忘情。不即不離。是究竟法。未嘗絕情去念也。經何有過。何妨於誦。此不立文字。便是文字之相。出息不涉於眾緣。入息不居於陰界。是謂轉經要法。不能心悟。反為法華所轉。始落言詮爾。此其大凡也。善乎文中子之言曰。佛為西方之聖人。中圀則泥。盖吾儒之學。以萬物各得其所為盡性。佛氏之教。欲使萬物同歸寂滅。不可以治天下圀。家是則所謂泥也。此又為儒者所當知。</p>
<p style="margin-left:5em">龍溪王　畿　譔</p>
</div>
<div class='div-other'><a id='mulu2' />
<p class='h1'>No. 301-B 譯經便覽</p><p>王鳳洲曰。王荊公以誤解三昧字。為釋門所譏。余久不得頻婆末利花果二字義。近於宋版翻譯名義集攷出。怳若獲真珠舡者。因修佛書中有常用而不能解。或此解而不知彼音者。悉錄之。</p>
多陀阿伽陀<p style="margin-left:1em">如來也。</p>
阿羅訶<p style="margin-left:1em">應供也。又殺賊也。又生觀也。</p>
三藐三佛陀<p style="margin-left:1em">正徧知也。亦云正徧覺也。</p>
鞞侈遮羅那三般那<p style="margin-left:1em">明行足也。</p>
阿耨多羅<p style="margin-left:1em">無上也。</p>
脩伽陀<p style="margin-left:1em">去也。</p>
路迦憊<p style="margin-left:1em">世間解也。</p>
富樓沙曇藐婆羅提<p style="margin-left:1em">可化丈夫。調御師也。</p>
舍多提婆魔㝹舍陀<p style="margin-left:1em">大人教師也。</p>
路迦那他<p style="margin-left:1em">世尊也。</p>
佛陀<p style="margin-left:1em">知者也。佛覺也。</p>
罽那尸棄<p style="margin-left:1em">寶髻也。</p>
提洹竭<p style="margin-left:1em">然燈也。</p>
毗婆尸<p style="margin-left:1em">一曰維衛也。勝觀也。</p>
毗舍浮<p style="margin-left:1em">一切自在也。</p>
俱留孫<p style="margin-left:1em">所應斷也。</p>
拘那含牟尼<p style="margin-left:1em">金寂也。</p>
迦葉波<p style="margin-left:1em">飯光也。</p>
袍休蘭羅<p style="margin-left:1em">大寶也。即多寶佛。</p>
阿彌陀<p style="margin-left:1em">無量壽也。又為無量清淨。</p>
阿閃<p style="margin-left:1em">無動也。</p>
<span class='corr'>剌</span>那伽羅<p style="margin-left:1em">寶積也。</p>
提和羅耶<p style="margin-left:1em">天人王也。</p>
盧舍那<p style="margin-left:1em">光明徧照也。</p>
釋迦<p style="margin-left:1em">能仁也。</p>
牟尼<p style="margin-left:1em">寂默也。</p>
瞿曇<p style="margin-left:1em">純熟也。姓也。</p>
剎帝利<p style="margin-left:1em">王種也。秦言田主。</p>
須陀洹<p style="margin-left:1em">入流也。</p>
斯陀含<p style="margin-left:1em">一往來也。</p>
阿那含<p style="margin-left:1em">不來也。</p>
菩薩菩提薩埵<p style="margin-left:1em">自覺覺眾生也。</p>
文殊師利<p style="margin-left:1em">妙德也。</p>
邲輪䟦陀<p style="margin-left:1em">普賢也。</p>
阿那婆羅吉低輸<p style="margin-left:1em">觀世音也。</p>
摩訶那鉢<p style="margin-left:1em">大勢至也。</p>
迦陀<p style="margin-left:1em">妙義也。</p>
阿迦雲<p style="margin-left:1em">藥王也。</p>
達磨<p style="margin-left:1em">法也。</p>
乾陀訶提<p style="margin-left:1em">不休息也。</p>
維摩羅詰<p style="margin-left:1em">淨名也。</p>
彌勒<p style="margin-left:1em">燕氏也。</p>
提婆達多<p style="margin-left:1em">天授也。</p>
阿差末<p style="margin-left:1em">無盡意也。</p>
般若拘羅<p style="margin-left:1em">智積也。</p>
那羅延<p style="margin-left:1em">金剛也。</p>
阿羅漢<p style="margin-left:1em">總名殺煩惱。遠離諸惡。堪總供養。不受三界生也。</p>
舍利弗<p style="margin-left:1em">身子也。又曰鶖子。</p>
摩訶迦葉波<p style="margin-left:1em">大龜氏也。</p>
阿那律<p style="margin-left:1em">無滅也。</p>
須菩提<p style="margin-left:1em">善吉也。又無染。</p>
賓頭盧<p style="margin-left:1em">不動也。</p>
難陀<p style="margin-left:1em">善歡喜也。</p>
離婆多<p style="margin-left:1em">星宿也。</p>
拘絺羅<p style="margin-left:1em">大膝也。</p>
提婆犀那<p style="margin-left:1em">天軍也。</p>
嗢呾羅<p style="margin-left:1em">上也。</p>
迦留陀夷<p style="margin-left:1em">無光也。</p>
優陀夷<p style="margin-left:1em">出現也。</p>
須䟦陀羅<p style="margin-left:1em">好賢也。</p>
耶輸陀羅<p style="margin-left:1em">華色也。</p>
阿濕縛窶生<p style="margin-left:1em">馬鳴也。</p>
那伽曷樹那<p style="margin-left:1em">龍猛也<span class='note-inline'>(言龍樹誤)</span>。</p>
訶梨䟦摩<p style="margin-left:1em">師子鎧也。</p>
求那䟦摩<p style="margin-left:1em">功德鎧也。</p>
阿僧伽<p style="margin-left:1em">無着也。</p>
婆藪盤<p style="margin-left:1em">世親也<span class='note-inline'>(言天親誤)</span>。</p>
賓伽羅<p style="margin-left:1em">青目也。</p>
及毗吠伽<p style="margin-left:1em">清辨也。</p>
<span class='corr'>達</span>磨波羅<p style="margin-left:1em">護法也。<span class='corr'>達</span>磨法也。</p>
尹濕伐邏<p style="margin-left:1em">自在也。</p>
那剌拏<p style="margin-left:1em">圓滿也。</p>
尸羅跋陀羅<p style="margin-left:1em">戒賢也。</p>
曷利他<p style="margin-left:1em">如意也。</p>
鳩摩羅什婆<p style="margin-left:1em">童壽也。</p>
佛陀耶舍<p style="margin-left:1em">覺明也。</p>
曇摩耶舍<p style="margin-left:1em">法稱也。</p>
曇摩讖<p style="margin-left:1em">法豐也。</p>
曇無竭<p style="margin-left:1em">法勇也。</p>
菩提流支<p style="margin-left:1em">覺孝也。</p>
波羅末陀<p style="margin-left:1em">真諦也。</p>
波頗<p style="margin-left:1em">智光也。</p>
地婆訶羅<p style="margin-left:1em">日照也。</p>
多羅<p style="margin-left:1em">救也。</p>
波利<p style="margin-left:1em">護也。</p>
宣灑<p style="margin-left:1em">弟子也。</p>
比丘<p style="margin-left:1em">乞士也。上乞法。下乞食也。</p>
芘蒭<p style="margin-left:1em">香草。以喻僧也。</p>
沙彌<p style="margin-left:1em">息慈也。</p>
優婆塞優婆夷<p style="margin-left:1em">清淨士女也。</p>
僧伽<p style="margin-left:1em">眾多也。又和合也。沙門本名。</p>
宣摩那拏<p style="margin-left:1em">功勞也。</p>
和尚本名即波遮迦<p style="margin-left:1em">于闐翻為和尚。此去生。又近誦也。闍梨本名。</p>
阿遮梨邪<p style="margin-left:1em">軌範也。</p>
頭陀<p style="margin-left:1em">抖數也。又修治也。</p>
羯磨<p style="margin-left:1em">事也。</p>
鐸曷攞<p style="margin-left:1em">小師也。</p>
阿夷怡<p style="margin-left:1em">新學也。</p>
提多羅咤<p style="margin-left:1em">治國主也。忉利本名。</p>
多羅夜<p style="margin-left:1em">大梵西音。此名離欲。又淨行也。</p>
尸棄<p style="margin-left:1em">火也。</p>
首陀羅<p style="margin-left:1em">淨居也。</p>
摩利支<p style="margin-left:1em">陽炎也。</p>
耆婆<p style="margin-left:1em">命也。</p>
蘇利耶<p style="margin-left:1em">日神也。</p>
蘇摩<p style="margin-left:1em">月神也。</p>
印度<p style="margin-left:1em">日月也。</p>
盎我羅迦<p style="margin-left:1em">火星也。</p>
部陀<p style="margin-left:1em">水星也。</p>
勿哩訶婆䟦底<p style="margin-left:1em">木星也。</p>
沙乃以宣折囉<p style="margin-left:1em">土星也。</p>
戌羯羅<p style="margin-left:1em">金星也。</p>
阿那婆達多<p style="margin-left:1em">無熱也。</p>
夜叉<p style="margin-left:1em">勇健也。</p>
伊羅<p style="margin-left:1em">息氣也。</p>
羅剎<p style="margin-left:1em">連疫鬼也。</p>
乾闥婆<p style="margin-left:1em">香陰也。天樂神。</p>
阿脩羅<p style="margin-left:1em">無端正也。又非天。</p>
迦樓羅<p style="margin-left:1em">金翅也。</p>
緊那羅<p style="margin-left:1em">疑神也。</p>
波旬本名波卑夜<p style="margin-left:1em">惡也。</p>
魔登伽<p style="margin-left:1em">本性也。</p>
阿斯陀<p style="margin-left:1em">無比也。又端正。</p>
羼提<p style="margin-left:1em">忍辱也。</p>
婆藪天<p style="margin-left:1em">慧也。</p>
魔㝹舍喃<p style="margin-left:1em">人也。</p>
摩菟賖<p style="margin-left:1em">意也。僕呼繕那。眾生也。</p>
逋沙<p style="margin-left:1em">丈夫也。</p>
迦羅越<p style="margin-left:1em">居士也。</p>
婆羅<p style="margin-left:1em">毛道也。</p>
鄔婆弟鑠<p style="margin-left:1em">父母也。</p>
波帝<p style="margin-left:1em">夫也。</p>
婆棃耶<p style="margin-left:1em">婦也。</p>
鳩那羅<p style="margin-left:1em">惡人也。</p>
拘摩羅<p style="margin-left:1em">童子也。</p>
般咤<p style="margin-left:1em">黃門也。</p>
扇提羅<p style="margin-left:1em">石女也。</p>
䭾索迦<p style="margin-left:1em">奴也旃陀羅。嚴熾也。即屠者。</p>
羯恥那<p style="margin-left:1em">煑拘人也。</p>
須達多<p style="margin-left:1em">善施也。</p>
耆婆<p style="margin-left:1em">能活也。</p>
婆羅門<p style="margin-left:1em">淨行也。</p>
梵志<p style="margin-left:1em">淨裔也。</p>
娑毗迦羅<p style="margin-left:1em">金頭也。又黃髮。</p>
蘇氣怛羅<p style="margin-left:1em">善星也。</p>
彌戾車<p style="margin-left:1em">惡見也。</p>
薩遮尼乾<p style="margin-left:1em">離繫也。</p>
琰魔<p style="margin-left:1em">亦曰閻羅。靜息也。又雙生。</p>
闍黎哆<p style="margin-left:1em">祖父也。</p>
鳩槃茶<p style="margin-left:1em">甕形也。是魘鬼。</p>
毗舍闍<p style="margin-left:1em">顛鬼也。</p>
烏芻瑟摩<p style="margin-left:1em">火頭也。</p>
惡祖尼<p style="margin-left:1em">火神也。</p>
婆庾<p style="margin-left:1em">風神也。</p>
鉢健提<p style="margin-left:1em">堅固也。</p>
婆里旱<p style="margin-left:1em">力士也。</p>
地㗚伽<p style="margin-left:1em">長大也。</p>
兮那柯<p style="margin-left:1em">滿也。</p>
底栗車<p style="margin-left:1em">畜也。</p>
那伽<p style="margin-left:1em">龍也。</p>
宮毗羅<p style="margin-left:1em">蛟也。</p>
叔叔邏<p style="margin-left:1em">虬也。</p>
僧伽彼<p style="margin-left:1em">獅子也。</p>
迦耶<p style="margin-left:1em">象也。</p>
瞿摩帝<p style="margin-left:1em">牛也。</p>
婆蹉富羅<p style="margin-left:1em">犢子也。</p>
朅伽<p style="margin-left:1em">犀也。</p>
阿濕婆<p style="margin-left:1em">馬也。</p>
蜜利迦羅<p style="margin-left:1em">鹿也。</p>
悉伽羅<p style="margin-left:1em">野<span class='corr'>干</span>也。</p>
摩斯咤<p style="margin-left:1em">稱猴也。</p>
舍舍迦<p style="margin-left:1em">兔也。</p>
迦陵頻伽<p style="margin-left:1em">妙聲鳥也。</p>
嘶那夜<p style="margin-left:1em">鷹也。</p>
臊陀<p style="margin-left:1em">鸚鵡也。</p>
僧娑<p style="margin-left:1em">鴈也。</p>
迦頻闍羅<p style="margin-left:1em">雉也。</p>
鳩鳩咤<p style="margin-left:1em">鷄也。</p>
所迦羅婆<p style="margin-left:1em">鴛鴦也。</p>
舍羅<p style="margin-left:1em">百舌也。</p>
迦布德迦<p style="margin-left:1em">鴿也。</p>
摩由邏<p style="margin-left:1em">孔雀也。</p>
阿棃耶<p style="margin-left:1em">鴟也。</p>
姑栗陀<p style="margin-left:1em">鷲也。</p>
揭羅闍<p style="margin-left:1em">雕也。</p>
毗囉拏羯車婆<p style="margin-left:1em">龜也。</p>
摩竭<p style="margin-left:1em">鯨也。</p>
失収摩羅<p style="margin-left:1em">鰐也。</p>
泥犁耶<p style="margin-left:1em">無有也<span class='note-inline'>(地獄名)</span>。</p>
阿鼻<p style="margin-left:1em">無間也。</p>
三摩耶<p style="margin-left:1em">假時也。</p>
因陀羅<p style="margin-left:1em">天主也。帝也。</p>
遮閱那<p style="margin-left:1em">王也。</p>
摩訶三摩阿羅遮<p style="margin-left:1em">太平寺王也。</p>
薩縛達<p style="margin-left:1em">一切施也。</p>
尼毗也<p style="margin-left:1em">與也。</p>
䯉剎<p style="margin-left:1em">惡也。</p>
波斯匿<p style="margin-left:1em">和悅也。</p>
阿闍世<p style="margin-left:1em">未生也。</p>
阿育<p style="margin-left:1em">無憂也。</p>
尸羅阿迭多<p style="margin-left:1em">戒日也。</p>
祇陀<p style="margin-left:1em">戰勝也。</p>
摩訶摩耶<p style="margin-left:1em">大術也。</p>
末提希<p style="margin-left:1em">思惟也。</p>
索訶<p style="margin-left:1em">一曰娑婆。能忍也。</p>
閻浮提<p style="margin-left:1em">勝金也。</p>
鬱單越<p style="margin-left:1em">勝處也。</p>
羅閱祇伽羅<p style="margin-left:1em">王舍城也。</p>
拘尸那<p style="margin-left:1em">角城也。</p>
伽耶<p style="margin-left:1em">山城也。</p>
罽賓<p style="margin-left:1em">賤種也。</p>
烏仗那<p style="margin-left:1em">苑也。</p>
赭時<p style="margin-left:1em">石國也。</p>
颯秼<p style="margin-left:1em">建康國也。</p>
屈霜你迦<p style="margin-left:1em">何國也<span class='note-inline'>(史有何國人)</span>。</p>
弭秼賀<p style="margin-left:1em">米國也。</p>
屈支<p style="margin-left:1em">龜茲也。</p>
脂那<p style="margin-left:1em">一云支那。文物國也。</p>
蔑戾車<p style="margin-left:1em">邊地也。</p>
蘇迷慮<p style="margin-left:1em">即須彌。妙高也。</p>
耆闍崛<p style="margin-left:1em">鷲頭也。</p>
屈屈咤播陀<p style="margin-left:1em">鷄足也。</p>
補陀落迦<p style="margin-left:1em">海島也<span class='note-inline'>(今定海中山有此名)</span>。</p>
優留曼陀<p style="margin-left:1em">大醍醐也。</p>
蘇達梨舍那<p style="margin-left:1em">善見也。</p>
額溫縛拏篤<p style="margin-left:1em">耳也。</p>
阿濕麼<p style="margin-left:1em">石也。</p>
阿迦<p style="margin-left:1em">水也。</p>
阿耨達<p style="margin-left:1em">無熱惱也。</p>
殑伽<p style="margin-left:1em">天堂也。</p>
婆竭羅<p style="margin-left:1em">城海也。</p>
賀邏駄<p style="margin-left:1em">池也。</p>
提<p style="margin-left:1em">洲也。</p>
婆那<p style="margin-left:1em">林也。</p>
畢利叉<p style="margin-left:1em">高顯也。</p>
阿輸迦<p style="margin-left:1em">無憂花樹也。</p>
娑力叉<p style="margin-left:1em">樹也。</p>
軻梨羅<p style="margin-left:1em">苦梗木也。</p>
多羅<p style="margin-left:1em">舊名息多。岸也。</p>
尸多婆那<p style="margin-left:1em">一名尸陀。寒林也。</p>
鞞鐸佉嚼<p style="margin-left:1em">楊枝也。</p>
頗羅<p style="margin-left:1em">果也。</p>
菴羅<p style="margin-left:1em">柰也。</p>
頻婆<p style="margin-left:1em">相思也。</p>
訶梨勒<p style="margin-left:1em">天主持來也。</p>
播囉師<p style="margin-left:1em">胡祧也。</p>
鎮頭迦<p style="margin-left:1em">柿也。</p>
篤迦<p style="margin-left:1em">栗也。</p>
居陵迦<p style="margin-left:1em">李也。</p>
布瑟波<p style="margin-left:1em">花也。</p>
弗把提<p style="margin-left:1em">天花也。</p>
末利花<p style="margin-left:1em">柰花也。</p>
曼陀羅<p style="margin-left:1em">雜色也。</p>
優鉢羅<p style="margin-left:1em">黃白色花也。</p>
婆羅羅<p style="margin-left:1em">重生也。</p>
分陀利<p style="margin-left:1em">白蓮也。</p>
漚鉢羅<p style="margin-left:1em">青蓮也。</p>
鉢特摩<p style="margin-left:1em">赤蓮也。</p>
拘某陀<p style="margin-left:1em">黃蓮也。</p>
乾陀羅耶<p style="margin-left:1em">香也。</p>
栴檀<p style="margin-left:1em">離垢也。</p>
瞻博<p style="margin-left:1em">一曰瞻蔔。黃色香花也。</p>
迦箄<p style="margin-left:1em">藿□也。</p>
咄嚕瑟劍<p style="margin-left:1em">蘇合也。</p>
杜嚕<p style="margin-left:1em">薰陸也。</p>
突婆<p style="margin-left:1em">茅香也。</p>
羯布羅<p style="margin-left:1em">龍腦也。</p>
薩闍羅婆<p style="margin-left:1em">白膠也。</p>
莫莫訶婆伽<p style="margin-left:1em">麝香也。</p>
多揭羅<p style="margin-left:1em">芸香也。</p>
阿伽嚧<p style="margin-left:1em">沉香也。</p>
拙具羅<p style="margin-left:1em">安息也。</p>
茶矩磨<p style="margin-left:1em">鬱金也。</p>
蘇伐羅<p style="margin-left:1em">金也。</p>
䟦折羅<p style="margin-left:1em">金剛也。</p>
阿路巴<p style="margin-left:1em">銀也。</p>
鉢擺娑福羅<p style="margin-left:1em">珊瑚也。</p>
阿濕摩揭婆<p style="margin-left:1em">琥珀也。</p>
牟婆洛揭拉婆<p style="margin-left:1em">車渠也。</p>
摩羅伽隷<p style="margin-left:1em">瑪瑙也。</p>
牟尼<p style="margin-left:1em">珠名。離垢也。</p>
鉢摩羅伽<p style="margin-left:1em">赤色珠也。</p>
甄叔迦<p style="margin-left:1em">赤寶也。</p>
吉由羅<p style="margin-left:1em">瓔珞也。</p>
彌訶<p style="margin-left:1em">金帶也。</p>
曷剌怛那揭婆<p style="margin-left:1em">寶臺也。</p>
洛叉<p style="margin-left:1em">十萬也。</p>
俱胝<p style="margin-left:1em">百億也。</p>
那由它<p style="margin-left:1em">萬億也。</p>
阿僧祇<p style="margin-left:1em">無央數也。</p>
佉梨<p style="margin-left:1em">斛也。</p>
婆訶<p style="margin-left:1em">篅也。受二十斛。</p>
摩偷<p style="margin-left:1em">又宰唎。翻酒也。</p>
毗嵐迅<p style="margin-left:1em">猛風也。</p>
差羅波尼<p style="margin-left:1em">灰水也。</p>
朱利<p style="margin-left:1em">草賊也。</p>
薩裒煞地<p style="margin-left:1em">蛇藥也。</p>
優檀那<p style="margin-left:1em">印也。</p>
婆利<p style="margin-left:1em">曲鈎也。</p>
亟縛<p style="margin-left:1em">屣[革*葉]也。</p>
舍樓伽<p style="margin-left:1em">藕根也。</p>
俱蘭吒<p style="margin-left:1em">色也。</p>
伊尼延<p style="margin-left:1em">金色也。</p>
蘇樓波<p style="margin-left:1em">妙色也。</p>
尼羅<p style="margin-left:1em">青也。</p>
阿羅那<p style="margin-left:1em">赤也。</p>
盧醯坦迦<p style="margin-left:1em">又迦沙野同叔離。白也。</p>
訖里瑟拏<p style="margin-left:1em">黑。又迦茶里也。</p>
健陀羅<p style="margin-left:1em">黃也。</p>
羅差<p style="margin-left:1em">紫也。</p>
氷伽羅<p style="margin-left:1em">蒼也。</p>
修多羅<p style="margin-left:1em">又素怛纜。經也。</p>
毗柰耶<p style="margin-left:1em">善治也。又為毗尼。減也。律也。</p>
阿毗曇<p style="margin-left:1em">無比法也。又奢薩怛羅。論也。</p>
俱舍<p style="margin-left:1em">藏也。</p>
祇夜<p style="margin-left:1em">重頌也。</p>
和伽那<p style="margin-left:1em">授記也。</p>
尼陀那<p style="margin-left:1em">因緣也。</p>
阿波陀那<p style="margin-left:1em">譬喻也。</p>
伊帝目多伽<p style="margin-left:1em">本事也。</p>
闍陀伽<p style="margin-left:1em">本生也。</p>
毗佛略<p style="margin-left:1em">方廣也。</p>
阿浮達摩<p style="margin-left:1em">未曾有也。</p>
阿含<p style="margin-left:1em">本阿笈多。教也。又法歸也。</p>
首楞嚴<p style="margin-left:1em">健樹也。</p>
楞伽<p style="margin-left:1em">本[王*夌]沙。不可往也。</p>
薩達磨芬陀利<p style="margin-left:1em">妙法蓮花也。</p>
般舟<p style="margin-left:1em">佛立也。</p>
摩訶袒持<p style="margin-left:1em">大秘要也。</p>
盂蘭<p style="margin-left:1em">倒懸也。本名烏藍婆拏。救倒懸也。</p>
脩䟦拏婆頗婆鬱多摩<p style="margin-left:1em">金光明也。</p>
曇無德<p style="margin-left:1em">本曇摩毱多。法密隱覆。又法藏也。</p>
薩婆多<p style="margin-left:1em">一切有也。</p>
摩訶僧祇<p style="margin-left:1em">大眾也。</p>
犍度<p style="margin-left:1em">本婆犍圖。法聚也。</p>
瑜伽師地<p style="margin-left:1em">相應也。</p>
毗婆沙<p style="margin-left:1em">廣解也。</p>
鼻婆沙<p style="margin-left:1em">種種說也。</p>
毗勒<p style="margin-left:1em">篋藏也。</p>
毗婆闍婆提<p style="margin-left:1em">分別論也。</p>
波羅密木叉<p style="margin-left:1em">解脫也。</p>
三昧<p style="margin-left:1em">調直定也。又正定也。正受也。</p>
末底<p style="margin-left:1em">慧也。</p>
檀那<p style="margin-left:1em">布施也。</p>
尸羅<p style="margin-left:1em">清涼也。</p>
羼提<p style="margin-left:1em">安忍也。又忍辱也。</p>
毗梨耶<p style="margin-left:1em">精進也。</p>
禪那<p style="margin-left:1em">精進也。</p>
般若<p style="margin-left:1em">智慧也。</p>
阿羅密<p style="margin-left:1em">遠離也。</p>
波羅密<p style="margin-left:1em">度彼岸也。</p>
波羅伽<p style="margin-left:1em">同豆佉。苦也。</p>
三牟提耶<p style="margin-left:1em">集也。</p>
尼樓陀<p style="margin-left:1em">滅也。</p>
末伽<p style="margin-left:1em">道也。</p>
奢摩它<p style="margin-left:1em">止也。</p>
毗婆舍那<p style="margin-left:1em">觀也。</p>
憂畢叉<p style="margin-left:1em">平等也。</p>
毗䟦耶斯<p style="margin-left:1em">四念處也。</p>
摩奴是若<p style="margin-left:1em">如意也。</p>
娑羅<p style="margin-left:1em">力也。</p>
尼坻<p style="margin-left:1em">願也。</p>
薩婆迦摩<p style="margin-left:1em">樂欲也。</p>
浮曇<p style="margin-left:1em">未至誠也。</p>
懺摩<p style="margin-left:1em">本叉摩。忍也。</p>
地底迦<p style="margin-left:1em">有媿也。</p>
波娑提伽<p style="margin-left:1em">即梵摩。清淨也。</p>
羯摩<p style="margin-left:1em">業也。又事也。</p>
布薩<p style="margin-left:1em">淨住也。</p>
鉢剌婆剌拏<p style="margin-left:1em">隨意也。</p>
唄匿<p style="margin-left:1em">止也。又梵唄梵音。<span class='note-inline'>(音敗)</span>讚嘆也。</p>
婆闍尼娑婆啉<p style="margin-left:1em">聲音也。</p>
鉢底婆<p style="margin-left:1em">辨才也。</p>
槃那寐<p style="margin-left:1em">訛曰和南。我禮也。</p>
那謨悉羯羅<p style="margin-left:1em">禮拜也。</p>
南無<p style="margin-left:1em">或那謨。或南摩。歸命也。又恭敬也。</p>
歸命<p style="margin-left:1em">覺也。信從也。</p>
彌羅<p style="margin-left:1em">慈也。</p>
迦樓那<p style="margin-left:1em">悲也。</p>
阿檀或阿捺摩<p style="margin-left:1em">無我也。</p>
阿蘭那<p style="margin-left:1em">無諍也。又寂淨也。</p>
䭾那演那<p style="margin-left:1em">靜慮也。</p>
毗怛迦<p style="margin-left:1em">尋也。</p>
毗遮羅<p style="margin-left:1em">伺也。</p>
三跋羅<p style="margin-left:1em">護也。</p>
三跋致<p style="margin-left:1em">發趣也。</p>
達嚫<p style="margin-left:1em">財施也。</p>
摩訶般涅槃那<p style="margin-left:1em">大滅度也。又圖寂也。涅言不生。槃言不滅。</p>
阿耨多羅三藐三菩提<p style="margin-left:1em">阿無也。耨多羅上也。三藐正徧也。等也。菩提覺也。又道也。</p>
阿<span class='corr'>娑</span>磨<p style="margin-left:1em">無等等也。</p>
目帝羅<p style="margin-left:1em">解脫也。</p>
阿鞞䟦致<p style="margin-left:1em">不退轉也。</p>
膩地<p style="margin-left:1em">依也。</p>
陀羅尼<p style="margin-left:1em">能持也。又遮持也。</p>
薩怛多般怛羅<p style="margin-left:1em">白傘盖也。</p>
蘇盧都訶<p style="margin-left:1em">決定也。</p>
胡蘇多<p style="margin-left:1em">除一切鬱蒸熱惱也。</p>
密奢兜<p style="margin-left:1em">金鼓也。</p>
呾你也他<p style="margin-left:1em">所謂也。</p>
娑婆訶<p style="margin-left:1em">善說也。又解去也。</p>
爾焰<p style="margin-left:1em">所知也。</p>
多伽稍<p style="margin-left:1em">根智也。</p>
漚和俱舍羅<p style="margin-left:1em">方便也。</p>
阿提<p style="margin-left:1em">初也。</p>
阿耨波陀<p style="margin-left:1em">不生也。</p>
羅闍<p style="margin-left:1em">垢也。</p>
波羅末陀<p style="margin-left:1em">第一義也。</p>
遮梨<p style="margin-left:1em">夜行也。</p>
那<p style="margin-left:1em">不也。</p>
邏求<p style="margin-left:1em">輕也。</p>
陀摩<p style="margin-left:1em">善也。</p>
婆陀<p style="margin-left:1em">縛也。</p>
茶闍它<p style="margin-left:1em">不熱也。</p>
沙<p style="margin-left:1em">六也。</p>
和波陀<p style="margin-left:1em">語言也。</p>
多它<p style="margin-left:1em">如也。</p>
夜他跋<p style="margin-left:1em">實也。</p>
吒婆<p style="margin-left:1em">障碍也。</p>
迦邏<p style="margin-left:1em">作者也。</p>
娑娑<p style="margin-left:1em">一切也。</p>
磨磨迦羅<p style="margin-left:1em">我所也。</p>
迦陀<p style="margin-left:1em">底也。</p>
闍提闍羅<p style="margin-left:1em">生也。</p>
䭾摩<p style="margin-left:1em">法性也。</p>
賒多<p style="margin-left:1em">寂滅也。</p>
叉耶<p style="margin-left:1em">盡也。</p>
若那<p style="margin-left:1em">智也。</p>
阿施<p style="margin-left:1em">義也。</p>
婆伽<p style="margin-left:1em">破也。</p>
伽車提<p style="margin-left:1em">去也。</p>
火夜喚<p style="margin-left:1em">來也。</p>
未嗟羅<p style="margin-left:1em">慳也。</p>
伽那<p style="margin-left:1em">厚也。</p>
歌大<p style="margin-left:1em">眾也。</p>
遮羅<p style="margin-left:1em">地動也。</p>
彼茶<p style="margin-left:1em">必也。</p>
便善那<p style="margin-left:1em">文身也。</p>
那摩<p style="margin-left:1em">名也。</p>
波陀<p style="margin-left:1em">句也。</p>
跋渠<p style="margin-left:1em">品也。</p>
都羅<p style="margin-left:1em">喜也。</p>
摩訶羅<p style="margin-left:1em">無知也。</p>
喝薩<p style="margin-left:1em">訛也。</p>
娑度<p style="margin-left:1em">善哉也。</p>
阿呼<p style="margin-left:1em">奇哉也。</p>
闍維<p style="margin-left:1em">本茶毗。焚燒也。</p>
陀阿<p style="margin-left:1em">燒也。</p>
僧柯慄多弭<p style="margin-left:1em">有為也。</p>
般遮于瑟<p style="margin-left:1em">五年一大會也<span class='note-inline'>(似以三字釋五。而以一字貫三四義)</span>。</p>
四毗舍羅<p style="margin-left:1em">無慳義也。</p>
麗[怡-台+制]毗<p style="margin-left:1em">細滑也。</p>
烏瑟膩沙<p style="margin-left:1em">佛頂也。</p>
母陀羅結<p style="margin-left:1em">印手也。</p>
迦私<p style="margin-left:1em">光也。</p>
舍利<p style="margin-left:1em">骨身也。</p>
頻娑帳者<p style="margin-left:1em">身影也。</p>
離佉<p style="margin-left:1em">書也。</p>
毗伽<p style="margin-left:1em">羅也。</p>
攝拖苾䭾<p style="margin-left:1em">聲明也。</p>
韋陀<p style="margin-left:1em">智論也。</p>
僧佉論<p style="margin-left:1em">本僧企耶。數術也。</p>
鞞崽<p style="margin-left:1em">無勝也。</p>
勒沙婆<p style="margin-left:1em">苦行也。</p>
路伽耶<p style="margin-left:1em">順世也。又善論也。</p>
逆路伽耶陀<p style="margin-left:1em">左世也。又惡論也。</p>
殺三摩娑<p style="margin-left:1em">離合也。</p>
達梨舍那<p style="margin-left:1em">見也。</p>
尼延底<p style="margin-left:1em">深入也。</p>
羯吒斯<p style="margin-left:1em">愛也。</p>
參何<p style="margin-left:1em">癡也。</p>
何耆毗伽<p style="margin-left:1em">邪命也。</p>
阿羅伽<p style="margin-left:1em">欲也。</p>
奢陀<p style="margin-left:1em">謟曲也。</p>
質多耶<p style="margin-left:1em">心也。</p>
污栗䭾<p style="margin-left:1em">草木心也。</p>
紇利陀耶<p style="margin-left:1em">肉團心也。</p>
末那<p style="margin-left:1em">意也。</p>
阿陀那<p style="margin-left:1em">執持也。</p>
菴摩羅<p style="margin-left:1em">清淨識也。</p>
乾栗陀耶<p style="margin-left:1em">真實心也。</p>
塞健陀<p style="margin-left:1em">蘊也。</p>
鉢羅味奢<p style="margin-left:1em">入也。</p>
䭾都<p style="margin-left:1em">界也。</p>
歌羅邏<p style="margin-left:1em">凝滑也。</p>
頞部曇<p style="margin-left:1em">胞也。</p>
蔽尸<p style="margin-left:1em">凝結也。</p>
健男<p style="margin-left:1em">凝厚也。</p>
鉢羅奢佉<p style="margin-left:1em">形位也。</p>
娑路多羅戌縷多<p style="margin-left:1em">能聞也。</p>
迦羅尼羯羅拏<p style="margin-left:1em">能嗅也。</p>
砥若時吃縛<p style="margin-left:1em">能甞也。</p>
鼻鼓迦<p style="margin-left:1em">種也。</p>
攝提<p style="margin-left:1em">假也。</p>
優陀那<p style="margin-left:1em">丹田也。</p>
阿那<p style="margin-left:1em">遣來也。入息。</p>
般那<p style="margin-left:1em">遣去也。出息。</p>
烏波<p style="margin-left:1em">有也。</p>
薩迦耶薩<p style="margin-left:1em">無常也。</p>
作那<p style="margin-left:1em">生也。</p>
末<span class='corr'>剌</span>諵<p style="margin-left:1em">生死也。生死總名。又曰闍提。</p>
闍迦摩羅<p style="margin-left:1em">黃病也。</p>
阿薩闍<p style="margin-left:1em">不可治病也。</p>
珊若娑<p style="margin-left:1em">癈風病也。</p>
剎摩<p style="margin-left:1em">本掣多羅。丈田也。</p>
剌瑟胝<p style="margin-left:1em">竿也。即幡柱也。</p>
羅摩<p style="margin-left:1em">院也。</p>
招提<p style="margin-left:1em">本名招鬪提奢。四方僧物也。訛為招提。翻作別房施。又對而施。</p>
阿蘭若<p style="margin-left:1em">遠離處也。一作閑靜處。</p>
僧伽藍<p style="margin-left:1em">眾園也。</p>
那爛陀<p style="margin-left:1em">施無厭也。</p>
林微尼<p style="margin-left:1em">解脫處也。</p>
阿奢理貳<p style="margin-left:1em">奇時也。</p>
窣堵波<p style="margin-left:1em">方項也。又員塚。又高顯也。梵名塔婆發。訛為浮圖。浮圖者聚相也。</p>
支提<p style="margin-left:1em">可供養處也。</p>
舍磨奢那<p style="margin-left:1em">塚也。</p>
健陀俱胝<p style="margin-left:1em">香室也。</p>
滿茶邏<p style="margin-left:1em">壇也。</p>
脫闍<p style="margin-left:1em">幢也。</p>
拘吒迦<p style="margin-left:1em">小舍也。</p>
揵推<p style="margin-left:1em">磬也。又鐘也。</p>
舍羅<p style="margin-left:1em">籌也。</p>
隙棄羅<p style="margin-left:1em">錫杖也。</p>
軍持<p style="margin-left:1em">瓶也。本名捃稚迦。甆瓦淨用。銅鐵觸用。</p>
鉢里薩羅伐拏<p style="margin-left:1em">濾水羅也。</p>
鈴塞莫<p style="margin-left:1em">數珠也。</p>
鉢多羅<p style="margin-left:1em">應器也。即鉢也。</p>
徤[金*咨]<p style="margin-left:1em">淺鐵鉢也。</p>
俱夜羅<p style="margin-left:1em">隨鉢器也。</p>
震越<p style="margin-left:1em">衣服也。</p>
袈裟<p style="margin-left:1em">去穢也。一云不正色。一云離染服。</p>
僧伽梨<p style="margin-left:1em">合也。重也。又重複衣。</p>
鬱多羅僧<p style="margin-left:1em">上著衣也。即七條。</p>
安陀會<p style="margin-left:1em">中宿衣也。</p>
鉢吒<p style="margin-left:1em">縵條也。一幅褥成。</p>
尼師壇<p style="margin-left:1em">坐具也。</p>
僧祇支<p style="margin-left:1em">掩掖也。</p>
泥縛些那<p style="margin-left:1em">裙也。</p>
舍勒<p style="margin-left:1em">內衣也。</p>
迦絺那<p style="margin-left:1em">功德衣也。</p>
憍奢耶<p style="margin-left:1em">蠱衣也<span class='note-inline'>(蠶所成)</span>。</p>
屈眴<p style="margin-left:1em">大細布也睒婆。木綿也。</p>
迦波羅<p style="margin-left:1em">劫貝也。即木綿。</p>
迦隣陀衣<p style="margin-left:1em">細綿衣也。</p>
兜羅綿<p style="margin-left:1em">細香也。一翻楊華。</p>
欽䟦羅<p style="margin-left:1em">毛也。</p>
頭鳩羅<p style="margin-left:1em">細布也。</p>
芻摩<p style="margin-left:1em">麻衣也。</p>
那波吒<p style="margin-left:1em">絹也。</p>
摩羅<p style="margin-left:1em">蔓也。</p>
逋沙他<p style="margin-left:1em">齋也。</p>
烏䀯沙它<p style="margin-left:1em">受齋也。</p>
蒲闍尼<p style="margin-left:1em">正食也。</p>
佉闍尼<p style="margin-left:1em">不正食也。</p>
半者蒲善尾<p style="margin-left:1em">五噉食也。</p>
半者珂但尼<p style="margin-left:1em">五爵食也。</p>
佉陀尼<p style="margin-left:1em">可食物也。</p>
鉢和羅<p style="margin-left:1em">自恣食也。</p>
分衛<p style="margin-left:1em">乞食也。</p>
<span class='corr'>但</span>鉢那<p style="margin-left:1em">麨也。</p>
迦師錯<p style="margin-left:1em">麥也。</p>
</div>No. 301
<p class='juan'><a id='mulu3' />新刻三續玄言釋經精解評林卷之一　恕集</p><p class="byline">太史　漪園　焦竑　弱侯父　纂</p><p class="byline">太史　如岡　陳懿典　孟常父　校</p>
<div class='div-other'><a id='mulu4' />
<p class='h1'>大佛頂如來密因修證了義諸菩薩萬行首楞嚴經　第一</p>
<div class='div-commentary'><p style="margin-left:1em"><span class='note-inline'>(補註曰。梵語。首楞嚴。乃大定之總名也。此翻一切事究竟堅固)</span>。</p>
<p style="margin-left:1em">溫陵曰。如來果體。其體本然。何假密因。菩薩道用。其用無作。孰為萬行。無因無行。無修無證。無了不了。大小名相。一切不立。此真首楞嚴畢竟堅固者也。特以眾生如來。隱於藏心。非密因不顯。眾生菩薩。淪於七趣。非萬行不脩。覺皇於是。示之以大法。使不迷於小道。而默得乎無外之體。喻之以佛頂。使不滯於相見。而妙極乎無上之致。指如來密因。使明本妙心。知三世諸佛。皆依此為初。因明修證了義。使悟究竟法。知一切聖人皆依此而證果。乃至具足菩薩清淨萬行。一切事法無不究竟。至於實相堅固不壞。故名大佛頂如來密因修證了義諸菩薩萬行首楞嚴經。即能詮之文而<span class='corr'>已</span>。詮猶筌也。知經為筌。則從而釋之者皆筌也。非魚也。學者慎勿執筌鳥魚。然後首楞真經可得矣。</p>
<p style="margin-left:1em"><span class='note-inline'>(古師云。未脩此定。一切事法宛爾差殊。為法所縛。得此定時。山河大地。明暗色空。一切事法當處寂滅。即時常住心。故云究竟堅固。韶國師云。心外無法。滿自青山。亦此義也)</span>。</p>
</div>
<div class='div-orig'><p>如是我聞<span class='note-inline'>(至)</span>與大比丘眾千二百五十人俱。</p>
</div>
<div class='div-commentary'><p style="margin-left:1em"><span class='note-inline'>(溫陵曰。室羅筏。或云舍衛。新翻豐德。以國豐四德。一貨財。二欲境。三多聞。四解脫)</span>。</p>
<p style="margin-left:1em">孤山曰。如是之法我從佛聞。室羅筏乃舍衛也。祇云祇陀。華言戰勝。乃太子生時。與外國戰勝。因以立名。桓。即林也。精舍。即須達買園造立精舍以施佛者。比丘含三義。乞士。破惡。怖魔也。</p>
<p style="margin-left:1em">長水曰。千二百五十人者。初度陳如等五人。次度三迦葉兄弟。兼徒一千。次度舍利弗。目犍連。各兼徒一百。次度耶舍長者等五十人。經舉大數。故減五人。此眾並先事外道。勤苦累劫。一無所證。纔遇佛。即得上果。故感佛恩。常隨佛化。為常隨眾也。</p>
</div>
<div class='div-orig'><p>皆是無漏大阿羅漢<span class='note-inline'>(至)</span>拔濟未來越諸塵累。</p>
</div>
<div class='div-commentary'><p style="margin-left:1em"><span class='note-inline'>(凡經序眾。皆隨緣起。此經以阿難起教。示墮婬室疑。若未能住持佛法。善超諸有。虧威儀汙戒律。不堪遺囑度生。㧞濟未來。故因歎同列之德。以顯阿難示迹實無虧汙。意在㧞濟也)</span>。</p>
<p style="margin-left:1em">孤山曰。無漏者。內冥中道。不漏落二邊也。準涅槃四依品。十地菩薩名阿羅漢。</p>
<p style="margin-left:1em">溫陵曰。華嚴歎眾。住一切菩薩智所住境。護持諸佛正法之輪。所謂佛子住持也。法華歎眾。盡諸有結。心得自在。所謂善超諸有也。能於國土成就威儀者。隨剎現身正容悟物也。從佛轉輪妙湛遺囑者。道能助化。德足利生也。而又嚴毗尼而作範。示應身而度生。意非利彼一時。直欲拔濟未來。使皆超諸有塵累耳。此阿難同列之德也。</p>
</div>
<div class='div-orig'><p>其名曰大智舍利弗<span class='note-inline'>(至)</span>優波尼沙陀等而為上首。</p>
</div>
<div class='div-commentary'><p style="margin-left:1em"><span class='note-inline'>(孤山曰。諸經列名不同。尚年臘則先陳如。尚聲德則先鶖子。今從尚德之例也)</span>。</p>
<p style="margin-left:1em">長水曰。舍利此云鶖也。弗即子也。其母名舍利。以其眼黑白分明。轉動流利如之。故連母為名。目犍連姓也。此云<span class='corr'>采</span>菽氏。名拘律陀。此云無節樹。摩訶拘絺羅。此云大膝。乃舍利弗之舅。常論勝姉。姉懷鶖子。論即不勝。知懷智人。寄辯母口。遂往南天。學十八經。無暇剪爪。號長爪梵志。學畢還家。而甥<span class='corr'>已</span>為佛弟子。起大憍慢。往佛所奪之。佛令立論義墯負媿。得法眼淨。成阿羅漢。獲四辯才。富樓那父名。此云滿。彌多羅尼母名。此云慈。今連父母名。名云滿慈子。須菩提云空生。生時庫藏皆空。占者云。既善且吉。故亦云善現善吉。優波尼沙陀。此云塵性空。</p>
<p style="margin-left:1em"><span class='note-inline'>(弱侯曰。眾有千二。特舉六名者。表入法大旨也)</span>。</p>
<p style="margin-left:1em"><span class='note-inline'>(行簡子曰。塵性空者。謂於六塵中。了悟色性也)</span>。</p>
</div>
<div class='div-orig'><p>復有無量辟支無學<span class='note-inline'>(至)</span>文殊師利而為上首。</p>
</div>
<div class='div-commentary'><p style="margin-left:1em"><span class='note-inline'>(吳興曰。并其初心。正似師徒共集實部行也)</span>。</p>
<p style="margin-left:1em">長水曰。辟支具云辟支迦羅。此云獨覺。亦云緣覺。獨但自悟。緣依教悟。獨覺自分二類。</p>
<p style="margin-left:1em">孤山曰。自恣律開三日。七月十四十五十六也。</p>
<p style="margin-left:1em">溫陵曰。自有愆失。恣任僧舉。曰自恣。九旬禁足。莫由覲佛。故於休夏。恣決心疑。自恣決疑。皆所以考九旬德業也。欽奉如來。而稱慈嚴者。慈以恩言。嚴以威言。宣示深奧。所以為楞嚴發起。如法華以無量義為發起也。伽陵頻伽仙禽也。其音和雅。佛音如之。文殊此云妙德。表根本智。楞嚴會上為擇法眼。故居上首也。</p>
<p style="margin-left:1em"><span class='note-inline'>(溫陵曰。經所謂獨覺其利根者。曰麟喻。喻麟之獨出無佛世觀物變易。自覺無生。其鈍根者。曰部行。亦出無佛世。部黨而行。師徒訓化也。緣覺依佛教觀十二緣。作流轉還滅二種觀法者也)</span>。</p>
</div>
<div class='div-orig'><p>時波斯匿王為其父王<span class='note-inline'>(至)</span>兼復親延諸大菩薩。</p>
</div>
<div class='div-commentary'><p style="margin-left:1em">孤山曰。波斯匿。此云勝軍。</p>
<p style="margin-left:1em">溫陵曰。匿王。舍衛國王也。宮掖。王之內庭也。於內庭延佛。敬之至也。</p>
</div>
<div class='div-orig'><p>城中復有長者居士<span class='note-inline'>(至)</span>一切眾生無量功德。</p>
</div>
<div class='div-commentary'><p style="margin-left:1em"><span class='note-inline'>(〔長〕興曰。剎帝利王族。旃陀羅云殺者。即屠膾婬酒之家)</span>。</p>
<p style="margin-left:1em">溫陵曰。其敘其悞墯婬室之由也。律制。僧遠出。侶須三人。一上座。一軌範師。所以嚴行止。防誤失也。鉢曰應器。最後檀越謂未飯僧者。平等之慈。於<span class='corr'>己</span>等心而化。使彼等心而施。於食等者。於法亦等。所以能成無量功德。</p>
</div>
<div class='div-orig'><p>爾時阿難因乞食次<span class='note-inline'>(至)</span>婬躬撫摩將毀戒體。</p>
</div>
<div class='div-commentary'><p style="margin-left:1em"><span class='note-inline'>(㩗李曰。摩登者。即穢而徹賤。阿難既無揀擇。所以誤墯也)</span>。</p>
<p style="margin-left:1em"><span class='note-inline'>(長水曰。摩登加義翻本性。下經云。性比丘尼是也)</span>。</p>
<p style="margin-left:1em">溫陵曰。摩登伽。妓女也。娑毗迦羅。此云黃髮外道。所傳幻呪名先梵天。實妖術耳。婬躬憮摩將毀戒體者。以身逼近。將毀淨戒之體也。後云心清淨故尚未淪溺。則將毀而<span class='corr'>已</span>。</p>
</div>
<div class='div-orig'><p>如來知彼婬術所加<span class='note-inline'>(至)</span>及摩登伽歸來佛所。</p>
</div>
<div class='div-commentary'><p style="margin-left:1em"><span class='note-inline'>(補註曰。一經大分。準常為三。一序分。二正宗分。三流通分。序分齊此。下文為正宗分。盖阿難返省前非。啟請妙奢摩他等。正是正宗之發端也)</span>。</p>
<p style="margin-left:1em">資中曰。如來常儀。受請齋畢。皆為說法。今既速歸必有所為。</p>
<p style="margin-left:1em">溫陵曰。頂門為無上果。光有百寶色。謂之無畏者。能攝魔外。物無以勝也。世尊不自說呪。而於頂光化佛說者。示此呪乃無為心佛無上心法也。</p>
<p style="margin-left:1em">真際曰。環師於正宗一分。又科為五。初見道分。始於此。而止於第四卷中。二脩道分。始於第四卷中。而止於第七卷。三證果分。始於第七卷末。而止於第八卷中。四經分。在證果分後。五助道分。始於第八卷中。而止於第十卷末。正宗文竟。遂入流通。而卷終焉。</p>
</div>
<div class='div-orig'><p>阿難見佛頂禮悲泣<span class='note-inline'>(至)</span>遐坐默然承受聖旨。</p>
</div>
<div class='div-commentary'><p style="margin-left:1em"><span class='note-inline'>(補註曰。奢摩他等三名。乃楞嚴大定之名也。昔孤山甞用天台三止配之。一曰體真止。止於真諦。二曰方便隨緣止。止於俗諦。三曰息二邊分別止。正於中道第一義諦。以止屬於定故也)</span>。</p>
<p style="margin-left:1em">溫陵曰。奢摩他者。寂靜之義也。三摩者。觀照之義也。禪那者。寂照不二之義也。義立三名。體惟一法。舉一具三。言三即一。三互融故謂之妙。如是妙修。方曰楞嚴大定。此乃一經之要旨。趣理之玄門。阿雖昧之。是以遭難。至是始以多聞小慧為限。而以楞嚴大定為請。雖以大定為請。然如來下文所示。別無其方。始則決擇真妄。次則真妄和融。乃至會通藏性。深窮萬法。直至第四卷中。皆是發明究竟之圓理而<span class='corr'>已</span>。盖此圓理乃大定之本也。</p>
<p style="margin-left:1em"><span class='note-inline'>(吳興曰。最初方便者。阿難所請。有通有別。通謂奢摩他等。是諸佛成道之法也。別謂最初方便。即當機發行之由也)</span>。</p>
</div>
<div class='div-orig'><p>佛告阿難汝我同氣<span class='note-inline'>(至)</span>是以渴仰從佛剃落。</p>
</div>
<div class='div-commentary'><p style="margin-left:1em"><span class='note-inline'>(孤山曰。見相實有。生滅宛然。緣此發心。安趣常果。故下經云。若於因地。以生滅心為本脩因。而求佛乘不生不滅。無有是處)</span>。</p>
<p style="margin-left:1em">溫陵曰。阿難此云慶喜。斛飯王之子。如來成道夜生。淨飯既聞太子成道。斛飯又奏。宮中生男。舉國欣慶。因名慶喜。是佛堂弟。故云同氣共本也。天倫兄弟也。</p>
<p style="margin-left:1em">吳興曰。阿難既厭多聞。而欣妙定。如來欲談是義。先詰妄緣。故門發心見之由為止散入寂之本。迷解之要。並在于茲。</p>
<p style="margin-left:1em"><span class='note-inline'>(補註曰。阿難見相。乃緣塵分別之見。其所發心。即妄想攀緣之心。後文七徵八辨。重重逐破者此也)</span>。</p>
</div>
<div class='div-orig'><p>佛言善哉阿難汝等當知<span class='note-inline'>(至)</span>此想不真故有輪轉。</p>
</div>
<div class='div-commentary'><p style="margin-left:1em"><span class='note-inline'>(資中曰。體性堅凝。不涉塵妄。名常住真心。妙圓離垢。無諸昏昧。名性淨明體。眾生由不自知常心妙體。妄纏愛想。故有輪轉)</span>。</p>
<p style="margin-left:1em">孤山曰。常住真心。即下文如來藏心圓融三諦也。用諸妄想。謂九界眾生。不達此三本無一念。於是六趣見其俗。二乘見其真。菩薩見其中。皆由不了圓融。妄生取著。故致輪轉二種生死。</p>
</div>
<div class='div-orig'><p>汝今欲研無上菩提<span class='note-inline'>(至)</span>故我發心願捨生死。</p>
</div>
<div class='div-commentary'><p style="margin-left:1em"><span class='note-inline'>(〔長〕興曰。道固坦直。因妄而曲。將曲研窮正道。革去倒妄。故以直心言之。直則道可徑造矣。一道謂皆以直心也。○此因發其病而藥之也。○用我心目。便生種種妄想)</span>。</p>
<p style="margin-left:1em">泐潭曰。此正陳妄體也。目即眼根。心即意識。根識虗妄。猶如空花。若執有體。能見能樂。豈惟迷於法空。亦起我人見愛。故後文云。六為賊媒。自劫家寶。無始虗習住地無明。皆由根識。更非他物。想相為塵。識情為垢。生死輪轉莫不由斯。故下推徵。令知虗妄。</p>
<p style="margin-left:1em"><span class='note-inline'>(㩗李曰。問誰為愛樂。窮妄本也。答因心目。顯妄本也)</span>。</p>
</div>
<div class='div-orig'><p>佛告阿難如汝所說<span class='note-inline'>(至)</span>惟心與目今何所在。</p>
</div>
<div class='div-commentary'><p style="margin-left:1em"><span class='note-inline'>(泐潭曰。妄心妄見。本無實體。由攀緣起。是謂無始生死根本。故須識其所在)</span>。</p>
<p style="margin-left:1em">孤山曰。王譬真心。賊譬妄想。真為妄轉。如國被賊侵。發兵討除。喻脩大定。汝合國王。心目合賊。</p>
</div>
<div class='div-orig'><p>阿難白佛言世尊<span class='note-inline'>(至)</span>如是識心實居身內。</p>
</div>
<div class='div-commentary'><p style="margin-left:1em"><span class='note-inline'>(自此至第三節。是阿難以心在身內。佛以不見腑臟為破)</span>。</p>
<p style="margin-left:1em">溫陵曰。謂心在內。目在外。自眾生至如來。阿難皆然。文宜見也。異生有十二類。除土木空散非心眼倫也。</p>
<p style="margin-left:1em">補註曰。浮根四塵言眼也。詳見第四卷中。</p>
<p style="margin-left:1em"><span class='note-inline'>(真際曰。眼根外浮。假地水火風四塵以成。及其散也。復歸於塵。故以塵名)</span>。</p>
</div>
<div class='div-orig'><p>佛告阿難汝今現坐<span class='note-inline'>(至)</span>故我在堂得遠瞻見。</p>
</div>
<div class='div-commentary'><p style="margin-left:1em"><span class='note-inline'>(吳興曰。在內之心。必應見內。故以堂中先何所見為問)</span>。</p>
<p style="margin-left:1em">溫陵曰。定內外境。欲明在內之心。當次第見。定先後見。欲破在內之心。不先見內。汝矚等皆且引事辨定。下乃牒破。</p>
</div>
<div class='div-orig'><p>佛告阿難如汝所言<span class='note-inline'>(至)</span>住在身內無有是處。</p>
</div>
<div class='div-commentary'><p style="margin-left:1em"><span class='note-inline'>(補註曰。前文雙呈。心目所在。今乃先破妄心。雖曰破妄心。而但言此心無有處所。却不顯言此心妄者。要引阿難處處推呈。令其情盡而理窮也。由是直至七處徵心之後。始告之曰。此非汝心等。然則七處逐破者。且破妄心無所在也)</span>。</p>
<p style="margin-left:1em">溫陵曰。心在身內。合見身中。頗猶可也。引眾以問。決不能也。心胃內藏。縱不能知。爪脉外浮。云何不曉。既不內知。果非在內矣。</p>
</div>
<div class='div-orig'><p>阿難稽首而白佛言<span class='note-inline'>(至)</span>云何一人能令眾飽。</p>
</div>
<div class='div-commentary'><p style="margin-left:1em"><span class='note-inline'>(自此節至第二節。是阿難以心在身外。佛以身心相離破之)</span>。</p>
<p style="margin-left:1em"><span class='note-inline'>(補註曰。前云受請。今言從我乞食者。提獎阿難。在赴請日。為彼演法。事應隔宵。故指即日。循乞為例。我<span class='corr'>已</span>宿齋者。即我一人<span class='corr'>已</span>飽也)</span>。</p>
<p style="margin-left:1em"><span class='note-inline'>(溫陵曰。一人不能飽餘人者。喻外心不能知身也)</span>。</p>
<p style="margin-left:1em">溫陵曰。因破非內復生妄計。謂心在外。彼食不能飽。此則外心不能知身矣。宿預也。食有四種。摶即段也。有形段可摶取。揀非思食識食等也。</p>
</div>
<div class='div-orig'><p>佛告阿難若汝覺了<span class='note-inline'>(至)</span>住在身外無有是處。</p>
</div>
<div class='div-commentary'><p style="margin-left:1em"><span class='note-inline'>(吳興曰。兜羅此云細香。其綿色如霜。佛手柔軟如之)</span>。</p>
<p style="margin-left:1em"><span class='note-inline'>(<span class='corr'>孤</span>山曰。見手在目。分別在心。則心非外明矣)</span>。</p>
<p style="margin-left:1em">溫陵曰。身心相外下。辨非外也。我今示汝下。驗非外也。</p>
</div>
<div class='div-orig'><p>阿難白佛言世尊<span class='note-inline'>(至)</span>無障礙者潛根內故。</p>
</div>
<div class='div-commentary'><p style="margin-left:1em"><span class='note-inline'>(自此至二節。是阿難以潛根內為詞。佛以乖琉璃籠眼之喻破之)</span>。</p>
<p style="margin-left:1em"><span class='note-inline'>(長水曰。眼見琉璃。心不見眼。縱能見眼。眼即成境。根既成境。豈能隨即分別)</span>。</p>
<p style="margin-left:1em">長水曰。琉璃喻根。眼喻於心。眼根色淨。不礙於心。同琉璃椀。不礙於眼。隨照一境。心隨根知。</p>
</div>
<div class='div-orig'><p>佛告阿難如汝所言<span class='note-inline'>(至)</span>如琉璃合無有是處。</p>
</div>
<div class='div-commentary'><p style="margin-left:1em"><span class='note-inline'>(泐潭曰。不成隨者。前云隨即分別。今眼為所見。則隨義不成)</span>。</p>
<p style="margin-left:1em">真際曰。此責阿難有法喻不齊之過。喻見琉璃。法不見根。縱許見根。根即是境。若是境者。不得言隨。以前文云。彼根隨見。隨即分別故。</p>
<p style="margin-left:1em">溫陵曰。事理俱違。非潛根矣。</p>
</div>
<div class='div-orig'><p>阿難白佛言世尊<span class='note-inline'>(至)</span>名為見內是義云何。</p>
</div>
<div class='div-commentary'><p style="margin-left:1em"><span class='note-inline'>(泐潭曰。白虎通云。五臟即肝心肺腎脾。六腑者。即五臟之宮府也。胃為脾之府。膀胱為腎之府。三焦為命之府。膽為肝之府。大小膓為心府肺府也)</span>。</p>
<p style="margin-left:1em">吳興曰。初計心在身內。佛以不見腑藏為破。次計在外。復招身心相離之難。又計潛根。且乖琉璃籠眼之喻。今立內外。欲免前三之過也。何者。良以有藏則暗。故見暗時即名為內。何必須見內之物耶。有竅則明。故見明時即名為外。豈應更責外不相干耶。內外若成。自顯此心不在一處。亦異潛根也。然則雖云見外所執心體。還成在內。以開眼見明。不同燈在室外故。</p>
<p style="margin-left:1em"><span class='note-inline'>(溫陵曰。復計心在內。故以見暗。為見腑藏也。下約三節破之)</span>。</p>
</div>
<div class='div-orig'><p>佛告阿難汝當閉眼<span class='note-inline'>(至)</span>若不對者云何成見。</p>
</div>
<div class='div-commentary'><p style="margin-left:1em"><span class='note-inline'>(泐潭曰。有五神之藏六化之腑。三焦即六府之一。能化五穀。分潤腠理。有上下清濁之別。故曰三焦)</span>。</p>
<p style="margin-left:1em">溫陵曰。汝當下。問之。若與下。難之。若不下。結也。</p>
</div>
<div class='div-orig'><p>若離外見內對所成<span class='note-inline'>(至)</span>若不見面內對不成。</p>
</div>
<div class='div-commentary'><p style="margin-left:1em"><span class='note-inline'>(此謂眼但外見。無容內對。若可內對開眼時。何不見汝之面乎)</span>。</p>
<p style="margin-left:1em">溫陵曰。眼前之境名外見。身內之境名內對。前以對眼為外。不得成內。今縱離外見而成內對。即是眼能返觀。且合能返觀身中。則開應返觀<span class='corr'>己</span>面。若不爾者。義不成矣。</p>
</div>
<div class='div-orig'><p>見面若成此了知心<span class='note-inline'>(至)</span>名見內者無有是處。</p>
</div>
<div class='div-commentary'><p style="margin-left:1em"><span class='note-inline'>(溫陵曰。展轉辨明。無返觀理也)</span>。</p>
<p style="margin-left:1em"><span class='note-inline'>(吳興曰。是故應知。下不可言見。明為外者略也。又見外為成見內。今從正計結也)</span>。</p>
<p style="margin-left:1em">携一曰。汝眼<span class='corr'>已</span>知身合非覺者。既在虗空。自非汝體也。若執兩皆有知。則成兩體矣。</p>
</div>
<div class='div-orig'><p>阿難言我甞聞佛<span class='note-inline'>(至)</span>亦非內外中間三處。</p>
</div>
<div class='div-commentary'><p style="margin-left:1em"><span class='note-inline'>(真際曰。此蓋即心是境。即境是心也)</span>。</p>
<p style="margin-left:1em"><span class='note-inline'>(孤山曰。心生法生。境從心起也。法生心生。心逐境迁也)</span>。</p>
<p style="margin-left:1em">興福曰。阿難識一念之妄。則變起根身器界。是心生法生也。又以境界風動。則識浪騰起。是法生心生也。</p>
<p style="margin-left:1em">溫陵曰。以心法相生。則隨境思惟。即是心體。心法合處。即為心在。</p>
</div>
<div class='div-orig'><p>佛告阿難汝今說言<span class='note-inline'>(至)</span>若從外來先合見面。</p>
</div>
<div class='div-commentary'><p style="margin-left:1em"><span class='note-inline'>(十九界者。首羅長者言。我先說四諦法。是說不真。今為汝更說五諦六蘊十三入十九界。阿難聞<span class='corr'>已</span>。尋思法相。都無此理)</span>。</p>
<p style="margin-left:1em">溫陵曰。以即思惟體為心。特浮想耳。故難其體之有無也。設若無體。則空有其名。云何隨合。如十九界七塵。特空名耳。設若有體。當何所在令挃身而驗。明體實無在也。挃猶觸也。</p>
</div>
<div class='div-orig'><p>阿難言見是其眼<span class='note-inline'>(至)</span>若見物者云何名死。</p>
</div>
<div class='div-commentary'><p style="margin-left:1em"><span class='note-inline'>(孤山曰。阿難此言。謂心但能知。不可言見。曾不悟能見在心。徒眼不見也)</span>。</p>
<p style="margin-left:1em">溫陵曰。阿難言下。解上難也。佛言下。舉門喻。能見在心。舉死明徒眼不見。</p>
</div>
<div class='div-orig'><p>阿難又汝覺了能知之心<span class='note-inline'>(至)</span>心則隨有無有是處。</p>
</div>
<div class='div-commentary'><p style="margin-left:1em"><span class='note-inline'>(吳興曰。先立四義。下詳辯之。辯非一體無在。謂無定處也。○辯非多體。○辯非徧體。○辯非不徧體)</span>。</p>
<p style="margin-left:1em">溫陵曰。當知真心非一非多。非徧不徧。四義既非。則不可謂隨所合處心隨有也。</p>
</div>
<div class='div-orig'><p>阿難白佛言世尊<span class='note-inline'>(至)</span>復內無見當在中間。</p>
</div>
<div class='div-commentary'><p style="margin-left:1em"><span class='note-inline'>(吳興曰。此引大教而謬解也)</span>。</p>
<p style="margin-left:1em"><span class='note-inline'>(長水曰。外不相知。合云外又相知。恐字之誤也)</span>。</p>
<p style="margin-left:1em">溫陵曰。以為在內。則不見腑藏。以為在外。則身不相知。二義不成。當在根境之中。</p>
</div>
<div class='div-orig'><p>佛言汝言中間中必不迷<span class='note-inline'>(至)</span>表體既混心雜亂。</p>
</div>
<div class='div-commentary'><p style="margin-left:1em"><span class='note-inline'>(孤山曰。先問下辯)</span>。</p>
<p style="margin-left:1em">溫陵曰。此且各就根境。辨定中位。身即根。處即境也。若在身者下。謂身有中邊二義。生邊則不得為中。在中則同前在因。應見內矣。若在處者下。亦辨中位無定也。表者標物。以表顯也。混亂則無所取中矣。</p>
</div>
<div class='div-orig'><p>阿難言我所說中<span class='note-inline'>(至)</span>當在中間無有是處。</p>
</div>
<div class='div-commentary'><p style="margin-left:1em"><span class='note-inline'>(真際曰。阿難所謂中非身處之中。乃根塵之中也)</span>。</p>
<p style="margin-left:1em"><span class='note-inline'>(資中曰。佛言下四句。此開其端。下境其說)</span>。</p>
<p style="margin-left:1em">溫陵曰。若兼二者下。破兼二不得為中也。物根塵也。體心體也。物非體知者。物不同體之有知。則根塵與心兩立。無中位矣。兼二不成下。破不兼不得為中也。不兼根則非知。不兼塵則非不知。二義既非。中云何定。</p>
<p style="margin-left:1em">補註曰。環師解物非體知。則曰根塵無知。心體有知。及解非知不知。則又以根為有知。語似未順。今應仍以知屬心體。不知屬根塵。</p>
<p style="margin-left:1em"><span class='note-inline'>(孤山曰。若不兼二則非心。又非根塵。即無體性矣。中何相哉。物非體知。古人有以體知為根者非也。盖佛言此之心體故)</span>。</p>
</div>
<div class='div-orig'><p>阿難白佛言世尊<span class='note-inline'>(至)</span>則我無著名為心不。</p>
</div>
<div class='div-commentary'><p style="margin-left:1em"><span class='note-inline'>(資中曰。佛意顯心本無在。不應有着。阿難又着於無着。不免猶存境相。所謂攀緣妄情也)</span>。</p>
<p style="margin-left:1em">泐潭曰。既非內外中間。即知心無所著。而不知佛意破妄無體。令識本真。如云三際求心心不有。心不有故妄元無。妄心無處即菩提。生死涅槃本平等。不了此意。謬引佛言。妄立無著。</p>
</div>
<div class='div-orig'><p>佛告阿難汝言覺知<span class='note-inline'>(至)</span>有不著者不可名無。</p>
</div>
<div class='div-commentary'><p style="margin-left:1em"><span class='note-inline'>(溫陵曰。為在為無者。問汝心不着。而彼物相為存在耶。為空無耶。若彼空無。則同龜毛。云何可着。而說不着。若有不著。則為有物。故曰。不可名無)</span>。</p>
<p style="margin-left:1em"><span class='note-inline'>(孤山曰。在內潛根見內。似自性。在外似他性。中間似共性。隨合無着。似無因。故二遂破之)</span>。</p>
<p style="margin-left:1em">補註曰。七徵之文。皆且破其妄心。無所依處。阿難前云。隨所合處。心即隨有。佛即難其心體。是有是無。是一是多。是徧不徧。雖似破其隨有之心。然既令其挃身以騐。則意在破其隨所合處也。今指一切無著。名之為心。佛乃難其世間虗空。水陸飛行一切物象。為在為無等者。亦是就其所依之處破也。</p>
</div>
<div class='div-orig'><p>無相則無非無即相<span class='note-inline'>(至)</span>名覺知心無有是處。</p>
</div>
<div class='div-commentary'><p style="margin-left:1em"><span class='note-inline'>(孤山曰。如來七番逐破。使分爾妄心無逃避處。妄賊既除。真王得顯。無生之理。於茲見矣。利根上智。<span class='corr'>已</span>合潛悟。但為中下之〔輦〕。更廣說耳)</span>。</p>
<p style="margin-left:1em">溫陵曰。物果無相。則同龜毛。物果非無。即自有相。知相有則心有在。云何得為無著也。</p>
<p style="margin-left:1em">吳興曰。夫相不自有。由心在故有。心不自無。有相盡故無。是以有相。而言無著者。理不可也。</p>
</div>
<div class='div-orig'><p>爾時阿難在大眾中<span class='note-inline'>(至)</span>令諸闡提隳彌戾車。</p>
</div>
<div class='div-commentary'><p style="margin-left:1em"><span class='note-inline'>(補註曰。虗妄浮心。緣塵而有。本無實體。亦無定所。上文七番破其妄所。意在顯真。而阿難未悟故。於此重請開示)</span>。</p>
<p style="margin-left:1em">溫陵曰。因前徵發。乃知迷妄。而責躬請教。求詣真際。</p>
<p style="margin-left:1em">真際者。真心實際也。奢摩他路。乃所以詣真際也。</p>
<p style="margin-left:1em">長水曰。闡提即撥無之人。隳壞也。彌戾車惡見也。</p>
</div>
<div class='div-orig'><p>佛告阿難一切眾生<span class='note-inline'>(至)</span>而不自覺枉入諸趣。</p>
</div>
<div class='div-commentary'><p style="margin-left:1em"><span class='note-inline'>(泐潭曰。此世尊因阿難未得無漏。不知真際之請。故示以二種根本。次則舉拳驗見。重詰其心。引其復認能推。然後咄而告之。乃至令其微細揣摩□□□體等。始是□□□□□□體也)</span>。</p>
<p style="margin-left:1em">溫陵曰。眾生業種成聚。行人不成正果。皆由不知二本。錯亂脩習。故須決擇也。業種者。顛倒妄惑也。惡叉果。一枝三子。生必同科。喻惑業苦三生必同聚也。攀緣心即前七處妄認者。清淨體即今正與決擇者。不染煩惱名菩提。不涉生死名涅槃。不染不涉。故號元清淨體。識精陀那。性識也。元明本覺。妙明也。根身器界。一切緣法依此而生。而人者認緣失真。故曰緣所遺者。由遺此故。無明不覺。枉入諸趣。言元體元明。又言本明者。自本而出曰元。直指當體曰本。</p>
<p style="margin-left:1em"><span class='note-inline'>(孤山曰。妄情既遣。妄境自無。而真心真見可明。故着意開破之)</span>。</p>
</div>
<div class='div-orig'><p>阿難汝今欲知奢摩他路<span class='note-inline'>(至)</span>即能推者我將為心。</p>
</div>
<div class='div-commentary'><p style="margin-left:1em"><span class='note-inline'>(真際曰。此因阿難有開示奢摩他路之請故。此顯離塵常性以詔之。塵謂隨緣分別之見。常謂本然自性之體。真心終妄。故說離塵)</span>。</p>
<p style="margin-left:1em"><span class='note-inline'>(溫陵曰。金拳舉處。直下要識本明。塵相未除。依舊認賊為子)</span>。</p>
<p style="margin-left:1em">資中曰。奢摩他路者。入實際之門也。其義有五。一名能滅煩惱故。二名能調。能調諸根故。三名寂靜。令三業寂靜故。四名遠離。遠離五欲故。五名能清。能清貪等三濁故。</p>
</div>
<div class='div-orig'><p>佛言咄阿難此非汝心<span class='note-inline'>(至)</span>此非我心當名何等。</p>
</div>
<div class='div-commentary'><p style="margin-left:1em"><span class='note-inline'>(携李曰。此阿難聞咄。而重請開示)</span>。</p>
<p style="margin-left:1em">孤山曰。佛言咄者。嗟其迷重。故叱以語之。矍驚愕㒵。</p>
</div>
<div class='div-orig'><p>佛告阿難此是前塵<span class='note-inline'>(至)</span>惟垂大悲開示未悟。</p>
</div>
<div class='div-commentary'><p style="margin-left:1em"><span class='note-inline'>(泐潭曰。阿難以我乃無心。同諸土木。不知真我無我。靈知無知。妙淨明心。何所不在)</span>。</p>
<p style="margin-left:1em">吳興曰。阿難以對境覺知。異乎土木。認為我心。此則正當人執之相。忽聞呵斥。故以無情為難。</p>
</div>
<div class='div-orig'><p>爾時世尊開示阿難<span class='note-inline'>(至)</span>性一切心而自無體。</p>
</div>
<div class='div-commentary'><p style="margin-left:1em"><span class='note-inline'>(孤山曰。諸法所生。惟心所現者。因心本具。隨緣能造。故所造法全能造心。依正既是一心。一心實無能所。譬如水具波性。方能造波。全所造波即能造水。故觀所造惟見本具)</span>。</p>
<p style="margin-left:1em">溫陵曰。因其怖謂無心。故舉常所說。引物以證。示有真。使知所措也。心入無生法忍者。令悟實相。不滅心也。三界惟心。萬法惟識。故曰諸法所生惟心所現。一切因果。指十界正報也。世界微塵。指十界依報也。既無不因心成體。安得謂之無心同土木哉。以本自無染曰清淨。染而不染曰妙淨。</p>
</div>
<div class='div-orig'><p>若汝執恡分別覺觀<span class='note-inline'>(至)</span>猶為法塵分別影事。</p>
</div>
<div class='div-commentary'><p style="margin-left:1em"><span class='note-inline'>(資中曰。離塵是無本之心。不應取着)</span>。</p>
<p style="margin-left:1em">溫陵曰。此依六塵。辨無自性也。分別覺觀。即能推心也。此心離塵無性。不應執以為真覺。知滅則意幽閑。然彼幽閑者。猶是法塵影事。亦無自性也。</p>
<p style="margin-left:1em"><span class='note-inline'>(真際曰。諸塵事業。即色等六塵。皆有牽心。為緣業用)</span>。</p>
</div>
<div class='div-orig'><p>我非勑汝執為非心<span class='note-inline'>(至)</span>其誰脩證無生法忍。</p>
</div>
<div class='div-commentary'><p style="margin-left:1em"><span class='note-inline'>(補註曰。我非勅汝執為非心等者。暫縱之辭也。盖上<span class='corr'>已</span>破其執恡。分別覺觀。非真心矣。恐其固執而本悟。乃復暫縱之曰。我非勅汝所執。定非真心。汝且試將此心。微細揣摩。以自騐其真邪妄邪)</span>。</p>
<p style="margin-left:1em">孤山曰。但汝下。勸其揣摩分別之心。為當離塵有體。為復離塵無體。若此妄心離塵有體。則容是真心。既離塵無體。非妄而何。應知即真汝心。亦暫縱之語。非顯真也。盖六塵如形。分別無影。影由形有。故無自體。心因塵有。豈有體邪。</p>
<p style="margin-left:1em"><span class='note-inline'>(長水曰。不用緣塵分別為心者。塵非常住。隨即變滅。以此為因。安取常果)</span>。</p>
</div>
<div class='div-orig'><p>即時阿難與諸大眾<span class='note-inline'>(至)</span>雖得多聞不成聖果。</p>
</div>
<div class='div-commentary'><p style="margin-left:1em"><span class='note-inline'>(補註曰。上文破妄心。此下破妄見。以至會見歸心。漸顯真性也。原夫妄心。本無自性。依真發現。全體即真。所謂破無所破。無明即明。真無別真。一念即是如鏡現像。全像是鏡。此乃今經之圓旨也)</span>。</p>
<p style="margin-left:1em">長水曰。四禪四空及滅受想。名為九定。從一禪入一禪。次第而脩。然脩此定。能成無漏。今言不得成阿羅漢者。此明不得大乘阿羅漢也。滅受想亦云二乘滅盡定。世尊前云。一切眾生。不知常住真心。用諸<span class='corr'>妄</span>想。今云執此生死妄想。誤為真實。然則妄想。果非真心邪。當知法無得失。迷悟在人。若根利惑薄者。了達妄想之體。直下便是真心。是猶因像悟鏡。則無像而不是於鏡。因鏡悟像。則無鏡而不具於像也。今阿難示同於迷。大似不識鏡體。却認去來之像。而執以為鏡。不亦誤哉。故假重重破斥。掃蕩執情。使其是非明白。然後始可會妄全真也。會通之文。備見於第二第三卷中。</p>
<p style="margin-left:1em"><span class='note-inline'>(行簡子曰。說經道為了悟)</span>。</p>
</div>
<div class='div-orig'><p>阿難聞<span class='corr'>已</span>重復悲淚<span class='note-inline'>(至)</span>發妙明心開我道眼。</p>
</div>
<div class='div-commentary'><p style="margin-left:1em"><span class='note-inline'>(資中曰。煩惱所知。名為二障。煩惱障謂根本及隨也。所知障亦云智障。障一切種智故)</span>。</p>
<p style="margin-left:1em"><span class='note-inline'>(吳興曰。前破妄心。但離麤執。故請發妙明心。將破妄見。欲顯真見。故請開道眼)</span>。</p>
<p style="margin-left:1em">溫陵曰。重述迷因。求開示也。寂常心者。本來常住之心也。二障。一者事障。續諸生死。二者理障。礙正知見。阿難誤墮淫舍。是事障未斷也。緣塵分別。是理障未斷也。道眼即真見也。由妙明心而發。</p>
</div>
<div class='div-orig'><p>告阿難言吾今為汝<span class='note-inline'>(至)</span>性淨明心得清淨眼。</p>
</div>
<div class='div-commentary'><p style="margin-left:1em"><span class='note-inline'>(泐潭曰。生佛等有而不可測知。曰妙微密。垢不能染。暗不能昏。曰性淨明。見離眚病。廓然照了。曰清淨眼)</span>。</p>
<p style="margin-left:1em">溫陵曰。幢表摧邪立正也。下明妙心淨眼。使摧伏邪異得正知見。是謂建大法幢。邪異既摧知見立正。則妙心可獲。淨眼可得矣。</p>
</div>
<div class='div-orig'><p>阿難汝先答我<span class='note-inline'>(至)</span>阿難言事義相類。</p>
</div>
<div class='div-commentary'><p style="margin-left:1em"><span class='note-inline'>(溫陵曰。閰浮檀樹果汁功水沙石成金。赩赤焰也。眼根例拳。事義不類。而阿難示同未悟。故答言類)</span>。</p>
</div>
<div class='div-orig'><p>佛告阿難是義不然<span class='note-inline'>(至)</span>如是見性是心非眼。</p>
</div>
<div class='div-commentary'><p style="margin-left:1em"><span class='note-inline'>(真際曰。問相類者。以明不類無手則無拳。無眼無見。所以不類也)</span>。</p>
<p style="margin-left:1em"><span class='note-inline'>(溫陵曰。見暗即見矣。是知盲非無見。持無眼耳)</span>。</p>
<p style="margin-left:1em"><span class='note-inline'>(資中曰。心為其主。餘是助緣。既知見性屬心。漸明真見矣)</span>。</p>
<p style="margin-left:1em">溫陵曰。若燈見者下。牒上。結明見不由眼也。</p>
</div>
<div class='div-orig'><p>阿難雖復得聞是言<span class='note-inline'>(至)</span>合掌清心佇佛悲誨。</p>
</div>
<div class='div-commentary'><p style="margin-left:1em"><span class='note-inline'>(吳興曰。阿難真悟之心未明。故下文以客塵主空。啟發一場。客塵是動。主空不動。欲將動以譬妄。不動喻真。下文屈指飛光。義亦如是)</span>。</p>
<p style="margin-left:1em">真際曰。大眾默然佇誨。良由真妄未明。若認見境之心。前來<span class='corr'>已</span>奪。若謂本真之見。豈假根塵。口既默然。心希開悟。</p>
</div>
<div class='div-orig'><p>時憍陳那起立白佛<span class='note-inline'>(至)</span>名為塵義佛言如是。</p>
</div>
<div class='div-commentary'><p style="margin-left:1em"><span class='note-inline'>(泐潭曰。真諦理一。以喻從法。則主之與空。不可分二見思惑異。則客之與塵。應有二義。何則客義麤故。喻迷事之惑。塵義細故。喻迷理之惑)</span>。</p>
<p style="margin-left:1em">吳興曰。小乘。客塵喻見思生滅。主空。喻真諦寂然。</p>
</div>
<div class='div-orig'><p>即是如來於大眾中<span class='note-inline'>(至)</span>遺失真性顛倒行事。</p>
</div>
<div class='div-commentary'><p style="margin-left:1em"><span class='note-inline'>(長水曰。前明手有開合。見無動靜。對外境以辨也。次於內身。自分動靜。動中有不動也)</span>。</p>
<p style="margin-left:1em"><span class='note-inline'>(吳興曰。此因阿難謂身境有動。見性不動。寄斥大眾迷真常而見無常也)</span>。</p>
<p style="margin-left:1em"><span class='note-inline'>(孤山曰。無常有二種。謂相續法壞。及念念生滅。從始洎終。盖言從生至死。即相續法壞也。既失真性。惟造妄業。故曰顛倒行事)</span>。</p>
<p style="margin-left:1em">補註曰。只一身境所計不同。凡夫則計其身境。以為實有。是於無常而計常也。二乘雖知身境無常。而尚未悟其真常之理。是於真常而計無常也。故佛因普告大眾而總責之。語意淺深。隨機各解。</p>
</div>
<div class='div-orig'><p>性心失真認物為<span class='corr'>己</span>輪迴是中自取流轉。</p>
</div>
<div class='div-commentary'><p style="margin-left:1em">吳興曰。前云顛倒行事。但是為物所轉。正斥能迷之心。今言認物為<span class='corr'>己</span>。又斥認所迷之境。為我我所也。如是則塵勞之境。何由可出耶。故曰輪迴是中自取流轉。</p>
<p style="margin-left:1em">真際曰。<span class='corr'>已</span>上經文。雖明見性不動。然猶未論此見亦妄。離見乃真。</p>
<p style="margin-left:1em">資中曰。此寄麤相。密談真見。分別顯了。並在後文。</p>
<p style="margin-left:1em"><span class='note-inline'>(孤山曰。圓覺云。妄認四大。為自身相。六塵緣影。為自心相。即認物為<span class='corr'>己</span>之說)</span>。</p>
</div></div>
<div class='div-other'><a id='mulu5' />
<p class='h1'>大佛頂如來密因脩證了義諸菩薩萬行首楞嚴經　第二</p>
<div class='div-orig'><p>爾時阿難及諸大眾<span class='note-inline'>(至)</span>證知此心不生滅地。</p>
</div>
<div class='div-commentary'><p style="margin-left:1em"><span class='note-inline'>(携李曰。前責以動為身。以動為境。則身心真妄。未辨虗實。又實以念念生滅。遺失其性。則不生滅者。亦未能辨。故兩問之)</span>。</p>
<p style="margin-left:1em"><span class='note-inline'>(泐潭曰。刪闍多毗羅胝子說。於眾生任運時熟得道。如縷丸所投。極則停住。又言八萬劫滿。自然得道。迦羅鳩陀迦旃延說。於諸法亦有亦無。則是二人皆執斷見。故匿王引旃延毗羅而問)</span>。</p>
<p style="margin-left:1em">溫陵曰。前責以動為身。以動為境。則身心真妄未辨虗實。又責念念生滅。遺失真性。則生滅者。亦未能辨。故願顯出二義。而因匿王發起者。明不生滅性。在纏皆具。</p>
</div>
<div class='div-orig'><p>佛告大王汝身現在<span class='note-inline'>(至)</span>決知此身當從滅盡。</p>
</div>
<div class='div-commentary'><p style="margin-left:1em"><span class='note-inline'>(長水曰。佛舉此問。欲顯生滅中有不生滅。如前頭自搖動。見無所動)</span>。</p>
<p style="margin-left:1em"><span class='note-inline'>(溫陵曰。阿難以身境為動。此相猶粗。謂見性不動。今佛問匿王。肉身變壞。乃至答云。剎那剎那不得停住。其相甚微。汩談見性)</span>。</p>
<p style="margin-left:1em">吳興曰。前示阿難見無搖動。後示匿王性無生滅。一往似同。義須甄別。何則所破生滅。則麤細有殊。所顯見性。則近遠成異。聖人引物。入如來藏。其致漸深。讀者詳此。</p>
</div>
<div class='div-orig'><p>佛言如是大王<span class='note-inline'>(至)</span>故知我身終從變滅。</p>
</div>
<div class='div-commentary'><p style="margin-left:1em"><span class='note-inline'>(孤山曰。佛問兩時。答出三時。謂孩孺長成衰耄也)</span>。</p>
<p style="margin-left:1em">溫陵曰。孩纔成孩也。孺需人以養者。皮表曰膚。文理曰腠。耄昏忘也。一紀二紀。以寬數粗觀也。自促細觀。實念念不停矣。</p>
</div>
<div class='div-orig'><p>佛告大王汝見變化<span class='note-inline'>(至)</span>云何於中受汝生死。</p>
</div>
<div class='div-commentary'><p style="margin-left:1em"><span class='note-inline'>(溫陵曰。末伽黎即伽旃毗羅之徒。既無生死。即汝真常。不應惑彼斷滅異論也)</span>。</p>
<p style="margin-left:1em">孤山曰。見精即見性也。皺者為變。則顯生死無常。不皺非變。則顯涅槃常住。生死涅槃雖分兩派。克論體性。豈有二殊。言偏意圓。變即非變。若然者豈但破匿王引外之見。抑亦酬阿難二發之請也。</p>
<p style="margin-left:1em"><span class='note-inline'>(長水曰。敘其淺悟。但云捨生趣生。詳彼深意。必知滅元不滅。隨宜領解。未即顯言也)</span>。</p>
</div>
<div class='div-orig'><p>爾時阿難合掌長跪<span class='note-inline'>(至)</span>願興慈悲洗我塵垢。</p>
</div>
<div class='div-commentary'><p style="margin-left:1em"><span class='note-inline'>(携李曰。此阿難□生一顛倒。遺失疑問。以釋眾生)</span>。</p>
<p style="margin-left:1em">溫陵曰。因王問答。反動疑塵。以謂性有生滅。可說遺失。既無生滅。云何能遺。</p>
</div>
<div class='div-orig'><p>即時如來垂金色臂<span class='note-inline'>(至)</span>而我不知誰正誰倒。</p>
</div>
<div class='div-commentary'><p style="margin-left:1em"><span class='note-inline'>(母陀羅云印手。即三十二相之一)</span>。</p>
<p style="margin-left:1em">溫陵曰。此明諸佛眾生。同一體性。固無遺失。特依倒見。言遺失也。如臂順垂為正。反以為倒。逆竪為倒。反以為正。是失真也。</p>
</div>
<div class='div-orig'><p>隨汝諦觀汝身佛身<span class='note-inline'>(至)</span>不知身心顛倒所在。</p>
</div>
<div class='div-commentary'><p style="margin-left:1em"><span class='note-inline'>(携李曰。世尊意斥阿難認悟中迷。即是顛倒所在。時眾未達。於是瞢然)</span>。</p>
<p style="margin-left:1em">補註曰。既知汝等之身。號性顛倒。且此顛倒名字。何從而得耶。</p>
</div>
<div class='div-orig'><p>佛哀愍阿難及諸大眾<span class='note-inline'>(至)</span>寶明妙性認悟中迷。</p>
</div>
<div class='div-commentary'><p style="margin-left:1em"><span class='note-inline'>(長水曰。此示倒無別處。惟心所現。使即心而悟也)</span>。</p>
<p style="margin-left:1em"><span class='note-inline'>(携李曰。諸汝所生。惟心所現。是本体之悟。遺此本悟取之色身。是認悟中迷矣)</span>。</p>
<p style="margin-left:1em">溫陵曰。色總舉五根六塵也。心總舉六識八識也。諸緣即根識所緣諸法也。心所使即善惡業行。靜作思想。諸所緣法。廣舉山河大地明暗色空。真妄性相。邪正因果。悉無自體。惟心所現。如鏡中像。全體是鏡。然則汝今幻妄身心。皆是妙明心鏡所現。全體是心。直不即幻妄而悟妙體。反乃遺本妙而執幻妄。是認悟中之迷。此即顛倒所在也。妙心則一。而稱謂多異者。依法隨用之異也。此明心所現物如鏡。故稱妙明真精也。又明迷本逐末。故稱本妙明心。所謂本妙者。本來自妙。不假脩為也。心之與性。乃體用互稱也。心則從妙起明。圓融照了。如鏡之光。故曰圓妙明心。性則即明而妙。凝然湛寂。如鏡之體。故曰寶明妙性。</p>
</div>
<div class='div-orig'><p>晦昧為空空晦暗中<span class='note-inline'>(至)</span>如來說為可憐愍者。</p>
</div>
<div class='div-commentary'><p style="margin-left:1em"><span class='note-inline'>(孤山曰。晦昧為空者。迷性明故。而成無明。由此無明。變成頑空。所變頑空與能變無明。二法和合。變起四大。為山河依報外色。即□□成國土也。以四大色雜妄想心。變起眾生正報內色。故曰色雜妄想。想相為身。想謂妄心。相謂妄色。色心和合。五陰備矣。即知覺乃眾生也)</span>。</p>
<p style="margin-left:1em">溫陵曰。正原迷倒之由也。聚緣內搖等者。妄有緣氣。於中積聚。內則隨想搖蕩。外則逐境奔逸。此特雜妄緣塵昏擾之相。而人以為自心體性。得非迷哉。既一迷此。則決定以心為在幻質之內。曾不知妙明真心。範圍天地。包含萬象。乃認之於蕞爾身中。何異棄彼無邊剎海。認一浮漚。以為全潮之體。溟渤之量哉。</p>
<p style="margin-left:1em"><span class='note-inline'>(補註曰。背真逐妄。如棄海認漚。執妄為真。如認漚為海)</span>。</p>
</div>
<div class='div-orig'><p>阿難白佛言<span class='note-inline'>(至)</span>未敢認為本元心地。</p>
</div>
<div class='div-commentary'><p style="margin-left:1em"><span class='note-inline'>(吳興曰。前破妄心。<span class='corr'>已</span>責因聲分別之性。今阿難重以緣心為問者。欲顯真性無能所之相也。既於緣心。<span class='corr'>已</span>離麤執。是故但言未敢認為本元心地)</span>。</p>
<p style="margin-left:1em">溫陵曰。因聞法音。悟妙明心。本來圓滿。了無遺失。故曰常住心地。然情猶鹵莽。見未精明。尚以能聞緣心。為所悟本性。此固常情疑混根於心而難拔者。故願佛與拔之。</p>
</div>
<div class='div-orig'><p>佛告阿難汝等尚以<span class='note-inline'>(至)</span>無所了故汝亦如是。</p>
</div>
<div class='div-commentary'><p style="margin-left:1em"><span class='note-inline'>(真際曰。以能緣心。緣佛法音。認為自性。非自性也。以此法音。但是所緣聲教故)</span>。</p>
<p style="margin-left:1em"><span class='note-inline'>(吳興曰。此指月喻。雖遣所標之指。正簡能緣之心。以阿難云。現以緣心。允所瞻仰故。由是經文惟破分別之性。良有以也)</span>。</p>
<p style="margin-left:1em">泐潭曰。因聲而有分別者。緣心耳。非心之真也。因境而有妄見者。緣法耳。非法之性也。因境妄認。則展轉迷緣。事事失真。</p>
<p style="margin-left:1em">孤山曰。人喻如來。手指喻聲教。月喻真理。示人喻化眾生也。教詮真理。理是眾生之心。聞教自合觀心。離指方能識月。</p>
</div>
<div class='div-orig'><p>若以分別我說法音<span class='note-inline'>(至)</span>拘舍離等昧為冥諦。</p>
</div>
<div class='div-commentary'><p style="margin-left:1em"><span class='note-inline'>(携李曰。緣塵之心離塵無體。故謂冥)</span>。</p>
<p style="margin-left:1em">溫陵曰。分別緣心離塵無性。若過客耳。常住真心則無所去。若亭主也。斯則下。躡阿難之意廣明也。聲分別心。指聲上緣心。即悟佛法音者也。分別我容。謂色上緣心。即允所瞻仰者也。盖言非但聲分別心。離聲無性。色分別心。離色相外。亦無其性。如是乃至等。即兼舉六塵緣影。皆無自性也。一切皆無故非色。對緣妄有故非空。既非色空。冥然莫辨。於是外道昧為冥諦。拘舍離即末伽黎異苾也。</p>
</div>
<div class='div-orig'><p>離諸法緣無分別性<span class='note-inline'>(至)</span>妙明元心云何無還。</p>
</div>
<div class='div-commentary'><p style="margin-left:1em"><span class='note-inline'>(溫陵曰。此結前起後也)</span>。</p>
<p style="margin-left:1em"><span class='note-inline'>(真際曰。前文<span class='corr'>已</span>說如是見性是心非眼故。然其見精真妄猶雜。所以廣約緣塵。簡出真性。披沙若盡。金體自純)</span>。</p>
<p style="margin-left:1em">吳興曰。此問心性云何無還。向下別指見精為不還者。</p>
</div>
<div class='div-orig'><p>佛告阿難且汝見我<span class='note-inline'>(至)</span>今當示汝無所還地。</p>
</div>
<div class='div-commentary'><p style="margin-left:1em"><span class='note-inline'>(吳興曰。阿難所問。妙明元心。云何無還。而佛以見精為答者。以真心無朕。發悟良難。故託見精方便開示。此雖屬妄。切近於真。如第二月。取辟非遠。應知此見亦是前來緣塵之見)</span>。</p>
<p style="margin-left:1em">孤山曰。且汝見我見精明元。全指阿難對境之見也。此之見元。自妙精明心而出。故云雖非妙心。如第二月。盖第二之月。實則一體。因揑成異。譬見精妙心本無二相。由人二之也。月影則端有二相。故云非是。真月喻妙精明心。第二月喻見精明元。水中影喻緣塵分別。</p>
</div>
<div class='div-orig'><p>阿難此大講堂<span class='note-inline'>(至)</span>澄霽<span class='corr'>斂</span>氣又觀清淨。</p>
</div>
<div class='div-commentary'><p style="margin-left:1em"><span class='note-inline'>(吳興曰。此八緣中。七緣皆就能映色根論之。惟分別緣。則於七境而起分別。是故經文列在中間。盖通上下也)</span>。</p>
<p style="margin-left:1em"><span class='note-inline'>(補註曰。岳師前云緣塵分別之性。則破云有還者。又見乎此)</span>。</p>
<p style="margin-left:1em">真際曰。欲示無還之性。先指可還之相。此八但是舉要而<span class='corr'>已</span>。</p>
</div>
<div class='div-orig'><p>阿難汝咸看此諸變化相<span class='note-inline'>(至)</span>是故如來名可憐愍。</p>
</div>
<div class='div-commentary'><p style="margin-left:1em"><span class='note-inline'>(真際曰。本因者。日為明因。黑為暗因。隙為通因。霽為清淨因)</span>。</p>
<p style="margin-left:1em"><span class='note-inline'>(吳興曰。見性不還。猶喻二月。此見屬妄。將亦須還。惟有真月所喻真性。誠不還耳。下文云。但一月真。中間自無是月非月。又云。見見之時。見非是見。豈非此見。亦可還乎。問。此還何所。答。還無明也。由無明故。而有能見。無明若破。此見即還。起信論云。若離業識則無見相。厥旨顯然也)</span>。</p>
<p style="margin-left:1em">溫陵曰。明暗通塞。緣空鬱清。各還八因。能觀八種見精明性。當還何所。則復見緣者。分別心生。則見色心諸緣也。若還於明下。謂若有所還。則隨境去。無復能見矣。境自有差。見性無別。則不隨境明矣。諸可還者下。結示無還。實汝真性。所謂萬像之中獨露身者也。</p>
</div>
<div class='div-orig'><p>阿難言我雖識此見性無還云何得知是我真性。</p>
</div>
<div class='div-commentary'><p style="margin-left:1em"><span class='note-inline'>(吳興曰。此問意者。如云雖識二月。何謂真月)</span>。</p>
<p style="margin-left:1em">携李曰。雖知見精無還。而現與物雜。未能甄辨。</p>
</div>
<div class='div-orig'><p>佛告阿難吾今問汝<span class='note-inline'>(至)</span>眾生洞視不過分寸。</p>
</div>
<div class='div-commentary'><p style="margin-left:1em"><span class='note-inline'>(孤山曰。那律見三千大千世界。如觀掌果。此云閻浮。且從近示耳)</span>。</p>
<p style="margin-left:1em"><span class='note-inline'>(吳興曰。菴摩羅云難分別。其果似桃非桃。似柰非柰故)</span>。</p>
<p style="margin-left:1em"><span class='corr'>泐</span>潭曰。此敘有五。一聲聞。二羅漢。三菩薩。四如來。五眾生。意明。四聖六凡。見量雖異。見精不殊。皆可即物像而決擇之也。阿難見未離欲。故曰未得無漏清淨。初禪即色界之首。離欲天也。那律即無漏羅漢。修得天眼。能見大千。故觀閻浮。如一顆耳。眾生不過分寸者。屏帷之隔。即不能及也。</p>
<p style="margin-left:1em"><span class='note-inline'>(長水曰。不過分寸者。隔紙膜不見外物。隔皮膚不見五臟也)</span>。</p>
</div>
<div class='div-orig'><p>阿難是諸近遠諸有物性<span class='note-inline'>(至)</span>此精妙明誠汝見性。</p>
</div>
<div class='div-commentary'><p style="margin-left:1em"><span class='note-inline'>(孤山曰。此寄見性之徧。以顯真性之徧也)</span>。</p>
<p style="margin-left:1em"><span class='note-inline'>(吳興曰。世尊恐阿難認此見性。既周外物。仍謂外物同我能見。故下文破之)</span>。</p>
<p style="margin-left:1em">吳興曰。阿難所疑。雖識見性。而未知真性。如來所答。豈不顯真。但由見性。似在於內。真性必周於外。佛欲示之。故指一切物象。皆是見精所矚。矚既斯徧。性何攸局。</p>
</div>
<div class='div-orig'><p>若見是物則汝亦可<span class='note-inline'>(至)</span>何不見吾不見之處。</p>
</div>
<div class='div-commentary'><p style="margin-left:1em"><span class='note-inline'>(真際曰。若汝認見為物。吾見亦同是物。汝應可見)</span>。</p>
<p style="margin-left:1em">溫陵曰。同見者。依物之迹也。不見者。離物之體也。若謂吾汝同見一物。是見吾之見。特迹而<span class='corr'>已</span>。吾當離物不見之時。其體何在。既無處可見。定非是物矣。</p>
</div>
<div class='div-orig'><p>若見不見自然非彼不見之相。</p>
</div>
<div class='div-commentary'><p style="margin-left:1em"><span class='note-inline'>(補註曰。彼不見之相。本自無相。豈汝所能見哉)</span>。</p>
<p style="margin-left:1em">溫陵曰。縱使妄意。謂能見吾不見者。終自非是彼不見相。</p>
</div>
<div class='div-orig'><p>若不見吾不見之地自然非物云何非汝。</p>
</div>
<div class='div-commentary'><p style="margin-left:1em"><span class='note-inline'>(長水曰。此之文意。展轉結歸。應有五重。經文存三。而隱二意)</span>。</p>
<p style="margin-left:1em">資中曰。若不見吾不見之地。亦不見吾見處。既不見吾見處。吾見自然非物。吾見若非是物。汝見亦非是物。汝見既非是物。云何非汝真見。</p>
</div>
<div class='div-orig'><p>又則汝今見物之時<span class='note-inline'>(至)</span>并諸世間不成安立。</p>
</div>
<div class='div-commentary'><p style="margin-left:1em"><span class='note-inline'>(溫陵曰。又約物我雜亂。辨見非物也)</span>。</p>
<p style="margin-left:1em"><span class='corr'>泐</span>潭曰。若見是物。則物應有見。而有情無情。體性錯亂。不可分辨。故曰不成安立。則見非是物。又可明也。諸世間。謂眾生及器。通指有情無情也。</p>
</div>
<div class='div-orig'><p>阿難若汝見時是汝非我<span class='note-inline'>(至)</span>性汝不真取我求實。</p>
</div>
<div class='div-commentary'><p style="margin-left:1em"><span class='note-inline'>(真際曰。見性雖同。各自受用。一室千燈。光豈有別。而彼此自照。各不相離)</span>。</p>
<p style="margin-left:1em"><span class='note-inline'>(孤山曰。性汝不真等。謂真性在汝。而自不能知其真。翻取我言。以求其實。迷之甚。責之深)</span>。</p>
<p style="margin-left:1em">溫陵曰。牒上以顯真性也。是汝非我者。明見體。不與物雜也。若悟見體不與物雜。則了知見性。廓然清淨。周徧法界。即真汝性。何疑不真。而求質於我耶。此結答云何得知是我真性之問也。</p>
</div>
<div class='div-orig'><p>阿難白佛言世尊<span class='note-inline'>(至)</span>我今不知斯義所在。</p>
</div>
<div class='div-commentary'><p style="margin-left:1em"><span class='note-inline'>(孤山曰。既觀初天。則惟見一四天下。言娑婆者。舉其通名耳。非指大千也)</span>。</p>
<p style="margin-left:1em"><span class='note-inline'>(補註曰。前文泛敘見用。意顯真性本來周徧。特聖凡見量之不齊耳。今阿難以所觀廣狹。而疑見體舒縮。故有斯問)</span>。</p>
<p style="margin-left:1em">携李曰。此躡承佛神力。能見初禪之事為問。以所視廣狹。而疑見體舒縮。盖未能親證。徒以情器量度故也。四天宮與日月齊。所視之廣。故徧娑婆國。精舍則狹。戶堂又狹矣。一界即娑婆也。</p>
</div>
<div class='div-orig'><p>佛告阿難一切世間<span class='note-inline'>(至)</span>義性如是云何為在。</p>
</div>
<div class='div-commentary'><p style="margin-left:1em"><span class='note-inline'>(孤山曰。方圓因器。不在虗空。大小由塵。何關見性。是故責言云何為在。<span class='corr'>泐</span>潭曰。器有方圓。空無變異。既無變異。何有舒縮。云何為在者。見體如如。不容情器妄度也)</span>。</p>
<p style="margin-left:1em">溫陵曰。一切世間。則根身器界之類。大小內外。則一界一室之類。諸所事業。則舒縮夾絕之類。此總舉萬法。皆屬前塵。與吾靈覺。自不相涉。是故前塵大小。見無舒縮。辟如下。器喻前塵。空喻見體也。</p>
</div>
<div class='div-orig'><p>阿難若復欲令入無方圓<span class='note-inline'>(至)</span>更除虗空方相所在。</p>
</div>
<div class='div-commentary'><p style="margin-left:1em"><span class='note-inline'>(資中云。若復欲令入無方圓等。空體無方。喻見性無二也。以虗空無方圓可除。況見性無大小可還。惟言方者。義攝於圓。佛語之略耳)</span>。</p>
<p style="margin-left:1em">孤山曰。空性無動。寧有出入。因器去留。強云出入。</p>
<p style="margin-left:1em">溫陵曰。離塵觀性。自得本真。不勞功用。</p>
</div>
<div class='div-orig'><p>若如汝問入室之時<span class='note-inline'>(至)</span>寧無續跡是義不然。</p>
</div>
<div class='div-commentary'><p style="margin-left:1em"><span class='note-inline'>(溫陵曰。既非可挽。定非可縮。既非可續。定非可斷。義既不然。無用情計)</span>。</p>
</div>
<div class='div-orig'><p>一切眾生從無始來<span class='note-inline'>(至)</span>徧能含受十方國土。</p>
</div>
<div class='div-commentary'><p style="margin-left:1em"><span class='note-inline'>(補註曰。前云認物為<span class='corr'>己</span>。今云迷<span class='corr'>己</span>為物。前乃就妄擇真。且言物與<span class='corr'>己</span>異。故斥自身。皆謂之物。今將以真融妄。應知萬物皆<span class='corr'>己</span>。萬物皆<span class='corr'>己</span>。而迷以為物。故失本心。為物所轉。而見內外之殊大小之異也)</span>。</p>
<p style="margin-left:1em">孤山曰。迷<span class='corr'>己</span>為物。謂失性隨塵也。為物所轉。謂因而倒妄也。為物所轉者。如空隨器變。故於是中。觀大觀小。而終為眾生。能轉物者。如除器觀空。故即心圓明。徧含國土。而即同如來。盖毛端國土。本非小大含容之理。不假神變。但除情器。則廓爾現前也。</p>
</div>
<div class='div-orig'><p>阿難白佛言世尊<span class='note-inline'>(至)</span>先所難言物能見我。</p>
</div>
<div class='div-commentary'><p style="margin-left:1em"><span class='note-inline'>(携李曰。此皆即迷情而難辨也)</span>。</p>
<p style="margin-left:1em"><span class='note-inline'>(溫陵曰。物能見我。謂見在物而不在身。是物能見我矣)</span>。</p>
<p style="margin-left:1em">孤山曰。向云迷<span class='corr'>己</span>為物。失於本心。故為物轉。若能轉物。則同如來。是則所見山河。皆我妙性。故云今此妙性。現在我前。此領旨也。見必我真下。阿難尚存能所。謂所見既是真性。則我能見。復是何物。若謂身無見性。而今分別非虗。若言現前是見。則彼之外物。別無心智。反辨我身。若彼外物。實我是心。現今能見。則成外物。是我內身非我。</p>
</div>
<div class='div-orig'><p>佛告阿難今汝所言<span class='note-inline'>(至)</span>佛言如是如是。</p>
</div>
<div class='div-commentary'><p style="margin-left:1em"><span class='note-inline'>(携李曰。通辨萬物。無是見者。若空若物。總舉色空諸法詳辨也。初言見精。次言見元。後言精見者。此見本乎妙精明心。故通言精。從心首出。故曰見元。依用指體。故曰見精。依體指用。故曰精見。林渠猶林泉也)</span>。</p>
<p style="margin-left:1em">溫陵曰。物無是見。故雖大聖。不能即物剖辨。意須離物矣。</p>
<p style="margin-left:1em">長水曰。如是如是者。印其不能分出見性也。</p>
</div>
<div class='div-orig'><p>佛復告阿難如汝所言<span class='note-inline'>(至)</span>佛言如是如是。</p>
</div>
<div class='div-commentary'><p style="margin-left:1em"><span class='note-inline'>(携李曰。見非是物。方有所見。物若即見。則無所見。是萬象中無非見者。可剖而出也)</span>。</p>
<p style="margin-left:1em">溫陵曰。若樹非見。何能見樹。若即是見。樹當名見。云何名樹。然前斷為無是見者。既不中理。故復思惟無非見者。二義無定。佛皆許者。以色空等象如虗空華。本無所有。不可定指也。</p>
</div>
<div class='div-orig'><p>是時文殊師利法王子<span class='note-inline'>(至)</span>於其中間無是非是。</p>
</div>
<div class='div-commentary'><p style="margin-left:1em"><span class='note-inline'>(資中曰。二種者。精明見元。及前緣色空。是非二義也)</span>。</p>
<p style="margin-left:1em">溫陵曰。佛意為顯見與見緣。如虗空華。於中本無是非是義。然此非有學小智所及。故必須文殊請明也。</p>
</div>
<div class='div-orig'><p>佛告文殊及諸大眾<span class='note-inline'>(至)</span>云何於中有是非是。</p>
</div>
<div class='div-commentary'><p style="margin-left:1em"><span class='note-inline'>(三摩地名妙生。菩薩得此定故。立妙生號。而妙生者。即文殊也。以此定之人。發此定之問)</span>。</p>
<p style="margin-left:1em">溫陵曰。自住三摩地。即自性首楞正定也。聖人住是定中。了見萬法。惟一圓融清淨寶覺。曾無非是。此正答所問也。見根。也。見。緣境也。所想相。識也。根境識三。攝盡萬法。夫能了諸緣。元一寶覺。無是非是。則從前真妄虗實。倒心緣影。疑異分別之情。豁然而蕩矣。</p>
</div>
<div class='div-orig'><p>文殊吾今問汝如汝文殊<span class='note-inline'>(至)</span>是文殊者為無文殊。</p>
</div>
<div class='div-commentary'><p style="margin-left:1em"><span class='note-inline'>(吳興曰。問意有三。如汝文殊一也。更有文殊是文殊者二也。為無文殊三也)</span>。</p>
<p style="margin-left:1em">吳興曰。此示一真法性。本無是非也。如汝文殊者。舉本無是非之體也。更有文殊是文殊者。離增益。盃也。為無文殊。離減。損也。</p>
</div>
<div class='div-orig'><p>如是世尊我真文殊<span class='note-inline'>(至)</span>於中實無是非二相。</p>
</div>
<div class='div-commentary'><p style="margin-left:1em"><span class='note-inline'>(吳興曰。我真文殊。答第一義。例立菩提妙淨明體也。無是文殊。答第二義。例破色空是見也。何以故下。釋成上義。然我今日非無文殊。答第三義。例破色空非見也。於中實無是非二相。總結破意)</span>。</p>
<p style="margin-left:1em"><span class='corr'>泐</span>潭曰。故曰我真文殊。無是文殊。盖若有是者。我則非真矣。所謂纔有是非。遂失本真也。則二文殊者。明有是則有非也。然我以下。明雖不立是。亦不墮非。於當體中。實無二相。夫真無是非。是非由妄。若謂色空是真見者。斯乃從妄辨真。對於無妄之真。則成二義。</p>
</div>
<div class='div-orig'><p>佛言此見妙明<span class='note-inline'>(至)</span>中間自無是月非月。</p>
</div>
<div class='div-commentary'><p style="margin-left:1em"><span class='note-inline'>(吳興曰。前第二月。別喻見精明元。今通喻色空及與聞見者。由文殊對<span class='corr'>揚</span>。既無二相。復舉月喻。以遣妄情)</span>。</p>
<p style="margin-left:1em"><span class='note-inline'>(携李曰。月本無二。妙圓真心。寧有聞見是非耶)</span>。</p>
<p style="margin-left:1em">溫陵曰。妙明之見。如所謂無文殊也。空塵見緣。如所謂是文殊也。菩提心。如所謂真文殊也。色空聞見。如所謂二文殊也。皆依淨圓真心而起。故如第二月。當體全虗。無空辨詰。知不容辨。但造真□□。是非自亡。</p>
</div>
<div class='div-orig'><p>是以汝今觀見與塵<span class='note-inline'>(至)</span>故能令汝出指非指。</p>
</div>
<div class='div-commentary'><p style="margin-left:1em"><span class='note-inline'>(吳興曰。物為所指。見非可指。真性俱離。故云出指非指)</span>。</p>
<p style="margin-left:1em"><span class='note-inline'>(携李曰。是空是見。名為可指。非空非見。名不可指。妙覺真精。此相離故。楞嚴經曰。自住三摩地中)</span>。</p>
<p style="margin-left:1em">溫陵曰。見與塵。指妄根妄境也。觀見塵而發明。終沉妄想。不出是非。由真精而發明。可出是非。得無分別。出指非指。言是非雙泯也。</p>
</div>
<div class='div-orig'><p>阿難白佛言世尊<span class='note-inline'>(至)</span>獲真實心妙覺明性。</p>
</div>
<div class='div-commentary'><p style="margin-left:1em"><span class='note-inline'>(資中曰。外道通稱梵志。按灰苦行外道也)</span>。</p>
<p style="margin-left:1em"><span class='note-inline'>(吳興曰。向云我今觀此覺性自然。今云與彼自然。云何開示。盖言今之自然。似非昔之因緣。則與外道自然。云何分別耶)</span>。</p>
<p style="margin-left:1em">溫陵曰。先引佛說。起疑也。楞伽會上。為大慧菩薩說因緣義。以破外道自然之執。非彼境界者。非同外道所見也。楞伽雖說因緣。破彼妄執。今觀覺性有真自然體。遠離倒妄。則似非因緣矣。</p>
</div>
<div class='div-orig'><p>佛告阿難我今如是<span class='note-inline'>(至)</span>見性斷滅云何見明。</p>
</div>
<div class='div-commentary'><p style="margin-left:1em"><span class='note-inline'>(孤山曰。約明暗色空。推自然之性。謂以明為自體。則性一於明。應無見暗。謂性非自然之體。則因緣之。性俱為情計可知)</span>。</p>
<p style="margin-left:1em">溫陵曰。釋非自然也。自然謂自體本然也。自體本然。則不隨境變。今皆隨變。非自然矣。</p>
</div>
<div class='div-orig'><p>阿難言必此妙見<span class='note-inline'>(至)</span>緣明緣暗同於空塞。</p>
</div>
<div class='div-commentary'><p style="margin-left:1em"><span class='note-inline'>(孤山曰。阿難始疑妙性同外自然。既聞逐破。則謂如佛〔音〕說正因緣義。但未知妙性云何符合耳)</span>。</p>
<p style="margin-left:1em"><span class='note-inline'>(真際曰。因親緣疎。故分二門)</span>。</p>
<p style="margin-left:1em">溫陵曰。汝言因緣下。釋非因緣也。假物為因。循物為緣。既無定處。非因緣矣。</p>
</div>
<div class='div-orig'><p>當知如是精覺妙明<span class='note-inline'>(至)</span>離一切相即一切法。</p>
</div>
<div class='div-commentary'><p style="margin-left:1em"><span class='note-inline'>(吳興曰。非因緣下。不言非不因緣者。以此中正破因緣。故且置之。無非不非無是非是者。此顯覺性本無非與不非。亦無是與非是。離則顯真非俗。即乃觸境惟心)</span>。</p>
<p style="margin-left:1em">溫陵曰。疊拂徧計。直示精覺也。因緣自然。是非筭相。皆是妄情徧計分別。精覺妙明。本無是事。故曰離一切相。徧計既離。則圓成實體。觸處現前。故曰即一切法。祖師所謂<span class='corr'>但</span>離妄緣。即如如佛。又云是非<span class='corr'>已</span>去了。是非裏薦取。諸離一切相。即一切法之意也。</p>
</div>
<div class='div-orig'><p>汝今云何於中措心<span class='note-inline'>(至)</span>虗空云何隨汝執捉。</p>
</div>
<div class='div-commentary'><p style="margin-left:1em">溫陵曰。結上文而責滯情也。精覺不可措心。如虗空不可措手。</p>
</div>
<div class='div-orig'><p>阿難即從座起白佛言<span class='note-inline'>(至)</span>諸因緣相非第一義。</p>
</div>
<div class='div-commentary'><p style="margin-left:1em"><span class='note-inline'>(孤山曰。此又特起因緣之義。以覺眾生)</span>。</p>
<p style="margin-left:1em">溫陵曰。緣生之法。因空而有。因明而顯。因心而知。因眼而見。是乃世間名相。於第一義。皆為戲論。</p>
</div>
<div class='div-orig'><p>阿難吾復問汝<span class='note-inline'>(至)</span>二俱名見云何不見。</p>
</div>
<div class='div-commentary'><p style="margin-left:1em"><span class='note-inline'>(吳興曰。若必見暗等。與初卷眚人覩暗。見性是同。所破有異。前顯見性是心。且破眼根能見。今顯見性非明。廣破因緣能見。破緣既廣。顯性實深。由是下文談見見非見)</span>。</p>
<p style="margin-left:1em">溫陵曰。因三種光而後能見。名和合相。非真見體。當知真見非和合相。不逐緣生。不隨境滅。故世尊始則詰之曰。云何無見。漸覈真見也。繼則詰之曰。如是二相。俱名不見。逆貭俗情也。三則詰之曰。云何不見。順顯真見也。明暗自奪。見不暫無。比即不逐緣生。不隨境滅者也。</p>
</div>
<div class='div-orig'><p>是故阿難如今當知<span class='note-inline'>(至)</span>見塞之時見非是塞。</p>
</div>
<div class='div-commentary'><p style="margin-left:1em"><span class='note-inline'>(補註曰。此明離緣之見。即是精也。於下文則遣之矣)</span>。</p>
<p style="margin-left:1em">孤山曰。明暗空塞皆屬緣塵。各非見體。</p>
</div>
<div class='div-orig'><p>四義成就汝復應知<span class='note-inline'>(至)</span>無得疲怠妙菩提路。</p>
</div>
<div class='div-commentary'><p style="margin-left:1em"><span class='note-inline'>(溫陵曰。四義成就等。結上起下也。汝等下責而勉之之辞也。清淨實和。即真見也。阿難引世尊常說因緣。以為問難。世尊重拂因緣。發明真見。乃復責而勉之。可謂詳且明矣。然阿難終於慧目未開。覺心未淨故。又起後章之問也)</span>。</p>
<p style="margin-left:1em">溫陵曰。上明見非是明。乃至見非是塞。義既成就。次復應知。見見之時。見非是見。盖知明暗之非見。則雖悟見體離緣。而未見見體。知見見之非見。則悟見體離相。而真見見體矣。夫見情屬妄。何以真見復見於妄乎。盖見精者。映色之性也。見雖屬妄。其性元真。當知見見之時。無別所見。只是見於見中之性耳。然則若未見性。性在見中。同名見精。若能見性。性脫於見。方名見見。若見體尚猶離見。而見不能及。況諸言說能及哉。離緣離相。言說不及。是謂清淨實相。妙菩提路。而聲聞但局名相。不能通達。故勉令善思。勿疲怠也。前文躡迹。廣明身心真妄。意在發正知見。顯如來藏。而學者見見未明。覺心未淨。故下文重開慧目。再爭餘塵。使真精瞭然。則如來藏存於目擊矣。</p>
</div>
<div class='div-orig'><p>阿難白佛言世尊<span class='note-inline'>(至)</span>心猶未了汝今諦聽。</p>
</div>
<div class='div-commentary'><p style="margin-left:1em"><span class='note-inline'>(吳興曰。阿難所迷。心境轉細。如來所示。觀照愈深。故曰微密)</span>。</p>
<p style="margin-left:1em">真際曰。奢摩他。三止也。微密觀照。三觀也。經家所敘。則先慧而後定。如來所告。則先定而後慧。用顯圓融止觀體無二也。</p>
</div>
<div class='div-orig'><p>阿難一切眾生輪迴世間<span class='note-inline'>(至)</span>二者眾生同分妄見。</p>
</div>
<div class='div-commentary'><p style="margin-left:1em"><span class='note-inline'>(吳興曰。此因阿難問見見非見。故發明二業之疑)</span>。</p>
<p style="margin-left:1em"><span class='note-inline'>(補註曰。別業者。分人妄見也。同分者。多人妄見也。故[彳*多]文先引別業。且喻阿難一人眼根之妄。次連同分。廣喻十方眾生根身器界同一妄耳)</span>。</p>
<p style="margin-left:1em">溫陵曰。二倒見妄。即同別二見也。由此見妄。循造妄業。故云當處發生。隨業受報人天諸趣。故云當業輪轉。</p>
<p style="margin-left:1em"><span class='corr'>泐</span>潭曰。別業言起惑之異。妄逐緣影。迷失正見。同業言感妄所同。妄隨生死。淪替本覺。</p>
</div>
<div class='div-orig'><p>云何名為別業妄見<span class='note-inline'>(至)</span>別有圓影五色重叠。</p>
</div>
<div class='div-commentary'><p style="margin-left:1em"><span class='note-inline'>(孤山曰。目喻本是真智。燈喻本具真理。赤眚喻妄心。圓影喻妄境。境謂五陰。故云五色重疊)</span>。</p>
<p style="margin-left:1em">吳興曰。目有赤眚。則於燈見重叠之色。見有妄病。故於境起差別之惑。</p>
</div>
<div class='div-orig'><p>於意云何此夜燈明<span class='note-inline'>(至)</span>見圓影者名為何等。</p>
</div>
<div class='div-commentary'><p style="margin-left:1em"><span class='note-inline'>(溫陵曰。惟彼見者目眚所成。喻差別妄見。非由境起。亦非根起。皆是眾生見病所成也)</span>。</p>
<p style="margin-left:1em">補註曰。五色圓影。既非燈色。又非見色。惟彼見者目眚所成。喻五陰妄境皆是眾生妄心所成也。惟眚之觀。謂獨有眚者見之也。名為何等。謂若是見色。見<span class='corr'>已</span>成色。則彼眚人見圓影者。不得名為見矣。色即影也。</p>
</div>
<div class='div-orig'><p>復次阿難若此圓影<span class='note-inline'>(至)</span>云何眚人目見圓影。</p>
</div>
<div class='div-commentary'><p style="margin-left:1em"><span class='note-inline'>(補註曰。此合上一節。難破圓影。一即燈見。二離燈見。至下文牒結。以顯其妄也)</span>。</p>
<p style="margin-left:1em">溫陵曰。上即燈見。既無實體。此離燈見。又無定處。足知其妄矣。</p>
</div>
<div class='div-orig'><p>是故當知色實在燈<span class='note-inline'>(至)</span>何況分別非燈非見。</p>
</div>
<div class='div-commentary'><p style="margin-left:1em"><span class='note-inline'>(孤山曰。色實在燈。理體本真也。見病為影。妄心成境也。影見俱眚。心境皆妄也。見眚非病。謂有智眚人。知因目眚。終不執言圓影實有。故雖有眚。不為見病也。〔辟〕圓初心。無明雖在。而達無明本自不有。則無妄境可得也)</span>。</p>
<p style="margin-left:1em"><span class='note-inline'>(吳興曰。如來舉此推破性執者。正欲引例。阿難目觀山河等。皆是妄見。義在下文。其昭昭矣)</span>。</p>
<p style="margin-left:1em">孤山曰。燈有色而無影。影由目眚之為。智有照而無妄。妄由見病所起知。影由見病之為。則影與見俱眚病耳。而見眚者。自非病也。見眚者即見體也。見體本自無病。則影見之眚。皆為浮妄。了不相涉。故不應執言是燈是見。亦不應執非燈非見。如第二月。非體非影。全即虗妄。故不應窮詰也。是燈句。謂圓影由燈見而有。即因緣義也。非燈非見。謂圓影離燈見而有。即自然義也。前文<span class='corr'>已</span>破。此重責之。故曰今欲名誰等。</p>
<p style="margin-left:1em"><span class='note-inline'>(携李曰。體謂真月。影謂水月)</span>。</p>
</div>
<div class='div-orig'><p>云何名為同分妄見<span class='note-inline'>(至)</span>本所不見亦復不聞。</p>
</div>
<div class='div-commentary'><p style="margin-left:1em"><span class='note-inline'>(資中曰。不祥氣現。惟灾地見之。乃同業妄感也。彼無灾地。不見不聞。喻有漏境界。惟妄覺之見。即同業妄見也。彼無漏者見本清淨。故釋迦化土。現淨穢之不同。諸天飯食。隨福德而有異也)</span>。</p>
<p style="margin-left:1em"><span class='corr'>泐</span>潭曰。暈適佩玦。日月之灾象也。彗孛飛流。星辰之灾象也。負耳虹霓。陰陽之灾象也。惡氣還日為暈。日食曰適。所謂適見於日月之灾也。珮玦謂妖氣近日。如環珮之狀。星芒偏指曰彗。如彗箒也。芒氣四出曰孛。孛孛然也。絕迹而去曰飛。光迹相連曰流。陰陽之氣。或背日如負。旁日如耳。或明而為虹。暗而為霓。</p>
</div>
<div class='div-orig'><p>阿難吾今為汝以此二事<span class='note-inline'>(至)</span>然見眚者終無見咎。</p>
</div>
<div class='div-commentary'><p style="margin-left:1em"><span class='note-inline'>(興福曰。二事者。別業眚見同分不祥也。法喻互顯。曰進退合明)</span>。</p>
<p style="margin-left:1em"><span class='note-inline'>(長水曰。喻別業之妄咎由根起。非由境也。雖由根起。特根之妄。非見之妄。故曰終無見咎)</span>。</p>
<p style="margin-left:1em">溫陵曰。圓影無實。則似境而<span class='corr'>已</span>。乃見勞目眚所成。非燈色所造也。</p>
</div>
<div class='div-orig'><p>例汝今日以目觀見<span class='note-inline'>(至)</span>本覺明心覺緣非眚。</p>
</div>
<div class='div-commentary'><p style="margin-left:1em"><span class='note-inline'>(補註曰。以眼根及山河等境。俱例圓影。然則所指見病。即無明也。無明即覺明也。上舉圓影無實。乃目眚所成。例今根境無實。乃無始無明所成。見與見緣下牒顯而註釋也)</span>。</p>
<p style="margin-left:1em">溫陵曰。見即根。見緣即境。此根與境。雖似現前實有。而元非實有。元我覺明見所緣眚之所成耳。見所緣三字。釋成覺明也。此一見字。即能見分。謂此覺明能見。其所緣者。即眚也。覺見即眚等。謂有覺有見。即為眚病。惟吾本覺明心。能覺諸緣者。非眚也。盖本覺如好眼。覺明如眚病。根境如燈影耳。</p>
<p style="margin-left:1em">吳興曰。無始見病。如目眚也。以法言之。則阿賴識能見相分。以惑言之。正屬無明。</p>
</div>
<div class='div-orig'><p>覺所覺眚覺非眚中<span class='note-inline'>(至)</span>性非眚者故不名見。</p>
</div>
<div class='div-commentary'><p style="margin-left:1em"><span class='note-inline'>(補註曰。覺所覺下。牒上各緣非眚之意。釋前見見非見之疑也)</span>。</p>
<p style="margin-left:1em"><span class='note-inline'>(吳興曰。云何復名覺聞知見者。顯其離妄。亦責其未悟也。又阿難云。而今更聞見見非見。重增迷悶。故今再示覺非眚中。此實見見也。閱此文者。當曉大途)</span>。</p>
<p style="margin-left:1em">真際曰。所覺即覺明等也。今吾覺其所覺是眚。而吾真覺非墯眚中。此實見見之時。見非是見也。真見如是。云何復以覺聞知見眚中之事。而名之哉。是故下。重明眚事。彼見下。重結見非是見也。</p>
<p style="margin-left:1em">資中曰。皆即見眚。非見眚者。言可見之法。皆即眚病。非是見體。彼見真體。本非眚類。故不名見。</p>
</div>
<div class='div-orig'><p>阿難諸眾生同是覺明<span class='note-inline'>(至)</span>和合妄生和合妄死。</p>
</div>
<div class='div-commentary'><p style="margin-left:1em"><span class='note-inline'>(吳興曰。真妄和合。故有生死。偏言妄者。真如在迷故)</span>。</p>
<p style="margin-left:1em">溫陵曰。合顯器界根身無非見病和合妄起也。覺明無漏妙心。即依真起妄者。</p>
</div>
<div class='div-orig'><p>若能遠離諸和合緣<span class='note-inline'>(至)</span>清淨本心本覺常住。</p>
</div>
<div class='div-commentary'><p style="margin-left:1em"><span class='note-inline'>(溫陵曰。此示以開慧目淨覺心之要)</span>。</p>
<p style="margin-left:1em">吳興曰。不和合者。有似自然。下文所破。其義[(厂@((既-旡)-日+口))*頁]異。</p>
</div>
<div class='div-orig'><p>阿難汝雖先悟本覺妙明<span class='note-inline'>(至)</span>非和合生及不和合。</p>
</div>
<div class='div-commentary'><p style="margin-left:1em"><span class='note-inline'>(携李曰。前于妙明本覺。疑同因緣自然。既與辨質。而未明證道始覺非和合生及不和合。是為覺心餘塵。故再與辨之。使明淨也)</span>。</p>
<p style="margin-left:1em">補註曰。阿難前云。因緣自然。諸和合相。與不和合。心猶未開。如來乃就同別二見文中。重破因緣自然二種之執。意謂阿難之心。必<span class='corr'>已</span>悟矣。但和合等義。疑猶未明。故此下因辨覺元。而重與明之。先悟者<span class='corr'>已</span>悟也。</p>
</div>
<div class='div-orig'><p>阿難吾今復以前塵問汝<span class='note-inline'>(至)</span>為與通和為與塞和。</p>
</div>
<div class='div-commentary'><p style="margin-left:1em"><span class='note-inline'>(溫陵曰。則汝下。意謂設有所和。即涉妄塵。而不名妙淨矣)</span>。</p>
<p style="margin-left:1em">吳興曰。菩提心者。覺性也。上文云。而猶未明如是覺元非和合生等。古人以佛果菩提解者謬矣。</p>
</div>
<div class='div-orig'><p>若明和者且汝觀明<span class='note-inline'>(至)</span>及諸群塞亦復如是。</p>
</div>
<div class='div-commentary'><p style="margin-left:1em"><span class='note-inline'>(真際曰。此章皆明浮塵幻相一無實體。不容穹詰)</span>。</p>
<p style="margin-left:1em"><span class='note-inline'>(孤山曰。性謂見性。見被明雜。豈得名見。明被見雜。豈得名明。和雜既失明性兩名。則知謂見和明。不成義理。故云和明非義。彼暗與通下。知非與明和。則餘皆非也)</span>。</p>
<p style="margin-left:1em">資中曰。明屬前相。見屬內心。齊何處所。而論具雜。見之與相。目擊可分。明見相雜。作何形像。</p>
<p style="margin-left:1em">溫陵曰。若非下。謂明若非見。不能見明。此疑若相雜也。明若即見。誰為能見。又非雜矣。必見下。謂惟見與明。體必圓滿。不合相和。盖和則間雜。不圓滿矣。見必異明下。牒上結成非和也。</p>
</div>
<div class='div-orig'><p>復次阿難又汝今者<span class='note-inline'>(至)</span>及諸群塞亦復如是。</p>
</div>
<div class='div-commentary'><p style="margin-left:1em"><span class='note-inline'>(資中曰。上明和義。如水和土。今明合義。如盖合函)</span>。</p>
<p style="margin-left:1em"><span class='note-inline'>(興福曰。既不離明。應無見暗。今既見暗。則非合明)</span>。</p>
<p style="margin-left:1em">溫陵曰。和則雜而不辨合則附而不離。合則不離故。明相滅時見亦隨滅。不復合暗。若不合暗而能見暗。則與明合時。應非見明。然既不見明。云何言與明合。云何了明非暗耶。合義不成。則菩提心非和合起矣。</p>
</div>
<div class='div-orig'><p>阿難白佛言世尊如我思惟<span class='note-inline'>(至)</span>及諸群塞亦復如是。</p>
</div>
<div class='div-commentary'><p style="margin-left:1em"><span class='note-inline'>(真際曰。若和合不成。即非和合形對必然故也。此計真妄二法。了不相觸)</span>。</p>
<p style="margin-left:1em">溫陵曰。若非下。謂和則同而無畔。非和則異。故必有畔。且求畔不得。非非和矣。阿難下。謂相及乃有畔。畔義不成非非和矣。</p>
</div>
<div class='div-orig'><p>又妙見精非和合者<span class='note-inline'>(至)</span>及諸群塞亦復如是。</p>
</div>
<div class='div-commentary'><p style="margin-left:1em"><span class='note-inline'>(吳興曰。非和約體。不相入故。以際畔推之。非合約性。自差別故。以乖角破之)</span>。</p>
<p style="margin-left:1em"><span class='note-inline'>(資中曰。自徵心辦見以來。齊此廣破人執。此下陰入此界等文。破法執也)</span>。</p>
<p style="margin-left:1em">溫陵曰。以為非合。則根境乖背。既不知明。亦不顯見。二體既無。從何甄別合與非合之理耶。</p>
</div>
<div class='div-orig'><p>阿難汝猶未明一切浮塵<span class='note-inline'>(至)</span>迷悟生死了無所得。</p>
</div>
<div class='div-commentary'><p style="margin-left:1em"><span class='note-inline'>(問。真常之性。人人本具。既無去來生死。奈何今之實有邪。資中答。不真常則有。真常則不有。〔辟〕之空水。目病則華。風擊則泡。豈其真常。若晴明澄湛。乃謂真常。于明湛中。靜求華泡。夫何所得能審乎。此則不疑聖言。惟務了幻妄。而復真常)</span>。</p>
<p style="margin-left:1em">溫陵曰。明暗通塞。合非合理。皆所謂浮塵幻相。和合妄起。和合妄滅。故曰當處出生隨處滅盡。本無有生。亦無和合。則幻妄稱相而<span class='corr'>已</span>。幻無自性。依真而立。如華起空。全體即空。如泡生水。全體即水。故曰其性真為妙覺明體。近取諸身。遠取諸物。莫不皆然。故曰如是乃至等也。如來藏者。當人法身妙性也。依果而稱曰如來。含攝眾德曰藏。未甞去來曰常住。暗不能昏曰妙明。不隨生滅曰不動。無不徧足曰周圓。妙萬物而至神。性一切而不異。曰妙真如性。能見是性。則迷悟生死。了不可得。盖由離生滅斷常之見。而得圓妙藏性之體也。</p>
<p style="margin-left:1em"><span class='note-inline'>(孤山曰。五陰等諸經皆列三科。謂陰處界。以對愚根樂各有三故。而今有四。更加六入。只是破十二處中內六是耳。隨〔机〕增減。何必定三。此並色心開合之殊。廣上浮塵諸幻化相也)</span>。</p>
</div>
<div class='div-orig'><p>阿難云何五陰本如來藏妙真如性。</p>
</div>
<div class='div-commentary'><p style="margin-left:1em"><span class='note-inline'>(資中曰。色受想行識五者成體。蔭蔽妙明曰五陰)</span>。</p>
<p style="margin-left:1em">長水曰。梵語塞徤陀。此云蘊。古翻為陰。蘊謂積聚。陰謂盖覆。積聚有為。盖覆真性。</p>
</div>
<div class='div-orig'><p>阿難辟如有人以清淨目<span class='note-inline'>(至)</span>色陰當知亦復如是。</p>
</div>
<div class='div-commentary'><p style="margin-left:1em"><span class='note-inline'>(溫陵曰。狂華喻色陰。狂相喻色境。皆妄感也)</span>。</p>
<p style="margin-left:1em"><span class='note-inline'>(携李曰。淨目晴空。喻淨智。觀妙性故。逈無所有。勞目華空。喻妄因緣。幻色故。別見狂相。此色陰所起也)</span>。</p>
<p style="margin-left:1em">孤山曰。淨目況本具真智。睛空況本具真理。惟□睛虗。即理智一如也。迥無所有。絕九界妄色也。其人喻眾生也。背真合妄。故曰無故。不動目睛。妄心取著也。瞪以發勞。妄惑潤業也。於妙性中。現九界色。故曰於空見狂華等。</p>
</div>
<div class='div-orig'><p>阿難是諸狂華非從空來<span class='note-inline'>(至)</span>云何晴空號清明眼。</p>
</div>
<div class='div-commentary'><p style="margin-left:1em"><span class='note-inline'>(<span class='corr'>泐</span>潭曰。若有出入下。辨狂華不因空生。明色除不因境有。如若目出者下。辨狂華不因目出。明色陰不因根生也)</span>。</p>
<p style="margin-left:1em"><span class='note-inline'>(孤山曰。圓覺謂非惟惑此虛空實性。亦復迷彼實花生處是矣)</span>。</p>
<p style="margin-left:1em">溫陵曰。若有出入。則有實體。故非虗空。非空則實。故如阿難體更無所容。若華從目出。則得目之性。故應有見。今旋時既不見眼。又不翳眼。非目出矣。又若華從目出。則華在空時。目應無翳。云何見華。目尚有翳。必見晴空無華。方號清明眼邪。</p>
</div>
<div class='div-orig'><p>是故當知色陰虗妄本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(資中曰。若知華相即空。則顯色陰本如來藏)</span>。</p>
<p style="margin-left:1em">溫陵曰。既了幻華無因。當知色陰虗妄。本非因緣自然。即如來藏。妙真如性。餘四例此。</p>
</div>
<div class='div-orig'><p>阿難辟如瀑流波浪相續<span class='note-inline'>(至)</span>行陰當知亦復如是。</p>
</div>
<div class='div-commentary'><p style="margin-left:1em"><span class='note-inline'>(携李曰。行〔固〕藏生。從妙湛流出。而明暗色空。皆入識真體。故以流水為喻)</span>。</p>
<p style="margin-left:1em">溫陵曰。妙湛妄動。隨境轉徙。念念遷謝。新新不停。故名行陰。而辟。瀑流也。以念念生滅。後不至前。故曰不相踰越。</p>
</div>
<div class='div-orig'><p>阿難如是流性不因空生<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(資中曰。若因水有下。開若因其水。別有流性。因果性別。則瀑流性。不㡴是水。能有是水。所有是流。一相若殊。俱㡴現在)</span>。</p>
<p style="margin-left:1em">溫陵曰。牒釋流性。不因空水非即非離。以明行陰無實體也。有所有相。謂流應離水。別有體相也。空非有外。水流其間。水外無流。流終依水。則非離空水矣。</p>
</div>
<div class='div-orig'><p>阿難辟如有人取頻伽瓶<span class='note-inline'>(至)</span>識陰當知亦復如是。</p>
</div>
<div class='div-commentary'><p style="margin-left:1em"><span class='note-inline'>(携李曰。頻伽好色鳥也。瓶形象之)</span>。</p>
<p style="margin-left:1em"><span class='note-inline'>(孤山曰。瓶喻妄業。空喻妄識。業牽識走如瓶擎空行。捨身受身。喻以遠行。現陰如此國。中陰生陰。悉如他國)</span>。</p>
<p style="margin-left:1em"><span class='corr'>泐</span>潭曰。缾作頻伽鳥形。有形無實。譬眾生妄身也。滿中之空。譬識陰也。性空真覺。周徧法界。一迷為識。故局在妄身之內。如瓶中之空耳。內外一空。喻性識一體。塞其兩孔。喻妄分同異也。空無往來。不可擎餉。以隨頻伽瓶故。妄有千里之行。他國之餉。喻性無生滅無捨受。以依幻妄身故。逃形於此。託生於彼。此迷性成識妄隨流轉之狀也。</p>
</div>
<div class='div-orig'><p>阿難如是虗空非彼方來<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(資中曰。此明性無往來無出入也。計有出入。皆為虛妄。生滅去來為如來藏。此楞伽以藏識。為如來藏也)</span>。</p>
<p style="margin-left:1em">孤山曰。虗空非從彼方。來入此方。若瓶盛空。從彼入此。何故彼方不見空少。此方不見空出。身心萬法。即如來藏妙真如性。道嫌揀擇。理忘情謂。凡有言說。皆為戲論。擬心動念。盡涉迷倒。大覺將與覺之。故此卷之初。權且明正。倒辨緣影。擇見精一。就其迷倒情計為之。拂心眼之塵翳。洗肺腸之垢濁。使心境洒落。真妄兩忘。然後融會入如來藏。遂知根塵處界法法無非妙真如性。此第二及第三卷大旨也。</p>
</div></div>
<div class='div-other'><a id='mulu6' />
<p class='h1'>大佛頂如來密因修證了義諸菩薩萬行首楞嚴經　第三</p>
<div class='div-orig'><p>復次阿難云何六入<span class='note-inline'>(至)</span>同是菩提瞪發勞相。</p>
</div>
<div class='div-commentary'><p style="margin-left:1em"><span class='note-inline'>(資中曰。六根吸塵曰入)</span>。</p>
<p style="margin-left:1em"><span class='note-inline'>(問。何不直就根塵推破見性。而須指前勞目之事乎。携李答。夫根塵徧。迷悟。必從要故。指凡夫易解之妄事。用開阿難未了之執情。向下塞耳聞聲。畜鼻覺觸例亦如是)</span>。</p>
<p style="margin-left:1em">吳興曰。前色陰中。辟如目睛。瞪以登勞。則于虗空別見狂花等相。蓋以目喻真。以勞喻妄。以華喻色。今指前喻。故云即彼目睛等。兼目與勞下。斯取前文能喻之根。便為此中所喻之法。以彼勞目。正是眼入虗妄之相故。當知眼入乃至意入。皆如空華。故六入文。並云同是菩薩瞪發勞相。</p>
</div>
<div class='div-orig'><p>因于明暗二種妄塵<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(補註曰。按環師科經。此有三科。即彼目睛下。依真起妄。因于明暗下。辨妄無實。是故當知下。了妄即真。盖謂妄無自性。全體即真也。餘五例此)</span>。</p>
<p style="margin-left:1em">溫陵曰。因塵發見。因根吸塵。故名眼入。然離塵無體。足知虗妄。乃至云非明暗來。非根出等。既無所從。則非因緣自然。本如來藏。妙真如性矣。</p>
</div>
<div class='div-orig'><p>阿難辟。如有人以兩手指<span class='note-inline'>(至)</span>同是菩薩瞪發勞相。</p>
</div>
<div class='div-commentary'><p style="margin-left:1em"><span class='note-inline'>(吳興曰。辟如者。此以假設其事。曉訓令悟。故云辟如。非取比况之義也。下文亦爾)</span>。</p>
<p style="margin-left:1em">溫陵曰。指本無聲。耳本無聞。妄相感觸。故頭中作聲。耳入之妄。皆如是也。必依指喻者。明凡聲本無。由妄感觸。非感非觸。彼此寂然。則如來藏本然真妙矣。耳勞因塞。乃至意勞因習。妄同眼勞。故例稱瞪發。</p>
</div>
<div class='div-orig'><p>因于動靜二種妄塵<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(真際曰。色受想行識。眼耳鼻身心。及地水火風空。皆無所從來。無所至去。緣合則有。緣離則滅。如幻如化。故云當處發生。隨處滅盡。此也)</span>。</p>
<p style="margin-left:1em"><span class='note-inline'>(泐潭曰。有聞成性。謂有所聞。則成有性)</span>。</p>
<p style="margin-left:1em">孤山曰。耳因動靜發聞。猶目因明暗發見也。諸經所說。對聲有聞。緣明有見。今文了義。靜亦名聞。暗亦名見。鼻聞通塞。意知生滅。例亦如是。</p>
</div>
<div class='div-orig'><p>阿難辟如有人急畜其鼻<span class='note-inline'>(至)</span>同是菩提瞪發勞相。</p>
</div>
<div class='div-commentary'><p style="margin-left:1em"><span class='note-inline'>(溫陵曰。畜縮氣也。冷因畜有。不畜本無。鼻入之妄。皆如是也)</span>。</p>
<p style="margin-left:1em"><span class='note-inline'>(吳興曰。机者弩牙也。根有發聞之義。故取譬之)</span>。</p>
</div>
<div class='div-orig'><p>因于通塞二種妄塵<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em">溫陵曰。鼻聞通塞。亦猶耳聞動靜。而知覺以塵為相。故離彼無有。則非惟緣彼而生。而亦即彼為體。故知明暗動靜。乃至離合生滅之塵。與今見聞覺之性。混而為一。本如來藏中妙真如性矣。</p>
</div>
<div class='div-orig'><p>阿難譬如有人以舌䑛吻<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(資中曰。吻非舌甜。因勞妄有。故不動之時。淡性常在。舌入之妄。皆如是也)</span>。</p>
<p style="margin-left:1em">溫陵曰。口之以味性也。以舌取味曰䑛。熟蚳令勞甚言取著之狀。</p>
</div>
<div class='div-orig'><p>阿難辟如有人以一冷手<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(資中曰。身入之覺。由觸所顯。盖以離觸之時。覺知此身無合之覺。是以合覺。顯於離知也)</span>。</p>
<p style="margin-left:1em">溫陵曰。身入生觸。然觸無自性。猶如二手冷熱相涉。兩無定勢。足知其妄也。手不自觸。因合覺觸。故曰合覺之觸。合不自合。因離知合。故曰顯於離知。涉勢若成等者。謂以熱涉冷。使冷成熱。亦則勞觸而<span class='corr'>已</span>。</p>
</div>
<div class='div-orig'><p>阿難辟如有人勞啳則眠<span class='note-inline'>(至)</span>同是菩提瞪發勞相。</p>
</div>
<div class='div-commentary'><p style="margin-left:1em"><span class='note-inline'>(資中曰。意入主於憶知。憶知生於寤寐。故托睡寤以明也)</span>。</p>
<p style="margin-left:1em"><span class='note-inline'>(補註曰。意以生滅為性。而其體不出憶忘眠寤之境。由四相妄遷。名曰顛倒)</span>。</p>
<p style="margin-left:1em">吳興曰。寤則覧塵斯憶。睡則失憶為忘。又睡中有夢。寤中有忘。皆是覧塵失憶之相。憶之則生。忘之則滅。故下文云。因于生滅二種妄塵也。以妄對真。即是顛倒。此二妄塵復為生住異滅。四種細相。吸習此相。中歸意根。四相剎那。前後不雜。故曰不相踰越。</p>
</div>
<div class='div-orig'><p>因于生滅二種妄塵<span class='note-inline'>(至)</span>生滅二塵畢竟無體。</p>
</div>
<div class='div-commentary'><p style="margin-left:1em"><span class='note-inline'>(溫陵曰。意生覺知。而根潛身中。故云集知居中。意著法塵。而想像內發。故云吸撮內塵)</span>。</p>
<p style="margin-left:1em"><span class='note-inline'>(泐潭曰。眼等五根。但緣現境。惟意知根能緣過去。乃是流入五根不及之地雖通兩釋。孤山義為正錄之)</span>。</p>
<p style="margin-left:1em">孤山曰。前舉四相。此惟二者。以生攝住。以滅收異。而且以憶者為生。忘者為滅。內塵法塵也。見聞逆流者。以憶故則能逆緣。落謝五塵。即覧塵斯憶也。流不及地者。以忘故則成緣。於思不及處。即失憶為忘也。</p>
</div>
<div class='div-orig'><p>如是阿難當知如是<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(補註曰。將何為寐。令誰受滅。為受二字。當作知字。寤寐當互破。但文略耳)</span>。</p>
<p style="margin-left:1em"><span class='note-inline'>(長水曰。覺知之性。離斯二者。故知空華)</span>。</p>
<p style="margin-left:1em">資中曰。列子云。其寤也形開。其寐也形交。交即合也。寤寐二相。自是形之開合。汝覺知性。則無別體。故云同於空華。</p>
</div>
<div class='div-orig'><p>復次阿難云何十二處本如來藏妙真如性。</p>
</div>
<div class='div-commentary'><p style="margin-left:1em"><span class='note-inline'>(興福曰。六根六塵名十二處。處為生門。心心所法於中生長。故名為處)</span>。</p>
<p style="margin-left:1em">孤山曰。前六入破六根。雖以塵對辨。而正意在根。今十二處。雖根塵互破。正破在塵。後十八界。雖根境識三相對推破。而正意惟在六識也。</p>
</div>
<div class='div-orig'><p>阿難汝且觀此祇陀樹林<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(泐潭曰。樹林泉池色也。能觀此者眼也)</span>。</p>
<p style="margin-left:1em"><span class='note-inline'>(吳興曰。初五陰中。以喻比法。用破執情。次六入中。指假設事。顯其妄相。今十二處乃至七大。即於現前見聞之境。及近所目擊者。示其藏性。是則經文從疎泊親。去假就實。善巧開發之意。了然可別矣)</span>。</p>
<p style="margin-left:1em">溫陵曰。眼能生色。則眼為色性。然見空之時。既無色相。則色性應銷。眼中之色性既銷。則顯發一切都無色相矣。且色空二法對待而顯。色相既無。何以顯空。故曰誰明空質。然則計眼生色處者妄也。空亦如是者。因色例空。亦無定處也。若復色塵下。謂色能生見。則觀空之時。見無所生。故曰銷亡。亡即無見。誰明空色。然則計色生眼處者妄也。</p>
<p style="margin-left:1em"><span class='note-inline'>(長水曰。此明眼色二處。俱無生也)</span>。</p>
</div>
<div class='div-orig'><p>阿難汝更聽此祇陀園中<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(孤山曰。若無來徃下。謂聲不來耳。耳不徃聲。聞義不立。此見耳與聲。二處無生也)</span>。</p>
<p style="margin-left:1em">溫陵曰。如我入城。祇林無我。喻聲來耳邊。則餘處無聲。然千眾皆聞。則聲處無實矣。若復汝耳下。謂如我歸林。城中無我。喻耳往聲處。則餘處無耳。然異音皆聞。則耳處無實矣。</p>
</div>
<div class='div-orig'><p>阿難汝又齅此爐中栴檀<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(携李曰。此中義理稍難成立。且鼻舌身三者。是合中知也。設四十里內聞香。亦是香有殊勝之力。其氣遠騰。彼合知處。久久方聞)</span>。</p>
<p style="margin-left:1em"><span class='note-inline'>(長水曰。此見鼻與香一處無生也)</span>。</p>
<p style="margin-left:1em"><span class='note-inline'>(溫陵曰。鼻根聞香。由境有勝劣故。聞有遠近。法華經所謂。此香六銖價值。娑婆世界者。非以勝乎)</span>。</p>
<p style="margin-left:1em">溫陵曰。華嚴經有云。牛頭栴檀香。從離垢出。若以塗身。火不能燒。佛言。鼻非栴檀。非鼻生也。藉爇而有。非空生也。香質木也。烟非木也。離木離煙。又遠四十里聞香。豈木生哉。既非鼻非空非木。則無實處矣。</p>
</div>
<div class='div-orig'><p>阿難汝常二時眾中持鉢<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(長水曰。此言苦與味二處無生也)</span>。</p>
<p style="margin-left:1em"><span class='note-inline'>(資中曰。虗空無味。不可辨明。故托鹹以辨)</span>。</p>
<p style="margin-left:1em">溫陵曰。生於汝舌下。謂舌無定味。又非多體。則味不生於舌矣。石蜜沙糖也。堅如沙石。若生於食下。謂食不自知。因舌知味。縱食能知。則知不在汝。便同他食。汝無所預。何名知味。理既不然。則味不生於食矣。若生於空下。謂虗空無味。則味不生於空矣。</p>
</div>
<div class='div-orig'><p>阿難汝常晨朝以手摩頭<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(長水曰。此明身觸二處無生也)</span>。</p>
<p style="margin-left:1em"><span class='note-inline'>(真際曰。觸有能所。方名為觸。頭足一體。豈名觸耶)</span>。</p>
<p style="margin-left:1em">溫陵曰。觸因根境。能所相感。而獨依根明者。示萬法一體。由妄分能所。故有妄觸。然在手在頭。初無定處。即身典觸處。皆虗妄矣。若各各有下。二者合辨身觸二處。皆無實矣。觸則無成者。謂觸須二物。一則不成。非所非能。言皆無實處。</p>
</div>
<div class='div-orig'><p>阿難汝常意中所緣善惡<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(孤山曰。即汝即心者。防轉計也。云何下難也。汝心惟一。云何有二。根塵俱知。是二心也。離合冷暖者。觸塵也)</span>。</p>
<p style="margin-left:1em"><span class='note-inline'>(吳興曰。法若非知。則非色聲。若是色聲。自應可知。今既無知。豈應藏於色空之外耶)</span>。</p>
<p style="margin-left:1em"><span class='note-inline'>(携李曰。此十二處是心體根本。諸根緣此以生。故外論□之勃路挐。勃路挐者。即根本義也)</span>。</p>
<p style="margin-left:1em">溫陵曰。善惡緣慮心也。無記昏住心也。意緣不出此三。而吸撮內塵。成所緣法。故曰生成法則。若即心者下。謂法若即心。則不屬塵。既非所緣。何成意處。法塵非相。因意知顯。故問為知非知。知則屬心。然體異於汝。又且非塵。故同他心量。設若非知。然此法塵既非色等。特由知發。今既非知。處當何在。既色空之內無所表顯。不應存於色空之外。況空又非有外也。則心緣意處。終無實矣。</p>
</div>
<div class='div-orig'><p>復次阿難云何十八界本如來藏妙真如性。</p>
</div>
<div class='div-commentary'><p style="margin-left:1em"><span class='note-inline'>(孤山曰。界者。因也。種族也)</span>。</p>
<p style="margin-left:1em">溫陵曰。根塵識三各六。分內外中為界。</p>
</div>
<div class='div-orig'><p>阿難如汝所明眼色為緣<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(資中曰。若識因眼生。則無塵可知。故見非青黃云云)</span>。</p>
<p style="margin-left:1em"><span class='note-inline'>(吳興曰。謂眼色共生。則此識性應妄。根塵兩合。合則其識中離。亦不成界)</span>。</p>
<p style="margin-left:1em"><span class='note-inline'>(孤山曰。體性雜亂。謂根境兩屬。乘程族也)</span>。</p>
<p style="margin-left:1em">溫陵曰。若獨因眼。不有色空。則識無所緣。見無所表。界無所立。非因眼矣。若因色生。當隨色滅。色滅空現。當不識知矣。若亦識知。則是色相遷變。汝識獨存。獨則無鄰。界從何立。非因色矣。從變下牒難。變則無體。故界相自無。若不隨變。則識性常一。當一於色。應不識空。理又不然。非從色生矣。若眼色兼合。共生識界。當半有知半無知。故曰中離。若中離者。半合根半合境。故曰兩合。二義推窮。皆不成界。既不因色。亦不兼二。諸妄併除。藏性自顯。餘五例此。</p>
</div>
<div class='div-orig'><p>阿難又汝所明耳聲為緣<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(長水曰。若因耳生等。破勝義根也。若無前境。根自無知。若實無知。更有何識。若取耳文等。破浮塵根也。設取浮塵之耳。容有聞者。若無動靜。亦不成聞。云何將此可見浮塵雜色觸法為識界耶。則耳下雙質二根也。聲能生識。何假於聞。若無於聞。聲亦不有。縱謂識從聲生。又許因根有相。則文聲時。即是文識。若不文識。則非界義。若文於識。識則同聲。既能了之識。作所聞之境。誰為能知。知此間識)</span>。</p>
<p style="margin-left:1em">溫陵曰。耳識別了曰知。耳形觸聲曰聞。皆由動靜而發。若無動靜。各無所成矣。知乃識之體。故曰知尚無成。識何形貌。聞恃耳形雜物色觸聲塵而<span class='corr'>已</span>。非耳識也。故曰云何耳形。名為識界。若謂識生於聲。則識因境有。自不關根。然不因根聞。何知聲所。許聲因聞。謂聲因聞許也。然識從聲生。聲即識矣。則聞應聞識。設若不聞。又非界義。皆不可也。識為能聞。聲為所聞。若實聞識。識則同聲。<span class='corr'>已</span>為所聞。誰為能聞。故曰誰知聞識。能聞而無知。則如草木。又不可也。依根依境。單論既非。不應二者合成識界。而為中位。中位既無。邊界何立。</p>
</div>
<div class='div-orig'><p>阿難又汝所明鼻香為緣<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(孤山曰。若取肉形下。破浮塵根也)</span>。</p>
<p style="margin-left:1em"><span class='note-inline'>(孤山曰。若取齅知下。破勝義也)</span>。</p>
<p style="margin-left:1em"><span class='note-inline'>(溫陵曰。肉質之知屬身。故曰無觸非鼻非空之知屬空。故曰肉應非覺。伊蘭臭樹也)</span>。</p>
<p style="margin-left:1em"><span class='note-inline'>(吳興曰。從二物不〔吳〕下。以根從境破境。既有二根。應成兩先。定云為香為臭。次責云。臭則非香。香應非臭。意在俱文。墮兩鼻之失也。若鼻是一。復以境從根破。根既惟一。境云何二。二性不立。識界奚存。<span class='corr'>已</span>上皆破根)</span>。</p>
<p style="margin-left:1em"><span class='note-inline'>(孤山曰。中間識也。內外根境也)</span>。</p>
<p style="margin-left:1em">溫陵曰。名身則非鼻。名觸則屬身根所對之塵。故曰鼻尚無名也。肉質之知屬身。故元觸非鼻。虗空之知屬空。故肉應無覺。又應空是汝身。則今阿難身空。無所在矣。此計識因鼻生者妄也。若知屬香。則鼻不預知。知不屬香矣。若香生鼻。則木應無香。且伊蘭之臭。旃檀之香。二物不來。鼻作何氣。則香不生鼻矣。此計識因香生者妄也。臭則非香下。境二則根亦應二。此皆遣識心分別計度也。若鼻是一下。以根一境。則境性互奪。從何立界。若因香生識下。不見眼鼻識因香而有。應不知香。若曰能知。即非香生。若曰不知。即不名識。皆不可也。香非知有香下。香不因根。則不成香界。識不知香。則不成識界。識界奚存。</p>
<p style="margin-left:1em"><span class='note-inline'>(問。既云以香為知。知自屬香。豈非破境邪。資中答。斯盖對根而說。正破勝義。下文不對根辨。方破境生也)</span>。</p>
</div>
<div class='div-orig'><p>阿難又汝所明舌味為緣<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(孤山曰。初因舌是破自生。二因味是破他生。三不應虛空是破無因生。四舌未和合是破共生。前後諸文皆爾。此中最顯)</span>。</p>
<p style="margin-left:1em"><span class='note-inline'>(吳興曰。鹹淡甘辛。略舉四味。詳則有六。更加苦酢。言和合者。眾未共成也。俱生者。本性不易也。變異者。燒者異本也)</span>。</p>
<p style="margin-left:1em">溫陵曰。甘蔗等舉五味也。味因舌甞。若舌本苦。則無能甞者。孰為識體。若舌本淡。既不因境。味無所生。無味與對。從何立界。此計識因舌生者妄也。識自為味。謂識即味也。同於舌根。謂識不自甞也。又一切味下。謂識因味生。則味多識亦應多。識一味亦應一。體必味生者。牒定識因味生也。醎淡甘辛同為一味者。結成識一味亦應一也。異識既一。異味既同。則無分別。無別則非識。非識則無界。此計識因味生者妄也。根境合混。則自性無定。從何生界。</p>
</div>
<div class='div-orig'><p>阿難又汝所明身觸為緣<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(携李曰。為身所證。說名為觸。觸因感物而生。物無情不能知。觸則知觸者)</span>。</p>
<p style="margin-left:1em">溫陵曰。覺觀即身識。而以合離二境為緣。若無緣則無識。是則因境非因身也。若因觸生下。謂若無身即不知合離。是又因身非因境也。物不觸知身知有觸者。徒觸不能生知。因身然後知觸。此明身識由根境合顯也。合則當知。身即觸也。觸即身也。若身即觸。則身非身矣。若觸即身。則觸非觸矣。身觸互奪。故無處所。合身則無觸位故。即為身體。離身則無觸用故。即同虗空。然則內外中間之位。皆不成立矣。</p>
</div>
<div class='div-orig'><p>阿難又汝所明意法為緣<span class='note-inline'>(至)</span>本非因緣非自然性。</p>
</div>
<div class='div-commentary'><p style="margin-left:1em"><span class='note-inline'>(吳興曰。俱舍論云。集起名心。籌量名意。了別名識。此文識心。同彼第一。即意根也。思量兼了別性。同彼第三。第三即意根所生之識也。彼第二亦云意者。盖識之異名耳。故婆娑中。明心意識三無有差別。如火名㷔。亦名為熾。亦名燒薪。是知意識名同。但約先後。以分二叉也)</span>。</p>
<p style="margin-left:1em">溫陵曰。意識發於所思。意根生於法塵。二者皆屬前境。離此則根無形。識無用。是必因境。計根生者妄也。又汝識心下。又辨根識混濫不成因界也。同則無復能所。異則不能有識。二既混濫。<span class='corr'>已</span>無自性。則界無所立矣。</p>
<p style="margin-left:1em">資中曰。以五塵之法。各配五根。離五塵外。意無別法。</p>
<p style="margin-left:1em">長水曰。法法者。法塵之法也。</p>
<p style="margin-left:1em">檇李曰。色空動靜通塞。即色聲香三塵也。合離即味觸兩塵。生滅即法塵。然生滅但是五塵通相。離五無體。故云生則諸法生。滅則諸法滅也。</p>
<p style="margin-left:1em">補註曰。所因者。即法塵也。所因之法。自無實狀。則因之生識。復作何狀耶。狀不有則界亦亡矣。既非因緣自然。是謂妙真如性也。</p>
<p style="margin-left:1em">溫陵曰。前近取諸身。顯如來藏。故依陰入處界四科以明。雖悟一身。未融萬法。根境尚異。見性未圓。後復遠取諸物。圓示藏性。故依地水火風空見識七大。以明使悟。物我同根。是非一體。法法圓成。塵塵周徧法界。頌云。若人欲識真空理。身內真如還徧外。情與無情共一體。處處皆同真法界。此七大之大旨也。謂之大者。以性圓周徧。含裹十分為義。所以有七者。萬法生成。不離四大。而依空建立。因見有覺。因識有知故也。</p>
<p style="margin-left:1em"><span class='note-inline'>(泐潭曰。前五無情所具。後二有情無之。今舉其七。則萬法該矣。然彼大性。先非水火。亦非空識。全一如來藏體。循業發現而<span class='corr'>已</span>)</span>。</p>
</div>
<div class='div-orig'><p>阿難白佛言世尊<span class='note-inline'>(至)</span>因緣自然二俱排擯。</p>
</div>
<div class='div-commentary'><p style="margin-left:1em"><span class='note-inline'>(孤山曰。阿難恐眾生聞音和合則滯於有聞。今排擯則溺於空。不達中道。動成戲論。故請開示)</span>。</p>
<p style="margin-left:1em">溫陵曰。此依權教問難。由四大發起。七大因緣自然之義也。</p>
</div>
<div class='div-orig'><p>爾時世尊告阿難言<span class='note-inline'>(至)</span>如旋火輪未有休息。</p>
</div>
<div class='div-commentary'><p style="margin-left:1em"><span class='note-inline'>(吳興曰。若彼大性下。破非和合之疑也。以阿難既執和合。疑非和合。故今破之)</span>。</p>
<p style="margin-left:1em">資中曰。權教雖說和合。都無實義。盖彼大性果非和合。則如虗空。不和諸色。殆不然也。若果和合。則同彼萬變。相成相續。展轉虗妄。又不然也。旋火之輪。無有實體。喻虗妄相成相續之相也。四大之性不和四大之相。此約真如隨緣。不同頑空之性也。既破非和。恐計和合。故復破之。此約真如不同變化等相也。</p>
</div>
<div class='div-orig'><p>阿難如水成冰冰還成水。</p>
</div>
<div class='div-commentary'><p style="margin-left:1em"><span class='note-inline'>(溫陵曰。直示大性。非和不和之理。而起後文。故復召告也)</span>。</p>
<p style="margin-left:1em">資中曰。夫水何和而成氷。氷何和而成水。七大之性。不因和合。循業發現。如此而<span class='corr'>已</span>。</p>
</div>
<div class='div-orig'><p>汝觀地性麤為大地<span class='note-inline'>(至)</span>但有言說都無實義。</p>
</div>
<div class='div-commentary'><p style="margin-left:1em"><span class='note-inline'>(興福曰。地者和合微塵之聚。若離於心。即無所得)</span>。</p>
<p style="margin-left:1em"><span class='note-inline'>(孤山曰。既能析色為空。亦可合空成色)</span>。</p>
<p style="margin-left:1em"><span class='note-inline'>(資中曰。若空不可合色從何生。故知此色本無自性)</span>。</p>
<p style="margin-left:1em"><span class='note-inline'>(孤山曰。如來藏即心性中道也。即俗而真。故曰性色真空。即真而俗故曰性空真色。以真俗即中故。並云性三諦圓。云不一不異。非縱非橫。名如來藏。俗則十界備矣。真則生佛寂然。此言理具非關事造。然理必云。事事豈殊理理事雙泯。故曰清淨本然心佛眾生三無差別。彼彼互攝。一一相融。故曰周徧法界。隨眾生心下。即如來藏隨染淨緣。順差別業。變造十界依正之事也。世間通指九界因緣。義含自他共三性。自然即無因性)</span>。</p>
<p style="margin-left:1em">溫陵曰。塵之細者曰微。細之又細曰極微。微之又微曰鄰虗。極微之塵猶有微色。故名色邊際相。折極微為七分。則微色殆虗。故名鄰虗。</p>
<p style="margin-left:1em">泐潭曰。若此隣虗下先立。理下辨羽。汝今問言下。此明諸變化相非和合法。色合則不應名空。空合則不應析色。知空非和合。則色非和合矣。如來藏性。萬法一如。而循發似異。遂有七大之名。特體用異稱耳。真空者。一如之體也。故必大皆言真空。七大即循業之用也。故曰性空真色乃至性空真識。體用不二故。相依互舉。不離妙性故。一一言性也。不垢不淨曰清淨。非和不和曰本然。無乎不在曰周徧。既非垢淨和合。而能成七大萬法者。但隨心應量。循業發現而<span class='corr'>已</span>。后云。汝以空明則有空現。地水火風各各發明則各各現。此隨心應量之事也。背覺合塵。故發塵勞。滅塵合覺。故發真如。此循業發現之事也。至於十界所正之相。萬形纖悉之理。莫非隨應循發者也。然此規相元妄。無可指陳。規性元真。唯妙覺明。理絕情謂。不容妄度。故但有言說。都無實義所以第一義諦。擬心則差。動念則乖。惟居一切時不起妄念。不用計度。然後相職心分應也。</p>
</div>
<div class='div-orig'><p>阿難火性無我寄於諸緣<span class='note-inline'>(至)</span>但有言說都無實義。</p>
</div>
<div class='div-commentary'><p style="margin-left:1em"><span class='note-inline'>(吳興曰。陽燧取火珠也。以銅為之。其形如鏡。淮南謂陽燧見日。然而為火。是也)</span>。</p>
<p style="margin-left:1em"><span class='note-inline'>(携李曰。相遠顯非和合之性無從破自然之情)</span>。</p>
<p style="margin-left:1em"><span class='note-inline'>(長水曰。三物相遼。火無方所。凡所測度。皆妄計也。由體大故。周遍法界。由用廣故。循業發現此火性真空之義)</span>。</p>
<p style="margin-left:1em">溫陵曰。火無自體。寓物成形。故曰無我。眾名和合。詰之各有根本。真和合也。火名和合。詰之各無根本。非和合矣。優樓頻螺云木瓜林。迦葉波云龜氏。瞿雲云地最勝。亦云日種。</p>
<p style="margin-left:1em">孤山曰。瞿曇星名。從星立姓。至于後代。改姓釋迦。</p>
<p style="margin-left:1em">携李曰。陽燧者。崔豹古今註云。以銅為之。如鏡之狀。照物則影倒。向日則火出。淮南子云。陽燧。火方諸也。論衡曰。於五月丙午日午時。銷鍊五方石。圓如鏡中央窪。紆者屈也。</p>
</div>
<div class='div-orig'><p>阿難水性不定流息無恒<span class='note-inline'>(至)</span>但有言說都無實義。</p>
</div>
<div class='div-commentary'><p style="margin-left:1em"><span class='note-inline'>(資中曰。方諸陰物月。群陰之宗。氣數相感。故水從出淮南謂。方諸見月。津而為水。是也)</span>。</p>
<p style="margin-left:1em"><span class='note-inline'>(吳興曰。初言汝元不知。次言猶言尚言。宛言全言曾而終。又言元者。初意恕之終意責之。輕重有序也)</span>。</p>
<p style="margin-left:1em">溫陵曰。求則流。否則息。所謂流息無恒也。迦毗羅等四皆外道。善幻術。太陰精。月中之水也。月望前曰白。亭午曰晝。方諸取水之珠也。即陰燧也。</p>
<p style="margin-left:1em">孤山曰。淮南子云。方諸見月。則津而為水。高誘註曰。方諸陰燧大蛤也。熟拭令熱以向月。則水生也。許慎註曰。方石也。諸珠也。譯人今取許註。故文云。從珠中出等也。謂林木既不吐流。明知此水非從月降。水非月來。又非珠出。不從空生。則本然周徧。非和合矣。</p>
<p style="margin-left:1em"><span class='note-inline'>(川澤陂池。流行不息。而獨言方諸者。取業用言之也)</span>。</p>
</div>
<div class='div-orig'><p>阿難風性無體動靜不常<span class='note-inline'>(至)</span>但有言說都無實義。</p>
</div>
<div class='div-commentary'><p style="margin-left:1em"><span class='note-inline'>(真際曰。僧伽梨大衣也。袈裟從色得名。三衣通稱)</span>。</p>
<p style="margin-left:1em"><span class='note-inline'>(真際曰。阿難下辨風非應出也)</span>。</p>
<p style="margin-left:1em"><span class='note-inline'>(泐潭曰。若生虛空下。辨非空生也。虛空當滅者。謂無風時。亦應無空)</span>。</p>
<p style="margin-left:1em"><span class='note-inline'>(真際曰。若風自生下。辨風非生彼面也)</span>。</p>
<p style="margin-left:1em"><span class='note-inline'>(泐潭曰。風性動空性靜。故不相參雜)</span>。</p>
<p style="margin-left:1em"><span class='note-inline'>(携李曰。言法界。又言國土者。徧界對一人言。國土對衣服言)</span>。</p>
<p style="margin-left:1em">溫陵曰。拂衣則動。垂衣則靜。所謂動靜不常也。汝審下。謂三性不參。三性相隔。求風所從。杳莫可究。既非衣出。又非空生。非生彼面。了無所從。非和合矣。謂本然周徧。循業發現。得不信哉。風性或作風心誤也。</p>
</div>
<div class='div-orig'><p>阿難空性無形因色顯發<span class='note-inline'>(至)</span>但有言說都無實義。</p>
</div>
<div class='div-commentary'><p style="margin-left:1em"><span class='note-inline'>(孤山曰。西天貴賤族分四姓。如此方四民。剎帝利王族也。婆羅門淨志也。亦云淨行。以守道居正。潔白其操也。毗舍商賈也。首陀農夫也。是謂四姓頗羅墮利根也。旃陀羅魁膾也。此又智愚之族也)</span>。</p>
<p style="margin-left:1em"><span class='note-inline'>(携李曰。未鑿土前。地無通達。則空非無因也。謂因鑿土而出。則空居土外。故土出時。應見空入。此辨明空不因土也。謂空士同休。則土出時何不見空同土而出。又非同體矣智論云。佛說四大無處不有。故名為大。若言大性周徧。必須指事即理。攝末歸本。不可名而名之。是謂如來藏也。或有直以藏性。釋於大名者。一何誤哉)</span>。</p>
<p style="margin-left:1em"><span class='note-inline'>(泐潭曰。空與覺亦體用不二。故相依而舉一之空。喻一法性也。十方之空。喻萬法性也。由一觀萬。由自觀他性無二別。特形器妄辨耳)</span>。</p>
<p style="margin-left:1em">溫陵曰。鑿土得空。所謂因色顯發也。</p>
<p style="margin-left:1em">補註曰。若因土出下。謂虗空若因土出。則鑿土出井之時。應見虗空。出於土而入於井。今既不然矣。故又破云。虗空若無出入。則空與土。二無有異。而同體矣。既同體則土出井時。何不見空從井出邪。</p>
<p style="margin-left:1em">溫陵曰。汝更下。令詳察其非因緣自然也。鑿空虗實。謂鑿實空虗也。上諸巧辨。皆遣識心妄計。而顯圓融真體也。若此虗空下。會上義而通前文也。由上所明。非因緣和合。則知空性圓偏。非生滅法。一大既爾。餘大皆然。故通言地水火風。云現前者。使觸事而明。無他求也。若悟虗空。性圓周徧。本無出入。即悟四大性真圓融本無生滅也。</p>
<p style="margin-left:1em"><span class='note-inline'>(吳興曰。經文四大後。所以點空均名五大者。盖諸經常談惟四而<span class='corr'>已</span>。此既異彼。故特言之。下根識中。其例亦爾。通名七者。且依事立)</span>。</p>
</div>
<div class='div-orig'><p>阿難見覺無知因色空有<span class='note-inline'>(至)</span>或同非同或異非異。</p>
</div>
<div class='div-commentary'><p style="margin-left:1em"><span class='note-inline'>(長水曰。此以大種義破。諸見計情也)</span>。</p>
<p style="margin-left:1em"><span class='note-inline'>(携李曰。此問四句。一同。二異。三亦同)</span>。</p>
<p style="margin-left:1em">溫陵曰。見覺之體。本自無知。</p>
</div>
<div class='div-orig'><p>阿難此見若復與明與暗<span class='note-inline'>(至)</span>但有言說都無實義。</p>
</div>
<div class='div-commentary'><p style="margin-left:1em"><span class='note-inline'>(資中曰。上總標。下詳辨。相亡猶相奪也)</span>。</p>
<p style="margin-left:1em"><span class='note-inline'>(泐潭曰。見性常住。境性代易。云何為一。根境相因。離明暗空。則無見相。云何非一)</span>。</p>
<p style="margin-left:1em"><span class='note-inline'>(資中曰。明暗有差別。見性無差別云何。或同根塵相因。而有離三元無。云何為異。分空分見。本無邊際。云何非同。見無遷改。境有變更。云何非異)</span>。</p>
<p style="margin-left:1em"><span class='note-inline'>(溫陵曰。為生為滅等者。生滅同異。皆因妄塵。非生非異。不離妄計離此諸妄。即如來藏也)</span>。</p>
<p style="margin-left:1em">溫陵曰。阿難下。辨非一體也。若此見精下。辨非異體也。明暗相背下。辨非或同非同。或。異非異也。汝更下。令詳察其性真圓融。不涉諸妄也。若見聞知者。前於六根廣破眼見。餘根並略。今類通顯示。其性皆徧。聞即耳根。覺即鼻舌身根。知即意根不言覺者略也。性見等者。亦體用相依。而舉有見有覺。雖覺明之咎。而體實性見。用實覺精也。如一下。例餘根也。甞觸即舌根。以味合方覺。故亦名觸。覺觸覺知。即身意根也。</p>
</div>
<div class='div-orig'><p>阿難識性無源因于六種<span class='note-inline'>(至)</span>但有言說都無實義。</p>
</div>
<div class='div-commentary'><p style="margin-left:1em"><span class='note-inline'>(溫陵曰。見根也。相境也)</span>。</p>
<p style="margin-left:1em"><span class='note-inline'>(長水曰。日中無月。既無見月之識。應知非是無因而有也)</span>。</p>
<p style="margin-left:1em"><span class='note-inline'>(資中曰。前文詳辨意皆萃此。故自根境。萬法總會。而旁通也)</span>。</p>
<p style="margin-left:1em"><span class='note-inline'>(長水曰。覺明即本覺明心也)</span>。</p>
<p style="margin-left:1em">真際曰。根但照境。故知鏡中。識有了別。故能標指。</p>
<p style="margin-left:1em">溫陵曰。阿難若汝下。明識性非生於見亦非生於相也。若生下。明非生於空也。若生於空。則非是相。亦非是見。非是見則無所辨。非是相則無所緣。若無所緣。能緣何立。又處此非相非見之間。識體若空。則同龜毛。識體若有。非同物象。既自無體。安能有用。故曰欲何分別。若無下。明非無因也。</p>
<p style="margin-left:1em">溫陵曰。見託根。相託境。有出可狀。無出非相。識何所從出邪。識有分別名動。見無分別名澄。識動見澄。性相隔異。見與識隔。聞知亦然。皆非和合。又非自然。是則性真圓融。不涉諸妄矣。若此識心總指識大。了別見聞覺知。別指六識也。兼彼空等。總會七大。旁通萬法也。既本無所從。則湛然圓徧。地等既爾。世界眾生物。物皆爾。不惟地等名大。草芥塵毛皆可名大。性真圓融。本無生滅矣。阿難下。謂識體深潛。當微細沈思。不可麤浮。觀得其真。則悟其本如來藏矣。識知皆出於性明。故曰性識明知。識雖覺明之咎。其體實真。故曰覺明真識。體用不二。真妄一如。所以迭舉也。</p>
<p style="margin-left:1em"><span class='note-inline'>(泐潭曰。七大者。地水火風空見識是也。按六大經獨不言見大。而曰六大者。合內外而言也)</span>。</p>
</div>
<div class='div-orig'><p>爾時阿難及諸大眾<span class='note-inline'>(至)</span>獲本妙心常住不滅。</p>
</div>
<div class='div-commentary'><p style="margin-left:1em"><span class='note-inline'>(溫陵曰。自初决擇心見。絲至陰入七大。多方發明。使悟器界萬法當體全真本如來藏。是謂微妙開示也既悟器界性真圓融。故身心蕩然。得無罣礙。悟妙覺湛然周徧法界。故各各自知心徧十方也)</span>。</p>
<p style="margin-left:1em">孤山曰。各各自知。即能覺之智也。心徧十方。即所覺之理也。常住真心。徧融十界。故曰十方。見十方空。謂十界循業發現之空也。迷妄有空。比真為小故以掌葉為喻。一切世間等。謂依空立世界也。即十界循業發現依正之法耳。皆即菩提等。謂十方虗空十界依正。一法叵得。皆我真心。含裹十方者。即此真心。具足十界。而非斷滅。觀此文者。豈疑無情有性。無情作佛之說耶。反觀下。阿難大眾。自觀<span class='corr'>己</span>界正報之身也。虗空巨海。以況心精。微塵浮漚。以況<span class='corr'>己</span>質。理即□□。若塵存而漚起。事即理故。若塵亡而漚滅。□□□二。故曰無從獲本妙心等。得分真智。知本覺理。得未曾有。謂得圓頓之解也。</p>
<p style="margin-left:1em"><span class='note-inline'>(天台智者。禪法華經。深達罪福相。徧照於十方。亦云十方。即十界也)</span>。</p>
</div></div>
</div><!-- end of div[@id='body'] -->
</body></html>