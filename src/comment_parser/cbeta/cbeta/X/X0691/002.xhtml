<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>梵網經菩薩戒注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu7' />註梵網經卷中</p>
<div class='div-orig'><p>佛告。</p>
</div>
<div class='div-commentary'><p style="margin-left:1em">此結集加。</p>
</div>
<div class='div-orig'><p>諸菩薩言。</p>
</div>
<div class='div-commentary'><p style="margin-left:1em">此等正是佛言。</p>
</div>
<div class='div-orig'><p><span class='corr'>已</span>說十波羅提木叉竟。</p>
</div>
<div class='div-commentary'><p style="margin-left:1em">是結前也諸佛子是十波羅夷法<span class='corr'>已</span>說慢師等十輕垢法僧常聞入軍等十輕垢法僧常聞報怨等十輕垢法僧常聞救危等九輕垢法僧常聞教戒等九輕垢法僧常聞。</p>
</div>
<div class='div-orig'><p>四十八輕今當說。</p>
</div>
<div class='div-commentary'><p style="margin-left:1em">即生後文。</p>
</div>
<div class='div-orig'><p>佛言。</p>
</div>
<div class='div-commentary'><p style="margin-left:1em">釋迦化主所言也。</p>
</div>
<div class='div-orig'><p>佛子。</p>
</div>
<div class='div-commentary'><p style="margin-left:1em">佛告三賢位所化之眾受持佛語故稱佛子。</p>
</div>
<div class='div-orig'><p>欲受國王位時。</p>
</div>
<div class='div-commentary'><p style="margin-left:1em">意欲來世受國王位先須今世精勤受持菩薩淨戒。</p>
</div>
<div class='div-orig'><p>受轉輪王位時。</p>
</div>
<div class='div-commentary'><p style="margin-left:1em">四種輪王亦不離此戒為因。</p>
</div>
<div class='div-orig'><p>百官受位時。</p>
</div>
<div class='div-commentary'><p style="margin-left:1em">文武將相不一故名百官亦因此戒。</p>
</div>
<div class='div-orig'><p>應先受菩薩戒。</p>
</div>
<div class='div-commentary'><p style="margin-left:1em">此句貫上三處言之。</p>
</div>
<div class='div-orig'><p>一切鬼神救護王身百官之身。</p>
</div>
<div class='div-commentary'><p style="margin-left:1em">此戒為因能得王臣高貴之位故感一切鬼神救護有故即救無難常護。</p>
</div>
<div class='div-orig'><p>諸佛歡喜。</p>
</div>
<div class='div-commentary'><p style="margin-left:1em">以受此戒當得成佛稱順佛意故歡喜也不唯佛喜菩薩天神人非人等無不喜也。</p>
</div>
<div class='div-orig'><p>既得戒<span class='corr'>已</span>。</p>
</div>
<div class='div-commentary'><p style="margin-left:1em">於戒師所既受得戒<span class='corr'>已</span>訖。</p>
</div>
<div class='div-orig'><p>生孝順心。</p>
</div>
<div class='div-commentary'><p style="margin-left:1em">三寶是出世父母應生孝敬順從稟受教誡隨順。</p>
</div>
<div class='div-orig'><p>恭敬心。</p>
</div>
<div class='div-commentary'><p style="margin-left:1em">受得戒<span class='corr'>已</span>要須心生恭謹敬護也。</p>
</div>
<div class='div-orig'><p>見上座。</p>
</div>
<div class='div-commentary'><p style="margin-left:1em">眾中之首。</p>
</div>
<div class='div-orig'><p>和尚。</p>
</div>
<div class='div-commentary'><p style="margin-left:1em">此云近讀親近承事受讀經法是得戒師。</p>
</div>
<div class='div-orig'><p>阿闍梨。</p>
</div>
<div class='div-commentary'><p style="margin-left:1em">此云軌範師。</p>
</div>
<div class='div-orig'><p>大同學。</p>
</div>
<div class='div-commentary'><p style="margin-left:1em">同一師學中居長者。</p>
</div>
<div class='div-orig'><p>同見。</p>
</div>
<div class='div-commentary'><p style="margin-left:1em">同趣佛道。</p>
</div>
<div class='div-orig'><p>同行。</p>
</div>
<div class='div-commentary'><p style="margin-left:1em">同修二利行。</p>
</div>
<div class='div-orig'><p>者。</p>
</div>
<div class='div-commentary'><p style="margin-left:1em">牒上。</p>
</div>
<div class='div-orig'><p>應起承迎禮拜問訊。</p>
</div>
<div class='div-commentary'><p style="margin-left:1em">於上五類見從外來即可迎之兩宿<span class='corr'>已</span>去即須禮拜病須往問。安亦晨夕問訊敬重。</p>
</div>
<div class='div-orig'><p>而菩薩。</p>
</div>
<div class='div-commentary'><p style="margin-left:1em">標指前來受戒佛子。</p>
</div>
<div class='div-orig'><p>反生憍心。</p>
</div>
<div class='div-commentary'><p style="margin-left:1em">應生卑恭反生自恃。</p>
</div>
<div class='div-orig'><p>癡心。</p>
</div>
<div class='div-commentary'><p style="margin-left:1em">反生癡心不知可尊戒從師得。</p>
</div>
<div class='div-orig'><p>慢心。</p>
</div>
<div class='div-commentary'><p style="margin-left:1em">應行所敬反生[麥*力]他。</p>
</div>
<div class='div-orig'><p>嗔心。</p>
</div>
<div class='div-commentary'><p style="margin-left:1em">由癡所蔽昧於所敬。</p>
</div>
<div class='div-orig'><p>不起承迎禮拜。</p>
</div>
<div class='div-commentary'><p style="margin-left:1em">由前癡所致故。</p>
</div>
<div class='div-orig'><p>一一不如法供養。</p>
</div>
<div class='div-commentary'><p style="margin-left:1em">由嗔慢心。</p>
</div>
<div class='div-orig'><p>以自賣身。</p>
</div>
<div class='div-commentary'><p style="margin-left:1em">此表至重未必全無若無物供可以賣身。</p>
</div>
<div class='div-orig'><p>國城男女。</p>
</div>
<div class='div-commentary'><p style="margin-left:1em">亦同上意。</p>
</div>
<div class='div-orig'><p>七寶。</p>
</div>
<div class='div-commentary'><p style="margin-left:1em">金銀等也。</p>
</div>
<div class='div-orig'><p>百物。</p>
</div>
<div class='div-commentary'><p style="margin-left:1em">但是堪供養物總收大數言百。</p>
</div>
<div class='div-orig'><p>而供。</p>
</div>
<div class='div-commentary'><p style="margin-left:1em">奉進具設。</p>
</div>
<div class='div-orig'><p>給之。</p>
</div>
<div class='div-commentary'><p style="margin-left:1em">即諸所有物盡將奉進具足施設給濟也。</p>
</div>
<div class='div-orig'><p>若不爾者。</p>
</div>
<div class='div-commentary'><p style="margin-left:1em">爾者如是也不如上供給者。</p>
</div>
<div class='div-orig'><p>犯輕垢罪。</p>
</div>
<div class='div-commentary'><p style="margin-left:1em">結罪對重名輕污染淨行名垢罪者摧也以摧善法不生摧入惡道。</p>
</div>
<div class='div-orig'><p>若佛子故飲酒。</p>
</div>
<div class='div-commentary'><p style="margin-left:1em">故者常也特也即是專意常恒持故飲。</p>
</div>
<div class='div-orig'><p>而酒生過失無量。</p>
</div>
<div class='div-commentary'><p style="margin-left:1em">正示故飲之過也眾禍之門煩惱根本財物散失惡名流布云云故云無量。</p>
</div>
<div class='div-orig'><p>若自身手過酒器與人飲酒者。</p>
</div>
<div class='div-commentary'><p style="margin-left:1em">此自不飲但自過酒教他飲也。</p>
</div>
<div class='div-orig'><p>五百世無手。</p>
</div>
<div class='div-commentary'><p style="margin-left:1em">增上果也。</p>
</div>
<div class='div-orig'><p>何況自飲。</p>
</div>
<div class='div-commentary'><p style="margin-left:1em">此表自飲其罪過前。</p>
</div>
<div class='div-orig'><p>亦不得教一切人飲及一切眾生飲酒。</p>
</div>
<div class='div-commentary'><p style="margin-left:1em">教他飲酒必損他善能生他惡非菩薩行。</p>
</div>
<div class='div-orig'><p>若故自飲教人飲者犯輕垢罪。</p>
</div>
<div class='div-commentary'><p style="margin-left:1em">此結歸自他二飲所得之罪也。</p>
</div>
<div class='div-orig'><p>若佛子故食肉。</p>
</div>
<div class='div-commentary'><p style="margin-left:1em">既稱佛子慈悲為本不得故心食眾生肉。</p>
</div>
<div class='div-orig'><p>一切肉不得食。</p>
</div>
<div class='div-commentary'><p style="margin-left:1em">正制所斷肉但是肉數必斷命得。</p>
</div>
<div class='div-orig'><p>斷大慈悲性種子。</p>
</div>
<div class='div-commentary'><p style="margin-left:1em">正示食肉過由大慈悲為因當稱成佛大慈悲性即是種子或由慈悲資熏本有菩提種子漸當成佛大慈悲性之種子。</p>
</div>
<div class='div-orig'><p>一切眾生見而捨去。</p>
</div>
<div class='div-commentary'><p style="margin-left:1em">菩薩行成全在化生生既捨去外失化緣定不成佛。</p>
</div>
<div class='div-orig'><p>是故。</p>
</div>
<div class='div-commentary'><p style="margin-left:1em">因前文起因前食肉有過是故。</p>
</div>
<div class='div-orig'><p>一切菩薩。</p>
</div>
<div class='div-commentary'><p style="margin-left:1em">通在家出家男眾女眾。</p>
</div>
<div class='div-orig'><p>不得食一切眾生肉。</p>
</div>
<div class='div-commentary'><p style="margin-left:1em"><span class='corr'>但</span>有精肉皆不得食。</p>
</div>
<div class='div-orig'><p>食肉得無量罪。</p>
</div>
<div class='div-commentary'><p style="margin-left:1em">更短壽多病等。</p>
</div>
<div class='div-orig'><p>若故食者犯輕垢罪。</p>
<p>若佛子不得。</p>
</div>
<div class='div-commentary'><p style="margin-left:1em">貫前酒肉。</p>
</div>
<div class='div-orig'><p>食五辛。</p>
</div>
<div class='div-commentary'><p style="margin-left:1em">總標不食。</p>
</div>
<div class='div-orig'><p>大蒜茖䓗。</p>
</div>
<div class='div-commentary'><p style="margin-left:1em">即山䓗也。</p>
</div>
<div class='div-orig'><p>慈䓗。</p>
</div>
<div class='div-commentary'><p style="margin-left:1em">胡䓗。</p>
</div>
<div class='div-orig'><p>蘭䓗。</p>
</div>
<div class='div-commentary'><p style="margin-left:1em">家䓗。</p>
</div>
<div class='div-orig'><p>興渠。</p>
</div>
<div class='div-commentary'><p style="margin-left:1em">具攝一切葷穢辛臭之物。</p>
</div>
<div class='div-orig'><p>是五種。</p>
</div>
<div class='div-commentary'><p style="margin-left:1em">牒指前五辛也。</p>
</div>
<div class='div-orig'><p>一切食中不得食。</p>
</div>
<div class='div-commentary'><p style="margin-left:1em">誡此五辛皆不得食。</p>
</div>
<div class='div-orig'><p>若故食者犯輕垢罪。</p>
<p>若佛子見一切眾生。</p>
</div>
<div class='div-commentary'><p style="margin-left:1em">利他心普拔濟無偏有情犯戒總應教悔。</p>
</div>
<div class='div-orig'><p>犯八戒五戒十戒毀禁。</p>
</div>
<div class='div-commentary'><p style="margin-left:1em">禁亦戒也大小乘戒能禁四眾三業十惡今破此戒故名毀禁。</p>
</div>
<div class='div-orig'><p>七逆八難一切犯戒罪。</p>
</div>
<div class='div-commentary'><p style="margin-left:1em">總結上說。</p>
</div>
<div class='div-orig'><p>應教懺悔。</p>
</div>
<div class='div-commentary'><p style="margin-left:1em">但是犯戒之罪一一應合教授於彼令教懺悔。</p>
</div>
<div class='div-orig'><p>而菩薩不教懺悔。</p>
</div>
<div class='div-commentary'><p style="margin-left:1em">正違佛制。</p>
</div>
<div class='div-orig'><p>共住。</p>
</div>
<div class='div-commentary'><p style="margin-left:1em">第二過也不悔同住必是同惡。</p>
</div>
<div class='div-orig'><p>同僧利養。</p>
</div>
<div class='div-commentary'><p style="margin-left:1em">不悔同惡<span class='corr'>已</span>乖佛制更同利養第三過也。</p>
</div>
<div class='div-orig'><p>而共布薩。</p>
</div>
<div class='div-commentary'><p style="margin-left:1em">有過不悔而入布薩<span class='corr'>但</span>順世情名利拘心第四過也。</p>
</div>
<div class='div-orig'><p>一眾住說戒。</p>
</div>
<div class='div-commentary'><p style="margin-left:1em">內無戒行。</p>
</div>
<div class='div-orig'><p>而不舉其罪教悔過者。</p>
</div>
<div class='div-commentary'><p style="margin-left:1em">恐人知犯失利養故。</p>
</div>
<div class='div-orig'><p>犯輕垢罪。</p>
<p>若佛子見大乘法師。</p>
</div>
<div class='div-commentary'><p style="margin-left:1em">七標舉佛子眼覩意知耳聞大乘法師。</p>
</div>
<div class='div-orig'><p>大乘同學。</p>
</div>
<div class='div-commentary'><p style="margin-left:1em">同一師學。</p>
</div>
<div class='div-orig'><p>同見。</p>
</div>
<div class='div-commentary'><p style="margin-left:1em">同趍大果。</p>
</div>
<div class='div-orig'><p>同行。</p>
</div>
<div class='div-commentary'><p style="margin-left:1em">同修大行。</p>
</div>
<div class='div-orig'><p>來入僧坊。</p>
</div>
<div class='div-commentary'><p style="margin-left:1em">僧所住處即寺院中。</p>
</div>
<div class='div-orig'><p>舍宅。</p>
</div>
<div class='div-commentary'><p style="margin-left:1em">人所居住屋宅此通在家菩薩祗迎處也。</p>
</div>
<div class='div-orig'><p>城。</p>
</div>
<div class='div-commentary'><p style="margin-left:1em">盛也盛受民物。</p>
</div>
<div class='div-orig'><p>邑。</p>
</div>
<div class='div-commentary'><p style="margin-left:1em">縣也此亦通僧俗承迎處。</p>
</div>
<div class='div-orig'><p>若百里千里來者。</p>
</div>
<div class='div-commentary'><p style="margin-left:1em">不遮更近極遠。</p>
</div>
<div class='div-orig'><p>即起迎來送去。</p>
</div>
<div class='div-commentary'><p style="margin-left:1em">菩薩見上四種大乘來即起迎去即便送。</p>
</div>
<div class='div-orig'><p>禮拜。</p>
</div>
<div class='div-commentary'><p style="margin-left:1em">多日不見。</p>
</div>
<div class='div-orig'><p>供養。</p>
</div>
<div class='div-commentary'><p style="margin-left:1em">久住。</p>
</div>
<div class='div-orig'><p>日日三時供養。</p>
</div>
<div class='div-commentary'><p style="margin-left:1em">寅粥辰齋夜湯藥等。</p>
</div>
<div class='div-orig'><p>日食三兩金。</p>
</div>
<div class='div-commentary'><p style="margin-left:1em">以佛教門出三界苦恩越父母乳哺恩何限三兩金。</p>
</div>
<div class='div-orig'><p>百味飲食。</p>
</div>
<div class='div-commentary'><p style="margin-left:1em">美其殷極。</p>
</div>
<div class='div-orig'><p>床座。</p>
</div>
<div class='div-commentary'><p style="margin-left:1em">臥息置床說法敷座。</p>
</div>
<div class='div-orig'><p>醫藥。</p>
</div>
<div class='div-commentary'><p style="margin-left:1em">有所乘適。</p>
</div>
<div class='div-orig'><p>供事法師。</p>
</div>
<div class='div-commentary'><p style="margin-left:1em">以上諸物供給事養四種法師。</p>
</div>
<div class='div-orig'><p>一切所須盡給與之。</p>
</div>
<div class='div-commentary'><p style="margin-left:1em">但可合儀堪供者供。</p>
</div>
<div class='div-orig'><p>常請法師三時說法。</p>
</div>
<div class='div-commentary'><p style="margin-left:1em">日日三時。</p>
</div>
<div class='div-orig'><p>日日三時禮拜。</p>
</div>
<div class='div-commentary'><p style="margin-left:1em">三時請說三皆禮拜。</p>
</div>
<div class='div-orig'><p>不生瞋心。</p>
</div>
<div class='div-commentary'><p style="margin-left:1em">多說少說皆不生瞋。</p>
</div>
<div class='div-orig'><p>患惱之心。</p>
</div>
<div class='div-commentary'><p style="margin-left:1em">說過違情亦不患惱。</p>
</div>
<div class='div-orig'><p>為法滅身請法。</p>
</div>
<div class='div-commentary'><p style="margin-left:1em">為求半偈捨身。</p>
</div>
<div class='div-orig'><p>若不爾者犯輕垢罪。</p>
</div>
<div class='div-commentary'><p style="margin-left:1em">違禁結罪。</p>
</div>
<div class='div-orig'><p>若佛子一切處。</p>
</div>
<div class='div-commentary'><p style="margin-left:1em">總標其數。</p>
</div>
<div class='div-orig'><p>有講法。</p>
</div>
<div class='div-commentary'><p style="margin-left:1em">指講三藏法也。</p>
</div>
<div class='div-orig'><p>毗尼。</p>
</div>
<div class='div-commentary'><p style="margin-left:1em">別示律藏此云滅滅惑滅業等。</p>
</div>
<div class='div-orig'><p>經律。</p>
</div>
<div class='div-commentary'><p style="margin-left:1em">據此經者經即是律。</p>
</div>
<div class='div-orig'><p>大宅舍中講法處。</p>
</div>
<div class='div-commentary'><p style="margin-left:1em">通僧俗處皆可講法。</p>
</div>
<div class='div-orig'><p>是新學菩薩。</p>
</div>
<div class='div-commentary'><p style="margin-left:1em">示堪聽機。</p>
</div>
<div class='div-orig'><p>應持經律卷。</p>
</div>
<div class='div-commentary'><p style="margin-left:1em">或持經本或持律部理必有論捧持三藏教卷部帙。</p>
</div>
<div class='div-orig'><p>至法師所聽受諮問。</p>
</div>
<div class='div-commentary'><p style="margin-left:1em">未聞法聽<span class='corr'>已</span>領勿忘數數思修疑即諮問。</p>
</div>
<div class='div-orig'><p>若山林樹下僧地房中一切說法處悉至聽受。</p>
</div>
<div class='div-commentary'><p style="margin-left:1em">示聽處也。</p>
</div>
<div class='div-orig'><p>若不至彼聽受者犯輕垢罪。</p>
</div>
<div class='div-commentary'><p style="margin-left:1em">未達佛意解行難生若不習聞三藏莫知造修之路捐棄身命尚合虔求有講不聽為失何甚傷呼即世十有九餘火出水中云何可救若別有大利或彼不如<span class='corr'>己</span>不往聽無犯也。</p>
</div>
<div class='div-orig'><p>若佛子心背大乘。</p>
</div>
<div class='div-commentary'><p style="margin-left:1em">准前應云不得心背大乘即是正受大乘。</p>
</div>
<div class='div-orig'><p>常住經律。</p>
</div>
<div class='div-commentary'><p style="margin-left:1em">所詮常住佛二轉依因依經律修進得故。</p>
</div>
<div class='div-orig'><p>言非佛說。</p>
</div>
<div class='div-commentary'><p style="margin-left:1em">謗大乘佛語非佛說。</p>
</div>
<div class='div-orig'><p>而受持二乘。</p>
</div>
<div class='div-commentary'><p style="margin-left:1em">聲聞緣覺經律。</p>
</div>
<div class='div-orig'><p>聲聞外道惡見。</p>
</div>
<div class='div-commentary'><p style="margin-left:1em">九十五見理外邪推。</p>
</div>
<div class='div-orig'><p>一切禁戒。</p>
</div>
<div class='div-commentary'><p style="margin-left:1em">總攝二乘外道禁戒。</p>
</div>
<div class='div-orig'><p>邪見經律。</p>
</div>
<div class='div-commentary'><p style="margin-left:1em">外道經律乖三乘理或二乘經律乖大乘理亦名邪也。</p>
</div>
<div class='div-orig'><p>者。</p>
</div>
<div class='div-commentary'><p style="margin-left:1em">牒上結罪。</p>
</div>
<div class='div-orig'><p>犯輕垢罪。</p>
<p>若佛子見一切疾病人。</p>
</div>
<div class='div-commentary'><p style="margin-left:1em">怨親普濟覩病皆救故云一切。</p>
</div>
<div class='div-orig'><p>常應供養。</p>
</div>
<div class='div-commentary'><p style="margin-left:1em">應病湯藥隨時所須或順病意談法令喜。</p>
</div>
<div class='div-orig'><p>如佛無異。</p>
</div>
<div class='div-commentary'><p style="margin-left:1em">以如佛心供養病人或觀病人必當成佛。</p>
</div>
<div class='div-orig'><p>八福田中看病福田第一福田。</p>
</div>
<div class='div-commentary'><p style="margin-left:1em">佛法僧父母師長貧病畜生病雖第七福勝第一。</p>
</div>
<div class='div-orig'><p>若父母。</p>
</div>
<div class='div-commentary'><p style="margin-left:1em">父母病有鞠養之恩。</p>
</div>
<div class='div-orig'><p>師僧。</p>
</div>
<div class='div-commentary'><p style="margin-left:1em">師僧病有訓導之德。</p>
</div>
<div class='div-orig'><p>弟子疾病。</p>
</div>
<div class='div-commentary'><p style="margin-left:1em">有紹隆三寶之能此上三類應救其病。</p>
</div>
<div class='div-orig'><p>諸根不具。</p>
</div>
<div class='div-commentary'><p style="margin-left:1em">眼等五根或隨闕一。</p>
</div>
<div class='div-orig'><p>百種病苦。</p>
</div>
<div class='div-commentary'><p style="margin-left:1em">隨一即救。</p>
</div>
<div class='div-orig'><p>皆養令差。</p>
</div>
<div class='div-commentary'><p style="margin-left:1em">於百病中隨患一病即使療治令其安差。</p>
</div>
<div class='div-orig'><p>而菩薩以惡心。</p>
</div>
<div class='div-commentary'><p style="margin-left:1em">反以惡心惡其病事。</p>
</div>
<div class='div-orig'><p>瞋心。</p>
</div>
<div class='div-commentary'><p style="margin-left:1em">慈悲不生。</p>
</div>
<div class='div-orig'><p>恨心。</p>
</div>
<div class='div-commentary'><p style="margin-left:1em">宿有怨嫌。</p>
</div>
<div class='div-orig'><p>不至僧房中。</p>
</div>
<div class='div-commentary'><p style="margin-left:1em">以上三心不至病處。</p>
</div>
<div class='div-orig'><p>城邑曠野山林道路中。</p>
</div>
<div class='div-commentary'><p style="margin-left:1em">通一切人病處。</p>
</div>
<div class='div-orig'><p>見病不救濟者犯輕垢罪。</p>
</div>
<div class='div-commentary'><p style="margin-left:1em">不救無慈故當其罪若別有大利無惡瞋恨自病非犯。</p>
</div>
<div class='div-orig'><p>若佛子不得稸一切刀仗弓箭矛斧鬪戰之具及惡網羅殺生之器一切不得稸。</p>
</div>
<div class='div-commentary'><p style="margin-left:1em">但害物者皆不可也意似大寬拳手等亦能害物或約少分言一切。</p>
</div>
<div class='div-orig'><p>而菩薩乃至殺父母尚不加報況殺一切眾生。</p>
</div>
<div class='div-commentary'><p style="margin-left:1em">乃至者越略餘經至於最重無過父母父母恩深被殺怨重重怨不報豈況餘生故應慈忍問此<span class='corr'>但</span>稸之不用殺生斯有何過答令人譏訶又大乘防心見此殺具內發殺意殺意既生即當其罪。</p>
</div>
<div class='div-orig'><p>若故稸一切刀仗等者犯輕垢罪。</p>
</div>
<div class='div-commentary'><p style="margin-left:1em">違制招殃。</p>
</div>
<div class='div-orig'><p>如是十戒應當學敬心奉持下六品中當廣明。</p>
</div>
<div class='div-commentary'><p style="margin-left:1em">結勸指廣。</p>
</div>
<div class='div-orig'><p>佛言佛子不得為利養惡心故。</p>
</div>
<div class='div-commentary'><p style="margin-left:1em">惡心則三毒三毒是眾惡之本為名利生貪貪不遂生嗔癡定隨也。</p>
</div>
<div class='div-orig'><p>通國使命。</p>
</div>
<div class='div-commentary'><p style="margin-left:1em">奉命為使通傳國信。</p>
</div>
<div class='div-orig'><p>軍陣合會。</p>
</div>
<div class='div-commentary'><p style="margin-left:1em">為命計會定時決戰。</p>
</div>
<div class='div-orig'><p>興師相伐。</p>
</div>
<div class='div-commentary'><p style="margin-left:1em">興起也師眾也即興起兵眾牙相征戰。</p>
</div>
<div class='div-orig'><p>殺無量眾生。</p>
</div>
<div class='div-commentary'><p style="margin-left:1em">雖即兼殺正取為命罪也。</p>
</div>
<div class='div-orig'><p>而菩薩不得入軍中往來。</p>
</div>
<div class='div-commentary'><p style="margin-left:1em">無事往來招人疑謗譏嫌尚乃不容。</p>
</div>
<div class='div-orig'><p>況故作國賊。</p>
</div>
<div class='div-commentary'><p style="margin-left:1em">特故為命殺害多生。</p>
</div>
<div class='div-orig'><p>若故作者犯輕垢罪。</p>
<p>若佛子故販賣良人。</p>
</div>
<div class='div-commentary'><p style="margin-left:1em">准前後文應言不得故販賣良人等良善也。</p>
</div>
<div class='div-orig'><p>奴婢。</p>
</div>
<div class='div-commentary'><p style="margin-left:1em">下便卑劣之稱。</p>
</div>
<div class='div-orig'><p>六畜。</p>
</div>
<div class='div-commentary'><p style="margin-left:1em">牛馬犬羊豕鷄舉此六種以例餘畜皆所不應也。</p>
</div>
<div class='div-orig'><p>市易棺材板木。</p>
</div>
<div class='div-commentary'><p style="margin-left:1em">賈賣作棺材木。</p>
</div>
<div class='div-orig'><p>盛死之具。</p>
</div>
<div class='div-commentary'><p style="margin-left:1em">棺椁盛死人之器具菩薩販賣招人譏嫌。</p>
</div>
<div class='div-orig'><p>若故自作教人作者犯輕垢罪。</p>
<p>若佛子以惡心故。</p>
</div>
<div class='div-commentary'><p style="margin-left:1em">為名利謗貪為惡心宿怨現嫉嗔為惡心二必有癡三毒為因然可起謗。</p>
</div>
<div class='div-orig'><p>無事謗他良人。</p>
</div>
<div class='div-commentary'><p style="margin-left:1em">平常好人良人無過妄生謗也。</p>
</div>
<div class='div-orig'><p>善人。</p>
</div>
<div class='div-commentary'><p style="margin-left:1em">修三乘善行之人也。</p>
</div>
<div class='div-orig'><p>法師。</p>
</div>
<div class='div-commentary'><p style="margin-left:1em">說法解法之師。</p>
</div>
<div class='div-orig'><p>師。</p>
</div>
<div class='div-commentary'><p style="margin-left:1em">和尚闍梨。</p>
</div>
<div class='div-orig'><p>僧。</p>
</div>
<div class='div-commentary'><p style="margin-left:1em">堂中大眾。</p>
</div>
<div class='div-orig'><p>國王。</p>
</div>
<div class='div-commentary'><p style="margin-left:1em">帝王。</p>
</div>
<div class='div-orig'><p>貴人。</p>
</div>
<div class='div-commentary'><p style="margin-left:1em">大臣。</p>
</div>
<div class='div-orig'><p>言犯七逆十重。</p>
</div>
<div class='div-commentary'><p style="margin-left:1em">於上七類人所二皆謗言犯逆重。</p>
</div>
<div class='div-orig'><p>於父母。</p>
</div>
<div class='div-commentary'><p style="margin-left:1em">住是在家出家無非父母生身奉戒孝順為本。</p>
</div>
<div class='div-orig'><p>兄弟。</p>
</div>
<div class='div-commentary'><p style="margin-left:1em">一父母生。</p>
</div>
<div class='div-orig'><p>六親中。</p>
</div>
<div class='div-commentary'><p style="margin-left:1em">兄弟姊妹妻子。</p>
</div>
<div class='div-orig'><p>應生孝順心。</p>
</div>
<div class='div-commentary'><p style="margin-left:1em">尊者孝心敬之卑者順心受之。</p>
</div>
<div class='div-orig'><p>慈悲心。</p>
</div>
<div class='div-commentary'><p style="margin-left:1em">無樂者慈心與樂有苦者悲心為救。</p>
</div>
<div class='div-orig'><p>而反更加於逆害。</p>
</div>
<div class='div-commentary'><p style="margin-left:1em">於上不生慈孝<span class='corr'>已</span>非菩薩翻起害心故云而反。</p>
</div>
<div class='div-orig'><p>墮不如意處者。</p>
</div>
<div class='div-commentary'><p style="margin-left:1em">令父母等怒恨心生墮在惡道故云不如意處也。</p>
</div>
<div class='div-orig'><p>犯輕垢罪。</p>
<p>若佛子以惡心故。</p>
</div>
<div class='div-commentary'><p style="margin-left:1em">以者緣為也故者所以也緣為惡心為因所以放燒。</p>
</div>
<div class='div-orig'><p>放大火燒。</p>
</div>
<div class='div-commentary'><p style="margin-left:1em">能燒。</p>
</div>
<div class='div-orig'><p>山林曠野。</p>
</div>
<div class='div-commentary'><p style="margin-left:1em">所燒也佛制為蟲獸鬼神所依止故。</p>
</div>
<div class='div-orig'><p>四月乃至九月放火。</p>
</div>
<div class='div-commentary'><p style="margin-left:1em">且制此六箇月蟲獸生養時故理實餘六月中亦不可燒有彼依止故。</p>
</div>
<div class='div-orig'><p>若燒他人家屋宅。</p>
</div>
<div class='div-commentary'><p style="margin-left:1em">百姓所住。</p>
</div>
<div class='div-orig'><p>城邑。</p>
</div>
<div class='div-commentary'><p style="margin-left:1em">王臣所居。</p>
</div>
<div class='div-orig'><p>僧房。</p>
</div>
<div class='div-commentary'><p style="margin-left:1em">出家住處。</p>
</div>
<div class='div-orig'><p>田木。</p>
</div>
<div class='div-commentary'><p style="margin-left:1em">通一切人。</p>
</div>
<div class='div-orig'><p>及鬼神。</p>
</div>
<div class='div-commentary'><p style="margin-left:1em">塚墓中物祠廟中物。</p>
</div>
<div class='div-orig'><p>官物。</p>
</div>
<div class='div-commentary'><p style="margin-left:1em">官庫藏物。</p>
</div>
<div class='div-orig'><p>一切有主物。</p>
</div>
<div class='div-commentary'><p style="margin-left:1em">但是屬主之物。</p>
</div>
<div class='div-orig'><p>不得故燒。</p>
</div>
<div class='div-commentary'><p style="margin-left:1em">總指上物。</p>
</div>
<div class='div-orig'><p>若故燒者犯輕垢罪。</p>
<p>若佛子自佛弟子。</p>
</div>
<div class='div-commentary'><p style="margin-left:1em">稟受佛語紹當佛位自是佛弟子此標能化者。</p>
</div>
<div class='div-orig'><p>及外道惡人六親一切善知識。</p>
</div>
<div class='div-commentary'><p style="margin-left:1em">皆是所化之生。</p>
</div>
<div class='div-orig'><p>應一一教受持大乘經律。</p>
</div>
<div class='div-commentary'><p style="margin-left:1em">教文。</p>
</div>
<div class='div-orig'><p>應教解義理。</p>
</div>
<div class='div-commentary'><p style="margin-left:1em">令解大乘進趣行門。</p>
</div>
<div class='div-orig'><p>使發菩提心。</p>
</div>
<div class='div-commentary'><p style="margin-left:1em">未發心者令發。</p>
</div>
<div class='div-orig'><p>十發趣心。</p>
</div>
<div class='div-commentary'><p style="margin-left:1em">下賢。</p>
</div>
<div class='div-orig'><p>十長養心。</p>
</div>
<div class='div-commentary'><p style="margin-left:1em">中賢。</p>
</div>
<div class='div-orig'><p>十金剛心。</p>
</div>
<div class='div-commentary'><p style="margin-left:1em">上賢。</p>
</div>
<div class='div-orig'><p>三十心中。</p>
</div>
<div class='div-commentary'><p style="margin-left:1em">即指上三賢位心理實有四十四心。</p>
</div>
<div class='div-orig'><p>一一解其次第。</p>
</div>
<div class='div-commentary'><p style="margin-left:1em">從始至末資加位次。</p>
</div>
<div class='div-orig'><p>法用。</p>
</div>
<div class='div-commentary'><p style="margin-left:1em">四十四心入住出心軌則可行。</p>
</div>
<div class='div-orig'><p>而菩薩以惡心。</p>
</div>
<div class='div-commentary'><p style="margin-left:1em">於所教人心生憎惡恐成侵<span class='corr'>己</span>利故。</p>
</div>
<div class='div-orig'><p>瞋心。</p>
</div>
<div class='div-commentary'><p style="margin-left:1em">或曾違情生嗔不示彼大教也。</p>
</div>
<div class='div-orig'><p>橫教二乘聲聞經律。</p>
</div>
<div class='div-commentary'><p style="margin-left:1em">彼是大根曲示小教。</p>
</div>
<div class='div-orig'><p>外道邪見論等。</p>
</div>
<div class='div-commentary'><p style="margin-left:1em">大性示小尚乃不合更教邪論其過復深故云橫教。</p>
</div>
<div class='div-orig'><p>犯輕垢罪。</p>
</div>
<div class='div-commentary'><p style="margin-left:1em">菩薩合行二利今乃自他俱損違背佛言故當此罪。</p>
</div>
<div class='div-orig'><p>若佛子應以好心。</p>
</div>
<div class='div-commentary'><p style="margin-left:1em">好者善也與善十一相應之心總名好心。</p>
</div>
<div class='div-orig'><p>學大乘。</p>
</div>
<div class='div-commentary'><p style="margin-left:1em">本自大性先發修大。</p>
</div>
<div class='div-orig'><p>威儀經律。</p>
</div>
<div class='div-commentary'><p style="margin-left:1em">所詮定戒各有行住坐臥軌則。</p>
</div>
<div class='div-orig'><p>廣開解。</p>
</div>
<div class='div-commentary'><p style="margin-left:1em">聞思修慧愽學多聞修達理趣。</p>
</div>
<div class='div-orig'><p>義味。</p>
</div>
<div class='div-commentary'><p style="margin-left:1em">心意豁達喜悅暢情此上明自利。</p>
</div>
<div class='div-orig'><p>見後新學菩薩。</p>
</div>
<div class='div-commentary'><p style="margin-left:1em">先學經律必欲利他見後新學來求應說。</p>
</div>
<div class='div-orig'><p>有從百里千里來求大乘經律。</p>
</div>
<div class='div-commentary'><p style="margin-left:1em">且舉此二更近更遠亦應為說。</p>
</div>
<div class='div-orig'><p>應如法為說。</p>
</div>
<div class='div-commentary'><p style="margin-left:1em">不容理外妄談要在稟習佛言。</p>
</div>
<div class='div-orig'><p>一切苦行。</p>
</div>
<div class='div-commentary'><p style="margin-left:1em">將欲說法時先為說苦行苦行者何。</p>
</div>
<div class='div-orig'><p>若燒身燒臂燒指。</p>
</div>
<div class='div-commentary'><p style="margin-left:1em">示所行苦行也要以為法不惜身命又楞嚴經云若我滅後其有比丘發心決定修三摩提能於如來形像之前身燃一燈燒一指節及於身上爇一香炷我說是人無始宿債一切酬畢。</p>
</div>
<div class='div-orig'><p>若不燒身臂指供養諸佛非出家菩薩。</p>
</div>
<div class='div-commentary'><p style="margin-left:1em">今以佛恩至重法力難思若不為此何成大士問佛具大悲憫物為心今令生苦然為說法豈成悲濟答佛本意令成功德非有害心又恐還宿債。</p>
</div>
<div class='div-orig'><p>乃至餓虎狼師子一切餓鬼悉應捨身肉手足而供養之。</p>
</div>
<div class='div-commentary'><p style="margin-left:1em">令行苦行下濟羣生。</p>
</div>
<div class='div-orig'><p>然後。</p>
</div>
<div class='div-commentary'><p style="margin-left:1em">先說苦行令行行時然可為說。</p>
</div>
<div class='div-orig'><p>一一次第。</p>
</div>
<div class='div-commentary'><p style="margin-left:1em">六度等皆次第為說。</p>
</div>
<div class='div-orig'><p>為說正法。</p>
</div>
<div class='div-commentary'><p style="margin-left:1em">上法離邪。</p>
</div>
<div class='div-orig'><p>使心開。</p>
</div>
<div class='div-commentary'><p style="margin-left:1em">慧心生也又戒審心分明。</p>
</div>
<div class='div-orig'><p>意解。</p>
</div>
<div class='div-commentary'><p style="margin-left:1em">意識分明一一無謬又聞思修無忘故。</p>
</div>
<div class='div-orig'><p>而菩薩為利養故。</p>
</div>
<div class='div-commentary'><p style="margin-left:1em">邀令苦求恐解侵利。</p>
</div>
<div class='div-orig'><p>應答不答。</p>
</div>
<div class='div-commentary'><p style="margin-left:1em">問大乘教應如是答今乃不言。</p>
</div>
<div class='div-orig'><p>倒說經律。</p>
</div>
<div class='div-commentary'><p style="margin-left:1em">於三學等顛倒說也。</p>
</div>
<div class='div-orig'><p>文字無前無後。</p>
</div>
<div class='div-commentary'><p style="margin-left:1em">合前却後合後却前。</p>
</div>
<div class='div-orig'><p>謗三寶說者。</p>
</div>
<div class='div-commentary'><p style="margin-left:1em">佛不如是說法不如是詮僧不如是傳皆自妄談。</p>
</div>
<div class='div-orig'><p>犯輕垢罪。</p>
<p>若佛子自為飲食。</p>
</div>
<div class='div-commentary'><p style="margin-left:1em">口用資身。</p>
</div>
<div class='div-orig'><p>錢物。</p>
</div>
<div class='div-commentary'><p style="margin-left:1em">自為錢財要用萬物。</p>
</div>
<div class='div-orig'><p>利養。</p>
</div>
<div class='div-commentary'><p style="margin-left:1em">衣食之資。</p>
</div>
<div class='div-orig'><p>名譽。</p>
</div>
<div class='div-commentary'><p style="margin-left:1em">豪勢之名美好之譽。</p>
</div>
<div class='div-orig'><p>故親近國王王子大臣百官。</p>
</div>
<div class='div-commentary'><p style="margin-left:1em">故者所以義為此上緣所以親近也此為利譽佛不許近若為住持三寶假力流行得親近也不為住持上之四事總不合作也。</p>
</div>
<div class='div-orig'><p>恃作形勢。</p>
</div>
<div class='div-commentary'><p style="margin-left:1em">恃即倚賴倚賴威勢。</p>
</div>
<div class='div-orig'><p>打拍。</p>
</div>
<div class='div-commentary'><p style="margin-left:1em">棒打令痛拍恊令懼。</p>
</div>
<div class='div-orig'><p>乞索。</p>
</div>
<div class='div-commentary'><p style="margin-left:1em">憑託乞求。</p>
</div>
<div class='div-orig'><p>牽挽。</p>
</div>
<div class='div-commentary'><p style="margin-left:1em">初即從乞不得即索牽挽將見上官。</p>
</div>
<div class='div-orig'><p>橫取。</p>
</div>
<div class='div-commentary'><p style="margin-left:1em">即非義取。</p>
</div>
<div class='div-orig'><p>錢物。</p>
</div>
<div class='div-commentary'><p style="margin-left:1em">錢財萬物。</p>
</div>
<div class='div-orig'><p>一切求利。</p>
</div>
<div class='div-commentary'><p style="margin-left:1em">百計營謀是物百求。</p>
</div>
<div class='div-orig'><p>名為惡求。</p>
</div>
<div class='div-commentary'><p style="margin-left:1em">貪取。</p>
</div>
<div class='div-orig'><p>多求。</p>
</div>
<div class='div-commentary'><p style="margin-left:1em">求無厭足。</p>
</div>
<div class='div-orig'><p>教他人求。</p>
</div>
<div class='div-commentary'><p style="margin-left:1em">囑有勢求驅使他求或教他似我求。</p>
</div>
<div class='div-orig'><p>都無慈心。</p>
</div>
<div class='div-commentary'><p style="margin-left:1em">強逼惱他。</p>
</div>
<div class='div-orig'><p>無孝順心。</p>
</div>
<div class='div-commentary'><p style="margin-left:1em">上違佛言殃及父母。</p>
</div>
<div class='div-orig'><p>者。</p>
</div>
<div class='div-commentary'><p style="margin-left:1em">牒定結罪。</p>
</div>
<div class='div-orig'><p>犯輕垢罪。</p>
<p>若佛子學誦戒者。</p>
</div>
<div class='div-commentary'><p style="margin-left:1em">教示當機。</p>
</div>
<div class='div-orig'><p>日夜六時。</p>
</div>
<div class='div-commentary'><p style="margin-left:1em">晝三時夜三時。</p>
</div>
<div class='div-orig'><p>持菩薩戒。</p>
</div>
<div class='div-commentary'><p style="margin-left:1em">誦持令熟攝持不忘。</p>
</div>
<div class='div-orig'><p>解其義理。</p>
</div>
<div class='div-commentary'><p style="margin-left:1em">義即是理皆是所詮誦持文句曉解旨趣。</p>
</div>
<div class='div-orig'><p>佛性之性。</p>
</div>
<div class='div-commentary'><p style="margin-left:1em">佛性即本行性之性是平等真性曉此二性悟證次第五位不同。</p>
</div>
<div class='div-orig'><p>而菩薩不解一句。</p>
</div>
<div class='div-commentary'><p style="margin-left:1em">即四字五字等。</p>
</div>
<div class='div-orig'><p>一偈。</p>
</div>
<div class='div-commentary'><p style="margin-left:1em">四句為偈。</p>
</div>
<div class='div-orig'><p>戒律因緣。</p>
</div>
<div class='div-commentary'><p style="margin-left:1em">戒即是律傳戒即慈悲為因受戒即菩提心種子為因師資和合啟自請證為緣於此不曉名為不解。</p>
</div>
<div class='div-orig'><p>詐言能解者。</p>
</div>
<div class='div-commentary'><p style="margin-left:1em">實自全迷虗矯詐偽言我解此。</p>
</div>
<div class='div-orig'><p>即為自欺誑。</p>
</div>
<div class='div-commentary'><p style="margin-left:1em">明知自心不解當招誑他之罪。</p>
</div>
<div class='div-orig'><p>亦欺誑他人。</p>
</div>
<div class='div-commentary'><p style="margin-left:1em">不解教他即是誑他。</p>
</div>
<div class='div-orig'><p>一一不解。</p>
</div>
<div class='div-commentary'><p style="margin-left:1em">牒前詐解成過戒因戒緣受學持犯全迷軌則。</p>
</div>
<div class='div-orig'><p>一切法。</p>
</div>
<div class='div-commentary'><p style="margin-left:1em">三科四諦六度觸事無能。</p>
</div>
<div class='div-orig'><p>不知而為他人作師授戒者犯輕垢罪。</p>
<p>若佛子以惡心故。</p>
</div>
<div class='div-commentary'><p style="margin-left:1em">三毒為惡心也。</p>
</div>
<div class='div-orig'><p>見持戒比丘。</p>
</div>
<div class='div-commentary'><p style="margin-left:1em">佛子見能持十重四十八輕戒比丘。</p>
</div>
<div class='div-orig'><p>手捉香爐。</p>
</div>
<div class='div-commentary'><p style="margin-left:1em">執持手爐行道供佛。</p>
</div>
<div class='div-orig'><p>行菩薩薩行。</p>
</div>
<div class='div-commentary'><p style="margin-left:1em">三世菩薩履此成佛。</p>
</div>
<div class='div-orig'><p>而鬪搆兩頭。</p>
</div>
<div class='div-commentary'><p style="margin-left:1em">賢人修菩彼此無非兩頭牙說令生忿毒造相[麥*力]損。</p>
</div>
<div class='div-orig'><p>謗欺賢人。</p>
</div>
<div class='div-commentary'><p style="margin-left:1em">無事欺謗。</p>
</div>
<div class='div-orig'><p>無惡不造。</p>
</div>
<div class='div-commentary'><p style="margin-left:1em">是惡皆造。</p>
</div>
<div class='div-orig'><p>者。</p>
</div>
<div class='div-commentary'><p style="margin-left:1em">牒結。</p>
</div>
<div class='div-orig'><p>犯輕垢罪。</p>
<p>若佛子以慈心故。</p>
</div>
<div class='div-commentary'><p style="margin-left:1em">佛因慈成所以勸彼慈心救生。</p>
</div>
<div class='div-orig'><p>行放生業。</p>
</div>
<div class='div-commentary'><p style="margin-left:1em">功業業用慈心以為體放生是業也。</p>
</div>
<div class='div-orig'><p>一切男子是我父。</p>
</div>
<div class='div-commentary'><p style="margin-left:1em">欲修慈心要作觀行一切之言是男皆攝。</p>
</div>
<div class='div-orig'><p>一切女人是我母。</p>
</div>
<div class='div-commentary'><p style="margin-left:1em">是女皆攝既觀為父母必無殺想放生方可。</p>
</div>
<div class='div-orig'><p>我生生無不從之受生故。</p>
</div>
<div class='div-commentary'><p style="margin-left:1em">我自無始生死無邊故於是處皆受生也。</p>
</div>
<div class='div-orig'><p>六道眾生皆是我父母。</p>
</div>
<div class='div-commentary'><p style="margin-left:1em">既同父母不得殺命食肉。</p>
</div>
<div class='div-orig'><p>而殺而食者即殺我父母。</p>
</div>
<div class='div-commentary'><p style="margin-left:1em">即殺食我多生父母既爾何無逆罪答以隔生故無父母想。</p>
</div>
<div class='div-orig'><p>亦殺我故身。</p>
</div>
<div class='div-commentary'><p style="margin-left:1em">故者舊也我之舊身四大所成眾生之體如同<span class='corr'>己</span>身亦四大成故殺他身即殺我故舊之身也。</p>
</div>
<div class='div-orig'><p>一切地水是我先身一切火風是我本體。</p>
</div>
<div class='div-commentary'><p style="margin-left:1em">釋成上也。</p>
</div>
<div class='div-orig'><p>故常行放生。</p>
</div>
<div class='div-commentary'><p style="margin-left:1em">故者所以義前既男女六道皆是父母所以常行放生常行放生者以慈心為本故。</p>
</div>
<div class='div-orig'><p>生生受生。</p>
</div>
<div class='div-commentary'><p style="margin-left:1em">生生受生之處便行放生。</p>
</div>
<div class='div-orig'><p>常住之法。</p>
</div>
<div class='div-commentary'><p style="margin-left:1em">法爾常規。</p>
</div>
<div class='div-orig'><p>教人放生。</p>
</div>
<div class='div-commentary'><p style="margin-left:1em">自行教他二利行也。</p>
</div>
<div class='div-orig'><p>若見世人殺畜生時。</p>
</div>
<div class='div-commentary'><p style="margin-left:1em">將下手時可教正下手時難救。</p>
</div>
<div class='div-orig'><p>應方便救護。</p>
</div>
<div class='div-commentary'><p style="margin-left:1em">善言曉喻化令心開方可救之直言不遂或反害自。</p>
</div>
<div class='div-orig'><p>解其苦難。</p>
</div>
<div class='div-commentary'><p style="margin-left:1em">被殺之痛。</p>
</div>
<div class='div-orig'><p>常教化講說菩薩戒。</p>
</div>
<div class='div-commentary'><p style="margin-left:1em">成佛之本。</p>
</div>
<div class='div-orig'><p>救度眾生。</p>
</div>
<div class='div-commentary'><p style="margin-left:1em">今聞戒斷殺免三塗苦報即是救度也。</p>
</div>
<div class='div-orig'><p>若父母兄弟死亡之日。</p>
</div>
<div class='div-commentary'><p style="margin-left:1em">初亡日或年年忌日。</p>
</div>
<div class='div-orig'><p>應請法師講菩薩戒經。</p>
</div>
<div class='div-commentary'><p style="margin-left:1em">即此經也或通一切大乘律藏。</p>
</div>
<div class='div-orig'><p>福資亡者。</p>
</div>
<div class='div-commentary'><p style="margin-left:1em">講福以資。</p>
</div>
<div class='div-orig'><p>得見諸佛。</p>
</div>
<div class='div-commentary'><p style="margin-left:1em">若在人天資生淨土得見諸佛。</p>
</div>
<div class='div-orig'><p>生人天上。</p>
</div>
<div class='div-commentary'><p style="margin-left:1em">若在幽險資生人天。</p>
</div>
<div class='div-orig'><p>若不爾者。</p>
</div>
<div class='div-commentary'><p style="margin-left:1em">爾者如是住是在家出家菩薩須如上說福資於親若不如是者。</p>
</div>
<div class='div-orig'><p>犯輕垢罪。</p>
</div>
<div class='div-commentary'><p style="margin-left:1em">違禁招罪。</p>
</div>
<div class='div-orig'><p>如是十戒應當學敬心奉持如滅罪品中廣明一一戒相。</p>
</div>
<div class='div-commentary'><p style="margin-left:1em">結勸指廣。</p>
</div>
<div class='div-orig'><p>佛言佛子。</p>
</div>
<div class='div-commentary'><p style="margin-left:1em">標告當機。</p>
</div>
<div class='div-orig'><p>以瞋報瞋。</p>
</div>
<div class='div-commentary'><p style="margin-left:1em">應云不得以瞋報瞋他人此是意忍。</p>
</div>
<div class='div-orig'><p>以打報打。</p>
</div>
<div class='div-commentary'><p style="margin-left:1em">被惡人打<span class='corr'>已</span>不得懷惡却還打彼此是身業忍更應言不得以罵報罵是口業忍三業不報是真佛子。</p>
</div>
<div class='div-orig'><p>若殺父母兄弟六親不得加報。</p>
</div>
<div class='div-commentary'><p style="margin-left:1em">各自宿業曾殺他故今被他割何得還報。</p>
</div>
<div class='div-orig'><p>若國主為他人殺者亦不得加報。</p>
</div>
<div class='div-commentary'><p style="margin-left:1em">住國王地飲國王水護持三寶雖有大恩然是國主自業招殺亦不得報。</p>
</div>
<div class='div-orig'><p>殺生報生不順孝道。</p>
</div>
<div class='div-commentary'><p style="margin-left:1em">若親是現在之恩一切眾生是宿生父母乃過去之恩殺則不順孝道人若親被殺理應修善追資返行殺害故云爾也。</p>
</div>
<div class='div-orig'><p>尚不畜奴婢打拍罵辱。</p>
</div>
<div class='div-commentary'><p style="margin-left:1em">打罵令苦非慈悲利故云不畜。</p>
</div>
<div class='div-orig'><p>日日起三業。</p>
</div>
<div class='div-commentary'><p style="margin-left:1em">於奴婢所先懷嗔怒能起身語三業打罵。</p>
</div>
<div class='div-orig'><p>口罪無量。</p>
</div>
<div class='div-commentary'><p style="margin-left:1em">口業偏增。</p>
</div>
<div class='div-orig'><p>況故作七逆之罪。</p>
</div>
<div class='div-commentary'><p style="margin-left:1em">於劣境奴婢起三業罪尚不合作豈況七逆重罪容作。</p>
</div>
<div class='div-orig'><p>而出家菩薩。</p>
</div>
<div class='div-commentary'><p style="margin-left:1em">在家菩薩若為國王護三寶人民為要定亂許容殺也。</p>
</div>
<div class='div-orig'><p>無慈報讎。</p>
</div>
<div class='div-commentary'><p style="margin-left:1em">出家合慈報讎非慈。</p>
</div>
<div class='div-orig'><p>乃至六親中故報者。</p>
</div>
<div class='div-commentary'><p style="margin-left:1em">父母尚不容報六親定不合報。</p>
</div>
<div class='div-orig'><p>犯輕垢罪。</p>
</div>
<div class='div-commentary'><p style="margin-left:1em">違制不忍之罪。</p>
</div>
<div class='div-orig'><p>若佛子初始出家。</p>
</div>
<div class='div-commentary'><p style="margin-left:1em">正制出家兼誡在家。</p>
</div>
<div class='div-orig'><p>未有所解。</p>
</div>
<div class='div-commentary'><p style="margin-left:1em">既稱佛子須習大乘大乘教旨全未見聞也。</p>
</div>
<div class='div-orig'><p>而自恃聰明有智。</p>
</div>
<div class='div-commentary'><p style="margin-left:1em">於在家時曾習詩書世智辯聰。</p>
</div>
<div class='div-orig'><p>或恃高貴。</p>
</div>
<div class='div-commentary'><p style="margin-left:1em">曾為王臣。</p>
</div>
<div class='div-orig'><p>年宿。</p>
</div>
<div class='div-commentary'><p style="margin-left:1em">俗年僧臈。</p>
</div>
<div class='div-orig'><p>或恃大姓。</p>
</div>
<div class='div-commentary'><p style="margin-left:1em">天竺剎利婆羅門此土上代為官有大財產。</p>
</div>
<div class='div-orig'><p>高門。</p>
</div>
<div class='div-commentary'><p style="margin-left:1em">門望高遠或大姓高門是一義。</p>
</div>
<div class='div-orig'><p>大解。</p>
</div>
<div class='div-commentary'><p style="margin-left:1em">世解有餘。</p>
</div>
<div class='div-orig'><p>大福。</p>
</div>
<div class='div-commentary'><p style="margin-left:1em">富多錢帛。</p>
</div>
<div class='div-orig'><p>饒財七寶。</p>
</div>
<div class='div-commentary'><p style="margin-left:1em">世財博贍。</p>
</div>
<div class='div-orig'><p>以此憍慢。</p>
</div>
<div class='div-commentary'><p style="margin-left:1em">以者緣為也或以用也用上十種為其所恃致此憍慢。</p>
</div>
<div class='div-orig'><p>而不諮受先學法師經律。</p>
</div>
<div class='div-commentary'><p style="margin-left:1em">由自恃[麥*力]他故爾。</p>
</div>
<div class='div-orig'><p>其法師者。</p>
</div>
<div class='div-commentary'><p style="margin-left:1em">指定所輕之人。</p>
</div>
<div class='div-orig'><p>或小姓。</p>
</div>
<div class='div-commentary'><p style="margin-left:1em">天竺吠舍戍陀羅此土貧賤之流。</p>
</div>
<div class='div-orig'><p>年少。</p>
</div>
<div class='div-commentary'><p style="margin-left:1em">俗年僧臈未足。</p>
</div>
<div class='div-orig'><p>卑門。</p>
</div>
<div class='div-commentary'><p style="margin-left:1em">種姓劣弱。</p>
</div>
<div class='div-orig'><p>貧窮。</p>
</div>
<div class='div-commentary'><p style="margin-left:1em">家唯四壁。</p>
</div>
<div class='div-orig'><p>諸根不具。</p>
</div>
<div class='div-commentary'><p style="margin-left:1em">眼等根闕。</p>
</div>
<div class='div-orig'><p>而實有德。</p>
</div>
<div class='div-commentary'><p style="margin-left:1em">三學三慧悉具。</p>
</div>
<div class='div-orig'><p>一切經律盡解。</p>
</div>
<div class='div-commentary'><p style="margin-left:1em">顯有德者所學周備自<span class='corr'>己</span>無知輕他有解即慢過慢此慢既具餘慢隨生。</p>
</div>
<div class='div-orig'><p>而新學菩薩。</p>
</div>
<div class='div-commentary'><p style="margin-left:1em">牒定未解之人既稱未解必要求學求學法時須捨憍慢。</p>
</div>
<div class='div-orig'><p>不得觀法師種姓。</p>
</div>
<div class='div-commentary'><p style="margin-left:1em">勿觀法師卑劣種姓但觀佛法是進道之良規入聖之靈範若有能開釋深義解散疑結於我有益者則盡心敬之不念餘惡法師好惡非關我事觀說法師由如佛想。</p>
</div>
<div class='div-orig'><p>而不來諮受法師第一義諦者。</p>
</div>
<div class='div-commentary'><p style="margin-left:1em">大乘義也勝餘乘故。</p>
</div>
<div class='div-orig'><p>犯輕垢罪。</p>
</div>
<div class='div-commentary'><p style="margin-left:1em">違制成犯除病難等。</p>
</div>
<div class='div-orig'><p>若佛子佛滅度後。</p>
</div>
<div class='div-commentary'><p style="margin-left:1em">正明受戒時也顯佛在世時無自受。</p>
</div>
<div class='div-orig'><p>欲以好心。</p>
</div>
<div class='div-commentary'><p style="margin-left:1em">意欲救苦與樂用利他心。</p>
</div>
<div class='div-orig'><p>受菩薩戒時。</p>
</div>
<div class='div-commentary'><p style="margin-left:1em">此通自他二利時皆佛滅後。</p>
</div>
<div class='div-orig'><p>於佛菩薩形像前自誓受戒。</p>
</div>
<div class='div-commentary'><p style="margin-left:1em">瑜伽廣明軌則。</p>
</div>
<div class='div-orig'><p>當七日佛前懺悔。</p>
</div>
<div class='div-commentary'><p style="margin-left:1em">佛名經說於一七日內晝夜六時當佛像前懺悔。</p>
</div>
<div class='div-orig'><p>得見好相。</p>
</div>
<div class='div-commentary'><p style="margin-left:1em">佛來摩頂等如下明。</p>
</div>
<div class='div-orig'><p>便得戒。</p>
</div>
<div class='div-commentary'><p style="margin-left:1em">罪滅清淨便得戒也。</p>
</div>
<div class='div-orig'><p>若不得好相。</p>
</div>
<div class='div-commentary'><p style="margin-left:1em">一七日內不得好相不可便止須更虔求。</p>
</div>
<div class='div-orig'><p>應二七三七乃至一年。</p>
</div>
<div class='div-commentary'><p style="margin-left:1em">以障有厚薄時有多少但以見相為限亦非一年定矣。</p>
</div>
<div class='div-orig'><p>要得好相。</p>
</div>
<div class='div-commentary'><p style="margin-left:1em">自誓受戒非相莫知。</p>
</div>
<div class='div-orig'><p>得好相<span class='corr'>已</span>。</p>
</div>
<div class='div-commentary'><p style="margin-left:1em">於諸相中隨得一相。</p>
</div>
<div class='div-orig'><p>便得佛菩薩形像前受戒。</p>
</div>
<div class='div-commentary'><p style="margin-left:1em">雖以相表要生殷重擬對像前陳情啟願懺悔<span class='corr'>已</span>宣自受三翻羯磨方名得戒。</p>
</div>
<div class='div-orig'><p>若不得好相雖佛像前受戒不得。</p>
</div>
<div class='div-commentary'><p style="margin-left:1em">不以相表誰知得戒。</p>
</div>
<div class='div-orig'><p>若現前先受菩薩戒法師前受戒時不須要見好相何以故是法師師師相授故不須好相是以法師前受戒即得戒以生重心故便得戒。</p>
</div>
<div class='div-commentary'><p style="margin-left:1em">此從師受戒也標徵釋結可知瑜伽廣明軌則。</p>
</div>
<div class='div-orig'><p>若千里內無能授戒師得佛菩薩形像前自誓受戒而要見好相。</p>
</div>
<div class='div-commentary'><p style="margin-left:1em">八方各爾有而不受即是慢他無而遠求恐成自悞故云爾也須要見相結成自受戒。</p>
</div>
<div class='div-orig'><p>若法師自倚解經律大乘學戒。</p>
</div>
<div class='div-commentary'><p style="margin-left:1em">自恃有智。</p>
</div>
<div class='div-orig'><p>與國王太子百官以為善友。</p>
</div>
<div class='div-commentary'><p style="margin-left:1em">近貴為友。</p>
</div>
<div class='div-orig'><p>而新學菩薩來問若經義律義。</p>
</div>
<div class='div-commentary'><p style="margin-left:1em">新學來求義也。</p>
</div>
<div class='div-orig'><p>以輕心慢心惡心不一一好答問者犯輕垢罪。</p>
</div>
<div class='div-commentary'><p style="margin-left:1em">因三惡心成犯。</p>
</div>
<div class='div-orig'><p>若佛子有佛經律。</p>
</div>
<div class='div-commentary'><p style="margin-left:1em">簡外教也。</p>
</div>
<div class='div-orig'><p>大乘法。</p>
</div>
<div class='div-commentary'><p style="margin-left:1em">簡小乘法。</p>
</div>
<div class='div-orig'><p>正見。</p>
</div>
<div class='div-commentary'><p style="margin-left:1em">依正法生。</p>
</div>
<div class='div-orig'><p>正性。</p>
</div>
<div class='div-commentary'><p style="margin-left:1em">正法所顯真正理體。</p>
</div>
<div class='div-orig'><p>正法身。</p>
</div>
<div class='div-commentary'><p style="margin-left:1em">以有為無為功德法身三身俱收。</p>
</div>
<div class='div-orig'><p>而不能勤學修習。</p>
</div>
<div class='div-commentary'><p style="margin-left:1em">於上諸法而不聽聞思惟修習三慧不生。</p>
</div>
<div class='div-orig'><p>而捨七寶。</p>
</div>
<div class='div-commentary'><p style="margin-left:1em">捨正法珍寶或此句屬下。</p>
</div>
<div class='div-orig'><p>反學邪見。</p>
</div>
<div class='div-commentary'><p style="margin-left:1em">不學正法善<span class='corr'>已</span>不增今更學邪故云反也邪見是總。</p>
</div>
<div class='div-orig'><p>二乘。</p>
</div>
<div class='div-commentary'><p style="margin-left:1em">聲聞緣覺非利也故不契大乘毀彼名邪。</p>
</div>
<div class='div-orig'><p>外道。</p>
</div>
<div class='div-commentary'><p style="margin-left:1em">即九十六。</p>
</div>
<div class='div-orig'><p>俗典。</p>
</div>
<div class='div-commentary'><p style="margin-left:1em">即九經三史也。</p>
</div>
<div class='div-orig'><p>阿毗曇。</p>
</div>
<div class='div-commentary'><p style="margin-left:1em">此云對法小乘論也。</p>
</div>
<div class='div-orig'><p>雜論。</p>
</div>
<div class='div-commentary'><p style="margin-left:1em">小乘外道俗典雜糅成故或雜明事故。</p>
</div>
<div class='div-orig'><p>書。</p>
</div>
<div class='div-commentary'><p style="margin-left:1em">大篆小篆。</p>
</div>
<div class='div-orig'><p>記。</p>
</div>
<div class='div-commentary'><p style="margin-left:1em">大演小演以記日月盈星宿行度事故。</p>
</div>
<div class='div-orig'><p>是斷佛性。</p>
</div>
<div class='div-commentary'><p style="margin-left:1em">由聞思修佛種乃生今乃邪學佛種闕緣不增名斷。</p>
</div>
<div class='div-orig'><p>鄣道因緣。</p>
</div>
<div class='div-commentary'><p style="margin-left:1em">道是無漏智現行亦因邪學不生。</p>
</div>
<div class='div-orig'><p>非行菩薩道。</p>
</div>
<div class='div-commentary'><p style="margin-left:1em">今因邪學二利俱棄故云爾也。</p>
</div>
<div class='div-orig'><p>若故作者犯輕垢罪。</p>
</div>
<div class='div-commentary'><p style="margin-left:1em">若有餘力助於正法調化難調五明俱學非所遮也。</p>
</div>
<div class='div-orig'><p>若佛子佛滅度後。</p>
</div>
<div class='div-commentary'><p style="margin-left:1em">此定其為主和諍時。</p>
</div>
<div class='div-orig'><p>為說法主。</p>
</div>
<div class='div-commentary'><p style="margin-left:1em">於三藏教法善知通塞得自在故。</p>
</div>
<div class='div-orig'><p>為僧坊主。</p>
</div>
<div class='div-commentary'><p style="margin-left:1em">寺院主首。</p>
</div>
<div class='div-orig'><p>教化主。</p>
</div>
<div class='div-commentary'><p style="margin-left:1em">即知修供養者。</p>
</div>
<div class='div-orig'><p>坐禪主。</p>
</div>
<div class='div-commentary'><p style="margin-left:1em">善解止觀明了八定。</p>
</div>
<div class='div-orig'><p>行來主。</p>
</div>
<div class='div-commentary'><p style="margin-left:1em">領徒遊方之長各隨所主得自在故此明佛滅後像末法中善和諍人也。</p>
</div>
<div class='div-orig'><p>應生慈心。</p>
</div>
<div class='div-commentary'><p style="margin-left:1em">如上五主各當其位善知軌則進退有規與安樂事。</p>
</div>
<div class='div-orig'><p>善和鬪訟。</p>
</div>
<div class='div-commentary'><p style="margin-left:1em">既為總主為眾所崇眾有諍訟和勸化令順教。</p>
</div>
<div class='div-orig'><p>善守三寶物。</p>
</div>
<div class='div-commentary'><p style="margin-left:1em">佛法僧物各有所歸不得互用。</p>
</div>
<div class='div-orig'><p>莫無度用。</p>
</div>
<div class='div-commentary'><p style="margin-left:1em">各有法度合用處用。</p>
</div>
<div class='div-orig'><p>如自<span class='corr'>己</span>有。</p>
</div>
<div class='div-commentary'><p style="margin-left:1em">不得同<span class='corr'>己</span>物要用便用又愛惜三寶物如愛<span class='corr'>己</span>物。</p>
</div>
<div class='div-orig'><p>而反亂眾。</p>
</div>
<div class='div-commentary'><p style="margin-left:1em">不能和眾<span class='corr'>已</span>非所崇而更亂眾何名眾主。</p>
</div>
<div class='div-orig'><p>鬪諍。</p>
</div>
<div class='div-commentary'><p style="margin-left:1em">瑜伽諦說六種鬪諍根本能起一切鬪諍一展轉相違作不如意事二覆藏諸惡不肯發露三於等類中剩受利養報為<span class='corr'>己</span>有四於衣等更相欺誑五三業多犯違越學處六於法於義顛倒執著復有四法能斷根本一慈心所發身語意業能斷初二二同受利養能斷三四三同趣尸羅能斷第五四同趣正見能斷第六。</p>
</div>
<div class='div-orig'><p>恣心用三寶物者。</p>
</div>
<div class='div-commentary'><p style="margin-left:1em">牒定五主不依法則處所意用便用。</p>
</div>
<div class='div-orig'><p>犯輕垢罪。</p>
<p>若佛子先在僧坊中住。</p>
</div>
<div class='div-commentary'><p style="margin-left:1em">無定主者但以先住為主。</p>
</div>
<div class='div-orig'><p>後見客菩薩比丘來。</p>
</div>
<div class='div-commentary'><p style="margin-left:1em">總標客來。</p>
</div>
<div class='div-orig'><p>入僧坊。</p>
</div>
<div class='div-commentary'><p style="margin-left:1em">出家菩薩住處。</p>
</div>
<div class='div-orig'><p>舍宅城邑若國王宅舍中。</p>
</div>
<div class='div-commentary'><p style="margin-left:1em">在家菩薩住處。</p>
</div>
<div class='div-orig'><p>乃至夏坐安居處。</p>
</div>
<div class='div-commentary'><p style="margin-left:1em">隨所安居處應非少。</p>
</div>
<div class='div-orig'><p>及大會中。</p>
</div>
<div class='div-commentary'><p style="margin-left:1em">說法會處或設齋會處然此五處雖通僧俗但僧為主承迎處故經言僧坊中。</p>
</div>
<div class='div-orig'><p>先住僧應迎來送去。</p>
</div>
<div class='div-commentary'><p style="margin-left:1em">於上五處先到住者見後來者即迎去者即送表無住處慳。</p>
</div>
<div class='div-orig'><p>飲食供養。</p>
</div>
<div class='div-commentary'><p style="margin-left:1em">飢即供食渴即供飲進財進行名供有所攝資名養。</p>
</div>
<div class='div-orig'><p>房舍。</p>
</div>
<div class='div-commentary'><p style="margin-left:1em">僧若住時。</p>
</div>
<div class='div-orig'><p>臥具。</p>
</div>
<div class='div-commentary'><p style="margin-left:1em">睡息。</p>
</div>
<div class='div-orig'><p>繩牀木牀。</p>
</div>
<div class='div-commentary'><p style="margin-left:1em">坐禪時供。</p>
</div>
<div class='div-orig'><p>事事給與。</p>
</div>
<div class='div-commentary'><p style="margin-left:1em">要者皆供理須合儀。</p>
</div>
<div class='div-orig'><p>若無物應自賣身及以男女。</p>
</div>
<div class='div-commentary'><p style="margin-left:1em">此表至誠設極故爾未必全無。</p>
</div>
<div class='div-orig'><p>供給所須盡給與之。</p>
</div>
<div class='div-commentary'><p style="margin-left:1em">要者不違。</p>
</div>
<div class='div-orig'><p>若有檀越來請眾僧客僧有利養分僧坊主應次第差客僧受請。</p>
</div>
<div class='div-commentary'><p style="margin-left:1em">請人不分主客但來請眾僧客既在眾數便應有利養一分故應次第差令受請也。</p>
</div>
<div class='div-orig'><p>而先住僧獨受請而不差客僧。</p>
</div>
<div class='div-commentary'><p style="margin-left:1em">請人無請眾僧不言唯請先住今者獨受故當其罪。</p>
</div>
<div class='div-orig'><p>僧坊主得無量罪。</p>
</div>
<div class='div-commentary'><p style="margin-left:1em">獨受即貪不差是嗔必有癡俱三毒既具無量罪業從此而生。</p>
</div>
<div class='div-orig'><p>畜生無異。</p>
</div>
<div class='div-commentary'><p style="margin-left:1em">但貪財食責同畜生<span class='corr'>但</span>念水草。</p>
</div>
<div class='div-orig'><p>非沙門。</p>
</div>
<div class='div-commentary'><p style="margin-left:1em">不息惡心。</p>
</div>
<div class='div-orig'><p>非釋種姓。</p>
</div>
<div class='div-commentary'><p style="margin-left:1em">違背佛言。</p>
</div>
<div class='div-orig'><p>若故作者犯輕垢罪。</p>
<p>若佛子一切不得受別請利養入<span class='corr'>己</span>。</p>
</div>
<div class='div-commentary'><p style="margin-left:1em">施主意別得利入眾非所遮也。</p>
</div>
<div class='div-orig'><p>而此利養屬十方僧。</p>
</div>
<div class='div-commentary'><p style="margin-left:1em">施主無意請眾眾通十方凡聖一例。</p>
</div>
<div class='div-orig'><p>而別受請即取十方僧物入<span class='corr'>己</span>八福田中。</p>
</div>
<div class='div-commentary'><p style="margin-left:1em">此非唯受別請之罪更兼制取八福田物。</p>
</div>
<div class='div-orig'><p>諸佛聖人一一師僧父母病人物。</p>
</div>
<div class='div-commentary'><p style="margin-left:1em">兼此五類物總不得入<span class='corr'>己</span>受用。</p>
</div>
<div class='div-orig'><p>自<span class='corr'>己</span>用者犯輕垢罪。</p>
</div>
<div class='div-commentary'><p style="margin-left:1em">應觀損益有過無過應用不用之理也。</p>
</div>
<div class='div-orig'><p>若佛子有出家菩薩在家菩薩及一切檀越。</p>
</div>
<div class='div-commentary'><p style="margin-left:1em">是俗中崇善修福人。</p>
</div>
<div class='div-orig'><p>請僧福田求願之時。</p>
</div>
<div class='div-commentary'><p style="margin-left:1em">今此三類示請僧求福人。</p>
</div>
<div class='div-orig'><p>應入僧坊問知事人。</p>
</div>
<div class='div-commentary'><p style="margin-left:1em">堂維那知次第。</p>
</div>
<div class='div-orig'><p>今欲次第請者。</p>
</div>
<div class='div-commentary'><p style="margin-left:1em">誡能請者。</p>
</div>
<div class='div-orig'><p>即得十方賢聖僧。</p>
</div>
<div class='div-commentary'><p style="margin-left:1em">次第雖請凡僧亦得賢聖之福以心無隔越同賢聖故十方僧內攝聖眾故其心平等稱佛心故。</p>
</div>
<div class='div-orig'><p>而世人別請。</p>
</div>
<div class='div-commentary'><p style="margin-left:1em">世間人以凡夫心簡別而請。</p>
</div>
<div class='div-orig'><p>五百羅漢。</p>
</div>
<div class='div-commentary'><p style="margin-left:1em">小乘聖僧。</p>
</div>
<div class='div-orig'><p>菩薩僧。</p>
</div>
<div class='div-commentary'><p style="margin-left:1em">大乘聖僧如是得福雖廣。</p>
</div>
<div class='div-orig'><p>不如僧次一凡夫僧。</p>
</div>
<div class='div-commentary'><p style="margin-left:1em">不如以平等心依僧次請一凡夫僧所得福利勝過五百聖僧福故若心無揀得福應等。</p>
</div>
<div class='div-orig'><p>若別請僧者。</p>
</div>
<div class='div-commentary'><p style="margin-left:1em">牒定別請之人。</p>
</div>
<div class='div-orig'><p>是外道法。</p>
</div>
<div class='div-commentary'><p style="margin-left:1em">外道儀範有別請法。</p>
</div>
<div class='div-orig'><p>七佛無別請法。</p>
</div>
<div class='div-commentary'><p style="margin-left:1em">毗婆尸佛故皆無此法故。</p>
</div>
<div class='div-orig'><p>不順孝道。</p>
</div>
<div class='div-commentary'><p style="margin-left:1em">違逆佛心。</p>
</div>
<div class='div-orig'><p>若故別請僧者犯輕垢罪。</p>
</div>
<div class='div-commentary'><p style="margin-left:1em">若王臣勢或不隨人情<span class='corr'>但</span>為尊德成大利益或僧次<span class='corr'>已</span>滿即可非犯。</p>
</div>
<div class='div-orig'><p>若佛子以惡心故。</p>
</div>
<div class='div-commentary'><p style="margin-left:1em">用三毒為惡心惡心為因能起下十三惡法。</p>
</div>
<div class='div-orig'><p>為利養故。</p>
</div>
<div class='div-commentary'><p style="margin-left:1em">所藉緣也。</p>
</div>
<div class='div-orig'><p>販賣男女色自手作食自磨自舂占相男女解夢吉凶是男是女呪術工巧調鷹方法和合百種毒藥千種毒藥虵毒生金銀毒。</p>
</div>
<div class='div-commentary'><p style="margin-left:1em">金銀有毒或毒作金銀色。</p>
</div>
<div class='div-orig'><p>蠱毒。</p>
</div>
<div class='div-commentary'><p style="margin-left:1em">是所制之惡法。</p>
</div>
<div class='div-orig'><p>都無慈心無孝順心。</p>
</div>
<div class='div-commentary'><p style="margin-left:1em">上諸惡法損物違理。</p>
</div>
<div class='div-orig'><p>若故作者犯輕垢罪。</p>
<p>若佛子以惡心故。</p>
</div>
<div class='div-commentary'><p style="margin-left:1em">貪嗔癡心。</p>
</div>
<div class='div-orig'><p>自身謗三寶。</p>
</div>
<div class='div-commentary'><p style="margin-left:1em">依三寶蔭以求財利。</p>
</div>
<div class='div-orig'><p>詐現親附。</p>
</div>
<div class='div-commentary'><p style="margin-left:1em">外現歸依內心謀惡。</p>
</div>
<div class='div-orig'><p>口便說空。</p>
</div>
<div class='div-commentary'><p style="margin-left:1em">口順三寶常說空理。</p>
</div>
<div class='div-orig'><p>行在有中。</p>
</div>
<div class='div-commentary'><p style="margin-left:1em">言行自乖口雖說善意圖行惡。</p>
</div>
<div class='div-orig'><p>為白衣通致男女。</p>
</div>
<div class='div-commentary'><p style="margin-left:1em">此人身雖出家心無思惡或為財利媒構情禮持男意語女說女意向男。</p>
</div>
<div class='div-orig'><p>交會婬色。</p>
</div>
<div class='div-commentary'><p style="margin-left:1em">交配也由媒兩頭會合事成。</p>
</div>
<div class='div-orig'><p>作諸縛著。</p>
</div>
<div class='div-commentary'><p style="margin-left:1em">由斯生死無始至今不能解脫。</p>
</div>
<div class='div-orig'><p>於六齋日。</p>
</div>
<div class='div-commentary'><p style="margin-left:1em">五戒每月有六齋日八十四十五二十三二十九三十理合修善今乃作惡。</p>
</div>
<div class='div-orig'><p>年三長齋月。</p>
</div>
<div class='div-commentary'><p style="margin-left:1em">正五九也。</p>
</div>
<div class='div-orig'><p>作殺生劫盜。</p>
</div>
<div class='div-commentary'><p style="margin-left:1em">六齋三月本是白衣修善今行惡行也。</p>
</div>
<div class='div-orig'><p>破齋犯戒者。</p>
</div>
<div class='div-commentary'><p style="margin-left:1em">一切諸惡皆不離此破齋犯戒。</p>
</div>
<div class='div-orig'><p>犯輕垢罪。</p>
</div>
<div class='div-commentary'><p style="margin-left:1em">結所犯罪。</p>
</div>
<div class='div-orig'><p>如是十戒應當學敬心奉持制戒品中廣解。</p>
</div>
<div class='div-commentary'><p style="margin-left:1em">結勸指廣。</p>
</div>
<p class='juan'>註梵網經卷中</p></div>
</div><!-- end of div[@id='body'] -->
</body></html>