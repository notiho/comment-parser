<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者別集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1453-A 紫栢尊者別集序</p><p>金壇刻紫栢尊者全集。<span class='corr'>已</span>行藂林。此外有錢啟忠集鈔四卷。陸符心要四卷。按指禪師携吳江周氏藏本。乃尊者中年之作。白衣弟子繆仲淳周季華周子介。執侍左右。手自繕寫者。余為會萃諸本。取全集所未載者。排為四卷。名為紫栢別集。而序其後曰。禪門五燈。自有宋南渡<span class='corr'>已</span>後。石門妙喜。至高峯斷崖中峰為一盛。由元以迄　明初。元叟寂照笑隱至楚石蒲菴季潭為再盛。二百年來傳燈寂蔑。尊者挺生東吳。氣宇如王。蹴踏天下。機緣悶現從地湧出。實有關於國運隆替。法運廢興。未可以凡心世智妄為此量也。尊者出世萬曆中。正國家日中豫泰之候。貂寺氈裘孽牙盤互。師以慈願戒力。住王舍城而為說法。溥　聖母之慈雲。開　賢主之智日。庶幾礦稅可罷。黨禁可除。戎索可清。殺運可挽。群小張羅鉤黨。推刃妖書。師於是拚幻有之軀。息清流之禍。法幢既倒。國論日非。乾綱下移。帝心解紐。魔外交侵。人天不佑。考妖書本末之記。知劫運摧剝之因。雖業繫有因。然實振古所未覩也。古來元臣命世。必曰降神。矧乎法王導師。寧非間出。尊者秉金剛心。具那延力。舉手可以拍須彌。噓氣可以吸溟渤。金翅鼓搏。則龍子隨其唼食。而況於魚鰍與。師子哮吼。則香象為之失糞。而況於野干與。人之云亡。法燈熄矣。魚鰍翔舞而野干號呼矣。同時大德。捨赭還緇。却來人間以夢遊了大事。譬如老將全師退守。深溝固壘。使賊人相戒。莫敢犯而廓清摧陷。固非其所有事矣。嗚呼。尊者之出世。其關係國運法運如此。悠悠斯世。惟憨山老人為能知而言之。而其為墖銘。茹茶噉蠟。含嚼齒舌間。所謂我聞有命。不敢以告人者也。尊者之化去也。次年為萬曆乙巳。余夢至高山。有大和尚危坐巖端。謂是達觀尊者。恭敬禮足<span class='corr'>已</span>。指左方地命余坐。密語付囑。戒以勿忘。涕淚悲泣而窹。距今將六十年矣。私心擬議。願踵憨老之後。撰第二碑。用以續僧史。徵國史。發揮墖銘未盡光明。日月逾邁。氛祲晦蒙。六十年來一往是昔。夢中涕淚悲泣世界。吮毫閣筆多歷年所。非敢食言於二老也。每自循省往昔年少書生。不通佛法。不知以何等因緣。夢中得受記莂。今頭童筆禿。無所成就。尋行數墨。排次遺文。如拾字老比丘。背破籠簡故紙。波波劫劫以為能事。尊者常寂光中。得無自笑失却一雙眼乎。別集既成。謹書其後。以自懺抑。或以有待焉。尊者之文。一言半偈。稱性流出。如水銀撒地。顆顆皆圓。余不敢輕為揀別。然集中散落者不少。如乙未送憨老渡嶺作。逐客說。及顧仲恭所見澹居鎧公本。論卓吾誠所諸篇。皆法門眼目也。斗間紫氣久而不沒。殆斯文之祥乎。余雖耄矣。猶願得而見之。歲在庚子。十一月長至後七日。來復之日。虞山白衣私淑弟子。蒙叟錢謙益。焚香肅拜謹序。</p>
</div>
<div class='div-other'><a id='mulu2' />
<p class='h1'>紫栢尊者別集目次</p>
<ul class="">
<li>卷第一
<ul class="">
<li>序</li>

<li>雜文</li>
</ul></li>

<li>卷第二
<ul class="">
<li>贊偈詩</li>

<li>偈</li>

<li>詩</li>
</ul></li>

<li>卷第三
<ul class="">
<li>書問</li>
</ul></li>

<li>卷第四
<ul class="">
<li>語錄</li>

<li>附錄</li>

<li>䟦</li>
</ul></li>
</ul><p>紫栢尊者別集目次<span class='note-inline'>(終)</span></p>
</div>No. 1453
<p class='juan'><a id='mulu3' />紫栢尊者別集卷一</p><p class="byline">虞山白衣私淑弟子蒙叟錢謙益纂閱</p><p class="byline">徑山寂照六世孫傳臨濟宗契穎壽梓</p>
<div class='div-other'><a id='mulu4' />
<p class='h1'>雜文</p>
<div class='div-other'><a id='mulu5' />
<p class='h2'>阿賴識四分略解</p><p>夫搜剔陰陽之奧。囊括造化之精。洞鴻濛之源。破混沌之竅。超儒老而獨高。冠百氏而弘深。舍唯識之宗而他求。未之有也。夫唯遮境有。識簡心空。遮境則識外無法。簡空則非同枯滅。是以夷斷常之坑。塞生滅之路。圓彰中道。刊定因明。魔外望絕。凡聖共遵也。然識有八種。又有心王心所之殊。苟非智慧空靈。思量妙密。豈易窺其庭哉。阿賴耶識等。大略窮其所由生。直以真如照極。反昧。生滅與不生滅和合。謂之證自證分。如醒人忽爾昏作。人語雖聞。而不能了了。謂之醒耶。又不能了了。謂之昏耶。人語又聞。此之謂昏醒相半。迷悟之關也。此等時節。有人喚之。即昏隨醒矣。不喚則醒隨昏矣。醒既隨昏。而外不能了境。內不作夢。惟昏然而<span class='corr'>已</span>。謂之自證分。此等時節。位無能所。冥然獨存也。少頃頓夢。種種悲歡苦樂。能觀而言。謂之見分。即所觀之所即相分。或問曰。見相二分。前後生耶。抗然生耶。予則應之曰。見相二分。謂之前後生者。現量之中。不許有無分別。纔生分別。現量滅矣。謂之抗生。則能所弗同也。此四分乃八識之本。故有志於此宗者。不可不留神焉。四分通徹。則八識之綱。思過半矣。</p>
</div>
<div class='div-other'><a id='mulu6' />
<p class='h2'>前五識略解</p><p>夫八識四分。乃相宗之綱骨也。阿賴耶識。末那識。分別識。眼識。耳識。鼻識。舌識。身識。謂之八識。證自證分。自證分。見分。相分。謂之四分。究本言之。八識四分。初無分體。特以真如隨緣。乃成種種耳。夫真如隨緣之旨。最難明了。往往講師禪衲。率皆于此。不能出其隨緣所以然也。良以真如清淨。初無熏染。如何瞥起隨緣耶。于此參之不<span class='corr'>已</span>。忽然悟通。所謂八識四分。不煩少檢。唯識之書。便能了了矣。故曰。性宗通而相宗不通。則性宗所見。猶未圓滿。通相宗而不通性宗。則相宗所見。亦未精徹。性相俱通。而未悟達磨之禪。則如葉公畵龍。頭角望之非不宛然也。故其濟亢旱。興雷雨。斷不能焉。是以有志于出世。而荷擔法道。若性若相若禪宗。敢不竭誠而留神哉。惟相宗名義數多。若非心智妙密。委曲精披。實未易明也。今則取大略。稍論而疏之。但粗曉蒙孺耳。大抵阿賴耶識。通前眼耳鼻舌身五識。當併而發揮之。似覺明易也。葢阿賴耶識。及前五識。皆屬現量。又皆上品果中轉也。若第七識。第六識。則三品皆具。三品者。見道為下品。修道為中品。究竟為上品。故六七因中轉也。若以三境。三量。三性。五十一種心所法。言之。則前五識。量惟屬現。境惟屬性。善惡無記三性皆通焉。心所法。則惟三十四耳。頌曰。性境現量通三性。眼耳身三二地居。徧行則境善十一。中二大八貪嗔癡。五識同依淨色根。九緣七八好相鄰。合三離二觀塵世。愚者難分識與根。變相觀空唯後得。果中猶自不詮真。圓明初發成無漏。三類分身息苦輪。此頌。前八句惟明有漏。後四句明無漏耳。又八句之中。初二句。言五識。三境惟屬性境。三境者。謂性境。帶質境。獨影境。三量則屬現境。惟三性俱通。三量者。謂現量。比量。非量。三性則善性。惡性。無記性是也。又此五識。以界地言之。惟欲界五趣雜居地。識識皆全。至于初禪離生喜樂地。五識不全。以上二禪。既無尋伺故。鼻舌二識不生也。葢禪天無段食故。段食以香味觸三法為體。段食既無。則此二識不生。明矣。現量之義。說有多種。現謂顯現。取境親明故。量謂量度故。若心心所。緣境之時。離映障等。顯了分明。得境自性。所謂得境自性者。以性境根塵能以八法而成。各有實體相分。各有實種生。有實體用。現在實法故。即所緣唯識也。又現屬境。量屬心。或俱屬心。或現屬根。量屬心。依士。持業。依主三釋。西方釋名有六種。一依主。二持業。三有財。四相違。五帶數。六鄰近。又有依士釋。此六釋以離合名之者。葢六者互相離合故。六釋一一具二名。若單字即非六釋。以不得成離合相故。初依主者。謂所依為主。如說眼識。識依眼起。即眼之識。故名眼識。舉眼之主以依于識。故曰依主。亦名依士者。如父取子名。即若此老。頭兒某官之父也。又離合者。離謂眼是根。識了別。根非即識。識非即根。故曰離。合則根識不分而同呼。故曰合。言持業者。如說藏識。識者是體。藏是業用。用能顯體。體能持業。藏即識故。故言持業識也。又名同依識。藏即含藏用。識取了別用。此二同一所依。故曰同依識。言有財者。謂從所有以得其名。一如佛陀。此云覺者。即有覺之者。故當名覺。此即分取他名。二如俱舍。非對法藏。對法藏者是本論名。為依根本對法藏造。故名為對法藏論。此全取他名。亦名有財義者何釋。言相違者。如說眼及耳等。各別所詮。皆自為主。不相隨順。故曰相違。言帶數者。以數顯義。通于三釋。如五蘊二諦等。五即是蘊。二即是諦。此用自為名。即持業帶數。如眼等六識。取自他為名。即依主帶數。如說五逆為五無聞。無間是果。即因談果。此全取他名。即有財帶數。言鄰近者。從近為名。如四念住。以慧為體。以慧近念。故名念住。既是鄰近不同自為名。無持業義。通餘二釋。一依主鄰近。如有人近長安住。有人問言何處住。答云長安住。此人非長安。以近長安故。云長安住。以分取他名。復是依主鄰近。二有財鄰近。如問何處人。答云長安。以全處他處。以標<span class='corr'>己</span>名。即是有財。以近長安。復名鄰近。頌曰。用自及用他。自他用俱非。通二通三種。如是六種釋。此六釋。凡註釋經論。必用之者。如註釋八識。非以此不能發揮。便當有條。五五次二句。敘言五識心所也。五識心所。編所有五。別境有五。善則十一。中隨唯二。大隨有八。加貪嗔癡三。合而言之。三十四耳。五識同依淨色根者。言此識所依之根。非浮塵根。乃勝義淨色根也。此根非肉眼可見。惟具天眼者能見之。九緣七八好相鄰者。此言五識生起之義。必借九緣乃得生起。五識九緣者。謂空。明。根。境。作意。分別依。染淨依。根本依。種子也。合三離二。觀塵世者。此言眼耳二識。離中取境。鼻舌身三。合中取境。愚者難分識與根者。此言小乘愚法聲聞。不知根之與識。各有種子現行。妄為根識互生也。根之種現。但能導識之種現。謂根為生識之緣則可。謂根能生識則不可矣。以識自有能生之種子。何為能生識之種子。故小乘人。未除所知障。智淺心粗。于法不了。故不信大乘唯識教也。此五識有漏限此。後四句者。發明無漏義耳。變相觀空唯後得。果中猶自不詮真者。此言小乘人。謂無漏五識可以變相觀空。故大乘論師破之曰。此無漏五識。在佛果位中。尚不能親緣真如。況因中耶。圓明初發成無漏。三類分身息苦輪者。此言五識因窮果滿。則相應心品。俱成成所作智。現三類身。止息眾生苦輪也。葢佛果位中。第八識轉為無漏白淨識。<span class='corr'>已</span>而相應心所。即成大圓鏡智。豁然現前。故云初發。而前五識亦同時轉識成智矣。既成成所作智。則三類分身。有何難哉。言三類者。千丈大化身。被大乘四加行菩薩。小化丈六身。被大乘三資糧位菩薩。及二乘凡夫。隨類化則三乘普被。六趣均超。或問。前五識成無漏相應心品。現身益物。何以先言第八成無漏耶。以圓明初發。乃第八識相應心品成大圓鏡智故。且前五根即第八識所變相分。能變本識既成無漏。所變五根自當即成無漏矣。能發五根既成無漏。則所發五根遂成無漏。何疑哉。或曰。能言八識轉成四智。何故却言相應心品耶。對曰。唯識第十云。此四品。總攝佛地一切有為功德皆盡。此轉有漏八識七識六識五識。相應心品如次而得智。雖非識而依識轉。識為主故。說識轉得。又有漏位智劣識強。無漏位中。智強識劣。為勸有情。依智捨識。故說轉識成智也。予初言八識五識轉識成智。當併而註之。亦此意耳。</p>
<p style="margin-left:1em">此解<span class='corr'>已</span>見全集中。以大師教學人。深研相宗。其中詳略互異。故並存之。以備參考。</p>
<p style="margin-left:1em">元注云。此篇八識之綱。思過半矣。<span class='corr'>已</span>上是大師于東阿旅中。為如聞說者。明午南下。不及說竟。夫八識四分<span class='corr'>已</span>下。如聞後請大師續說。只記得前五識十二句頌。</p>
</div>
<div class='div-other'><a id='mulu7' />
<p class='h2'>變相觀空唯後得。果中猶自不詮真</p><p>此二句。善言相宗者常交互而不清。以不達安慧所計。及護法所破故耳。葢安慧宗者。小乘不知有八識。所知者唯六識耳。六識既滅。似無分別。似現量用事。便謂無道可進。殊不知小乘所證者。全是無明。即第八識中不覺也。故安慧妄謂因中無漏五識即能緣。如此五識以大乘觀之。安得無漏哉。以其通善惡無記之性。小乘粗惡雖盡。細惡尚在。謂之無漏。可乎。謂之緣如。可乎。故大乘護法。以此二句破之。護法意謂。變相觀空。唯後得智可能。而後得智。且非因中可得。要待轉八識為根本智<span class='corr'>已</span>。方得此智。所謂根本而後得。此是果上事。非因中薦得也。此智果上可以變相。亦不能覿體緣。如以根本智是實智。後得智是權智。實智可以緣如。權智可以應俗。權智果上。縱能緣如。不過變相耳。不能親緣也。然此五八。唯果上轉識成智。六七因中便能轉矣。如安慧言。妙觀察智。因中緣如則亦可通。執無漏五識能緣者。大可笑也。</p>
<p style="margin-left:1em">原注云。五識至果上轉。名後得智時也。只好變相緣如。而非親緣。故護法說此五識至果中。猶自不詮真如。豈五識於因中得親證真如耶。此二句頌。乃護法出正義。以破安慧之義。</p>
</div>
<div class='div-other'><a id='mulu8' />
<p class='h2'>毗舍浮佛頌說示如裴</p><p>毗舍浮佛。此言一切自在覺。既自在覺矣。有何物而為障礙哉。然未覺者。不免觸途成滯。見色則被色障礙。見空則被空障礙。忽然而有身。則為身障礙。介然而有心。則被心障礙。身障礙。生老病死。心障礙。喜怒哀樂。是以周旋于一光之中。而妄成角立。既角立矣。一切不自在至矣。生有老迫。老有病迫。病有死迫。喜有怒迫。怒有哀迫。哀有樂迫。迫者。相催之謂也。嗚呼。生若定常。老不可迫。喜若定常。哀不可迫。以其無常。流之莫能<span class='corr'>已</span>也。惟有道者。達身無常。四大成故。達心無常。前境生故。達四無常。一身待故。達境無常。因心有故。借一蕩四。四無所立。借四蕩一。一無所存。借境蕩心。心初不有。借心蕩境。境自不留。一四互蕩。心境兼忘。一身而為無量之身。身相不壞。一心而慮周萬物。寸抱本閒。由一切不自在。入一切自在。達之者剎那可以超曠劫。如其未達。解脫幢即成行屍肉塊。智慧津梁翻作苦海業浪。自古及今。豪傑英雄。打破這關捩子不得。雖功高千古。名光萬世。於本分事上。了無交涉。故生時受生迷。老時受老迷。病時受病迷。死時受死迷。喜怒哀樂時。受喜怒哀樂時迷。以迷續迷。迷無斷日。人為萬物之靈而靈不悟。以靈續迷。為一切黑業本。山高水積。未有撼竭之時。少知自反者安可不懼乎。又靈如融通之水。迷如窒礙之氷。融通則在方而方。在圓而圓。窒礙則方則定方。圓則定圓。方圓無滯之謂活。方圓有定之謂死。是故聖人。居方圓而方圓莫能滯。以無滯故。所以能通天下之情。眾人則不然。見方而被方惑。見圓而起圓執。所以在聖人即死而活。在眾人即活而死。故聖人謂之生人。眾人謂之死人。由是觀之。自上古以來。所謂生人者。能得幾何哉。為聖不難。難在通靈。苟能通靈。非惟身心俱靈。大則虗空天地。萬物之夥。微則一芥一塵。一毛一髮。靡不靈矣。至於三藏六經。諸子之流。百工之技。亦無不通故。達身靈通。無事可礙。達心靈通。無理可障。化生老病死為無上涅槃。迴喜怒哀樂證大菩提。涅槃菩提。從身心得。若無身心。二果何階。故曰。此身為塵勞山。此心為雜毒海。一旦達身無<span class='corr'>己</span>。塵勞山即功德聚也。達心如幻。雜毒海即般若漿也。人為萬物之靈。不自重。甘為死人。不為生人。可悲矣。</p>
</div>
<div class='div-other'><a id='mulu9' />
<p class='h2'>送龍子歸潭柘文</p><p>潭柘龍子。靈應異常。其衛法也甚固。歲在丁亥。我將禮普賢大士于峨眉。顧惟水陸間關。夷嶮莫測。乃白龍父。余雖不德。忝為佛子。行邁在邇。其尚有以借我。既而達龍泉。客濟南青堐觀。一夕夢小青。逶迤緣壁而下。無何開侍者至。謂開曰。夢蛇而若來異哉。對曰。和尚杖錫將西。此必燕山龍之來赴盟耳。自是每食。出生次必祭諸龍子。龍子夾輔䟦涉。三易寒暑。履波蹈險。冥護實多。己丑我始東還。結夏曲阿于觀察別墅。則龍子現形。辭我欲歸故居。嗚呼龍為鱗蟲之長。能大能小。能隱能顯。智德威靈。變化多種。如多頭現毒摩那斯。慈心難陀。歡喜優鉢羅。黛色婆伽羅醎海。此皆或以德。或以威。或以處。故名或人。其龍德非我所知也。潭柘大青小青。夫亦龍族。奉如來敕。藩屏伽藍。蛇形而佛心。類異而敦善。見人不怖。遇物不傷。歲或不若雨暘愆期。百穀憔悴。農人悲惶。二青顯迹。吐沫為雲。噴涕為雷。彈指之頃。潤霑大地。枯者頓蘇。僵者立起。顰蹙而望者鼓舞歡忭。于是感青惠施。金碧其宮。昭廓其神。代有銘志。以示無忘。禮也。余道不勝習。萬里周旋。勤諸龍子。恬不告勞。可謂畢力矣。敢不躬造闕庭。以不腆之幣。敬致龍父。奉還令子行。恐後世不知龍德。我姑識之。以傳不朽。仍願龍之長幼。藉佛寵靈。得無上覺道。為大金湯於不替也。萬曆壬辰歲夏五月二日。達觀可道人撰。</p>
<p style="margin-left:1em">蜀道古今稱嶮絕。峰岢削立。江漢渦漩如沸。自非神力夾輔。不免于驚。我大師之謁蛾眉也。雲水其蹤。果然往返。乘安流蹈夷徑。豈非至人之餘事。而潭柘龍子。功不可誣。或見童子預報前茅。或示大手。用拯湍險。比大師夏于曲阿。則現其常所見形以辭。事敢不為之曉乎。余既坐東磵。愛其水聲廣舌。寧不憶其大師昔年會眾說法。此間自為言二青靈異狀。抑又聞龍子侍遊峨眉。故余有泉水不湮塵外錫。薜蘿猶挂舊時衣。鶴來句曲雲先待。龍去峨眉雨未歸之句。頃余讀送龍子文。知龍子悉矣。子其行也。作詩送之。颯颯雨露微。風吹木葉飛。行從北山下。坐見小龍歸。蜀雪崖珠絡。江雲護寶衣。可知霑法力。臺殿展光輝。嗟乎。余望龍子在罏匕之間。龍子今歸故山。而我猶躭病鄉也。弟子如鵬謹䟦。</p>
</div>
<div class='div-other'><a id='mulu10' />
<p class='h2'>天池山煆昏散道場說</p><p>原未煆昏散之椎輪。三世諸佛。迭相授受者也。第在用之何如耳。用之果善。消昏散於剎那。扶止觀於大寂。隕山河於未始有地。蕩身心於無得之鄉。斷欲結之利刀。資靈軀之正命。効見當人之勇心。遊象帝之先。本有神珠。光明在掌。初非他寶。價直誰酬。即凡身而證佛身。依俗諦而造真諦。功高空施。德富難量。誠以行人一息昏散清。即一息佛。一念昏散清。即一念佛耳。嗚呼。茫茫苦海之中。凡有血氣之屬。莫不抱靈。而頭出頭沒。不可勝計。設有一人。能於椎輪之下。清一息一念昏散。成一息一念佛者。若以佛眼觀之。則其功德。信不可思議。況夫多時日者乎。葢人貴自反。果能反照自<span class='corr'>己</span>分上昏散。自生至死。剎那有停息乎。故曰。若人靜坐一須臾。勝造河沙七寶塔。寶塔畢竟化為塵。一念靜心成正覺。如或用之弗善。亦不荒失人天福田。是以黑白賢豪能言者。宜游揚贊嘆。有力者宜護持周給。凡道場所在等心助揚之。</p>
<p style="margin-left:1em">此文。<span class='corr'>已</span>收全集中矣。天池道場。迄今尚為魔外之所據。經過此地者。道俗四眾。無不傷心。故拈書天池山道場等字。以為人天眼目。觀者幸為著眼。庚子長至日。蒙叟謙益謹識。</p>
</div>
<div class='div-other'><a id='mulu11' />
<p class='h2'>題包生所刻楞伽經</p><p>夫身不自身。由心故身。心不自心。由身故心。由心故身。身不可得。由身故心。心亦不可得。身心既不可得。則智山獨立。覺海澄渟。情識路窮。能所寂斷矣。若然者豈惟眾生不可往。即具大神通亦安能往哉。此經以五法。三自性。八識。二無我為宗。為根熟菩薩。直明識體全真。便成智用。楞伽。此言不可往。乃表心地法門。非修證可能入。故凡讀此經者。能直下究竟。身心無路。自性無門。則肉身凡夫可立往也。馮太史謂予曰。包生新刻楞伽經。字畫精簡。明白顯朗。使人覩之。心開目明。乞師一語。為流通前茅何如。因書此。</p>
</div>
<div class='div-other'><a id='mulu12' />
<p class='h2'>般若波羅蜜多心經略解敘</p><p>夫般若大部。數百萬言。如滄海雲濤。汪洋莫測。是以菩薩流慈。束廣成略。爰有心經。文言要約。旨趣全歸。自唐迄今。註疏駢出。高人淵匠。迭震靈響。機緣靡定。好樂無常。取此節他。互有損益。俾後昆淤疑。致非一矣。練川侯觀察復吾。知寶斯經。津求奧義。亦由檇李許參知為之良導。故得徵問于予。因為法界略解。以慰其狥法之志。達道人自敘。</p>
</div>
<div class='div-other'><a id='mulu13' />
<p class='h2'>示鮑生持楞嚴經</p><p>一心不生。萬法何咎。首楞嚴。此言一切事究竟堅固。即此而觀。智鑒意近理究竟堅固。如來義近事究竟堅固。何以故。情生則智隔。一心不生。得非情未生時乎。設情未生則無事不理。無情不智耳。予故曰。智鑒之意近乎理究竟。如來近乎事究竟。昔雪峰示眾曰。二僧却真實為人。玄沙曰。萬里神光腦後相。又曰。髑髏即金剛體。此皆非事究竟堅固之樣子乎。鮑生果能於智鑒句中薦得。則如來句中未夢見在。於如來句中薦得。則雪峰玄沙句中未夢見在。如能於種種句中透徹無礙。則十軸楞嚴。從頭至尾。由字積句。由句積軸。橫捺竪拖。無擇精麤。有心無心。莫非究竟堅固也。如於種種句中。未能透徹。則不妨朝持暮持。榮持辱持。開眼持合眼持。阿屎放尿持。穿衣喫飯持。持來持去。生持死持。一日一持。熟則髑髏[跳-兆+孛]跳。放金剛光。作覆盆之日月。有何不可。如持經不遵此持。何異春鳥晝啼。秋蟲夜鳴者哉。鮑生勉之。</p>
</div>
<div class='div-other'><a id='mulu14' />
<p class='h2'>䟦照公墨書華嚴楞嚴</p><p>本朝尹山隆菩薩。少年時。血書華嚴經。法華經。各一部。及高皇帝開試經度僧之例。有業不精而妄應者。帝怒。坐及三千僧。皆邊遠充軍。隆公特往京師。願焚身贖眾僧之罪。帝允之。敕有司設道場嚴侍衛。公躍然登之。身將半燼。烈焰中猶手書風調雨順四字。囑內使曰。俟天旱焚之。後果亢旱。帝焚之。即沛然大足。帝曰。此永隆雨也。嗚呼。隆師血書華嚴法華二經時。初無求效之心。及焚身之際。大光中露此三昧。使天下千古。仰而戴之。當時道亦賴之大振。皆自心不欺之力也。今去隆師二百年。尹山復有僧明照者。墨書華嚴楞嚴各一部。雖用墨不若用血。然其最初一念不欺之力。未始不同焉。予登峨嵋。道夔之萬縣。見一老僧書華嚴。以精懇䖍篤。不覺暗中書經達旦。偶隣僧說破。即不能書。楞嚴曰。因明有見。暗成無見。不明自發。則諸暗相永不能昏。若然者隆師焚身之際。火光亘空。與夔之老僧。暗中眼光不昧。皆不明自發之光也。照上人書經時。能猛加精懇。以增上之緣熾薰自心。則此光之發。不獨前人有之。上人當勉之。</p>
</div>
<div class='div-other'><a id='mulu15' />
<p class='h2'>熾盛光如來陀羅尼經䟦</p><p>夫聖人無常身。因眾生所感之機而示身焉。是故。釋迦如來。示丈六身。逗娑婆機也。若無量壽覺。則身非丈尺之可量矣。矧乎熾盛光王如來。以光為身。以願為輪。以慈悲為輦。以大白牛為精進。徧遊於星宿光中。而作佛事者耶。然眾曜之光。本之此光分焰。乃能變化無窮。故五行七政。經緯璇璣。為善者應之以吉祥。不善者應之以咎殃。雖曰眾生機感。而彼佛如來神力。以大慈力威神故。憫諸星宿變怪駭怖世間。乃說吉祥陀羅尼折伏之。俾凶曜伏降。吉星懸朗。是以一切眾生。於此吉祥陀羅尼。應當志心奉持。其持誦之法。或制輪佩身。或以真言意持。若未臻靈應。當更發增上願心可期必克。迨乎應念響臻。密非外得。心法不二。本末同歸。可呪枯木以開花。喝頑石而使裂。乃至易短折為長年。變無嗣為螽斯。種種祈求。必獲如願。揆之以理。豈外一心。嗚呼。木石無情。尚能因呪轉變。何況人心本覺。為物中之至靈乎。苟能因理生信而持。因持得徵。則神呪之力與信力。交入融固必然也。乃若澡身以軍持。單線以拽山。此難斷慾。至人遊戲之事。猶然不可思議。況復善男子善女人。於此經呪。信心不二。精勤奉持。其能鑄變怪為禎祥。化凶禍為休慶。固必與至人三昧等耳。雖然。微我釋迦如來。憫此堪忍。隱無量威神。甘為熾盛光王之紹介。接彼有情。置之吉祥光中。焉能如萬卉在春。穠纖俱麗。各各自足。而萬卉不知也哉。佛弟子賀懋熈。受氣孱弱。而為宗子顧惟壽命不長。無遑盡奉養之勤。以是發心刻熾盛光王佛。出相吉祥陀羅尼經。壽諸天下。凡有如懋熈之願者。因經得呪。因呪得益。譬一燈光。傳百千億。百千億光。傳之無盡。生生世世。在在處處。恒為熾盛光王如來之眷屬。以弘法為家務。更願凡因此經得益者。滿願如熈等無有異。因斯希有。轉相信奉。以臻覺道。寧非堪忍界中一入路乎。</p>
</div>
<div class='div-other'><a id='mulu16' />
<p class='h2'>題三教圖</p><p>我得仲尼之心。而窺六經。得伯陽之心。而達二篇。得佛心。而始了自心。雖然。佛不得我心。不能說法。伯陽不得我心。二篇奚作。仲尼不得我心。則不能集大成也。且道未一句。如何播弄。自古群龍無首吉。門墻雖異本相同。</p>
</div>
<div class='div-other'><a id='mulu17' />
<p class='h2'>䟦石刻法界觀</p><p>華嚴法界觀。辭旨冲漠。大經廣雅。囊括盡矣。丹陽賀生學仁。欣然石刻印行。達觀道人一語因書與之。時萬曆辛卯四月二十一日也。懷州牛喫禾。益州馬腹脹。天下覓醫人。灸猪左膊上。此又杜順老漢注脚耳。</p>
</div>
<div class='div-other'><a id='mulu18' />
<p class='h2'>䟦石刻圓覺經</p><p>此神通大光明藏。我釋迦如來入之。乃說此經。十二大士入之。則能酬酢精辨。如瓶瀉水。了無滯澁。丹陽賀上舍。喜圓覺經。刻石流通之。乞予一語。為之嚆矢。因書此。時明萬曆辛卯四月下旬一日也。</p>
</div>
<div class='div-other'><a id='mulu19' />
<p class='h2'>䟦石刻八大人覺經</p><p>此經三百七十一字。八覺精光。雖則曲照多方。詮攝殆盡。其辭冲遠簡朗。旨趣弘深。非懷抱日月者豈易措筆。一覺悟世無常。心為惡源。二覺多欲為苦。少欲自在。三覺知心無厭。慧業痛治。四覺懈怠墜落。勇伏四魔。五覺愚痴生死。多聞益物。六覺貧苦多怨。惡人等慈。七覺五欲過患。俗人偏念。三衣瓦鉢。增淨力勢。八覺生死熾然。苦惱無量。願代眾生。受一切苦。使究竟大樂。夫達世無常。則前塵無得。知心為惡源。眾苦自息。貪欲既止。枯淡常足。慧業非勤。染習難治。至于俗人。念三衣瓦鉢。代眾生受苦。俱令安樂。雖復覺覺殊功。要之即現前一念。情識之心。不善用之。則三塗橫起。善用之則三德圓明也。此經。元普光雪菴頭陀以為。沃宅清涼之具。檇李福城東塔寺壁。清涼觀國師頂門之上。手澤猶存。魏塘光德菴如谷東公。臨終之夕。以手寫此經。授其徒某。且囑曰。吾雖大事未明。幸將殻漏子。脫於寒雲之中。藉文殊老人。與萬菩薩慈悲之火闍毗之。可謂慶甚。更何憾。惟此經。累汝刻石施人。則我死猶生也。其萬曆辛卯正月初五日。於<span class='note-inline'>(王氏)</span>墨香菴。向余言涕俱出曰。此先師命也。某聞鄣山丁氏南羽者龍眠再來也。不揣暗短。欲仗慈光乞一佛影。併此施行。不知可否。嗚呼。東公臨死而不忘法。其徒後能銜命持骨石。不遠數千里還自清涼。有子如此。死者何憾焉。余哀其誠。命丁生成褫之。且為記其歲月云。</p>
</div>
<div class='div-other'><a id='mulu20' />
<p class='h2'>萬菩薩緣起引</p><p>夫聖人無常身。以眾生為身。如片月在空。影臨在水。有見不見。則水有清濁。非無月也。我觀音大士以聞思修。入三摩地。初於聞中。入流忘所。獲二殊勝。成三十二。應使一切眾生心水清淨。隨緣而得見焉。由是論之。則菩薩眾生。初非有別。以聞思熏之。即得入流忘所。圓通妙應。以食嗔痴熏之。即順無明流墮諸趣。以故菩薩。憫其同體。即所自騐方救療群有。駕大慈悲。分身散影。隨類利益。滇南清禪人一日病幾死。夢觀世音勸其念自性佛。遂療。由是發心。圖大士萬身。普施供養。報菩薩恩。信入意地。情見乎辭。余見其涕淚俱出。而作是言因慨焉。為之述此。夫清禪人。以篤疾為水。得覩菩薩清涼之月。達觀道人聞其言。即直下不疑。則以不疑之水。亦復見之。願諸淨信。各各若我直下不疑。則菩薩清涼之月。在在而見。雖然眾生業重。不疑為難。且向第二門頭。往生極樂。共觀彌陀。聞無上法音。又普門中。最方便處也。</p>
</div>
<div class='div-other'><a id='mulu21' />
<p class='h2'>韋提觀境</p><p>稽首釋迦佛。恩逾昊天德。父母生育我。無能使不生。君師資教我。無能令出苦。惟有大雄氏。慧光破我迷。慈悲攝受我。令知生不生。令知苦出苦。指大捷徑路。使我坦然行。觀想光為燭。破斷常黑暗。願力為金繩。牽至極樂國。彌陀相尊特妙好難思議。諦觀在眼中。曉然如皓月。乘佛慈力故。眾觀悉成就。觀光如大鏡。清明若秋水。依正影現中。交羅而不雜。觀成正悲喜。忽生一種疑。我身居穢土。作想阿彌陀。眾妙即現前。歷歷了不昧。設若念不生。聖凡在何處。唯願無量壽。放光破我暗。一切同疑者。亦願淨疑垢。</p>
</div>
<div class='div-other'><a id='mulu22' />
<p class='h2'>姑蘇華山寺募緣疏</p><p>凡土木之工。不可輕舉。雖王公大人有所興復。若不先斟酌而遂圖事。必費廣而難成。況深山窮谷之士乎。雖然。心為萬法本。本立則事遂。由是觀之。事無大小。先以立心為本。故孟宗王祥。立心在孝。則寒林為之抽笋。堅凍為之躍魚也。華山去縣治一舍許。山石峭拔。巖壑深秀。池生千葉蓮。老子枕中記云。服之可以羽化居之可以度難。復名天池者。昔虎丘晉王珣王珉舍別墅為道場。一山兩寺。亦此類也。萬曆辛卯夏至日。紫栢道人登天池。道木瀆。忽飄風驟雨竝作。乃停舟明月寺前。次日問明月主僧。得姑蘇志讀之。是知吳中名藍真宇。十廢八九矣。即華山寺去城差遠。與俗非涉。或者欲易為遊樂之舘焉。曇文上人慨然願新之。道人摩頂慰之曰。汝不聞王公大人。苟有土木之役。必鄭重圖之。計汝衣惟一衲。食惟一鉢。地無卓錐之隙。敢圖勝事乎。上人愀然對曰。既為佛子。當報佛恩。昔包胥申一哭。可以存楚。韓雖三戶。可以亡秦。文雖不肖。但恐發心不真則難圖。心果真。滄海可以戽竭。泰山可以崩裂。今華山僧房<span class='corr'>已</span>備。第正殿未新。文生是心。且檀越復尚賢輕利者。和尚毋多憂。文計之久矣。道人再謂之曰。倘檀越舍地而不舍價。子又奚若。文曰。計其價不過三四金。當次第乞之。況蘇為天下名州。豈無賢豪長者為之樂助哉。且卓庵斷凡。皆文同志。道人合掌。稱常住三寶。願文子強力忍垢。始終其事。當為渠說末後句。酬其勞未晚也。</p>
</div>
<div class='div-other'><a id='mulu23' />
<p class='h2'>峩嵋山飯十千僧大點心疏</p><p>盡大地是一箇饅頭。誰能下口。撞着主化分二厘銀。隨自發心。或千錢百錢。乃至十錢。歡喜施來。或一佛二佛。乃至萬佛。就緣齋去。譬夫水銀墮地。顆顆皆圓。月鏡澄江。頭頭皆滿。本空上人。以熱饅頭。聊當金牛之飯。達觀老漢。以古雲門餅。喚作可口饅頭。米麫是一般。由人做造。敢問十方善男信女。及行脚上座。且道。古人家風是今人活計。薦得者許你掉臂橫行。如或未然。須乞我饅頭錢來。咄。</p>
</div>
<div class='div-other'><a id='mulu24' />
<p class='h2'>修徑山放生池記</p><p>予自峩嵋還。寓曲阿。每思登徑山。禮諸祖師骨塔。因緣未便。至萬曆辛卯二月之望。始克遂願。沿大人峰。尋天目來脉。見一池。可三畆許。周甃以石。名曰放生池。遠久蕪沒。使湛然玄津。天光不接。予甚慨焉。因為于比部之于廣燈。許新是池。及還則廣燈有疾且瘳。瘳之日即予許新池之日也。因語比部。相與感諸祖慈庇。遂捐金新之。</p>
</div>
<div class='div-other'><a id='mulu25' />
<p class='h2'>䟦吳江永福寺吳明卿募緣文</p><p>紫栢道人。於雲陽道中。讀居士永福寺募緣之文。喟然嘆曰。楚人有吳人之心。吳人豈無楚人之心哉。且周仲大為之嚆矢。瓦礫化為金碧。將指日可待矣。紫栢道人。再問修寺之意。仲大則曰。修寺在乎存教。存教在乎闡理。闡理在乎明心。心既明則三藏六經。皆我注脚也。況其他乎。道人高仲大。見遠而理明。遂述此。</p>
</div>
<div class='div-other'><a id='mulu26' />
<p class='h2'>募脩天池寺山門疏</p><p>吳門佛國山天池寺。廻峰抱寂。碧水長流。雅稱禪栖。境實希有。紫栢道人。每過而樂之。凡香臺名室。像設所安。幸皆修飾。惟三門凋落。未得英檀。道人聊為倡二十人緣。人乞銀二兩。完茲勝事。況三門譬人面眉宇。而眉宇塵埋。見者曷勿惜哉。萬曆辛卯四月二十八日。紫栢道人題于天池蓮花樓中。</p>
</div>
<div class='div-other'><a id='mulu27' />
<p class='h2'>下邳弔留侯詩後語</p><p>即此觀之。則子房佐漢。非為漢也。志在報韓。報韓克之。此情遂死。吾曹求無上菩提。若情不死。決所欲未遂也。殊不知。欲不可遂。如遂之。長劫淪墜而<span class='corr'>已</span>。安有出期耶。</p>
</div>
<div class='div-other'><a id='mulu28' />
<p class='h2'>讀靖節桃源記語</p><p>予於虞山之陽長宕湖中。讀陶靖節桃源記。忽覺心曠神怡。乃悟武陵漁人。即洞中人耳。若非洞中人。豈能一見山口。有光便捨舟入口中。坦然直進。了不生心。視身若無有哉。故能窮桃源之趣。而得洞中之實者。脫無漁人之胸次。介然生心。思與洞中人共語。殊可笑也。</p>
</div>
<div class='div-other'><a id='mulu29' />
<p class='h2'>䟦王房仲林間錄</p><p>賀知忍。赤肉團上。無位真人。暫時不在。王房仲。以白拈賊手段。盜去此錄。是錄不以古今銓次。三百條白拈家法。覺範老漢於石上林間。積錄成書故名。此中大都。皆古德活句居多。至於宗教典刑。亦燦然在目。昔大慧禪師。每舉師翁。教子作賊之喻。喻參禪者。不以倚靠夤緣。自悟本心。始許渠紹白拈種草。紫栢道人却不然。從教人家男女。會作賊不會作賊。摠與他受個白拈法子。或有旁不禁的出來饒舌。道人緩緩地向道。按牛頭喫草。也不是分外。</p>
</div>
<div class='div-xu'><a id='mulu30' />
<p class='h2'>送寶山慶公之姑蘇訪丁南羽序</p><p>昔范陽蒯生。善為長短說。如蜜中邊。聽者皆甜。秦青善悲歌。聲震林木。響過行雲。使薛譚終身不敢言歸。代之五臺山。有仰崕慶公。主寺龍泉時。善說法要。使聽者如童穉得蜜。如孝子依親。悲喜交集戀如也。故一半千日。若彈指頃。龍象雲委。香廚妙供。亦自然充足。豈蒯生秦青。夙承佛記。現比丘身。而說法者乎。唐吳道玄。床李伯時。皆以畵鳴於世。雖風致各臻所妙。然離自心光。皆無所施其巧焉。予以是知二子者。皆以道寓技者也。鄣山丁生。善寫佛菩薩像。生氣意態。使人瞻之。道心開霽。莫知然而稽顙之不暇。豈吳生龍眠。其前身也歟。丁生聞予道慶師之高。方將褁粮問法。慶師聞予道丁生之奇。遂不遠千里。求丁生寫諸祖道影。藏之峨嵋衡嶽。意在慈波慧炬。照潤千古。殊勝事也。余嘉其志。因向所撰疏[田/廾]之。并書此。以壯其行。且為請謁丁生之地耳。</p>
</div>
<div class='div-other'><a id='mulu31' />
<p class='h2'>東梵川說</p><p>王維別墅。謂之輞川者。以所標其人也。渠甞曰。一興微塵念。橫有朝露身。如是觀陰界。何方置我人。余每深味斯旨。則不覺身心都遺。所謂卓然而獨存者。譬如微雲散長碧。一輪圓滿。生心即殘矣。余脫白以來。浪跡江海。三十餘年。然于吳中雲間曲阿。乞食禪憩實多。雲間有康孟修氏。獨募輞川之風。亦頗味于無生之學。而曲阿于中甫氏。意況清曠。亦似孟修。孟修別墅。碧溪抱竹。楓樹縈藤。春深花香。空翠交映。有禪思者寓之。則彼皆無生資也。設騷人墨客來遊。則詩思入微。亦皆彼為之梯矣。即中甫靜室亦四圍流水。池沼汪洋。雖花木竹篠。吟風爭暖。不下孟修所居。第曲阿別墅。人多而天少。余虗其心。而公其辭。伯孟修而仲中甫焉。遂名雲間者。謂之東梵川。曲阿者謂之西梵川。或高人勝士。有聞二氏之風而悅之者。能抽思吐奇。藻飾園林。昭廓禪旨。則鄙夫深望也。萬曆二十二年四月初三日達觀可道人。書于東梵川白雲西閣。</p>
<p style="margin-left:1em">康園幽曠。雖輞川之勝。恐未過也。但時流抱俗懷。近昧天真而譁世態。却謂蕭瑟難禁。似畏久留五茸名州。園去州又不遠。唯孟修能[木*(占@夕)]。卯郎能來。老人能獨樂于二人之表。即花神木客。亦窺老人有無不能也。況其肉食者乎。園兮園兮。去或來兮。來兮未可期。青山白雲。欲何之。年光等石火。世路蟻旋磨。一息喘不繼。子女徒悲呼。九原少相識。未死應慮之。此語。須共徐三同覽。手字付孟修。</p>
</div>
<div class='div-other'><a id='mulu32' />
<p class='h2'>雲間輞川即事兼懷諸法侶</p><p>只因地僻無人到。更為池清有月來。惱殺藤花能抱樹。枝枝都向半天開。</p>
<p style="margin-left:1em">此篇句放而思遠。寄無情諷有情。即有心會無心。噫當興懷之際。而識境超然。非本色人。顧未易知也。憨憨可禪人。</p>
</div>
<div class='div-other'><a id='mulu33' />
<p class='h2'>祭了然關主文</p><p>夫人所以有生死者。以其執我耳。我相若空。誰嬰生死。故曰。吾有大患。以我有身。無身奚患焉。而身之所成。又以四大攢集。如三十輻為一轂。如此者。生可也死可也。無可也有可也。奚患焉。吾了然師。初以習講為志。故三吳叢席。靡不經歷。既而為法忘軀。傷餓遘疾。自惟軀殻郎當識精昏弱。由是終年閉關。疲以接人。余曾扣關請益。喜其教乘精到。吐語出常。萬曆戊子八月。余挂錫五峯山中。一夕夢雙塔離崩。一倒于南。一倒于北。覺謂二三法侶曰。此何祥耶。或對曰。老漢昏沉識變。虗結成夢。皆自心浮想所現耳。越日而師之受業徒道開。至自聊城。以師計及東禪月亭法師清涼無邊禪師之訃告余。聞之不覺肝膈愴裂。嗚咽移時。得公開講三吳。福公清苦五臺。而師則尤。以佛法知見。自治其心。皆法門棟梁。何蒼天不佑竝折乎一時。余與師同庚公。棄我先歸。余猶飄泊風塵。愧師良多。雖然以四大觀身。則一忘而四存。以一身觀四大。則四忘而一存。以四忘一。一無所忘。以一忘四。四亦無所忘。所謂我執者。又將安寄。如是則先歸者。歸無所歸。未去者。住無所住。此旨乃吾師閉關活計。必非死生之情所能蒙昧者也。瓣香懸炷。聊奠寸心。尚饗。</p>
</div>
<div class='div-other'><a id='mulu34' />
<p class='h2'>薦鶴林渠公亡父</p><p>居士生不見。居士死却聞。究竟生與死。如環上終始。以是之義故。聞與面見同。既見死不弔。於渠公非安。非安不以情。楞嚴薄肝腦。廢剎一旦光。光從真心出。以此功德海。亡者生善處。</p>
</div>
<div class='div-other'><a id='mulu35' />
<p class='h2'>悼太虗亮公</p><p>夫龍之為物。神異莫測。大可以易形千丈。細可以隱質秋毫。及其嗔睡婬欲之際。則本形自露。若然者龍雖神異。能於有心。而不能於無心也。太虗亮公著沙門服。能世諦事。忽略繩墨故。同曹每譏之。及臨死時。雖病骨頺然。見常所識者。猶談笑自若。不以一死累其懷。乃挺然脫去。亮公踪跡。豈可以有思惟心測之哉。紫栢道人。感而悼之曰。公未死兮人多疑。公既死兮人多思。死生不可昧兮心自知。公其有靈兮允我辭。</p>
</div>
<div class='div-other'><a id='mulu36' />
<p class='h2'>弔沈少江居士</p><p>一切眾生。見身可得。是謂愚痴。認知覺為心。是謂愚痴。且道。愚痴現前般若。在恁麼處。仰勞大眾助稱摩訶般若波羅蜜。繞靈三帀。且道。般若現前。愚痴又在恁麼處。少江居士。聞我音聲。了得過去心不可得。現在未來心不可得。咦。門前流水長無盡。無限魚龍唱鷓鴣。</p>
</div>
<div class='div-other'><a id='mulu37' />
<p class='h2'>弔沈居士母</p><p>生死無定義。但隨四大起。見有謂之生。見空謂之死。死生有情見。見亡登佛地。我因弔尊堂。信口說此偈。昆玉如薦此。芳靈受佛記。</p>
</div></div>
<p class='juan'>紫栢尊者別集卷一</p>
</div><!-- end of div[@id='body'] -->
</body></html>