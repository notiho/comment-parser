<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>唯識開蒙問答</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 888-A 重刻唯識開蒙䟦語</p><p>如來以五味四悉。化導眾生。雖教網萬殊。而要其旨趣。不越性相兩宗。相得性融。不涉支離之病。性隨相顯。終無儱侗之虞。故門庭雖至於分河。而並照還同於日月。粵自慈氏秉瞿曇之囑。而天親挈其樞。奘師得戒賢之傳。而慈恩鬯其秘。圓成妙理。昭揭支那。逮時運遷訛。古疏湮沒。一線未墜。賴有開蒙二卷。亦復久失流通。人罕寓目。於是雪航楫公發心募刻。兼請靈源惠兄會其科。際五陳君校其謬。而募貲監梓者。則王元建。王汝止。揚次弁等力也。刻既成。囑余紀其始末。以告後之閱者。共生難遭殷重之想。堅脩妙圓識心三昧。他日龍華會上。端必以此為受記正因耳。</p>
<p style="margin-left:0em;text-indent:1em">旹崇禎庚午孟春之吉比丘大真識於古延壽院</p>
</div>
<div class='div-other'><a id='mulu2' />
<p class='h1'>唯識開蒙目緣</p>
<ul class="">
<li>卷上
<ul class="">
<li>問答題目</li>

<li>立三支量</li>

<li>唐梵番譯</li>

<li>成唯識義</li>

<li>能所成義</li>

<li>唯識義利</li>

<li>述記卷次</li>

<li>論疏作釋</li>

<li>墨字詮表</li>

<li>題目之義</li>

<li>科疏鈔序</li>

<li>判教頓漸</li>

<li>所被機宜</li>

<li>論之宗體</li>

<li>藏乘收攝</li>

<li>論興何年</li>

<li>科判三分</li>

<li>能敬三業</li>

<li>造論之緣</li>

<li>外宗我法</li>

<li>小乘我法</li>

<li>八十八使</li>

<li>潤惑生數</li>

<li>執障二義</li>

<li>我法二義</li>

<li>何名世間</li>

<li>何名聖教</li>

<li>八轉聲義</li>

<li>二種我法</li>

<li>二我之義</li>

<li>相見同別</li>

<li>四師心分</li>

<li>八識二執</li>

<li>火人喻義</li>

<li>五位唯識</li>

<li>八識得名</li>

<li>八識了境</li>

<li>四師說異</li>

<li>因果能變</li>

<li>八識門義</li>

<li>八識業招</li>

<li>八緣三境</li>

<li>三境熏種</li>

<li>三境二類</li>

<li>八具三量</li>

<li>八具三性</li>

<li>八具九緣</li>

<li>八識界地</li>

<li>八具心所</li>

<li>八能所熏</li>

<li>得種子名</li>

<li>八緣假實</li>

<li>新熏本有</li>

<li>八識五受</li>

<li>八識所依</li>

<li>因緣義別</li>

<li>開導差別</li>

<li>八識斷舍</li>

<li>七二師異</li>

<li>第七所繫</li>

<li>第七染淨</li>

<li>心所立名</li>

<li>王所取相</li>

<li>心所位數</li>

<li>遍行五義</li>

<li>別境五義</li>

<li>善十一義</li>

<li>染淨相番</li>

<li>根本六義</li>

<li>十惑俱分</li>

<li>十惑界繫</li>

<li>二十隨惑</li>

<li>不定心所</li>

<li>王所一異</li>

<li>識變唯識</li>

<li>分位唯識</li>

<li>八俱不俱</li>

<li>八識一異</li>
</ul></li>

<li>卷下
<ul class="">
<li>六種無為</li>

<li>三科百法</li>

<li>五位三性</li>

<li>因果之義</li>

<li>四相之義</li>

<li>四食之義</li>

<li>四分之義</li>

<li>五位八諦</li>

<li>有無對色</li>

<li>戒有三種</li>

<li>自相共相</li>

<li>八緣假實</li>

<li>問三境義</li>

<li>三境熏種</li>

<li>二種無明</li>

<li>成漏之義</li>

<li>善等三性</li>

<li>南山量義</li>

<li>四緣之義</li>

<li>五果之義</li>

<li>十因五果</li>

<li>福等三業</li>

<li>三種習氣</li>

<li>惑業苦三</li>

<li>十二支名</li>

<li>二種生死</li>

<li>量果之義</li>

<li>四變句義</li>

<li>三界九地</li>

<li>世界名義</li>

<li>人仙名義</li>

<li>天君正義</li>

<li>輪王有四</li>

<li>阿修羅義</li>

<li>地獄名義</li>

<li>神是畜義</li>

<li>四生名報</li>

<li>在胎五位</li>

<li>四生具緣</li>

<li>果趣具生</li>

<li>定不定報</li>

<li>諸論差別</li>

<li>五心輪名</li>

<li>四斷名義</li>

<li>三寶名義</li>

<li>三乘通號</li>

<li>大乘五位</li>

<li>一資粮位</li>

<li>二加行位</li>

<li>三見道位</li>

<li>四修習位</li>

<li>五究竟位</li>

<li>四轉依果</li>

<li>二空名義</li>

<li>三身名義</li>

<li>十號名義</li>

<li>薄伽六義</li>

<li>諸佛別名</li>

<li>三業化義</li>

<li>小乘五位</li>

<li>一資粮位</li>

<li>二加行位</li>

<li>三通達位</li>

<li>四修習位</li>

<li>五無學位</li>

<li>二無我義</li>

<li>四句百非</li>

<li>雜錄問難</li>

<li>八部名義</li>

<li>四相五衰</li>

<li>三教同異</li>
</ul></li>
</ul><p>唯識開蒙目次<span class='note-inline'>(終)</span></p>
</div>No. 888
<p class='juan'><a id='mulu3' />唯識開蒙問答卷上</p><p class="byline">宣授懷益路義臺寺住持宗法圓明通濟大師　雲峰　集</p>
<div class='div-other'><a id='mulu4' />
<p class='h1'>問答題目</p><p>問。云何唯識。</p>
<p>答。心外無法。故曰唯識。</p>
<p>難曰。山河大地六塵境界。分明在外。何言心外無法邪。</p>
<p>答曰。山河等者。心相分也。實不在外。</p>
<p>問。何理知之。</p>
<p>答。相見俱依。自證起故。</p>
<p>請說所以。</p>
<p>答。謂心體者。名自證分。自證體上有二功用。一能緣用謂之見分。二所緣用謂之相分。攝用歸體。唯一自證分。此山河等是心相分故不在外。</p>
<p>問。有如何者。請喻示之。</p>
<p>答曰。如蝸牛頭幻生二角。出則似二。縮則一頭。</p>
</div>
<div class='div-other'><a id='mulu5' />
<p class='h1'>立三支量</p><p>問。法喻雖齊。意猶未決。以何方便使人信極。</p>
<p>答。三藏大師製惡見中特伸比量。立六塵境皆不離心。量云。真故極成色是有法。定不離眼識宗。自許初三攝眼所不攝故因。猶如眼識喻。合云。諸自許初三攝眼所不攝故者。皆不離眼識。同喻如眼識。異喻如眼根。真故極成色。自許初三攝眼所不攝故。定不離眼識。</p>
<p>請示後五。</p>
<p>答。如立聲云。真故極成聲。定不離耳識宗。自許二三攝耳所不攝故因。如耳識喻。乃至第六云真故極成法。定不離意識宗。自許六三攝意所不攝故因。猶如意識喻。既六塵等皆不離識。心外無法其理明矣。若汝跳得出這箇圈圚。許汝不信唯心。若跳不出應須敬信唯心法門。如或不信埋沒自<span class='corr'>己</span>。生死時長。奈汝波吒。</p>
<p>問。立色等境不離自心。於宗因中更置真故等言。何所以邪。</p>
<p>答。各有所防。外人出過。</p>
<p>請細示法。</p>
<p>答。因明疏云。凡因明法能所立中。若有簡別便無過失。若自比量。以自許言簡。顯自許之言。無他隨一等過。若他比量。汝執等言簡。無違宗等失。若共比量。以真故言簡。無自教等失。隨其所應各有標簡。此比量中有所簡別。故無諸過。</p>
<p>問。且真故言。簡何過也。</p>
<p>答。簡世間相違。</p>
<p>問。世間有幾。</p>
<p>答。有二世間。</p>
<p>何者為二。</p>
<p>答。一學者世間。二非學者世間。</p>
<p>請別簡之。</p>
<p>答。言真故者。明依勝義。不依世俗。故不違於非學者世間文。顯依大乘殊勝義立。非依小乘。亦不違於阿含等教。色離識有。亦不違於小乘學者世間之失。</p>
<p>問。真故<span class='corr'>已</span>知。極成簡何。</p>
<p>答。簡自他不極成者。</p>
<p>請示。</p>
<p>答。疏云諸小乘說最後身菩薩染汙諸色。一切佛有漏之色。若立為唯識。便有一分自所別不成。亦有一分違宗之失。此是他法。自不許者。</p>
<p>問。何者自法他不許邪。</p>
<p>答。疏云大乘宗說十方佛色。及佛無漏色。他小乘宗不許有故。立為唯識。有他一分所別不成。其此二因。皆有隨一一分所依不成。說極成言為簡於此。今者立二所餘兩家共許諸色為唯識故。</p>
<p>問。因云初三攝者。何為初三。</p>
<p>答。顯十八界六三之中初三所攝。不爾。便有不定違宗。若不言初三攝。但言眼所不攝故。便有不定。排不定云。言極成之色。為如眼識眼所不攝故定不離眼識。為如五三眼所不攝。極成之色定離眼識。若許五三眼所不攝故亦不離識。便違自宗。為揀此過言初三攝。</p>
<p>問。眼所不攝復揀何過。</p>
<p>答。疏云此眼所不攝言。亦揀不定。為不言眼所不攝。但言初三攝故。作不定云。言極成之色。為如眼識初三攝故定不離眼識。為如眼根初三攝故非定不離眼識。</p>
<p>問。言非定不離眼識者。何不言定離眼識邪。</p>
<p>答。疏云由大乘師說彼眼根。非定一向離識。故此不定云非定不離眼識。不得說言定離眼識。</p>
<p>問。自許之言。揀何過邪。</p>
<p>答。疏云為遮有法差別相違過。故言自許。非顯極成之色初三攝眼所不攝。他所不成。唯自所許。且寄在因中防彼過故。</p>
<p>請示行相。</p>
<p>答。疏云謂真故極成色是有法自相。定離眼識色非定離眼識色是有法差別。立者意許是不離眼識色。外人遂作有法差別相違言。汝立不離眼識色。舉得同喻眼識却非是不離眼識色。闕第二相。一向難同歸異。因於異轉。闕第三相。既然雙闕。因家後二相一向翻成歒者宗。能令立者宗成相違。不改先因。立能違量。<span class='note-inline'>(同伸一有法云)</span>真故極成色。<span class='note-inline'>(後陳定相翻云)</span>非是不離眼識色。此翻前陳意許也。<span class='note-inline'>(不改先因云)</span>初三攝眼所不攝故。<span class='note-inline'>(番異作同云)</span>猶如眼識。為遮此過。故言自許。與彼能違量上作不定言。極成之色為如眼識初三攝眼所不攝故非是不離眼識色。為如自許他方佛等色初三攝眼所不攝故是不離眼識色。若因不言自許即不得以他方佛色而為不定。此言便有隨一過。汝能違量既有此過。非真能破。凡顯他過。必無自非。成真能立。必無似故。明前所立無有有法差別相違。故言自許。外人見說山河大地唯是一心。來敵之云。無情成佛。我終不信。</p>
<p>今問彼云。汝依何意便云無情不得成佛。</p>
<p>彼答之云。無情不會修行。所以不得成佛。</p>
<p>應問彼云何者是修行。</p>
<p>彼答之云。六度萬行。入禪作觀。說法度生。此是修行。</p>
<p>應更問云。如是修行。八識之中何識能耳。</p>
<p>答。唯第六識。</p>
<p>問。餘七何非。</p>
<p>答。第八唯無記。前五雖通善。一向無觀智。第七唯執我。故修行者唯第六識。</p>
<p>應問彼曰。餘七成佛否。</p>
<p>答曰成佛。</p>
<p>難曰。餘七不修行。如何得成佛。</p>
<p>先順例云。餘七不修行。餘七得成佛。無情不修行。無情應成佛。却翻例云。無情不修行無情不成佛。餘七不修行餘七不成佛。應立量云。餘七是有法。應不成佛宗。不修行故因。如無情喻。無情是有法。應成佛宗。不修行故因。如餘七喻。彼來救云。餘七雖無觀智不能修行。六修行時。為助伴故。亦得成佛。</p>
<p>問。如何助伴。</p>
<p>答。六修行時眼觀善色。耳聞善聲等。助成心事名為助伴。應例彼云。六修行時。無情亦為助伴。且如布施象馬車乘國城妻子七寶等物。豈非無情為助伴乎。量云。餘七是有法。不得成佛宗。修行助伴故因。如無情喻。無情是有法。應得成佛。修行助伴故。如餘七。彼復救云。餘七雖不修行。是有情故亦得成佛。</p>
<p>難曰。若爾。闡提之人亦不修行。是有情故。應得成佛。</p>
<p>量云。闡提是有法。應得成佛。雖不修行是有情故。如餘七識。彼又救云。心法有緣慮。所以得成佛。無情無緣慮。是故不成佛。</p>
<p>難曰。闡提心法有緣慮。亦應得成佛。</p>
<p>量云。闡提心是有法。應得成佛。有緣慮故。如大乘心。大乘心是有法。不得成佛。有緣慮故。如闡提心。彼又救云。佛有覺受。方得成佛。無情無覺受。如何得成佛。</p>
<p>難曰。佛身有覺受。汝云得成佛。佛身髮毛爪齒無覺受。應亦不成佛。</p>
<p>量云。佛身中髮毛爪齒是有法。應不成佛。無覺受故。如無情。無情是有法。應成佛。無覺受故。如佛身中髮毛爪齒。</p>
<p>應問彼云。心心所中何法是觀智之體。</p>
<p>答。定慧是。</p>
<p>難曰。定慧觀智體。定慧得成佛。餘非觀智體。餘應不成佛。</p>
<p>量云。餘心心所是有法。不得成佛。非觀智體故。如無情。無情是有法。應得成佛。非觀智體故。如餘心心所。</p>
<p>又問彼云。心心所法四分合成。何故內三分得成佛。相分不成佛。</p>
<p>量云。內三分是有法。不得成佛。心四分中隨一攝故。如相分。相分是有法。應得成佛。心四分隨一攝故。如內三分。彼便救云。相分是外無情。故不得成佛。</p>
<p>難云。若相分是外無情故不得成佛者。佛位應無依報。佛既無依報。人天亦應無依報。</p>
<p>量云。人無是有法。應無依報。相分是外無情故。如佛位。佛位是有法。應有依報。相分是外無情故。如人天。彼又救云。人天依報。我今現見。佛位依報。我不曾見。所以無佛土。</p>
<p>難云。佛土不曾見。汝言無佛土。汝之祖先。汝亦不曾見。汝應無祖先。</p>
<p>量云。汝之祖先是有法。應是無。汝不曾見故。如佛土。佛土是有法。亦應有。汝不曾見故。如汝祖先。彼又救云。眼前現見。方是其有。眼不現見者皆是無。</p>
<p>難云。汝在此中眼不現見北京。亦應無北京。</p>
<p>量云。北京是有法。亦應不有。此中眼不現見故。如佛土。佛土是有法。亦應是有。此中眼不現見故。如北京。應諭彼云。教說捨無常色獲得常色。又云根根塵塵遍周沙界。常色塵塵是無情麼。自受用土是無情麼。華藏世界是無情麼。何得對面蹉過赤諱白賴也。細思細思。況無情者。只是自<span class='corr'>己</span>休昧。敵人至此。可謂弓折箭盡矣。何故無理可伸。無言可對耶。葢以截斷意根摒。却咽喉。上天無路。入地無門。致使目睜而不收。氣喪而不揚。精神減却十分。豪氣全無半點。噫。慙惶銅面具。[巨*寸]耐鑞槍頭。真可謂長蛇陣前弓稍撲地。落馬中傷。塵埃滿面。秤鎚拶到秤稍頭。忽然落地翻斤斗。早知今日事。悔不慎當初。啼得血流無用處。不如緘口過殘春。既然如是應生信敬。努力進修。速出輪迴。如或未然。強項之罪彌天。更造彌天罪犯。甘澤雖廣。不滋無根之木。千佛出世。也不奈你何。裴相國云。鬼神沉幽愁之苦。鳥獸懷獝<span class='corr'>狘</span>之悲。修羅方嗔。諸天正樂。可以整心慮。趣菩提。唯人道為能爾。人而不為。吾莫如之何也<span class='corr'>已</span>矣。護法論云。一薛居州獨如宋王何。思之思之。</p>
</div>
<div class='div-other'><a id='mulu6' />
<p class='h1'>唐梵番譯</p><p>問。云何名為成唯識論。</p>
<p>答。此論成立唯識。名成唯識論。</p>
<p>問。唐言唯等。梵語云何。</p>
<p>答。梵云毗若底。識也。麼怛喇多。唯也。悉底。成也。奢薩怛羅。論也。應云識唯成論。</p>
<p>問。云何今名成唯識論。唐言梵語。次第不同。</p>
<p>答。彼方先所後能。此方先能後所。是以唐梵次序不同。</p>
<p>問。云何西方名為梵語。</p>
<p>答。梵天之語。故曰梵語。</p>
<p>問其所以。</p>
<p>答。每劫初時。梵王親下。以自梵語教導世間。云梵語也。</p>
<p>問。云何此土呼作唐言。</p>
<p>答。此唯識論。唐時翻譯。故號唐言。</p>
<p>問。何名翻譯。</p>
<p>答。普潤大師云。謂翻梵天之語。轉成漢地之言。故曰翻譯。</p>
<p>問。彼此言音有異。能所先後不同。若順此則違彼。順彼則違此。如何翻譯。</p>
<p>答。但隨此方令人易解。義理相符。如是翻譯。</p>
<p>問。此以何據。</p>
<p>答。普潤云。言音雖異。義則大同。宋僧傳云。如翻錦繡。背面俱華。但左右不同爾。</p>
<p>問。譯者何義。</p>
<p>答。普潤云。譯之言易也。謂以其所有。易其所無。故以此方之經。而顯彼土之法。</p>
<p>問。周禮掌四方之語。各有其官。東方曰寄。南方曰象。西方曰狄鞮。北方曰譯。今通西方之語不云鞮。却言譯者何也。</p>
<p>答。葢漢時多是北方。而譯官兼善西方語。摩騰始至。因而稱譯也。</p>
<p>問。自漢至隋。皆指西域以為胡國。何方梵語也。</p>
<p>答。唐有彥琮法師獨分故云。葱嶺<span class='corr'>已</span>西。並屬梵種。鐵門之左。皆曰胡鄉。</p>
<p>問。云何名梵。</p>
<p>答。劫初廓然。光音天人。降為人祖。宣流梵音。故名梵也。</p>
<p>問。何以知之。</p>
<p>答。西域記云。詳其文字。梵天所製。原始垂則。四十七言。遇物合成。隨事轉用。憑此而知。</p>
<p>問。既一天所製。如何五印語有不同。</p>
<p>答。記云流演枝派。其源漸廣。因地隨人。微有改易。語其大較。未異本源。而中印土特為詳正。</p>
<p>問。五印土言。源遠流長。訛則皆訛。何唯中印土獨為正也。</p>
<p>答。其中印者。閻浮之心。想天初降。必中國乎。故西域記云。辭調和雅。與天同音。氣韻清亮。為人軌則。普潤大師設或問云。玄奘三藏義淨法師。西遊梵國。東譯華言。指其古翻證曰舊訛。豈可初地龍樹論梵音而不親。三賢羅什。譯秦言而未正。既皆訛謬。安得感通。澤及古今。福資幽顯。普潤云。今試譯曰。秦楚之國。筆聿名殊。殷夏之時。文質體別。況五印之別國。千載之日遙。時移俗化。言變名遷。遂致梁唐之新傳乃殊。秦晉之舊譯有異。苟能曉義。何必封言。譬猶設筌罤之雖異。得魚兔之安殊。</p>
<p>問。既翻彼言而為此語。何故經中頗從梵語何也。</p>
<p>答。唐奘法師。論五種不翻。一秘密故。如陀羅尼。二含多義故。如薄伽梵。三無敵對故。如閻浮樹。中夏實無此木。四順古譯故。如阿耨菩提。非不可翻。而摩騰以來常存梵音。五生善故。如般若尊重。智慧輕賤。</p>
</div>
<div class='div-other'><a id='mulu7' />
<p class='h1'>成唯識義</p><p>問。成者何義。</p>
<p>答。安立之義。</p>
<p>何以知之。</p>
<p>答。准樞要云。安教立理。名之為成。</p>
<p>問。唯者何義。</p>
<p>答。唯具三義。</p>
<p>何者。</p>
<p>答。一揀持義。二決定義。三顯勝義。</p>
<p>問。揀持何謂。</p>
<p>答。揀謂揀去。持謂持取。</p>
<p>問。揀去何者。持取何法。</p>
<p>答。揀去遍計。持取依圓。</p>
<p>問。何故如此。</p>
<p>答。遍計假而除之。依圓實而存之。</p>
<p>問何謂決定。</p>
<p>答。真中有俗。俗內有真。識表之中。此二決定。</p>
<p>問。為唯爾耶。更有餘說。</p>
<p>答。開題之中有四決定。一者相應。二者能所變。三者能所依。四者理事。</p>
<p>問。復有說否。</p>
<p>答。有說。廣略。廣唯八識。略唯三變。</p>
<p>問。顯勝義。顯於何勝。</p>
<p>答。唯顯心王。勝於心所。</p>
<p>問。心所既劣。應不有之。</p>
<p>答。舉勝攝劣。亦兼心所。</p>
<p>問。何須心所。</p>
<p>答。如言王來。非無臣從。</p>
<p>問。識者何義。</p>
<p>答。了別之義。</p>
<p>問。了別於何。</p>
<p>答。八識各了。自分境故。</p>
<p>問。上來答意何所憑據。</p>
<p>答。疏序中云。成乃能之稱。以安立為功。唯識所成之名。以揀了為義。</p>
<p>問。嘗聞唯字遮無。識言表有。為當遮無何者。表有何法。</p>
<p>答。遮無外境。表有內心。</p>
<p>問。遮無外者。莫是遮其無。却是表有外境麼。</p>
<p>答。不然。遮有令無。名遮無外境也。</p>
<p>問。何以知然。</p>
<p>答。疏云唯遮境有。識揀心空。即其義也。</p>
<p>問。遮有揀空。意旨如何。</p>
<p>答。唯遮境有。恐執有者喪其真。識揀心空。恐執空者乖其實。</p>
<p>問。喪真乖實。其過者何。</p>
<p>答。晦斯空有。長溺二邊。</p>
<p>問。不滯二邊。其理云何。</p>
<p>答。悟彼有空。高履中道。</p>
<p>問。行其中道。為極則否。</p>
<p>答。未必。</p>
<p>問。何以故。</p>
<p>答。若執依圓。還同遍計。</p>
<p>問。不依此岸。不著彼岸。不住中流。是此義否。</p>
<p>答是。</p>
<p>問。如性宗云。二邊純莫立。中道不須安。同此義否。</p>
<p>答。同。</p>
<p>如禪宗云。有佛處不得住。無佛處急走過。三千里外逢人。不得錯舉。似此義否。</p>
<p>答。似。</p>
<p>又云恁麼也不得。不恁麼也不得。恁麼不恁麼總不得。此亦似否。</p>
<p>答。亦似。</p>
<p>問。相似之理。</p>
<p>答。皆是正不立玄。偏不附物。何不相似。問禪教是同是別。萬松和尚有答此問云。同田曰富。分貝曰貧。又問。禪教何勝何劣。萬松答曰。索另者先窮。又萬松請益後錄。舉洞山問隱山賓主相去幾何。隱曰。長江水上波。萬松曰。正與法界觀中海波喻合。或問。恁麼則禪不出教意。萬松曰。向道教還出得禪意麼。或曰。禪教相去幾何。萬松曰。恰道長江水上波。何得忘却。</p>
<p>問。禪是佛心。教是佛語。焉得同也。</p>
<p>答。佛心傳佛語。佛語說佛心。焉得不同。</p>
<p>問。禪要用到。教止說到理何得齊。</p>
<p>答。用則用到說底。說則說到用底。理何不齊。</p>
<p>問宗門中云。說取行不得底。行取說不得底。此何等語也。</p>
<p>答。是此等語也。</p>
<p>問。何理是此。</p>
<p>答。說到行不得底。始是能說。行到說不得底。始是能行。正相符順。</p>
<p>問。宗說不通。有何過也。</p>
<p>答。說不通宗。有日被雲籠之謗。宗不通說。有蛇入竹筒之譏也。</p>
<p>問。畢竟如何。</p>
<p>答。直得宗說俱明。始是通方衲子。此約詮門。若廢詮門。舉念則天地懸殊。況動這兩片唇皮。</p>
</div>
<div class='div-other'><a id='mulu8' />
<p class='h1'>能所成義<span class='note-inline'>(附　唯識義利)</span></p><p>問。論題四字。何字能所。</p>
<p>答。論字唯能成。唯識唯所成。成字通能所。</p>
<p>○問。成立唯識。有何義利。</p>
<p>答。我佛法中以心為宗。凡夫外道背覺合塵。馳流生死。菩薩改之故造此論。成立唯識。令歸本源。解脫生死。所以成立。</p>
<p>問。以何方便。得歸本源。</p>
<p>答。有五觀門。令自觀心歸本源故。</p>
<p>問。五觀者何。</p>
<p>答。其初觀者。名遣虗存實。</p>
<p>問。何虗遣去。何實存留。</p>
<p>答。遣遍計虗。存依圓實。</p>
<p>問。存遣何意。</p>
<p>答。遣虗破有。存實破空。合觀空有。而遣空有。雙遣有空。而歸中道。</p>
<p>問。所遣無時。便為中道。為不爾也。</p>
<p>答。所遣有空若無。能遣空有不存。</p>
<p>問。不存能遣其故何也。</p>
<p>答。有空空有。相待觀成。純有純空。誰之空有。如病既除。何用藥為。</p>
<p>問。如禪宗云。念起即覺。念滅覺滅。合此義否。</p>
<p>答合。</p>
<p>又云。眼前無闍黎。此間無老僧。此亦合否。</p>
<p>答。亦合。</p>
<p>問。相合義。</p>
<p>答。俱是遣能所。何理不相合。</p>
<p>問。能所俱遣。何所攸歸。</p>
<p>答。此之怖心。仍是有執。若證真觀。非有非空。</p>
<p>問。真非有空。其理者何。</p>
<p>答。法無分別。性離言故。</p>
<p>問。雙觀空有。方得證入。有說觀空。得證真者。復何義也。</p>
<p>答。觀遍計空而為其門。證入真性。真體非空。</p>
<p>問。憑何以知。</p>
<p>答。清涼疏云。妙有得之不有。真空得之不空。</p>
<p>問。前存實有揀別否。</p>
<p>答。第二觀云。捨濫留純。</p>
<p>問。誰濫誰而捨之。何法純而留之。</p>
<p>答。內境濫外。捨不稱唯。心體既純。留說唯識。</p>
<p>問。所留之純。有是非否。</p>
<p>答。第三觀云。攝末歸本。</p>
<p>問。何為末而攝之。誰是本而歸之。</p>
<p>答。攝相見末。歸自證本。</p>
<p>問。相見為末。何理知之。</p>
<p>答。相見俱依自證起故。</p>
<p>問。依起如何。</p>
<p>答。護法正義。如蝸牛頭生二角。</p>
<p>問。心心所法四分合成。王所皆有本之與末。合俱誰本。</p>
<p>答。第四觀云。隱劣顯勝。</p>
<p>問。而隱何劣。顯何勝。</p>
<p>答。心所劣而不彰。心王勝而故顯。</p>
<p>問。識言所表。具有理事。取舍於何。</p>
<p>答。第五觀云。遣相證性。</p>
<p>問。何以故也。</p>
<p>答。事為相用。遣而不取。理為性體。應求作證。從麤至細。有此五重。歸本源心。成立唯識。其理在茲。</p>
<p>問。禪宗云。皮毛脫落盡。唯有一真實。符此義否。</p>
<p>答。符。</p>
<p>問。論者何義。</p>
<p>答。教誡學徒。決擇性相。激揚宗極。藻義攸歸。垂範後昆。名之為論。</p>
</div>
<div class='div-other'><a id='mulu9' />
<p class='h1'>述記卷次</p><p>問。述記何義。</p>
<p>答。述謂敘述。記有三義。記憶。記別。記錄。疏主謙詞。</p>
<p>問。憑何知謙。</p>
<p>答。憑下疏云。作故名造。今新起故敘理名述。先來有故。明非自作。知是謙遜。</p>
<p>問。卷者何義。</p>
<p>答。舒卷有規。目之為卷。</p>
<p>問。有卷有舒。何但名卷。</p>
<p>答。多分卷故。</p>
<p>問。有方冊者。何亦名卷。</p>
<p>答。倣此彰名。</p>
<p>問。何名第一。</p>
<p>答。第者次也。一者極也。首也。疏有十軸。此居極首。故名第一。</p>
</div>
<div class='div-other'><a id='mulu10' />
<p class='h1'>論疏作釋</p><p>問。論疏題目。當作何釋。</p>
<p>答。若成目能成。成屬論字。唯識之成。或成唯識之論。作依主釋。或論體之上。有能成之用。以用隨體。成即是論。作持業釋。若成目所成。成屬唯識。唯識即成。或所成即唯識。作持業釋。</p>
<p>問。論字唯能。唯識唯所。論有本末。何論能成。</p>
<p>答。本末皆能。若本論為能成。佛經唯識為所成。若末論為能成。本論唯識為所成。</p>
<p>問。能成所成皆有教理。此當何句。</p>
<p>答。當以教成理之句。</p>
<p>何以故。</p>
<p>答。論是其教。唯識是理故。</p>
<p>問。疏論相望。作釋如何。</p>
<p>答。是成唯識論之述記。述記之卷第一卷之第一。</p>
</div>
<div class='div-other'><a id='mulu11' />
<p class='h1'>墨字詮表</p><p>問。墨書之字。有詮表否。</p>
<p>答。無。</p>
<p>問。何故無詮。</p>
<p>答。墨書非字。<span class='corr'>但</span>屬書分。</p>
<p>問。何名書分。</p>
<p>答。墨書劃畵。謂之書分。</p>
<p>問。何知書分非字。</p>
<p>答。西域記云。為顯諸字制造書分故。</p>
<p>問。字者何義。</p>
<p>答。刊定之義。</p>
<p>問。刊定於何。</p>
<p>答。五音清濁之聲。目之為字。字尚無詮。況書分乎。</p>
<p>難曰。若墨書分無詮表者。目繫觀書解其義理。何云無詮。</p>
<p>答。墨止令應清濁字。集字成名。方詮諸法自性也。集名成句。始詮諸法差別之義。觀書解義其理在此。</p>
<p>問。理猶未曉。請細釋之。</p>
<p>答。如集諸行二字。成其一名。詮多有為之法。又集無常二字。復成一名。詮生滅義。集此二名成一句云。諸行無常。詮一切有為之法皆有生滅。此是觀書解義之道理。應難外云。若形書墨字有詮表者。不識字人亦觀其書。何不解義。</p>
</div>
<div class='div-other'><a id='mulu12' />
<p class='h1'>題目之義</p><p>問。題目何義。</p>
<p>答。說文曰。題者額也。甘露疏云。該文曰題。照義曰目。羣焰鈔云。題者提也。即提舉也。提舉一軸之文義也。目即名目。是提舉一軸之名目也。亦題亦目故。又題是該義。該括一部之文。目是矚義。照矚一軸之義。題及目也。又題即標題。目即名目。又題謂題頭。目謂眼目。從喻為名。</p>
</div>
<div class='div-xu'><a id='mulu13' />
<p class='h1'>科疏鈔序</p><p>問。科者何義。</p>
<p>答。開題之中。略述七義。一分齊。二條類。三決定。四次第。五疏通。六該括。七刊定。</p>
<p>問。疏者何義。</p>
<p>答。疏通解釋為義。</p>
<p>問。鈔者何義。</p>
<p>答。錄略不備之義。</p>
<p>問。序者何義。</p>
<p>答。敘也。敘述一部之文義。又頭緒也。如蠒得緒。緒盡一蠒之絲。經得其序。序盡一經之義。</p>
</div>
<div class='div-other'><a id='mulu14' />
<p class='h1'>判教頓漸</p><p>問。何時教教有三時。謂空有中。此論當何。</p>
<p>答。當第三時。中道之教。</p>
<p>問。何理知之。</p>
<p>答。唯遮境有。識揀心空。離有無邊。正處中道。</p>
<p>問。總判三藏。為幾種教。</p>
<p>答。大判為三。謂有空中三時之教。</p>
<p>問。三名。云有何名有。云空何名空。云中何名中。</p>
<p>答。有蘊等法名之為有。空蘊等法名之為空。不空不有名之為中。</p>
<p>問。不空不有者不空何法。不有於何。</p>
<p>答。不空依圓。不有遍計。名不空有。乃中道也。</p>
<p>問。有空中次第之理。</p>
<p>答。為凡夫等皆執有我。故於初時以法破我。於第二時以空破法。於第三時雙破有空。如是次第。</p>
<p>問。破之大義。</p>
<p>答。為執蘊等作一合相我。便破之云。汝一身中質礙是色。領納是受。施設名言是想。造作是行。了別是識。何者是我。故小根聞此所說。悟無我理。却執蘊等法是實有。故第二時破法執云。彼蘊等從緣幻有。生必滅故。都無自性。故中根聞此所說。悟我及法一切皆空。落於空見。故第三時雙破之云。彼所執者實我實法。遍計是無。所不執者。依他圓成。有而不無。故離有空而歸中道。破意如此。</p>
<p>問。約何義理定判為三。</p>
<p>答。由機不同。教遂三時亦異。蓋隨機故判為三也。</p>
<p>問。若以從淺至深。大由小起。可說三時。復有一類大不由小起。頓悟大乘。隨聞皆了。何用三時。</p>
<p>答。由大作二門收攝。一。一時門。收頓悟人。二。三時門。收漸悟人。乃大由小起之者。</p>
<p>問。何故頓悟隨文皆了。</p>
<p>答。彼頓機者頓入。第三解融通故。所以隨聞會歸中道。</p>
<p>問。隨聞皆了為中道理。</p>
<p>答。若聞有者。謂有依圓。若聞空者。謂空遍計。皆歸中道。名隨聞了。</p>
<p>問。三時中若有一人。於有空中次第悟入。又復若有三時之機。同在一會聞有等教。此如何判。</p>
<p>答。有二門義。一竪望。正為門收一人者。二橫論。正被門收多人者。</p>
<p>問。竪望之人理無疑難。其橫論者。三機同會。合依何機。判作何教。</p>
<p>答。於此復有兼正之義。依正所被。判作彼教。不依兼判。</p>
<p>請示一途。</p>
<p>答。如初時說阿含等經。正被小機。隨正所判為有教。</p>
<p>問。阿含會下。大乘之機為歸何處。若歸後時。機教相背失。教初機后故。若從初時。以大居小失。</p>
<p>答。有隱顯兩從。隱從初時。無機教相背失。顯從後時。無以大居小失。深密小機。倣此說之。</p>
<p>問。如第一時說華嚴經。又且如何。</p>
<p>答。正被大機。故將機教。顯從後時。隱從初時。</p>
<p>問。小機歸何。若歸後時。以小歸大。若只初時。教後機初。亦是相背。</p>
<p>答。以兼從正。隱從後時。機教不背。不說顯從在初時中。何以故。在本時故不須說從。大聞遺教。亦倣此說。</p>
<p>問。何故大聞阿含。從機不從教。大聞華嚴。機教皆從。俱在初時而聽教故。</p>
<p>答。有一體異體義。一體而將機從之。異體而機教並從。</p>
<p>問。誰望誰說。一體異體。</p>
<p>答。將教望時。說體一異。且如初時。是有時分。阿含經亦是有教。時教同有。是為一體。一者同也。是故但將大機隱顯從之。如華嚴經是中道教。與初有時是其異體。是故總將機教隱顯從之。故云一體。而將機從之。異體而機數並從也。</p>
<p>因問頓漸不同。何名頓教法門。</p>
<p>答。不立階級。一念不生。即名為佛。</p>
<p>問。與三祇教一何相違。</p>
<p>答。不相違背。</p>
<p>問。何不相違。</p>
<p>答。彼約性說。又約久修。此約相說。又說初修。若約性者。一念亦無。若約相說。三祇仍近。若久修者。修至頓處。若初修者。當至頓處。</p>
<p>問。憑何教證。敢作是說。</p>
<p>答。圓覺經云。當知如是眾生<span class='corr'>已</span>曾供養百千萬億恒河沙諸佛及大菩薩。植眾德本。圭峯科為驗果知因。憑此而說。</p>
<p>問。彼說依頓教修。如運通而行。依漸教修。如蛙步而行。此理如何。</p>
<p>答。頓即性也。漸即相也。彼如通者。乃入見<span class='corr'>已</span>後。稱性而修。誠如運通。此如步者。從初發心。見道<span class='corr'>已</span>前。未證性故。實如蛙步。</p>
<p>問。頓漸懸殊何不相違。</p>
<p>答。依相修者。畢須證性。稱性修者。必從相入。必然之道。何違之有。</p>
<p>疑云。如六祖等。於現身中大徹大悟。未見修習。此等豈非天然頓機也。</p>
<p>答。蓋此等者。多劫修進積功至此。觸緣而悟非不曾修。何以故。為佛弟子。未有無因而得果者。若不爾者。盡是自然外道之徒。不可與言。</p>
</div>
<div class='div-other'><a id='mulu15' />
<p class='h1'>所被機宜</p><p>問。所被之機。依瑜伽論。有五種性。謂菩薩。緣覺。聲聞。不定。無種。此論被何。</p>
<p>答。唯被菩薩。及不定中趣佛果者。</p>
<p>問。若唯爾者。如何稱為普為之教也。</p>
<p>答。此約正被。約兼名普。</p>
</div>
<div class='div-other'><a id='mulu16' />
<p class='h1'>論之宗體</p><p>問。此論以何為宗。</p>
<p>答。唯識為宗。</p>
<p>何以故。</p>
<p>答。識有非空。境無非有。以為宗故。</p>
<p>問。以何為體。</p>
<p>答。護法正義。實能所詮文義為體。</p>
<p>問。憑何教理。</p>
<p>答。二十論云。展轉增上力。二識成決定。</p>
<p>問。論有宗論釋論。此論是何。</p>
<p>答。此宗論也。</p>
<p>問。所以者何。</p>
<p>答。正憑六經。橫該大藏。明唯識理。故為宗論。</p>
<p>問。何非釋論。</p>
<p>答。不單解釋別一本經。故非釋論。</p>
</div>
<div class='div-other'><a id='mulu17' />
<p class='h1'>藏乘收攝</p><p>問。教有三藏。一素呾囕經藏。二毗奈耶律藏。三阿毗達摩論藏。此於何攝。</p>
<p>答。此當第三對法藏攝。</p>
<p>問。乘攝。教說一乘。或三乘。謂菩薩緣覺聲聞。或說五乘。加人與天。此何乘收。</p>
<p>答。正是一乘。三中菩薩。五內第一。</p>
</div>
<div class='div-other'><a id='mulu18' />
<p class='h1'>論興何年</p><p>問。論興何年。</p>
<p>答。諸部說異。今依大乘佛圓寂後。九百年中。天親造頌。親勝。火辯。同時造釋。千一百年後。餘八論師。相次造釋。各成十卷。故卷有百。三藏翻後揉成十卷。</p>
<p>問。論主何人。本末論主。通有幾人。</p>
<p>答。天親一人為本論主。十大論師為末論主。謂親勝。火辯。護法。德慧。安慧。難陀。淨月。勝友。陳那。智月。</p>
</div>
<div class='div-other'><a id='mulu19' />
<p class='h1'>科判三分</p><p>問。科判本末。云此部論。大段有幾。</p>
<p>答。經皆三分。序正流通。論亦有三。初稽首一頌。名宗前敬敘分。次三十頌。及釋論首末。名依教廣成分。後<span class='corr'>己</span>依一頌。名釋結施願分。其依教廣成。當餘經正宗分也。</p>
<p>問。正宗分大判有幾。</p>
<p>答。有三種三科。一略廣位三科。二境行果三科。三相性位三科。</p>
<p>問。廣略位。</p>
<p>答。初一頌半。略答外難。略標識相。次二十三頌半。廣明識相。顯前頌意。後有五頌。明修行之位次。</p>
<p>問。境行果。</p>
<p>答。前二十五頌。明唯識境。次有四頌。明唯識行。後有一頌。明唯識果。</p>
<p>問。性相位。</p>
<p>答。前二十四頌。明唯識相。第二十五頌。明唯識性。後有五頌。明唯識位。</p>
</div>
<div class='div-other'><a id='mulu20' />
<p class='h1'>能敬三業</p><p>問。稽首何義。</p>
<p>答。稽者至也。首頭也。以頭至地。故云稽首。</p>
<p>問。禮者三業皆敬。以首至地。此唯身業。何得盡敬。</p>
<p>答。既舉動身。語意必有。</p>
<p>何以故。</p>
<p>答。若無心口。何得動身。故動身時。必有語意也。</p>
<p>問。能敬三業。以何為體。</p>
<p>答。身語二業。動發勝思。唯善性者。以為其體。</p>
<p>問。意業以何。</p>
<p>答。審決二思。亦唯善者。</p>
<p>問。三業敬者。各何所為。</p>
<p>答。欲顯如來天眼。以身業禮。有天耳故。以語業禮。有他心故。以意業禮。</p>
<p>問。各何所求。</p>
<p>答。身禮者。神通輪因。神境通因。語禮者。記心輪因。他必通因。意禮者。教誡輪因。漏盡通因。</p>
<p>問。何故語因。却得心果。意得語果。</p>
<p>答。由心口相應。語不虗妄。令他諦信。自心所欲。故語招心果。意得語果。</p>
<p>問。所體。</p>
<p>答。有同體別體。住持三寶。取體各異。</p>
<p>問。同體者。</p>
<p>答。法界為體。</p>
<p>問。既一法界。何義分三。</p>
<p>答。一真體上。有覺照為佛。有軌持為法。有和合為僧。</p>
<p>問。別體者。</p>
<p>答。謂法報化三身名佛。三乘教理行果名法。五果四向。十地三賢名僧。</p>
<p>問。住持者。</p>
<p>答。雕龕塑像名佛。黃卷赤軸名法。圓頂方袍名僧。</p>
<p>問。稽首唯識性者。一言唯識。性通其相。何偏敬性。</p>
<p>答。唯無漏故。唯真諦故。法實性故。聖所證故。迷悟依故。所以偏敬。</p>
<p>問。性是法。滿淨是佛。分淨是僧。何故法在佛先。</p>
<p>答。師資相因。法先佛後。</p>
<p>問。何故以法得為佛師。</p>
<p>答。諸佛所師。所謂法也。般若云。一切諸佛從此經出。所以法為佛師也。</p>
<p>問。說佛法僧何所以。</p>
<p>答。顯說相因。佛先法後。</p>
<p>問。何故論初須敬三寶。</p>
<p>答。最吉祥故。真福田故。有大力故。起希求故。故須敬之。</p>
<p>問。僧者和合義。麟角喻聖。獨獨而出。無眾和合。何得名僧。</p>
<p>答。部行緣覺之種類故。或具理和。得名僧寶。</p>
<p>問。何故但敬三寶。非餘天等。</p>
<p>答。性調善故。具方便故。有大悲故。不喜財利故。所以偏敬。</p>
</div>
<div class='div-other'><a id='mulu21' />
<p class='h1'>造論之緣</p><p>問。何緣造論。</p>
<p>答。有多二緣。一者令法久住。二者濟諸含識。一由自利。二由利他。一由智德。二由恩德。一生大智。二生大悲。具多二緣。所以造論。</p>
</div>
<div class='div-other'><a id='mulu22' />
<p class='h1'>外宗我法</p><p>問。摧邪顯正。謂之大智。所摧之邪。何者是也。</p>
<p>答。外道小乘迷謬之執。是所摧邪。</p>
<p>問。所顯正。</p>
<p>答。大乘中道唯識法門。是所顯正。</p>
<p>問。所摧之邪迷謬之義。</p>
<p>答。於二空理外道不解。名之為迷。小乘邪解名之為謬。</p>
<p>問。二空理。</p>
<p>答。我法本空。都無自性。名二空理。</p>
<p>問。執何為義。</p>
<p>答。執蘊等法為其實我。</p>
<p>問。我者何義。</p>
<p>答。自在主宰。割截之義。</p>
<p>問。何者法執。</p>
<p>答。執蘊等法心外實有。</p>
<p>問。外道所執我有幾種。</p>
<p>答。總有三種。一同太虗空我。謂勝論作者。數論受者我。二量小極微我。謂獸主遍出二宗所計。潛轉身中有自在用。三卷舒不定我。謂無慚外道尼虔子。計隨身大小有卷舒故。此名六師三計。餘九十種不出此三。</p>
<p>問。外道所執法有幾種。</p>
<p>答。有一十三種大外道宗各計不同。</p>
<p>問。十三者何。</p>
<p>答。一有數論師計二十五諦。謂冥性諦。大諦。我慢諦。五唯量。五大。五知根。五作業根。心平等根。第二十五我知。即神我也。此一非法。屬前我執。即受者我也。二有勝論師計六句義。謂一實。二德。三業。四大有。五和合。六同異。三有計大自在天。是一。是實。是遍。是常。能生諸法。有七種外道。謂執梵王。執時。執方。執本際。執自然。執虗空。執我。如此七種計。執皆是常。能生諸法。十二有二聲論。一待緣生。二待緣顯。二宗計聲體皆是常。十三有順世外道。謂計四是常是實。能生有情。死歸四大。</p>
</div>
<div class='div-other'><a id='mulu23' />
<p class='h1'>小乘我法</p><p>問。小乘所執我有幾。</p>
<p>答。有三種。一即蘊我。二離蘊我。三非即離我。</p>
<p>問。計之行相。</p>
<p>答。謂色是我。色是我瓔珞等。</p>
<p>問。誰之所計。</p>
<p>答。即離二我。正量經部二宗所計。非即離我。犢子部計。正量部等。亦作此計。</p>
<p>問。小乘所執法有其幾。</p>
<p>答。有七十五。色有十一。不相應行十四。無為有三。心所有四十六。心法唯一。為七十五。</p>
<p>問。色十一。</p>
<p>答。有對前十後一無對。</p>
<p>問。有對十。</p>
<p>答。五根五塵。為十有對。</p>
<p>問。此有對色。從何而有。</p>
<p>答。極微所成。</p>
<p>問。能所成計執同異。</p>
<p>答。經部師計能成極微是實。所成根等是假。以實從假。眼緣麤色。不緣極微。薩婆多計能所皆實。</p>
<p>問。無對色。</p>
<p>答。謂法處無表。</p>
<p>問。此對無對計。執同異。</p>
<p>答。有對無對。小乘皆執離識實有。</p>
<p>問。不相應何十四法。</p>
<p>答。一得。二非得。三同分。四命根。五無心定。六滅盡定。七無想報。八生。九住。十異。十一無常。十二名身。十三句身。十四文身。</p>
<p>問。此計執。</p>
<p>菩薩婆多計不與色心相應。皆是實有。</p>
<p>問。無為三。</p>
<p>一虗空。二擇滅。三非擇滅。</p>
<p>問。計執。</p>
<p>答。薩婆多計離色心等。實有自體。</p>
<p>問。心所法何四十六。</p>
<p>答。大地有十。大善地十。大煩惱地六。大不善地二。小煩惱地十。不定地八。為四十六。</p>
<p>問。大地何十。</p>
<p>答。一受。二想。三思。四觸。五欲。六慧。七念。八作意。九勝解。十三摩地。</p>
<p>問。大善地。</p>
<p>答。一信。二不放逸。三輕安。四行捨。五慚。六愧。七無貪。八無嗔。九不害。十勤。</p>
<p>問。大煩惱地。</p>
<p>答。一痴。二放逸。三懈怠。四不信。五惛沈。六掉舉。</p>
<p>問。大不善地。</p>
<p>答。一無慚。二無愧。</p>
<p>問。小煩惱地。</p>
<p>答。一忿。二覆。三慳。四嫉。五惱。六害。七恨。八謟。九誑。十憍。</p>
<p>問。不定地。</p>
<p>答。一貪。二嗔。三慢。四疑。五睡眠。六惡作。七尋。八伺。</p>
<p>問。小乘執法。理在不疑。既悟我空。何有執我。</p>
<p>答。此說宗徒。非預聖者。至如我等。宗大乘教。豈能皆悟法空理也。</p>
</div>
<div class='div-other'><a id='mulu24' />
<p class='h1'>八十八使</p><p>問。八十八使。</p>
<p>答。將十煩惱。於三界中。各四諦下。約具不具。說八十八。</p>
<p>問。十煩惱。</p>
<p>答。一貪。二嗔。三痴。四慢。五疑。將第六不正見一法。開之為五。一身見。二邊。三邪。四見取。五戒禁取。成十煩惱。</p>
<p>問。請合八十八使。</p>
<p>答。俱舍頌云。苦下具一切。集滅離三見。道除於二見。上界不行恚。且釋頌。苦下具一切者。十煩惱也。集滅離三見者。除身及邊。戒禁取。道除於二見者。除身邊二見。上界不行恚者。謂上二界各四諦下。皆無有嗔。</p>
<p>請合其數。</p>
<p>答。謂苦下十。集滅各七有十四。合苦下十。成二十四。兼道諦八。成三十二。上二界中於八諦不。各除一嗔。有七八五十六。并前三十二。成八十八。</p>
<p>問。八十八使。何煩惱也。</p>
<p>答。是分別。是發業。</p>
<p>何以故。</p>
<p>答。俱生不判諦。此既判歸四諦。知是分別。</p>
<p>問。俱生既不判諦。如何分別。</p>
<p>答。分品類故。三界九地。每地九品。有八十一。</p>
<p>問。法體多少。</p>
<p>答。即十煩惱。其俱生者。微細難明。故分品類。</p>
<p>問。何知俱生。</p>
<p>答。分別不分品故。此既分品。知是俱生。</p>
<p>問。何故分別不分品也。</p>
<p>答。麤故易知。不消細分。判歸四諦。<span class='corr'>已</span>見頭數。</p>
<p>問。何故俱生不判諦也。</p>
<p>答。由細難明。故須細分。如世米粟一合。有六千數。須以六粟為一圭。十圭為一撮。十撮為一勺。十勺為一合。方知其數。</p>
</div>
<div class='div-other'><a id='mulu25' />
<p class='h1'>潤惑生數</p><p>問。潤生煩惱三界九地。性等差別所潤生數。</p>
<p>答。欲界九品。具不善性。及有覆性。共潤七生。謂獨也二。共也二。獨也一。共也一。獨也半。共也半。為七生。若上二界定力攝伏。唯有覆性。不多潤生。</p>
<p>問。獨也等。</p>
<p>答。上上品獨潤二生。上中品上下品共潤二生。中上品獨潤一生。中中品中下品共潤一生。下上品獨潤半生。下中品下下品共潤半生。故云爾。</p>
</div>
<div class='div-other'><a id='mulu26' />
<p class='h1'>執障二義</p><p>問。執者何義。</p>
<p>答。封著之義。謂同時一聚心心所法。封閉人法。堅著不捨。名之為執。</p>
<p>問障者何義。</p>
<p>答。覆礙之義。謂覆蔽真心。礙智不起。名之為障。</p>
<p>問。執有我法。障有幾種。</p>
<p>答。總有二種。謂煩惱所知二障。</p>
<p>問。煩惱何義。</p>
<p>答。擾也亂也。擾亂有情故名煩惱也。</p>
<p>問。此煩惱障作何釋。</p>
<p>答。煩惱即障持業釋。</p>
<p>問。所知障幾。</p>
<p>答。智所知境。名所知。被此染法障所知境。令智不知。名所知障。</p>
<p>問。此作何釋。</p>
<p>答。所知之障。</p>
<p>作依主釋。何非持業。</p>
<p>答。所知不是障。被障障所知。故非持業。</p>
<p>問。二障頭數是同是別。</p>
<p>答。同是根隨二十六惑。</p>
<p>問。既同根隨。何稱二障。</p>
<p>答。由貪上有擾惱用。名煩惱障。有覆蓋用。名所知障。</p>
<p>問。下劣受等。能障上定。亦所知攝。豈唯根隨。</p>
<p>答。由同障事。名所知障。</p>
<p>問。煩惱障何。</p>
<p>答。障大涅槃。令諸有情。流轉生死。</p>
<p>問。所知障何。</p>
<p>答。障大菩提。令諸有情。不得大覺。</p>
<p>問。既障菩提。何不名能知障。</p>
<p>答。據理亦得。</p>
<p>問。執之與障。是同是別。</p>
<p>答。根稍有異。何以故。我法二執為障根本。生餘障類。</p>
<p>問。執生障時。為通為別。</p>
<p>答。別。謂我執為根。生諸煩惱。法執為根。餘障得生。</p>
<p>問。此二障染有殊否。</p>
<p>答。有分別者。名之為麤。有俱生者。名之為細。</p>
<p>問。何名分別。</p>
<p>答。強思計度而生起故。</p>
<p>問。何名俱生。</p>
<p>答。與身俱生。任運起故。</p>
<p>問。分別俱生。先斷於何。</p>
<p>答。分別之障先斷。於見道一時頓斷。俱生之障修道位中分分漸斷。至金剛心時方能斷盡。</p>
<p>問。斷此二障於大小乘差別如何。</p>
<p>答。二乘唯斷煩惱障。大乘雙斷。</p>
<p>問。此二障染以何方便能斷。</p>
<p>答。見前先伏。入見方斷。其斷伏道三乘有異。如後三乘五位中辨。</p>
</div>
<div class='div-other'><a id='mulu27' />
<p class='h1'>我法二執</p><p>問。我者。主宰義。法者。軌持義。何得名執。</p>
<p>答。凡夫執法心外實有。又執此法有實主宰。名我法執。我法之執。心得境名。</p>
<p>問。我法二執誰寬誰狹。</p>
<p>答。法寬。我狹。</p>
<p>問。為甚如此。</p>
<p>答。迷人必迷其法。迷法未必迷人。</p>
<p>問。何以故。</p>
<p>答。能持自體。皆名為法。有常一用。方名為我。</p>
<p>問。何者執法非執人者。</p>
<p>答。如二乘聖。我執<span class='corr'>已</span>斷。法執猶有。即其事也。</p>
</div>
<div class='div-other'><a id='mulu28' />
<p class='h1'>世間聖教</p><p>問。何名世間。</p>
<p>答。墮在世中。名為世間。</p>
<p>問。世者何義。</p>
<p>答。有四義。謂可破壞。有對治。隱真理。性有漏。名為世也。</p>
<p>問。何名聖教。</p>
<p>答。聖所說教。名為聖教。</p>
<p>問。聖者何義。</p>
<p>答。聖正也。以道正人。目之為聖。又云與理相應。於事無壅。名為聖也。</p>
</div>
<div class='div-other'><a id='mulu29' />
<p class='h1'>八轉聲義</p><p>問。八轉聲何也。</p>
<p>答。體。業。具。為。從。屬。依。呼。名八轉聲。</p>
<p>問。立此何義。</p>
<p>答。收攝之故。有實體者皆。體聲攝。有作用者。皆業聲攝。為由具者。皆具攝。因由所以。皆為聲攝。相從就者。皆從攝。有繫屬者。皆屬攝。為所依者。或於向者。皆依攝。有呼召者。皆呼聲攝。</p>
</div>
<div class='div-other'><a id='mulu30' />
<p class='h1'>二種我法</p><p>問。假我法有幾種。</p>
<p>答。有二種。謂世間我法。聖教我法。</p>
<p>問。何名為世間我法。聖教我法。</p>
<p>答。世間人執。名世間我法。聖教施設。名聖教我法。</p>
<p>問。此二我法。何故名假。</p>
<p>答。世間我法無體。無體隨情。名之為假。聖教我法。有體強設。名之為假。</p>
<p>問。何義名為無體隨情。</p>
<p>答。本無實體。妄情所執。名無體隨情。</p>
<p>問。何義名為有體強設。</p>
<p>答。法本無名。隨緣施設。強名我法。名有體強設。</p>
<p>問。頌云。由假說我法。疏有二解。請示大綱。</p>
<p>答。初解言說由。後解我法由。</p>
<p>問。言說由。</p>
<p>答。言說與我法為由。由言說故有假我法。</p>
<p>問。我法由。</p>
<p>答。我法與言說為由。由有我法。方起言說。</p>
<p>問。言說由者。因何便能起得言說。說彼我法。</p>
<p>答。由妄情故執著我法。依此便起假我法言。方有所詮假我假法。此名說擔情我法也。何以故。先有執情。次起言說。後有我法。言說在中。名說擔情我法也。此世間者。若聖教我法云說擔證得及我法。</p>
<p>問。我法由者。因何便有我法依之起說。</p>
<p>答。由證得故。強名施設假我假法。後起言說。此是假我假法。此名我法擔證說也。先有證得。施設為我法。後起言說此依聖教。若世間者。應云我法擔情說。</p>
<p>問。此上二解。上頌如何。且答前解。言說由者。長行問在有字之上。頌家答在說字之上。名言說由。若後解者。長行問在說字之上。頌家答在假字之上。名我法由也。請示法之。</p>
<p>答曰。前解問云。若唯有識云何世間。及諸聖教。說有我法。頌答之云。由假說我法。此是問在有字之上。答在說字之上也。若後解者。長行問云。若唯有識。云何世間及諸聖教說有我法。頌家答云。由假說我法。此是問在說字之上。答在假字之上。</p>
<p>問。無實我法。假依何立。</p>
<p>答。依識所變相見分立。何須此實。</p>
<p>問。依識變立假所以。</p>
<p>答。執相見分。心外實有。此名假法。有實主宰。名為假我。其依識變立假我法。所以然也。</p>
<p>問。相見識所變。相見名唯識。我法依所變。我法應唯識。</p>
<p>答。相見識親變。相見是唯識。我法依所變。心外非唯識。</p>
<p>問。我法非識變。我法非唯識。真如非識變。真如非唯識。</p>
<p>答。真如識實性。何非是唯識。</p>
</div>
<div class='div-other'><a id='mulu31' />
<p class='h1'>二我之義</p><p>問。何者世間我種種相。</p>
<p>答。謂我有情。意生。摩納縛迦。養育者。數取趣。命者。生者。知者。見者。外道別執作者。受者。神我等也。</p>
<p>問。何者世間法種種相。</p>
<p>答。勝論六句。數論二十五諦等。<span class='corr'>已</span>如前說。</p>
<p>問。何者聖教我種種相。</p>
<p>答。預流等人。三賢十地。三乘五性。二十五有。</p>
<p>問。何者聖教法種種相。</p>
<p>答。蘊處界等。緣起根諦。善巧等法。</p>
<p>問。世間我法。率<span class='corr'>已</span>妄情。聖教我法。有何益用。</p>
<p>答。有四緣故。一言說易故。二順世間故。三能除無我怖故。四有自他染淨信解事業等故。有此益用。聖說我法。</p>
<p>問。相見二分是依他性。何故說為我法相也。</p>
<p>答。執二為實。有實主宰。是我法相。此是世間我法。何以故。以無依有故。</p>
<p>問。何非聖教我法。</p>
<p>答。若聖教者。義於依體故。</p>
<p>問何但相見不證自證。為我法也。</p>
<p>答。若護法說。據實亦證。</p>
<p>問。亦證自證。何故不說。</p>
<p>答。有三義故。一二執遍我。執不依自證起故。二共許遍故。三小皆不許有自證分故。三義<span class='corr'>已</span>說。若證自證。即能緣攝。見分中收。所以不說證自證分。</p>
<p>難護法云。相見識所變。相見名唯識。自證不言變。應非是唯識。</p>
<p>答。此騎牛覔牛問也。何以故。自證即是識體。自是能變。何直所變方名唯識。況識種識所變。內二更互變也。</p>
<p>問。若執真如以為實法。寧非染依。</p>
<p>答。真如離言。與能計識。非一非異。故非染依。</p>
<p>問。莫定爾否。</p>
<p>答。疎執亦得。</p>
<p>問。誰人執見以為我者。</p>
<p>答。數論師執思為我。犢子部等執我能見。此非執見以為我乎。</p>
</div>
<div class='div-other'><a id='mulu32' />
<p class='h1'>相見同別</p><p>問。護法相見。或同別種。何解為勝。</p>
<p>答。疏自斷云。別種為勝。</p>
<p>問。何以故。</p>
<p>答。慮非慮別。性或不同。故別種勝。</p>
<p>問。相別有種。何名唯識。</p>
<p>答。不離識故。由識變時相方生故。故名唯識。</p>
</div>
<div class='div-other'><a id='mulu33' />
<p class='h1'>四師心分</p><p>問。心心所法。四分合成。莫定爾否。</p>
<p>答。有假心所。無自證者。此四分家尚有是說。況四宗義多少不同也。</p>
<p>問四宗何。</p>
<p>答。安一。難二。陳三。護四。</p>
<p>問。不同理。</p>
<p>答。安慧一分。約唯識門。難陀二分。約心境門。陳那三分。約體用門。護法四分。約量果門。</p>
<p>問。四宗既異。孰是孰非。</p>
<p>答。據義不同。皆不違理。</p>
<p>畢竟幾分。須有定數。如人有四支。言三則不盡。言五則數虗。</p>
<p>答。勝義法門。非如爾舉。蓋有此義。必有此理。有此用者。必有此能。若義盡。則其理亦盡。若義不盡。理必不盡。用能亦然。宜深思之。</p>
</div>
<div class='div-other'><a id='mulu34' />
<p class='h1'>八識二執</p><p>問。我法二執。何識執何。</p>
<p>答。安慧護法二宗有異。</p>
<p>問。安慧宗。</p>
<p>答。有漏八識。皆有其執。何以故有。漏皆執故。</p>
<p>問八既皆執。於我法二。有差別否。</p>
<p>答有。謂五八唯法。七唯人。六識二執甚分明。</p>
<p>問。何故如此。</p>
<p>答。安慧二執不俱。所以七我恒行。法執無容第六間斷。故有二執。五八行淺既是有漏。故唯法也。</p>
<p>問。護法宗。</p>
<p>答。五八行淺。一向無執。六七二識。二執俱生。</p>
<p>問。何故二執。却得俱起。</p>
<p>答。我執必依法執起故。所以俱生。</p>
<p>問。其理如何。</p>
<p>答以先執法而為實有。後方執有依受等用。故須同時。</p>
<p>問。我必依法。其猶何者。</p>
<p>答。如無皮。毛不立。無地。草不生等。</p>
<p>問。護法云我法二執。必然俱起。我所執。何不俱生。</p>
<p>答。我法二執。猶如泥依土成。故必俱時。我我所執。猶如王臣。王臣體別。尊卑異處。</p>
</div>
<div class='div-other'><a id='mulu35' />
<p class='h1'>火人喻義</p><p>問。相見說為似我法者。為當似誰。</p>
<p>答。以內似外。以有似無。約此說似。</p>
<p>問。外境既無。何有所似。不可牛毛反以龜毛也。</p>
<p>答。外境雖無。談情是有。約情執實。故為所似也。</p>
<p>外舉喻難云。如有真火。說似火人。真火既無。人何所似。</p>
<p>大乘答曰。汝之真火<span class='corr'>已</span>破成非。何勞再舉。況我<span class='corr'>已</span>說。以內似外。以有似無。談汝執情。外境實有。故為所似。</p>
<p>問。又約何義。說實我法。</p>
<p>答。前不云乎。談情是實。名實我法。</p>
<p>問。我法本無。何由執有。</p>
<p>答。由無明力。妄執實有。如患夢力。以無見有。</p>
<p>問。憑何以知。</p>
<p>答。覺愛論云。如人目有翳。見毛月等事。</p>
</div>
<div class='div-other'><a id='mulu36' />
<p class='h1'>五位唯識</p><p>問。若唯有識。五位百法。是何稱也。</p>
<p>答。五法事理。皆不離識。故曰唯有識矣。</p>
<p>問。五位唯識。</p>
<p>答。一自性唯識。二相應唯識。三所變。四分位。五實性。</p>
<p>問。自性唯識。</p>
<p>答。別有八識者為三變。若初能變。唯第八者。次唯第七。三通前六。</p>
<p>問。初能變。第八識者。誰是第八。</p>
<p>答。異熟識也。</p>
<p>問。異熟何義。</p>
<p>答。有三義。謂變異而熟。異時而熟。異類而熟。具此三義。故名異熟。</p>
<p>問。變異而熟。</p>
<p>答。種變異時。果方熟故。</p>
<p>問。異時而熟。</p>
<p>答。造因果熟。定異時故。</p>
<p>問。異類而熟。</p>
<p>答。因通善惡。果唯無記。因果性異。名異類熟。</p>
<p>問。異熟之名。作何釋也。</p>
<p>答。若異字屬因。熟字屬果。因果不同。作相違釋。異及熟也。或異之熟。若異字屬果。異即是熟。</p>
<p>問。或異熟望識。作何釋也。</p>
<p>答。若異熟屬現。異熟即識。若異熟屬種。異熟之識。</p>
<p>問。第八有幾種名。</p>
<p>答。有三。一阿賴邪。此云藏。二阿陀那。云執持。三名毗播迦。云異熟。</p>
<p>問。何義立三。</p>
<p>答。三位立。一我愛執藏位。從無始來至無人執。二善惡業果位。亦從無始至無法執。三相續執持位。從無始際至盡未來。</p>
<p>問。第二能變。</p>
<p>答。即第七思量識也。</p>
<p>問。思量何義。</p>
<p>答。思謂思慮。量謂量度。故曰思量。</p>
<p>問。慮度於何。</p>
<p>答。慮度第八見分為自內我。思量即識。</p>
<p>問。第三能變。</p>
<p>答。即通前六名了別境識。</p>
<p>問。何名了別。</p>
<p>答。了謂了達。別謂分別。</p>
<p>問。前五識豈有分別也。</p>
<p>答。雖無計度分別。亦具隨念分別故。</p>
<p>問。憑何而說。了達分別。</p>
<p>答。開題末云分別了達之根本。故論言唯識。</p>
</div>
<div class='div-other'><a id='mulu37' />
<p class='h1'>八識得名</p><p>問。經言一心。論云唯識。何意不同。</p>
<p>答。心意識三。體一名異。隨云皆得。</p>
<p>問。既然一體有何義路。於三能變各立一名。第八名心。七意。六識。</p>
<p>答。約偏勝立。</p>
<p>問。請示偏勝。</p>
<p>答。若約緣慮名心。或積集名心。八識皆名心。若集起名心。第八獨名心。何以故。集諸種子起現行故。若等無間名意。或思慮名意。八識皆名意。若恒審思量。第七獨名意。何以故。恒常審慮第八見分為自內我故。若了別名識。八識皆名識。若了別麤境名為識。前六獨名識。</p>
<p>問。何以故。</p>
<p>答。了別六塵麤顯境故。</p>
<p>問。八何義名眼識。等。</p>
<p>答。三義不同。前六從依得名。第七相應立號。第八功能受稱。</p>
<p>問。從依得名。</p>
<p>答。依眼之識名為眼識。乃至依意之識名為意識。六識皆從所依之根。以立其名。</p>
<p>問。為唯爾邪。</p>
<p>答。具有五義。謂依。發。屬。助。如也。依於根。根所發。屬於根。助於根。如於根。具此五義名眼等識。</p>
<p>問。請示一途。</p>
<p>答。依眼之識。眼所發識。屬眼之識。助眼之識。如眼之識。名為眼識。餘五準此。</p>
<p>問。識依眼等名眼識。若識緣色等應名色識邪。</p>
<p>答曰。亦得。何以故。順識意故。</p>
<p>問。如何是順。</p>
<p>答。識者緣慮。緣慮色等。此是順識。</p>
<p>問。既順識義。何不依立。</p>
<p>答。未自在位。眼唯緣色且無相濫。若自在位。諸根互用。一根發識。緣一切境名何境識。有此混濫。不依境立。但可依根。立無過難。</p>
<p>問。如何一根發識緣一切境。</p>
<p>答。且如眼根能發耳識。緣諸聲境。發餘準說。餘根亦爾。古云。耳處能作鼻處佛事等。即此義也。</p>
<p>問。相應立號者。</p>
<p>答。第七由與四惑相應。號曰末那。此云染汙。</p>
<p>問。四惑者何。</p>
<p>答。謂我。痴。見。慢。愛。謂之四惑。</p>
<p>問。功能受稱者。</p>
<p>答。第八由具三藏義故。名為賴邪。</p>
<p>問。三藏名。</p>
<p>答。能。所。執。是名三藏。謂持種義邊。名為能藏。受熏義邊。名為所藏。七執為我。名為執藏。</p>
<p>問。意猶未了。請喻示之。</p>
<p>答。能藏之義。如山藏人。山為能藏<span class='note-inline'>(如人能持)</span>。人為所藏<span class='note-inline'>(如所持種)</span>。所藏之義。如人藏山。人為能藏之者<span class='note-inline'>(如所熏種)</span>。山為所藏之處<span class='note-inline'>(如受重者即第八識)</span>。執藏之義。大師解云。是我愛執所攝藏也。如人藏物。</p>
</div>
<div class='div-other'><a id='mulu38' />
<p class='h1'>八識了境</p><p>問。八識各了何等境。</p>
<p>答。眼了色乃至意了法。七緣第八。八緣三類。</p>
<p>問。眼了色。</p>
<p>答。青黃等色。乃顏色之色也。非質礙之色。若質礙色。有對皆是。</p>
<p>問。聲有徑直。及曲屈聲。耳緣何者。</p>
<p>答。緣徑直聲。</p>
<p>問。不緣曲屈。</p>
<p>答。曲屈是假。分別變者。方可緣之。耳因緣變。所以不緣。</p>
<p>問。何名因緣變。分別變也。</p>
<p>答。因緣變者。唯是現量。任運緣境。分別變者。通比非量。耳唯現量。故唯緣實。</p>
<p>問。誰緣曲屈。</p>
<p>答。唯意緣。</p>
<p>問。何以故。</p>
<p>答。曲屈之聲。帶名句文。有能詮用。故唯意緣。</p>
<p>問香。</p>
<p>答。謂俱生香。和合變異香。可意香。不可意香等。</p>
<p>問味。</p>
<p>答。常說五味等是。</p>
<p>問觸。</p>
<p>答。冷暖澁滑。輕重痛癢。身所領者。謂之觸境。</p>
<p>問。香味觸多。鼻舌身識。各緣幾種。</p>
<p>答。各自俱緣。皆實無假。所以皆緣。</p>
<p>問。法塵境。</p>
<p>答。過未有無落謝等境。皆名為法。別得總名。</p>
<p>問。七緣第八。</p>
<p>答。第七恒執第八見分為自內我。故名七緣第八。</p>
<p>問。八緣三類。</p>
<p>答。謂種子。根身。及器世間。是為三類。</p>
<p>問。何為種子。</p>
<p>答。第八自證分上一分生現功能。謂之種子。</p>
<p>問。種子義。</p>
<p>答。能生義邊。名之為種。如穀麥子。能生芽莖。名為種子。此能亦爾。能生現行。故亦名種。從喻得名也。</p>
<p>難曰。因中見分。不向內緣。見緣種者。種依自證。豈非內緣也。</p>
<p>答。但緣種子。不緣自證。</p>
<p>問。如何能得恁麼自在。</p>
<p>答。如鵝飲乳。水乳既和。但飲其乳。不受其水。功能如是有分限故。</p>
<p>難云。雖如此說。仍向裏緣。何得能免內緣之失。</p>
<p>答。見所緣者。皆相分攝。相不是內。屬外分故。</p>
<p>徵云。爭奈依自證何。</p>
<p>答。所依自證固是內分。能依相分。不名為內。</p>
<p>難曰。相見俱依自證而起。相既屬外。見應亦外也。如蝸牛二角。皆依頭生。二角相望。一何偏外。</p>
<p>答。此內外者。非如隔壁之內外也。但約義理之內外也。見為心分。義說為內。相為境分。義說為外。稱實非外。</p>
<p>問。是外何過。</p>
<p>答。心外有法。理乖唯識。成外道見。</p>
<p>問。何名根身。</p>
<p>答。有根之身。名為根身。</p>
<p>問。器世間。</p>
<p>答。有情所依。世界如器。名器世間。</p>
<p>問。第八緣此三類境時。有差別否。</p>
<p>答有。</p>
<p>問。差別相。</p>
<p>答。第八之境有執有受。執有二義。一攝為自體。二持令不壞。受有二義。一領以為境。二令生覺受。</p>
<p>問。說此何意。</p>
<p>答。八緣種時。具執二義。攝為自體。持令不壞。具受一義。領以為境。八緣根身。四義皆是。加令生覺受。緣器世間。於執受中。各具一義。受一義者。但領以為境。執一義者。但持令不壞。是故八緣三類境時。有此差別。</p>
</div>
<div class='div-other'><a id='mulu39' />
<p class='h1'>四師異說</p><p>問。七緣八見。為定爾否。</p>
<p>答。有四師異。謂難陀王所火辯相見。安慧種現護緣見。</p>
<p>問。難陀緣王所。</p>
<p>答。論云。一難陀解七緣第八心王與所。如次執為我及我所。火辨難云。聖說此識緣藏識故。曾無處說緣觸等故。故彼所說理不應然。火辨意云。應緣見相。如次執為我及我所。</p>
<p>問。何以故。</p>
<p>答。見相俱以識為體故。故緣見相。安慧難云。亦不應理。何以故。汝言緣相。五色根境非識蘊故。又難七同五亦緣外故。又難應如第六緣共境故。又難生無色者應無我所。何以故。無色界中無色相故。</p>
<p>問。汝安慧七緣八何。</p>
<p>答。應緣種現。如次執為我及我所。</p>
<p>問。何理緣種。執為我所。</p>
<p>答。種是第八識上功能。不違聖教。緣第八識。護法難云。有義。前說皆不應理。何以故。安慧緣種。色等種子非識蘊收。又總難云。第七我見任運一類恒相續生。何容別執有我我所。例難云。莫有一心別執斷常得俱轉故。護法申正義。應知第七唯緣第八見分。何以故。第八見分無始時來一類相續。似常一故。唯執為我。定無我所。前師難云。汝說第七不執我所。大論何說。第七末那我我所執恒相應故。護法會云。論乘語勢。說我所言。</p>
<p>問。何謂語勢。</p>
<p>答。順文便故。言穩易故。此是語勢。</p>
<p>問。請示順易。</p>
<p>答。如說弟時。便言兄弟。此穩易之謂也。</p>
<p>故結歎云。若作此說。善順教理。且問順教。</p>
<p>答。多處唯言有我見故。此是順教。</p>
<p>問。順理者。</p>
<p>答。我我所執不俱起故。此是順理。</p>
<p>問。我我所執。何為不俱。</p>
<p>答。我我所執。猶如王臣。我正如王。所正如臣。既執為我。決不是所。如正面南。何却朝北。故知不俱。</p>
<p>問。護法正義。第八見分似常一故。七唯緣見。難云。豈八自證不似常一。</p>
<p>答。內二沉隱。七無分別所以不緣。</p>
<p>問。八相非隱。何故不緣。</p>
<p>答。七不緣外。相屬外分。所以不緣。</p>
<p>問。七依第八。四分依何。</p>
<p>答。唯依自證。何以故。是識體故。</p>
</div>
<div class='div-other'><a id='mulu40' />
<p class='h1'>因果能變</p><p>問。此三能變有差別否。</p>
<p>答。有因能變。有果能變。</p>
<p>問。因能變。</p>
<p>答。謂二因習氣。一等流習氣。二異熟習氣。</p>
<p>問。果能變。</p>
<p>答。謂前二因所生現果。</p>
<p>問。因能變義。</p>
<p>答。謂二因種子轉變生果。名因能變。</p>
<p>問。果能變義。</p>
<p>答。即前二因所生現果。其自證分能變現生相見二分。名果能變。</p>
</div>
<div class='div-other'><a id='mulu41' />
<p class='h1'>八識門義</p><p>問。初變識有幾門解。</p>
<p>答。有十二門。一自相門<span class='note-inline'>(初阿賴耶識)</span>。二果相門<span class='note-inline'>(異熟)</span>。三因相門<span class='note-inline'>(一切種)</span>。四不可知門<span class='note-inline'>(不可知)</span>。五所緣門<span class='note-inline'>(執受處)</span>。六行相門<span class='note-inline'>(了)</span>。七相應門<span class='note-inline'>(常與至相應)</span>。八受俱門<span class='note-inline'>(唯捨受)</span>。九三性門<span class='note-inline'>(是無覆無記)</span>。十心所例王門<span class='note-inline'>(觸等亦如是)</span>。十一因果法喻門<span class='note-inline'>(恒轉如瀑流)</span>。十二伏斷位次門<span class='note-inline'>(阿羅漢位捨)</span>。</p>
<p>問。答第七門義。</p>
<p>問。解二能變。有幾門義。</p>
<p>答。有十門。一釋名門<span class='note-inline'>(次第末那)</span>。二所依門<span class='note-inline'>(依彼)</span>。三所緣門<span class='note-inline'>(緣彼)</span>。四體性門<span class='note-inline'>(思量為性)</span>。五行相門<span class='note-inline'>(思量為相)</span>。六染俱門<span class='note-inline'>(四煩至愛)</span>。七餘相應門<span class='note-inline'>(及餘等俱)</span>。八三性門<span class='note-inline'>(有覆記攝)</span>。九界繫門<span class='note-inline'>(隨所生所繁)</span>。十伏斷門<span class='note-inline'>(阿至無有)</span>。</p>
<p>問。答前六門義。</p>
<p>問。解三能變有幾門義。</p>
<p>答。有九門。一差別門<span class='note-inline'>(次第至六種)</span>。二體性門<span class='note-inline'>(了別為性)</span>。三行相門<span class='note-inline'>(了別為相)</span>。四三性門<span class='note-inline'>(善不俱非)</span>。五心所相應<span class='note-inline'>(此心所至不定)</span>。六受俱門<span class='note-inline'>(皆三受相應)</span>。七共依門<span class='note-inline'>(依止至隨緣現)</span>。八俱轉門<span class='note-inline'>(或俱或不俱如波濤依水)</span>。九起滅分位門<span class='note-inline'>(意識常至悶絕)</span>。</p>
</div>
<div class='div-other'><a id='mulu42' />
<p class='h1'>八識業招</p><p>問。八識何識是業招。</p>
<p>答。第八識全。前六一分。</p>
<p>問。何者非業招。</p>
<p>答。第七識全。前六一分善不善性。</p>
<p>問。招非招理大綱之意。</p>
<p>答。無記之法。如乾塵土。不能相握自成一聚。故須直用善惡業力。如水膠等。和彼乾土無記之法。令成器聚。其善惡法。如木石等。自成器聚。不假他力。故非業招。</p>
<p>問。八識何識其能造業。</p>
<p>答。唯第六識善惡性者。前五一分善惡亦能。</p>
<p>問。何識非造。</p>
<p>答。七八非造。前五一分無記亦非。</p>
<p>問。八識何者是總業招。是總報主。</p>
<p>答。唯第八識。</p>
<p>問。何者別報。是別業招。</p>
<p>答。唯前六識一分無記。及器世間。亦別業招。仍名依報。無記心等及根身等。皆名正報。亦別業招。</p>
<p>問。何故第八偏名總報。</p>
<p>答。是善惡趣。一報之主。偏名總報。</p>
<p>問。何名別報。</p>
<p>答。壽夭貴賤好醜等是。</p>
<p>問。八識幾間幾續。</p>
<p>答。七八相續。前六間斷。</p>
<p>問。第八不續。有何過也。</p>
<p>答。是總報主。若間斷時。便非情攝。</p>
<p>難。七非報主。如何亦續。</p>
<p>答。隨所生所繫。有第八時。便有第七。所以亦續。</p>
<p>問。何故有八須有第七。</p>
<p>答。七八一俱依。更互為因故。恒審思量我無我相。知不間斷。</p>
<p>難。第七因中轉成無漏。何非間斷。</p>
<p>答。漏與無漏。前望後念。互相續引。體非間斷。</p>
<p>問。前六識間斷行相。</p>
<p>答。如閉目時。不能觀色。或悶絕位。耳不聞聲等。豈非間斷。</p>
<p>問。第六識間斷之相。</p>
<p>答。五位無心。皆是間斷。</p>
<p>何者五位。</p>
<p>答。一滅盡定。二無想定。三無想報。四極重睡眠。五無心悶絕。</p>
<p>問。八識因中幾通無漏。</p>
<p>答。六七二識因中轉。前五第八果中圓。</p>
<p>問。何故六七因中轉也。</p>
<p>答。地上第六入無漏觀。轉成無漏。</p>
<p>問。第七無觀。何成無漏。</p>
<p>答。第六無漏入雙空觀。礙下第七二執不行。所以第七亦成無漏。</p>
<p>問。第六入觀。何關第七。</p>
<p>答。七為六根。根識相依。安危事同。</p>
<p>問。五八何故唯果中圓。</p>
<p>答。前五第八。一轉永轉。所以因中不通無漏。</p>
<p>問。為甚如此。</p>
<p>答。八是報主。因行未滿。不得無漏。若成無漏。便名為佛。何稱因中。</p>
<p>問。前五非主。何理因中不成無漏。</p>
<p>答。前五色根。是第八相分。內分未轉。相亦有漏。</p>
<p>問。五根有漏。關五識何。</p>
<p>答。前不云乎。根識相依。安危事同。何早忘之。</p>
<p>問。七八一俱依。七成無漏。八何不成。根識相依。安危事同故。</p>
<p>答。七賴六方成無漏。無力自成。何能成八。譬如羸人。仗他人力。自方得起。豈能行他。</p>
<p>難云。安危事同。怎麼生說。</p>
<p>答。具三義故。安危事同。不具三義。不必皆同。且問三義。一不共根。二必俱根。三同境根。前五根識具此三義。所以事同。今七八識根識相望。是共根。不必俱。不同境。所以安危事不必同。</p>
<p>難曰。七望第六亦是共。不必俱。不同境。何却事同。</p>
<p>答。六有觀道。可違第七。所以事同。七無觀道。無違八力。不應齊責。</p>
<p>問。無漏第七能斷惑否。</p>
<p>答不斷。</p>
<p>問。何故不斷。</p>
<p>答。雙空第六。斷二執<span class='corr'>已</span>。方才引起無漏第七。何斷之有。</p>
<p>問。無漏第七還證理否。</p>
<p>答曰證理。有本智故。</p>
<p>問。無漏第七得外緣否。</p>
<p>答曰外緣。無漏融通故。</p>
<p>問。六七緣八。從質所生一分相分。八自緣否。</p>
<p>答曰不緣。</p>
<p>問。為甚不緣。</p>
<p>答。是六七相。</p>
<p>問。八何不緣。設緣何失。</p>
<p>答。心外取法。</p>
<p>問。見是能緣。得自緣否。</p>
<p>答曰不得。譬如指端不能自觸。刀不自割。豈得自緣。</p>
<p>難。指刀是色。有其形質。安得例心無形質物。</p>
<p>答。雖無形色。能所緣分。自有分限。力止如此。</p>
<p>問。說屈頭緣。又作麼生。</p>
<p>答。彼說無漏。有漏不得。</p>
<p>難。若無漏見。得自緣者。刀應自割。不限力能不止如此。</p>
<p>答。有漏生澁。可說分限。誠如刀指。無漏融通。何得責齊。</p>
<p>問。云何融通。能越常情。</p>
<p>答。爾之徵責。其猶蟭螟不信鯤鵬也。</p>
</div>
<div class='div-other'><a id='mulu43' />
<p class='h1'>八緣三境</p><p>問。三境之中各幾。</p>
<p>答。前五第八。唯一性境。第七末那。唯一帶質。第六通三。</p>
<p>問。五八何唯性境。</p>
<p>答唯任運緣。得境自相。故唯性境。</p>
<p>問。七何唯帶質。</p>
<p>答。以心緣心。真帶質故。</p>
<p>問。六何通三。</p>
<p>答。五俱意識。不作解時。得境自相。是其性境。緣心心所。是帶質塵。緣無體法。是獨影境。</p>
<p>問。無漏八識各具幾境。</p>
<p>答。皆緣三境。</p>
<p>問。何故皆通。</p>
<p>答。皆緣假實。故通三境。</p>
<p>問。無漏六七緣有漏心。是何境也。</p>
<p>答。是獨影境。何以故。相從見生。不從質起故。</p>
<p>問。若爾。何故燈說無漏第七。緣有漏第八。是帶質邪。</p>
<p>答。燈是設解。非正義也。</p>
<p>問。何知是設。</p>
<p>答。從質起者。一分相分。與能緣見無漏無異。何名親相。故知非正。獨影無疑。</p>
<p>難云。假饒相分。教從質起。既是無漏心家相分。何得有漏。</p>
<p>答。相既無漏。知從見生。故是獨影。</p>
<p>問。無漏之心唯是現量。緣漏等時。何非性境。</p>
<p>答。夫性境者。從實種生。有實體用。能緣之心。得彼自相。名為性境。漏相既假。故非性境。</p>
<p>問。若如此說。應是不約能緣證知說三境邪。</p>
<p>答是。</p>
<p>問。何以故。</p>
<p>答。既說三境。何關心事。只約境體。假之與實。配歸三境。</p>
<p>問。有漏五八。緣於無漏定果色時。是何境邪。</p>
<p>答。是性境。</p>
<p>難。漏無漏異。何成性境。</p>
<p>答。有漏第八。托無漏質。為增上緣。從自漏種生自親相。故是性境。</p>
<p>問。相與本質。要極相似。凡聖懸殊。豈得相似。</p>
<p>答。菩薩定果。本欲濟物。變令相麤。故得相似如有彌猴。能知佛心。佛變麤心。令彌猴知。定果亦爾。</p>
<p>問。此漏緣無漏。何故不同無漏緣漏。是獨影境。却是性境邪。</p>
<p>答。有漏五八。是因緣變。不能緣假。故非獨影。不同無漏。能緣假故。</p>
<p>問。無漏之心。既能緣假。莫應却是分別變麼。</p>
<p>答。彼是凡夫不思議境。輪迴之心。能卜度乎。切忌鑽龜打瓦。</p>
<p>問。七緣八真帶質境。中間相分兩頭生。是何性也。</p>
<p>答。從見生者。隨能緣見。是有覆性。從質生者。是無覆性。三性第六緣心心所。倣此說之。仍於兩頭。相各隨性。</p>
</div>
<div class='div-other'><a id='mulu44' />
<p class='h1'>三境熏種</p><p>問。前五性境熏幾種。</p>
<p>答。善惡前五熏三箇種。能緣見種。所緣相種。所托質種。</p>
<p>問。第六三境。各熏幾種。</p>
<p>答。亦說善惡。性境亦三。獨影唯一。謂見分種。質有二。見質二種。</p>
<p>問。獨影何故唯一見種。</p>
<p>答。相分是假。故無相種。又不托質。復無質種。故唯見種。</p>
<p>問。帶質何故唯無相種。</p>
<p>答。從兩頭生。假不能熏。</p>
<p>問。帶質境為是誰辨。</p>
<p>答。設爾何失。</p>
<p>難曰。若用相辨。無記又假。不能熏種。若以見辨。犯性決定。見通善惡及有覆性。辦無覆種。故犯性決定。</p>
<p>答。能緣見是善惡有覆。見與相力。相自辦種。無記相辦。不犯性決。見與相力。不犯能熏。二難齊說。</p>
<p>問。此義幽奧。喻如何者。</p>
<p>答。如木人鑿穴。合云本質如木。相分如鑿。能緣見分如執鑿人。穴如種子。法合云。木人執鑿而鑿本。穴屬於木。穴在木上。故見助相而辦種。種屬於質。種在第八故。</p>
<p>問。相分是假。與力何益。且如龜毛怎生與力。</p>
<p>答。此之相分。不同無法。從實質起。終有實用。實用辦種。亦復何疑。</p>
<p>問。喻如何者。得有實用。能辦自體。</p>
<p>答。如水之波。波從水起。不無濕用。故能潤物。</p>
<p>問。既有實用。何却名假。</p>
<p>答。所緣之見。見本非相。說相為假。相依見生。不無緣用。合云如水非波。說波為假。波依水起。不無濕用。故雖是假。仍有實用也。應總結云。說波是假。波能潤物。說相是假。相能熏種。正相符順。又解。相名假者。聚集假也。聚集見質。二能緣用。合成一相。所成相分雖假。能成見質是實。是故相分有能熏用。譬如瓶盆。四大所成。所成瓶雖假。能成四大是實。是故瓶盆能有盛貯之用。此正如彼。何消異云。</p>
</div>
<div class='div-other'><a id='mulu45' />
<p class='h1'>三境二類</p><p>問。何故說有第一類性境。第二類性境也。</p>
<p>答。第一類者。從實種生。有實體用。能緣之心。得彼自相。第二類都無前義。只約相分。從質義邊。說為性境。由假說故。名第二類。</p>
<p>問。何故說真帶質。以帶質也。</p>
<p>答。真帶質者。以心緣心。中間相分從兩頭生。連帶生起。名真帶質。似帶質者。以心緣色。中間相分唯從見分一頭生。變帶生起。名似帶質。亦是假說。</p>
<p>問。此真似二。有如何者。</p>
<p>答。真者如燈照燈。能照所照俱有光明。二燈合成。如能所緣二心中間。二能緣用合成一相。似帶質者。如燈照壁。壁本無光。中間光明唯是能照一燈之光。如所緣色無能緣用。中間相分唯說見分一頭而生。</p>
<p>問。何者是其有質獨影。無質獨影也。</p>
<p>答。無質者。能緣之心緣假法時。以其相分唯是能緣見分之上慮度而生。獨有影像。都無本質。名無質獨影也。有質者。雖有本質。以其相分不從質起。獨由見生。名有質獨影。如無漏心緣有漏法。即其事也。此非假說。</p>
<p>問。帶質相是假。是假能熏種。獨影相是假。是假亦能熏。</p>
<p>答。獨影相無質。所以不能熏。如空中華。唯病眼生。不能結果。帶質相有質。所以能熏種。如泥依土。人力運用。能成其器。</p>
<p>問。性境熏三種。第八是性境。何故不熏種。</p>
<p>答。境義。熏義。殊不相干。何故取為難。</p>
<p>問。不干理。</p>
<p>答。得境自相者。謂之性境。具能熏四義者。謂之能熏。八得境自相。第八是性境。不具能熏義。何得能熏種。</p>
<p>問。八不能熏。自種何來。</p>
<p>答。六七緣八時。質種是八種。前五緣色等。質種是八相。</p>
<p>問。八是所緣。為作具熏。無記第六。不為他所緣。自又無勝用。種從何生。</p>
<p>答。既無新熏。理唯用本有種。若爾。唯本無新。應同護月不正義也。</p>
<p>答。護法正義。合理為正。本無剛說。何得成正。如護法宗。上品無漏。唯本無新。豈非正義。雖有轉齊所齊無新。有憑樞說善染第六。緣自過去無記心時。說為帶質。所熏質種。生無記六。今會彼云。彼說作門也。若實辨體。豈由說作歟。</p>
</div>
<div class='div-other'><a id='mulu46' />
<p class='h1'>八具三量</p><p>問。八識於三量中各具幾。</p>
<p>答。五八唯現。第七唯非。六三。</p>
<p>問。何故五八唯一現量。</p>
<p>答。不作分別。冥證境故。</p>
<p>問。六通三。</p>
<p>答。五俱意識不作解時。是其現量。若獨散意度境無謬。謂之比量。比度不著。謂之非量。</p>
<p>問。七何唯非。</p>
<p>答。恒執八見為自內我。見本非我。故唯非量。</p>
</div>
<div class='div-other'><a id='mulu47' />
<p class='h1'>八具三性</p><p>問。八識之中三性各幾。</p>
<p>答。八唯無覆。前六通三。七唯有覆。</p>
<p>問。唯無覆之理。</p>
<p>答。是所熏故。</p>
<p>問。何故所熏。要唯無覆。</p>
<p>答。如熏義說。</p>
<p>問。唯有覆。</p>
<p>答。有四惑覆。故是有覆。說有覆義。如三性門。</p>
<p>問。既四惑俱。何不成惡。</p>
<p>答。四惑非是唯不善性。第七又無強思計度。所以不成不善性也。</p>
<p>問。前六識通三性義。</p>
<p>答。若以信等善所俱起。是其善性。若以嗔等惡所俱起。是不善性也。與遍計等無記所俱。是無記性。</p>
<p>問。前五與六皆通三性。五六何別。</p>
<p>答。五無計度。與六不同。</p>
<p>問。既無計度。何不同七。</p>
<p>答。五六相須。有隨念分別。又與唯惡嗔等俱起。故成不善。</p>
<p>問。其五六相須之理。</p>
<p>答。五由六而方生。六由五而明了。前五與六為明了門。六與五為分別依。是相須理。</p>
</div>
<div class='div-other'><a id='mulu48' />
<p class='h1'>八具九緣</p><p>問。八識各具幾緣而生。</p>
<p>答。頌曰。眼識九緣生。耳識唯從八。鼻舌身三七。後三五三四。若加等無間。從頭各增一。</p>
<p>問。九緣者何。</p>
<p>答。空。明。根。境。作意。分別。染淨。根本。種子。此是九緣。</p>
<p>問。何者是空。</p>
<p>答。謂根境相離中間無礙空隙之空也。</p>
<p>問。明緣。</p>
<p>答。乃燈日等照燭之明也。</p>
<p>問根。</p>
<p>答。乃發識之根也。</p>
<p>問境。</p>
<p>答。乃八識所緣之境也。</p>
<p>問作意。</p>
<p>答。乃遍行五中警覺令心生者也。</p>
<p>問分別。</p>
<p>答乃第六識也。</p>
<p>問。何故第六。得名分別。</p>
<p>答。六是分別依故。</p>
<p>問染淨。</p>
<p>答。即第七是染淨依故。</p>
<p>問根本。</p>
<p>答。即八是前七之根本故。</p>
<p>問。第八何故與七為根本。</p>
<p>答。謂根本者。生之由也。如水生波。水是生波之由始也。所謂根本者也。</p>
<p>此說憑何。</p>
<p>答。憑海波喻。</p>
<p>問種子。</p>
<p>答。乃生現識之習氣也。</p>
<p>問。眼九為定爾否。</p>
<p>答。肉眼定九。天眼或有不藉空明。</p>
<p>問。耳八。九除何一。</p>
<p>答。唯除明緣。</p>
<p>問。何故除明。</p>
<p>答。暗中聞聲。何假明緣。</p>
<p>問。何不除空。</p>
<p>答。眼耳二識。離中取境。若境與根中間不空。相逼附者。不能見聞。所以不除空緣。</p>
<p>問。鼻舌身三七。於九緣中。除去何二。</p>
<p>答除空明二。</p>
<p>問。其何所以。</p>
<p>答。鼻舌身三。合中知境。暗中亦能。香味觸境。不假明緣。若根與境。中間空隙不相合者。即身不覺觸。舌不知味。鼻不聞香。故須除空。</p>
<p>問。何理得知眼耳二識。是離中取。鼻舌身三。合中知。</p>
<p>答。知處不知處異。壞根不壞根別。</p>
<p>問。知處等義。</p>
<p>答。眼知色境在何方處。或東西等。耳識知聲。從何方來。鼻舌身三不知境從何方所來。是故知來處者。表為離知。不知處者。表是合取也。</p>
<p>問。壞根之義。</p>
<p>答。若麤色入眼中。即壞其目。大聲附耳即使人聾。此是壞根。</p>
<p>問。不壞者。</p>
<p>答。香臭入鼻。酸醎上舌。寒暑著身。三根宛然。分明照境。即知不壞。是故以知不知。及壞不壞。表知離取合知之理。</p>
<p>問。後三五三四。</p>
<p>答。六五。七三。八四。</p>
<p>問。第六何五。</p>
<p>答。謂根。境。作意。根本。種子。</p>
<p>問。何無分別。</p>
<p>答。是六自體。</p>
<p>何無染淨。</p>
<p>答。根緣便是。</p>
<p>何不除根。</p>
<p>答。取染淨也。二和生識。故取根境。不取染淨。</p>
<p>問。第七何三。</p>
<p>答。謂根。作意。種子。</p>
<p>問。何無根本及與境緣。</p>
<p>答。依彼轉緣。彼根本與境即是根緣。</p>
<p>問。第八何四。</p>
<p>答。比七加境。</p>
<p>問。誰為八根。</p>
<p>答。是第七。</p>
<p>問。為甚。</p>
<p>答。七八一俱依故。</p>
<p>問。加等無間者。</p>
<p>答。乃各識前念<span class='corr'>已</span>滅之識。即開闢處所引後令生。中間無隔者也。</p>
<p>問。八識生時何須此緣。</p>
<p>答。自<span class='corr'>己</span>一識前念不去。後念不生。故識生時須用此緣。</p>
<p>問。何故前念不滅後念不生邪。</p>
<p>答。前念自體占自路故。自何得生。</p>
<p>問。教他二識。並生何失。</p>
<p>答。且如一人同念。並生二第八識。成二有情。豈有此理。故須前念滅<span class='corr'>已</span>。後念方生。況有為法無二念住。實約此義。說不並生。</p>
</div>
<div class='div-other'><a id='mulu49' />
<p class='h1'>八識界地</p><p>問。八識界地分別云何。</p>
<p>答。鼻舌二識。一界一地。眼耳身三。二界二地。六七八通三界九地。</p>
<p>問。何故鼻舌唯一界一地。</p>
<p>答。初禪鼻舌境無緣。故唯一界地也。</p>
<p>問。眼耳身三二界二地。</p>
<p>答。上界眼耳身三識。應用當時借下天。故二界地也。</p>
<p>問。何故鼻舌二識一界一地。</p>
<p>答。為上界無段食故。</p>
<p>問其所以。</p>
<p>答。段食以香味觸三塵為體。既無段食。無香味境。鼻舌不生。</p>
<p>問。何以故。</p>
<p>答。根境二和識方得生。既闕境緣。識焉得生。是故鼻舌二識唯一界地。古云。鼻舌二識境無緣也。</p>
<p>問。何故段食唯欲界有。</p>
<p>答。有三欲處。名為欲界。謂飲食。睡眠。婬慾。上界俱無三欲。是故段食唯欲界有。</p>
<p>問。何故眼耳身三通二界地。</p>
<p>答。初禪離生喜樂地。有尋有伺通初禪有。二禪唯伺無尋。闕一不生。三禪無尋無伺。雙闕不起。</p>
<p>問。何故無尋伺。二識不生也。</p>
<p>答。尋伺乃發識之作具。是增上緣。既闕一緣。故識不起。古云。為無尋伺識不起。</p>
<p>問。何故二禪<span class='corr'>已</span>去。漸無尋伺。</p>
<p>答。尋乃發言之麤法。是所厭故。欲生上者。厭下苦麤障。忻上淨妙離。即其意也。愚疑借識。乖唯識乎。敢問之云。上地無識。便言借識。上地無色。何不借色。彼答之云。色是所厭。不云借色。</p>
<p>例云。識亦所厭。何偏言借。</p>
<p>答。色是隔界。不得言借。識是同界。何妨言借。</p>
<p>難云。色是隔界。不得言借。識亦隔界。何偏得借。</p>
<p>答。識是同界。色是異界。不應相例。</p>
<p>問。既是同界。何故有識無識渾不同也。</p>
<p>答。由尋伺有無。故渾不同。</p>
<p>愚云。既無尋伺。所厭明矣。何用借為。</p>
<p>答。識強經厭。境不經厭。故借識緣。何不得乎。</p>
<p>例無色界識不經厭。有識無色。亦應借色。令識緣之。不亦可乎。</p>
<p>答。色既所厭。緣他則麼。</p>
<p>難云。識既所厭。借他則麼。</p>
<p>彼救之云。雖上下地有識無識有少不同。同一界故。是故下地之識得緣上地之境。何以故。所托之質是一第八親相分故。</p>
<p>難云。恁麼則上地下地應得互緣。何須說借。既說借識。明不互緣。</p>
<p>又質雖是一。能托是別。何以故。下地識相非上地識相。故不互相緣。其理明矣。</p>
<p>又問。彼心心所法四分合成。上借下識。唯借內三。甚違此理。</p>
<p>彼例之云。如無色界亦唯內三。應違此理。今答之云。無色色經厭。所以唯內三。色界色法不經厭。何由色不起。汝今借下識。生時下識自有相相隨。何成下識緣上相。</p>
<p>又問彼云。識是所厭。仍說借識。色是所厭。亦說借色。有何不可。</p>
<p>答。色屬下界。識屬上界。理乖唯識。故不借色。</p>
<p>難云。識屬下地。境屬上地。乖唯識麼。真可謂貪觀天上月。失却手中橈。</p>
<p>外云。古來說借識。敢違古人乎。向道今人不敢違古人。古人敢違唯識乎。有云。借識力不可判故。愚聞五力不可判。謂佛法定通業。未聞借識力不可判。雖云五力不可判。未聞有乖唯識者。愚情短拙。再問英賢。</p>
</div>
<div class='div-other'><a id='mulu50' />
<p class='h1'>八具心所</p><p>問。六位心所。</p>
<p>答。有五十一。</p>
<p>問。八識各與幾所相應。</p>
<p>答。前五識三十四所。第六識全五十一所。第七與十八相應。八唯五所相應。</p>
<p>問。前五何三十四。</p>
<p>答。頌云遍行別境善十一。中二大八貪嗔痴。</p>
<p>問。七何十八。</p>
<p>答。頌云八大遍行別境慧。貪痴我見慢相隨。</p>
<p>問。八何五。</p>
<p>答。謂遍行五。</p>
<p>問。果位八識。各與幾俱。</p>
<p>答。八識皆與二十一俱。</p>
<p>問。何二十一。</p>
<p>答。遍行五。別境五。善十一。</p>
</div>
<div class='div-other'><a id='mulu51' />
<p class='h1'>八能所熏</p><p>問。能所熏中八識。誰能誰所。</p>
<p>答。前七皆能熏。八獨所熏。</p>
<p>問。前七三性皆能熏邪。有不能者。</p>
<p>答。除無記。闕有勝用。不能熏種。其餘善惡。及有覆性。盡皆能熏。</p>
<p>問。何故第八獨為所熏。</p>
<p>答。所熏四義。唯第八具。所以八獨為所熏。</p>
<p>問。何名所熏四義。</p>
<p>答。一堅住性。二無記性。三可熏性。四與能熏和合。</p>
<p>問。堅住何義。</p>
<p>答。從無始之始。至究竟之終。一類相續。為堅住性。</p>
<p>問。第七亦爾何非所熏。</p>
<p>答。有第二義。惡無記性。七亦有覆。故非所熏。</p>
<p>問。何故無記偏為所熏。</p>
<p>答。如中庸物。自非香臭。可受餘熏也。</p>
<p>問。八俱五所。具前二義。應為所熏。</p>
<p>答。第三義揀要可熏性。</p>
<p>問。可熏何義。</p>
<p>答自在之義。五所非自在。不可受其熏。</p>
<p>問。他人第八具前三義。應受其熏。</p>
<p>答。有第四義。要與能熏和合。他八望自既不和合。不受其熏。</p>
<p>問。和合何義。</p>
<p>答。能熏所熏。同時同處。故名和合。<span class='corr'>已</span>上四義。唯第八具。所以八王。獨為所熏也。</p>
<p>問。何故前七皆是能熏。</p>
<p>答。亦具四義。故皆能熏。</p>
<p>問。何名四義。</p>
<p>答。一有生滅。二有勝用。三有增減。四與所熏和合。</p>
<p>問。有生滅何便能熏。</p>
<p>答。有能生長之作用故。是為能熏。</p>
<p>問。無記色心皆有生滅。應皆能熏。</p>
<p>答。有第二義。要有勝用。</p>
<p>問。何者勝用。</p>
<p>答。善惡有覆強勝之力。名為勝用。</p>
<p>問。佛位善法既是強勝。何非能熏。</p>
<p>答。有第三義。要有增減。</p>
<p>問。有增減者。何等義也。</p>
<p>答。損益之義。佛無損益。故非能熏。疏喻說云。應剛即剛。合柔即柔。能成辦事。</p>
<p>問。他身前七。具前三義。應能熏自。</p>
<p>答。第四要與所熏和合。</p>
<p>問。能熏前七皆有王所。莫同第八唯王非所麼。</p>
<p>答。王所皆能。</p>
<p>問。前七心所何故同王亦能熏也。</p>
<p>答。四義具故。</p>
<p>問。第八心所何不同王亦所熏邪。</p>
<p>答。適來<span class='corr'>已</span>揀。闕自在義。所以非所。</p>
<p>難曰。心所不自在。心所非所熏。心所不自在。心所非能熏。答<span class='corr'>已</span>具義不具義故。何煩再問。我問前義豈可重繁。</p>
<p>答。為因據有力。心所亦能熏。心所有力故。受熏須報主。心所非能熏。所非報主故。</p>
<p>難曰。為因言有力。心所便能熏。為果應有力。心所亦所熏。</p>
<p>答。為果無力。又過失多。所以心所非是所熏。</p>
<p>問。何知無力及有過失。</p>
<p>答。既有過失。知是無力。</p>
<p>問。過失者何。</p>
<p>答。頓生六果。是為過失。</p>
<p>問。何故便能頓生六果。</p>
<p>答。若第八識王所一聚。六皆受熏。凡一能熏。熏六箇種。後遇緣時。六種頓生六箇現行。</p>
<p>問。設生六果。何便是過。</p>
<p>答。如一有情。頓生六箇第八現行。成六有情。故是大過。</p>
<p>問。一設成六何成大過。</p>
<p>答。聖教所說。其眾生界無有增減。既違聖教。又無此理。故成大過也。</p>
<p>難。能熏第七一聚王所有十八法。緣第八時齊熏一十八箇質種。何無頓生十八果失。</p>
<p>答。能熏雖多。一處受熏。唯生一果。如一麥中有多麵塵。共生一芽。此亦如彼。應法合云。麥殻一而麵塵眾。共生一芽。持處一而種子多。同生一果。其或麥粒成多。目繫而藂苞竟秀。若也受熏非一。何疑而眾果齊生。</p>
</div>
<div class='div-other'><a id='mulu52' />
<p class='h1'>得種子名</p><p>問。能熏所熏。皆具四義。熏成種子。具幾義也。</p>
<p>答。論云。然種子義。略有六種。</p>
<p>問。六者何。</p>
<p>答。一剎那滅。二果俱有。三恒隨轉。四性決定。五待眾緣。六引自果。</p>
<p>問。剎那滅者何也。</p>
<p>答。顯是有為有轉變義。於轉變位能取與果。方成種子。</p>
<p>問。剎義揀去何法。不得名種。</p>
<p>答。揀無為法。及長時四相。并外道常我。</p>
<p>難。若剎那滅為種子者。應前念種。望後念現。或曰一念。自他相望。皆與為種。</p>
<p>答。第二義揀。要果俱有。</p>
<p>問。果俱有何義。</p>
<p>答。與自現果。俱時現有。方成種子。即與果俱。即揀前後。及相離法。</p>
<p>問。種因生現。要與現果俱時而有。方得名種。現因熏種。亦與種果俱時而有。應亦名種。</p>
<p>答。有第三義。要恒隨轉。</p>
<p>問。恒是何義。</p>
<p>答。謂要長時相續。其性一類。方名種子。遮彼轉識現熏種時。雖一念與種果俱有。非恒隨轉。</p>
<p>問。其能熏現。與所熏種。何非恒隨。</p>
<p>答。間斷之識。三性互起。非長相續。一類而轉。故能熏現不得名種。</p>
<p>難曰。若爾。第七不間。應得名種。</p>
<p>答。漏無漏間。不得名種。</p>
<p>難。若云一類。如何說有有壽盡相。</p>
<p>答。約生果有限名有壽盡相。種體非斷。</p>
<p>問。若恒隨轉。得名種子。應善等種。生染等現。</p>
<p>答。四性決定。遮彼異性為自類因。</p>
<p>問。性決何義能遮彼也。</p>
<p>答。謂隨能熏善惡無記。決定無雜。生各性果。名性決定。</p>
<p>難。若異性因不名種子。如何說有因通善惡。果唯無記也。</p>
<p>答。增上緣。此說因緣。</p>
<p>問。若自性因生自性果。應此性因一時頓生此性多果。</p>
<p>答。五待眾緣。遮彼頓生多此性果。</p>
<p>問。待緣何意。</p>
<p>答。要須等待眾緣和合。方起現行。始成種子。</p>
<p>問。眾緣者何。</p>
<p>答。親因緣。增上緣。等無間緣。所緣緣。此名眾緣。</p>
<p>問。何種待何緣。</p>
<p>答。心種待四緣。色種待二緣。謂因緣。增上緣。</p>
<p>問。誰說一因頓生多果。</p>
<p>答。謂有外道執自然等頓生多果。</p>
<p>問。若同性待緣生一性果。應善色種。生善心果。餘性準難。</p>
<p>答。六引自果。謂要別色及別心等。各自引生自色心果。方成種子。</p>
<p>問。色心互生是誰所執。</p>
<p>答。謂有外道計一因能生一切諸果。是故遮之。</p>
<p>問。無性第七具前五義。應名種子。</p>
<p>答。闕果俱有。第八現識雖具恒隨。亦闕果俱。</p>
<p>難云。種子生現行。因種與果俱。種子引種子。因應與果俱。何理不同也。</p>
<p>答。種望現果是異類。體不相違。許同時。種望種果是同類。自體相違時須異。</p>
<p>問。何理同類便說相違。異類不違耶。</p>
<p>答。如子望母。子不是母。是異類故。同時俱有。母自望母。名為同類。故於一時無二身並。</p>
<p>問。穀麥等子。亦能生莖。名種子否。</p>
<p>答。依世俗說。假名種子。實是現行。</p>
<p>問。何故非種。</p>
<p>答。色種無質礙。麥種有質礙。故非種子。若種引種。是自體故不同時。</p>
<p>難云。見分緣於見。自體同時緣。種子生於種。自體同時生。</p>
<p>答。見分緣於見。二用得同時。種子生於種。二體不得並。</p>
<p>問。並生何失。</p>
<p>答。有無窮失。</p>
<p>問。無窮理。</p>
<p>答。如一種子。同念並生自一種子。所生種子當念又生。如是展轉同念並生無窮種子。豈有此理。</p>
<p>問。教他無窮。何須障他。</p>
<p>答。不是障他。實無此理。如父果必以能生子。豈有同念父自生父也。</p>
<p>問。種引種。現引現。不同時。種生現。現熏種。却同時。請細敷演有異之理。</p>
<p>答。種引種。現引現。約剎那四相前後相引。乃橫說故不同也。種生現。現熏種。約頭上脚下生莖結子。乃竪說故。却同時也。是故不同。</p>
<p>問。種生現。現生種。如父生子。子復生孫。是親因緣。殊無疑滯。其種引種。何理說為親因緣也。</p>
<p>答。前念既滅。後念<span class='corr'>已</span>生。即前念體親引後念。知是親因緣。譬如輥彈。前輥至後。後彈即是前彈之體。豈不親也。其種現相生。別辦體者。尚說為親。此種引種。前念後念。即是一體。豈不至親也。</p>
<p>問。其現引現亦是前念親引後念。應是因緣。何故却說為真等流也。</p>
<p>答。疏出<span class='corr'>已</span>有種子生故。</p>
<p>問。疏意如何。</p>
<p>答。前念種子。生起頭上前念現行。其種輥至第二念時。還生頭上第二念現。故知後念現行。不是前念現行親生。如戴華人向前行時。其華不曾自向前行。隨人向前也。思之思之。</p>
<p>問。三類親因緣。四類真等流。請以喻釋不同之理。</p>
<p>答。種生現。如炷生焰。現熏種。如焰生燋炷。種引種。如炷前後自相引生。現引現。如燄前後自家相引。其義稍難。</p>
<p>又復問云。何故前三名親因緣。第四只名真等流也。</p>
<p>答。炷親生焰。焰親生燋。此之易見。炷引炷者。其炷脚下。更無有物能生炷者。即知前炷親引後炷。此亦名親。其焰引焰。脚下<span class='corr'>已</span>有前後燈炷而生焰故。即知後焰非前親引。故非因緣。只是等流。止是相似名真流。不是親生。故非因緣。翻云。若前後焰自親引生。何故炷盡焰便隨滅。固是前焰不能親生也。</p>
</div>
<div class='div-other'><a id='mulu53' />
<p class='h1'>八緣假實</p><p>問。因位八識於假實境。何識緣假。何識緣實。</p>
<p>答。五八唯緣實。第七唯緣假。第六緣假實。</p>
<p>問。五八唯緣實理。</p>
<p>答。五八識唯因緣變。無分別變。唯現量。唯性境。故所緣境是實非假。</p>
<p>問。第七境唯假所以。</p>
<p>答。唯帶質境。唯是非量。故所緣境唯假非實。</p>
<p>問。第六識假實之由。</p>
<p>答。通二變。通三量三境。是故所緣境。通其假實也。</p>
<p>問。佛果位。</p>
<p>答。八識通緣假之與實。何以故。一法不知。非遍知故。</p>
</div>
<div class='div-other'><a id='mulu54' />
<p class='h1'>新熏本有</p><p>問。一言種子。有差別否。</p>
<p>答。有新熏種。有本有種。</p>
<p>問。有異說否。</p>
<p>答有。難陀唯新。護月唯本。護法正義。新本合論。</p>
<p>問。上品無漏。唯本無新。如何合論是正義也。</p>
<p>答。有則理有。無則理無。故為正義。若約轉齊轉滅。亦有新本合論之理。仍所齊中上皆是本有。</p>
<p>問。難陀護月。各有理教。胡為不正。</p>
<p>答。互為不盡理。故為不正。</p>
<p>問。互為不盡處。</p>
<p>答。若唯新熏無本有者。上品無漏。無記第八。此上二類無新熏理。又無本有。從何種生。唯新熏者。不盡此理。若唯本有無新熏者。前七王所具能熏義。何緣不熏。舉例難云。如水既濕。何不潤物。若不潤者。恁麼則火應不燒。地應不載。風應不動。此例無邊。為大失也。是故新本合論即知正也。</p>
</div>
<div class='div-other'><a id='mulu55' />
<p class='h1'>八識五受</p><p>問。受有五種。苦樂憂喜捨。八識各與何受相應。</p>
<p>答。七八唯捨受。前五唯苦樂。第六二師異。若意地有苦師。第六通五受。若意地無苦師。第六唯三受。憂喜捨為三。除苦樂二也。</p>
<p>問。五受義。</p>
<p>答。逼悅身者。名苦樂受。逼悅心者。名憂喜受。不逼不悅。名為捨受。</p>
<p>問。第六二師。何師為正。</p>
<p>答。若約極苦樂處。心亦苦樂。意地有苦。頗為盡理。</p>
<p>問。何處名為極苦處也。</p>
<p>答。無間地獄也。</p>
<p>問。極樂何處。</p>
<p>答。是第三禪。名離喜妙樂地故。若意無苦樂。可名極樂。</p>
</div>
<div class='div-other'><a id='mulu56' />
<p class='h1'>八識所依</p><p>問。八識各有幾重所依。</p>
<p>答。五四六有二。七八一俱依。</p>
<p>問五四。</p>
<p>答。一五色根為同境依。二第六識為分別依。三第七識為染淨依。四第八識為根本依。</p>
<p>問。六有二。</p>
<p>答。一第七為俱有依。二第八為根本依。</p>
<p>問。七八一俱依。</p>
<p>答。七八更互為俱有依。</p>
<p>問。八識止此。復有依否。</p>
<p>答。八識生時復各三依。一因緣依。二增上緣依。三等無間緣依。</p>
<p>問。八識生時。何須直用因緣依也。</p>
<p>答。離因緣種必不生故。所以生時須用此依。</p>
<p>問。增上緣依。</p>
<p>答。離俱有根心等不轉。故須此也。</p>
<p>問。等無間。</p>
<p>答。離開導依必不得轉。故亦須用。</p>
<p>問。因緣依。取體是何。</p>
<p>答。謂色心等諸法種子。論云。諸有為法皆托此依。離此因緣必不生故。</p>
<p>問。俱有依體。</p>
<p>答。謂內六根六處是也。</p>
<p>問。開導依體。</p>
<p>答。謂前滅意。此等無間名為意也。</p>
</div>
<div class='div-other'><a id='mulu57' />
<p class='h1'>因緣差別</p><p>問。因緣依有差別否。</p>
<p>答有。小乘經部。因果異時。何以故。種壞芽生故。若大乘正義。因果同時。</p>
<p>問。定同時也。</p>
<p>答。有少不同。若種生現。現熏種。因果同時。若種引種。現引現。因果異時。</p>
<p>問。種引種。憑何得知異時。</p>
<p>答。瑜伽論說。亦與後念自性為因緣故。知是異時也。</p>
<p>問。種引種異時之理。</p>
<p>答。約細四相念念遷滅。前滅為因。後生為果。如前<span class='corr'>已</span>說。</p>
<p>問。種現相生同時之義。</p>
<p>答。脚下種子生頭上現。如子生莖。現行頭上辦所熏種。如莖結實。故定同時。亦如前說。</p>
<p>問。俱有依差別之理。</p>
<p>答。有四師。前三不正。其正義者。乃五四。六有二。七八一俱依。如前問答。</p>
</div>
<div class='div-other'><a id='mulu58' />
<p class='h1'>開導差別</p><p>問。開導依有差別否。</p>
<p>答。有三師故。謂難陀。安慧。護法。三師有異。</p>
<p>問。三師不同。大意如何。</p>
<p>答。難陀安慧八識相望。互為開導。護法八識各自開導。此大意也。</p>
<p>問。難陀安慧互開既同。取理同否。</p>
<p>答。不同。難陀以相續為理。相續之者。與間斷者為開導依。安慧有力為理。以有方者。與無力者。為開導依。</p>
<p>問。護法菩薩既逈不同。以何為理。</p>
<p>答。三義為理。一有緣法。二要為主。三能作等無間緣。</p>
<p>問。立理既然。開導如何。</p>
<p>答。八識各自類為開導。非互相望。</p>
<p>問。粗知大綱。請舉難陀之文。</p>
<p>答。論云有義。五識自他前後不相續故。以第六識所引生故。唯第六識為開導依。第六意識自相續故。亦由五識所引生故。以前六識為開導依。第七八識自相續故。不假他識所引生故。但以自類為開導依。次安慧師難難陀曰。汝言前五自他不續。唯用第六為開導依者。未自在位。可如汝說。若自在位。寧不相續。又難。若率爾遇境。可不相續。等流五識豈不相續。又難。若非勝境。有不相續。處增盛境。何不相續。</p>
<p>問。何名增盛之境。</p>
<p>答。如炎熱地獄。</p>
<p>問。增盛境寧見相續。</p>
<p>答。猛火熾燃。逼奪身心。經一劫等。燒煑不絕。此五識身。理必相續。難前五<span class='corr'>已</span>。難第六云。五俱意識。自前後引。何假前五。為開導依。又難。無心等位第六既斷。七八恒續。何不用彼為開導依。又例難云。若六用前自類為依。五識自類何不許邪。彼既不爾。此云何然。難第七云。平等性智相應末那初起。必由第六引生。亦應用彼為開導依。難第八云。鏡智俱第八淨識。必由第六方便引生。亦應八用六七為依。既難破前。申自義云。應說五識。前六識內隨用何識為開導依。即知前五有六重依也。第六意識用前自類。或七八識為開導依。明知第六有三重依也。第七末那用前自類。或第六識為開導依。七有二重。阿陀那識用前自類。及第六七為開導依。八有三重。護法菩薩總非前曰。有義。此說亦不應理。總非前<span class='corr'>已</span>。立自義云。開導依者。謂有緣法。為主。能作等無間緣。</p>
<p>問。立三義者。其故何也。</p>
<p>答。各有所揀。</p>
<p>問。初義揀何。</p>
<p>答。有字揀於不相應行。由彼無體。故有字揀。緣字揀色及無為法。彼非能緣。故緣字揀。揀彼意者。要有所緣。及有力者。能引生故。</p>
<p>問。為主揀何。</p>
<p>答。揀心所法。彼非主故。要是其主。及有力者。方可為依。</p>
<p>能所無間。其義揀何。</p>
<p>答。揀前二師異類之識。為自識依。及揀自類後念之識。不與前念自識為依。等無間緣。即唯自類。及自前念也。</p>
<p>問。此中能作等無間緣。與四緣中等無間緣是同是別。</p>
<p>答。是別。</p>
<p>問。請料簡之。</p>
<p>答。有是開導依。必是等無間緣。有是等無間緣。非開導依。此寬彼狹。故云別也。</p>
<p>問。何類是等無間緣非開導依者。</p>
<p>答。謂前念滅自類心所。是前滅後生等而開導。不自在故。非是所依。</p>
<p>問。開導依名屬目何義。</p>
<p>答。此於後生心心所法開闢引導。名開導依。</p>
<p>問。何故揀色及不相應。</p>
<p>答。皆無力故。</p>
<p>問。何揀無為。</p>
<p>答。無前後故。難前師云。縱云若此與彼無俱起義。說此於彼有開導力。奪云。一身八識既容俱起。如何異類為開導依。</p>
<p>問。此難何意。</p>
<p>答曰。意云八識相望。他現生處。不障我路。何用他識與自開導。又難。若自八識互為開導。一身八識應不俱起。前師答云。不俱何失。難云。便同小乘心不並生。前師云。我既不爾。汝云何然。申自義云。是故八識。各唯自類為開導依。深契教理。何以故。自類必無俱起義故。應外難云。此識彼識是異類俱起。相望非開導。此心彼所。亦異類俱起。心非心所依。舉論答云。雖心心所異類並生。而互相應。和合似一。定俱生滅。事業必同。故一開導時餘亦開導。具此五義。是故心與心所。心所與心。展轉亦得作等無間緣。諸識不然。不應為例。此釋諸識相應難也。外又難云。心王心所雖異類相望。互作無間緣。緣義既無差違。依亦應等。論答之云。然諸心所非開導依。何以故。於所引生無主義故。疏釋之云。依是主義。心所非依。緣是由義。心所亦爾。此釋心所成依難也。著名沙門而來難云。如我所見。前念一法引後自一。名之為等。汝前一法。引後一聚。何待名等。論答之云。若心心所等無間緣各唯自類。其七八識初轉依時。相應信等此緣便闕。此釋應各為緣難也。</p>
<p>問。云何便闕。</p>
<p>答。七八有漏。無有信等。無漏信等。誰為此緣。難云。設此緣闕。亦何傷理。論答之云。則違聖說諸心心所皆四緣生。何以故。闕此一緣。唯三緣故。外又難云。六從無心出有心時。何不七八為六依。論答之云。無心睡眠悶絕等位。意識獨斷。而後起時。彼開導依即前自類。</p>
<p>問。何故不用七八為依。</p>
<p>論又答云。彼先滅時。<span class='corr'>已</span>於今識為開導故。何煩異類為開導依。</p>
<p>問。心既久滅。何得為依。</p>
<p>論答云。無自類心於中為隔。名無間故。何不得為。此釋後起由他難也。前師難云。佛地論等。皆云諸識互相引生。汝何翻解。論答云。然聖教中說前六識互相引起。或七八依六七生。皆依殊勝增上緣說。非等無間緣。故不相違。此釋諸教相違難也。既無違難。結正義云。故自類依。深契教理。</p>
<p>問。開導依名。作何釋也。</p>
<p>答。依字是通。通三依故。謂因緣依。俱有依。開導依。開導二字是別。唯此一依。以別揀通。開導之依。揀非二依。通別依主。又開導是總。總通王所。所亦開導。然非為依。依字是別。唯局心王。總別依主。是開導家之依。揀開導中非依者。即心所也。若開謂開闢。導謂導引。二皆是用。依同一體。亦開亦導。同依持業也。又依體之上有開導用。以用墮體。開導即依。體用持業。</p>
<p>難持業云。開導二字。通其王所。依之一字。唯是心王。今作持業者。豈無以寬即狹之過也。</p>
<p>答。即一分故。無此過咎。</p>
<p>舉例難云。所知障者。所知二字。通一百法。障之一字。唯二十六惑。彼名何不作持業釋。即一分也。</p>
<p>答。所知二字。不通一百法。唯七十四。無二十六惑。</p>
<p>問。何以故無。</p>
<p>答。二十六惑為障之時。未為所知。為所知時。<span class='corr'>已</span>不為障。既為障時。不為所知。是故障非所知也。為所知時。<span class='corr'>已</span>不為障。即所知非障也。所以左右不成持業。</p>
<p>問。何義為障之時不為所知等也。</p>
<p>答。所知障者。障智不生。智既不生。誰是能知。知是其障。故障非所知。若智<span class='corr'>已</span>生。障是智家所知之境。障却不能障其知也。所以云云。為障之時不為所知等也。</p>
<p>問。古云所知不是障。被障障所知。據此所說。二十六惑只為能障。不為所知也。</p>
<p>答是。</p>
<p>問。何故却說通一百法。</p>
<p>答。約智<span class='corr'>已</span>生。說通百法。智未生時。被障障之。</p>
<p>問。若爾。應云被障障能知。何云障所知也。</p>
<p>答。障所知境。令智不知。名障所知。其實亦障能知之智也。又解。被障障所知者。不望能知。據此所說。亦無百法。何以故。二十六惑既為能障。明非所知。智若生時。惑<span class='corr'>已</span>亡故。所知於何。</p>
<p>問。何故皆說通一百法。惑<span class='corr'>已</span>亡故。</p>
<p>答。惑雖<span class='corr'>已</span>亡。其惑名狀。智亦能知。故說所知通百法來。</p>
<p>問。泛言但將開導來解依。不將所知來解障。其義者何。</p>
<p>答。本說心王為開導依。由開導依。三義之中為有緣法。作等無間緣。此之二義。通其心所。仍來非是開導家依。故云但將開導來解依也。</p>
<p>問。何故心所非開導依也。</p>
<p>答。不自在故不得為依。</p>
<p>問。不將所知來解障。</p>
<p>答。本說煩惱為能障法。智所知境是所障法。今名所知障者。能障煩惱。從所障所知境以彰名。其所知二字。非正談故。所以道不將所知來解障也。古云所知不是障。被障障所知。正相符順。故所知之障。開導即依。此之謂歟。</p>
</div>
<div class='div-other'><a id='mulu59' />
<p class='h1'>八識斷捨</p><p>問。八識斷捨。各至何位。</p>
<p>答。有漏第八。直至成佛解脫道時。方棄捨之。第七我執。三乘見後。或行不行。大乘八地後永不行。我執種子。直至三乘金剛心斷。第七法執。大乘地上。或行不行。直至大乘金剛心斷。有漏第六。入三空觀。五位無心。悉皆不行。若二障種。大乘金剛一時斷盡。若我執種。二乘金剛亦一時盡。其前五識。根遇違緣。五位無心。亦皆不行。若說有漏。直至大乘解脫道時。與第八識一時同捨。其無漏七八。成佛<span class='corr'>已</span>後。盡未來際。無漏前六入滅盡定。亦皆不行。</p>
</div>
<div class='div-other'><a id='mulu60' />
<p class='h1'>七二師異</p><p>問。有漏第七。幾位不起。</p>
<p>答。有三位。謂三乘無學。法空智生。及滅盡定。</p>
<p>問。何知爾也。</p>
<p>答。本頌云。阿羅漢滅定。出世道無有。是以知爾。</p>
<p>問。此三位中。無第七者。有異說否。</p>
<p>答有。安護二說不同。若安慧說。染淨俱無。故說滅定滅六盡七。若護法說。唯無染七。故說滅定滅六淨七。</p>
<p>問。安憑何說無淨七。</p>
<p>答。由說七唯人執。對法等說三位無故。顯揚不說淨位有故。攝論不說為淨依故。憑此教理三位無體。</p>
<p>問。護憑何却說淨七。</p>
<p>答。解脫經說。出世末那。故知有淨。護難安曰。汝說三位。無第七識。彼時第六應無所依。安質曰。對法何說三位無七。護會曰。說無染七。名無第七。非無淨七。安難曰。教明說無。何理敢違。護例云。如說四位無阿賴邪。非無八體。七亦應爾。</p>
</div>
<div class='div-other'><a id='mulu61' />
<p class='h1'>第七所繫</p><p>問。頌云第七云。隨所生所繫。其義云何。</p>
<p>答。隨第八生。彼地所繫。</p>
<p>問。為何如此。</p>
<p>答。第七任運恒緣自地藏識為我。故是隨八所生。彼地所繫也。又解。或為彼地煩惱繫縛名所繫。</p>
</div>
<div class='div-other'><a id='mulu62' />
<p class='h1'>第七染淨</p><p>問。第七染淨。其位有幾。</p>
<p>答。有三位。一補特伽羅我見相應位。二法我見相應位。三平等性智相應位。</p>
<p>問。人我見相應位。在何至何。</p>
<p>答。一切有漏皆是此位。但成無漏。便非此位。</p>
<p>問法我見。</p>
<p>答。謂法空智不現前時皆法我位。</p>
<p>問。平等智相應之位。</p>
<p>答。但法空智現在前時便是此位。</p>
</div>
<div class='div-other'><a id='mulu63' />
<p class='h1'>心所立名</p><p>問。依云何義。立心所名。</p>
<p>答。有三義。一恒依心起。二與心相應。三繫屬於心。具此三義。名為心所。</p>
<p>問。云何名恒依心起。</p>
<p>答。要心為依。方得生故。</p>
<p>問。與心相應。</p>
<p>答。觸等恒與心相應故名心所。既云與心相應。心不與心自相應故。心非心所。何以故。他性相應非自性故。</p>
<p>問。與心相應其義有幾。</p>
<p>答。有四義。謂時同。依同。所緣同。事同。色等望心。不具此義。色非心所。</p>
<p>問。繫屬於心。</p>
<p>答。觸等看與何心生時。便屬彼心之觸等故。既云繫屬於心。心王不自繫屬於心。故非心所。</p>
</div>
<div class='div-other'><a id='mulu64' />
<p class='h1'>王所取相</p><p>問。心心所法同聚緣境。取相同不。</p>
<p>答。不同。心王唯緣境之總相。心所通緣總別二相。</p>
<p>問。何故如此。</p>
<p>答。助成心事名心所故。如畵師資作模填彩。應示總緣通總別喻。答如科差者。一州總降多少錢糧。諸縣先要知總數<span class='corr'>已</span>。方知我縣合著厘毫。應法合云。心王唯緣總相。猶一州而總降錢糧。心所總別通緣相。諸縣而別知厘毫數。</p>
<p>問。應說心所。各所了者。別相是何。</p>
<p>答。作意了此未所了相。觸了可意不可等相。受了苦樂憂喜等相。想了言說因相。思了正因等相。欲了可樂事相。勝解亦了決定事相。念亦能了慣習事相。定慧同了得失事相。此是心所了別相處。</p>
</div>
<div class='div-other'><a id='mulu65' />
<p class='h1'>心所位數</p><p>問。心所位數多少。</p>
<p>答。總有六位。數五十一。</p>
<p>問。何位有幾。</p>
<p>答。遍行有五。別境五。善十一。根本六。隨煩惱二十。不定四。故位有六。數五十一。</p>
<p>問。以何義故名為遍行。</p>
<p>答。遍四一切。心得行故。名曰遍行。</p>
<p>問。四一切何。</p>
<p>答。遍三性故。遍八識故。遍九地故。遍一切時。名四一切。</p>
<p>問。何名別境。</p>
<p>答。別別緣境而得生故。名為別境。</p>
<p>云何名善。</p>
<p>答。唯善心中可得生故。賢良佳美。吉祥義故。</p>
<p>問。根本煩惱。</p>
<p>答。性是根本。煩惱攝故。能生隨惑之根本故。</p>
<p>問。隨煩惱。</p>
<p>答。謂是煩惱等流性故。</p>
<p>問。云何不定。</p>
<p>答。性地時俱皆不定。</p>
</div>
<div class='div-other'><a id='mulu66' />
<p class='h1'>徧行五義</p><p>問。遍行五。</p>
<p>答。一作意。二觸。三受。四想。五思。</p>
<p>問。云何作意。</p>
<p>答。引心令趣自境。</p>
<p>問。何名觸。</p>
<p>答。令心心所觸一境故。</p>
<p>問受。</p>
<p>答。能領納順違中境。令心等起歡慼捨相。</p>
<p>問想。</p>
<p>答。想能安立自境分齊故。</p>
<p>問思。</p>
<p>答。令心取正因等相。造作善等。</p>
</div>
<div class='div-other'><a id='mulu67' />
<p class='h1'>別境五義</p><p>問。別境五。</p>
<p>答。一欲。二勝解。三念。四三摩地。五慧。</p>
<p>問。云何為欲。</p>
<p>答。於所樂境希望為性。勤依為業。</p>
<p>問。何者名為所樂之境。</p>
<p>答。有三解。一可忻境。二所求境。三所欲觀。名為所樂。第三解正。</p>
<p>問。云何勝解。</p>
<p>答。於決定境印持為性。不可引轉為業。</p>
<p>問。云何名念。</p>
<p>答。於曾習境令心明記不忘為性。定依為業。</p>
<p>問。云何曰定。</p>
<p>答。於所觀境令心專注不散為性。智依為業。</p>
<p>問。云何為慧。</p>
<p>答。於所觀境揀擇為性。斷疑為業。</p>
</div>
<div class='div-other'><a id='mulu68' />
<p class='h1'>善十一義</p><p>問。善十一。</p>
<p>答。頌云。善謂信慙愧。無貪等三根。勤安不放逸。行捨及不害。</p>
<p>問。云何為信。</p>
<p>答。於實德能。深忍樂欲。心淨為性。對治不信樂善為業。</p>
<p>問。實深忍。</p>
<p>答。謂於諸法實事理中深信忍故。</p>
<p>問。德深樂。</p>
<p>答。謂於三寶真淨德中。深信樂故。</p>
<p>問。能深欲。</p>
<p>答。謂於一切世出世善。深信有力。能得能成。起希望故。</p>
<p>問。淨心為性。</p>
<p>答。此性澄清。能淨心等。如水清珠。能清濁水。</p>
<p>問。與慙等何別。</p>
<p>答。此淨為相。不同慙等。彼各有相。不濫慙等。</p>
<p>問。云何為慙。</p>
<p>答。依自法力。崇重賢善為性。對治無慙止息惡行為業。</p>
<p>問。自法力。</p>
<p>答。自謂自身。法謂教法。謂作是言。我如是身。解如是法。敢作諸惡也。</p>
<p>問。云何為愧。</p>
<p>答。依世間力。輕拒暴惡為性。對治無愧。止息惡行為業。</p>
<p>問世間力。</p>
<p>答。世人譏呵。名世間力。</p>
<p>問。輕拒暴惡。</p>
<p>答。輕有惡者而不親。拒惡法業而不作。</p>
<p>問。云何無貪。</p>
<p>答。於有有具無著為性。對治貪著。作善為業。</p>
<p>問有有具。</p>
<p>答。有謂三有之果。有具三有之因。</p>
<p>問。云何無嗔。</p>
<p>答。於苦苦具無恚為性。對治嗔恚。作善為業。</p>
<p>問苦苦具。</p>
<p>答。謂三苦。苦具。苦因。</p>
<p>問。云何無痴。</p>
<p>答。於諸事理明解為性。對治愚痴。作善為業。</p>
<p>問。云何為勤。</p>
<p>答勤謂精進。於善惡品。修斷事中。勇悍為性。對治懈怠。滿善為業。</p>
<p>問。勤與精進。為是一邪異邪。</p>
<p>答異。勤通三性。精進唯善。</p>
<p>問。既異何云勤謂精進。屬目為一邪。</p>
<p>答。謂屬一分是善性者。</p>
<p>問。善惡修斷。</p>
<p>答。於善品修。惡品斷。</p>
<p>問。勇捍義。</p>
<p>答。勇曰外進。捍者堅牢。勇而無怯。悍而無懼。</p>
<p>問滿善義。</p>
<p>答。圓了善事。名為滿善。是故三根名為作善。此名滿善。能滿彼故。</p>
<p>問。百法信後便精進。此三根後方說精進。其意何也。</p>
<p>答。百法因依次第。唯識立依次第。故不同也。</p>
<p>問。因依者何。</p>
<p>答。信為欲依。欲為勤依。是故信後便說勤也。</p>
<p>問。立依次第。</p>
<p>答。根依精進立捨等三。所依四法理須合說。此三根後。方說精進。</p>
<p>問。云何輕安。</p>
<p>答。遠離麤重。調暢身心。堪任為性。對治惛沉。轉依為業。名輕安者。離重名輕。調暢名安。言堪任者。有所堪可。有所任受。言轉依者。令所依身心去麤重。得安隱故。</p>
<p>問不放逸。</p>
<p>答。精進三根於所修斷防修為性。對治放逸。成滿一切世出世間善事為業。</p>
<p>問防修義。</p>
<p>答。於所斷惡防令不起。所修善法修令增長。名為防修。</p>
<p>問。精進三根。</p>
<p>答。此不放逸。即四法上防修功能。非別有體。</p>
<p>問。信等亦有防修功能。何不依立。</p>
<p>答餘六比四。勢用微劣。故不依立。</p>
<p>問。偏何微劣。</p>
<p>答。非善根故。非遍䇿故。</p>
<p>問。云何行捨。</p>
<p>答。精進三根。令心平等正直。無功用住為性。對治掉舉。靜住為業。</p>
<p>問行捨名。</p>
<p>答。行蘊中捨。揀受蘊捨。故名行捨。</p>
<p>問。令心等義。</p>
<p>答。由捨令心離沉掉時。初心平等。次心正直。後無功用。</p>
<p>問。何故行捨同不放逸。亦即四法。</p>
<p>答離彼四法。無相用故。</p>
<p>問。何知無別。</p>
<p>答。若能令靜。即四法故。若所令靜。即心等故。</p>
<p>問。既即四法故。何須別立。</p>
<p>答。若不別立。隱此能故。</p>
<p>問。云何不害。</p>
<p>答。於諸有情。不為損惱。無嗔為性。能對治害。悲愍為業。</p>
<p>問。無嗔為性。</p>
<p>答。即無嗔上不損惱用。假立不害。</p>
</div>
<div class='div-other'><a id='mulu69' />
<p class='h1'>染淨相番</p><p>問。染心所法有二十六。善唯十一。其故何也。</p>
<p>答。淨勝染劣。少敵多故。</p>
<p>問。此善十一幾假幾實。</p>
<p>答。前八是實。後三是假。照前自知。</p>
</div>
<div class='div-other'><a id='mulu70' />
<p class='h1'>根本六義</p><p>問。根本煩惱。其相云何。</p>
<p>答。頌曰。煩惱謂貪嗔痴慢疑惡見。</p>
<p>問。百法中痴居慢後。此居嗔後。何不同也。</p>
<p>答。百法慢後。顯通利鈍。此明三根。故在嗔後。</p>
<p>問。誰是利鈍。</p>
<p>答。痴利慢鈍。</p>
<p>問。云何為貪。</p>
<p>答。於有有具染著為性。能障無貪。生苦為業。</p>
<p>問生苦義。</p>
<p>答。謂由愛力。取蘊生故。</p>
<p>問。云何為嗔。</p>
<p>答。於苦苦具憎恚為性。能障無嗔。不安惡行所依為業。</p>
<p>問。不安義。</p>
<p>答。心懷憎恚。多住苦故。所以不安。</p>
<p>問。云何為痴。</p>
<p>答。於諸理事。迷暗為性。能障無痴一切雜染所依為業。</p>
<p>問。雜染所依。</p>
<p>答。謂由無明。起痴邪定貪等煩惱隨煩惱業。能招後生雜染法故。</p>
<p>問。云何為慢。</p>
<p>答。恃<span class='corr'>己</span>於他。高舉為性。能障不慢。生苦為業。</p>
<p>問。云何生苦。</p>
<p>答。謂若有慢。於德有德心不謙下。由此生死輪轉無窮。受諸苦故。</p>
<p>問。慢有其幾。</p>
<p>答。七體九類。</p>
<p>問。七體者何。</p>
<p>答。謂單。過。慢。增。邪。我。卑。</p>
<p>問。云何單慢。</p>
<p>答。於劣計<span class='corr'>己</span>勝。於等計<span class='corr'>己</span>等。稱境為單。不敬為慢。雖理本等。恃<span class='corr'>己</span>評他。故為慢也。</p>
<p>問。云何過慢。</p>
<p>答。於勝計<span class='corr'>己</span>等。於等計<span class='corr'>己</span>勝。單加一等。故成過慢。</p>
<p>問。云何慢過慢。</p>
<p>答。於勝計<span class='corr'>己</span>勝。單上加二。名慢過慢。</p>
<p>問。何名增上。</p>
<p>答。未得謂<span class='corr'>己</span>有得。計劣為多。為增上慢。</p>
<p>問。云何邪慢。</p>
<p>答。自全無德。謂<span class='corr'>己</span>有德。</p>
<p>問。云何我慢。</p>
<p>答。於自執我稱量高舉。</p>
<p>問卑劣慢。</p>
<p>答。謂於多勝。計<span class='corr'>己</span>少劣。</p>
<p>問。於勝計劣。此應是謙。何得成慢。</p>
<p>答。如自恃云。汝雖勝我。終不汝敬。故是此慢。</p>
<p>問。九類者何。</p>
<p>答。謂於我勝。等。劣。有勝。等。劣。無勝。等。劣。於勝。等。劣下。計此九句。隨意配之。是何慢類。</p>
<p>問。請示一途。</p>
<p>答。如於勝。計我勝。是慢過慢類。於勝計我等。是過慢類。於勝計我劣。是卑慢類。</p>
<p>問。更示於等。</p>
<p>答。於等計我勝。過慢類。於等計我等。單慢類。</p>
<p>問。再示於劣。</p>
<p>答。於劣計我勝。單慢類。</p>
<p>問。計有勝等。</p>
<p>答。於勝計有勝。慢過慢類。於勝計有等。過慢類。於勝計有劣。卑慢類。於等計有勝。過慢類。於等計有等。單慢類。</p>
<p>問。計無勝等。</p>
<p>答。於勝計無勝。單慢類。於勝計無等。卑慢類。於勝計無劣。此有兩類。若下無劣計等。過慢類。若下無劣計勝。慢過慢類。若於等計無勝。單慢類。於等計無劣。此亦二類。若下無劣計等。單慢類。若無劣計勝。過慢類。</p>
<p>問。於計二字。何屬自他。</p>
<p>答。於字屬他。計字屬自。</p>
<p>問。何以故。</p>
<p>答。於猶向也。向他勝劣。計自勝劣故。倣此作法。自易見矣。</p>
<p>問。云何為疑。</p>
<p>答。於諸諦理。猶豫為性。能障不疑。善品為業。</p>
<p>問障善品。</p>
<p>答。謂猶豫者。善不生故。</p>
<p>問。云何惡見。</p>
<p>於諸諦理。顛倒推度。染慧為性。能障善見。招苦為業。謂惡見者。多受苦故。</p>
<p>問。惡見有幾。</p>
<p>答。有五見。謂身。邊。邪。見取。戒禁取。</p>
</div>
<div class='div-other'><a id='mulu71' />
<p class='h1'>十惑俱分</p><p>問。六根本中。惡見分五。總別為十。幾俱分也。</p>
<p>答。六通俱生。十分別。疑後二見唯分別。</p>
<p>問。十煩惱何性攝。</p>
<p>答。嗔唯不善。餘九皆通有覆不善。</p>
</div>
<div class='div-other'><a id='mulu72' />
<p class='h1'>十惑界繫</p><p>問。十惑界繫。此十各何界繫。</p>
<p>答。嗔唯欲界。餘通三界。</p>
</div>
<div class='div-other'><a id='mulu73' />
<p class='h1'>二十隨惑</p><p>問。二十隨惑其相云何。</p>
<p>答。頌曰。隨煩惱謂忿。恨覆惱嫉慳。謟誑與害憍。無慚及無愧。掉舉與昏沉。不信并懈怠。放逸及失念。散亂不正知。</p>
<p>問名。</p>
<p>答。隨其煩惱分位差別。等流性故。名隨煩惱。</p>
<p>問。分位差別者。</p>
<p>答。謂忿等十。及失念。不正知。放逸。此十三法。是根本家差別分位。</p>
<p>問。等流性者。</p>
<p>答。謂無慚。無愧。掉舉。昏沉。散亂。不信。懈怠。此之七法。雖別有體。是根本家等流性故。</p>
<p>問。此七法既別有體。何名等流。</p>
<p>答。根本為因。此得生故。名為等流。</p>
<p>問。此隨復有差別義否。</p>
<p>答。其類有三。謂大中小。</p>
<p>問。誰為小等。</p>
<p>答。謂忿等前十。名為小隨。無慚無愧。二為中隨。掉等后八為大隨。</p>
<p>問。約何名小中大。</p>
<p>答。約其三義無者名小。具一名中。三義名大。</p>
<p>問。三義者何。</p>
<p>答。一自類俱起。二遍染二性。三遍諸染心。</p>
<p>問。請總示法。自類俱等。</p>
<p>答。忿等十法。各別起故。自類不俱。闕初意。唯是不善。闕第二義遍染二性。染二性者。不善有覆。既闕有覆。故知不遍一切染心。闕第三義。此之十法。三義皆無名小。</p>
<p>問中隨者。</p>
<p>答。無慚愧二。自類俱起具初義。既唯不善。如小隨十亦闕后二。前云具一名中隨也。</p>
<p>問大者。</p>
<p>答。掉等八法。自類俱起。具初義。通不善及有覆性。具第二義。既具二性。通染二性。便具第三遍諸染心。既具三義。名之為大。結成頌曰。自類俱二性。遍一切染心。小無中有初。大隨具三義。</p>
<p>問。云何為忿。</p>
<p>答。依對現前不饒益境。憤發為性。能障不忿。執仗為業。</p>
<p>問。何為執仗。</p>
<p>答。仗謂器仗。謂懷忿者。多發暴惡身表業故。</p>
<p>問。前云忿等一十三法。是根本家差別分位。此忿一法。是誰分位。</p>
<p>答。嗔一分故。</p>
<p>問。何知嗔分。</p>
<p>答。離嗔無別忿相用故。</p>
<p>問。云何為恨。</p>
<p>答。由忿為先。懷惡不捨結冤為性。能障不恨。熱惱為業。</p>
<p>問熱惱業。</p>
<p>答。謂結恨者。不能含忍。恒熱惱故。亦嗔一分。</p>
<p>問。云何為覆。</p>
<p>答。於自作罪。恐失利譽。隱藏為性。能障不覆。悔惱為業。</p>
<p>問悔惱業。</p>
<p>答。謂覆罪者。后必悔惱不安隱故。</p>
<p>問。覆是何分。</p>
<p>答。若依正義。貪痴二分。</p>
<p>問。何知爾也。</p>
<p>答。若不懼當苦覆自罪者。是痴分也。若恐失利譽覆自罪者。是貪分也。</p>
<p>問。云何為惱。</p>
<p>答。忿恨為先。追觸暴惡。狠戾為性。能障不惱。蛆螫為業。</p>
<p>問。追觸等義。</p>
<p>答。謂追往惡。觸現違緣。心便狼戾。多發囂暴㐫鄙麤言。蛆螫他故。此亦嗔分。</p>
<p>問。云何為嫉。</p>
<p>答。殉自名利。不耐他榮。妬忌為性。能障不嫉。憂慼為業。</p>
<p>問憂慼義。</p>
<p>答。謂嫉者。聞見他榮。深懷憂慼。不安隱故。亦是嗔分。</p>
<p>問。云何為慳。</p>
<p>答。躭著法財。不能惠捨。秘恡為性。能障不慳。鄙畜為業。</p>
<p>問不捨等。</p>
<p>答。謂慳恡者。心多鄙澁。畜積財法。不能捨故。此屬貪分。</p>
<p>問。云何為誑。</p>
<p>答。為獲利譽。矯現有德。詭詐為性。能障不誑。邪命為業。</p>
<p>問矯現等。</p>
<p>答。謂矯誑者。心懷異謀。□現不實邪命事故。此貪痴分。</p>
<p>問。云何為謟。</p>
<p>答。謂圓他故。矯設異儀。謟曲為性。能障不謟。教誨為業。</p>
<p>問冈他等義。</p>
<p>答。謂謟曲者。為冈冐他。曲順時宜。矯設方便。為取他意。或藏<span class='corr'>己</span>失。不任師友正教誨故。亦貪痴分。</p>
<p>問。云何為害。</p>
<p>答。於諸有情。心無悲慜。損惱為性。能障不害。逼惱為業。</p>
<p>問逼惱義。</p>
<p>答。謂有害者。逼惱他故。嗔一分攝。</p>
<p>問。害與嗔差別之義。</p>
<p>答。害障不害。正障於悲。嗔障無嗔。正障於慈。又嗔能斷命。害但損他。故別也。</p>
<p>問。云何為憍。</p>
<p>答。於自盛事。深生染著。醉傲為性。能障不憍。染依為業。</p>
<p>問染依義。</p>
<p>答。謂憍醉者。生長一切雜染法故。此貪分也。</p>
<p>問為不憍。</p>
<p>答。即無貪也。</p>
<p>問。云何無慙。</p>
<p>答。不顧自法。輕拒賢善法性。能障礙慙。生長惡行為業。</p>
<p>問不顧等。</p>
<p>答。謂於自為無所顧者。輕拒賢善。不耻過惡。障慚生長諸惡行故。</p>
<p>問。云何無愧。</p>
<p>答。不顧世間。崇重暴惡為性。能障礙愧。生長惡行為業。</p>
<p>問。不顧世間等義。</p>
<p>答。謂於世間無所顧者。崇重暴惡。不耻過罪。障愧生長諸惡行故。</p>
<p>問。云何掉舉。</p>
<p>答。令心於境不寂靜為性。能障行捨奢摩他為業。</p>
<p>問。云何惛沉。</p>
<p>答。令心於境無堪任為性。能障輕安毗鉢舍那為業。</p>
<p>問。惛沉與痴。行相何別。</p>
<p>答。謂痴於境迷暗為性。正障無痴。而非瞢重。惛沉於境瞢重為相。正障輕安。而非迷暗。故二不同。</p>
<p>問。云何不信。</p>
<p>答。於實德能。不忍樂欲。心穢為性。能障淨心。墮依為業。</p>
<p>問墮依業。</p>
<p>答。不信之者。多懈怠故。</p>
<p>問。不信行相。</p>
<p>答。於實德能。不忍樂欲。</p>
<p>問。若於染法起忍樂欲。是不信否。</p>
<p>答。彼即是欲。非是不信。</p>
<p>問。云何懈怠。</p>
<p>答。於善惡品修斷事中懶墮為性。能障精進。增染為業。</p>
<p>問增染義。</p>
<p>答。謂懈怠者。滋長染故。</p>
<p>問。善事懶墮。名為懈怠。惡事䇿勤。名為何也。</p>
<p>答。亦是懈怠。</p>
<p>問。云何亦是懈怠。</p>
<p>答。退善法故。亦名懈怠。</p>
<p>問。無記䇿勤。為是何也。</p>
<p>答。是欲勝解。</p>
<p>問。云何放逸。</p>
<p>答。於染淨品。不能防修。縱蕩為性。障不放逸。增惡損善所依為業。</p>
<p>問。此放逸以何為體。</p>
<p>答。懈怠三根。不能防修染淨等法。總名放逸。離上四法。別無體性。</p>
<p>問。彼慢疑等。亦有此能。何不依立。此放逸耶。</p>
<p>答。慢等方四勢用微劣。故不依立。</p>
<p>問。此之四法。偏何勝餘慢疑等也。</p>
<p>答。障三善根。障遍䇿故。餘無此能故不勝。</p>
<p>問。云何失念。</p>
<p>答。於諸所緣。不能明記為性。能障正念。散亂所依為業。</p>
<p>問。散亂所依。</p>
<p>答。謂失念者。心散亂故。此失念者。念痴一分。</p>
<p>問。云何散亂。</p>
<p>答。於諸所緣。令心流蕩為性。能障正定。惡慧所依為業。</p>
<p>問。惡慧所依。</p>
<p>答。謂散亂者。發惡慧故。</p>
<p>問。散亂掉舉。二相何別。</p>
<p>答。散亂令心易緣。掉舉令心易解。是二別相。</p>
<p>問。云何不正知。</p>
<p>答。於所觀境謬解為性。能障正知。毀犯為業。</p>
<p>問毀犯業。</p>
<p>答。不正知者。多毀犯故。此不正知。慧痴一分故。</p>
</div>
<div class='div-other'><a id='mulu74' />
<p class='h1'>不定心所</p><p>問不定四。其相云何。</p>
<p>答。頌曰。不定謂悔眠。尋伺二各二。</p>
<p>問。此四何故立不定名。</p>
<p>答。由不同前五位心所。定遍八識三性界地。此之四法。皆不定故。不立定名。</p>
<p>問。頌單言悔。長行屬云。悔謂惡作。莫悔與惡作。是一法邪。</p>
<p>答。惡作是因。悔是其體。以體即因。故論屬云。悔謂惡作也。</p>
<p>問。體之與因是別之理。</p>
<p>答。惡作是因。悔體是果。</p>
<p>問。何以故知。</p>
<p>答。先惡所作業。後方追悔故。此是別理也。</p>
<p>問。恁麼則因果既別。何敢即之。</p>
<p>答。謂百法門下列云惡作。今頌云悔。論屬意云。此頌悔者。即是百法門下惡作者也。非謂即之令成一法也。</p>
<p>問。體業是何。</p>
<p>答。惡所作業。追悔為性。障止為業。</p>
<p>問所障止。</p>
<p>答。即奢摩他。能止住心。故名為止。</p>
<p>問。云何為眠。</p>
<p>答。令身不自在。心極暗昧。輕略為性。障觀為業。</p>
<p>問。何者名觀。</p>
<p>答。毗鉢舍那。攝境從心。名之為觀。取體即慧。</p>
<p>問。此眠者。能令身心不自在等。其無心眠。如何能令。</p>
<p>答。從有心眠。</p>
<p>問至無心。</p>
<p>答。從能引說。名之為眠。其實無心。不名睡眠。</p>
<p>問。何以故。</p>
<p>答。眠是心所。有能令用。彼既無體。豈有令用。故不名眠。</p>
<p>問。云何為尋。</p>
<p>答。尋謂尋求。令心忽遽。於意言境。麤轉為性。</p>
<p>問。云何為伺。</p>
<p>答。伺謂伺察。令心忽遽。於意言境。細轉為性。</p>
<p>問二業用。</p>
<p>答。尋伺俱以安不安住身心分位所依為業。</p>
<p>問意言境。</p>
<p>答。意所取境。多依名言。名意言境。</p>
<p>問。尋伺二為假為實。</p>
<p>答。並用思慧一分為體。</p>
<p>問。爭知並用。</p>
<p>答。若令心安。即是思分。令心不安。即是慧分。</p>
<p>問。何理如此。</p>
<p>答。思者徐而細故。慧者急而麤故。</p>
<p>問。若如是者。令安則用思無慧。不安則用慧無思。何云並用。</p>
<p>答。通照大師釋。有兼有正。若正用思。急慧隨思。能令心安。若正用慧。徐思隨慧。亦令不安。若如是說。不違並用。</p>
</div>
<div class='div-other'><a id='mulu75' />
<p class='h1'>王所一異</p><p>問。心與心所。是一是異。</p>
<p>答設爾等。</p>
<p>難云。若是異者。如何教說唯有識也。若是一者。如何又說與心相應。何以故。他性相應。非自性故。</p>
<p>答。俗諦是異。真諦非異。</p>
<p>問一異理。</p>
<p>答。若約俗諦。尊卑逈然。王所不同。若約真諦。一能緣性。或二空理。乃至癈銓。寧分王所。</p>
<p>問。八王相望。約真諦說。亦應無異。</p>
<p>答。理固同然。寧分彼此。</p>
<p>問。何以知之。</p>
<p>答。仁王疏說性源相源。若相源者。前七皆歸一第八識。</p>
<p>問何以故。</p>
<p>答。淵深七浪。楞伽說故。若性源者。諸法皆歸一真如故。</p>
<p>問。喻如何者。</p>
<p>答。如水與波。若俗諦說。停水非波。波非停水。又此一波。非彼多波。若真諦說。唯是一水。濕性何異。</p>
<p>難曰。如此說成用別體同。合不正義。</p>
<p>答。彼不正者。體一用別。此正義家。各分體用。</p>
<p>問。請說各分。不違真俗之理。</p>
<p>答。東波西波。各全水體。各全波用。若依俗諦。其東水波。非西水波。若依真諦。東西波水。一箇濕性。豈東濕性。別如西濕。況濕無東西。人自分為東西故。</p>
<p>問。設心心所。逈然各別。不與會同有何過。</p>
<p>答。便違聖說。真中有俗。俗中有真。識表之中。此二決定。無真無俗。誰之真俗。豈有此理。</p>
<p>問。教他元然。又且如何。</p>
<p>答。真是俗法之本源故。儻若無真。俗依何有。若無俗者。汝之真性。對誰說真。既相待立。必不相離。必然之道。何疑之有。</p>
<p>又俗諦中心心所法。逈然各異者。一人身中有五十九。成多有情。</p>
<p>答。第八識是其相源。唯依第八立一有情。是總報主。一命根故。</p>
</div>
<div class='div-other'><a id='mulu76' />
<p class='h1'>識變唯識</p><p>問。<span class='corr'>已</span>明自性唯識。三變八識。又明相應唯識。六位心所。識變唯識。應當明之。</p>
<p>答。初問山河大地。顯然在外。何唯一心。更無餘法。今廣之云。謂十一色法。皆識所變也。言十一者。五根六塵也。</p>
<p>問五根色。</p>
<p>答。一眼等五色根也。</p>
<p>問六色塵。</p>
<p>答。六色與十一法處所攝色。此六塵也。</p>
<p>問。五根中眼者何義。</p>
<p>答。照矚之義。梵云斫蒭。此翻行盡。眼能行盡諸色境故。</p>
<p>問。眼根是色。又見諸色。二色何別。</p>
<p>答。根色之色。質礙之色。眼所見色。顏色之色。</p>
<p>問。云何為耳。</p>
<p>答。能聞之義。梵云莎嚕多羅成縷多。此翻能聞聲故。</p>
<p>問。云何為鼻。</p>
<p>答。能齅之義。梵云伽羅尼羯羅拏。此云能齅。齅香臭故。</p>
<p>問。云何為舌。</p>
<p>答。能[嚐-旨+甘]之義。梵云䑛若時吃縛。此翻能[嚐-旨+甘]。瑜伽論云。能除饑渴。數發言論。表彰呼召。謂之舌也。</p>
<p>問。云何名身。</p>
<p>答。積聚依心二義名身。謂聚大造。諸根依心。梵云伽耶。此翻為積因。</p>
<p>問。何故眼耳立通。鼻舌身三不立通也。</p>
<p>答。眼耳二識。離中取境。離障用增。所以立通。鼻舌身三。合中取境。離障用微。故不立通。</p>
<p>又問。六塵之中。如何名色。</p>
<p>答。方處示現。名之為色。此顏色之色也。對眼識故。此顏色別名也。質礙之色。色總名也。</p>
<p>問。顏色有幾。</p>
<p>答。有二十五。謂青黃赤白。長短方圓。麤細高下。若正不正。光影明暗。煙塵雲霧。逈色表色。空一顯色。</p>
<p>問。聲者何義。</p>
<p>答。可聞之義。有十二種。謂可意聲。不可意聲。俱相違聲。因執受大種聲。因不執受大種聲。因俱大種聲。世間所共成聲。成所引聲。遍計所執聲。聖言量所攝聲。非聖言量所攝聲。嚮聲。此為十二。</p>
<p>問。香義數有幾。</p>
<p>答。可齅之義。香有六種。謂好香。惡香。平等香。俱生香。和合香。變異香。此為六種。</p>
<p>問味義數。</p>
<p>答。可[嚐-旨+甘]之義。有十二種。謂苦酸甘辛醎淡。可意。不可意。俱。相違。俱生味。變易味。是為十二。</p>
<p>問觸義數。</p>
<p>答。可觸之義。有二十六。謂地水火風。輕重澁滑。緩急冷暖。硬軟饑渴飽力。劣悶癢粘。老病死瘦。是也。初四是實。餘者皆依四大假立。</p>
<p>問。餘觸皆假。身識何緣。</p>
<p>答。即實緣故。</p>
<p>問。既即實緣。何知輕等。</p>
<p>答。五俱意識分別輕等。</p>
<p>問。法塵義數。</p>
<p>答。可緣之義。此有五種。謂極逈色。極略色。定果色。受所引色。遍計所執色。是為五種。</p>
<p>問。何者名為極逈色也。</p>
<p>答。㭊所礙色。至極微處。名極逈色。</p>
<p>何名極略色也。</p>
<p>答。㭊俱礙色。至極微處。名極略色。</p>
<p>問。何名俱礙所礙。</p>
<p>答。如根色等。名為俱礙。如明暗等名所礙。</p>
<p>問定果色。</p>
<p>答。解脫定。亦魚米肉山威儀身等。</p>
<p>問。受所引色。</p>
<p>答謂律不律儀。殊勝思種。所立無表。</p>
<p>問。遍計所執色。</p>
<p>答。謂第六識虗妄計度所變根塵。無實作用。名遍計色。</p>
<p>問。餘四名色。有可擬宜。其受所引。何亦名色。</p>
<p>答。從所防發善惡之色。以立色名。</p>
<p>問。色塵之觸。與遍行之觸。是同是別。</p>
<p>答。此觸塵觸。所緣色法。彼遍行觸。能緣心法。觸塵觸數。汎如是說。</p>
</div>
<div class='div-other'><a id='mulu77' />
<p class='h1'>分位唯識</p><p>問。分位唯識有幾種。</p>
<p>答。有二十四種。謂一得等。</p>
<p>問。何名分位。</p>
<p>答。依前三法。一分一位。假立得等名為分位。</p>
<p>問。既依前三。何但名為識分位也。</p>
<p>答。識為主故。名識分位。</p>
<p>問。何義名為不相應行。</p>
<p>答。行有二種。謂相應。不相應。此揀非彼。名不相應行。</p>
<p>問。何者名為相應行也。</p>
<p>答。心所法是。</p>
<p>問。得者何義。</p>
<p>答。包獲成就。不失之義。</p>
<p>問。其事何者。</p>
<p>答。色心生起。未滅壞來。此不失相。便名為得。</p>
<p>問。云何為命根。</p>
<p>答。依業所引第八種上連持色心不斷功能。假立命根。</p>
<p>問。眾同分。</p>
<p>答。類相似故。名眾同分。有人法別。法同分者。如心同分。色同分等。人同分者。如天同分。人同分。三乘五性。依人法類。假立同分。</p>
<p>問異生性。</p>
<p>答。二障種上一分功能。能令趣類差別不同。名異生性。</p>
<p>問無想定。</p>
<p>答。想等不行。名為無想。令身安和。故亦名定。</p>
<p>問。想等心聚。悉皆不行。何故但名無想也。</p>
<p>答。想滅為首。名無想定。</p>
<p>問。如何想偏為首。</p>
<p>答。謂此外道。厭想如病。欣求無想。以為微妙。立此無想。</p>
<p>問滅盡定。</p>
<p>答。令不恒行心心所滅。及染第七恒行心聚。皆悉滅盡。</p>
<p>問。無想滅盡。差別如何。</p>
<p>答。修無想定。作出離想。修滅盡定。作止息想。又無想唯凡。滅盡唯聖。是二差別。</p>
<p>問。此二定。依何建立。</p>
<p>答。厭心種上。遮礙轉識不生功能。建立此定。</p>
<p>問無想報。</p>
<p>答。由修彼定。感彼天果。名無想報。</p>
<p>問。何者名身。</p>
<p>答。能詮自性。單謂之名。二名<span class='corr'>已</span>上。方名名身。</p>
<p>問。云何句身。</p>
<p>答。詮差別義目之為句。一句非身。多句成身。</p>
<p>問。云何文身。</p>
<p>答。文即是字。為名句依。多文名身。有說帶詮名文。如經書字不帶詮者。只名為字。如字母類。及等韻字。</p>
<p>問。云何為生。</p>
<p>答。先無今有。名之為生。</p>
<p>問。云何為住。</p>
<p>答。有位暫停。名之為住。</p>
<p>問。云何為老。</p>
<p>答。住別前後。衰變名老。</p>
<p>問。云何無常。</p>
<p>答。今有後無。名為無常。死之異名。有說生死。合為無常。今唯據死。</p>
<p>問。云何流轉。</p>
<p>答。因果不斷。相續前後。故曰流轉。</p>
<p>問。云何定異。</p>
<p>答。善惡因果。互相差別。名為定異。</p>
<p>問。云何相應。</p>
<p>答。因果事業。和合而起。謂之相應。</p>
<p>問。此之總名不相應行。如何却有相應也。</p>
<p>答。總名不相應行。如前<span class='corr'>已</span>說揀於相應行之心所法。此相應者。乃前三法上事業和合。謂之相應。有何相濫。</p>
<p>問。云何勢速。</p>
<p>答。謂有為法。遊行迅疾。故曰勢速。飛行運逩。皆此所攝。</p>
<p>問。云何次第。</p>
<p>答。編列有序。令不紊亂尊卑上下。左右前後。有規矩者。皆此攝也。</p>
<p>問。云何為時。</p>
<p>答。過現未來。成住壞空。四季三際。年月日夜。六時十二。隨方制立時分名時。</p>
<p>問。云何為方。</p>
<p>答。色處分齊。人法所依名方。或十方上下。六合四極。亦隨方制。</p>
<p>問。云何為數。</p>
<p>答。度量諸法。名之為數。或一十百千。至不可轉。因此應辨。五經隨函。說有三數。十十而遷者。為其下數。百百而遷者。謂之中數。倍倍而遷者。謂上數。愚見觀之。倍倍遷者。最為盡理。何以故。無虗闕故。若十十遷十十為百。數且不闕。若十百為千。闕九十百。何也。既十十為百。合百百為千也。若倍千者。十千為百。百百為千。千千為萬。萬萬為億等。最為實數。無虗闕也。</p>
<p>問。和合性。</p>
<p>答。謂有諸法。不相乖反。名和合性。</p>
<p>問。不和合性。</p>
<p>答。謂於諸法相乖反故。名不和合性。前如相順因。此如相違因。</p>
<p>問。此二十四。前三分位。未知何法。是何分位。</p>
<p>答。總而言之。命根一法。唯心分位。第八心種連持功能故。異生性一。唯所分位。二障種上令別功能。二無心定。無想異熟。王所上假。王所滅<span class='corr'>已</span>。名無想等。餘一十九種。通色及心與心所法。三上假立。略示一二。如眾同分。有色同分。心同分。所同分。又如勢速。色心心所。遷滅不停。又如定異。色不是心。心不是所。善因惡果定不互感等。餘倣此說。</p>
</div>
<div class='div-other'><a id='mulu78' />
<p class='h1'>八俱不俱</p><p>問。一身八識。長俱轉耶。有不俱時。</p>
<p>答。七八二識。長恒俱轉。若第六起。有三俱轉。餘隨緣合。有四五六七。至八俱轉。小乘來。</p>
<p>問。一身同時多識俱轉。如何說彼是一有情。</p>
<p>大乘答云。然立有情。依命根第八種子。或異熟第八現行。彼俱恒時唯有一故。大乘難曰。汝小乘宗。依識多少立有情者。汝無心位。應非有情。</p>
<p>小乘質曰。汝大乘宗。依一第八立有情者。何用多識。</p>
<p>大乘釋曰。依用立多。如浪與像依一起多。故依一心。多識俱轉。</p>
</div>
<div class='div-other'><a id='mulu79' />
<p class='h1'>八識一異</p><p>問。八識相望。定一定異。</p>
<p>答。內返徵云。定一何失。</p>
<p>外難內曰。若定一者。行相所緣相應何異。能所熏等何以不同。見一滅時。餘不滅故。知非定一也。</p>
<p>內又徵曰。定異何過。</p>
<p>外難云。若定異者。非因果性。非如水波。非如幻事。亦非定異。</p>
<p>內答之曰。八識相望。不定一異。</p>
<p>外又徵曰。何故不定。</p>
<p>內釋曰。真俗道理。須如此故。</p>
<p>外難曰。何以知之。內引訂曰。如伽陀說。心意識八種。俗故相有別。真故相無別。相所相無故。</p>
<p>泛問。八識相望。既非一異。四真俗中。當何真俗。</p>
<p>答。當第二俗。第一真也。</p>
<p>問。何理知當第二俗也。</p>
<p>答。第二俗者。隨事差別。乃三科等是有別。</p>
</div>
<p class='juan'>唯識開蒙問答卷上</p>
</div><!-- end of div[@id='body'] -->
</body></html>