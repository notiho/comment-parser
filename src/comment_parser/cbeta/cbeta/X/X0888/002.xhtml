<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>唯識開蒙問答</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu80' />唯識開蒙問答卷下</p><p class="byline">宣授懷益路義臺寺住持宗法圓明通濟大師　雲峰　集</p>
<div class='div-other'><a id='mulu81' />
<p class='h1'>六種無為</p><p>問。第一真諦義。</p>
<p>答。體用顯現蘊等三科也。</p>
<p>問。云何名為實性唯識也。</p>
<p>答。是前四法。真實性故。</p>
<p>問。既是四位真實之性。何故偏云識實性也。</p>
<p>答。六位心所識家相應。十一色法。識家所緣。不相應行是識分位。識是其體。是故總云識實性。</p>
<p>問。此識實性有幾數也。</p>
<p>答。有六種。一虗空等。</p>
<p>問。何故此六。通名無為。</p>
<p>答。為之言作。前九十四有生滅法。皆有造作。稱之曰為。今此六法寂寞冲虗。湛然常住。無所造作。故曰無為。</p>
<p>問。虗空無為其義云何。</p>
<p>答。謂於真諦。離諸障礙。猶如虗空。豁虗離礙。從喻立名。</p>
<p>問。擇滅無為。</p>
<p>答。擇謂揀擇。滅謂斷滅。由無漏智。斷諸障染。所顯真理。立擇滅名。</p>
<p>問非擇滅。</p>
<p>答。一真法界。本性清淨。不由擇力。斷滅所顯。或有為法。緣闕不生。所顯真理。約上二義。不因擇滅。云非擇滅。</p>
<p>問。不動無為。</p>
<p>答。離前三定至第四禪。離其三災。出於八患。無喜樂等。動搖身心所顯真理。從能顯名。故曰不動。</p>
<p>問。想受滅無為。</p>
<p>答。無所有處。想受不行。所顯真理。名想受滅。</p>
<p>問。真如無為。</p>
<p>答。真揀於妄。如揀於倒。遍計依他。如次應知。非妄非倒。故曰真如。無作曰無為。</p>
</div>
<div class='div-other'><a id='mulu82' />
<p class='h1'>三科百法</p><p>問。如前五位百法。於五蘊中。何蘊攝何。</p>
<p>答。頌曰。色攝十一全。受想各當一。七十三行蘊。八王識蘊收。無為無積聚。不向蘊門攝。</p>
<p>問。色攝十一全。</p>
<p>答。五根六塵。皆屬色蘊。故云色攝十一全。</p>
<p>問。受想各當一。</p>
<p>答。遍行中受自當受蘊。想當想蘊。名各當一。</p>
<p>問。積聚名蘊一受一想。何得成蘊。</p>
<p>答。八識相應有八受想。聚八受想故成二蘊。</p>
<p>問。七十三行蘊。</p>
<p>答。五十一心所二十四不相應。總有七十五法。除受想二。有七十三。此等皆是遷流造作。故行蘊攝。行者遷流造作之義。</p>
<p>問。八王識蘊收。</p>
<p>答。八識心王皆是識故。皆識蘊收也。</p>
<p>問。無為非積聚。不向蘊門攝。</p>
<p>答。蘊積聚義。有為之法。可以積聚。色有形質。非色有分限。今無為法。既無形分。何所積聚。故非蘊攝。是故五蘊。攝前九十四法。</p>
<p>問十二處。</p>
<p>答。眼等六根。色等六塵。是也。</p>
<p>問。此十二處。如何收攝五位法也。</p>
<p>答。頌曰。根塵各五處。十色隨自名。八王意處收。八十二皆法。</p>
<p>問根塵各五處。十色隨自名。</p>
<p>答六根塵中除意法二。前十法中。五根當五處。五塵當五處。十色隨自名者。隨自眼名。便當眼處。乃至觸名。便當觸處。名十色隨自名也。</p>
<p>問八王意處收。</p>
<p>答。八識心王。皆在第六意根攝也。</p>
<p>問八十二皆法。</p>
<p>答。一百法中。除前十色。及八心王。此十八外。有八十二。皆在第十一法塵處收也。</p>
<p>問何以故。</p>
<p>答。除前十八所收<span class='corr'>已</span>外。選甚有為無為。假之與實。皆是意識所緣法塵境也。</p>
<p>問。十八界。</p>
<p>答。六根六塵六識。成十八界也。</p>
<p>問。十八界收攝百法。</p>
<p>答。頌曰。根塵各五界。十色隨自名。八王歸七心。八十二皆法。</p>
<p>問。根塵各五界。十色隨自名。</p>
<p>答。五根五塵。各當五界。為十色界。名體相當。云隨自名。</p>
<p>問八王歸七心。</p>
<p>答。六識界及意根界。名七心界。前六心王。當六心界。七八二識。皆歸第七意根界收。總名八王歸七心也。法界同法處。不須再問。</p>
</div>
<div class='div-other'><a id='mulu83' />
<p class='h1'>五位三性</p><p>問。遍計依他圓成。此五位法。何法何性。</p>
<p>答。遍計不攝此五位法。</p>
<p>問。何故不攝。</p>
<p>答。遍計性者。是增益相無實體故。</p>
<p>問。此遍計性。何識能計。</p>
<p>答。唯第六識。</p>
<p>問。何唯第六。</p>
<p>答。四句料揀。即知非餘。一。遍而非計。謂第八。二。計而非遍。有漏第七。三。非遍非計。有漏前五。四。亦遍亦計。有漏第六。故唯第六。有此遍計。</p>
<p>問。幾法是依他性。</p>
<p>答。除六無為。餘九十四。藉因托緣。皆依他攝。</p>
<p>問。九十四法。通其假實。何皆依他。</p>
<p>答。非體假。故皆依他。</p>
<p>問。非無體假。是何假也。</p>
<p>答。分位假。</p>
<p>問。假有幾種。當知何法是分位假。</p>
<p>答。假有三種。一聚集假。瓶盆有情。聚集四大五蘊成故。二相續假三世因果。多法多時立一假法。如昔者鹿王。今我身是。三分位假。不相應是。依前三法分位立故。</p>
<p>問。幾法是圓成性也。</p>
<p>答。六無為是。</p>
<p>問。何知六是圓成實性。</p>
<p>答。所證所顯。從喻從詮。本性緣闕。照前自見。</p>
<p>問。何謂圓成。</p>
<p>答。二空所顯。圓滿成就。諸法實性。名圓成實。</p>
<p>問。圓成有幾種。</p>
<p>答。有二種。謂無為圓成。離倒圓成。</p>
<p>問。前相攝者。是何圓成。</p>
<p>答。無為圓成。</p>
<p>問。何為離倒圓成。</p>
<p>答。三乘因果位中。無漏心品。佛果位中。依正二報。威儀定果。滅後舍利。但無漏者。無為之法。皆是離倒圓成攝也。</p>
</div>
<div class='div-other'><a id='mulu84' />
<p class='h1'>因果之義</p><p>問。佛宗因果。有何義理。</p>
<p>答。說因果者。離斷常邊。契中道故。</p>
<p>問。因果二字。如何能離斷常二邊。</p>
<p>答。有因故非常。有果故非斷。</p>
<p>問。因果之道。須三世相續不斷。方成因果。過去為因。現在為果。又現因未果。大乘過未無體。現唯一念。如何得成因果相續。</p>
<p>答。觀現在法。有酬前因。假說現在為前因之果。觀現在法。有引后用。假說現為后果之因。故將現在一念之法。說成因果相續不斷。</p>
<p>問。過未無體。何得相續。</p>
<p>答。前因正滅。后果正生。如秤兩頭。低昂時等。相續明矣。</p>
</div>
<div class='div-other'><a id='mulu85' />
<p class='h1'>四相之義</p><p>問。名四相。</p>
<p>答。生住異滅。</p>
<p>問。此之四相。有差別否。</p>
<p>答。有二種。謂剎那。一期。</p>
<p>問。剎那乃細。</p>
<p>答。謂生住異滅。剎那剎那。遷滅不停。名剎那四相也。</p>
<p>問。請示行相。</p>
<p>答有為之法。因緣力故。本無今有。有位名生。生位暫停。即說為住。住別前後。復立異名。暫有還無。無乃名滅。此之四相皆約念念而說。</p>
<p>問。一期四相。</p>
<p>答。約人物等。從生至滅。長短時節一期之間。說此四相名一期也。其行相者。且如一人初有名生。後無名滅。生<span class='corr'>已</span>相似相續名住。即此相續轉變名異。此皆長時說一期也。</p>
<p>問云。滅相是無。如何與有得為相也。</p>
<p>答。表此後無。為相何失。不是能令有法成無。止是名後方名無也。</p>
<p>難云。無法既得為相。龜毛應亦為相。</p>
<p>答。龜毛本無何須立相。滅相令無。故立為相。不同龜毛。</p>
</div>
<div class='div-other'><a id='mulu86' />
<p class='h1'>四食之義</p><p>問。食何義。</p>
<p>答。資益義。</p>
<p>問。憑何以知。</p>
<p>答。論云此四能持有情身命。令不斷壞。故名為食。以此而知是資益義。</p>
<p>問。論云此四。其相者何。</p>
<p>答。段食。思食。觸意食。識食。此為四也。</p>
<p>問段食意。</p>
<p>答。段謂分段。一分一段。可飲啜故。</p>
<p>問。此段食以何為體。</p>
<p>答。謂香味觸三塵為體。</p>
<p>問。色聲二塵。何不為體。</p>
<p>答。眼耳二識。離中取境。色聲二塵。不與根合。不能資得諸根大種。故不為體。鼻舌身三。合中取境。境與根合。故能資得諸大種。所以三塵偏為食體。</p>
<p>問。段食以何為相。</p>
<p>答。變壞為相。謂香味觸變之時。方能資長諸根大種。</p>
<p>問觸食何。</p>
<p>答。有漏觸數。纔觸境時。資生喜樂。稱益於身。能為食事。</p>
<p>問。觸遍八識。何識為食。</p>
<p>答。意識偏勝。</p>
<p>問意思食。</p>
<p>答。欲俱思數。希可愛境。能為食事。</p>
<p>問。欲何非食。</p>
<p>答。思慮益根。非欲能故。</p>
<p>問請舉思慮為食之事。</p>
<p>答如懸沙療饑。望梅止渴。此皆由思資益根大。即其事也。</p>
<p>問。思亦遍行。八識皆具。何識思是。</p>
<p>答。亦第六勝。</p>
<p>問識食義。</p>
<p>答。由前三食。勢分力故。識能資養諸根大種。方為食事。</p>
<p>問。何識為食。</p>
<p>答。第八偏勝。</p>
<p>問。八何偏勝。</p>
<p>答。執持相故。</p>
<p>問。此之四食。於三界中何界具何。</p>
<p>答。段唯欲界。餘三通三界。</p>
<p>問。何故段唯欲界具。</p>
<p>答。順益勝故。</p>
<p>問。觸與意思三界八識。有差別否。</p>
<p>答。若前六識。相應觸思。三界之中。隨識有無。如眼耳二識。一界一地等。若七八者。三界隨識常恒而有。</p>
</div>
<div class='div-other'><a id='mulu87' />
<p class='h1'>四分之義</p><p>問。心心所法。四分合成。何名四分。</p>
<p>答。謂相。見。自證。證自證。是名四分。</p>
<p>問。定四耶。為有異說。</p>
<p>答。有四師。如前<span class='corr'>已</span>說。若義圓成。護法菩薩。</p>
</div>
<div class='div-other'><a id='mulu88' />
<p class='h1'>五位八諦</p><p>問。真俗八諦。於我法等五位。各何諦攝。</p>
<p>答。我法唯俗。真如唯真。其餘中間。通真俗二。</p>
<p>問。何以知之。</p>
<p>答。四諦章云。初一唯俗。後一唯真。中間三法。通其真俗。</p>
<p>問。初一謂誰。</p>
<p>答。軍林瓶車。即當我法。</p>
<p>問。後一者何。</p>
<p>答。一實真如。</p>
<p>問。誰是中三。</p>
<p>答。一三科五蘊。二四諦因果。三二空真理。</p>
<p>問。中間三法何理通二。</p>
<p>答。對前為真。望後為俗。所以通二。</p>
<p>問。此等五法。如何配攝。真俗八諦。</p>
<p>答。中間三法。配初軍林。名俗四諦。配後一真。名真四諦。</p>
<p>問。初一何理。唯俗非真。</p>
<p>答。我法虗妄。無所劣過。故唯是俗。</p>
<p>問。後一何理。唯真非俗。</p>
<p>答。勝義勝義。不可施設。廢詮談旨。無所勝過。故唯是真。</p>
<p>問。四俗諦。名義相攝。</p>
<p>答一假名無實諦。謂軍林瓶車。二隨事差別諦。蘊處界等。三方便安立諦。苦集等。四法假名非安立諦。二空真理。</p>
<p>問。四諦義。</p>
<p>答。一體用顯現諦。當第二俗。蘊處等法。二因果差別諦。當第三俗。苦等四諦。三依真顯實諦。當第四俗。二空真如。四廢詮談旨諦。一實真如。</p>
<p>問諦何義。</p>
<p>答實也。不虗之義。</p>
<p>問。我法無體。焉得名實。</p>
<p>答有如實有。無如實無。有無不虗。目之為實。</p>
</div>
<div class='div-other'><a id='mulu89' />
<p class='h1'>有無對色<span class='note-inline'>(此等合在識變後安)</span></p><p>問。色總有幾。</p>
<p>答。有二。謂有對無對色也。</p>
<p>問。十一色中。何者是何。</p>
<p>答。前之十種有對。第十一名無對色。</p>
<p>問對者。何義。</p>
<p>答。對。礙也。二色相對。互相窒礙。如本與石。互相繫時。體不相過。五對礙住。名有對義。</p>
<p>問。對礙名色者。其第十一法處攝色。既無對礙何得名色。</p>
<p>答。體雖無對。皆從對色以立其名。</p>
<p>問。從對色立名之義。</p>
<p>答。極逈色。以假想觀。析遠逈等至極微時。名極逈色也。</p>
<p>問極略色。</p>
<p>答。亦假想觀。析須彌等俱礙之色。至極微處。名極略色。</p>
<p>問得名理。</p>
<p>答。逈及有對是對眼色。析此至極。名極逈略。此二皆從所析麤色。以得色名。</p>
<p>問。空一顯色。如何名色。</p>
<p>答。顯色之空。名空一顯色。從所顯色。以得其名。</p>
<p>問。遍計所執色。</p>
<p>答。執色為實從所得色。以得其名。</p>
<p>問。受所引色。</p>
<p>答。從所防所發善惡之色。得其色名。</p>
<p>問。無對色。對何識境。</p>
<p>答。唯第六識。何以故。對意根故。假想觀故。故唯意緣。</p>
<p>問。無表色名。</p>
<p>答。受所引色。又名無表。</p>
<p>問。其義何也。</p>
<p>答。對表得名。</p>
<p>問。表何義。</p>
<p>答。有所表示。故名有表。</p>
<p>問。表示相。</p>
<p>答。由動發勝思。發動身語。恭敬乞願。令知所為。名為有表。</p>
<p>問。無表何義。</p>
<p>答。防發功能。自他不知。無表示相。名為無表。</p>
<p>問。表色以何為體。</p>
<p>答。身表色者。屈伸等是。語表色者。意相應思。從所發動。名為表色。</p>
<p>問。無表色以何為體。</p>
<p>答。受戒之後。思種之上。防惡發善功能為體。</p>
<p>問。思有多種。謂審慮。決定。動發勝。何思種上有此功能。</p>
<p>答。於三思中取上品者。初念所熏種上。有此功能。</p>
<p>問。何以故。</p>
<p>答。初念所熏。為無表依故。</p>
<p>問。何唯初念所熏之種。為無表依。餘後念種。不立為依。皆上品故。</p>
<p>答。如世皇儲。立一餘非。</p>
<p>問。防發功能。從何時有。</p>
<p>答。從第三番羯磨竟時防發功能任運增長。從彼時有。</p>
<p>問。此功能何時萎歇。</p>
<p>答。犯舍<span class='corr'>已</span>後。乃成佛時。可爾萎歇。</p>
<p>問。成佛<span class='corr'>已</span>後。如何萎歇。</p>
<p>答。如瓶滿。更不受添。所以歇矣。</p>
<p>問。佛戒不萎。有何過也。</p>
<p>答。應有前佛。勝於後佛。</p>
<p>問。勝後何失。</p>
<p>答。應非果滿。</p>
<p>問。無表之戒。如來知否。</p>
<p>答。說爾等。</p>
<p>難曰。若知無表。應名有表。苦不知者。佛非遍知。</p>
<p>答。由遍知故知。非表知故知。二難俱釋。</p>
</div>
<div class='div-other'><a id='mulu90' />
<p class='h1'>戒有三種</p><p>問。戒有幾種。</p>
<p>答。總有三種。謂別解脫戒。定俱戒。道俱戒。</p>
<p>問。別解脫名。</p>
<p>答。從師受者。別別防非。名別解脫。</p>
<p>問定俱名。</p>
<p>答。入定之時。便有一分防發功能。名定俱戒。</p>
<p>問。道俱戒。</p>
<p>答。聖道起時。亦能防發。</p>
<p>問。何名聖道。</p>
<p>答。無漏之智。名為聖道。</p>
<p>問。此等戒法。以何為體。</p>
<p>答。別解脫戒。思種為體。</p>
<p>問。皆說防發功能為戒。何故却取思及種子。</p>
<p>答。既出體性。須取功能。所依實體。</p>
<p>問。何故前說身恭語詞。表色為體耶。</p>
<p>答。前出表無表色之體。今出表無表戒之體。何相違有。</p>
<p>問。定道俱戒。既依現思。應自表知。何名無表。</p>
<p>答。現思之上。防發功能。豈得自知。</p>
<p>問。佛戒萎歇。佛應無戒。</p>
<p>答。防發功能。雖不增長。戒體仍存。難佛位之中。無所防發。</p>
<p>何用戒為。</p>
<p>答。如君子帶劍。亦何傷理。</p>
</div>
<div class='div-other'><a id='mulu91' />
<p class='h1'>自相共相</p><p>問。何者名自相共相。</p>
<p>答。言說不及。謂之自相。及故名共。難若言說不及謂之自相。</p>
<p>何故說名詮自性。</p>
<p>答。名所詮者。在言自相。唯局一法。謂之自性。乃共相中之自性也。今自相者。乃離言之自相也。</p>
<p>問。請示自相。</p>
<p>答舉其火。燒熱為性。唯身根者現量證知。其燒熱性。言說不及。</p>
<p>徵。何理知之。言說不及。</p>
<p>反曰。若言說及。說火之時。口應被燒。既不燒口。明說不及。</p>
<p>外難。若說不及者。喚火之時。何不得水。</p>
<p>答。俗習假名。共呼召故。故論云。名無得物之功。物無當名之兆。返成。若不爾者。不解火名之人。何不應聲與火。順成。苦火自性。不以他人火觸身時皆同覺熱。何有言說。明知自相。言說不及。</p>
<p>問。共相何義。</p>
<p>答。一類之法。共有此相名為共相。</p>
<p>問。請示法。</p>
<p>答。如言火時。一切諸火。皆在所言。知爐中火。點燈火等。乃至火之極微。言說及者。皆名共相。</p>
<p>問。何以故。</p>
<p>答。貫通多法。不局一事故。</p>
<p>問前之自相。何量之境。</p>
<p>答。前不云乎現量證知。</p>
<p>問。何以故。</p>
<p>答。不作解緣。得自相故。</p>
<p>問。共相何境。</p>
<p>答。比量之境。</p>
<p>問。何以故。</p>
<p>答。作情等解。不稱本法故。</p>
<p>問。憑何以知。</p>
<p>答。論云假智及詮。俱不得真。唯於諸法共相而轉。</p>
<p>問。緣共相心不稱本法。應是法執。</p>
<p>答。此稱影像。若法執心不稱影像。</p>
<p>問。不稱本法。是非量否。</p>
<p>答。隨所度境。不謬解故。非量謬解。</p>
</div>
<div class='div-other'><a id='mulu92' />
<p class='h1'>八緣假實</p><p>問。因位八識。於假實境。何。</p>
<p>答。五八唯緣實。七唯緣假。六通假實。</p>
<p>問六緣實。</p>
<p>答。五俱意識。未作解時。</p>
<p>問大假。</p>
<p>答。五俱意識。作解<span class='corr'>已</span>後。及獨頭意。此仍分二。若獨散意。唯假非實。若定意識。一分通實。</p>
<p>問佛果位。</p>
<p>答。八識通緣假之與實。</p>
</div>
<div class='div-other'><a id='mulu93' />
<p class='h1'>問三境義</p><p>問。三境義。</p>
<p>答。頌云性境不隨心。獨影唯從見。帶質通情本。性種等隨應。</p>
<p>問。性境不隨心。</p>
<p>答。有三不隨。謂性。繫種。所緣之境。不隨能緣之心。是一性一界一種。</p>
<p>難。性不隨。無記前五。及第八識。緣五塵時其能所緣。皆無記性。云何性不隨也。</p>
<p>答。同義即有。隨義即無。</p>
<p>問。隨義即無。同義如何。</p>
<p>答。如弟同兄性。不是隨兄。</p>
<p>難。繫不隨。如當界現第八。緣當界種第八。豈非繫隨。</p>
<p>答。亦即同義即有。隨義無。</p>
<p>難。種不隨。內二分相緣。自證緣見。此能所緣。皆同種性。種何不隨。</p>
<p>答。亦同非隨。</p>
<p>問。獨影唯存見。</p>
<p>答。此之影像。自無實體。唯存見分。慮度而生。名唯存見。</p>
<p>問。獨影義。</p>
<p>答。獨有影像。都無本質。故名獨影。</p>
<p>難。有質獨影。又如何也。</p>
<p>答。此類影像。雖有本質。不從質起。獨由見生。亦名獨影。</p>
<p>問。何故如此。</p>
<p>答。自他相緣。漏與無漏上下界地。此能所緣。即爾懸隔。托質不著。不名帶質。不得自性。又非性境。故知此影。唯從見生。</p>
<p>問。帶質通情本。</p>
<p>答。情。謂見分。本。謂本質。此之相分。連帶見質兩頭生起。故云帶質。</p>
<p>問。以心緣心真帶質。是何心緣何心。</p>
<p>答。七緣八。六緣諸心心所。</p>
<p>問。以心緣心。如燈照燈。兩頭有光。成中間相。可名帶質。若似帶質。以心緣色。如燈照壁。壁既無光。其中間相。唯從見生。應名獨影。何成帶質。</p>
<p>答。既名似帶質。約義說乎。</p>
<p>問何知約義。</p>
<p>答。如說獨散意識。緣於當界過未根塵。說為三境。稱實獨影。義說餘二。</p>
<p>問。以何義知。實是獨影。</p>
<p>答。過未無體。境無自性。豈是性境。既無質體。何名帶質。獨有影像。相從見生。獨影無疑。</p>
<p>問。何義說為第二性境。</p>
<p>答。約此影像。雖現無質。會當須有。托曾當質趄此影像。約此義說。第二性境。</p>
<p>問。約何義路。說似帶質。</p>
<p>答。擬曾當質。說此相分從一頭生。為似帶質。</p>
<p>問。何知此二。約義非實。</p>
<p>答。過末無體。豈有所托。實本質也。故知義說。</p>
<p>問。三境之體。相質取何。</p>
<p>答。設爾等。</p>
<p>難。若取本質。無質獨影內二相緣。自證緣見。正智緣如。皆無本質。何為境體。若取相分。內二相緣。自證緣見。本智緣如皆無相分。用何為體。</p>
<p>答。若依正義。唯取所緣。為三境體。免前諸過。</p>
</div>
<div class='div-other'><a id='mulu94' />
<p class='h1'>三境熏種</p><p>問。性境熏幾個種。</p>
<p>答。見影質三。</p>
<p>問。帶質境。</p>
<p>答。見質二種。</p>
<p>問。何無相種。</p>
<p>答。相兩頭生。假故無種。</p>
<p>問。何無餘二。</p>
<p>答。無質無質種。相假無相種。</p>
<p>問。有質獨影。何無質種。</p>
<p>答。自他界地。漏與無漏。質既在他。能熏所薰。不相和合。故無質種。</p>
<p>問。既有本質。何不名為帶質境邪。</p>
<p>答。自他等隔。所以此影不從質起。約由見生。但名獨影。</p>
</div>
<div class='div-other'><a id='mulu95' />
<p class='h1'>二種無明</p><p>問。無明有幾。</p>
<p>答。大數有二。謂不共無明。相應無明。二中復分。</p>
<p>問。不共中復有幾。</p>
<p>答。有三種。一獨行不共。二相應不共。三恒行不共。</p>
<p>問。獨行不共。</p>
<p>答。不與相應者共。</p>
<p>問。恒行不共。</p>
<p>答。不與間斷者共。</p>
<p>問。何者是為恒行不共。</p>
<p>答。第七俱者。名為恒行。不與第六間斷者共。名為不共。此類名為恒行不共。</p>
<p>問。何者獨行不共。</p>
<p>答。不與貪等俱者。名獨行不共。此又有二。謂是主獨行。非主獨行。</p>
<p>問。何名主獨行。</p>
<p>答。不與忿等小十俱者。名為是主。</p>
<p>問。何以故。</p>
<p>答。忿等十法。自類不俱。各自為主。此之無明。既然不與是主者俱。獨自行時。自便為主。是故名為是主獨行。</p>
<p>問。何名非主獨行。</p>
<p>答。與念等俱。名為非主。</p>
<p>問。此之無明。各何時斷。</p>
<p>答。是主獨行唯見所斷。非主無明。通見修斷。</p>
</div>
<div class='div-other'><a id='mulu96' />
<p class='h1'>成漏之義</p><p>問。善與無記自體非染。由何成漏。</p>
<p>答。由與第七煩惱俱起。互相增益。故成有漏。所以道成。漏由漏俱善等由七漏。</p>
<p>難曰。二乘無學有漏之法。既非漏俱。如何成漏。</p>
<p>答。由從有漏舊種生起。故是有漏。</p>
</div>
<div class='div-other'><a id='mulu97' />
<p class='h1'>善等三性</p><p>問。云何名善。</p>
<p>答。自體及果俱可愛樂。名之為善。</p>
<p>問。不善。</p>
<p>答。反善可知。</p>
<p>問。云何無記。</p>
<p>答。無愛非愛果可記別。故名無記。</p>
<p>難曰。疏解二世順益。方名為善。謂前世益今世。今世益後世。俱得樂果者。無為無漏無前後際。何故名善。</p>
<p>答。此世他世。違越生死。有證得故。所以名善。</p>
<p>問。人天樂果。亦是順益。何非善也。</p>
<p>答。唯順益現世。故是無記。</p>
<p>問不善。</p>
<p>答。翻善可知。</p>
<p>問。前六三性。為俱不但。</p>
<p>答。有二師解後。師義正。容許俱起。</p>
<p>難。五識三性容俱起者。五俱意識。於一念中應具三性。</p>
<p>答。隨偏住者。同彼性也。</p>
</div>
<div class='div-other'><a id='mulu98' />
<p class='h1'>南山量義</p><p>小外難曰。若說一切唯心造者。何故此無山處。心想不成。彼有山處。想不能無。</p>
<p>答曰。如在夢中。無山之處。却見有山。縱若夢心却想令無。亦不能無。有却見無。想不能無。</p>
<p>問。何以故。</p>
<p>答。迷妄顛倒。幻業力故。夢境亦如望外。</p>
<p>曰。夢境是假。覺境是實。何得相例。</p>
<p>答。夢既是假。覺安得實。</p>
<p>問。何以故。</p>
<p>答。覺時執實之心。誠如夢昧之心。覺心夢心。皆妄執故。</p>
<p>外難。若覺時境。亦如夢境。不離識者。何得夢境。皆知唯心。覺時之境。不知唯識也。</p>
<p>答。如夢未覺。不能自知夢境唯心。要至覺時。方知唯識。如覺時之境未真。覺位不能自知覺境唯心。至真覺位。方知唯識。</p>
<p>問。何知爾也。</p>
<p>答。如來說為生死長夜。未得真覺。恒處夢中。</p>
<p>外問。若唯有識。何緣世尊說十二處。</p>
<p>答。為入我空。說六二法。</p>
<p>外問。佛既說色等。即應是實有。</p>
<p>答。由破一合實我相故。說色等法。非說實有。</p>
<p>問。為執實我。說色等破。執色等實。復說何破。</p>
<p>答。為破法執復說唯識破色等實。</p>
<p>外難云。破我說色。色等即空。破色說識識性亦空。</p>
<p>答。識性不空。</p>
<p>問。何偏不空。</p>
<p>答。非所執故。</p>
<p>問。若執識實復說何破。</p>
<p>答。執識實有。即是法執。至如唯識。亦是法故。</p>
<p>問。何以故。</p>
<p>答。若執依圓是有。還同遍計是無。故是法執。即法空破。</p>
<p>問。非所執識。何須存也。</p>
<p>答。有為無為名為有。我及我所名為無。故非所執。本法不無。</p>
<p>問。說無此識。有何不可。</p>
<p>答。若無此識便無俗諦。俗諦若無。真諦亦無。</p>
<p>問。何為如此。</p>
<p>答。真俗相待。而建立故。</p>
<p>問。設無真俗。復何過也。</p>
<p>答。撥無二諦。是惡取空。諸佛說為不可治者。外。</p>
<p>問。大乘色等分明現量證知寧撥為無。</p>
<p>大乘答云。現量所證幻有非無。汝執實有。是遍計無。</p>
<p>難曰。外色非實有。可非內識境。他心既實有。寧非自所緣。</p>
<p>答。是自識境。仍疎非親。</p>
<p>外曰。既有異境。何名唯識。</p>
<p>大乘責曰。奇哉固執。觸處生疑。豈唯識言。唯局一人一法無餘。</p>
<p>外曰如何。</p>
<p>答。識言總顯一切有情。各有八識。六位心所。所變相見。分位差別。及彼空理所顯真如。</p>
<p>問。既五位別。何名唯識。</p>
<p>答曰。醫卜未出門。又早閑病發。才不責云。奇哉固執。觸處生疑也。</p>
<p>問。請明五位皆唯識理。</p>
<p>答。識自相故。識相應故。識所緣故。識分位故。識實性故。如是諸法。皆不離識故。名唯識。今後牢記。更不復云。</p>
</div>
<div class='div-other'><a id='mulu99' />
<p class='h1'>四緣之義</p><p>問。現量之境。何緣是幻。非實有也。</p>
<p>答。從緣幻生。故非實有。</p>
<p>問。何故緣生便不是實。</p>
<p>答。既從緣生。亦從緣滅。故幻非實。</p>
<p>問幻生緣。</p>
<p>答。心法四緣生。色法二緣長。</p>
<p>問。心法四緣。</p>
<p>答。謂因緣。增上。所緣緣。等無間緣。</p>
<p>問。色法二緣。</p>
<p>答。謂因緣。增上。</p>
<p>問因緣義。</p>
<p>答。謂有為法。親辦自果。謂之因緣。</p>
<p>問。此體有幾。</p>
<p>答。一種二現。唯此二法。</p>
<p>問。此二望果。皆因緣也。</p>
<p>答。三類親因緣。四類真等流。</p>
<p>問。三類親因緣。</p>
<p>答。謂種引種。種生現現熏種。</p>
<p>問。四類真等流。</p>
<p>答。三因緣上。加現引現。親非親義。如前<span class='corr'>已</span>辯。</p>
<p>問。等無間緣。</p>
<p>答。八現行識。及彼心所前聚。於後自類無間等而開導。令後定生。</p>
<p>問。等者何義。</p>
<p>答。能引所引。力齊名等。謂一引一聚。一聚酬一。一聚引一。一酬一聚。一引一法。一法酬一。一聚引一聚。一聚酬一聚。類有不等。力須齊等。</p>
<p>問無間義。</p>
<p>答。能所相望。於其中間。無自類隔。名為無間。</p>
<p>問緣何義。</p>
<p>答。顯非色等。</p>
<p>問。三性三量三界九地因果漏等。此等自識。互相引生。是此緣否。</p>
<p>答是。</p>
<p>問。何故皆是。</p>
<p>答。只約前後無自類隔。名等無間。何礙漏等。</p>
<p>問所緣緣。</p>
<p>答。謂若有法是帶<span class='corr'>己</span>相。心或相應。所慮所托。</p>
<p>問。有法何義。</p>
<p>答。表是依他。非無體法。</p>
<p>問。何須依他。</p>
<p>答。要有力用牽能緣識。</p>
<p>問。是帶<span class='corr'>己</span>相。</p>
<p>答。帶謂挾帶。相謂體相。相分。<span class='corr'>己</span>即是相。</p>
<p>難曰。有法為緣。生能照心。心帶有法<span class='corr'>己</span>相。名所緣緣。面質為緣。生鏡中像。鏡帶面質<span class='corr'>己</span>相。面質應是鏡所緣緣。</p>
<p>答。要心或相應。所慮所托。鏡非心心所。面非鏡所慮。是故面質。非是鏡家所緣緣也。</p>
<p>問。此緣有幾。</p>
<p>答。有其二種。一親。二疎。</p>
<p>問。親所緣緣。</p>
<p>答。若與能緣體不相離是見分等。內所慮托。應知彼是親所緣緣。</p>
<p>問。疎所緣緣。</p>
<p>答。若與能緣體雖相離。為質能起內所慮托。應知彼是疎所緣緣。</p>
<p>問。親疎二緣。定有體否。</p>
<p>答。親緣定有。疎緣或無。</p>
<p>問。何故。</p>
<p>答。有不仗質。心亦生故。</p>
<p>問。誰是不仗質。</p>
<p>答。第八親相。內二相緣。自證緣見。本智緣如。第六緣無。</p>
<p>問。何者仗質。</p>
<p>答。自第八識。緣他身土。前七除六緣無之外餘皆有質。</p>
<p>問增上緣。</p>
<p>答。謂若有法。有勝勢用能於餘法。或順或違。</p>
<p>問。有勝勢用。</p>
<p>答。是為緣義。但不障礙便是力用。</p>
<p>問。或順或違。</p>
<p>答。顯與違順俱能為緣。</p>
<p>問。法有四相。與何為緣。</p>
<p>答。與後生法。及後異法。非前滅法。</p>
<p>問。何故不與滅法為緣。</p>
<p>答。大乘滅不待因。</p>
<p>問。滅不待因之理。</p>
<p>答。有為之法。念念遷滅。何須待因。</p>
<p>問。請示一法。</p>
<p>答。且如人身隨業力生<span class='corr'>已</span>。念念前滅後生。長至壯年。漸漸衰朽。至業力盡。後念不續。便是死位。豈待因滅。</p>
<p>疑云。此之業力。豈非滅因。</p>
<p>答。業是生因。生力既盡。故歸滅路。豈是業滅。</p>
<p>難曰。如霜降時。青色便滅。此霜豈非青色滅因。</p>
<p>答。霜止隔令後青不生。非滅前青。何以故。目繫無霜。亦有黃葉。明知前青。不待滅因。</p>
<p>請出所以。</p>
<p>答。青色念念前滅後生。霜若不降。後青續生。其霜既降。後青不續。</p>
<p>問。順違義。</p>
<p>答。只如此霜。順後黃色。為相順因。與後青色為相違因。</p>
<p>問。何故有云相違之處。不為因。為因之處。不相違。</p>
<p>答。約相順因。作如是說。</p>
<p>問。既有相違因。滅應待因邪。</p>
<p>答。違後不生。名相違因。非違前滅。</p>
<p>問。何以故。</p>
<p>答。前自遷滅。不假違故。</p>
<p>問。據此之說。即前三因。皆是此因。不順即違故。</p>
<p>答。是。</p>
<p>問。何以故。</p>
<p>答。有是前三因。皆是增上緣。有是增上緣。非是前三緣。增上緣寬。前三狹故。</p>
</div>
<div class='div-other'><a id='mulu100' />
<p class='h1'>五果之義</p><p>問。前之四緣。各得何果。</p>
<p>答。果總有五。謂異熟果等。因通善惡。果唯無記。為異熟果。此異類而熟。</p>
<p>問所招。</p>
<p>答。論云謂有漏善惡業所招自身異熟。及異熟生無記。</p>
<p>問異熟生。</p>
<p>答。若單言異熟。不攝別報。言異熟生。總別皆是。</p>
<p>問等流果。</p>
<p>答。謂習善等所引同類。或似先因。後果隨轉。</p>
<p>問等流名。</p>
<p>答。因果相似名等。是彼類故名流。</p>
<p>問。以先業後果隨轉。</p>
<p>答。且如殺生。得短命報。此假等流。</p>
<p>問。何故名假。</p>
<p>答。性不同故。名之為假。</p>
<p>問。假等流名。</p>
<p>答。果似先因。名為等<span class='note-inline'>(長短相似故)</span>。是彼類故名為流<span class='note-inline'>(殺他命損自壽)</span>。性不同故名為假<span class='note-inline'>(因前六不善之業。促第八無記之壽)</span>。</p>
<p>問。此假等流實是何果。</p>
<p>答。實增上果<span class='note-inline'>(有力增上故)</span>。</p>
<p>問離繫果。</p>
<p>答。謂無漏道。斷障所證。善無為法。</p>
<p>問離繫名。</p>
<p>答。由離障染繫縳之法。證得此果。名離繫果。</p>
<p>問士用果。</p>
<p>答。謂諸作者。假諸作具所辦事業。</p>
<p>問士用名。</p>
<p>答。士謂士夫。用謂作用。此人士用。</p>
<p>問法士用。</p>
<p>答。因法為作者。緣法為作具。如士夫用從喻彰名。</p>
<p>問增上果。</p>
<p>答。增勝殊上。名為增上。有力無力。如增上緣。<span class='corr'>已</span>說其相。</p>
</div>
<div class='div-other'><a id='mulu101' />
<p class='h1'>十因五果</p><p>問。前之五果。依何處得。</p>
<p>答。習氣依處。得異熟果。隨順依處。得等流果。真見依處。得離繫果。士用依處。得士用果。所餘依處。得增上果。</p>
<p>問。習氣依處等言。復是何也。</p>
<p>答。由前四緣。依十五處。立為十因。故說五果。依何處得。</p>
<p>問。亦應敘彼依何依處。建立何因。</p>
<p>答。一語依處。立隨說因。二領受依處。立觀待因。三習氣依處。立牽引因。四有潤種子依處。立生起因。五無間依處。六境果依處。七根依處。八作用依處。九士用依處。十真見依處。依此六處。立攝受因。十一隨順依處。立引發因。十二差別依處。立定異因。十三和合依處。立同事因。十四障礙依處。立相違因。十五不障礙等處。立不相違因。</p>
</div>
<div class='div-other'><a id='mulu102' />
<p class='h1'>福等三業</p><p>問。頌言。由諸業習氣。其業有幾。</p>
<p>答。有三種。謂福。非福。不動。</p>
<p>問福業。</p>
<p>答。即有漏善思為體。疏解福者。殊勝之義。自體及果。俱可愛樂。相殊勝故。名為福業。</p>
<p>問非福業。</p>
<p>答。自體及果。俱不可愛樂。相鄙劣故。名非福業。</p>
<p>問不動業。</p>
<p>答。不可改轉義。其業多少住一境性。不移動故。名不動業。即上二界定地之業。</p>
<p>問不動名。</p>
<p>答。以定能令住一境故。</p>
<p>問。既上二界。應是福業。何名不動。</p>
<p>答。約前殊勝立不動名。</p>
</div>
<div class='div-other'><a id='mulu103' />
<p class='h1'>三種習氣</p><p>問。習氣有幾。</p>
<p>答。亦有三。一名言習氣。二我執。三有支。</p>
<p>問。習氣名。</p>
<p>答。由業氣分。熏習所成。故名習氣。</p>
<p>問名言習氣。</p>
<p>答。因名起種。名名言習氣。</p>
<p>問。名言有幾。</p>
<p>答有二種。一表義。二顯境。</p>
<p>問表義名言。</p>
<p>答。謂能詮義音聲差別。</p>
<p>問。顯境名言。</p>
<p>答。即能了境心心所法。</p>
<p>問。聲能表義。心能顯境。何意用此立習氣名。</p>
<p>答。隨二名言。所熏成種。作有為法各別因緣。名此習氣。</p>
<p>問。我執習氣。</p>
<p>答。謂虗妄執我我所種。</p>
<p>問。我是遍計。何得種也。</p>
<p>答。因執蘊等為我之時熏蘊等種。名我執習氣。</p>
<p>問。何義別立我執習氣。</p>
<p>答。由我執種。能令自他有差別故。別立之也。</p>
<p>問。有支習氣。</p>
<p>答。謂招三界異熟業種。</p>
<p>問有支名。</p>
<p>答。隨善惡有所熏成種。令異熟果善惡趣別。名有支習氣。</p>
<p>問。此三習氣於四緣中。是何緣也。</p>
<p>答。名言習氣。是親因緣。我執有支是。增上緣。</p>
<p>問有支業所招。可是增上緣我執相分種。親生本識見。應是親因緣。云何亦增上。</p>
<p>答。令自他別故。成增上。</p>
<p>問。泛說散布名言。及業種子。其猶何也。</p>
<p>答。名言如散土。業種若泥團。</p>
<p>問。法喻之理。</p>
<p>答。水和散土。而作泥團。業招名言。而為業種。</p>
<p>問。法喻之驗。</p>
<p>答。泥團不散之際。水力能焉。異熟未萎<span class='corr'>已</span>來。業力如是。</p>
<p>問。三種業當何習氣。</p>
<p>答。有支習氣。</p>
<p>問。頌言二取習氣。三中當何。</p>
<p>答。我執名言二習氣也。</p>
<p>問。何名二取。</p>
<p>答。取我我所。及取名言而熏成故。皆說名取。</p>
<p>問。取者何義。</p>
<p>答。取謂著義。</p>
</div>
<div class='div-other'><a id='mulu104' />
<p class='h1'>惑業苦三</p><p>問。生死相續。由惑業苦。何者名惑。</p>
<p>答。發業潤生煩惱名惑。</p>
<p>問。何名為業。</p>
<p>答。能惑後有。名之為業。</p>
<p>何者名苦。</p>
<p>答。業所引生苦果名苦。</p>
<p>問。惑業苦三。攝十二支。其相云何。</p>
<p>答。頌云。愛取無明惑。行有二名業。除五餘七支。一一皆名苦。</p>
</div>
<div class='div-other'><a id='mulu105' />
<p class='h1'>十二支名</p><p>問。十二支名。</p>
<p>答。謂無明等。</p>
<p>問無明體。</p>
<p>答行蘊中痴。</p>
<p>問行支體。</p>
<p>答。身語意思。</p>
<p>問識支體。</p>
<p>答。第八種識。</p>
<p>問。名色支體。</p>
<p>答。四蘊名名。色蘊名色。</p>
<p>問六處體。</p>
<p>答。謂內六處。即六根是。</p>
<p>問觸支體。</p>
<p>答。第八觸全。前六異熟。除第七觸。唯有覆故。</p>
<p>問受支體。</p>
<p>答。謂遍行受。</p>
<p>問愛支體。</p>
<p>答。謂三界貪。</p>
<p>問取支體。</p>
<p>答。通取煩惱。</p>
<p>問有支體。</p>
<p>答。取識等五。及行支種。</p>
<p>問。何以故。</p>
<p>答。愛取潤<span class='corr'>已</span>。轉名有故。</p>
<p>問。生支體。</p>
<p>答。識等五現。</p>
<p>問。老死支體。</p>
<p>答。生支變滅。即老死支。</p>
<p>問。十二支粗分幾類。</p>
<p>答。略攝為四。一能引支。二所引支。三能生支。四所生支。</p>
<p>問。能引支何。</p>
<p>答。謂無明行。</p>
<p>問所引支。</p>
<p>答。識等五種。</p>
<p>問。能所引義。</p>
<p>答。無明發行。招識等五。是能引義。識等是彼所引發故。</p>
<p>問能生支。</p>
<p>答。謂愛取有。</p>
<p>問。何謂能生。</p>
<p>答。近當來生老死故。</p>
<p>問所生支。</p>
<p>答。謂生老死。是愛取有近所生故。</p>
<p>問。生老死體。皆識等現。約何分二。</p>
<p>答。謂從中有本有未衰。皆生支攝。衰變為老。命終為死。</p>
<p>問。何故老死。不別立支。</p>
<p>答。老無定老。附死立支。</p>
<p>問。無定老之義。</p>
<p>答。人畜類等。有夭亡者。天上無老。</p>
<p>問。五衰相。豈非老耶。</p>
<p>答。亦有無者。</p>
</div>
<div class='div-other'><a id='mulu106' />
<p class='h1'>二種生死</p><p>問。常言生死有差別否。</p>
<p>答。有二。一分段。二變易。</p>
<p>問。分段者何。</p>
<p>答。謂諸有漏。善不善業。由煩惱障助緣勢力。所感三界麤異熟果。</p>
<p>問。分段義。</p>
<p>答。隨因緣力。壽命短長有定齊限。故名分段。</p>
<p>問。變易者何。</p>
<p>答。謂諸無漏。有分別業。由所知障助緣勢力。所感殊勝細異熟果。</p>
<p>問變易義。</p>
<p>答。由悲願力。改轉身命。無定齊限。故名變異。緣云。改麤身為細質。易短壽作長年。</p>
<p>問。既改麤為細。易短為長。何名生死。</p>
<p>答。覺知勢盡名為死。入定還資謂之生。</p>
</div>
<div class='div-other'><a id='mulu107' />
<p class='h1'>量果之義</p><p>問。護法四分。約量果說。其義云何。</p>
<p>答。心緣境時。須有所量。能量。量果。之行相故。如尺量物。有解數人。</p>
<p>問。誰如物等。</p>
<p>答。所量如物。能量。如尺。量果。如解數人。</p>
<p>問。應示行相。</p>
<p>答。第三疏鈔。解量果義。因果二位親疎合論。因四皆同。果位諸說。重數不定。</p>
<p>問。請示因四。</p>
<p>答。一相分為所量。見分為能量。自證為量果。二見分為所量。自證為能量。證自證為量果。三自證為所量。證自證為能量。所量即量果。四證自證為所量。自證為能量。所量即量果。</p>
<p>問果位者。</p>
<p>答。二師不同。初師唯約親緣為理。果但六重。謂加相分為所量。內二分為能量。二重通前因四。即成六重。</p>
<p>問。甞聞云<span class='corr'>已</span>得者親得。親得者影得。內二因中不曾緣相。果位始緣。何名親緣為理也。</p>
<p>答。今內二分所緣之相。本是一識之相分故。不須重變影像緣之。故緣見緣相。</p>
<p>問。後師通親疎理。</p>
<p>答。約自不自緣。進退復二。初依三緣三。共有九重。復依三緣四。有十二重。</p>
<p>問九重者。</p>
<p>答。依內三分。緣餘三分。謂見緣相。見緣自證。見緣證自證。此是依一緣三也。又自證緣相。緣見。緣證自證。此是依二緣三也。又證自證緣相。緣見緣自證。此是依三緣三也。故有九重。</p>
<p>問。依三緣四。</p>
<p>答。加內三分。自緣自三。搭前九重。為十二重。</p>
<p>問。此量果義。唯爾數邪。</p>
<p>答。此約分分說遍知義。故唯爾數。若約法法說遍知者。乃有無數。</p>
<p>問。如何無數。</p>
<p>答。無量諸法。皆所量故。何非無數。</p>
<p>問。何謂相分。不為能量。</p>
<p>答。相分理無能緣用故。</p>
<p>問。何理無用。</p>
<p>答。相唯境分。非心分故。現山河等。初無緣慮。</p>
<p>問。何為見分。不為量果。</p>
<p>答見通比非。不得為果。</p>
<p>問。非量全謬。可不為果。比量無謬。何非量果。</p>
<p>答。既然比度。不親證知。何得為果。是故現得為比果。比不為現果也。</p>
<p>問。因見通比非。不得為量果。果見唯現量。應得為量果。</p>
<p>答。因見類故。唯緣用故。非證用故。不得為果。</p>
<p>問。寧知見分無證用也。</p>
<p>答。內二立證名。此唯名為見。見者緣慮義。證者證解義。佛見雖現。非證解故。不為量果。</p>
<p>問。依三緣四之家。內三自緣。應刀自割。指端自觸。焉有此理也。</p>
<p>答。前不云乎。親得者影得。既變影緣。自知非自割。</p>
</div>
<div class='div-other'><a id='mulu108' />
<p class='h1'>四變句義</p><p>問。四變句義。</p>
<p>答。謂共中共。共中不共。不共中共。不共中不共。為四變句。</p>
<p>問。共中共者。</p>
<p>答。如人類中無主山河。招。種。變。用。四義共故。名共中共。</p>
<p>問。共中不共。</p>
<p>答。有主田宅。他雖共變。不得共用。</p>
<p>問何以故。</p>
<p>答。不得為主。用不勝故。名共中不共。</p>
<p>問。不共中共。</p>
<p>答。浮塵根是。自識親依。他亦踈用。此義名為不共中共。</p>
<p>問。不共中不共。</p>
<p>答。即勝義根。唯自識依。非他依用。</p>
<p>問。共中共者。且如多人。共變一山。我山非彼。各自唯識。一處多山。何不相礙。</p>
<p>答。招種變用。四義既共。故一處似一。各不相礙。</p>
<p>問招等義。</p>
<p>答。共業招。共種生。共變。共用。名四義共。</p>
<p>問。其多人山。共在一處。各不相礙。喻如何者。使信得及。</p>
<p>答。譬如多燈。共在一室。和雜似一。光各自遍。各自繫屬。仍不相礙。共中共境。如一燈光。</p>
<p>問爭知各屬。</p>
<p>答。如置多燈。人影亦多。</p>
<p>問。何知各遍。</p>
<p>答。除去一燈。餘光尚遍。無不遍處。故知各遍。各自繫屬。各不相礙。</p>
<p>問。眾人一山。共業不礙。一人多山。何却相礙。</p>
<p>答。雖一人境。多種別生。所以相礙。</p>
<p>問。何以故。</p>
<p>答。非共中共故。眾人一山。相似業招。隨順業轉。名共中共。故不相礙。</p>
<p>問。多人共招。木之與石。何却相礙。</p>
<p>答。互相礙者。但自心上木之與石。非自與他互相礙也。</p>
<p>問此理趣。</p>
<p>答。多人山等。雖在一處。仍各自人。見各自山。不互相見。</p>
<p>問。何不互見。</p>
<p>答。若互見者。心外取法。然各自山。各第八相。各八生時。各相隨生。各八滅時。各相隨滅。故不互見。三界唯心其義明矣。</p>
<p>問。共中共相。實各自變。月藏何說一切共變。</p>
<p>難月藏云。若如爾說。應凡與聖。互相變也。難聖變穢。假變不遮。若實變者。穢種<span class='corr'>已</span>亡。如何變穢。難凡變淨。如何凡夫。見靈鷲山。仍是丘陵。即知凡夫不變淨境。</p>
<p>又難月藏。若互變者應無壞却。常有變故。</p>
<p>月藏質云。若不互變。劫初將壞。無有情時。誰人變器。正義答云。劫初如受胎。將壞如殘果。</p>
<p>問。正義家既不互變。成壞胎殘。有情未生。是誰變也。</p>
<p>答成壞之劫。受胎殘果。皆有情業。何須生<span class='corr'>已</span>。方能變也。</p>
<p>問。如一境應四心。天見寶嚴池。人見為清水。鬼見為猛火。魚見為窟宅。此等之類。當何變句。</p>
<p>答不共中不共。如一類中。說勝義根。招種變用。皆不共故。</p>
<p>問。勝義一身。此等多身。例何得齊。</p>
<p>答。一類之中。一身望多身。異類之中。一類望多類故。</p>
</div>
<div class='div-other'><a id='mulu109' />
<p class='h1'>三界九地</p><p>問。三界九地。</p>
<p>答。三界者。謂欲色無色。九地者。謂五趣雜居。離生喜樂。定生喜樂。離喜妙樂。捨念清淨。空無邊處。識無邊處。無所有處。非非想處地。</p>
<p>問。三界與九地相攝如何。</p>
<p>答。五趣雜居欲界全。離生喜樂。攝色初禪。定生喜樂。攝二禪。離喜妙樂。攝三禪。捨念清淨攝四禪。無色界即後四地。</p>
<p>問。欲界處有幾。</p>
<p>答。天處有六。人傍鬼獄。同在地處。</p>
<p>問色界。</p>
<p>答。有十八處。</p>
<p>問無色界。</p>
<p>答四處。</p>
<p>問。欲界天處何六。</p>
<p>答。謂四王天。忉利天。夜摩天。兜率天。化樂天。他化自在天。</p>
<p>問地處何。</p>
<p>答謂四大洲。東勝身。南贍部。西牛貨。北俱盧。</p>
<p>問。日月星天。屬何天攝。</p>
<p>答。四王天。</p>
<p>問。此四王天。居止何處。</p>
<p>答。須彌上半有四層級。在上層級。</p>
<p>問。下三級是何者居。</p>
<p>答。堅首天。持鬘天。恒憍天。皆四天王所領之天。</p>
<p>問。四王名。</p>
<p>答。東護國。南增長。西廣目。北多聞。</p>
<p>問。諸天處空居地居。</p>
<p>答。四王忉利名地居天。其餘諸天皆名空居。</p>
<p>問。何故下二偏名地居。</p>
<p>答。四王天住須彌層級。忉利居須彌頂。在地上住。故名地居。餘皆虗空中住。故名空居。</p>
<p>問。色界十八。</p>
<p>答。初二三各三。四禪有九天。</p>
<p>問。初禪何三。</p>
<p>答。梵眾。梵輔。大梵天。</p>
<p>問。二禪三天。</p>
<p>答。少光。無量光。極光天。</p>
<p>問。三禪三天。</p>
<p>答。少淨。無量淨。遍淨天。</p>
<p>問。四禪九天。</p>
<p>答。無雲。福生。廣果。無想。無煩。無熱。善現。善見。色究竟天。</p>
<p>問。欲界義。</p>
<p>答。由三欲故名欲界。謂飲食。睡眠。情愛。</p>
<p>問。色界義。</p>
<p>答。有妙色身。故名色界。</p>
<p>問。無色義。</p>
<p>答。彼無形色。故得此名。</p>
<p>問定散地。</p>
<p>答。欲界名散。上二名定。</p>
<p>問何以故。</p>
<p>答。散善業招。定業感故。</p>
<p>問凡聖天。</p>
<p>答。色界上五。名五淨居。聖人所居。其餘皆凡。</p>
<p>問內外道。</p>
<p>答。無想一天。外道所居。餘皆內道凡聖之天。</p>
<p>問。三界九地。類聚差別。</p>
<p>答。依二十五有。差別建立。頌曰。四洲四惡趣。四空并四禪。無想與淨居。梵王六欲天。</p>
<p>問。諸天相狀。</p>
<p>答。四王忉利。有忿怒相。上皆善相。</p>
<p>問。男女差別。</p>
<p>答。欲界六天。皆有男女。上界一類。無男女別。</p>
<p>問王臣等。</p>
<p>答。初禪<span class='corr'>已</span>下皆有王臣。二禪<span class='corr'>已</span>上。皆無王臣。</p>
<p>問喜樂等。</p>
<p>答。三禪<span class='corr'>已</span>下。皆有喜樂。四禪並無。唯捨受故。</p>
<p>問三灾等。</p>
<p>答。初禪有火灾。二禪水灾。三禪風灾。四禪<span class='corr'>已</span>上。離三災絕八患故。</p>
<p>問形器等。</p>
<p>答。下二皆有身形器界。無色皆無。唯有四蘊心心所法。</p>
<p>問。何故有說。鶖子滅時。無色諸天。泪下如雨。</p>
<p>答。彼定果色不遮。亦有其業招色。說無色無。</p>
</div>
<div class='div-other'><a id='mulu110' />
<p class='h1'>世界名義</p><p>問。云何名為世界。</p>
<p>答。楞嚴經云。世為遷流。界為方位。故三際為世。十方為界。</p>
<p>問。世界有差別否。</p>
<p>答。有二種。一眾生世界是正報。二器世界即依報。</p>
<p>問。眾生世界。有差別否。</p>
<p>答。有二說。一曰十界。四聖。六凡。為十界。四聖。聲聞。緣覺。菩薩。及佛。六凡。即六道也。二曰三界。欲色無色是也。</p>
<p>問。器世界形狀若何。</p>
<p>答。如茶磨形。周帀有輪圍山。中間有須彌盧二山。其間四海環繞。其狀如此。</p>
<p>問。器世界。依何而住。</p>
<p>答。依金輪住。金依水。水依風。風依空。</p>
<p>問。空依何有。</p>
<p>答。依迷妄心。</p>
<p>問。妄心依何。</p>
<p>答。妄依真心。</p>
<p>問。真心依何。</p>
<p>答。真無所依。</p>
<p>問。何故無依。</p>
<p>答。是一切法之本源故。</p>
<p>問。此憑何說。</p>
<p>答。楞嚴經云。空生大覺中。如海一漚發。迷妄有虗空。依空立世界。想澄成國土。知覺乃眾生。憑此而說。</p>
<p>問。此世界外。有世界否。</p>
<p>答有。俱舍頌云。四大洲日月。須彌盧欲天。梵釋各一千。此名小千界。此小千千倍說名一中千。中千倍大千。皆同一成壞。</p>
<p>問。此三千界。其廣如此。其高若何。</p>
<p>答。小千界者。量等初禪。其高量至彼。中千等二禪。大千等三禪。其高各至彼。</p>
<p>問。頌言同一成壞。其成壞時。有差別否。</p>
<p>答。成從上成。壞從下壞。</p>
<p>問。壞時差別。</p>
<p>答。謂初火灾。壞至初禪。次水灾。壞至二禪。後風灾。壞至三禪。劫章頌云。風灾能壞第三禪。第四靜慮無能壞。</p>
<p>問。此大千界外。又復如何。</p>
<p>答。十方世界。猶如網孔。實無有盡。</p>
</div>
<div class='div-other'><a id='mulu111' />
<p class='h1'>人仙名義</p><p>問。人者何義。</p>
<p>答。法苑云。人忍也。於世違順。情能安忍。目之曰人。又人仁也。周禮仁有六德。鄭氏注曰。愛人及物曰仁。上下相親曰仁。貴賢親親曰仁。煞身成人曰仁。善惡含忍曰仁。好生惡殺曰仁。</p>
<p>問。仙者何義。</p>
<p>答。仙遷也。遷入山也。故字從人傍山。釋名曰。老而不死曰仙。乃神仙也。</p>
</div>
<div class='div-other'><a id='mulu112' />
<p class='h1'>天君王義</p><p>問。天者何義。</p>
<p>答。外教釋云。上玄也。說文曰顛也。至高無上名天。爾雅曰。春蒼夏昊。秋旻冬上天。內教釋云。神用光潔自在。具此三義。目之為天。</p>
<p>問。君者何義。</p>
<p>答。韓詩外傳曰。君窮也。能窮天下萬物。而除其害者。謂之君也。班固曰。其君天下也。炎之如日。威之如神。涵之如海。養之如春猶草木之植山林。鳥魚之毓川澤。參天地而施化。豈云人事之厚薄者。</p>
<p>問。王者何義。</p>
<p>答。白虎通曰。王往也。天下所歸往也。洪範云。無偏無黨。王道蕩蕩。無黨無偏。王道平平。</p>
<p>問。帝王何義。</p>
<p>答。德象天地稱帝。仁義所生稱王。帝王略論云。夫帝王者。必立德立功。可大可久。經之以仁義。緯之以文武。深根固蔕。貽厥子孫。一言一行。以為軌範。埀之萬代。為不可易。普潤曰。帝力可以鎮萬邦。王威可以伏兆庶。</p>
<p>問。皇者何義。</p>
<p>答。白虎通曰。皇者天之總。美大之稱也。煌。煌人莫違。故為皇也。</p>
<p>問。何名天子。</p>
<p>答。金光明經云。以天護故。復稱天子。王肅云。王者雖號稱帝。而不稱天帝。而曰天子。乃天之子。子之與父。尊卑相去遠矣。漢制天子稱皇帝。其嫡嗣稱皇太子。諸矦之嫡嗣。稱為世子。</p>
</div>
<div class='div-other'><a id='mulu113' />
<p class='h1'>四轉論王</p><p>問。何名轉輪王。</p>
<p>答。由輪旋轉。威伏一切。名轉輪王。</p>
<p>問。輪王有幾。</p>
<p>答。施說足論。說有四種。金銀銅鐵。輪應有別。如其次第勝上中下。逆次能王領一二三四大洲故。</p>
<p>問。其輪寶自何而有。</p>
<p>答。契經言。若王生在剎帝利種。紹灌頂位。於十五日。受齋戒時。沐浴身首。升高臺殿。臣僚輔翼。東方忽有金輪寶現。其輪千輻。具足轂輞。眾相圓淨。如巧匠成。舒妙光明。來應王所。此王定是金轉輪王。餘三亦爾。</p>
<p>問。四輪王威定諸方。有差別否答有。謂金輪者。諸小國王。各自來迎。作如是言。我等國土。寬廣豐饒。安隱富樂。多諸人眾。惟願天王。親無教勑。我等皆是天王翼從。若銀輪王自往彼土。威嚴近至。彼方臣伏。若銅輪王。至彼國<span class='corr'>已</span>。宣威布德。彼方推勝。若鐵輪王。亦至彼國。現威列陣。尅勝便止。</p>
<p>問。鐵輪王者。乃資糧位。前上品十善菩薩所得。既云尅勝。寧無傷害。</p>
<p>答。一切輪王。皆無傷害。令伏得勝。各安其所。勸化令修十善業道。故輪王歿。定得生天。慈恩云。金輪風望順化。銀輪遣使方降。銅輪振威乃伏。鐵輪奮戈始定。</p>
</div>
<div class='div-other'><a id='mulu114' />
<p class='h1'>阿修羅義</p><p>問。何名阿修羅。</p>
<p>答。舊阿須倫。阿須羅。阿蘇羅。新云阿素洛。翻云非天。淨名疏云。此神果報最勝。隣次諸天。而非天也。舊翻無端正。男醜女美。名無端正。</p>
<p>問。神變如何。</p>
<p>答。華嚴經云。如羅睺阿修羅王。本身長七百由旬。化形長十六萬八千由旬。於大海中。出其半身。與須彌山而正齊等。</p>
<p>問。阿修羅趣類住處。</p>
<p>答。楞嚴經云。復有四種阿修羅類。若於鬼道。以護<span class='note-inline'>(法力)</span>成通入空。此阿修羅從卵而生。鬼趣所攝。若於天中。降德貶墜。其所卜居。隣於日月。此阿修羅。從胎而出。人趣所攝。有阿修羅。執持世界。力洞無畏。能與梵王。及天帝釋。四天爭權。此阿修羅。因變化有。天趣所攝。別有一分下劣阿修羅。生大海心。沉水穴中。旦遊虗空。暮歸水宿。此阿修羅。因濕氣有。畜生趣攝。</p>
<p>問。修羅與天。勝劣幾何。</p>
<p>答。起世經云。修羅宮殿。城郭器用。降地居天一等。亦有婚姻男女法式。略如人間。</p>
<p>問。何因感得。</p>
<p>答。此阿修羅。在因之時。懷猜忌心。雖行五常。欲勝他故。下品十善。感此道身。</p>
<p>問。有說五道。除阿修羅。未知可否。</p>
<p>答。普潤說云。觀諸經文。應有六道。</p>
<p>問。何以故。</p>
<p>答。以惡有上中下故。有三惡道。善有上中下。亦有三善道。若不爾者。惡有三報。而善唯二。是事相違。若有六道。於義無違。</p>
</div>
<div class='div-other'><a id='mulu115' />
<p class='h1'>地獄名義</p><p>問。何名地獄。</p>
<p>答。地下有獄。名為地獄。</p>
<p>問。地獄名類。</p>
<p>答。然此地獄。有大有小。大有其八。小有十六。</p>
<p>問大八者。</p>
<p>答。一等活。二黑繩。三眾合。四叫喚。五大叫喚。六熱。七大熱。八阿鼻。</p>
<p>問。十六小者。</p>
<p>答。八寒八熱是也。言八熱者。一炭坑。二沸屎。三燒林。四劒林。五刀道。六<span class='corr'>刺</span>林。七醎河。八銅橛。</p>
<p>問八寒者。</p>
<p>答。一頞浮陀。二泥羅浮陀。三阿羅羅。四阿波波。五睺睺。六漚波羅。七波頭摩。八摩訶波頭摩。</p>
<p>問地獄因。</p>
<p>答。造作上品五逆十惡。感此道身。</p>
<p>問壽量。</p>
<p>答。人中萬八千歲。為地獄一晝夜。若等活獄。壽五百歲。乃至無間壽一中劫。更有近邊孤獨。其壽不定。處亦不定。</p>
<p>問。此三惡道。云何又說為三途。</p>
<p>答。解脫經云。地獄名火途。餓鬼名刀途。傍生名血途。途有二義。一謂途炭。取殘害義。二謂途道。取所趣義。</p>
</div>
<div class='div-other'><a id='mulu116' />
<p class='h1'>神鬼畜義</p><p>問。云何名神。</p>
<p>答。光明疏云。神能也。大力者能移山填。海。小力者能隱顯變化。</p>
<p>問。云何名鬼。</p>
<p>答。婆沙論云。鬼畏也<span class='note-inline'>(虗怯多畏)</span>又威也。能令人畏其威也。又希求名鬼。謂彼餓鬼。恒從他人希求飲食。以活其命。</p>
<p>問。鬼與神是同是別。</p>
<p>答。淨名疏云。皆鬼道也。</p>
<p>問。鬼有其幾。</p>
<p>答麤分三品。細分九類。</p>
<p>問。三品者何。</p>
<p>答。正理論說。一無財。謂不得飲食。二少財。少得飲食。三多財。多得飲食。</p>
<p>問。九類者何。</p>
<p>答。於三品中。復各有三。無財三者。一炬口鬼。火炬炎熾。常從口出。二針咽。腹大如山。咽如針孔。三臭口。口中腐臭。自惡受苦。</p>
<p>問少財三。</p>
<p>答。一針毛。毛利如針。行便自刺。二臭毛。毛利而臭。三大癯。咽垂大癭自抉噉膿。</p>
<p>問多財三。</p>
<p>答。一得棄。常得祭祀所棄食故。二得失。常得巷陌所遺食故。三勢力。夜叉羅剎毗舍闍等。所受富樂。類於人天。</p>
<p>問。鬼神住處。</p>
<p>答。正理論云。本琰魔界從此展轉散趣餘方。長阿含云。一切人民。所居舍宅街巷市肆。及丘塚間。</p>
<p>問。鬼名狀。</p>
<p>答。皆隨所依。即以為名。依人名人。乃至草木殊形異狀。其相不定。</p>
<p>問。壽量。</p>
<p>答。人間一月。鬼為一日。乘此日月成歲。壽五百年。</p>
<p>問鬼惡因。</p>
<p>答。諂誑心。造作下品五逆十惡。感此道身。</p>
<p>問。如上內教。作如是說。未知儒宗。鬼神名義。</p>
<p>答。鄭玄云。聖人之精氣謂之神。賢人之精氣謂之鬼。尸子云。天神曰靈。地神曰祇。人神曰鬼。鬼歸也。故古人以死人為歸人。</p>
<p>問。傍生之名。其義云何。</p>
<p>答。婆沙論云。其形傍故。其行亦傍。故名傍生。</p>
<p>問。何名為畜生。</p>
<p>答。婆沙云。畜謂畜養。秉性愚癡。不能自立。為他畜養。故名畜生。</p>
<p>問。何名六畜。</p>
<p>答。禮記注云。牛羊犬馬豕鷄。謂之六畜。</p>
<p>問。龍者何義。</p>
<p>答。五音集韻云。通也。和也。寵也。說文云。鱗蟲之長。能幽能明。能小能大。能長能短。春分而登天。秋分而入地。</p>
<p>問。何名獅子。</p>
<p>答。略大論云。方頰大骨。頭大眼長。眉高而廣。口鼻方大。雙耳高上。髦髮光潤。上身廣大。脩脊細腰。其腹不現。長尾利爪。其口安立。以身大力<span class='note-inline'>(云云)</span>。</p>
<p>問。云何名象。</p>
<p>答。異物誌云。身倍數牛。目不踰豕。鼻為口役。望頭若尾。馴良承教。後言則跪。素牙玉潔。載籍所美。服重致遠。</p>
<p>問。傍生因果。</p>
<p>答。久蘊愚情。夫沉慧性。資種植於田野。受驅䇿於身疆。</p>
<p>問。狀類。</p>
<p>答錦臆翠毛。飛騰碧漢。金鱗頳尾。游泳清波形分萬殊。類遍五道。</p>
</div>
<div class='div-other'><a id='mulu117' />
<p class='h1'>四生名義</p><p>問。四生名。</p>
<p>答。謂胎卵濕化。</p>
<p>問四生義。</p>
<p>答。從胎臟出名胎生。從卵殻出。謂之卵生。藉濕氣成。故曰濕生。無而歘有稱為化生。</p>
<p>問趣緣。</p>
<p>答。俱舍頌曰。倒心趣欲境濕化染香處。</p>
<p>問。倒心趣欲境。</p>
<p>答胎卵二生。於中有位起顛倒心。馳趣欲境。隨所受合。結生相續。</p>
<p>問顛倒心。</p>
<p>答。謂趣生者。若男於母作妻想。若女於父作夫想。</p>
<p>問。濕化染香處。</p>
<p>答。濕生染香。化生染處。</p>
<p>問。濕生染香。</p>
<p>答。濕生齅知生處香氣。便生愛染。隨所愛合。而便結生。</p>
<p>問。化生染處。</p>
<p>答。化生隨業。見當生處。染著結生。</p>
<p>問。趣生中有形狀品類。</p>
<p>答。惡業中有如黑羺光。伏面而行。善業中有如白衣光。天趣者上。人趣者旁。俱舍頌云。天首上三橫。地獄頭歸下。</p>
</div>
<div class='div-other'><a id='mulu118' />
<p class='h1'>在胎五位</p><p>問。在胎五位。</p>
<p>答。一羯喇藍。翻名雜穢。在初七日。二頞部曇。此翻疱。在二七日。三名閇尸。此云凝結。在三七日。四名建南。此云凝厚。在四七日。五鉢羅賒伽。此云形。在五七日。六髮毛爪位。七具根位。後漸增長。至十月時。圓滿而生。</p>
</div>
<div class='div-other'><a id='mulu119' />
<p class='h1'>四生具緣</p><p>問。四生各具幾緣而生。</p>
<p>答。總四因緣。各藉不等。其四緣者。一業思。二卵殻。三胎臟。四潤濕。各所具者。卵四。胎三。濕二。化一。胎三除殻。二連胎。化唯業思。</p>
</div>
<div class='div-other'><a id='mulu120' />
<p class='h1'>界趣具生</p><p>問。三界諸趣。各具幾生。</p>
<p>答。俱舍頌云。鬼通胎化二。人旁具四生。地獄及諸天。一一皆化生。</p>
</div>
<div class='div-other'><a id='mulu121' />
<p class='h1'>定不定報</p><p>問。業所招報。為定受否。</p>
<p>答曰。定受。</p>
<p>難曰。若爾。何故論說。有順不定受也。</p>
<p>答曰。唯云不定。不云不受。故須定受。經云。無有地方所。脫之不受報。</p>
<p>問。若定受者。何云入見者。名抵債。聖人抵而不受惡總報故。</p>
<p>答曰。說定受者。約凡夫人。若聖人者。三乘無學。善亦不受。況惡報乎。</p>
<p>問曰。何知善亦不受。</p>
<p>答。阿羅漢者。應不受復有故。佛解脫道。捨有漏種現故。即知善惡俱不受也。</p>
<p>難曰。若亦不受善果報者。二乘即<span class='corr'>已</span>。若大乘者。捨無常色。獲得常色。受想行識。亦復如是。此豈非是善果報也。</p>
<p>答曰。說不受者。有漏善根。不說無漏。</p>
<p>問。此以何證。</p>
<p>答。華嚴經云。有業報佛。即是報身。此其證也。</p>
<p>難。若受無漏善果報者。因何因中行行之時。每度要與三輪體空。云不望得果。一何相違。因果不相照故。</p>
<p>答曰。云不望者。要事與理合。理與事冥。恐著於相。成有漏因。云不望果。此報身者。乃無得而得。是真得也。無果之果。乃真果也。故古德云。有心用處還應錯。無意求時却宛然。又云如蟲蓹木。偶爾成文。即其義也。</p>
<p>問。若有得之得。有果之果。何以非真。</p>
<p>答。事不契理。心有分限。故果有盡。所以非真。</p>
<p>問。無漏五蘊。既是有為生滅之法。何偏名真。</p>
<p>答。無麤四相。所以名真。難。有細四相。亦是生滅。何偏名真。</p>
<p>答。雖細四相。念念遷滅。乃盡未來。念念相續。永無斷滅。故得名真。</p>
<p>問。何故無斷。</p>
<p>答。事既契理。理既無限。業亦無盡。故無斷滅。</p>
<p>問。何故有心求之不得真果。</p>
<p>答。真者不墮諸數。心言路絕。若言果者。墮諸數故。若有所得。落心言故。其真理者。非得非非得。非果非不果。故著有無。或住中間。俱不得真也。</p>
</div>
<div class='div-other'><a id='mulu122' />
<p class='h1'>諸論差別</p><p>問。前云論說不定等言。何論說幾。</p>
<p>答曰。瑜伽論說有二種業。謂順定受。順不定受。唯識論說。有其四種。謂順現生後不定受。</p>
<p>問。兩論二四。數既不同。有相違否。</p>
<p>答。其唯識論。數雖有四。唯定不定。止於定中分為前三。後一同彼。故無相違。</p>
<p>問。順等名義。</p>
<p>答。謂上上品善不善業。極殊勝故。現身便受。名順現受。中庸之業。稍降上者。次生便受。名順生受。又稍劣中等者。二生<span class='corr'>已</span>後。皆名順後。其下品等。由微劣故。如人負債。急者先償。排遣在後。名順不定。</p>
<p>問。此等因何。有勝劣也。</p>
<p>答。由能造心有勝劣故。所造亦爾。</p>
<p>問。排在後者。時節不定其報如何。</p>
<p>答。由此瑜伽。有四句簡。謂時定報不定。報定時不定。時報俱定。時報俱不定。</p>
<p>問彼論四句。與彼二業。及唯識四。識。與相配。</p>
<p>答。瑜伽。時定報不定。報定時不定。通唯識四。即彼順不定受。時報俱定者。唯識前三。即彼順定受。時報俱不定者。唯識第四。同彼論後。順不定受。</p>
<p>問。此時與報。及定不定。其猶何也。請喻示之。</p>
<p>答。時定報不定者。如論稼實。秋間決收。是時定也。未知成否是報不定。報定時不定者。如守牌僧。僧次<span class='corr'>已</span>定。是報定也。知何時有。是時不定。時報俱定者。如現任官。此時現受報故。時報俱不定者。如未入選。何時坐。是時不定。未委得何官。是報不定。</p>
<p>問。此順現等。為別報邪。為總報也。</p>
<p>答。唯順現業。是其別報。餘皆總報。</p>
<p>問順現者。何非總報。</p>
<p>答。唯現身上。增損福壽。不改趣類。故是別報。</p>
<p>問。如現變蛇。轉女成男者。總邪別邪。</p>
<p>答全身變<span class='corr'>已</span>。方名總報。有少未變。猶屬別報。</p>
<p>問。何以故。</p>
<p>答。此趣彼趣。此類彼類。逈然不同業類全異。方名總報。有少同異。乃是別報。</p>
</div>
<div class='div-other'><a id='mulu123' />
<p class='h1'>五心輪名</p><p>問。五心輪名。</p>
<p>答。謂率爾心。尋求心。決定心。染淨心。等流心。</p>
<p>問。此五心何時起何。</p>
<p>答。但聞語時。前後次第。應起即起。</p>
<p>問。請示一途。</p>
<p>答。諸行無常。四字之時。若專法者。七心集現。解其義理。若散亂者。十二心現。</p>
<p>問。七心輪。</p>
<p>答如聞諸字時。有率爾尋求二心。復聞行字時。有決定心。又聞無字時。復起尋求。後聞常字。遂起決定染淨等流成七心轉。</p>
<p>問十二心。</p>
<p>答。四字皆有率爾尋求。成其八心。行字加決定。通前成九。常字又加決定染淨等流三心。搭前九心。成十二心。</p>
</div>
<div class='div-other'><a id='mulu124' />
<p class='h1'>四斷名義</p><p>問四斷義。</p>
<p>答。一自性斷。二相應斷。三離縛斷。四不生斷。</p>
<p>問。自性義。</p>
<p>答。根隨等惑。無漏智生。斷彼自體。名目性斷。</p>
<p>問。相應斷義。</p>
<p>答。前七心王。遍行別境通染性者。斷彼相應染法之時。其遍別等。亦得斷名。名相應斷。</p>
<p>問。離縛斷義。</p>
<p>答。善無記法。由斷能縛染心所以。亦得斷名。名離縛斷。</p>
<p>問。不生斷義。</p>
<p>答。八難果法。入見道後。永不生故。名不生斷。</p>
<p>問。四斷作釋。</p>
<p>答。自性即斷所。相應之斷能。離縛之斷。不生即斷。</p>
</div>
<div class='div-other'><a id='mulu125' />
<p class='h1'>三寶名義</p><p>問。何名佛義。</p>
<p>答福田論曰功成妙智道登圓覺名之曰佛。</p>
<p>問。云何名法。</p>
<p>答。玄理幽微正教精誠目之為法。</p>
<p>問。何故名僧。</p>
<p>答。禁戒守真。威儀出俗。故謂之僧。</p>
<p>問。何得名寶。</p>
<p>答。皆是四生導首。六趣舟航。故得名寶。無機子。</p>
<p>問。涅槃經云。諸佛所師謂法也。則應立教。舉法為初。何緣垂訓。佛居先邪。</p>
<p>釋曰。人能弘道。非道弘人。佛有演法之功。法無自顯之力。猶如伏藏。藉人指出。故初稱佛然後示法。</p>
</div>
<div class='div-other'><a id='mulu126' />
<p class='h1'>三乘通號</p><p>問。何名為聲聞乘。</p>
<p>答。知苦常懷厭離。斷集永息潤生。證滅高契無為。修道唯求自度。此之所謂聲聞乘也。</p>
<p>問。何名緣覺也。</p>
<p>答。觀無明是妄。始知諸行為幻源。斷二因之牽遶。滅五果之纏縛。此之所謂緣覺乘也。</p>
<p>問。何名菩薩乘。</p>
<p>答。等觀一子。普濟羣萌。秉四弘之誓心。運六度之梵行。此謂菩薩乘也。</p>
</div>
<div class='div-other'><a id='mulu127' />
<p class='h1'>大乘五位</p><p>問。如是所成唯識相性。誰於幾位。如何悟入。</p>
<p>答。謂具大乘二種種性。各於五位漸次悟入。何謂大乘二種種性。一本性住種性。二習所成種性。</p>
<p>問。本性住種性。</p>
<p>答。謂無始來。依附本識。法爾所得。無漏法因。</p>
<p>問。何者名為具本性人。</p>
<p>答外凡人是。</p>
<p>問。何名外凡。</p>
<p>答。雖具此性。未發堅固大菩提心。名外凡位。</p>
<p>問。習所成性。</p>
<p>答。謂聞法界等流法<span class='corr'>已</span>。聞所成等熏習所成。</p>
<p>問。此何等人名習性。</p>
<p>答。內凡人是。</p>
<p>問。何名內凡。</p>
<p>答。此性定在發心<span class='corr'>已</span>後。約初入劫。名內凡位。</p>
<p>問。云何入劫。</p>
<p>答。為發心後。修十千劫。方入十信。言入劫者。乃三僧祇之初首。名為入劫。</p>
<p>問。具此二性。當幾類人。</p>
<p>答。定性菩薩。二乘回心。</p>
<p>問。二乘五果。回心向大。望頓悟人。至初入劫。修習劫數。同別多少。</p>
<p>答。下從初果。上至五果。回心向大。至入劫位。乃經八。六。四。二萬十千劫。至資糧初。頓悟發心。亦十千劫。至資糧初。</p>
<p>問。何故五果劫少。初果劫多。</p>
<p>答。煩惱有無。修證少多故。</p>
<p>問。略於五位。</p>
<p>答。一資糧。二加行。三見道。四修習。五究竟。</p>
<p>問。漸次悟入。</p>
<p>答於識相性。資位中。能深信解。至加行位。能漸伏除。所取能取。引發真見。至見道位。如實通達。修習位中。如所見理。數數修習。伏斷餘障。至究竟位。出障圓明盡未來際。化有情類。復令悟入唯識相性此名漸次悟入。</p>
</div>
<div class='div-other'><a id='mulu128' />
<p class='h1'>一資糧位</p><p>問資糧名。</p>
<p>答。資謂資益。糧謂津糧。從此積集福智津糧。資益<span class='corr'>己</span>身。遠趣大果。故名資糧。</p>
<p>問。又何名為順解脫分。</p>
<p>答。為有情故。勤求究竟大解脫果。由此亦名順解脫分。資糧自利之名。順分利他之號。</p>
<p>問。此資糧位。當修何行。</p>
<p>答。謂修大乘順解脫分。</p>
<p>問。從何而何是資糧位。</p>
<p>答。從發深固大菩提心。乃至未起順決擇識。齊此皆是資糧位攝。</p>
<p>問。此資糧位。有幾行位。</p>
<p>答。有四十心。謂十信。十住。十行。十回向。</p>
<p>問。此位由何。於唯識義能深信解。</p>
<p>答。因四勝力。謂內因力。善友力。作意力。資糧力。</p>
<p>問。何者因力。</p>
<p>答。大乘多聞熏習相續。</p>
<p>問。善友力。</p>
<p>答。逢事諸佛。出現於世。</p>
<p>間作意力。</p>
<p>答。一向決定勝解。名作意力。</p>
<p>問資糧力。</p>
<p>答。由三力積集無間。名資量力。</p>
<p>問。此位伏除何障染法。</p>
<p>答。少能伏除取二取現。</p>
<p>問何故少能。不能多也。</p>
<p>答。多住外門。修菩薩行。所以少能。</p>
<p>問。何名外<span class='corr'>門</span>。</p>
<p>答。散心名外。</p>
<p>問何知如此。</p>
<p>答。本論頌云。於二取隨眠。猶未能伏滅。故唯能伏取二取現。</p>
<p>問。散心脩者。華嚴何說十住菩薩現八相等。豈非定力。</p>
<p>答。既云多住外門。即知少能入定。是故能現。</p>
<p>問。福智資糧。何者是福是智。</p>
<p>答。前五度福。第六度智。</p>
<p>問。此位中斷修之相。</p>
<p>答。有三種練磨心。除四處障。</p>
<p>問三練磨。</p>
<p>答。一菩提廣大屈。引佗況<span class='corr'>己</span>練。二萬行難修屈。省<span class='corr'>己</span>增修練。三轉依難修屈。引麤況妙練。</p>
<p>問四處障。</p>
<p>答。一離二乘作意障。二諸疑離疑障。三離聞思我我所執障。四斷除分別緣似我法義境障。</p>
</div>
<div class='div-other'><a id='mulu129' />
<p class='h1'>二加行位</p><p>問加行名。</p>
<p>答。加功用行。名為加行。近見道故。立加行名。</p>
<p>問。此又何名順決擇分。</p>
<p>答。欣遠之心。不如始業。且求見道名順決擇分。見道之智名決擇故。</p>
<p>問。不如始業。</p>
<p>答。非屬力劣。行合如此。是知涅槃。不越於此。故且求近。云不如始。</p>
<p>問始業。</p>
<p>答。始初發心。一至遠求大涅槃。故。</p>
<p>問。此位行業。</p>
<p>答。即修大乘順決擇分。便是行業。</p>
<p>難曰。近見道故。名加行者。資糧遠見道。無加行義。</p>
<p>答。若加功用行。而行資糧。亦名加行。若近見道加功。四善獨名加行。故對法說。有資糧皆加行。有加行非資糧。</p>
<p>問。資益<span class='corr'>己</span>身之糧。加行不名資糧。加功用行求果。資糧不名加行。</p>
<p>答。資糧遠望大果。最初獨名資糧。加功萬行。加功資糧。亦名加行。</p>
<p>問。加功而行萬行。資糧得名加行。加行亦望大果。加行亦名資糧。</p>
<p>答。初位發心最猛。四善不名資糧。萬行加力方行。初位亦名加行。</p>
<p>問。初位心猛。獨名資糧。四善近見。獨名加行。</p>
<p>答曰可爾。若加功行萬行。初位名加行。若近見名加行。初位不得名。</p>
<p>問。若果資糧。四善亦得名資糧否。</p>
<p>答曰。不爾。若如爾。</p>
<p>難。見道亦是果之資糧應名資糧。恁麼。則如何即得。</p>
<p>答。從增立名。但可名見道。不得名資糧。</p>
<p>難曰。從增立名。見非資糧。既是從增立名。資糧亦非加行。</p>
<p>答。固知如是。所以五道立名不同互不相濫。</p>
<p>問。加行位所脩之法。</p>
<p>答有四位。四能發。四所發。四能觀。四所觀。</p>
<p>問四位。</p>
<p>答。謂暖。頂。忍。世第一。</p>
<p>問四能發。</p>
<p>答明得定明增定。印順定。無間定。</p>
<p>問四所發。</p>
<p>答。下四尋思觀。上四尋四觀。下如實智觀。上如實智觀。</p>
<p>問所觀四。</p>
<p>答。名空。義空。名義自性空。名義差別空。</p>
<p>問能觀四。</p>
<p>答即前尋思如實四觀是也。</p>
<p>問。依何位。入何定。發何智。觀何法。</p>
<p>答。初依暖位。入明得定。發下尋思觀。創觀所取名義。自性差別皆空。</p>
<p>問。何由得空。</p>
<p>答。觀所取四。皆自心變。皆假施設。實不可得。不空而何。</p>
<p>問第二位。</p>
<p>答。次依頂位。入明增定。發上尋思觀。重觀所取名等四法。實不可得。唯自心變。</p>
<p>問第三位。</p>
<p>答。復依忍位。入印順定。發下如實智觀。印前所取四法是空。順後能取之識。亦是其空。印前順後。名印順定。</p>
<p>問。何義順後能取亦空。</p>
<p>答。既無實境。離能取識。寧有實識。離所取空。</p>
<p>問何以故。</p>
<p>答。所取能取。相待立故。</p>
<p>問。此忍有幾。</p>
<p>答。有下中上。下忍印無所取。中忍即無能取。</p>
<p>問第四位。</p>
<p>答依世第一位。入無間定。發上如實智觀。印二取空。伏除二障。俱生分別。</p>
<p>又問。初位何義名暖。</p>
<p>答。至初獲道火前相。名之為暖。</p>
<p>問明得名。</p>
<p>答。至此初獲慧日前相。名明得定。</p>
<p>問尋思名。</p>
<p>答。尋思名等。假有實無。名曰尋思。</p>
<p>問。名義二法。何故別別而觀。名自性。義自性。名差別。義差別。合而觀之。</p>
<p>答。名文與義能所相異。故別尋求。名義自性。及二差別。二二合同。故合思察。</p>
<p>問第二位。何義名頂。</p>
<p>答。尋思位極。立以頂名。</p>
<p>問明增名。</p>
<p>答。明相轉增。名明增定。</p>
<p>問。何故頂位。重觀四法。</p>
<p>答。初伏難故。所以重觀。</p>
<p>問。第三位何義名忍。</p>
<p>答。忍境識空。故名為忍。忍者印也。順也。</p>
<p>問。印順定。</p>
<p>答。印前順後。立印順名。</p>
<p>問四如實智名。</p>
<p>答。如實遍知此四離識及識非有。名如實智。</p>
<p>問第四位世第一名。</p>
<p>答。有漏位極。名世第一。</p>
<p>問無間定名。</p>
<p>答。從此無間。必入見道。立無間名。</p>
<p>問。頌云。現前立少物。何為少物。</p>
<p>答。心上變如。名為少物。</p>
<p>問。頌云以有所得故。所得者何。</p>
<p>答。帶相觀心。名有所得。即前少物也。此名相縛。</p>
</div>
<div class='div-other'><a id='mulu130' />
<p class='h1'>三見道位</p><p>問通達名。</p>
<p>答。謂無漏智。體會真如。故名通達。</p>
<p>問見道名。</p>
<p>答。初照理故。亦名見道。</p>
<p>問。此之見道。有差別否。</p>
<p>答。有真見道。相見道。</p>
<p>問。真相見道。有差別否。</p>
<p>答。有。若一心真見道。三心相見道。若三心真見道。十六心相見道。</p>
<p>問。云何一心真見道也。</p>
<p>答。謂根本智。實證二空真理。實斷分別惑智二障。雖多剎那。事方究竟。總說一心。</p>
<p>問。三心相見道。</p>
<p>答。一內遣有情假緣智。二內遣諸法假緣智。三遍遣一切有情諸法假緣智。</p>
<p>問。何故此名相見道。</p>
<p>答。以真見道。不別緣故。今則別緣是相見道。</p>
<p>問。三心真見道。</p>
<p>答。前三心說為真見。</p>
<p>問。復約何理。却說為真。</p>
<p>答。以相見道。緣四諦故。今不緣彼。為真見道。</p>
<p>問。十六心相見道。</p>
<p>答。謂苦集滅道。四諦之下。各有四心。故成十六。</p>
<p>問。四心者何。</p>
<p>答。苦法智忍。苦法智。苦類智忍。苦類智。餘三諦准。</p>
<p>問。此十六心。有差別否。</p>
<p>答。有二種。有能所取十六心。有上下諦境十六心。</p>
<p>問。能所取十六心。</p>
<p>答。法智法忍。緣於真如。其真如者。是智所取。類忍類智。緣智見分。其見分者。是能取智。名能所取十六心也。</p>
<p>問。上下諦境十六心。</p>
<p>答。法智法忍。緣下界如。類忍類智。緣上界如。名上下諦境十六心也。</p>
<p>問。何故如此。</p>
<p>答。下界入見。現前名法。上界名類。</p>
<p>問。示能所取。</p>
<p>答。且苦法智忍緣如。倣真見道中。無間道見分斷苦諦惑。苦法智緣真如。倣真見道中。解脫道見分證苦諦下理。苦類智忍緣前能倣之心見分。倣第一心無間道自證緣見。苦類智緣前見。倣第二心解脫道自證緣見。集滅道三。倣此作法。</p>
<p>問。請示上下。</p>
<p>答。苦法智忍緣欲界如。倣無間道見分斷欲界惑。苦法智緣欲界如。倣解脫道見分證欲界理。苦類智忍緣上二界如。倣無間道見分斷上界惑。苦類智緣上界如。倣解脫道見分證上界理。餘三諦准。</p>
<p>問。三心相見道。</p>
<p>答。內遣有情假緣智。倣無間道見分斷我執。內遣諸法假緣智。倣無間道見分斷法執。此二別緣。名之為法。遍遣有情諸法假緣智。倣解脫道二空見分證二空理。此一總緣。名之為類。</p>
<p>問。又如何理。此三名真。</p>
<p>答。若三名真。不說倣法。乃根本智別斷總證。</p>
<p>問。一心真見道。</p>
<p>答。雙空智起。無間道中。雙斷二障。解脫道時。雙證二空。</p>
<p>問。二種十六。皆小乘法。菩薩何作。</p>
<p>答。此約菩薩修作說之。</p>
<p>問。何故修彼。</p>
<p>答。降伏二乘故修。成遍知故。</p>
<p>問。此通達位之分齊。</p>
<p>答。於十地中。每地有三。謂入住出。此通達位。當其初地入心也。住出二心屬修道故。</p>
<p>問。何故見道。偏時促也。</p>
<p>答。明來暗謝。智起惑亡。一念尚無。何恠時促。</p>
<p>問。既無一心。何當入心。</p>
<p>答。約相見道。多時排布。事方究竟。說當入心。若真見道。豈屬三際也。</p>
</div>
<div class='div-other'><a id='mulu131' />
<p class='h1'>四修習位<span class='note-inline'>(附　五究竟位)</span></p><p>問修習名。</p>
<p>答。修謂修理。習謂習學。有為無為功德法故。名為修習。</p>
<p>問修行位。差別之相。</p>
<p>答。大分有二。初十地因。後轉依果。</p>
<p>問十地因。</p>
<p>答。十地皆具加行。無間。解脫勝進。四道之因。</p>
<p>問十地名。</p>
<p>答。一極喜。二離垢。三發光。四焰慧。五難勝。六現前。七遠行。八不動。九善慧。十法雲。</p>
<p>問。初地何義。名為極喜。</p>
<p>答。初獲聖性。具證二空。能益自他。生大喜故。名極喜地。</p>
<p>問。初地中修習何行。</p>
<p>答。施行三。謂財。無畏。法施。</p>
<p>問斷何障。</p>
<p>答。異生性障。及斷二愚。一執著我法愚。二惡趣雜染愚。</p>
<p>問證何理。</p>
<p>答。遍行真如。</p>
<p>問二地離垢之名。</p>
<p>答。具淨尸羅。遠離能起微細毀犯煩惱垢故。名離垢地。</p>
<p>問修何行。</p>
<p>答。戒行三。謂律儀。攝善法戒。饒益有情戒。</p>
<p>問。斷何障愚。</p>
<p>答。斷邪行障。微細悞犯愚。種種業趣愚。</p>
<p>問證何理。</p>
<p>答。證最勝真如。</p>
<p>問。三何名發光。</p>
<p>答。成就勝定。大法總持。能發無邊妙慧光故。名發光地。</p>
<p>問所修行。</p>
<p>答。忍行三。謂耐冤害忍。安受苦忍。諦察法忍。</p>
<p>問所斷。</p>
<p>答。闍鈍障。及欲貪愚。聞持陀羅尼愚。</p>
<p>問所證。</p>
<p>答。勝流真如。</p>
<p>問。四地焰慧之名。</p>
<p>答。安住最勝菩提分法。燒煩惱薪。慧焰增故。</p>
<p>問所修。</p>
<p>答。三精進。謂披甲。攝善。饒益精進。</p>
<p>問障愚。</p>
<p>答。斷微細煩惱現行障。等至愛愚。法愛愚。</p>
<p>問所證。</p>
<p>答。攝受真如。</p>
<p>問五難勝。</p>
<p>答。真俗兩智。行相互違。合令相應。極難勝故。</p>
<p>問行。</p>
<p>答。三靜慮。安住。引發靜慮。辦事靜慮。</p>
<p>問斷。</p>
<p>答。斷二乘般涅槃障。純作意背生死愚。向涅槃愚。</p>
<p>問證。</p>
<p>答。無別真如。</p>
<p>問六現前。</p>
<p>答。住緣起智。引無分別最勝般若。令現前故。</p>
<p>問修。</p>
<p>答。般若三。生空。法空。俱空般若。</p>
<p>問斷。</p>
<p>答。斷麤現行障。現觀察流轉愚。相多現行愚。</p>
<p>問證。</p>
<p>答。染淨真如。</p>
<p>問七遠行。</p>
<p>答。至無相住功用後邊。出過世間二乘道故。</p>
<p>問修。</p>
<p>答。方便二。謂回向善巧。拔濟善巧。</p>
<p>問斷。</p>
<p>答微細現行障。微細現行愚。純作意求無相愚。</p>
<p>問證。</p>
<p>答。無染淨真如。</p>
<p>問八不動。</p>
<p>答。無分別智。任運相續。相用煩惱不能動故。</p>
<p>問修。</p>
<p>答。願二。謂求菩提願。利樂有情願。</p>
<p>問斷。</p>
<p>答。斷無相中作加行障。無相作功用愚。相自在愚。</p>
<p>問證。</p>
<p>答。不增減真如。</p>
<p>問九善慧。</p>
<p>答。成就微妙。四無礙解。能遍十方。善說法故。</p>
<p>問修。</p>
<p>答。力二。謂思擇力。修習力。</p>
<p>問斷。</p>
<p>答。斷利陀門中不欲行障。辯慧陀羅尼自在愚。辯才自在愚。</p>
<p>問證。</p>
<p>答。所依真如。</p>
<p>問。十法雲地。</p>
<p>答。大法智雲。含眾德水蔽如空麤重。充滿法身故。</p>
<p>問修。</p>
<p>答智二。謂愛用法樂智。成熟有情智。</p>
<p>問斷。</p>
<p>答。斷諸法中未得自在障。及大神通愚。悟入微細秘密愚。</p>
<p>問證。</p>
<p>答。證業自在所依真如。</p>
<p>問。何名等覺。</p>
<p>答。十地滿心。金剛喻定。現在前時。名等覺位。</p>
<p>問。此金剛心。斷何障愚。</p>
<p>答。此無間道。斷微細所知煩惱障。於境微細著愚。極微細礙愚。齊此名因修道後邊。</p>
<p>○問。妙覺名。</p>
<p>答。前念金剛心時。名無間道。斷盡一切微細二障。至第二念。棄捨四事。名解脫道。證蓮華相好功德。獲三種身。故名妙覺。齊此名果究竟位。初十地因竟。</p>
</div>
<div class='div-other'><a id='mulu132' />
<p class='h1'>四轉依果</p><p>問。轉依果。</p>
<p>答。轉依有四。一能轉道。二所轉依。三所轉捨。四所轉得。然此轉依。通因及果。</p>
<p>問能轉道。</p>
<p>答。此復有二。一能伏道。二能斷道。</p>
<p>問能伏道。</p>
<p>答。有漏無漏。加行根本後得三智。能伏二障。名為伏道也。</p>
<p>問能斷道。</p>
<p>答。謂無分別根後二智。斷迷理事根隨惑。故名能斷道。</p>
<p>問所轉依。</p>
<p>答。此亦有二。一持種依。二迷悟依。</p>
<p>問持種依。</p>
<p>答。謂第八識持染淨種為所依故。名持種依。</p>
<p>問迷悟依。</p>
<p>答。謂真如法。能為迷悟之根本故。名迷悟依。</p>
<p>問所轉捨。</p>
<p>答。此又有二。一所斷捨。二所棄捨。</p>
<p>問所斷捨。</p>
<p>答。謂二障種。每遇何地無間道時。彼便滅故。名所斷捨。</p>
<p>問所棄捨。</p>
<p>答。謂有漏善。異熟無記。劣無漏。變易身。取要只是有漏種現。劣無漏種現。至此最後解脫道時。盡棄捨之。名四事也。</p>
<p>問所轉得。</p>
<p>答。謂四涅槃。</p>
<p>問。一自性清淨涅槃。</p>
<p>答本性無染謂之清淨。本性寂然。故曰涅槃。</p>
<p>問。二有餘依涅槃。</p>
<p>答。如來之身。有餘樂依。無漏之身。非苦依故。名有餘依。不同二乘有餘苦依。身有屬故。</p>
<p>問。何知無苦。</p>
<p>答。捨無常色。獲得常色受想行識。亦復如是。故知無苦。有餘樂依。</p>
<p>問蘊雖無漏。不無遷滅。何名涅槃。非寂靜故。</p>
<p>答。能招染盡。故名涅槃。</p>
<p>問無餘依。</p>
<p>答。煩惱既盡。餘依亦滅。名無餘依。眾苦永寂。名為涅槃。無餘苦依。</p>
<p>問無住處。</p>
<p>答。生死涅槃。二皆不住。名無住處。用而常寂。故名涅槃。</p>
<p>問所轉得。</p>
<p>答。謂四智菩提。何謂四智。大圓鏡智。平等性智。妙觀察智。成所作智。</p>
<p>問。轉八識成四智。何故名為所生得也。</p>
<p>答。轉滅有漏八識之時。從無漏種生起四智。名所生得。</p>
<p>問。轉何識生何智。</p>
<p>答。轉前五。得成所作。六妙觀察。七平等性。八大圓鏡智。</p>
<p>問。轉識成智。智者別境中慧。豈不轉王成心所也。</p>
<p>答。稱實轉王得王。轉所得所。</p>
<p>問。云何轉八識成四智。</p>
<p>答。據轉強得強。云轉識成智。</p>
<p>問。請說道理。</p>
<p>答。因中識強智劣。果位智強識劣。故云轉強得強。</p>
<p>問。為甚如此。</p>
<p>答。因中煩惱增故。境界勝故。所以識強智劣。果位煩惱無故。境界空故。所以智強識劣。</p>
<p>問。據此八識。皆有轉理。何故前七偏名轉識。第八不爾。</p>
<p>答。第八一轉永轉。轉後更不間斷。故非轉識。</p>
<p>問。前五同八一轉永轉。何名轉識。</p>
<p>答。前五因位三性間轉。亦名轉識。</p>
<p>問。第七一性。應非轉識。</p>
<p>答。八地<span class='corr'>已</span>去。有漏無漏間轉而起。亦名轉識。</p>
<p>問。無性第七。不通無漏。何名轉識。</p>
<p>答。三界相望。麤細轉易。亦名轉識。</p>
<p>問。第八三界以麤細易。應名轉識。</p>
<p>答。第七我執漸增轉暗。八無此理。故非轉識。</p>
</div>
<div class='div-other'><a id='mulu133' />
<p class='h1'>二無我義</p><p>問。二空名義。</p>
<p>答。生法二種無體名空。空即彼無。無別空體。</p>
<p>問。二空理。</p>
<p>答。二空所顯。名二空理。</p>
<p>問。舊云人空。或云我空。今言生空。何義不同。</p>
<p>答。若云人空。不該餘趣。</p>
<p>問。我該餘趣。何不從之。</p>
<p>答。有執外法。以為我者。但名生執。通該內外。</p>
<p>問。何須空二。</p>
<p>答。二執若在。二空真理。無由得顯。故須空之。</p>
<p>問。真如之理。非有非空。心言路絕。何得云空。</p>
<p>答。從能顯門。說為二空。</p>
<p>問。以何方便顯二空理。</p>
<p>答。智緣空起。為所由門。所以得顯。</p>
<p>問。有如何者。請喻曉之。</p>
<p>答。生法二執。如兩閉門。加行之智。如開門者。二空真理。如門中物。根本之智。如取物人。</p>
</div>
<div class='div-other'><a id='mulu134' />
<p class='h1'>二身名義<span class='note-inline'>(附　十號名義　薄伽六義　諸佛別名　三業化義)</span></p><p>問。解脫道所獲三身。</p>
<p>答。一自性身。二受用身。三變化身。</p>
<p>問。自性身體。</p>
<p>答。謂諸如來真淨法界。</p>
<p>問。有何義趣。亦名法身。</p>
<p>答。諸功德法所依止故。普潤大師云。軌持為法。依止名身。憑何以知。光明疏云。法名可軌。諸佛軌之。而得成佛。摩訶衍云。湛湛絕慮。寂寂名斷。能為色相。作所依止。憑此而知。</p>
<p>問。寂寂名斷。安曰法身。</p>
<p>答。法實無名。為機詮辯。召寂寂體。強稱法身。</p>
<p>問。湛湛之體。當同虗空。</p>
<p>答。凡所有相。皆是非相。覺五音如谷響。智實無聲。了萬物如夢形。見皆非色。空有不二。中道照然。不可聞無。謂空斷絕。</p>
<p>問受用身。</p>
<p>答。有二種。一自受用。二佗受用。</p>
<p>問自受用。</p>
<p>答。恒自受用大乘法樂。</p>
<p>問。何義故名為報身。</p>
<p>答。三無數劫。修所得故。名為報身。唯此是實。後皆應身。普潤云。報謂果報。三祇修因所得果故。身者。依止相續二義名身。</p>
<p>問依止義。</p>
<p>答。有為功德所依止故。</p>
<p>問相續義。</p>
<p>答。盡未來際無斷盡故。</p>
<p>問。其果報者何教所明。</p>
<p>答。摩訶衍云。具勝妙因。受極樂果。遠離苦相故名為報。</p>
<p>問。依止相續義何所出。</p>
<p>答。唯識論云。所趣無邊。真實功德。相續湛然。盡未來際。此其出也。</p>
<p>問佗受用。</p>
<p>答。令佗受用大乘法樂。此有十重。被十地機之所現故。</p>
<p>問變化身。</p>
<p>答。無而歘有謂之變化。聚化五蘊。名之為身。</p>
<p>問。化身數類。</p>
<p>答有三類。一大化身。二小化身。三隨類化。</p>
<p>問大化身。</p>
<p>答。千丈大化。王大千界。被地前機。</p>
<p>問小化身。</p>
<p>答。丈六金身。王一四天下。三乘凡夫。是所被機。</p>
<p>問隨類化。</p>
<p>答。猿中現猿。鹿中現鹿。名隨類化。</p>
<p>問。拘尸羅現三尺身。城東老母指掌所現。此當何類。</p>
<p>答。據被人類。屬小化身。據非丈六。屬隨類化。再問能者。</p>
<p>問。法身所依。</p>
<p>答。依法性土。</p>
<p>問。唯一法性。寧分身土。</p>
<p>答。能依義邊。名之為身。所依義邊。名之為土。</p>
<p>問報身體。</p>
<p>答。四智菩提。無漏五蘊。</p>
<p>問報土體。</p>
<p>答。無漏色蘊。</p>
<p>問能所依。</p>
<p>答。根根塵塵。遍周沙界。情器有異。情為能依屬報身。器為所依屬報土也。此實報土。</p>
<p>問他報土。</p>
<p>答。隨所被機。勝劣大小。悉皆不同。然唯淨土。</p>
<p>問變化土。</p>
<p>答。亦隨所被。大凡小聖。各隨業力。所見不同。</p>
<p>問。何唯三身。不增不減。</p>
<p>答。普潤云。萬慮沉迷。居三道而流轉。十方超悟。證三身以圓通。故無增減。</p>
<p>問。既一有情成佛之時。何却三身。</p>
<p>答。實唯一佛。約三義故。而說三身。</p>
<p>問三義何。</p>
<p>答。一體用。二權實。三理事。</p>
<p>問體用。</p>
<p>答。智與體冥。能起大用。自報上冥法性體。謂之真身。他用不赴機緣用謂之應身。</p>
<p>問權實。</p>
<p>答。權謂權暫。實謂實錄。以施權故。從勝起劣。三佛唯明。以顯實故。從劣歸勝。秪是一身。</p>
<p>問理事。</p>
<p>答。佛本無身。隨順世間而論三身。仰觀至理本實無形。俯隨物機。迹垂化事。</p>
<p>○問。十號之名。</p>
<p>答。一倣同先迹。號如來。二堪為福田。號應供。三遍知法界。號正遍知。四果顯因德。號明行足。五妙往菩提。號善逝。六達偽通真。號世間解。七攝化從道。號無上士。調御丈夫。八應機受法。號天人師。九覺悟歸真。號佛。十三界獨尊。號世尊。</p>
<p>問。十號之義。</p>
<p>答。無虗妄故。名如來。良福田故。名應供。知法界故。名正遍知。具三明故。名明行足。不還來故。名為善逝。知眾生國土。名世間解。無與等故。名無上士。調他心故。名調御丈夫。為眾生眼故。名天人師。知三聚故。名之為佛。具茲十德。名世間尊。</p>
<p>問。諸教皆列有十一數其故何也。</p>
<p>答。據前所解世尊名。云具茲十德。名世間尊。則應世尊是總名。何以知也。普潤大師云。涅槃疏說阿含及成論。合無上士與調御丈夫為一號。故至世尊云一數。涅槃及大論。開此二號。而輔行云。大論合者。此文悞也。據輔行意世尊是總。</p>
<p>問。准藥師經。數唯有十。仍第二應正等覺。與十薄伽梵。不同舊譯。却無世尊。其故何也。</p>
<p>試卜之云。莫第二號。應正等覺一名。將應供與正遍知為一號也。然不敢妄出所以。</p>
<p>問。何故第十特異舊翻。</p>
<p>卜云。莫薄伽梵中第六尊貴。當世尊號。</p>
<p>問無定斷。</p>
<p>答。輔行尚云學者詳之。我何人哉。</p>
<p>○問。六德。</p>
<p>答。自在。熾盛。端嚴。名稱。吉祥。尊貴。永不繫屬諸惱惱故。具自在義。猛燄智火所燒煉故。具熾盛義。妙三十二大士相等所莊飾故。具端嚴義。一切殊勝功德圓滿無不知故。具名稱義。一切世間親近供養咸稱讚故。具吉祥義。一切功德常起方便利益。安樂一切有情無懈廢故。具尊貴義。頌曰自在熾盛與端嚴。名稱吉祥及尊貴。如是六德義圓滿。是故彰名薄伽梵。</p>
<p>○問。古云。佛佛齊法法道齊者。如翻釋迦以為能仁。莫應餘佛非能仁也。阿彌陀云無量壽者。餘佛莫應有壽量邪。其餘佛名。隨義准難。</p>
<p>答曰。法苑章云。但以逐機設化。隨世建立。顯名。則功能雖殊。顯義。乃力用齊等。方知三世無量之名。具顯諸佛無量之德。</p>
<p>○問。嘗聞四事不可化。佛地何故說三乘化。</p>
<p>答。無上覺者。神力難思。故能化現無形質法。</p>
<p>問。三乘化義。</p>
<p>答。據手鏡云。准佛地論。說三業化。身語各三。意但有二。又准彼論。非身相應身業化中。說現無邊種種佛身。非身相應語業化中。即無佛身。由此。指微。顯輪。各說不同。</p>
<p>問。指微說相應之言。訓作何義。</p>
<p>答。相似義。要相貌相似。法體相似。</p>
<p>問。與誰相似。</p>
<p>答。與自相似者。名自身相應化。與佗相應者。名佗相應化。闕一二者皆名非身相應化。</p>
<p>且問自身相應者。</p>
<p>答。如大小化身。皆具相好。名相貌相似。具化五蘊。名法體相似。此皆與自相似。名自身相應身業化也。此身發語。有化心等。名自身相應語業化也。</p>
<p>問佗身者。</p>
<p>答。如觀世音。化萬迴相貌。法體與人類相似。名佗身相應身業化。萬迴發語。及有心等。名佗身相應語意化也。</p>
<p>問。非身相應。</p>
<p>答。如化佛身無根心等。雖相貌相似。闕法體相似。一類化樹林等。二義俱闕。皆名非身相應身業化。若無心佛發語。樹林說法。名非身相應語業化。</p>
<p>問。何無非身相應意業化也。</p>
<p>答。既作樹等是無情類。故無意化。</p>
<p>問。既然化為佛身。何無根心也。</p>
<p>一有根心者。却屬前類自身相應意業化也。</p>
<p>問。顯輪相應。訓作何意。</p>
<p>答。相近義。身類同義。具自二義者。名自身相應化。具佗二義者。名佗身相應化。闕一或二。名非身相應化。手鏡云。准輪鈔說。言相應者。亦有二義。一要相近。二身類同。如自受用身。現三類化身。身類同。又相近。名自身相應化也。如化佗身。與佗身同。及佗相近。名佗身相應化也。二義闕一。名非身化。如化身佛。復現諸佛。雖身類同。無相近義。如自受用。現人猿等雖具相近。闕身類同。又如化佛。化人物等。二義俱闕。此上皆是非身相應化也。愚疑此說云。佗身化中。與佗身同。及佗相近者。既與佗身相近。何須直用自受用化。又非身化中一類。自受用身。化人猿等。與佗身相應化。一向全同。何成二化。又非身土中。無此自受化人一類。既有此疑。愚試云。顯輪二義。有兼有正。相近義正。唯自相近。身同義兼。亦自身同。若於兼正二義皆具。名自身化。若具正闕兼者。名化身化。若具兼闕正。或俱闕者。名非身化。</p>
<p>依此問云。何者自身相應身業化也。</p>
<p>答。如自受用化。三類化。與自相近。自身類同。兼正二義皆具。名自身相應身業化也。</p>
<p>問。自身相應語意化。</p>
<p>答。即此前身。發言說法。有化心等。是自身相應語意化。</p>
<p>問。佗身相應化。</p>
<p>答。如自受用化佗人身。唯具相近闕身類同。具正闕兼。名佗身相應化。</p>
<p>問。非身相應化。</p>
<p>答。如化身佛復現諸佛。具身類同。闕相近義。具兼闕正。又化身佛現人物等。二義俱闕。皆是非身相應化也。</p>
<p>問。指微鈔主。何為如此。</p>
<p>答。謂順佛地。意化但二。故非身中無意業化。又順非身相應身業化中。現無邊佛。是故說現無根心佛。又順非身相應語業化中。無現佛身。故說樹林演法。水聲談空。</p>
<p>問。何故顯輪特與相違。</p>
<p>答。顯輪會云。佛地非身語業化中無佛身者。<span class='corr'>但</span>彼論略。亦合有之。又會意業但有二者。且約其心不可孤現。及土木等不可有心。云但有二。其實亦三。既非身中有現佛身。何無根心。</p>
<p>問。指微何說佛無根心。</p>
<p>答。只為指微。要法體相似。說非身者。要不相似。若有根心。不成非身。故說無心。</p>
</div>
<div class='div-other'><a id='mulu135' />
<p class='h1'>小乘五位</p><p>問。聲聞因果位次如何。</p>
<p>答。亦有五位。謂資及學也。</p>
<p>問。誰人修此。</p>
<p>答。定性聲聞。一分不定。</p>
<p>問不定。</p>
<p>答。有一人具三乘性。有具聲聞菩薩二性。有人聲聞緣覺二性。此等皆得修聲聞行。名一分不定。</p>
</div>
<div class='div-other'><a id='mulu136' />
<p class='h1'>一資糧位</p><p>問。何時立此資糧之初。</p>
<p>答。雖有三慧。心未決定。名外凡位。發決定心。名內凡位。從此內凡立位之初。</p>
<p>問。資位修何觀行。</p>
<p>答有三。一五停心。二別相念。三總相念。</p>
<p>問。五停心觀名。</p>
<p>答。五處停住於心。名五停心觀。</p>
<p>問五者何。</p>
<p>答。一多貪眾生。作不淨觀。二多嗔眾生。作慈悲觀。三多癡眾生。作十二因緣觀。四著我者。作界分別觀。五多尋思者。作想息念觀。</p>
<p>問不淨觀。</p>
<p>答。想自及佗。青淤虫食。骨鎖等類。</p>
<p>問。別相念觀。</p>
<p>答。身受心法。四各別想。名別相念。</p>
<p>問。如何別觀。</p>
<p>答。觀身不淨。觀受是苦。觀心無常。觀法無我。如是別別觀。</p>
<p>問總相念。</p>
<p>答。總觀四法。皆是苦空無常無我。名總相念。</p>
<p>問慈悲觀。</p>
<p>答。乃錦被七翻章也。</p>
<p>問。十二因緣觀。</p>
<p>答。觀十二支緣生。遷變無常。苦空無我。假和合故。輪迴不息。</p>
<p>問。界分別觀。</p>
<p>答。謂觀地堅。水濕。火煖。風動。空虗。識了。皆具顯示無常苦空無我。</p>
<p>問數息觀。</p>
<p>答。有六行相。一數。隨。止。觀。還。淨。</p>
<p>問。資糧等名。</p>
<p>答。同大乘說。</p>
<p>問。資糧位後際齊何。</p>
<p>答。七賢前三名資糧位。</p>
</div>
<div class='div-other'><a id='mulu137' />
<p class='h1'>二加行位</p><p>問加行位。</p>
<p>答。七賢後四。謂煖及第一。名加行位。</p>
<p>問煖名。</p>
<p>答。如人鑽火。初煖生故。</p>
<p>問。暖修何觀。</p>
<p>答。剏觀四諦十六行相。每諦有四。謂苦。無常。空。無我。集。因。生。緣。滅。淨。妙。離。道。如。行。出。上下具觀三十二行。下三品善。</p>
<p>問頂名。</p>
<p>答。可動法中最殊勝故。如人之頂。</p>
<p>問觀行。</p>
<p>答。亦即觀前三十二行。中三品善。</p>
<p>問。何故重觀。</p>
<p>答。為成熟故。</p>
<p>問忍名。</p>
<p>答。印可諦理。名之為忍。</p>
<p>問。此忍有幾。</p>
<p>答。下中上三。</p>
<p>問下忍。</p>
<p>答。印可於前三十二行。</p>
<p>問中忍。</p>
<p>答。別作七周減緣。二十四周減行。</p>
<p>問上忍。</p>
<p>答。唯一剎那。重觀欲界苦諦下一緣。</p>
<p>問。世第一名。</p>
<p>答。有漏道中最第一故。</p>
<p>問觀行。</p>
<p>答。亦一剎那。重觀欲苦一緣。</p>
<p>問。與忍同一剎那重觀欲界苦諦一緣。二有何別。</p>
<p>答。但勝劣異。</p>
<p>問異所以。</p>
<p>答。色界善業。總有九品。下三品善。屬煖位攝。中三品善頂攝。上下上中。忍攝。上上品善。世第一攝。故云<span class='corr'>但</span>勝劣異。</p>
<p>問。忍有三忍。與二品善。如何配攝。</p>
<p>答。上下品。下中二忍。上中品善。上忍攝也。</p>
</div>
<div class='div-other'><a id='mulu138' />
<p class='h1'>三通達位</p><p>問通達位。</p>
<p>答。苦法智忍。苦法智等。十六心中。前十五心無間。名預流向。第十六心解脫道時。立預流果。</p>
<p>問。此位齊何。分見修別。</p>
<p>答。有二行相。一正住果。未斷修惑。皆屬見道。二進修時。即屬修道。</p>
</div>
<div class='div-other'><a id='mulu139' />
<p class='h1'>四修習位</p><p>問修習位。</p>
<p>答。此有後三果向不同。若於欲界修惑之中。斷至六品。其六無間。五解脫道。名一來向。第六解脫。名一來果。若斷後三。三無間道。二解脫時。名不還向。至後第三解脫。立不還果。又若斷至上八地中七十二品。其七十二。無間解脫二道之中。至七十二無間道時。名阿羅漢向。從初果中正住果後。進修<span class='corr'>已</span>來。齊此無間道時。是修道位。最后邊際。</p>
</div>
<div class='div-other'><a id='mulu140' />
<p class='h1'>五無學位<span class='note-inline'>(附　二無我義)</span></p><p>問無學位。</p>
<p>答。謂第七十二解脫道時。證五分法身。立阿羅漢果。</p>
<p>問。五分法身。</p>
<p>答。謂戒。定。慧。解脫。解脫知見。</p>
<p>問無學名。</p>
<p>答。五分能攝十無學法。名為無學。</p>
<p>問。十無學法。</p>
<p>答正語。正業。正命。正念。正定。正見。正思惟。正精。進。正解脫。正智。</p>
<p>問。十無學法。與五分法身。如何相攝。</p>
<p>答。正語。正業。正命是戒。正念。正定是定。正見。正思惟。正精進是慧。正解脫。正智。是解脫知見。</p>
<p>問。何羅漢名。</p>
<p>答。此翻應。應有三義。一應永害煩惱。二不受後有。三受人天供。</p>
<p>○問。其二無我。百法攝否。</p>
<p>答。攝爾何失。</p>
<p>難云。若言攝者。何法攝也。若云不攝。何言千法萬法不離百法。</p>
<p>答曰不攝。</p>
<p>問。恁麼。則攝法不盡也。</p>
<p>返問彼云。汝欲攝者。其二無我。為是心耶。所耶。色耶。不相應耶。無為耶。若云是者。五位是何。若云非。不攝明。</p>
<p>問云。爭奈攝法不盡。</p>
<p>釋云。一切者。不出五位。是心等者。無不攝之。名攝法盡。今二無我。既非五法。故不攝之也。</p>
<p>問。何知非法。</p>
<p>答。百法初云。何等一切法。云何為無我。既一切法後。別問無我。即知非法。</p>
<p>問。若言非法者。應無我理。不離四句。墮百非中。</p>
<p>答。遮爾是法。我云非法。據實。非法。非非法。</p>
<p>問。何以故。</p>
<p>答。若是法者。墮是邊故。若非法者。墮非邊故。若言非法亦非法者。墮兩頭故。若言非法。非非法者。墮中間故。</p>
<p>問。如是者。亦非不攝。汝何定爾。云不攝也。</p>
<p>答。且遮爾攝。我言不攝。其實非攝。非不攝。非亦攝亦不攝。非非攝非不攝。</p>
<p>問。何以故也。</p>
<p>答。離四句。絕百非故。又解。前五位法。表詮立名。心表緣慮。色表質礙。此二無我。遮詮立號。遮五位法。皆非實我。皆非實法。其表詮者。既有所表攝所表法。其遮詮者。既遮我法。何所攝也。又解。若將旨就詮。在百法攝。六無為是。墮諸數故。若廢詮談旨。二無我是。不墮諸數。何攝之有。</p>
<p>問。爭知不墮。</p>
<p>答。既不立名。既知不墮。</p>
<p>問云。補特伽羅無我。云法無我。此豈非名。</p>
<p>答。既云無我。與誰為名。名詮於誰。誰為自性。即知非名。</p>
<p>問。何知廢詮。</p>
<p>答。既知無人無法。廢詮明矣。</p>
<p>問。若不攝者。離百法外。應是別有。</p>
<p>答。雖云不攝。仍上百法。不即離等。</p>
<p>問。何知爾也。</p>
<p>答。古云即不即門中不即。離不離門中不離。一不一門中不一。異不異門中不異等。</p>
<p>問。此說何憑。</p>
<p>答古德云。凡屬對待。皆謂之不了義。瑜伽大論。既是大乘了義之教。理極顯然。故無我理。直須孤逈。圓陀陀。不與諸塵作對。萬法為侶。始得。若不如是。終非了義。</p>
</div>
<div class='div-other'><a id='mulu141' />
<p class='h1'>四句百非</p><p>問。常言離四句絕百非。四句者何。</p>
<p>答。但舉一對。或舉一字。便成四句。且如有無一對。作四句者。有。無。亦有亦無。非有非無。便是四句也。</p>
<p>問。如何百非。</p>
<p>答。既凡作四句。有本末三世。<span class='corr'>已</span>起未起。積成百句。皆。非得真。故云百非。</p>
<p>問。請示法之。</p>
<p>答。其真實理。若云有。是增益謗。若云無。是損減謗。若云亦有亦無。是相違謗。若云非有非無。是戲論謗。此是本四句也。復此四句。每句有四。且有中四句者。有有。有無。有亦有亦無。有非有非無。復無中四句者。無有。無無。無亦有亦無。無非有非無。亦有亦無中四句者。亦有亦無有。亦有亦無無。亦有亦無亦有亦無。亦有亦無非有非無。又非有非無中四句者。非有非無有。非有非無無。非有非無亦有亦無。非有非無非有非無。此每四句。四四成十六句也。三世皆有此十六句。成四十八。此四十八。皆有<span class='corr'>已</span>起未起。成九十六。搭本四句。成一百句。</p>
<p>問。請有無外。別示一途。</p>
<p>答。且如上。下。亦上亦下。非上非下。</p>
<p>問。請示一字者。</p>
<p>答。如言青。非青。亦青亦非青。非青非非青。但舉一字。便對非此也。</p>
<p>問。何故隨舉一切。皆得作之。</p>
<p>答。其真理者。一切皆非故也。故古人云。若要直截會。一切總不是。</p>
<p>問。何故萬松和尚別此語云。若要委細會。法法無不是也。</p>
<p>答。歷代宗師一時救弊。其意不等。前師為救坐著今時。云總不是。萬松為救坐著那邊。云無不是。其實住著者。皆不是。不住著者。無不是。</p>
<p>問。何以故。</p>
<p>答。佛法以無住為本故。金剛經云。應無所住而生其心。即其意也。愚意且爾。更問能者。</p>
</div>
<div class='div-other'><a id='mulu142' />
<p class='h1'>雜錄問難</p><p>懷州秀長老。於汴梁和講主處。累致問難。今錄之云。</p>
<p>一日秀舉仁講生。問孝嚴老師云。勝鬘夫人。贊佛之時。頓現三身。法身無相。如何得見知。云。汝如何說。</p>
<p>和云。性相禪宗皆有此。相宗答云。見化身時。即見法報。何以故。三身不相離故。蓋報身者。修所得故。法身者。報實性故。化身者。報所現故。豈得相離。既不相離。故見一身。即是見三也。性宗答云。若見諸相非相。即見如來。此豈非是見法身也。禪宗答云。渠無國土。何處逢渠。此亦是見法身之理。</p>
<p>一日又問。華嚴經說。佛有百億十千名。何故燃燈。授善慧記云。汝當作佛。號釋迦牟尼。既立一名。餘名皆廢。如何會釋。</p>
<p>和云。佛一音中普說多名。百億十千諸眾生類。各隨所樂。各別聞名。何以故。佛以一音演說法。眾生隨類各得解。故一音之教。孰不知也。</p>
<p>問。既為法王。於法自在。何不以色為心。以心為色也。</p>
<p>答。若相宗說。相見俱依自證起故。色相既從心自證生。歸種位時。即是自證。是故色即是心。心即是色。喻如蝸牛頭出角。出則似角。縮則是頭。色心相即。正與此同。若性宗說。理外無事。事外無理。理事不二。故色即心。心即色也。若禪宗說。山河及大地。全露法王身。此例甚多。和云。據上所問。其意太局。應將五位更互為問。其理方盡。且心與所互相即者。所與心王一能緣性。不即而何。其不相應心之分位。豈非即心。其無為者。心之實性。理即定然。其五位法。雖互相即。仍不雜亂。五位宛然。心色等別。雖為無為心色不同。仍即一心。若如此者。於法自在。說得成麼。</p>
<p>又問。言言見諦。句句朝宗。且如藥師經說。慳貪嫉妬。牛馬駝驢。此等之語。如何見諦朝宗。</p>
<p>答云。心生則種種法生。心滅則種種法滅。麤言細語。隨心生滅。心外無餘。何非見諦。豈不朝宗。故云三界唯心。萬法唯識。又云細語及麤言。皆明第一義。或云麻三斤。乾屎橛。羊便乾處臥。驢便濕處尿。此例更甚。</p>
<p>又問。教說宗門。不出名句文。可笑之甚。</p>
<p>答曰。輙云可笑。蓋亦未之思也。謂禪不在名句文。亦不離名句文。何也。豈禪外條然別有名句文。名句文外條然別有禪也。若條然者。外道見也。</p>
<p>設若難云。如靈雲見桃花。香嚴童子聞香。藥王藥上[嚐-旨+甘]藥。雲門傷足。須菩提晏坐。帝釋散華。此等豈有名句文也。</p>
<p>答。此等正在所未之思也。蓋名句文者。豈止聲上。於六塵上皆立名等。見桃華者。色塵上立名句文。聞香悟者。香塵上立。[嚐-旨+甘]藥味塵。損足觸塵。散華法塵上立也。未學教者。焉知此理。若毀教乘。不盡善者。蓋自不知耳。仍亦罪有所歸。十方輪轉地獄。金口親宣。敢不敬耶。止不過打葛藤云。猶有這筒在。向道我早侯白。你更侯黑。諸祖亦云。閻老子未放汝在。切忌切忌。莫探頭太過。莫妄稱。莫悞喜。如人飲水。則可知也。</p>
<p>問。藥師經序云。王者禳灾。轉禍為福。豈庶民等不得禳也。</p>
<p>答。舉勝攝劣。理之常然。豈令為文之者。一一叨叨耶。序末亦云。十二藥叉。念佛恩而護國。七千眷屬。承經力以利民。況前半聯云。病士求救。應死更生。通得庶民麼。不爾思也。何得對面蹉過。</p>
<p>問。古云。秘密不可翻譯。何故有處。却言唵字。是清淨法身等耶。</p>
<p>答。顯密圓通。有二門義。一不可說門。固不可翻。二少分功德門。亦可翻之。其翻者。約少分門也。</p>
<p>問。佛向觀音。問六字呪。佛若不知。云何名佛。</p>
<p>答。權實寧知。其若文殊不能出女子定。罔明能出之。雖一真見時無別。乃入處四門有異。何足怪哉。其或顯呪功深。示問何傷。</p>
<p>問。宗門之中。開口拂迹。教中不然。此是劣於禪也。</p>
<p>答。據申此問。敢保和尚。未閑教意在。教不云乎。以法破我。以空破有。以中破空。仍云。若執依圓是有。還同遍計是無。又云。不依此岸。不著彼岸。不住中流。此云二邊純莫立。中道不須安。又云。離四句。絕百非。尋思路絕。名言道斷。口欲談而辭喪。心將緣而慮息。一不一門中不一。異不異門中不異。即不即門中不即。離不離門中不離。廢詮談旨。理固非言。此例無邊。何云不拂。當知所問。以用試驗某甲。所謂頑銅若作黃金貨。只得謾佗無眼人。</p>
</div>
<div class='div-other'><a id='mulu143' />
<p class='h1'>八部名義<span class='note-inline'>(附　天神居處)</span></p><p>問。云何名為天龍八部。</p>
<p>答。揀四天王八部。云天龍八部也。翻譯名義云。一天。二龍。三夜叉。四乾闕婆。五阿修羅。六迦樓羅。七緊那羅。八摩睺羅伽。</p>
<p>問。何故唯佛八部參隨。其餘天等無八部隨。</p>
<p>答。原夫佛垂化也。道濟百靈。法傳世也。慈育萬有。三乘賢聖。既肅爾以歸投。八部鬼神。故森然而翊衛。餘無此德。故無八部。</p>
<p>問。云何名天。</p>
<p>答。梵語提婆。此云天。法華疏云。天者天然自然。勝樂勝身。勝論云。清淨光潔。最勝最尊。故名為天。</p>
<p>問。云何名龍。</p>
<p>答。梵那伽。此云龍。又有多種。泛說龍者。乃興雲致雨。益世間者。</p>
<p>問。何名夜叉。</p>
<p>答。此云勇徤。亦云暴惡。舊云閱叉。新云藥叉。釋云。秦言貴人。亦言輕徤。能飛騰空中。</p>
<p>問乾闥婆。</p>
<p>答。此云香陰。不噉洒肉。唯香資陰。名曰香陰。或云尋香。天樂神也。</p>
<p>問阿修羅。</p>
<p>答。舊云無端正。新云非天。如本章記。</p>
<p>問迦樓羅。</p>
<p>答。此云金翅。翅翮金色。或云妙翅。不唯金色故也。</p>
<p>問緊那羅。</p>
<p>答。此云疑神。釋曰。人非人。似人。而頭有角。人見之言人耶。非人耶。因以名之。亦天伎神。小不及乾闥婆。新云歌神。是諸天絲竹之神也。</p>
<p><span class='corr'>問</span>。摩睺羅。</p>
<p>答。此云大腹行。釋曰地龍。肇曰大蠎。</p>
<p>問。何故諸經八部。末云人非人等。</p>
<p>答。天台云。此乃總結八部數爾。</p>
<p>問。前言天者最勝最尊。對誰為最。</p>
<p>答。對餘五趣。</p>
<p>問。何故尊勝。</p>
<p>答。由因勝故。</p>
<p>問。何理知之。</p>
<p>答。普潤云。苟非最勝之因。豈生最勝之處。</p>
<p>問最勝因。</p>
<p>答。謂十善。身語意行。此十善業。</p>
<p>問。如何為勝。</p>
<p>答。由其三業防止過非。有順理義。以茲十善。運出五道名天乘。即為最勝。</p>
<p>問。天有地居空居。天何理爾也。</p>
<p>答。因有散善定善。果有地居空居。</p>
<p>問。何以故。</p>
<p>答。由禪定力不依于地。無定力者。不得空居。定輕安故。</p>
<p>問。泛說欲天散善業招。云何亦有空居天也。</p>
<p>答。若單修習。上品十善。乃生欲界下二地居。此是一向純散善也。若修十善。坐未至定。乃生上四空居天也。此後空居。皆定善招。</p>
<p>問何以故。</p>
<p>答。未至定者。尚自空居。況根本定因。</p>
<p>問。何名未至。</p>
<p>答。其由未入根本定故。名為未至。</p>
<p>問。未至定行相如何。</p>
<p>答。如止觀云。端坐攝身。調和氣息。泯然澄靜。身如雲影。虗豁清靜。而猶見有身心之相。是則名為欲界定也。從此<span class='corr'>已</span>後。忽然不見。欲界定中。身首衣服床臥等事。猶如虗空。迴向安隱。如是名為未至定相。</p>
<p>問。何須不見欲界定中身首等也。</p>
<p>答。身是事障。事障未來。障去身空。未來得發。故須不見欲定身等。是為欲界六天因果。</p>
<p>問。欲界散善。疑猶未息。</p>
<p>答。無根本定。故曰散善。由空居故。須修未至。</p>
<p>問。何故天有欲無欲。</p>
<p>答。若修根本四禪。離欲麤散。則生色界。故無欲也。</p>
<p>問。何故天有色無色。</p>
<p>答。若厭色籠。修四空定。生四空天。名無色界。故名無色。</p>
<p>問。四王天居處等次。</p>
<p>答。光明疏云。居須彌之半。乃上升之元首也。</p>
<p>問疏所憑。</p>
<p>答。俱舍頌。妙高層有四。相去各十千。傍出十六千。八四二千量。堅首及持鬘。常憍大王眾。如次居四級。亦住餘七山。</p>
<p>問。東方天王。</p>
<p>答。大論云。提多羅咤。秦言治國。主乾闥婆。及毗舍闍。光明疏云。提頭賴咤。此云持國。又安民。居須彌東。黃金埵。南方。大論云。毗琉璃。秦言增長。主鳩槃茶。及薜茘多。光明疏云。南琉璃埵。王名毗留勒叉。亦翻免離。西方。大論云。毗留波叉。秦言雜語。主諸龍。及富樓多。光明疏云。白銀埵。王名毗留博叉。翻非好報。又惡眼。亦廣目。北方。大論。毗沙門。秦言多聞。主夜叉。及羅剎。光明疏云。北水埵。索隱云。福德之名。聞四方故。亦普聞。</p>
<p>問忉利天。</p>
<p>答。梵音訛略。正言多羅夜登陵舍。此云三十三。君臣合之。有三十三。</p>
<p>問居處。</p>
<p>答。俱舍頌曰。妙高頂八萬。三十三天居。四角有四峯。金剛手所住。中宮名善現。周萬踰繕那。高一半金城。中有殊勝殿。周千踰繕那。</p>
<p>問夜摩天。</p>
<p>答。此云善時分。亦妙善。新云須焰摩。此云時分。時時唱快樂故。或云受五欲境。知時分故。</p>
<p>問兜率陀。</p>
<p>答。此云妙足。新云覩史陀。此云知足。受於五欲。知止足故。佛地論名喜足。最後身菩薩。於中教化多修喜足故。</p>
<p>問化樂天。</p>
<p>答。大論須涅密咜。或尼摩羅。秦言化樂。自化五塵。而自悞樂。楞嚴名樂變化。</p>
<p>問。佗化自在。</p>
<p>答。大論婆舍䟦提奪。佗所化而自娛樂。名佗化自在。亦名化應聲。別行疏云。是欲界頂。假佗所化。以成自樂。即魔王也。</p>
<p>問梵天。</p>
<p>答。經音義云。梵云迦夷。此言淨身。淨名疏。此云離欲。或云淨行。法華疏。亦稱高淨。</p>
<p>問。何故初禪有王臣異。<span class='corr'>已</span>上無也。</p>
<p>答。二禪<span class='corr'>已</span>上。無言語法故。不立王法。</p>
<p>問。何故瓔珞。禪禪皆有梵王。</p>
<p>答。修無量心。報勝為王。無統御也。</p>
<p>問。淨名疏。說梵王是娑婆世界主。又何義也。</p>
<p>答。初禪有覺觀言語。則有主領。故作世主。</p>
<p>問。云何梵王。名中間禪。</p>
<p>答。在初禪二禪。二楹之中。名中間禪。</p>
<p>問少光天。</p>
<p>答。於二禪中。光最少故。</p>
<p>問。無量光。</p>
<p>答。光明轉增。無限量故。</p>
<p>問光音。</p>
<p>答。口絕言音。光當語故。</p>
<p>問少淨天。</p>
<p>答。意地樂受。離喜貪故。少分清淨。名曰少淨。</p>
<p>問無量淨。</p>
<p>答淨勝於前。不可量故。</p>
<p>問遍淨。</p>
<p>答。樂受最勝淨周普故。</p>
<p>問無雲天。</p>
<p>答。下之三禪。皆依雲住。至此四禪。方在空居。此初一天。別得總名。獨名無雲。</p>
<p>問。至此四禪。方名空居。何故前欲。除下二天皆名空居也。</p>
<p>答。前言空居。不履地故。此言空居。雲氣亦無。方曰空居。取意不同。故無違也。</p>
<p>問福生天。</p>
<p>答。具勝福力。方得往生。</p>
<p>問廣果。</p>
<p>答。異生果報。此最勝故。</p>
<p>問無想。</p>
<p>答。心想不行。故名無想。</p>
<p>問無煩。</p>
<p>答。無見思煩惱雜故。</p>
<p>問無熱。</p>
<p>答。意樂調柔。離熱惱故。</p>
<p>問善見。</p>
<p>答。定障漸微。見極明故。</p>
<p>問善現。</p>
<p>答。形色轉勝。善能變現。</p>
<p>問色究竟。</p>
<p>答。色法最極。是究竟處。</p>
<p>問。又何此五名那含。</p>
<p>答。無煩等天。那含所居。呼此五天。名五那含。</p>
<p>問空處天。</p>
<p>答。禪門云。此定最初離三種色。心緣虗空。既與無色相應。名虗空定。</p>
<p>問識處天。</p>
<p>答。捨空緣識。以識為處。正從所緣之處受名。</p>
<p>問。無所有處。</p>
<p>答。禪門名不用處。修此定時。不用一切內外境界。外境名空。內境名心。捨此二境。因初修時。名不用處。</p>
<p>問。非有想非無想。</p>
<p>答。有解。前觀識處是有想。後不用處是無想。今准除上有無二想。名非有想非無想也。有解。約凡夫說。言非有想。約佛法中。說非無想。合而論之。言非有等。</p>
</div>
<div class='div-other'><a id='mulu144' />
<p class='h1'>四相五衰</p><p>問。人間四相。天上五衰。</p>
<p>答。俱舍說有大小五衰。小五衰者。一衣服嚴具。出不愛聲。二自身光明。忽然昧劣。三於沐浴時。水滴著身。四本性囂馳。令滯一境。五眼本自寂。今數瞬動。此五衰現。非定命終。遇勝善緣。猶可轉故。大五衰。一身染塵埃。二華冠萎悴。三兩腋汗出。四臭氣入身。五不樂本座。此現當死。</p>
<p>問摩醯首羅。</p>
<p>答。大論云大自在。正名摩訶莫醯伊濕伐羅。八臂三眼。騎白牛。大千界主。</p>
<p>問日天子。</p>
<p>答。梵語蘇利耶。此云日神。日者。說文云實也。太陽之精。</p>
<p>問月天子。</p>
<p>答。梵語蘇摩。此云月神。釋名云月。缺也。謂滿而復缺也。淮南子云。月太陰之精。</p>
<p>問。何故月輪。初後時缺。</p>
<p>答。涅槃云。月性常圓。實無增減。因須彌山。故有盈虧。俱舍云。近日自影覆。故見月輪虧。施設足云。以月宮殿。行近日輪。光所侵照餘邊影故。自覆月輪。故於爾時。見不圓滿。</p>
<p>因問執金剛神。</p>
<p>答。梵云䟦闍羅波膩。此云金剛。手執金剛杵。故以立名。</p>
<p>問因緣。</p>
<p>答。正法念經。昔有國王夫人生千子。欲試當來成佛次第。故拘留孫探得第一。釋迦第四。乃至樓至第一千籌。第二夫人。生其二子。一願為梵王。請千兄轉法輪。次願為金剛神。護千兄教。世傳樓至非也。經唯一人。今狀於伽藍之門。而為二像。應願無方。多亦無舛。出索隱記。</p>
<p>問。龍有幾種。</p>
<p>答。別行疏云有四種。一守天宮殿。持令不落<span class='note-inline'>(人間屋上作龍象之爾)</span>。二興雲致雨。益人間者。三地龍。決江開瀆。四伏藏龍。守轉輪王大福人藏。</p>
<p>問。此教。說外教說幾。</p>
<p>答。廣雅云。有鱗。曰蛟龍。有翼。曰鷹龍。有角。曰虬龍。無角。曰螭龍。未升天。曰蟠龍。</p>
<p>問。以何因緣墮龍中。</p>
<p>答。罵意經云。有四因緣。一多施。二嗔恚。三輕偒<span class='note-inline'>(以鼓切)</span>。四自貢高。</p>
<p>問。降澍大雨。自何而有。</p>
<p>答。華嚴經云。不從身出。不從心出。無有積集。而非不見。但以龍王心念力故。霈然洪注。</p>
<p>問。夜叉有幾。</p>
<p>答有三。一在地。二空。三天。</p>
<p>問。何緣三類不同。</p>
<p>答。若地夜叉。但以財施。故不能飛空。天夜叉。以車馬施。故能飛行。</p>
<p>問。天夜叉。居何天。</p>
<p>答。肇曰。居下二天。守天城池。門閣等處。</p>
<p>問。乾闥婆居何。</p>
<p>答。在須彌南。金剛窟住。釋曰。十寶山中。</p>
<p>問。非天上住。何云天樂神也。</p>
<p>答。天欲作樂之時。此神身中有異相出。然後上天。</p>
<p>問。迦樓羅身幾許。</p>
<p>答。兩翅相去三百三十六萬里。頸有如意珠。</p>
<p>問。何以為食。</p>
<p>答。以龍為食。</p>
<p>問。何知。</p>
<p>答。俱舍頌云。化生金翅鳥。能食四生龍。</p>
<p>問。摩睺羅。何因墮此。</p>
<p>答。毀戒邪諂。多嗔少施。貪嗜酒肉。由戒緩故。墮鬼神中。由多嗔故。蟲入其身。而唼食之。</p>
<p>問。天乘自十善為因。人乘有幾。</p>
<p>答。法雲大師云。若無善因。奚感美報。</p>
<p>問善因。</p>
<p>答。謂五戒也。一不殺戒。常念有情。皆惜身命。恕<span class='corr'>己</span>愍彼。以慎傷暴。二不盜。不與私取。是為偷盜。義既非宜。故止攘竊。三不邪婬。女有三護。法亦禁約。守禮自防。故止羅欲。四不妄語。覆實言虗。誑佗欺自。端心質直。所說誠實。五不飲酒。惛神亂性。酒毒頗甚。增長愚痴。故令絕飲。</p>
<p>問。原佛五戒。本化人倫。與儒五常。其義同異。</p>
<p>答。不異。謂不殺即仁等。</p>
<p>問。義即相當。有所憑否。</p>
<p>答。梵摩喻經云。為清信士。守仁不殺。知足不盜。貞潔不婬。執信不欺。盡孝不醉。當以意解勿執名別。</p>
<p>問。五戒何義。得人乘名。</p>
<p>答。由茲五戒。超出三途。取運載義。以立乘名。</p>
</div>
<div class='div-other'><a id='mulu145' />
<p class='h1'>三教同異</p><p>問。釋道儒皆云教。其義同否。</p>
<p>答。景德大師云。三教立名。義意各異。且儒宗教者。元命苞云。教之為言効也。上行之。下効之。此以下所法効名教。道名教者。老子云。處無為之事。行不言之教。此寄教名。而顯無為也。釋名教者。四教義云。說能詮理。轉化物心。故言教也。</p>
<p>問轉化義。</p>
<p>答有三。一轉惡為善。二轉迷成解。三轉凡成聖。</p>
<p>問所詮理。</p>
<p>答。藏通二教。詮真諦理。別圓二教。詮中道理。</p>
<p>問。何故如此。</p>
<p>答。良以如來依理而立言。遂令羣生修之而證理。故佛聖教。是出世法。不可妄同世教之名。</p>
<p>問。所詮中道。為是何法。</p>
<p>答。普潤自說。屬真如門。此乃對事揀理之謂也。若即事說理。理性無體。全依無明。無明無體。全依法性。就此相即之義。則法性為所詮理。由茲教理。是吾宗之紀綱。故寄人乘。辨梗槩也。</p>
</div>
<p class='juan'>唯識開蒙問答卷下<span class='note-inline'>(終)</span></p>
</div><!-- end of div[@id='body'] -->
</body></html>