<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>依楞嚴究竟事懺</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />依楞嚴究竟事懺卷下</p>
<div class='div-other'><a id='mulu9' /><p>復次眾生愚昧。童習世典。躭著世事。飲食男女埋沒一生。耳目之表。六合之外。茫然不信。塵如雪飛。蟻若牛鬪。所不聞見。謂蒼蒼者。清氣為天。或如雞卵。或如倚蓋。都無主宰。日月亦氣。入地復昇。殂落為死。清氣歸天。濁氣歸地。魂魄消散。神明斷滅。鬼者歸也。至作無鬼之論。不信人死神識更生蛻。故趨新有。三世三報。善惡因。果錙銖不失。雖聖教久被於此。方熏陶漸漬。上根正信固多。然毀謗詆訾亦復不少。自餘悠悠泛泛。縱窺一班強半。為世法所奪。如隔日瘧。如石壓草。乍信乍疑。了無確見。高推聖境。不信自心。是佛不肯。抖擻塵勞。則流浪六道七趣。理勢之所不免六道者。一天道有三界。一欲界。同受微妙五欲。形雖出動。心迹尚交。二色界。尚有形質。而無欲念。獨行無交。未盡形累。三無色界。形色<span class='corr'>已</span>無。依識而住。身心滅盡。定性現前。欲界六天。曰四天王天。忉利天。夜摩天。兜率天。化樂天。他化自在天。此天身長六十由旬。當二千四百里。以人間一千六百歲為一日。如是壽一萬六千歲。若人能持五戒行十善。即生彼界受天福樂。色界四禪天。初禪三天。曰梵眾天。梵輔天。大梵天。二禪三天。曰少光天。無量光天。光音天。三禪三天。曰少淨天。無量淨天。徧淨天。四禪九天。曰福生天。福愛天。廣果天。此處火水風災所不能及。凡夫於戒善中。兼修有漏禪定。得生彼界。受天福樂。曰無想天。外道伏惑修禪。第七識中俱生我執念念現流。生滅為因。不能發明。不生滅性。故生此天。曰無煩天。無熱天。善見天。善現天。色究竟天。壽五千劫。此五復名不還天。三果聖人於下界中。九品習氣修惑滅盡。安立居處。無色界四天。曰空處天。識處天。無所有天。非想非非想天。無業果色。有定果色。為窮空不盡空理。定性聲聞所居。壽八萬四千劫。從此三界。若是凡夫業果酬答。答盡入輪。二者人道。處於天地之間洲潬之上。亦欲界攝。有四千種類。種種身形狀貌壽量。名號心性。知見欲樂。意行威儀。衣服飲食。處於種種村營聚落城邑宮殿。皆貪受麤弊。五欲六塵。有利根大器。生於其中。遇佛正法。能修聖道。然得人身者如指甲上土。失人身者如大地土。於中岐出。不依正覺。別修妄念。遊於山林。十種仙趣。三者阿修羅道。亦有四生。或居鄰日月。或歸水宿穴。力洞無畏。乘通入空。能與忉利天爭衡。男醜女美。四趣所攝。壽同造化。四者畜生道。即今毛羣羽族鱗介蝡動水陸空散之類。五者餓鬼道。或住人間幽穢之處曠野沙漠。或沉水輪。或生火際。以夜為晝。質細無影。常被焚溺。恒受饑渴。壽經劫數。見舍衛國城七返成壞。六者地獄道。經云。三千大千世界鐵圍兩山黑闇之間。銕城縱廣一千六百萬里。有八萬四千鬲。以鐵為地。上覆銕網。火燒此城。表裏洞赤。其獄名曰眾合黑暗。刀輪劍林。鐵機刺林。鐵網鐵窟。鐵丸尖石。炭坑燒林。虎狼呌喚。鑊湯爐炭。刀山劍樹。火磨火城。銅柱鐵床。火車火輪。飲銅吐火。大熱大寒。拔舌釘身。犁耕斬斫。刀兵屠裂。灰河沸屎。寒氷淤泥。愚癡啼哭。聾盲瘖瘂。鐵鈎鐵觜。大小泥犁。阿鼻地獄。阿鼻柰何義。謂無遮無救。無間無動。極熱極惱。不住不閑。大燄猛熱。猛火入心。各有獄主獄卒牛頭阿傍異常苦具。苦中苦者。集在其中。人間歲月積六十小劫。為阿鼻獄一晝夜。諸罪人如是壽經八萬四千大劫。一人身受罪徧一大獄。多人亦徧。以業力故不相妨礙。閻羅大王總十八獄王。一名迦延。二屈尊。三沸壽。四沸屈。五迦世。六[山*蓋]傞。七湯謂八鐵迦然。九惡生。十呻吟。十一毗迦。十二遙頭。十三提薄。十四夷大。十五悅頭。十六穿骨。十七名身。十八觀身。又經云。東方鐵圍山間。其山崦[山*曇]。幽冥高峻。了無草木。名曰地獄。烏門千仞。黑壁萬尋。俠道兩邊。有三十六王。其王名曰恒伽噤王。波吉頭王。廣目都王。安頭羅王。虎目見王。陽聲吉王。大諍訟王。吸血鬼王。安得羅王。陀達王。達多羅王。吉棃善王。安睺羅王。寶首王。金樹吉王。大惡聲王。鳥頭王。等虎眼王。等象牙王。等震聲王。等歸首王。衣首王。見首王。廣安王。廣定王。王頭王。立正王。立見王。摩尼羅王。都曹王。部見王。惡目王。善王。龍口王。鬼王。南安王。所典獄名鐵車鐵馬鐵牛鐵驢鐵衣鐵珠。烊銅灌口。流火鐵床耕舌斫首燒脚。鐵丸飲。鐵珠飛。刀火箭[月*鬼]。肉身燃火丸。仰口諍論。雨火流火。糞屎鈎陰火象。洋聲咬呌。鐵[金*疾]鏫崩。埋燃手脚。銅狗鋸牙。剝皮飲血。解身鐵屋。鐵山飛火。咬呌分頭。地獄此中悉是作惡比丘比丘尼沙彌沙彌尼受罪。且以人間之火。釜中煑石。經年不壞。若投石地獄湯中。須臾粉碎。一事較量。餘即可知。六道明明。若此我等從朝至暮。從昏至旦。念念所起所造徧六道。業報不知多少。何況一月一年終身所為。於六道中。何力能免。惟有懺悔。乃得解脫。相與悲淚。怖懼翹勤。至到洗心。請忍願乞除滅。皈依四德三伊圓滿圓寂十方諸佛。</p>

<ul class="">
<li>南無清淨法身毗盧遮那佛</li>

<li>南無圓滿報身盧舍那佛</li>

<li>南無千百億化身釋迦牟尼佛</li>

<li>南無一切十億國土微塵數同名金剛藏佛</li>

<li>南無十億國土微塵數同名金剛雞兜佛</li>

<li>南無十百千國土微塵數同名金剛幢佛</li>

<li>南無十百千國土微塵數同名善法佛</li>

<li>南無十百千國土微塵數同名稱心佛</li>

<li>南無一佛國土微塵數同名普功德佛</li>

<li>南無不可說佛國土微塵數同名不可勝佛</li>

<li>南無不可說佛國土微塵數同名毗婆尸佛</li>

<li>南無十佛國土微塵數同名普幢佛</li>

<li>南無八十億佛國土微塵數不可數百千萬億那由他同名普賢佛</li>

<li>南無一佛國土微塵數同名佛勝佛</li>

<li>南無十佛國土微塵數百千萬億那由他不可說同名普稱自在佛</li>

<li>南無恒河沙同名賢行佛</li>

<li>南無恒河沙同名無邊命佛</li>

<li>南無恒河沙同名不動佛</li>

<li>南無恒河沙同名月智佛</li>

<li>南無恒河沙同名日藏佛</li>

<li>南無恒河沙同名善光佛</li>

<li>南無恒河沙同名金剛佛</li>

<li>南無五百同名大慈悲佛</li>

<li>南無善眼劫七十那由他佛</li>

<li>南無善見劫中七十二億佛</li>

<li>南無梵讚歎劫中一萬八千佛</li>

<li>南無意入世界無量華照垂髮菩薩</li>

<li>南無現前受記一生補處兜率內宮彌勒菩薩</li>

<li>南無地藏菩薩</li>

<li>南無寶達菩薩</li>
</ul><p>經云。一切眾生實本真淨。妄見妄習。內因愛染。情妄不休。能生愛水。心憶珍羞。口中水出。心憶憐恨。目中淚盈。貪求財寶。舉體光潤。心著行婬。男女二根自然流液。流結潤濕。自然從墜。分外渴仰。發明虗想。能生勝氣。是故心持禁戒。舉身輕清。心持呪印。顧盼雄毅。心欲生天。夢想飛舉。心存佛國。聖境冥現。飛動不沉。自然超越死逆生順。二習相交純想即飛必生天上。兼福兼慧。心開見佛。隨願往生。一情九想。輕舉非遠。即為飛仙。二情八想為大力鬼。三情七想為夜叉。四情六想為羅剎。情想均等。不飛不墜。生於人間。想明斯聰。情幽斯鈍。情多想少。流入橫生。重為毛羣。輕為羽族。七情三想沉為餓鬼。八情二想生有間獄。九情一想生無間獄。身入風火。二交過地。純情即沉入阿鼻獄。若沉心中。有謗大乘。毀佛禁戒。誑妄說法。虗貪信施。濫膺恭敬。五逆十重。劫盡更生。十方阿鼻地獄循造惡業。雖則自招。眾同分中兼有元地。造十習因。受六交報。今當懺悔婬習交接。研磨不休。欲火火坑。大猛火光。於中發動。如手自摩。觸暖相現。前二習相然故。有鐵床銅柱。諸事燒煠罪報。懺悔貪習交計。吸攬不止。貪水瘴海。積寒堅氷。於中凍冽如吸縮風。氣有冷觸生。二習相陵。故有吒吒波波羅羅青赤白蓮寒氷等事。冷禁哀號罪報。懺悔慢習交陵。恃我貢高。矜驕不息。癡水巨溺。騰逸奔波。如口舌綿味因。而水發二習相鼓。故有血河灰河熱沙毒海融銅灌吞諸事罪報。懺悔瞋習交衝。忤結不息。熱惱居懷。性不安隱。心熱發火。鑄氣為金。即有刀山鐵梱。劍樹劉輪。斧鉞鎗鋸。如人銜冤殺氣飛動。二習相擊。故有宮割斬斫剉刺槌擊諸事罪報。懺悔詐習交誘。奸偽讒賊。矯設具儀。謟曲為性。調引不住。故有繩木絞校。如水浸田草木生長。二習相延。故有杻械枷鎻鞭杖撾棒諸事罪報。懺悔誑習交欺。矯現有德。蛇虺劫殺。誣罔不止。飛心造奸。故有塵土屎尿穢污不淨。如塵隨風各無所見。二習相加。故有沒溺騰擲飛墜漂淪諸事罪報。懺悔冤習交嫌。酖毒銜恨。懷結不捨。故有飛石投礰匣貯車檻甕盛囊撲。如陰毒人懷抱畜惡。二習相吞。故有投擲擒捉擊財拋撮騰砲牢柵諸事罪報。懺悔見習交明。異執謬解。因於身邊。無取戒禁五見。生六十二見。毒壑坑穽。邪悟諸業。違拒相反。故有王使主吏證執文籍。如行路人一往一來。事業不同。取捨違反。故有勘問權詐。考訊推鞠。察訪披究。照明善惡。童子手執。文簿辭辨諸事罪報。懺悔枉習交加。橫陷善類。抑直為曲。誣謗所無。讒虎射工。偏倚不正。故有合山合石。碾磑耕磨。如讒賊人逼枉良善。二習相排。故有押捺搥按蹙漉衡度[打-丁+聿]身透網支解倒懸諸事罪報。懺悔訟習交諠。藏覆<span class='corr'>己</span>過。隱匿私謀。戴山履海。不肯服承。故有鑑見照燭。如於日中不能藏影。二習相陳。故有惡友業鏡火珠披露宿業對驗許發諸事罪報。如是十習業因。我等無不重疊備造。當受惡果。捫心撫<span class='corr'>己</span>。毛髮聳竪。一一披瀝懺悔。并為多生此生父母累劫今世冤親真諦俗諦現前眷屬有緣聚會執勞運力見聞隨喜及四生六道一切眾生。同修懺悔。各發始覺之心。俱見本覺之性。共尊正覺之路。同入妙覺之海。歸命禮三寶。</p>

<ul class="">
<li>南無十千同名滿足佛</li>

<li>南無三萬同名能聖佛</li>

<li>南無十八億同名實體法式佛</li>

<li>南無十八億同名日月燈佛</li>

<li>南無千五百同名大威德佛</li>

<li>南無一萬五千同名日佛</li>

<li>南無一萬八千同名因陀羅幢王佛</li>

<li>南無三十六億十一萬九千五百同名淨王佛</li>

<li>南無不可嫌身佛</li>

<li>南無八十億同名法體決定佛</li>

<li>南無人自在聲佛</li>

<li>南無千世自在聲佛</li>

<li>南無千善無垢聲自在王佛</li>

<li>南無千離無畏聲自在王佛</li>

<li>南無千無垢威德自在王佛</li>

<li>南無五百日聲自在王佛</li>

<li>南無五百樂自在聲佛</li>

<li>南無九千法莊嚴佛</li>

<li>南無無垢世界無垢光塵沙諸佛</li>

<li>南無無垢廣世界勝護塵沙諸佛</li>

<li>南無安樂世界賢日光明菩薩</li>

<li>南無安樂世界師子吼身菩薩</li>

<li>南無寶塔須彌幢世界無上首妙德王菩薩</li>

<li>南無香勝離垢光明世界普智光明慧燈菩薩</li>
</ul><p>復次懺悔。六交報經云。一切眾生六識造業。所招惡報。從六根出。良以性中元一。用中終六。一根造業。五根助發。故當根得報。餘根交受。種種苦事。悉繇心感。近如一肢有疾。百骸弗安。今耳聞一物。眼必欲見。心必欲得。舌必言之。身必取之。鼻必齅之。是則根互趣境。報亦交徧。理事當然。勿措疑惑。懺悔眼根見報。招引惡果。此見業交。則臨終時。先見猛火滿十方界。亡者神識飛墜乘煙。入無間獄。發明二相。一者明見。則能徧見種種惡物。生無量畏。二者暗見。寂然不見生無量恐。如是見火燒。見能為火城火網燒。聽能為鑊湯烊銅燒。息能為黑煙紫燄燒。味能為焦丸鐵糜燒。觸能為熱灰罏炭燒。心能生星火迸洒煽。鼓空界罪報。懺悔耳根聞報。招引惡果。此聞業交。則臨終時。先見波濤沒溺天地。亡者神識降注乘流。入無間獄。發明二相。一者開聽。聽種種閙。精神愗亂。二者閉聽。寂無所聞。幽魄沉沒。如是聞波。注聞則能為責為詰。注見則能為雷為吼。為惡毒氣。注息則能為雨為霧。洒諸毒蟲。周滿身體。注味則能為膿為血。種種雜穢。注觸則能為畜為鬼。為糞為尿。注意則能為電為雹。摧碎心魄罪報。懺悔鼻根齅報。招引惡果。此齅業交。則臨終時。先見毒氣充塞遠近。迷惑道路。亡者神識從地涌出。入無間獄。發明二相。一者通聞。被諸惡氣。熏極心擾。二者塞聞。氣掩不通。悶絕於地。如是齅氣。衝息則能為質為履。衝見則能為火為炬。衝聽則能為沒為溺。為洋為沸。衝味則能為餒為爽。衝觸則能為綻為爛。為大肉山。有百千眼。無量咂食。衝思則能為灰為瘴。為飛沙礫。擊碎身體罪報。懺悔舌根味報。招引惡果。此味業交。則臨終時。先見鐵網猛燄熾烈。周覆世界。亡者神識下透挂網。倒懸其頭。入無間獄。發明二相。一者吸氣。結成寒氷。凍裂身肉。二者吐氣。飛為猛火。焦爛骨髓。如是嘗味。歷嘗則能為承為忍。歷見則能為然金石。歷聽則能為利兵刃。歷息則能為大鐵籠。彌覆國土。歷觸則能為弓為箭。為弩為射。歷思則能為熱鐵從。從空雨下罪報。懺悔身根觸報。招引惡果。此觸業交。則臨終時。先見大山。四面來合。無復出路。亡者神識見大鐵城。火蛇火狗。虎狼獅子。牛頭獄卒。馬頭羅剎。手執鎗矟。驅入城門。向無間獄。發明二相。一者合觸。合山逼體。骨肉血潰。二者離觸。刀劍觸身。心肝屠裂。如是合觸。歷觸則能為道為觀。為廳為案。歷見則能為燒為熱。歷聽則能為撞為擊。為剚為射。歷息則能為括為袋。為考為縛。歷嘗則能為耕為鉗。為斬為截。歷思則能為墜為飛。為煎為炙罪報。懺悔意根思報。招引惡果。此思業交。則臨終時。先見惡風。吹壞國土。亡者神識被吹上空。旋落乘風。墮無間獄。發明二相。一者不覺。迷極則荒。奔走不息。二者不迷。知覺則苦。無量煎燒。痛深難忍。如是邪思。結思則能為方為所。結見則能為鑑為證。結聽則能為大合石。為氷為霜。為土為霧。結息則能為大火車。火船火檻。結嘗則能為大呌喚。為悔為泣。結觸則能為大為小。為一日中萬生萬死。為偃為仰罪報。懺悔十因六果具足。惡業同造。入阿鼻獄。受無量苦。經無量劫罪報。懺悔六根各造。及彼所作。兼境兼根。入八無間獄罪報。懺悔身口意三作殺盜婬。入十八地獄罪報。懺悔三業不兼中間。或為一殺一盜。入三十六地獄罪報。懺悔見見一根。單犯一業。入一百八地獄。別作別造。入同分地罪報。我等如是因果造業。日用同有。當造時不覺。自謂無妨。惡友讚助。無善友勸導。設有諫諭亦不肯從。及至報臨。獨自忍受。非世之小苦。剮剔一身。所得比況。當知形骸死而神識不死。其知覺與今相同。且夢中遇好境則喜。逢惡境則懼。至於驚醒移徙。可喻不宜。只快目前小適。遺後大殃。思之痛心酸鼻。魂懾魄散。相與投身叩首。瀝血披誠。以殷重心。依懺悔十法。歸命三身四智十方慈父。</p>

<ul class="">
<li>南無二十寶幢佛</li>

<li>南無二十億千驚怖吼聲王佛</li>

<li>南無百千光明滿足幢佛</li>

<li>南無二十億百日月燃燈佛</li>

<li>南無二十億百雲聲王佛</li>

<li>南無十千同名莊嚴王佛</li>

<li>南無一億百千萬同名菩提覺華佛</li>

<li>南無八頻婆羅同名離愛佛</li>

<li>南無千三百同名梵聲佛</li>

<li>南無十千同名清淨優波羅香山佛</li>

<li>南無一千同名閻浮檀佛</li>

<li>南無六十二百同名寂行佛</li>

<li>南無十二八千萬同名見一切義佛</li>

<li>南無八千同名堅精進佛</li>

<li>南無六十二同名毗留那佛</li>

<li>南無六十千同名妙波頭摩佛</li>

<li>南無四十千同名願莊嚴佛</li>

<li>南無千同名燃火單荼自在王聲佛</li>

<li>南無五百同名智幢佛</li>

<li>南無五百同名法幢佛</li>

<li>南無六十二同名月棄佛</li>

<li>南無三千同名智勝佛</li>

<li>南無東方九十億百千萬同名梵勝菩薩</li>

<li>南無南方九十億百千萬同名不隣陀羅菩薩</li>

<li>南無西方九十億百千萬同名大功德菩薩</li>

<li>南無北方九十億百千萬同名大藥王菩薩</li>
</ul><p>次復懺悔。非破律儀。犯菩薩戒。毀佛涅槃。諸餘襍業。歷劫燒然。後還罪畢。受諸鬼形。若於本因。貪物為罪。是人罪畢。遇物成形。名為怪鬼。金銀草木妖蘖等類罪報。懺悔貪色為罪。遇風成形。名為魃鬼。飄風揚砂。黑風鼓浪。腥風迷人。陰風壓人旋風飲酒。妖風攝物[魅-未+雷]異等類罪報。懺悔貪惑為罪。遇畜成形。名為魅鬼。鯷魚挾賜。蛇魅□嚇。由猪為彭。生能為鯀。猫犬相語。牛馬能言。狐為美女。狸為書生。魅媚惑人等類罪報。懺悔貪恨為罪。遇蟲成形。名蟲毒鬼。蛇虺蝦蟆蜈蚣之形。密養附人。出如流星。垂涎洒毒[魅-未+苗]等罪報。懺悔貪憶為罪。遇衰成形。名為厲鬼。傳屍骨蒸。瘴厲傷寒。時疫大頭汗病。若夜叉吉蔗。若人吉蔗。若熱病。若一日二日乃至七日。若常熱病。若男形。若女形。童男童女形。及杜伯揚收。灌竇報復等類罪報。懺悔貪傲為罪。遇氣成形。名為餓鬼。針咽巨腹。不見漿水。不得涕唾等類罪報。懺悔貪罔為罪。遇幽為形。名為魘鬼。惡氣中人。異物魘人等類罪報。懺悔貪明為罪。遇精為形。名魍魎鬼。日月精魄。及附樹作<span class='corr'>祟</span>。憑石出言。水之罔象。丘之崒。山之夔。野之方。皇澤之委。蛇等類罪報。懺悔貪成為罪。遇明為形。名役使鬼。嶽凟城隍。所屬功曹。執符差遣勾攝等類罪報。懺悔貪黨為罪。遇人為形。名傳送鬼。附亂降筆。巫師香童。嚮卜童謠等類罪報。懺悔純情墜落。業火燒乾。上出為鬼。鬼業既盡。二報俱空。方於世間。與元負人。冤對相值。身為畜生。酬其宿債。物恠之鬼。物銷報盡。生於世間。多為梟類。土梟鴟梟恠異罪報。懺悔風[颱-台+(犮-乂+ㄙ)]之鬼生為咎徵一切異類。機祥羣鳥為城眾鼠渡河商羊兆水赤大兆兵。畜魅之鬼生為狐類。蟲蠱之鬼生為毒類蜂蠆蝮蝎之屬。衰癘之鬼生為蛔類。受氣之鬼生為食類。世間供食之畜形分砧案。質布鼎鑊。以<span class='corr'>己</span>血肉。充他人飽。綿幽之鬼生為服類。駝驢牛馬蠶繭為人服用。和精之鬼生為應類。寒鴻社燕春鶯秋蟲應時而至。明靈之鬼生為休徵一切諸類。瑞鳳祥麟。神[塵-土+角]角端。玄龜白鹿。喜鵲喜珠之類。依人之鬼生為循類。猫犬鷹鷂順人指使等類罪報。懺悔畜生酧償先債。若彼酬者。分越所酬。此等眾生。還復為人。反徵其剩。如彼有力。兼有福德。則於人中不捨人身。酧還彼力。若無福者。還為畜生。償彼餘直。若有錢物。或役其力。償足自停。如於中間。殺彼身命。或食其肉。如是乃至。經微塵劫。相食相誅。猶如轉輪。互為高下。無有休息罪報。懺悔彼梟倫者。酧足復形。生人道中。參合頑類。顓愚蒙昧。不知義理之報。懺除彼咎。徵者酬足。為人參合異類異形異心。為妖作禍之報。懺除狐倫者酬足。為人參於庸類。鄙鈍下劣。不識廉隅之報。懺除毒倫者酧足。復人參合佷類。陰險蓄恨。殘忍喪心。排探柔善之報。懺除蛔倫者酬足。復人參合微類。輕賤下流。贜獲奴婢。綱紀之僕。仰食侯門之報。懺除食倫者酬足。復人參合柔類。厚貌深情。柔奸軟媚之報。懺除服倫者酬足復人。參合勞類。肯綮疲憊。精氣勞碌之報。懺除應倫者酬足。復人參合文類。稍知章句。妄竊才名之報。懺除休徵者酬足。復人參合明類。小聰小慧。邪見邪思。或為齊諧。志恠山海搜神之書。或作淫辭。艶曲蕩佚人心之說。及絕技喪真。精藝溺志之報。懺除循倫者酬足。復人參合達類。狂放樗散。簡傲不覊。搥踶仁義。滅裂禮法之報。皆餘業旁受。非其正因。故曰參合。此等悉是妄想虗業之所招。引悟則非有。懺悔復有從人。不依正覺修三摩地。別修妄念。存想固形。遊於山林人不及處。有十種仙。較人為優。比天為劣。彼諸眾生堅固。服餌而不休息食道。圓成能駐孩童之顏。能延百千之壽。不得輕舉者。名地行仙堅固。草木藥道。圓成飡黃精松栢上品藥物。身輕冲舉者。名飛行仙堅固。金石化道。圓成鍊九轉還丹。尸解蟬蛻。點石死汞。往來人間者。名游行仙堅固。動止氣精。圓成熊經鳥伸。消息陰陽。專氣致柔。嗇精剉銳。履空入冥者。名空行仙堅固。精液潤德。圓成鼓華池吸。沆瀣婥約。若處子。不交人欲者。名天行仙堅固。精色吸碎。圓成吞日月精華。吐固納新飲流。霞服虹霓。胞合光耀者。名通行仙堅固。呪禁術法。圓成持呪入神禁蛇蟲無毒屍起能行呪水書符驅<span class='corr'>祟</span>療病。役使鬼靈者。名道行仙堅固。思念思憶。圓成泥丸出神。丹田養珠。隔遠見物。名照行仙堅固。交遘感應。圓成坎離配合。金木調濟。裁接陽生。<span class='corr'>采</span>取陰汞。名精行仙堅固。變化覺悟。圓成見春榮秋悴。覺化理綿密。觀滄海桑田。悟有力潛移。名絕行仙。皆不修三摩地。以邪法鍊心。別得生理。壽千萬歲。或住深山海島。斯亦輪迴妄想流轉報盡。還來散入諸趣之報。懺悔勝心作福。惡意行檀。怒人之求。帶恚而與施。慧多瞋故。得天福力而非天倫。阿修羅趣之報。懺除三界諸天之中。以凡夫前身。處人間世。因於婬欲。漸輕漸薄。轉微轉無。繇是報得妙身樂境。修齡勝趣。躭荒逸豫。不覺無常五衰相。現見生處。不如苦惱逼心之報。統懺隨順殺盜婬。起輪迴性。昏沈七趣。諸有為相。妄想受生。妄想隨業。經無量劫。不識本心。不得真淨之罪。惟願了見自性。達罪福相。如湯消氷。如鑪點雪。不入諸趣。徑登覺岸。歸投調御。加被攝受。得如所願<span class='note-inline'>(此八尊佛出菩薩藏經)</span>。</p>

<ul class="">
<li>南無無憂世界月勝吉佛</li>

<li>南無歡喜世界栴檀吉佛</li>

<li>南無賢世界無邊光明佛</li>

<li>南無饒益世界幢吉佛</li>

<li>南無月光世界無憂吉佛</li>

<li>南無有幢世界寶剎佛</li>

<li>南無有鳴世界華德佛</li>

<li>南無有月世界光明吉佛</li>

<li>南無日輪光明勝佛</li>

<li>南無普寶盖佛</li>

<li>南無三昧勝奮迅佛</li>

<li>南無寶俱蘇摩身光明勝佛</li>

<li>南無最勝波頭摩奮迅勝佛</li>

<li>南無無量香勝王佛</li>

<li>南無金剛堅強消伏壞散佛</li>

<li>南無電燈幡王佛</li>

<li>南無東方藥師琉璃光七佛</li>

<li>南無西方極樂世界三十六萬億一十一萬九千五百同名同號大慈大悲接引導師阿彌陀佛</li>

<li>南無不誑一切眾生菩薩</li>

<li>南無無量功德海意菩薩</li>

<li>南無東方無畏佛國光明幢菩薩</li>

<li>南無南方智聚佛國智勝菩薩</li>

<li>南無西方智山佛國寂根菩薩</li>

<li>南無北方那羅延佛國願意成就菩薩</li>
</ul><p>次復懺悔。我等以憤驕之心躁競之念。不懷忠孝。不崇道德。今身前世。於祖父母父母翁姑家長。不知感恩懷義。不能承顏順志。色養敬重。忤逆不孝。面則麤言牴觸。背則惡語罵詈。黑天悖理。甚至舉手歐打。平時不修定省溫清。有疾不加按摩湯藥。歸終不能盡禮殯塟。歲時或缺祭掃墳塋。乃至伯叔昆弟夫婦姑姨六親不和。起諸怨結。不信朋友。不睦鄉黨。不知禮義廉耻。母女姊妹褻無道行藏。偏頗買賣。欺乖造言。興訟傳播是非。平空架揑。破人身家。倚勢強梁。奪人妻女。操戈入室。德以怨酬。忍入井而下石。利其財而殺人。刀筆舞文。儓隸恐偈。為臣不忠。奉職無狀。希功誤國。裕<span class='corr'>己</span>剝民。伐異黨同。進諛退直。草管人命。殺人媚人。掊尅錙銖。用若沙土。或交煽敵國。搆起兵端。戎馬生郊。生靈塗炭。或戮良抵。級殺降冐功。或寄形泉石。而捷徑終南。託迹江湖。而心懸魏闕。或山人術士。而挾制當衝。蓮社竹林。而譏評朝政。末法季運。僧尼沙彌殉利求名。缺齋犯戒。我相堅固。忍力尠微。侵損常住。驅役淨人。互用三寶財物。私竊伽藍華果。八種不淨。儲蓄過多。六種和敬。自來無有。以徂詐為權巧。以狼貪為幹蟲。傾險甚於俗子。媚嫉過於妬婦。入見儕輩。有勝善事。如釘入眼。熱惱忿恨。夢醒匪寧。便起惡心。肆加撓害。一粥一飯。不如其意。即生異事。報復於他。不念剃度恩深法乳義重。嫉師怨師。毀師謗師。嫌人嫌法。慢慢。過慢。增上慢。欺侮年高臘長。虗消檀越信施。詐現有德。謬稱知識。禪觀不修。雜攬俗事。鬬諍生端。幸災起訟。[撥-殳+弓]無因果。謗方等大乘。訶罵佛祖。輕西方淨土。假衣賴教。邪命非為。私心樹立私黨。惡性追隨惡朋。尅落為善錢財。減削眾僧衣食。指揑募化。自飽箱囊。毀售聖像。販賣經典。覆藏重罪。隱匿瑕玼。如獅子蟲。為魔伴侶。敗壞佛教。減損法門。如是耳磬目華。獨知之地。所作黑業。或於現身受報。或來生受報。或後多生受報。今仗三寶尊靈威德。一切懺悔。不敢萌作。若定業難逃。猶望轉重為輕成益。頓超帶業。往生無量壽國。令諸冤家同得無生法忍。上來懺悔。前五識第六意識末那識阿賴耶識見思煩惱。六根六塵十習因。六交報。七趣三報。餘罪<span class='corr'>已</span>竟。身心內外。皎如氷壺。從今<span class='corr'>已</span>去。不經大小三災。不生八難及無佛之世。於佛法僧。深加敬信。見四聖諦理。逆須觀悟十二因緣。迴聲聞緣覺心。立大菩提心。發妙耳門。得圓通本根。入首楞嚴三昧一切事究竟堅固。誓度眾生。成等正覺。於中修行奢摩他毗婆舍那三摩禪那。於色陰受陰想陰行陰識陰。洞達精明。生因識有。滅從色除。不遭羣魔撓亂。為細魔事魔境。現前悉能諳識。弗為惑動。心垢洗除。不落邪見。陰魔消滅。天魔摧碎。大刀鬼神。[示*(后-口+巾)]魄逃逝。魑魅魍魎。無復出生。直至菩提。無諸少乏。不劣增進。於大涅槃心不迷悶。令此羣魔悟妄想因。俱得道果。以此功德善。願佛法靈通。在會臣民。稽首虔誠。嵩呼忭躍。一心仰祝當今皇帝<span class='note-inline'>(陛)</span>下萬壽萬安。萬福萬祿。萬天保佑。萬神護持。萬機之暇。萬法歸一。以一統萬。萬事得理。萬民安樂。萬國來朝。本技萬世。祚亭萬億。萬里塵清。萬方寧謐。五星順序。五穀豐登。五兵<span class='corr'>斂</span>戢。五教興行。輔弼將相。部寺百僚。臺憲監司。忠貞亮直。郡邑臨民。清廉公止。高遷品秩。弘護教門。恒憶靈山之付囑。永為佛法之金湯。專為歸依大覺。得如所願。滿菩提願<span class='note-inline'>(此七尊佛出千佛因緣經)</span>。</p>

<ul class="">
<li>南無寶華琉璃功德光照佛</li>

<li>南無寶燈焰王佛</li>

<li>南無須闍提大善寂佛</li>

<li>南無帝寶幢摩尼勝光佛</li>

<li>南無寶蓋照空佛</li>

<li>南無殊勝月王佛</li>

<li>南無妙樂國歡喜莊嚴珠王佛</li>

<li>南無寶華奮迅佛</li>

<li>南無大光明佛</li>

<li>南無寶藏佛</li>

<li>南無無量寶佛</li>

<li>南無身尊佛</li>

<li>南無梵自在佛</li>

<li>南無內豐珠光佛</li>

<li>南無樹王豐長佛</li>

<li>南無波頭摩勝世界賢勝佛</li>

<li>南無鏡輪光世界月智佛</li>

<li>南無莊嚴慧世界一切通光佛</li>

<li>南無難過世界法光明波頭摩敷身佛</li>

<li>南無過去無量無邊海勝佛</li>

<li>南無諸根常定不亂菩薩</li>

<li>南無諸根常悅菩薩</li>
</ul><p>經云。俱生無明。輪轉生死。結根唯汝六根。更無他物。應當詳審煩惱根本。發業潤生。汝復欲知無上菩提。令汝速證安樂。解脫亦汝六根。更無他物。三世遷流。四方定位。世界相涉。三四四三。宛轉十二。流變三疊。一十百千。總括六根。各各功德。有千二百。依不變性。具隨緣染淨二義。逆順修行。根塵對發。四方各有三世。三世各有四方。就一方過現未。過中復過現未。現中復過現未。未中復過現未。及本法共成十。從此乘起過去十現在十未來十。又增三世各百。每方三百。四方共千二百。以今懺悔六根惡業因緣。所萃福利。願我等從此眼根。具足八百功德。父母所生清淨肉眼。見於三千大千世界內外所有山林河海。下至阿鼻地獄。上至有頂。其中眾生及業因緣果報生處。耳根周聽十方一切聲聞圓滿一千二百功德。鼻根聞於五分法身種種諸香具足八百功德。舌根宣揚妙法。恒嘗上味。圓滿一千二百功德。身根如淨琉璃。三乘賢聖說法。世界眾生。生死善惡。悉於中現。具足八百功德。意根默容通達無量妙義。治世語言皆順正法。六趣眾生心所行動。皆悉知之。圓滿一千二百功德。返流全一。六用不行。轉八識成四智。去泥純水。永斷根本無明。萬行密因。圓滿六波羅蜜。三增進故。單複十二。善能成就五十五位真菩提路。具足五根五力七覺支八聖道十八不共法三十七助道品圓寂涅槃清淨妙德。如上禮佛懺悔覺悟功德。更當發願迴向。但凡夫洞視分寸。隔紙膜而不見。聰聆百步。逾里井而弗聞。莫知嚮方。仰承。</p>
<p>教主本師釋迦牟尼佛。深慈大悲。聞示西方公案橫截直超法門。為末世第一救度津梁。依教信受尊敬。奉持禮懺。眾等一心歸命。</p>
<p>極樂世界阿彌陀如來。我聞如來廣發四十八願。莊嚴淨土。普攝有情。十方諸佛所共稱讚。我今發菩提心。觀念如來百福萬德十號三身。於念念中。仗如來力。我及眾生有識至今罪惡怨對。願悉滅除。魔事潛消。淨業成就。巍巍金相。燦燦寶池。但作思惟。隨意顯現。十二時中。寤寐靜散。恒與如來光明交接。常蒙如來醍醐灌頂。甘露洒心。授我等持。開我妙慧。預知捨報。正念安詳。阿彌陀佛觀音勢至化佛菩薩。寶幢珠盖。天樂異香。希光聖境。徧滿虗空。來至我所。令諸眾生同得見聞。喜踊感發。遞相勸誘。我時承佛垂手提接。金登剛臺。如彈指頃。隨佛往生極樂國內勝蓮華中。華開見佛。即聞佛乘。頓圓佛智。得授佛記。一時了達無量法門。不捨萬行。游行十方。佛佛出現。皆親奉事。等密迹之保綏。同梵王之勸請。獲慶喜之總持。興純陀之後供。起舍利塔。高至梵天。弘大乘典。住於劫盡。住首楞嚴三昧。於一念間。分形散影。徧應七趣。以身充滿無量阿鼻等獄。凡有苦具。都集我身。代諸眾生。受其極苦。令脫輪迴。咸登不退。如是三塗五濁。經歷靡休。六度四弘。勇徤無息。深誓如地藏。精進如能仁。證文殊智海。入普賢行門。具彌勒慈心。滿觀音悲願。亦如十方諸佛菩薩誓願迴向。統以法界為一佛土。必使六道業漏煩惱一切永盡。二乘迴心盡。菩薩行願盡。佛出興盡。涅槃盡。乃至盡虗法界情器世間。純成智正覺。真如是際。不生不滅。不增不減。不變不動。不出不沒。我願乃盡。最後作佛。有一不盡。不取滅度。我此願王。廣大如法界。究竟如虗空。窮未來際。不相捨離。假使鐵輪旋頂。五熱炙身。誓不退墮。仰惟。</p>
<p>韋䭾大士。哀憐護助。晝夜增長。福不障道。苦不忘修。倘我力微業重。德薄釁深。見倒情迷。反常異執。菩薩善友。亟生悲憫。開諭呵責。還得本心。十方三寶證盟攝受。</p>

<ul class="">
<li>南無東方滅諸怖畏佛</li>

<li>南無南方日月燈明佛</li>

<li>南無西方覺華光佛</li>

<li>南無北方發功德佛</li>

<li>南無東南方除眾慼冥佛</li>

<li>南無西南方無生自在佛</li>

<li>南無西北方大通王佛</li>

<li>南無東北方空離垢心佛</li>

<li>南無下方同像空無佛</li>

<li>南無上方琉璃藏勝佛</li>

<li>南無天上龍宮他方此界三乘五教十二分九部修多羅藏戒律藏對法藏一切經典</li>

<li>南無他方此界塔廟伽藍天宮龍宮夜叉鬼神宮人王宮臣庶家堂所奉佛像菩薩羅漢像真身舍利一切形像</li>

<li>南無准提佛母菩薩</li>

<li>南無救度佛母菩薩</li>

<li>南無訶利多辟支佛</li>

<li>南無婆利多辟支佛</li>

<li>南無西天東土宗教歷代祖師傳經翻譯三藏法師</li>

<li>南無摩訶迦囉菩薩</li>

<li>南無金剛亥母菩薩</li>

<li>南無穢迹金剛菩薩</li>

<li>南無密迹金剛菩薩</li>

<li>南無金剛手菩薩</li>

<li>南無摩利支天女菩薩</li>

<li>南無護法護戒護諸伽藍塔廟擁護持呪護靜護人衛護國界影響權化諸天八部善神菩薩</li>

<li>南無三洲感應韋䭾菩薩</li>

<li>自歸依佛當願眾生體解大道發無上心</li>

<li>自歸依法當願眾生深入經藏智慧如海</li>

<li>自歸依僧當願眾生統理大眾一切無礙</li>
</ul><p>禮懺眾等再將功德。分施各人先亡祖禰父母六親九族師友。乘此良因。在善道者增長天福。處惡趣者解脫苦輪。銷復六根。止息三報。觀罪性空。照無明惑。各悟本性。彌陀俱生。唯心淨土。見佛聞法。逮無生忍。散週沙界有情。齊成佛道。在會善信歡喜奉行。展轉勸導親友知識。改過遷善。人人悔悟。各於半月半月。修崇道場。繼續懺法。廣化有緣。同圓種智。虗空有盡。懺願無盡。至心頂禮三寶。</p>

<p class='juan'>依楞嚴究竟事懺卷下<span class='note-inline'>(終)</span><span class='note-inline'>(禮佛六進計一百五十拜)</span></p></div>
<div class='div-w'><a id='mulu10' />
<p class='h1'>下卷繳懺意</p><p>向上參究理懺決透疑。關根塵識業<span class='corr'>已</span>銷除。現生後報俱清淨。地獄粉碎。業海枯乾。刀山劍樹作香林。鑊湯罏炭為池沼。阿旁生善道。刑措何施。獄主坐蓮臺。畫地不入。轉識情而成智境。變濁惡而化淨方。俱霑十地光明。同聽天皷說法。鬼道絕饑渴。畜類免戕吞。盡此一報之微形。咸悟三乘之妙理。愧恧自責。悔禍內慙。放捨前世怨家。種植未來道果。今則禮懺眾信并及有情等行難行之善。事懺難懺之惡。條服甘露之妙樂。入不死之壽邦。十障二十二愚應念銷落。刷結八十一使即時併除。人法悉空。斷常斯遣。二邊刷盪。慧日當天。三漏陶鎔。智鋒出匣。現前無少物。寂照一如。當下出言詮。是非雙泯。七處徵心。心<span class='corr'>已</span>徹。八還辨見。見惟精。轉物即同如來。歇狂便登正覺。因緣自然皆戲論。合和離即示真常。無狀忽生。世界有愛。遂為眾生。斷殺盜婬。絕業果色。五濁澄靜。十界混融。一解六亡。而圓通自在。三義四律。而秘密總持。從前輕重罪障。未及懺悔者。如湯消雪。末世破戒棄殘。一聞法音者。如風吹沙。十二類盡入涅槃。五十種皆為護法。惡星凶煞。年歲巡官。保綏懺法。助佑善人。梵王天帝。金剛藥叉。默相<span class='note-inline'>(國)</span>朝。陰翊<span class='note-inline'>(王)</span>度。當道官員。超遷優擢。在會僧俗。福集身安。又為從來信為檀越施財。所以施命受供。實乃受恩。伐為懺罪。報答又酬。天地覆載。日月照臨。祖師傳譯。父母生鞠。先聖先賢播種五穀。設立房室。製作衣服。修置器用。種種資生之具。利益後代之恩。培植生成。統為禮懺報德。初機僧行不修戒簡。不閱律文。安知持犯之條。罔識昇墮之目。因循遷就。看面隨時。將常住信施財物。私竊公漁。明典暗賣。結納勢要。滋潤俗親。果報至重。即食彼人糞之蟲。尚墮地獄。況受彼人物之輩。厥罰可知。咸為懺悔。又眾生悖戾。恩地修怨。傾陷親友。毀詈師尊。縱逭王章。終遭鬼戮。并為懺謝。水乳和同。一切俱淨。今茲道場所在穢汙。陳設荒疎。對越之際。忽心思外緣。諷誦之間。乃意牽別事。禮拜欠恭。身衣弗潔。庖厨未淨。走使不虔。所有乖張。悉求懺悔。凡心未兆。聖智先通。</p>
<p style="margin-left:1em">普賢王菩薩摩訶薩</p>
</div>
<div class='div-w'><a id='mulu11' />
<p class='h1'>修次依楞嚴了義究竟事懺䟦語</p><p>懺法度世。仗以滅罪生善。繇來尚矣。而華嚴懺。卷帙富愽。彌月方竟。不甚傳布。法華懺。金光明懺。南中人目所未覩。今之流通者。梁法雲僧祐諸師。以齊竟陵文宣王子良夢感所撰。淨住子二十卷。節為十卷。即梁皇懺也。南宋孝宗之世。左街僧錄若訥。摭取佛名經十五卷之文。為水懺三卷。觀夫兩懺。詳略雖殊。理無不該。事無不盡。無所容置喙矣。然人心輕佻。於祭祀之誠。肅敬難久。今梁懺竭蹶四日。以屬倦怠。中下之家以費鉅阻辦。而水懺一日有拜三部者。似乎繁簡未中。釋禪既獲退居牟尼山。止觀之際。覺其根塵之宿業偏重。思欲湔洗。乃依楞嚴經。修次懺法二卷四百餘拜。終日可畢持以澡雪罪垢。楷磨靈臺。不敢輙以示人。<span class='corr'>已</span>而幡然曰。此豈一人之私願乎。遂聽徒屬抄寫。夫有可廢之人。無可廢之言。誠能不賤近貴耳。試熏修之。未必不為淨土禪悟之助因也。苟不當意置之也可。</p>
</div>
<div class='div-w'><a id='mulu12' />
<p class='h1'>懺終梵讚</p><p style="margin-left:1em;text-indent:1em">楞嚴懺。慧日正當中。究竟堅固事無窮。六根虗妄罪俱空。毫光示現紫金。容解心。結悟心。宗法法盡。圓通。</p>
<p style="margin-left:1em;text-indent:1em">楞嚴懺悔。十習六交根塵虗妄罪俱銷。寶所信非遙。淨土名標。彈指即能超。</p>
<p>南無普懺罪菩薩摩訶薩</p>
</div>
<div class='div-w'><a id='mulu13' />
<p class='h1'>直音</p>
<div class='div-note'>悛<p><span class='note-inline'>(佺)</span>。</p>
躐<p><span class='note-inline'>(列)</span>。</p>
驟<p><span class='note-inline'>(奏)</span>。</p>
索<p><span class='note-inline'>(色)</span>。</p>
嚮<p><span class='note-inline'>(向用)</span>。</p>
鱍<p><span class='note-inline'>(鉢)</span>。</p>
攪<p><span class='note-inline'>(狡)</span>。</p>
睚眦<p><span class='note-inline'>(愛寨)</span>。</p>
轇轕<p><span class='note-inline'>(交割)</span>。</p>
顰<p><span class='note-inline'>(貧)</span>。</p>
蹙<p><span class='note-inline'>(促)</span>。</p>
瀛<p><span class='note-inline'>(銀)</span>。</p>
渤<p><span class='note-inline'>(孛)</span>。</p>
糲<p><span class='note-inline'>(辢)</span>。</p>
羶<p><span class='note-inline'>(山)</span>。</p>
乩<p><span class='note-inline'>(稽)</span>。</p>
儓<p><span class='note-inline'>(臺)</span>。</p>
獦<p><span class='note-inline'>(歇)</span>。</p>
禪位<p><span class='note-inline'>(上善)</span>。</p>
鬻<p><span class='note-inline'>(育)</span>。</p>
羸<p><span class='note-inline'>(雷)</span>。</p>
攣<p><span class='note-inline'>(鑾)</span>。</p>
跛<p><span class='note-inline'>(波上聲)</span>。</p>
菅<p><span class='note-inline'>(間)</span>。</p>
蓏<p><span class='note-inline'>(裸)</span>。</p>
恧<p><span class='note-inline'>(農入聲)</span>。</p>
溷<p><span class='note-inline'>(混)</span>。</p>
絫<p><span class='note-inline'>(累同)</span>。</p>
囂<p><span class='note-inline'>(梟)</span>。</p>
滌<p><span class='note-inline'>(狄)</span>。</p>
稊<p><span class='note-inline'>(提)</span>。</p>
蠡<p><span class='note-inline'>(禮)</span>。</p>
噍<p><span class='note-inline'>(醮)</span>。</p>
楫<p><span class='note-inline'>(節)</span>。</p>
矚<p><span class='note-inline'>(竹)</span>。</p>
繄<p><span class='note-inline'>(意)</span>。</p>
濯<p><span class='note-inline'>(卓)</span>。</p>
蘧<p><span class='note-inline'>(渠)</span>。</p>
酷<p><span class='note-inline'>(哭)</span>。</p>
嗾<p><span class='note-inline'>(湊)</span>。</p>
暍<p><span class='note-inline'>(謁)</span>。</p>
鏖<p><span class='note-inline'>(敖)</span>。</p>
憊<p><span class='note-inline'>(拜)</span>。</p>
盻<p><span class='note-inline'>(判)</span>。</p>
村<p><span class='note-inline'>(村用)</span>。</p>
塪<p><span class='note-inline'>(坎)</span>。</p>
靚<p><span class='note-inline'>(淨)</span>。</p>
蒨<p><span class='note-inline'>(茜)</span>。</p>
遏<p><span class='note-inline'>(阿)</span>。</p>
蝤<p><span class='note-inline'>(酋)</span>。</p>
蠐<p><span class='note-inline'>(齊)</span>。</p>
蛻<p><span class='note-inline'>(退)</span>。</p>
蛤<p><span class='note-inline'>(古沓切)</span>。</p>
蜃<p><span class='note-inline'>(瞬)</span>。</p>
暈<p><span class='note-inline'>(運)</span>。</p>
玦<p><span class='note-inline'>(决)</span>。</p>
燐<p><span class='note-inline'>(林)</span>。</p>
顓<p><span class='note-inline'>(專)</span>。</p>
騃<p><span class='note-inline'>(岩)</span>。</p>
璅蛣<p><span class='note-inline'>(早吉)</span>。</p>
[虫*營]矴<p><span class='note-inline'>(營丁)</span>。</p>
蠮螉<p><span class='note-inline'>(噎翁)</span>。</p>
腊<p><span class='note-inline'>(昔)</span>。</p>
戢<p><span class='note-inline'>(怎入聲)</span>。</p>
鬬<p><span class='note-inline'>(豆)</span>。</p>
殂<p><span class='note-inline'>(芻)</span>。</p>
擻<p><span class='note-inline'>(叟)</span>。</p>
潬<p><span class='note-inline'>(旦)</span>。</p>
蝡<p><span class='note-inline'>(軟)</span>。</p>
斫<p><span class='note-inline'>(斫)</span>。</p>
蓋傞<p><span class='note-inline'>(渴蹉)</span>。</p>
崦壜<p><span class='note-inline'>(弇曇)</span>。</p>
魄<p><span class='note-inline'>(堆上聲)</span>。</p>
研<p><span class='note-inline'>(年)</span>。</p>
煠<p><span class='note-inline'>(扎)</span>。</p>
鉞<p><span class='note-inline'>(月)</span>。</p>
酖<p><span class='note-inline'>(正)</span>。</p>
礰<p><span class='note-inline'>(力)</span>。</p>
磑<p><span class='note-inline'>(外)</span>。</p>
捺<p><span class='note-inline'>(衲)</span>。</p>
[打-丁+聿]<p><span class='note-inline'>(六)</span>。</p>
迸<p><span class='note-inline'>(蚌崩去聲)</span>。</p>
愗<p><span class='note-inline'>(貿)</span>。</p>
綻<p><span class='note-inline'>(站)</span>。</p>
矟<p><span class='note-inline'>(朔)</span>。</p>
撞<p><span class='note-inline'>(壯)</span>。</p>
剚<p><span class='note-inline'>(事)</span>。</p>
射<p><span class='note-inline'>(石)</span>。</p>
鉗<p><span class='note-inline'>(虔)</span>。</p>
剮<p><span class='note-inline'>(寡)</span>。</p>
懾<p><span class='note-inline'>(業)</span>。</p>
襍<p><span class='note-inline'>(匣)</span>。</p>
[嶭/示]<p><span class='note-inline'>(業)</span>。</p>
魃<p><span class='note-inline'>(薄)</span>。</p>
[魅-未+雷]<p><span class='note-inline'>(林)</span>。</p>
鯷<p><span class='note-inline'>(提)</span>。</p>
能<p><span class='note-inline'>(奴來切)</span>。</p>
鯀<p><span class='note-inline'>(袞)</span>。</p>
魅<p><span class='note-inline'>(謎)</span>。</p>
[魅-未+苗]<p><span class='note-inline'>(苗)</span>。</p>
祟<p><span class='note-inline'>(歲)</span>。</p>
崪<p><span class='note-inline'>(崔)</span>。</p>
委蛇<p><span class='note-inline'>(下儀)</span>。</p>
[袖-由+幾]<p><span class='note-inline'>(機)</span>。</p>
砧<p><span class='note-inline'>(珍)</span>。</p>
麕<p><span class='note-inline'>(君)</span>。</p>
鷂<p><span class='note-inline'>(要)</span>。</p>
佷<p><span class='note-inline'>(恒上聲)</span>。</p>
綮<p><span class='note-inline'>(頃慶二音)</span>。</p>
樗<p><span class='note-inline'>(上平聲)</span>。</p>
踶<p><span class='note-inline'>(提)</span>。</p>
尸解<p><span class='note-inline'>(下假)</span>。</p>
嗇<p><span class='note-inline'>(色)</span>。</p>
瀣<p><span class='note-inline'>(戒)</span>。</p>
[娟-口+日]<p><span class='note-inline'>(妹物冐三音今從妹)</span>。</p>
儕<p><span class='note-inline'>(柴)</span>。</p>
褫<p><span class='note-inline'>(耻)</span>。</p>
謐<p><span class='note-inline'>(密)</span>。</p>
</div></div>
</div><!-- end of div[@id='body'] -->
</body></html>