<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月江正印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu25' />月江和尚語錄卷下</p>
<div class='div-other'><a id='mulu26' />
<p class='h1'>佛祖讚</p>
<div class='div-other'><a id='mulu27' />
<p class='h2'>釋迦佛出山相</p><p>六年如兀復如癡。麻麥如何療得飢。成道時當三十歲。脩行知歷幾僧祇。乳糜奉供先牛女。御服輕將貿獵師。示現凡夫世間相。故教金步混塵泥。</p>
<p>入山耐得雪霜寒。出得山來眼界寬。還了六年麻麥債。黃金殿上草漫漫。</p>
</div>
<div class='div-other'><a id='mulu28' />
<p class='h2'>旃檀佛</p><p>寶階三道降人間。忉利宮中說法還。輪輻香敷金菡萏。玉毫光耀紫旃檀。人天百萬獅音震。剎海三千象武寬。歷劫何曾異今日。巍巍常在鷲頭山。</p>
</div>
<div class='div-other'><a id='mulu29' />
<p class='h2'>文殊普賢</p><p>不居五臺山。豈住清凉寺。手內執何經。經中談底事。勘破維摩不二門。好箇翻身獅子子。</p>
<p>雲興二百問。缾瀉二千酬。有如香象王。截斷恒河流。如意擊開銀世界。峨眉山色玉光浮。</p>
</div>
<div class='div-other'><a id='mulu30' />
<p class='h2'>草衣文殊</p><p>法王之子。七佛之師。入毗耶。問維摩之疾。秉慧劒。斷二乘之疑。接善財長伸金臂。對無著擎起玻瓈。散三千丈綠雲之髮。披八吉祥香草之衣。臺山六月雪花飛。奮迅還他獅子兒。</p>
</div>
<div class='div-other'><a id='mulu31' />
<p class='h2'>觀音菩薩</p><p>得大自在正法王。三千界舒白毫光。玉盂拍滿甘露漿。盤陀石上金剛幢。</p>
<p>稽首觀世音。深得大自在。三十二應身。變現周沙界。是故善財童。被此堅固鎧。能於十指端。涌出祥光彩。巍巍萬德尊。特立雲霞外。如日出扶桑。如月生滄海。一瞻勝妙容。滅却曠劫罪。一稱大士名。功德獲萬倍。向此光明中。身心自安泰。為語苦眾生。慎勿生懈怠。</p>
<p>悲願化行塵剎海。法身高出萬由旬。洗空魔界眾生界。震動風輪與水輪。白菡萏舟遊鬼國。碧瑠璃殿駭波神。大家證入三摩地。甘露瓶中柳正春。</p>
<p>八萬由旬。吉祥之法身。三十二應。慈悲之玅相。統十方剎土。同一歸依。鼓百萬迅雷。作一回向。明月光分眾水中。陽春錦綻千花上。</p>
<p>應以此身而說法。十方世界示童真。巖間人看水底月。水底月看巖上人。</p>
<p>虗空為體。法界為量。示十四無畏之威。現四八慈悲之相。髻珠明朗。開大千解脫之門。瓶柳搖春。掃眾生無明之障。陽春密布百花叢。月明遍在千波上。</p>
<p>以眼聞聲。以身為舌。如說而行。如行而說。一葉蓮舟。千尋濤雪。八萬四千。圓通法門。藕絲孔中。七穿八穴。開甘露門。廓悲願海。宴坐盤陀。得大自在。以大悲水。長正法芽。以方便風。開智慧花。三十二應。十四無畏。剎剎圓通。塵塵三昧。</p>
</div>
<div class='div-other'><a id='mulu32' />
<p class='h2'>魚籃觀音</p><p>利物垂慈度有緣。綠雲欹擁玉嬋娟。時人貪看衣中寶。三十六鱗飛上天。</p>
<p>千鈞隻手提。滯貨無人買。何處是龍門。籃中有滄海。</p>
</div>
<div class='div-other'><a id='mulu33' />
<p class='h2'>啞子觀音</p><p>出得漁家網。提來入閙籃。只圖論貴賤。無復避羞慚。慈願猶春育。悲心似海寬。莫教輕漏泄。啞子口喃喃。</p>
</div>
<div class='div-other'><a id='mulu34' />
<p class='h2'>重接續大悲菩薩三十二臂像</p><p>稽首大士。濁世福田。首目與臂。八萬四千。惟此大悲。三十二臂。如大樹王。眾枝所寄。究其所表。四八應身。一身一臂。任運屈伸。頂戴彌陀。手擎日月。持杵振鈴。群魔消滅。秉吹毛劒。提四楞蕳。楊柳風清。淨瓶水滿。架精進箭。張智慧弓。天龍八部。風虎雲龍。月斧寶弓。棒矛鎗戟。右印左條。慈威翼翼。或結四印。或握二蓮。大機普應。大用現前。或合兩掌。或揑兩拳。或伸兩臂。垂手入[厂@(邱-丘+墨)]。大士一身。具此三昧。八萬四千。亦復如是。大周法界。細入微塵。千變萬化。歸乎一真。維朱祐之。曲盡其妙。心手俱忘。成於談笑。昔本不墮。今亦不增。曇華再現。枯木重榮。即一切法。離一切相。水月空花。無去來想。我作是偈。功德難量。開甘露門。樹光明幢。</p>
</div>
<div class='div-other'><a id='mulu35' />
<p class='h2'>吳興慈感天台教寺。蚌珠觀音</p><p>稽首大士。千億應身。隨聲赴感。剎剎塵塵。一蚌殻中。無邊世界。非實非虗。非寬非隘。惟此蚌珠。日月精華。豈意大士。來生我家。行道白衣。端嚴妙相。頂佩圓珠。光明無量。諸天擁護。二龍前行。善財恭敬。頻伽欲鳴。潯溪蔣公。陰德所洽。應以此身。而為說法。爍迦羅首以表法身。慈攝中道。如花藏春。清淨寶目。以表般若。照了萬境。無可逃者。母陀羅臂。以表解脫。定以止散。眾苦俱拔。我此蚌珠。三德俱備。即空假中。悉歸真諦。偉哉岳祥。千鈞重寄。罔象無心。獲此如意。前佛後佛。無二無同。法界海慧。平等圓通。昔日蚌珠。示現應真。今此蚌珠。示現佛身。佛身無為。不墮諸數。如太虗空。堂堂獨露。入此樓閣。彌勒同龕。萬花圍繞。間世優曇。</p>
</div>
<div class='div-other'><a id='mulu36' />
<p class='h2'>馬郎婦</p><p>頭不梳面不洗。除却馬郎。知音能幾。流水無情戀落花。落花何事隨流水。</p>
</div>
<div class='div-other'><a id='mulu37' />
<p class='h2'>子昂趙學士筆</p><p>大士示現宰官身。宴坐玉堂而說法。一朝奉　詔登寶陀。親覩如是慈悲相。誓圖千本散人間。普為群生作依怙。玉堂仙去不記年。而此應身常住世。當時毛頴與陶泓。有情無情同作佛。</p>
</div>
<div class='div-other'><a id='mulu38' />
<p class='h2'>布袋和尚</p><p>契此翁。少叢林。腹便便。咲吟吟。布袋中。拈出百二十件兜率陀天底。樓閣前。拋出百二十箇菩提心。人間天上。蹤跡難尋。七十二汀烟水深。</p>
<p>阿逸多。鐵奉化。破布囊。索高價。以八萬四千。而為色身。以人間四百年。為一晝夜。只管東奔西馳。不肯從空放下。金色頭陀。在雞足山中。夢覺幾回。等你當來下生。三會龍華。說箇之乎者也。</p>
<p>拄杖拓開兜率院。布囊包褁苦娑婆。佗無惱亂眾生意。自是眾生惱亂他。</p>
<p>三會龍華未廝當。長街短巷恣佯狂。布囊裏許乾坤大。主丈頭邊日月長。兜率陀天乾屎橛。毗盧樓閣水雲鄉。却言我是真彌勒。家醜無端向外揚。</p>
</div>
<div class='div-other'><a id='mulu39' />
<p class='h2'>維摩</p><p>詐疾欺人實自欺。散花玉女亦攢眉。若無香積盂中飯。一嘿應難療眾飢。</p>
<p>毗耶老人無住著。獨坐匡牀頓銷鑠。一半虗頭一半癡。通身是病通身藥。文殊領眾來對談。至極則處口即緘。上方鉢飯香郁郁。法筵華雨紅毿毿。菴羅樹園在何處。掌擎大眾同歸去。人天百萬世尊前。清風撼動旃檀樹。</p>
</div>
<div class='div-other'><a id='mulu40' />
<p class='h2'>耆婆大士</p><p>稽首耆婆。出世醫王。有大願力。具大威光。人有四百四脉眾生之病。師有八萬四千對治之方。兩箇胡盧。是何妙藥。一根靈木。洞見膏肓。使一切人。瞻其尊像。稱其名號。非惟愈多生之痼疾。直是消除業障。廓清塵累。俾身心毛孔。皆得其清凉。</p>
</div>
<div class='div-other'><a id='mulu41' />
<p class='h2'>穢跡金剛</p><p>三首示以三觀法門。八臂示其八方禦侮。顯百千諸佛之威權。救一切眾生之疾苦。即勝熱婆羅門火聚。即無厭足王刀鋸。聞者魔外潛蹤。見者寒毛卓竪。行此道持此法。現此形立此壇者。誰是同儔。釋迦覺雄。觀音龍樹。</p>
</div>
<div class='div-other'><a id='mulu42' />
<p class='h2'>寶公大士</p><p>鏡容煌煌。金錫堂堂。剪刀尺拂。讖陳齊梁。言達磨傳佛心印。追之不及。謂大士講經<span class='corr'>已</span>竟。少借威光。終日拈香擇火。不知身是道場。妙相僧繇難著筆。巍巍坐斷獨龍岡。</p>
</div>
<div class='div-other'><a id='mulu43' />
<p class='h2'>僧伽大士</p><p>道運等慈。智能普照。以金錫鎮泗水之津。魔外由是歸降。以淨巾盛傾湫之雨。涓渧了無滲漏。三十六應。如圓通大士之現神通。一堅密身。與寶公肉身而同不朽。夫是之謂大聖僧伽國師。長淮九州。民之父母者也。</p>
</div>
<div class='div-other'><a id='mulu44' />
<p class='h2'>羅漢</p><p>阿羅漢即無煩惱。常住人間不涅槃。渡水脚跟浮逼逼。穿雲頭上黑漫漫。不為自<span class='corr'>己</span>邏齋供。只要眾生破吝慳。日日遊行四天下。石橋方廣幾時還。</p>
</div>
<div class='div-other'><a id='mulu45' />
<p class='h2'>朝陽對月</p><p>寒暑一衲。補舊如新。東搭西搭。橫紉竪紉。金烏西沒又東升。不把金針度與人。</p>
<p>者一卷經。談什麼事。不是唐言。亦非梵字。玉兔光中轉法輪。生芽黑荳河沙數。</p>
<p>穴鼻鍼。無絲線。用盡工夫。補成一片。紅輪幾度見昇沉。寒暑一裘金不換。</p>
<p>圓頓教。了義經。循行數墨。信受奉行。不是光明偏愛月。山堂寂寞夜無燈。</p>
</div>
<div class='div-other'><a id='mulu46' />
<p class='h2'>須菩提</p><p>祗園會上。問法如流。居士門前。置鉢欲去。巖間宴坐。惹動天花。倚杖思惟。無本可據。若將空寂證圓通。烏龜稽首須彌柱。</p>
</div>
<div class='div-other'><a id='mulu47' />
<p class='h2'>豐干寒拾</p><p>三人行談甚事。不說峨眉五臺。便說西方淨土。國清寺風月平分。寒巖下醜拙俱露。大人境界有誰知。幾回來往松門路。</p>
</div>
<div class='div-other'><a id='mulu48' />
<p class='h2'>寒山拾得</p><p>六月臺山雪。人間沸似湯。芭蕉搖動處。遍界是清凉。</p>
<p>手內一卷經。字字無人識。赤脚下峨眉。九九八十一。</p>
<p>國清寺裏箇蓬頭。相喚相呼去看牛。禿帚生苕偏峭措。襤襂破衲轉風流。拈來一片芭蕉葉。寫出百篇張打油。尀耐豐干輕觸諱。至今落賺老閭丘。</p>
<p>是誰拾得便為名。却道寒山是我兄。不放一塵來實際。盡將萬事付吟情。打他土地防鵶食。嚇倒溈山作虎聲。拍手高歌脫身去。寒巖回首暮雲平。</p>
</div>
<div class='div-other'><a id='mulu49' />
<p class='h2'>初祖</p><p>九州之鐵。鑄不得西來一錯。萬兩黃金。博不得老蕭一諾。五色麒麟飛上天。丹山鸞鳳巢阿閣。樹起東土勝幢。撼動竺乾木鐸。熊耳峰前急轉身。無限清風動寥廓。</p>
<p>梁江萬頃波濤立。魏嶺九年冰雪深。脫得渾身歸竺國。至今隻履重千金。</p>
</div>
<div class='div-other'><a id='mulu50' />
<p class='h2'>五祖</p><p>巍巍坐斷白蓮峯。靜聽風吟萬壑松。七百高僧何處去。碓坊有米沒人舂。</p>
</div>
<div class='div-other'><a id='mulu51' />
<p class='h2'>百丈</p><p>獨坐雄峯。無齒大虫。一回鼻痛。三日耳聾。遭黃蘗攔腮一掌。怜兒不覺醜。對溈山夜深撥火。錯認橘皮紅。立禪苑清規。如蕭何之制律。向馬師卷席。猶射羿之逢蒙。面目森嚴難近傍。叢林千古凜威風。</p>
</div>
<div class='div-other'><a id='mulu52' />
<p class='h2'>臨濟</p><p>師之面目。如秋月之孤圓。師之道德。如杲日之麗天。有吞過現未來。諸佛之口。宜拍四七二三。諸祖之肩。當機不讓。揮黃蘗攔腮一掌。大用現前。築大愚肋下三拳。四種料揀。猶虎之缺馬之馽。三玄三要。如坤之斷乾之連。兒孫遍滿天下。皆謂得師正傳。殊不知正法眼藏。滅向瞎驢邊。</p>
</div>
<div class='div-other'><a id='mulu53' />
<p class='h2'>天台智者大師</p><p>具大智慧。有大辯才。悟法華旋陀羅尼三昧。是真精進。見靈山一會儼然未散。親覩如來。說摩訶止觀。揭釋天之日月。談禪波羅蜜。鼓覺海之風雷。切柏代香。金爐繚繞。卷簾進月。銀地裴回。千古仰之。猶大山北斗。萬世尊之。惟南岳天台。手執玉如意。宴坐金剛臺。圓伊三點摩醯眼。祕藏重重盡豁開。</p>
</div>
<div class='div-other'><a id='mulu54' />
<p class='h2'>趙州</p><p>口似含珠。頭如木勺。少年時道。是有主沙彌。八十歲行。甚馬脚驢脚。三五斗。頭上青灰。一箇牙。下下咬著。直饒使得十二時辰。也是秦時[車*度]輅。咄。</p>
</div>
<div class='div-other'><a id='mulu55' />
<p class='h2'>雪峰</p><p>雪覆鰲山。月明象骨。項上鐵枷。至今未脫。</p>
</div>
<div class='div-other'><a id='mulu56' />
<p class='h2'>李侍郎參藥山</p><p>天上雲。瓶中水。見面聞名。賤目貴耳。一段風光畫不成。樹頭瑟瑟寒濤起。</p>
</div>
<div class='div-other'><a id='mulu57' />
<p class='h2'>斐相國參黃蘗</p><p>手中佛。壁上僧。一呼某甲。即與安名。從此事師為弟子。舉頭一十二峯青。</p>
</div>
<div class='div-other'><a id='mulu58' />
<p class='h2'>靈照女</p><p>年少龐家女。機鋒足可誇。笊籬撈白月。<span class='corr'>斂</span>袂對丹霞。共說無生話。休攤樹上麻。臨終看日色。誑殺老爺爺。</p>
</div>
<div class='div-other'><a id='mulu59' />
<p class='h2'>政黃牛</p><p>湖水湖山得趣多。無邊風月暗消磨。黃牛角上一吟卷。半是樵歌半牧歌。</p>
</div>
<div class='div-other'><a id='mulu60' />
<p class='h2'>郁山主</p><p>來往茶陵歲月深。幾回春雨又春陰。不因驢上翻筋斗。打失明珠沒處尋。</p>
</div>
<div class='div-other'><a id='mulu61' />
<p class='h2'>懶瓚</p><p>嶽頂雲深絕路行。臥藤蘿下過平生。十年宰相輕饒舌。一箇高僧擅懶名。芝詔忽臨天咫尺。芋魁從此價連城。如斯標致今誰是。更看黃河幾度清。</p>
</div>
<div class='div-other'><a id='mulu62' />
<p class='h2'>天童淨和尚</p><p>兩頭白牯眉毛竪。三面狸奴鼻孔凹。一隻皮靴能剔脫。月明金鳳宿龍巢。</p>
</div>
<div class='div-other'><a id='mulu63' />
<p class='h2'>雪峰圓覺演禪師</p><p>宗說俱通。縱橫無碍。趯倒須彌盧。踏飜圓覺海。得元豐密旨。了知迷是悟之鉗鎚。輥雪嶠木毬。要顯凡乃聖之爐鞴。萬仞厓前獨足立。鼻孔摩觸家風。十字街頭破瓦片。髑髏常干世界。耀古騰今。光明盛大。夫是之謂天衣天鉢直下底兒孫。擬向望州亭烏石嶺見渠。大似漆桶不快。咄。</p>
</div>
<div class='div-other'><a id='mulu64' />
<p class='h2'>落髮先師月溪和尚<span class='note-inline'>(嗣癡絕)</span></p><p>用翳睛法。施礔礰機。面上刮得霜落。胸中全沒慈悲。把斷螺江水。魚龍乞命。放出南山虎。獅子藏威。四坐道場行正令。倒拈禿筆畫娥眉。</p>
</div>
<div class='div-other'><a id='mulu65' />
<p class='h2'>紫籜古田和尚</p><p>擔官樣板。破天然家。用斷貫索子。穿衲僧鼻孔。放無毛鐵鷂。驗四海龍蛇。不願成佛作祖。钁頭隨分生涯。夫是之謂白雲關外。出嶺玄沙。</p>
</div>
<div class='div-other'><a id='mulu66' />
<p class='h2'>育王橫川和尚</p><p>西丘克家嗣。松源的骨孫。滅臨濟正法眼。碎中峰破沙盆。失却劒於昆明池裏。撈得鋸於曲江江邊。騰今耀古。搖乾蕩坤。黃河九曲兮水出昆侖。</p>
</div>
<div class='div-other'><a id='mulu67' />
<p class='h2'>天瑞先師虎巖和尚</p><p>驪珠可抉。虎鬚可捋。凜然其不可犯者。令行吳越。</p>
</div>
<div class='div-other'><a id='mulu68' />
<p class='h2'>天童竺西和尚</p><p>河目海口。錦心綉腸。汪汪吞太湖之器量。煌煌粲太白之光芒。怒罵時海涵春育。慈悲處烈日秋霜。舉玄沙未徹語。如真淨驗寂音黃金百煉之色。拈洞山三頓棒。類慈明發積翠丹砂九轉之香。橫幾莫莫。有陣堂堂。夫是之謂中峯五世。大樹之蔭凉者也。</p>
</div>
<div class='div-other'><a id='mulu69' />
<p class='h2'>徑山晦機和尚　雪竇石室請</p><p>面目肖大智之癯。機智具永明之辯。一國師奔雷震霆。四藤條飛星閃電。握䪥室文筆。九[日/折]可扛。建大將旗皷。三軍怯戰。石室是其克家。足以聯芳續燄。數樹松華。千尋雪練。于今挂在乳峯前。來者一一看方便。</p>
</div>
<div class='div-other'><a id='mulu70' />
<p class='h2'>天目中峯和尚</p><p>佛祖楷模。人天榜樣。度量似海之深。語默如春之盎。碎珊瑚於鐵鞭。撒真珠於羅帳。視身如幻。住幻為身。以相即真。全真非相。褒之美之。號為普應國師。瞻之仰之。元是中峯和尚。</p>
</div>
<div class='div-other'><a id='mulu71' />
<p class='h2'>大鑑澄禪師</p><p>禪居叟。老瞎禿。行藏不貴巧遲。用舍只圖拙速。類老胡脚踏鯨波。似飲光定回雞足。巨福山金寶山。稱性住持。瑞鹿山瑞龍山。了無拘束。濯錦江頭看競渡。不謬為南陽一國之師。天津橋上弄胡孫。好流通永元一枝蠱毒。耿耿靈峰照夜燈。斷絃須是鸞膠續。</p>
</div>
<div class='div-other'><a id='mulu72' />
<p class='h2'>華頂峯無見和尚</p><p>道重如山。心明似月。眼著五須彌。口吞三世佛。黃沙鉢敲作金聲。老菜根甜於厓蜜。羚羊挂角不留踪。千古華峯高突兀。</p>
</div>
<div class='div-other'><a id='mulu73' />
<p class='h2'>天衣斷江和尚</p><p>八十禪翁。四海眼空。面帶匡廬古色。身同卓筆奇峯。聞其提唱。浮佛應為點首。觀其出處。大梅夫豈同風。鴈過長空。影沉寒水。繼乃祖烹金爐鞴之綱宗。秋天之月。霜夜之鐘。吾將見此菴之道。光明盛大。綿亘於無窮者也。</p>
</div>
<div class='div-xu'><a id='mulu74' />
<p class='h2'>許道卿七贊并序</p><p>雲間玉清觀道士。靜寄法師許道琯。潛心吾大聖人之道甚。力書雜花大經全部者三。法華全部者。四十有六。楞嚴圓覺諸經。不以數計。又書法華經塔二。常持准提。脩嚴清泰。及化。其門人稟治命闍維。得不壞者六。曰指節。曰頂。曰齒。曰舌。曰數珠。曰右膝骨。靈瑞二。曰設利羅。曰化佛像。其徒玄素法師曹士勤。以其師甞從予遊。求予識之。以信後世。乃各為之贊曰。</p>
</div>
<div class='div-other'><a id='mulu75' />
<p class='h2'>指節</p><p>開則成掌。合則成拳。於一毫端。揑聚大千。破一微塵。出大經卷。蘸乾滄溟。書之不倦。是故。十指常放寶光。於烈焰中。粲然堅剛。上下稱尊。指天指地。我此法師。亦復如是。</p>
</div>
<div class='div-other'><a id='mulu76' />
<p class='h2'>頂</p><p>頂戴寶冠。類傅大士。火後鏗然。舍利無數。頂門一著。煒煒煌煌。貴同珠璧。粲若珪璋。由頂至踵。由踵至頂。是精進幢。是大圓鏡。螺髮不燼。髻珠常明。故此髑髏。敲作金聲。</p>
</div>
<div class='div-other'><a id='mulu77' />
<p class='h2'>齒</p><p>歌贊佛乘。皆出于口。是故齒牙。火餘不朽。世尊闍維。帝釋雨花。遣二捷疾。盜其寶牙。豈謂法師。慈悲喜捨。是其齒牙。無敢盜者。玄珠晶瑩。綴于枯齦。函以金玉。以示世人。</p>
</div>
<div class='div-other'><a id='mulu78' />
<p class='h2'>舌</p><p>六受用根。驗其功德。惟舌之功。一千二百。法門微妙。代佛宣揚。故此舌本。作蓮花香。如說而行。如行而說。火冷灰寒。如初偃月。了知味性。非有非空。藥王藥上。同證圓通。</p>
</div>
<div class='div-other'><a id='mulu79' />
<p class='h2'>數珠</p><p>憶佛念佛。晝夜不忘。百八摩尼。帝網交光。於其光中。承事諸佛。如敲門瓦。如渡河筏。珠即是佛。佛即是珠。薪盡火滅。珠體如如。樹堅固幢。被忍辱鎧。三灾彌綸。此珠常在。</p>
</div>
<div class='div-other'><a id='mulu80' />
<p class='h2'>右膝骨</p><p>瞻禮聖容。一拜一跪。一一微塵。轉輪王位。屈伸俯仰。左右逢原。是故此膝。入火不焚。由膝而倒。由膝而起。折其慢幢。恭敬懺悔。谷神不死。玄牝長存。靈芝瑞應。福彼後昆。</p>
</div>
<div class='div-other'><a id='mulu81' />
<p class='h2'>舍利</p><p>人之色身。終歸敗壞。於敗壞中。光明盛大。闍維之法。始於竺乾。粲設利羅。八萬四千。戒能生定。定能生慧。玉潤山輝。珠明川媚。後無彌勒。前無釋迦。惟此開士。火中蓮花。</p>
</div>
<div class='div-other'><a id='mulu82' />
<p class='h2'>化佛像</p><p>仙家者流。寄身寂靜。有化如來。現之于頂。楞嚴圓覺。妙蓮雜花。流通書寫。如恒河沙。多寶浮圖。筆端涌出。分座談經。是為化佛。投身火聚。開勝熱門。萬物一體。天地同根。</p>
</div></div>
<div class='div-other'><a id='mulu83' />
<p class='h1'>自讚</p>
<div class='div-other'><a id='mulu84' />
<p class='h2'>真淨院清拙澄長老請</p><p>吾於真淨。有大因緣。信孚檀度。金布祇園。擬老南之積翠。仰妙喜之雲門。但以道不及古德。愧前賢。賴有雞峯師弟。何妨燄續芳聯。從此曹溪家業盛。兒孫千載好流傳。</p>
</div>
<div class='div-other'><a id='mulu85' />
<p class='h2'>福州偃峯棠長老請</p><p>如雲之碧。似澱之清。師曠不足比其聰。离婁安可竝其明。萬煆爐中金色。百折灘上溪聲。吾所望子者。不有沖天之飛。則有驚人之鳴。</p>
</div>
<div class='div-other'><a id='mulu86' />
<p class='h2'>大雲滿長老請</p><p>九九百百。有年無德。破砂盆價重連城。驪頷珠分文不直。放行則大雲作霖。把住則虗室生白。雨從何來。風作何色。桃花浪煖禹門開。白日青天轟霹靂。</p>
</div>
<div class='div-other'><a id='mulu87' />
<p class='h2'>布金機長老請</p><p>打鳳羅龍。索鹽奉馬。劫石可消。松風無價。分付布金。大行此話。</p>
</div>
<div class='div-other'><a id='mulu88' />
<p class='h2'>城山心長老請</p><p>耐雪松蒼。傲霜菊黃。定力如城山之固。拗性猶金石之剛。用松源苕帚樁。七穿八穴。唱中峰脫空歌。換調移腔。月布千江之影。燈分無盡之光。有箇心空如鏡者。樹吾天瑞㝡高幢。</p>
</div>
<div class='div-other'><a id='mulu89' />
<p class='h2'>道濟忠長老請</p><p>老老大大。憨憨癡癡。須彌安鼻孔。禿帚畫娥眉。十劫坐道場。嫌佛不做。一生擔片板。無地容錐。江月照松風吹。行此道濟斯時。敵勝還他獅子兒。</p>
</div>
<div class='div-other'><a id='mulu90' />
<p class='h2'>台州明因圭長老請</p><p>咄者漆桶。全無鼻孔。拈起本色鉗鎚。解釘虗空一縫。不是黃蘗大機。亦非雪峯大用。玉振金聲。風行雷動。棒頭敲出玉麒麟。頂門放出丹山鳳。</p>
</div>
<div class='div-other'><a id='mulu91' />
<p class='h2'>姪曇煥侍者請</p><p>大江橫陳。老榕覆庭。南峯如障。北嶠如屏。生此無名蒭草。且非人傑地靈。蒼松磐石。不足比其壽。磵水秋月。無以喻其清。大其家世。如優曇鉢花者。煥乎東方之明。</p>
</div>
<div class='div-other'><a id='mulu92' />
<p class='h2'>徒弟元達菴主請</p><p>微風吹幽松。凉月挂虗碧。心境兩俱忘。宴坐盤陀石。也不向紫羅帳裏。暗撒真珠。也不向閙市門頭。閑拋瓦礫。箇是無為達道人。一句了然超百億。</p>
</div>
<div class='div-other'><a id='mulu93' />
<p class='h2'>觀藏主請</p><p>觀身實相。觀佛亦然。彼觀幻者。歷劫常堅。瑤席堂中。閑拈麈拂。清風樓上。鼓動猊絃。鉢囉娘東山正續。脫空歌中峯的傳。鐘在簴而隨扣隨響。鏡臨臺而誰醜誰妍。少林之鉢兮金聲玉振。曹溪之燈兮燄續芳聯。</p>
</div>
<div class='div-other'><a id='mulu94' />
<p class='h2'>琳藏主請</p><p>頭白齒黃。技無寸長。耻釋迦說頓說漸。笑達磨歷魏遊梁。激揚中峯砂盆遺響。發揮天瑞奕世耿光。如戞球琳。如考琮瑝。何處青山不道場。</p>
</div>
<div class='div-other'><a id='mulu95' />
<p class='h2'>徒弟壽嵩院主請</p><p>山行六七里。手把糲竭節。老去懶登高。十步九回歇。凉吾襟者天之風。照吾心者松之月。守乎真。藏乎拙立嵩山。臥少室。一花五葉好㳅芳。父子不傳真妙訣。</p>
</div>
<div class='div-other'><a id='mulu96' />
<p class='h2'>天台資福德長老請</p><p>質而不華。拙而自守。有時萬德莊嚴。有時佛面百醜。孤峯頂上。嘯月眠雲。十字街頭。指槐罵柳。拋却臽千吾百眾之木杓。開吞盡三世諸佛之口。祖翁一箇破沙盆。喚作曹溪沒量斗。一時分付與孤雲。向天台山中。作大獅子吼。</p>
</div>
<div class='div-other'><a id='mulu97' />
<p class='h2'>如月維那請</p><p>眸子眊。耳朵聾。離婁明。師嚝聰。石橋月。閩嶠松。松長青。月行空。夫是之謂松月翁。</p>
</div>
<div class='div-other'><a id='mulu98' />
<p class='h2'>得祿藏主請　住溫州九峰觀音禪寺</p><p>木之有本。水之有源。孽芽至于錯節蟠根。濫觸至于沃日滔天。曾何心於應世。豈有意乎持權。得其祿得其壽。亦人天之小果。有其體有其用。非父子之可傳。破沙盆零敲碎打。苕帚樁七穴八穿。誰知正法眼。滅向瞎驢邊。</p>
</div>
<div class='div-other'><a id='mulu99' />
<p class='h2'>湖州仁王橖長老請</p><p>馬祖一喝。百丈耳聾。睦州一拶。雲門脚折。有際天之雲濤。可以容吞舟之魚。有持世之風輪。可以駕摩霄之翮。大用現前。不存軌則。金香爐下崑崙。甓社湖中明月。盡情分付與仁王。打刀須是邠州鐵。</p>
</div>
<div class='div-other'><a id='mulu100' />
<p class='h2'>平江太平簡長老請</p><p>身心一如。身外無餘。百草頭邊。誰名彌勒。三家村裏。無二文殊。有時指洞庭七十二峯。化為真金美玉。有時攪太湖三萬六千頃。盡作醍醐。太平本來無象。何須特地塗糊。酒美從來無僻巷。醋酸不在大葫蘆。</p>
</div>
<div class='div-other'><a id='mulu101' />
<p class='h2'>鴈山慧日安長老請</p><p>心如冷灰。言如枯柴。平如鏡面。嶮似懸崖。咬破東山鐵酸饀。百味珍羞。一時具足。拈起雪峯木勺子。千五百眾。盡舀將來。惠日重光。揮戈可駐。狂瀾既倒。砥柱能回。鴈宕峯頭日卓午。棒如雨點喝如雷。</p>
</div>
<div class='div-other'><a id='mulu102' />
<p class='h2'>宣州妙相宗長老請</p><p>玉几雲橫。曹溪水清。心源湛寂。妙相圓明。用松源苕帚樁。令行吳越。提中峯破沙盆。價重連城。有是父必得是子。得其祿必得其名。如行而說。如說而行。使吾天瑞不傳之宗旨。玉振而金聲。</p>
</div>
<div class='div-other'><a id='mulu103' />
<p class='h2'>溫州法華闡長老請</p><p>闡大機。彰大用。拋出臨濟三要三玄。把住汾陽七擒七縱。如鐘在簴。大扣大鳴。似箭離絃。百發百中。永嘉一宿向曹溪。全肩大法千鈞重。</p>
</div>
<div class='div-other'><a id='mulu104' />
<p class='h2'>處州金仙釆長老請</p><p>金仙現瑞。古佛放光。時節既至。文<span class='corr'>采</span>全彰。提石頭鈯斧。得大機而顯大用。焚黃檗禪板。定宗旨而建法幢。但得棒頭明似日。可無臨濟解承當。</p>
</div>
<div class='div-other'><a id='mulu105' />
<p class='h2'>福州偃峯演長老請</p><p>眼生三角。頭峭五岳。一大藏教。演出演入。誰道無言。大千沙界。擲去拋來。將錯就錯。一從聞得偃溪聲。麒麟掣斷黃金索。放下西院木蛇。拈起曾郎木杓。夫是之謂先覺而覺後覺者也。</p>
</div>
<div class='div-other'><a id='mulu106' />
<p class='h2'>福州末山慧長老請</p><p>智慧弓。精進箭。七縱八橫。萬化千變。如洪鐘在簴。大扣大鳴。小扣小鳴。似明鏡當臺。胡來胡現。漢來漢現。末山頂上放毫光。霹靂聲中飛閃電。鑑地輝天。日面月面。</p>
</div>
<div class='div-other'><a id='mulu107' />
<p class='h2'>福城石泉嘉長老請</p><p>石中有泉。乃覺之源。松間有月。照徹大千。嘉州大像。脚跟不點地。<span class='corr'>陝</span>府鐵牛。鼻孔却遼天。夢幻影子。始終而成壞。清淨法身。歷劫而常堅。生涯都在钁頭邊。</p>
</div>
<div class='div-other'><a id='mulu108' />
<p class='h2'>江陰禪薌真長老請</p><p>傲雪松蒼。飽霜菊黃。據玉几寶華王座。樹天瑞光明勝幢。履真如實際之地。樂禪悅法喜之薌。獅子哮吼。丹鳳翱翔。大機大用。為瑞為祥。一朵優曇遍界香。</p>
</div>
<div class='div-other'><a id='mulu109' />
<p class='h2'>饒州行侍者請</p><p>人境一如。色空無碍。惟一堅密之身。不與諸塵作對。登科任你登科。㧞萃從他拔萃。三千里外有知音。屋角松風奏天籟。</p>
</div>
<div class='div-other'><a id='mulu110' />
<p class='h2'>峯首座請</p><p>佛祖冤家。叢林妖孽。正法眼向瞎驢邊滅。四十年簸土揚塵。一句子斬釘截鐵。別別。妙峯孤頂雲。曹溪溪上月。</p>
</div>
<div class='div-other'><a id='mulu111' />
<p class='h2'>玄藏主請</p><p>妙中之妙。玄中之玄。大洋海底走馬。須彌山上行船。摩尼珠兩手分付。栗棘蓬一任橫吞。鐵鞭擊碎珊瑚樹。月在扶桑枝上圓。</p>
</div>
<div class='div-other'><a id='mulu112' />
<p class='h2'>快侍者請</p><p>人根有利鈍。道無南北祖。俊快底衲僧。兩手親分付。金圈七穴八穿。栗蓬東吞西吐。要人直下便承當。曹溪佛法無多子。</p>
</div>
<div class='div-other'><a id='mulu113' />
<p class='h2'>懋藏主請</p><p>面目可憎。語言無味。拈却睦州擔板漢。只見一邊。提起雲門乾屎橛。全無氣息。一氣轉一大藏教。未是作家。三轉法輪於大千。不容擬議。厥功懋哉。吾道東矣。樹起光明㝡勝幢。無限清風動天地。</p>
</div>
<div class='div-other'><a id='mulu114' />
<p class='h2'>慶侍者請</p><p>默爾忘言。寂而常照。如月暎於千江。似風號於萬竅。心不用徵。辟慶喜之多聞。花未曾拈。發飲光之微笑。逈脫根塵。靈光獨耀。百華叢裏現優曇。金毛窟中獅子吼。</p>
</div>
<div class='div-other'><a id='mulu115' />
<p class='h2'>真淨法標院主請</p><p>松兮蒼蒼。月兮皎皎。提起真淨妙明。照破妄想顛倒。有時拈一莖草。作丈六金身。有時將丈六金身。作一莖草。取上方一鉢飯。接待方來。以曹溪半滴水。普滋枯槁。兒孫千古仰清標。珊瑚樹林日杲杲。</p>
</div>
<div class='div-other'><a id='mulu116' />
<p class='h2'>俗姪劉[求*頁]請</p><p>五十餘年不在家。揑雙拳自作生涯。劉郎觀裏桃千樹。春去春來幾度花。丹青寫出。是相非相。當陽挂起。真耶假耶。如今唱箇還鄉曲。眼底無人識得他。向你道。箇是勝江江上。古榕樹下。彭城氏之子。十三歲去做和尚。喫了常住多少飯與茶。</p>
</div>
<div class='div-other'><a id='mulu117' />
<p class='h2'>徒弟普覺首座請</p><p>從無住本。立一切相。纔涉丹青。便成虗妄。大洋海底。簸土揚塵。須彌山頭。興波皷浪。懷州牛喫禾。益州馬腹脹。父子從來妙不傳。劒氣直衝牛斗上。</p>
</div>
<div class='div-other'><a id='mulu118' />
<p class='h2'>徒弟嗣燈侍者請</p><p>翻身劒刃。走馬冰稜。谷孤古東山正脉。林鴆砧真本閩僧。法無可傳之法。燈續無盡之燈。父慈子孝。月白江清。拏得電光為火把。却來日午打三更。</p>
</div>
<div class='div-other'><a id='mulu119' />
<p class='h2'>道弘侍者請</p><p>道遠乎哉。觸事而真。人能弘道。非道弘人。於一毫端。現寶王剎。坐微塵裏。轉大法輪。獅子窟中無異獸。鐵牛生得玉麒麟。</p>
</div></div>
<div class='div-other'><a id='mulu120' />
<p class='h1'>偈頌</p><p class="byline">門人　自成　編</p>
<div class='div-other'><a id='mulu121' />
<p class='h2'>拜四祖大醫肉身</p><p>巍巍坐斷破頭山。徧界難藏赤肉團。右虎左龍青未了。一枝橫出太無端。</p>
</div>
<div class='div-other'><a id='mulu122' />
<p class='h2'>拜五祖大滿肉身</p><p>再出頭來早事多。姓非常□便如何。黃梅一席今猶在。九竅百骸螻蟻窠。</p>
</div>
<div class='div-other'><a id='mulu123' />
<p class='h2'>拜寶公塔</p><p>飢鷹爪鈍鏡羞容。巢冷難禁木末風。一墯齊梁羅網後。至今無計出樊籠。</p>
</div>
<div class='div-other'><a id='mulu124' />
<p class='h2'>繼古林和尚擬汾陽十偈</p></div>
<div class='div-other'><a id='mulu125' />
<p class='h2'>辨正邪</p><p>上門上戶數如麻。來者須教驗正邪。石火光中擒虎兕。電光影裏辨龍蛇。</p>
</div>
<div class='div-other'><a id='mulu126' />
<p class='h2'>恐瞞頇</p><p>煩惱真如休儱侗。無明佛性恐瞞頇。巨靈擡手無多子。分破千重大華山。</p>
</div>
<div class='div-other'><a id='mulu127' />
<p class='h2'>巧辨不真</p><p>八還辨見元非妄。七處徵心錯認真。惠我豈無三昧力。阿難謾自說天倫。</p>
</div>
<div class='div-other'><a id='mulu128' />
<p class='h2'>得用全</p><p>西河獅子坐當門。擬議教伊喪膽魂。一陌紙錢并酒肉。閑神墅鬼競頭奔。</p>
</div>
<div class='div-other'><a id='mulu129' />
<p class='h2'>擬將來</p><p>荊山所得非良玉。赤水求來不是珠。索性一槌俱擊碎。西天胡子沒髭鬚。</p>
</div>
<div class='div-other'><a id='mulu130' />
<p class='h2'>辨作家</p><p>疾雷震地難回避。赫日當空照大千。劍客相逢無別事。磨礲三尺古龍泉。</p>
</div>
<div class='div-other'><a id='mulu131' />
<p class='h2'>識機鋒</p><p>德山棒下全生殺。臨濟喝中分主賓。擬議白雲千萬里。藍田疑殺李將軍。</p>
</div>
<div class='div-other'><a id='mulu132' />
<p class='h2'>句內明真</p><p>當陽突出渾侖句。按下雲頭子細參。無足仙人劈胷踢。無言童子口喃喃。</p>
</div>
<div class='div-other'><a id='mulu133' />
<p class='h2'>顯宗用</p><p>宗說俱通體用全。拋來栗棘與金圈。看佗吞透不得底。空作楊岐直下孫。</p>
</div>
<div class='div-other'><a id='mulu134' />
<p class='h2'>贊師機</p><p>白拈手段少人知。板齒生毛老古錐。臂膊幾曾從外曲。倒拈禿帚畫蛾眉。</p>
</div>
<div class='div-other'><a id='mulu135' />
<p class='h2'>總頌</p><p>衲僧須透祖師機。大道堂堂達九衢。十聖三賢明此旨。森羅萬象轉靈樞。奪將石像手中笏。抉取驪龍頷下珠。捉敗汾陽與浮佛。禹門三級化龍魚。</p>
</div>
<div class='div-other'><a id='mulu136' />
<p class='h2'>送僧禮五臺</p><p>攝身光裏金橋現。獅子聲中玉臂伸。勘破臺山老婆子。趙州之後更何人。</p>
</div>
<div class='div-other'><a id='mulu137' />
<p class='h2'>寄禪友</p><p>滄海無風浪拍天。眼中時復見桑田。脩羅採花釀成酒。醉倒文殊與普賢。</p>
</div>
<div class='div-other'><a id='mulu138' />
<p class='h2'>送成首座禮祖</p><p>青山無數水無邊。月在湘雲缺處圓。喫攧不消重禮拜。祖師鼻孔一齊穿。</p>
</div>
<div class='div-other'><a id='mulu139' />
<p class='h2'>贈靈巖通知客</p><p>硯沼泉香茶正熟。屧廊步響客相看。謾將庭栢供清話。屏後今無大伯韓。</p>
</div>
<div class='div-other'><a id='mulu140' />
<p class='h2'>次全僉憲韻。悼古林和尚</p><p>鳳去臺空善類悲。法身獨露了無依。金剛幢下清風起。一曲無生聽者稀。</p>
<p>古往今來一欠伸。茫茫劫海起蓬塵。虗空昨夜翻筋斗。驚倒靈山會上人。</p>
</div>
<div class='div-other'><a id='mulu141' />
<p class='h2'>贈寫真沈月巖</p><p>一箇皮囊元是妄。更添一箇妄尤多。千江月與千巖月。筆下神仙沒奈何。</p>
</div>
<div class='div-other'><a id='mulu142' />
<p class='h2'>訪月波講師不遇</p><p>南湖不住住東湖。一代宗工老不模。昨夜扁舟何處泊。清波冷浸月輪孤。</p>
</div>
<div class='div-other'><a id='mulu143' />
<p class='h2'>題畊隱堂</p><p>長沮桀溺禾生隴。角里東園芝滿田。堂下一犂新雨足。春風水牯懶加鞭。</p>
</div>
<div class='div-other'><a id='mulu144' />
<p class='h2'>送泰維那。歸萬壽省師</p><p>海國秋風生白蘋。卷衣歸去莫因循。阿師年老心孤甚。揩背如今正要人。</p>
</div>
<div class='div-other'><a id='mulu145' />
<p class='h2'>示瀌禪人</p><p>江風凜凜雪瀌瀌。謝子登門問寂寥。只可聞名休見面。老來無力舉藤條。</p>
</div>
<div class='div-other'><a id='mulu146' />
<p class='h2'>明叟</p><p>心鏡照開千世界。眼光爍破四神州。生平不作暗中事。只為惺惺白了頭。</p>
</div>
<div class='div-other'><a id='mulu147' />
<p class='h2'>山陰道中。寄雲門獨一翁</p><p>去年九月江東別。宴坐千峯紫翠堆。昨夜嘯聲聞百里。想應為我出山來。</p>
</div>
<div class='div-other'><a id='mulu148' />
<p class='h2'>贈中竺榮侍者</p><p>侍者參得禪了也。不須擇火更拈香。孤猿啼斷竺峯頂。桂子聲聲打石牀。</p>
</div>
<div class='div-other'><a id='mulu149' />
<p class='h2'>送聳藏主。歸能仁省師</p><p>子懷聳壑昂霄志。師是再來支遁翁。圓相不須呈又抹。一奩天鏡挂晴空。</p>
</div>
<div class='div-other'><a id='mulu150' />
<p class='h2'>寄法藏劒南和尚</p><p>騰騰劒氣上干雲。秋水神鋒湛不痕。猛獸<span class='corr'>已</span>馴蛟<span class='corr'>已</span>化。太平誰識老將軍。</p>
</div>
<div class='div-other'><a id='mulu151' />
<p class='h2'>瑞上人參保寧和尚</p><p>東海烏蠈南山笋。拈來塞斷衲僧喉。上人要去明他話。大似寒潮打石頭。</p>
</div>
<div class='div-other'><a id='mulu152' />
<p class='h2'>疎山妙首座遊閩</p><p>矮翁迢遞入閩山。樹倒藤枯問懶安。今日布單無賣處木蛇飛出紫雲關。</p>
</div>
<div class='div-other'><a id='mulu153' />
<p class='h2'>忠維那歸鴈山。兼簡成山和尚</p><p>臥薪甞膽恨填胸。法戰當年不樹功。今日思歸重拔本。與他推倒展旗峯。</p>
<p>問訊巖西退牧翁。戒光如月照禪叢。一堆糞火煨黃獨。只恐清香透九重。</p>
</div>
<div class='div-other'><a id='mulu154' />
<p class='h2'>次清拙韻。送俊首座省親</p><p>風月平分不宰功。曹溪正脉喜朝宗。蒲鞋高索連城價。挂向扶桑萬仞東。</p>
</div>
<div class='div-other'><a id='mulu155' />
<p class='h2'>玄上人禮無準塔</p><p>是他圓照下兒孫。自遠趍風掃塔塵。昔日烹金文武火。至今煖氣尚如春。</p>
</div>
<div class='div-other'><a id='mulu156' />
<p class='h2'>賀友竹改牧石寮。作蒙堂</p><p>幽居改作蒙堂住。湖海高人不用招。大覺斷絃今復續。可無佛國與參寥。</p>
</div>
<div class='div-other'><a id='mulu157' />
<p class='h2'>白牛</p><p>露逈逈地趂不去。頭角四蹄銀色光。老倒北禪烹不得。雪山春草自吹香。</p>
</div>
<div class='div-other'><a id='mulu158' />
<p class='h2'>送喜禪人參方</p><p>徧參歷盡百餘城。到得迦山似不曾。無猒足王并勝熱。這般門戶要人登。</p>
</div>
<div class='div-other'><a id='mulu159' />
<p class='h2'>送英禪人歸蜀</p><p>心猿愁絕劒閣棧。意馬奔馳灔澦堆。參遍百城知識了。南詢奪得錦標回。</p>
</div>
<div class='div-other'><a id='mulu160' />
<p class='h2'>淵維那禮祖</p><p>參他活底祖師意。不必扣之枯髑髏。三尺炊巾收又展。千千萬萬土饅頭。</p>
</div>
<div class='div-other'><a id='mulu161' />
<p class='h2'>贈省淨頭</p><p>擬續當年雪隱絃。行菩薩行更加鞭。驀然自屎不覺臭。插翅蒲鞋飛上天。</p>
</div>
<div class='div-other'><a id='mulu162' />
<p class='h2'>堯上人參方</p><p>古人只為驢馬事。來往玄沙與雪峯。蒲團未曾坐得煖。又從鄮嶺過天童。</p>
</div>
<div class='div-other'><a id='mulu163' />
<p class='h2'>遂上人遊方</p><p>良遂纔稱自<span class='corr'>己</span>名。便知經論悞平生。大牀據坐多麻谷。不用敲門問老僧。</p>
</div>
<div class='div-other'><a id='mulu164' />
<p class='h2'>贈亨上人</p><p>趙州當日見南泉。膽大如天便發言。問子沙彌誰是主。禪幽老祖下兒孫。</p>
</div>
<div class='div-other'><a id='mulu165' />
<p class='h2'>東江</p><p>真丹國有大乘器。十萬西來一葦航。直下早知波是水。不須斫額望扶桑。</p>
</div>
<div class='div-other'><a id='mulu166' />
<p class='h2'>贈書楞嚴經僧</p><p>此經初到自神龍。常恨天台不得逢。惟佛宣<span class='corr'>揚</span>多撫諭。羨君書寫廣流通。莫隨演若狂迷鏡。須聽羅睺細擊鐘。堅固願幢無怠墯。祇園樹樹正秋風。</p>
</div>
<div class='div-other'><a id='mulu167' />
<p class='h2'>寄保寧茂和尚</p><p>鳳凰臺上休居叟。三世如來一口吞。楓陛傳宣名<span class='corr'>已</span>重。栢臺敦請道彌尊。為人拋出金剛鑽。據令宏開甘露門。千匕百人知識在。五湖龍象競趍奔。</p>
</div>
<div class='div-other'><a id='mulu168' />
<p class='h2'>送泳藏主參逕山</p><p>五髻峯頭老作家。坐籌帷幄布長蛇。老蛟囦底藏頭角。睡虎關中露爪牙。佳衲子如玉杵臼。善知識似鉢羅華。巖頭雪老絃誰續。千里神駒渥洼。</p>
</div>
<div class='div-other'><a id='mulu169' />
<p class='h2'>贈西天道法師</p><p>來自西天十萬程。雙眸烱烱照人青。只憑道力神通力。深究三乘最上乘。雲淨凌空飛鐵錫。夜涼彈舌念金經。要知直指單傳事。須向聲塵歇處聽。</p>
</div>
<div class='div-other'><a id='mulu170' />
<p class='h2'>送習侍者</p><p>侍者參得禪了也。明珠絕纇玉無瑕。電光石火誇機變。爐鞴鉗鎚驗作家。千里江山歸實際。百城烟水足生涯。臨行莫恠無言說。有願從來不撒沙。</p>
</div>
<div class='div-other'><a id='mulu171' />
<p class='h2'>修慧不修福。修福不修慧</p><p>狹路相逢話短長。只因昧却古靈光。千門應供阿羅漢。百寶莊嚴白象王。福海截流狂浪息。慧林行道覺華香。橫身異類中遊戲。蹴踏堂堂古佛場。</p>
</div>
<div class='div-other'><a id='mulu172' />
<p class='h2'>幽上人遊天台</p><p>幽州江口石人蹲。覿體寧容一法存。大總持門廓今古。爍迦羅眼耀乾坤。石橋雨過觀厓瀑。華頂雲開見曉暾。徹底冰壺無影像。好尋寒拾細評論。</p>
</div>
<div class='div-other'><a id='mulu173' />
<p class='h2'>用禪人禮祖</p><p>行藏用舍貴天真。逸格孤標與道隣。思大口吞三世佛。馬駒踏殺天下人。雄峯歷歷清規在。仰嶠重重圓相新。須透祖師關棙子。莫教容易展炊巾。</p>
</div>
<div class='div-other'><a id='mulu174' />
<p class='h2'>送忠藏主回中竺</p><p>藏裏摩尼逈不同。光芒直射斗牛宮。五天竺國無人到。千歲巖前有路通。照徹腦門松頂月。熏開鼻觀桂花風。靈踪只在猨啼處。莫向啼猿覓舊蹤。</p>
</div>
<div class='div-other'><a id='mulu175' />
<p class='h2'>堅菴主求</p><p>世間萬事不堅牢。惟有居山志趣高。糞火堆中煨紫芋。黃沙鉢裏煑同蒿。緣溪野老偏栽竹。隔塢仙翁賸種桃。但得菴中主長在。不妨隨處樂陶陶。</p>
</div>
<div class='div-other'><a id='mulu176' />
<p class='h2'>追和宏智和尚。留國清偈</p><p>玉殿簾垂向奉時。九苞祥鳳啄神芝。靈光爍破羣昏曉。智刃閑將萬象披。日月雙明佛祖位。雷霆百世天人師。全機大用何拘礙。方中矩兮圓中規。</p>
<p>虗空踏裂自成蹊。寸步何曾跨佛梯。玉兔懷胎當戶入。金雞抱子向春啼。墨光烱烱寒巖上。道韻冷冷太白西。轉位回機歸去也。崢嶸樓閣五雲低。</p>
</div>
<div class='div-other'><a id='mulu177' />
<p class='h2'>送成侍者</p><p>布毛吹動百花春。道遠乎哉觸事真。彌勒千身隨步轉。文殊隻臂為誰伸。碧梧宜宿丹山鳳。金索難覊五色麟。留得鼻端塵一點。諸方去驗運斤人。</p>
</div>
<div class='div-other'><a id='mulu178' />
<p class='h2'>示廬陵鑑禪者</p><p>佛法從來沒唯阿。正因行脚事如何。石頭玄旨參同契。宿覺宗風證道歌。趙老布衫提者少。廬陵米價驗人多。照天照地光明在。古鏡堂堂不用磨。</p>
</div>
<div class='div-other'><a id='mulu179' />
<p class='h2'>送智上人</p><p>智不到處道一句。覿面當機善應酬。<span class='corr'>但</span>看先賢并後聖。初無六臂與三頭。要明旛動心非動。須會橋流水不流。參遍南方知識了。却來相伴老林丘。</p>
</div>
<div class='div-other'><a id='mulu180' />
<p class='h2'>贈常菴主</p><p>道人擬學大梅常。茅屋移將遠遁藏。荷葉為衣勝紈綺。松花充食厭膏粮。猿猱虎豹同禪悅。雲月溪山是道場。我欲投閑消晚景。尋盟來訪竹間房。</p>
</div>
<div class='div-other'><a id='mulu181' />
<p class='h2'>示慧侍者</p><p>祖師慧命續非難。角有麟兮羽有鸞。紙襖抄來香墨重。布毛吹起雪巢寒。耽源不會南陽意。文遠深明趙老關。莫道山翁無指示。妙峯孤頂月團團。</p>
</div>
<div class='div-other'><a id='mulu182' />
<p class='h2'>送寧藏主歸天童</p><p>清苕溪上偶相逢。古意高標足起宗。袖裏金槌曾[跳-兆+孛]跳。胸中寶藏自玲瓏。沙盆玉振中峯祖。土餅酥甜太白翁。心逐孤雲歸舊隱。月明二十里松風。</p>
</div>
<div class='div-other'><a id='mulu183' />
<p class='h2'>寄石壁首座</p><p>朝悠悠也暮悠悠。彼此相思盡白頭。隨分一猿兼一鶴。孰論全象與全牛。據他鉢位無黃蘗。推出師僧有睦州。兄弟不妨添十字。月明烱烱澱湖秋。</p>
</div>
<div class='div-other'><a id='mulu184' />
<p class='h2'>贈保寧先侍者</p><p>身類孤雲卷復舒。朝遊百粤暮三吳。金剛幢對金剛鑽。丹鳳臺生丹鳳雛。有智相如歸白璧。無心罔象得玄珠。汝師黃蘗非吾事。慎勿瞋拳築大愚。</p>
</div>
<div class='div-other'><a id='mulu185' />
<p class='h2'>送蒙侍者</p><p>酷暑如焚坐甑中。略無餘暇話西東。翠巖留得眉毛在。玉几惟增耳竅聾。大道可求宜日損。聖心須養合泉蒙。諸方知識還知否。此是吾家大小空。</p>
</div>
<div class='div-other'><a id='mulu186' />
<p class='h2'>贈運維那</p><p>道在人弘要力為。蘗雖云遠尚堪希。庭前栢樹當成佛。洞裏桃花有此枝。待得克賓心肯日。是他興化令行時。鄮峯全沒鄉情在。擬把黃金鑄子期。</p>
</div>
<div class='div-other'><a id='mulu187' />
<p class='h2'>寄保寧倫仲芳</p><p>天風吹起佛巖雲。出自無心逈不群。龍窟騰翔三級浪。鳳臺飛舞九苞文。梅洲春暖花如雪。薤室年深肉尚溫。伯仲塤箎時迭奏。人間何處不知聞。</p>
</div>
<div class='div-other'><a id='mulu188' />
<p class='h2'>送句侍者之金陵</p><p>樹倒藤枯笑不休。布單賣却沒來由。一毛頭上金獅子。五百胸中活馬騮。白鶴明邊珤公塔。青龍翔處帝王州。秋風影裏飛禪錫。靜聽寒潮打石頭。</p>
</div>
<div class='div-other'><a id='mulu189' />
<p class='h2'>贈祇園澤蘭州</p><p>瑞世優曇粲異芬。潯溪一脉出曹源。平分風月雲峯頂。仄布黃金祗樹園。佩肘後符欺佛祖。亞摩醯眼耀乾坤。莫嫌地褊難容舞。風穴楊岐道自尊。</p>
</div>
<div class='div-other'><a id='mulu190' />
<p class='h2'>謝玉山西堂䊋塑開山龕像</p><p>道傳京兆翠微師。五百年來老古錐。目有重瞳光爍爍。手垂過膝坐巍巍。石從空裏依何立。玉隱山中始發輝。露出團團無縫墖。雲峯增重虎添威。</p>
</div>
<div class='div-other'><a id='mulu191' />
<p class='h2'>寄金山即休和尚</p><p>我認并州作故家。師兄塗毒不停撾。泥牛兩兩鬪入海。幽鳥喃喃罵落花。積翠道高珠絕纇。寂音名重玉無瑕。先師付囑休忘却。爛嚼虗空莫吐查。</p>
</div>
<div class='div-other'><a id='mulu192' />
<p class='h2'>贈承天鑑藏主</p><p>曹溪佛法絕廉纖。對蜜何須更說甜。拈出金剛圈子看。何如[車*度]輅鑽頭尖。衝開白浪千里眾。跳上青天三足蟾。好向威音前一鑑。當陽捲起夜明簾。</p>
</div>
<div class='div-other'><a id='mulu193' />
<p class='h2'>次韻。贈詗書記遊兩府</p><p>坐斷慈明片舌頭。老婆勘破有來由。草菴未結孤峯住。金錫先從兩府遊。萬仞崖前騎駿馬。千層水上掛燈毬。上人智辯難詶對。只借毗耶一嘿詶。</p>
</div>
<div class='div-other'><a id='mulu194' />
<p class='h2'>怡侍者歸天衣。兼簡斷江和尚。借竺源和尚韻</p><p>年開九十斷江翁。宴坐蓮峯古梵宮。莫謂烹金爐鞴冷。直教冀北馬羣空。時聞鐘杵千峯月。靜聽松吟萬壑風。為我殷勤問無恙。若耶溪北鑑湖東。</p>
</div>
<div class='div-other'><a id='mulu195' />
<p class='h2'>贈見西堂。參春雨菴頭老和尚</p><p>春雨菴中碧眼胡。烹金尚有昔時爐。龜毛兔角盈籌室。蛇足鹽香滿道途。酒美豈拘深巷陌。醋酸不在大胡蘆。吳中散席歸參禮。也著防他棒喝觕。</p>
</div>
<div class='div-other'><a id='mulu196' />
<p class='h2'>送安懺首歸下竺。依玉岡法師</p><p>慈雲法席喜重開。今代彌天老辨才。寶塔涌從金地出。靈峯飛向竺天來。悟公焚體空留像。賢士繙經尚有臺。此去開科據高座。平分風月振衡台。</p>
</div>
<div class='div-other'><a id='mulu197' />
<p class='h2'>送祿藏主遊福州</p><p>蜃海通潮若坦途。蠻艚不怕浪花觕。東西兩塔城中有。皷角一樓天下無。彼土鄉音還用譯。上人道價不須沾。茘枝橄欖羊萄橘。栗棘金圈不似渠。</p>
</div>
<div class='div-other'><a id='mulu198' />
<p class='h2'>送毅上人參竺源和尚</p><p>子去天台禮石橋。不逢知識不甘休。當知良遂參麻谷。也學雲門見睦州。紫籜山高宜努力。仙源水急可乘流。隨身竿木須牢把。路滑隄防是石頭。</p>
</div>
<div class='div-other'><a id='mulu199' />
<p class='h2'>陳希顏過訪。次韻詶之</p><p>胸中書傳富縱橫。咫尺蟾宮不肯登。高臥樓頭隱君子。來看溪上閉門僧。春山消得幾䩫屐。夜雨難忘十載燈。彼此暮年閑不徹。莫言林下見何曾。</p>
</div>
<div class='div-other'><a id='mulu200' />
<p class='h2'>了心上人。之四明台鴈</p><p>了得此心方穩坐。此心未了走西東。携過頭杖六七尺。行未識山千萬重。明越台溫龍象窟。天香瑞雪旃檀叢。參取永嘉老禪將。一輪江月照松風。</p>
</div>
<div class='div-other'><a id='mulu201' />
<p class='h2'>贈承天遠藏主。遊淛東</p><p>日出日入王國土。溪東溪西王水草。深固幽遠無人到。須信平常心是道。如來藏裏摩尼珠。光明赫赫照昏衢。平生受用只者是。不妨推出司南車。</p>
</div>
<div class='div-other'><a id='mulu202' />
<p class='h2'>和古林東州。為了菴頌墨迹</p><p>宗師提唱立雄關。拈却門前大案山。爐炭鑊湯成正覺。刀山劍樹只如閑。休居提起金剛鑽。本覺舒開鐵面顏。甘露二門雖久杜。潮生合浦見珠還。</p>
</div>
<div class='div-other'><a id='mulu203' />
<p class='h2'>贈靈隱濟藏主</p><p>眼竪摩醯肘佩符。無星秤子定錙銖。剖開竺國山中玉。收取如來藏裏珠。略露慈明橫水劍。不携麻谷入園鋤。道人千里同風句。白紙無端黑字書。</p>
</div>
<div class='div-other'><a id='mulu204' />
<p class='h2'>吳淞舟中</p><p>此行乘興泛吳淞。誰是忘機海上翁。落日潮生千浦浪。歸帆天送一江風。半鈎涼月蒼茫外。數點青山杳靄中。遙想故山溪上路。秋風開徧玉芙蓉。</p>
</div>
<div class='div-other'><a id='mulu205' />
<p class='h2'>寄西林椿長老</p><p>道聲籍籍類玄沙。不出飛鳶見作家。據坐西林開虎穴。親從法海拔鯨牙。木毬暖氣猶堪輥。石皷清聲足可撾。老我江湖無可贈。三千里外摘楊花。</p>
</div>
<div class='div-other'><a id='mulu206' />
<p class='h2'>贈諾藏主</p><p>鷲峯鶴立象龍斑。人物昂昂駭眾觀。雲夢胸吞無楚澤。烟波眼濶小吳山。罰錢設供瑤鋪席。問字詶僧珠走盤。潦倒不行船子令。棹歌聊當碧琅玕。</p>
</div>
<div class='div-other'><a id='mulu207' />
<p class='h2'>悼明極俊禪師</p><p>一生[(└@米)/大]結更槎枒。鈍置凌霄箇老爺。擘破華山撾鐵鼓。耕開東海種瓊花。翻身獅子無蹤迹。戴角菸菟不露牙。前輩凋零空歎惜。只今誰是指南車。</p>
</div>
<div class='div-other'><a id='mulu208' />
<p class='h2'>謝懋藏主蒲鞋</p><p>雲林袖出睦州蒲。奉母之餘又及吾。靈運登臨幾緉屐。子喬來往一雙鳧。王門珠屐人間有。御榻麻鞋世上無。軟他何妨長赤脚。老僧留得伴跏趺。</p>
</div>
<div class='div-other'><a id='mulu209' />
<p class='h2'>承天震侍者禮祖</p><p>祖庭虎踞與龍蟠。撥草瞻風子細看。少室千年無影樹。黃梅七百爛泥團。鴨飛拽脫雄峰鼻。雞唱豁開圓悟關。八十四人俱按過。西江一吸直須乾。</p>
</div>
<div class='div-other'><a id='mulu210' />
<p class='h2'>仁王橖長老三到</p><p>衲僧大用正當權。栗棘金圈任吐吞。日面佛同月面佛。仁王尊即法王尊。昔年同飲小溪水。三度來敲真淨門。賴有祖翁家業在。金香爐下䥫昆侖。</p>
</div>
<div class='div-other'><a id='mulu211' />
<p class='h2'>和天泉別岸偈。贈華藏壽維那遊浙東</p><p>江南江北浙西東。一錫飄然去興濃。傾出天泉三萬斛。借他別岸一帆風。補陀海涌三更月。方廣時聞半夜鐘。直到詎羅蹲坐處。千尋湫頂掛飛龍。</p>
</div>
<div class='div-other'><a id='mulu212' />
<p class='h2'>贈雪峯仁靜菴歸閩</p><p>同飲連川江上水。三千里外偶相逢。飛來雪嶠聖箭子。何似楊岐栗棘蓬。出嶺時當梅子豆。到家恰是茘枝紅。有人問及松和月。白雪蒙頭一老翁。</p>
</div>
<div class='div-other'><a id='mulu213' />
<p class='h2'>寄安長老出世慧日</p><p>芳名躍出盡歡呼。罔象無心自得珠。千丈靈湫作甘澤。一輪慧日耀昏衢。巖西老子肉猶煖。春雨禪翁德不孤。遙想爛撾塗毒鼓。聲聞百越與三吳。</p>
</div>
<div class='div-other'><a id='mulu214' />
<p class='h2'>和仁王長老</p><p>從教草滿法堂前。千里銀蟾共一天。未可磨磚期作鏡。且先博飯學栽田。馬師一喝聲猶在。百丈重參話始圓。魯祖見僧長面壁。知音惟有老南泉。</p>
</div>
<div class='div-other'><a id='mulu215' />
<p class='h2'>贈答失蠻百川海大師</p><p>佛法玄機深似海。百川日夜競奔流。魚龍蝦蟹知為命。蚊蜹修羅飽即休。不必多求如意寶。只消掣動六鰲頭。千波萬浪中游戲。收取珊瑚月一鈎。</p>
</div>
<div class='div-other'><a id='mulu216' />
<p class='h2'>本覺順藏主。携了菴仲謀提唱。求䟦</p><p>擕李單提鬼見愁。池陽拋出百花毬。阿爺誰似休居。叟。生子當如老仲謀。石火電光中出沒。拳來踢去轉風流。百川來往傳消息。萬里長江一葉舟。</p>
</div>
<div class='div-other'><a id='mulu217' />
<p class='h2'>悼龍翔笑隱廣智全悟禪師</p><p>四住名山暢本懷。龍河深處駐浮杯。廣開智海傾甘露。全悟玄門震法雷。譚塵正橫俄墮地。勝幢高竪忽驚摧。等閑一笑翻身去。潮撼空城喚不回。</p>
</div>
<div class='div-other'><a id='mulu218' />
<p class='h2'>贈承天茂雜那。江西禮祖</p><p>且喜大事<span class='corr'>已</span>了畢。何須向外別馳求。翻身藥嶠真獅子。露地溈山水牯牛。破布衲中藏至寶。銅砂羅裏滿盛油。風前普請施三拜。八十四人俱點頭。</p>
</div>
<div class='div-other'><a id='mulu219' />
<p class='h2'>贈萬壽通藏主。回維揚</p><p>會得瞿曇那一通。四方八面自玲瓏。三千剎海光明藏。二十四橋楊柳風。詩卷擲還禪月老。角聲喚醒太原公。瓊花端的非凡種。收拾天香入袖中。</p>
</div>
<div class='div-other'><a id='mulu220' />
<p class='h2'>送育王瓊藏主</p><p>洞徹吾宗上上機。倒拈禿帚畫蛾眉。平生懷玉誰能識。定力如山不可移。圓悟會中睡虎子。南陽門下鳳凰兒。他年曲彔禪牀上。痛罵曹溪老古錐。</p>
</div>
<div class='div-other'><a id='mulu221' />
<p class='h2'>贈育王琪藏主</p><p>經歸藏與禪歸海。海有經兮藏有禪。掇轉南辰安北斗。移將東土向西乾。真身設利垂千載。大覺遺風數百年。今日因君過溪上。此心又到鄮峯前。</p>
</div>
<div class='div-other'><a id='mulu222' />
<p class='h2'>贈靈隱敬藏主。瑞世奉化太清</p><p>宰官明足察秋毫。藪鳳郊麟不可逃。未有長行而不住。必須就下始升高。祖師自有真鈯斧。王庫初無如是刀。七十二汀烟水碧。高提兔角與龜毛。</p>
</div>
<div class='div-other'><a id='mulu223' />
<p class='h2'>贈東林□藏主。歸海東</p><p>廬山面目也尋常。見後精神覺老蒼。十八高賢[車*度]輅鑽。五千餘卷鉢羅娘。幾年蝶夢家常到。萬里鯨波葦可航。梵語唐言都會得。更無一法可商量。</p>
</div>
<div class='div-other'><a id='mulu224' />
<p class='h2'>和元叟和尚。贈安藏主</p><p>廿年說法坐凌霄。栗棘金圈恣意拋。木馬泥牛絕消息。釋迦彌勒可論交。為人幾下蒼龍窟。信脚踢翻金鳳巢。戴角鐵蛇鑽不入。看他火後一莖茅。</p>
</div>
<div class='div-other'><a id='mulu225' />
<p class='h2'>平江幻住立菴主求</p><p>幻住禪翁有幻孫。亭亭玉立振斯文。圓伊三點摩醯眼。峭峻一方甘露門。鬱密檀林師子住。稜層石塔白雲屯。乃翁餘烈遺風在。不吝慈悲接後昆。</p>
</div>
<div class='div-other'><a id='mulu226' />
<p class='h2'>燈上人禮祖</p><p>蒲鞋挂向睦州城。千載巖前續夜燈。馬祖駒兒才[跳-兆+孛]跳。楊岐驢子弄蹄行。東林尚有栽蓮叟。南岳今無煨芋僧。虎穴魔宮遊歷遍。歸來拗折一枝藤。</p>
</div>
<div class='div-other'><a id='mulu227' />
<p class='h2'>徑山然書記歸溫州</p><p>浩然英氣塞坤維。雪竇門中一足夔。蘇子墨池供草聖。劉郎桃樹長孫枝。鴈峰列石增奇秀。驪頷明珠璨陸離。積翠寂音絃可續。叢林草木亦華滋。</p>
</div>
<div class='div-other'><a id='mulu228' />
<p class='h2'>送龜峯運維那</p><p>當年癡絕在龜峰。接得曹源一脉通。海闊任教鰲轉側。天高容得鶴飛沖。於吾道愧雄峰祖。羨子名同斷際翁。捷出橫翔宜勉勵。從來閩蜀本同風。</p>
</div>
<div class='div-other'><a id='mulu229' />
<p class='h2'>梅嶺南作無盡燈</p><p>燈中有鏡燈無盡。鏡外無燈鏡亦羞。十法界分千法界。一神洲照四神洲。須彌常作光明炷。海水頻添智慧油。縱使毗嵐吹不滅。禪翁心似月輪秋。</p>
</div>
<div class='div-other'><a id='mulu230' />
<p class='h2'>道場意無極。裝觀音諸天</p><p>大士分身二十天。互為主伴下塵寰。珠瓔危坐金剛石。甲冑新排玉筍班。說法慈容如月現。摧魔寶杵迫人寒。瑤池席上功無極。五色光芒照碧瀾。</p>
</div>
<div class='div-other'><a id='mulu231' />
<p class='h2'>送空上人拜獨孤和尚塔</p><p>鷲峰普覺老菴頭。夢逐錢塘江水流。福慧兩全千事足。死生二字一時休。龍吟枯木瑤泉冷。猿嘯空山玉樹秋。鍬子橫擔扣靈塔。刻舟何處覓吳鈎。</p>
</div>
<div class='div-other'><a id='mulu232' />
<p class='h2'>何山鑄鐘</p><p>聽得鯨音出小溪。重興禮樂在斯時。羅睺擊處驚群聵。元亮聞時皺兩眉。殷殷地雷停苦趣。寥寥霜韻振清規。竺乾青石今無恙。空想拘留調御師。</p>
</div>
<div class='div-other'><a id='mulu233' />
<p class='h2'>寄德孤雲。獎鰲山。安雪心。三藏主</p><p>菁峯蒼翠石房幽。鼎足分來互唱酬。汾水六人成大器。東山三佛是同流。經歸藏也禪歸海。弓學箕兮冶學裘。商略钁頭邊事了。同時踢出百花毬。</p>
</div>
<div class='div-other'><a id='mulu234' />
<p class='h2'>送靈石和尚。歸天台</p><p>彌天聲價似黃鍾。萬衲歸依擁象龍。大振玄綱超聵祖。力行古道起中峯。永明的旨一湖水。天下宗師百歲翁。白雪調高誰敢和。且仝寒拾撫孤松。</p>
</div>
<div class='div-other'><a id='mulu235' />
<p class='h2'>謝斷江和尚遠送</p><p>我來三拜大梅常。鼯鼠聲中夢一場。仙去難追梅少府。虎亡常護鄭襄陽。竹輿伊軋羊膓路。布帽稜層鶴鬢霜。舞袖不須嫌地褊。松花千載有餘香。</p>
</div>
<div class='div-other'><a id='mulu236' />
<p class='h2'>贈仰山令藏主</p><p>令名令聞見清標。佛法于今未寂寥。甘露室中百花醴。集雲峯下四藤條。朅來吳越。尋知<span class='corr'>己</span>。未跨船舷贈痛橈。莫恠空疎無咂啖。春風春雨正蕭蕭。</p>
</div>
<div class='div-other'><a id='mulu237' />
<p class='h2'>送僧禮祖</p><p>江東西與湖南北。卵塔千丘與萬丘。鼓簸箕唇多馬祖。弄撈波子少巖頭。西山走入滕王閣。黃鶴踏翻鸚鵡洲。打失眼睛拈得鼻。騎牛不必更尋牛。</p>
</div>
<div class='div-other'><a id='mulu238' />
<p class='h2'>兔角杖</p><p>長長兔角堪為杖。月裏姮娥手自栽。種出中山多狡獪。根非下土可滋培。桂輪萬里推將去。太華千重卓得開。老倒芭蕉提掇處。有無與奪驗方來。</p>
</div>
<div class='div-other'><a id='mulu239' />
<p class='h2'>龜毛拂</p><p>龜背刮毛宜作佛。談玄不較短和長。掛時魔佛俱藏六。竪起人天聽舉揚。擊碎玄關明悔吝。敲成吉兆絕承當。趙州受用應無盡。末後猶將寄趙王。</p>
</div>
<div class='div-other'><a id='mulu240' />
<p class='h2'>贈中竺榮藏主</p><p>千歲巖前瞌睡虎。金陵臺上鳳凰兒。騰身時展九苞瑞。開眼光搖百步威。不墯諸方金網密。須防平地錦機危。翱翔遠舉高千仞。管內全班未易窺。</p>
</div>
<div class='div-other'><a id='mulu241' />
<p class='h2'>送郁侍者省師</p><p>小玉頻呼處。欄雞為發機。只教迦葉會。不許老胡知。唇水濤如雪。台山月似眉。途中得力句。歸問鹿城師。</p>
</div>
<div class='div-other'><a id='mulu242' />
<p class='h2'>答源藏主<span class='note-inline'>(會住定水)</span></p><p>識得祖師金矢法。角䭾卸却籠頭脫。截流自是香象王。烈焰豈容蚊蚋泊。甬東開士能崛奇。芒繩要把虗空縛。知是般事便合休。驢漢更待何時瞥。伽陀寄我約秋來。劇談拌得禪牀折。石頭路滑知不知。牢著脚跟防喫攧。</p>
</div>
<div class='div-other'><a id='mulu243' />
<p class='h2'>送明禪人</p><p>明明百草頭。明明祖師意。伶俐漢撩起便行。矇憧底只管瞌睡。皓玉無瑕。明珠絕纇。草鞋乾晒待秋風。寸草不生千萬里。</p>
</div>
<div class='div-other'><a id='mulu244' />
<p class='h2'>送宗藏主歸里</p><p>有句無句藤倚樹。放下泥盤咲不住。是真獅子便咬人。肯倚他門傍他戶。道㳅器量古罍洗。杖頭敲出虗空髓。不同矮子賣布單。虗走三千五千里。罷參收拾歸去來。大溈笑口不敢開。閩中尊宿若具眼。為君高築黃金臺。</p>
</div>
<div class='div-other'><a id='mulu245' />
<p class='h2'>寒巖二隱</p><p>清凉金色峩眉銀。兩枚漆桶徹骨貧。一人眼睛重八兩。一人鼻孔恰半斤。五峯雙㵎松門路。兩枚漆桶熏天富。一人長拖獅子衫。一人高繫象王袴。老柳梢頭月半輪。一箇拍手一指陳。自家不省者箇意。却道修行徒苦辛。查筒打失無尋處。苕帚拈來且相慰。饒舌豐干去不來。萬古清風一紈素。</p>
</div>
<div class='div-other'><a id='mulu246' />
<p class='h2'>送昱藏主。歸鴈山省師</p><p>藏裏摩尼珠。古今人不識。永嘉真覺師。當陽曾指出。白月即見白。黑月即見黑。智者不可求無心還自得。晦初鴈山英。韜藏㝡綿密。一朝發現來。大千俱照徹。持歸呈阿師。好事明明說。公不見藕絲。孔裏騎大鵬。等閑挨落天邊月。</p>
</div>
<div class='div-other'><a id='mulu247' />
<p class='h2'>伴雲室中贈玉侍者</p><p>白雲本是無覊物。冷淡為身閑作骨。或舒或卷或去留。伴之者誰有明月。道人心與明月同。白雲故故來相從。巖間相對兩無語。慎勿隨逐東西風。只恐道人出山去。石上無人伴雲住。道人若去雲亦忙。月明彼此無尋處。</p>
</div>
<div class='div-other'><a id='mulu248' />
<p class='h2'>送本真侍者</p><p>黃金真人鐵面具。招不來兮推不去。布毛拈却未曾吹。金烏飛上珊瑚樹。宗門中事非等閑。翻身直上百尺竿。十方世界風颯颯。炎天雪片飛漫漫。中峯破砂盆。松源生笤帚。日午打三更。面南看北斗。剎剎塵塵甘露門。物物頭頭獅子吼。</p>
</div>
<div class='div-other'><a id='mulu249' />
<p class='h2'>送發上人歸茶陵</p><p>茶陵蹇驢攧折角。千古清風動寥廓。明珠一顆價連城。虗空撼動黃金鐸。上人家亦住茶陵。西山之子鐵牛孫。華亭江上見船子。一橈之下波濤翻。于今又唱還鄉曲。為吾寄語茶陵郁。滿目溪山古又今。白雲絃斷何人續。</p>
</div>
<div class='div-other'><a id='mulu250' />
<p class='h2'>贈三椽菴主</p><p>大廈千間單七尺。平生受用人人得。三條椽下作生涯。誰是三條椽下客。雪山六載無一椽。鵲巢冠頂蘆穿膝。少林九年沒把茅。冷坐堆堆空面壁。趙州拽下簾子去。到頭不識菴中主。兩箇泥牛闘不回。㗸花百鳥來無處。掀翻三椽淨躶躶。下無卓錐上無瓦。百億乾坤盖得周。三椽從此增高價。</p>
</div>
<div class='div-other'><a id='mulu251' />
<p class='h2'>送蔣山果藏主禮寶陀</p><p>大士法身等虗空。大士悲心如大海。世間欲以尺量空。復欲持蠡測海水。虗空可量海可測。其人即與大士等。一毛端上無邊身。一一身毛剎塵海。拈出誌公古刀尺。處處盡是圓通門。收得摩尼藏裏珠。不屬中流及彼岸。磐陀石上日輪紅。大士法身全體露。</p>
</div>
<div class='div-other'><a id='mulu252' />
<p class='h2'>遊張公洞。用天師韻贈。陳景山</p><p>谽谺古洞天風凉。錦屏玉節搖金光。千年靈官咲迎客。銀髯丹臉脩眉蒼。扳危歷覧忘初步。仙翁飲我瓊花露。一聲何處鳳凰鳴。玉童遙指烟霞路。</p>
</div>
<div class='div-other'><a id='mulu253' />
<p class='h2'>應真過海圖</p><p>海門萬丈洪濤舂。水府隱現漩渦中。綵旌羽葆搖空濛。金釘朱戶光玲瓏。龍君海若俱肅雍。奉送十八出世雄。不論殿後并先鋒。一踏玉麈誇神通。一擎寶塔碧兩瞳。一揮羽扇揚清風。一軍持現樓閣重。一杖卓立赤鯶公。一側風帽如張蓬。一老盤坐舁鬼工。一提貝多乘青驄。一躡獅子頭髼鬆。一坐炊巾衣頂蒙。一披禪衲立鮎衝。一弄寶珠翫蒼龍。一坦便腹抉二童。一卓金錫象力克。一將到岸鱷如虹。一踞羊車行忩忩。一跨斑斑老大虫。一焚熏陸香蒙茸。山靈出迎䖍且恭。武夫甲冑來憧憧。方廣聖寺鳴昏鐘。木杪高挂金鐙紅。猿猱虎豹喧巖叢。隊伍直入天台峯。回顧阿耨瑠璃宮。珍重娑竭厖眉翁。</p>
</div>
<div class='div-other'><a id='mulu254' />
<p class='h2'>送仰山印首座歸蔣山</p><p>正法眼藏瞎驢滅。祖師心印鐵牛機。寶公觀音十二面。集雲峯下四藤枝。何如睦州擔片板。是亦剗兮非亦剗。靠倒雲門一字禪。掃却臨濟四料揀。朝離寶席暮鍾山。盤走珠兮珠走盤。一拳打透圓悟關。鷹巢飛出黃金鸞。</p>
</div>
<div class='div-other'><a id='mulu255' />
<p class='h2'>題牧松軒</p><p>道人牧松不用鞭。抱甕灌以巖西泉。向來毫末今出屋。倐忽偃蹉凌雲天。臨軒萬本青如黛。瑟瑟濤聲起虗籟。婆娑遶樹時撫摩。人與松兮今老大。道人只怕松化龍。松間結屋巢寒空。千紅萬紫隨春風。歲寒相伴惟髯翁。</p>
</div>
<div class='div-other'><a id='mulu256' />
<p class='h2'>送仰山性藏主回徑山</p><p>雲。騰芬始膚寸。倐氤氳。來從獺徑。聚擁龍門。挂空如有蒂。抱石本無根。靜則岫盈谷滿。動則電掣雷奔。何當為雨為霖去。直得三千海岳昏。</p>
</div>
<div class='div-other'><a id='mulu257' />
<p class='h2'>示應侍者</p><p>善應無方。大功不宰。呼兮應兮。無在不在。類虗谷之傳聲。廓大千而無碍。指月話月兮誰是傍觀。拈花咲花兮十分光彩。</p>
</div>
<div class='div-other'><a id='mulu258' />
<p class='h2'>禪石歌。贈江心安藏主</p><p>少林一片安禪石。風吹不入雨不濕。祖師冷坐一九年。猛省忽從空裏立。五百力士揭不動。䂭䂭磝磝沒稜縫。藍田曾悞李將軍。一箭發機隨手中。一斑<span class='corr'>已</span>露呈牙爪。奮迅過如獅子吼。蜃江江上出頭來。驚得<span class='corr'>陝</span>府鐵牛顛倒走。</p>
</div>
<div class='div-other'><a id='mulu259' />
<p class='h2'>松月菴歌</p><p>吾有一菴曰松月。為愛歲寒拜皎潔。不拘南北與東西。有月有松即休歇。撫松問松松不言。舉頭問月月在天。拾枯煑瀑邀明月。我心與月同孤圓。冰輪常遶須彌。走擎來不假修羅手。缺時圓處光不分。圓時缺處光何有。永嘉證道曾有辭。江月照兮松風吹。寒山靜聽聲愈好。馬師賞翫增光輝。有誰識得菴中主。無去無來無所住。去來恰似月行空。住著猶如風過樹此菴無壞亦無成。於中只麼老此生。松花採摘飢可食。桂子飄洒香風清。分明一片清涼國。松自青青月常白。傳家清白是此歌。堪與兒孫為軌則。</p>
</div>
<div class='div-other'><a id='mulu260' />
<p class='h2'>無為軒銘</p><p>佛身無為。不墮諸數。卓爾常存。迥然獨露。祖師西來。兩手分付。淨智妙圓。真功德聚。八窓玲瓏。萬象行布。二六時中。行住坐臥。不事面壁。亦不觀樹。迷未甞迷。悟亦非悟。白雪匪歌。陽春寡和。如虎之缺。如馬之<span class='corr'>馵</span>。室內之牀。戶外之履。往者不追。來者不拒。兔角不拈。龜毛不竪。大坐當軒。了無回互。作銘者何。一詞不措。</p>
</div>
<div class='div-other'><a id='mulu261' />
<p class='h2'>養正室銘</p><p>存吾真。養吾正。柔吾剛。折吾勁。履坦途。防機穽。任世緣。懶奔競。持吾戒。守吾定。空吾心。見吾性。月之明。風之靜。春之和。冬之凝。玉之溫。泉之瑩。竹之清。松之盛。樂吾閑。適吾泳。慕前賢。仰諸聖。養者何。毗耶病。正者何。摩竭令。安厥居。續慧命。摩尼珠。大圓鏡。</p>
</div>
<div class='div-other'><a id='mulu262' />
<p class='h2'>漁家傲。拜遠法師</p><p>大法千鈞承重寄。匡廬萬仞增蒼翠。黑白三千龍象隊。真堪愛。過谿大咲無人會　佛運澆漓當像季。覩師面目猶生氣。一勺聰明三昧水。深無底。甘涼滴滴醍醐味。</p>
</div>
<div class='div-other'><a id='mulu263' />
<p class='h2'>送藻侍者。鴈山省師</p><p>巍巍鴈宕峯。舉手天一握。西菴老禪虎。據坐如山岳。白日鼓雷霆。青天飛雪雹。佛手未易窺。先且伸驢脚。衲子每登門。森嚴難湊泊。上人跨竈兒。應機猶啐啄。問子何方來。拈出當頭著。棒喝縱交馳。頎然活卓卓。獅子貴翻身。犀牛露頭角。一語忽相投。可解千生縛。歸來舉似儂。萬象鳴嚗嚗。</p>
</div>
<div class='div-other'><a id='mulu264' />
<p class='h2'>靈隱化藏主。送天瑞老和尚語錄。贈之</p><p>上人來自靈鷲峰。手擎兩朵青芙蓉。佛慧老人五會錄。夜光貫月如長虹。我本無心有希冀。今此寶藏何方至。普覺師兄結集時。此特太山一毫耳。無端印板上脫來。龜毛兔角空中栽。從前了無元字脚。平地忽爾生崔嵬。焚香展拜從頭讀。緬想不曾編此錄。胡為列在門弟行。天瑞家風遭屈辱。寄言鷲嶺老西菴。千鈞重寄一擔擔。退藏於密袖老手。天生鼻孔誰司南。上人乃是菴之嗣。豹隱一斑曾未露。祖禰不了及兒孫。他日大方看獨步。</p>
</div>
<div class='div-other'><a id='mulu265' />
<p class='h2'>振寮元持淨求警䇿</p><p>執持糞器。著獘垢衣。入淨入穢。入水入泥。日用常行三昧。發揮古德風規。趙州東司頭。不說佛法。狼籍不少。湛堂指甲上。放光動地。誠不自欺。生苕帚破糞箕。得便宜是落便宜。這般標致誰相似。靈鷲山中有隱之。</p>
</div>
<div class='div-other'><a id='mulu266' />
<p class='h2'>為恩維那。說義海偈</p><p>普賢百萬毛孔中。一一毛孔香水海。於中演說三昧門。各具無量微妙義。海水可知其滴數。微妙義理不思議。阿修羅王立半身。其頂亦與須彌等。採花釀作甘露漿。萬水千波同一味。一切鯤鯨及魚龍。沾其味者皆充滿。一沾其味無異名。恒河沙義咸通達。稽首普賢大願師。微塵義海同遊戲。</p>
</div>
<div class='div-other'><a id='mulu267' />
<p class='h2'>道藏主遊五臺</p><p>六月臺山飛雪片。白日深潭皷雷電。玻瓈琖裏素濤翻。攝身光內金橋現。此行要見七佛師。袖裏自有摩尼珠。清凉石上萬菩薩。不知那個真文殊。前三後三是多少。切忌揮侖吞箇棗。問渠明白記將來。百萬人前獅子吼。</p>
</div>
<div class='div-other'><a id='mulu268' />
<p class='h2'>借楚石了菴韻。贈喆藏主</p><p>密說顯說。遮詮表詮。惟行中道。不墮二邊。不在坐禪成佛。豈用作鏡磨磚。千七百則。且非祖師之語。一大藏教。亦非如來之禪。胸吞雲夢八九。眇視十聖三賢。蚯蚓驀過東海。蝦蟇跳上梵天。放出溈山水牯。耕翻祖父田園。有縱有奪。無黨無偏。棒如雨點。喝似風旋。檇李山中二禪將。了無一法與人傳。</p>
</div>
<div class='div-other'><a id='mulu269' />
<p class='h2'>和元叟和尚擬寒山。三首</p><p>我見世間人。利名日交接。二鼠每侵藤。四虵常在篋。要得脫苦輪。三生六十劫。廣額放屠刀。滅却三途業。</p>
<p>參禪并看教。迷悟千萬般。常啼學般若。何須賣心肝。賢愚同一揆。僧俗互相瞞。十步九喫攧。方知行路難。</p>
<p>菩薩不猒喧。二乘墯空寂。豐干騎虎來。拾得指羊跡。題巖千偈多。照水雙瞳碧。不貴萬戶侯。豈羨二千石。</p>
</div>
<div class='div-other'><a id='mulu270' />
<p class='h2'>和北磵曹溪見柳</p><p>春工造化本無私。草木萠芽類小兒。今日曹溪看柳眼。枝頭點綴似圓伊。</p>
</div>
<div class='div-other'><a id='mulu271' />
<p class='h2'>峯藏主血書華嚴經</p><p>塵說剎說熾然說。無邊香水血淋漓。雜華林內紅如錦。五十三人醉似泥。</p>
</div>
<div class='div-other'><a id='mulu272' />
<p class='h2'>血書金剛經</p><p>四句偈勝七寶施。祗園會上百華春。須知大士書經血。流出如來忍辱身。</p>
</div>
<div class='div-other'><a id='mulu273' />
<p class='h2'>任子敏州判。二鼠圖</p><p>朝三暮四。眾狚喜怒。蘿白茘丹。二鼠交勸。千鈞之弩。藍田射虎。誰為此鼷。而輕發機。</p>
</div>
<div class='div-xu'><a id='mulu274' />
<p class='h2'>北磵和尚。送栢庭法師序</p><p>台衡重寄栢庭老。黼黻宗門薤室翁。二老風流無復見。惟聞大呂與黃鍾。</p>
</div>
<div class='div-other'><a id='mulu275' />
<p class='h2'>康上人血書華嚴經</p><p>破一微塵出大經。血痕腥汗百餘城。善財南去無消息。啼斷春山杜宇聲。</p>
</div>
<div class='div-other'><a id='mulu276' />
<p class='h2'>聽松軒</p><p>淨洗山林耳。微風起泬寥。舒徐動天籟。澎湃震春潮。鶴夢驚清響。龍吟奏古韶。聞中有真趣。愛此歲寒標。</p>
</div>
<div class='div-other'><a id='mulu277' />
<p class='h2'>贈金山及藏主</p><p>金烏玉兔如梭急。八駿如何追得及。滔滔楊子大江流。夜半穿靴水上立。龍宮海藏盡豁開。赤手抉得摩尼珠。萬仞龍門一躍過。不假霹靂轟春雷。者回重入德雲室。不用參尋經七日。金鼇背上掉臂行。盡得真人好消息。</p>
</div></div>
<div class='div-other'><a id='mulu278' />
<p class='h1'>題䟦</p>
<div class='div-other'><a id='mulu279' />
<p class='h2'>四祖。與栽松道者立談圖</p><p>兩翁相對話無生。各要尋條活路行。千載流傳到今日。有誰來此聽松聲。</p>
</div>
<div class='div-other'><a id='mulu280' />
<p class='h2'>六祖墜腰石</p><p>龍朔年深色愈蒼。墜腰踏碓意非良。賊身<span class='corr'>已</span>脫黃梅渡。千古空存舊賊贓。</p>
</div>
<div class='div-other'><a id='mulu281' />
<p class='h2'>明教大師墨蹟</p><p>明教禪師闍維。不壞者五。曰頂。曰耳。曰舌。曰童真。曰數珠。非夙承悲願。弘法拯難。曷能爾耶。當其皇祐至和間。群儒鋒起。力拒吾道。微禪師。火其書。廬其居。人其人者。久矣。豐功碩德。與吾佛化九十六種外道。吾祖破六宗邪見。無以異。</p>
<p>今觀親書。送周感之入京詩序。雖經數百年。老舌熾然。如無恙時。而墨妙嚴正。如其人焉。奯藏主。得之於六花峯。烈焰之際。不翅如獲輪王髻中之寶。愚謂縱使火之。當如百煉精金。光焰萬丈。與五種不壞者同傳。</p>
</div>
<div class='div-other'><a id='mulu282' />
<p class='h2'>大慧禪師衡陽示密首座帖</p><p>妙喜謫居衡陽。草堂和尚。專書慰問。有道盛則魔旺。城高則衛生之語。老師答曰。自到衡陽。一向謝絕賓客。四方書問。一切闊略。獨於吾叔祖。未能忘懷。盖其達人大觀。不以患難。二其心也。</p>
<p>密首座久侍老師。即編集正法眼藏。曰沖密者。因其回浙。囑其。須見何三公夫婦二人。盖亦甞入師室。問道者。而老師未能忘懷也。</p>
<p>紹興至今。二百餘年。墨光爛然。銀鈎鐵畫。如渴驥奔泉。怒猊抉石。老氣益壯。所謂機辨迅雷霆。語言粲星斗。荷佛祖重任。恢臨濟正宗。舍師其誰歟。</p>
</div>
<div class='div-xu'><a id='mulu283' />
<p class='h2'>曾德符<span class='note-inline'>(棨)</span>送佛照住徑山序</p><p>佛照禪師。移住徑山。以聖眷勉為此行。固辭不可。道出山陰。訪故人曾德符侍郎。話及此意。曾作序。贊其行。觀此豈似今時。以攙攘為本色。以鬪諍為正宗。水潑不去。挺逐還來。略無廉耻。使法門同受斯辱。聞先哲遺風餘烈。寧不愧死。德符云。惟大慧方可罵真歇。拙菴方可來徑山。斯言旨哉。</p>
</div>
<div class='div-other'><a id='mulu284' />
<p class='h2'>真歇和尚墨迹</p><p>古人住院。不拘大小。貴在得時行道而<span class='corr'>已</span>。今觀真歇老人。勸請一尊宿。住護國之帖。為法道危急之憂。故拳拳勉諭。見於真情也。或曰。所請者。乃是竹菴。恐傳者之訛矣。考之。真歇住江心時。竹菴奉詔。開山鴈宕能仁。真歇恐竹菴緣法未熟。特過江迎歸方丈。待以師禮。由是緇白翕然歸敬。盖竹菴自鼓山。赴能仁之招。請住護國者。非竹菴明矣。信藏主出示此卷。命題。不容不辨。</p>
</div>
<div class='div-other'><a id='mulu285' />
<p class='h2'>別峯塗毒墨迹</p><p>別峯禪師。贈敏知藏偈。塗毒與勇維那帖。二墨寶。獲披覧於二百年後。不特寶其語言三昧。實尊其道德行解相應也。塗毒住逕山。別峯居海門菴。末後一著。了然明白。而塗毒臨示寂。受七日生祭。二大老。皆十地中人也。余晚生恨不及見。追想遺風餘烈。為之悚然。</p>
</div>
<div class='div-other'><a id='mulu286' />
<p class='h2'>癡絕和尚。赴法華請。示專使長偈</p><p>王荊公。以半山。請真淨開山。范忠宣公。以天平。請浮山圓鑑開山。趙京尹。以法華。請老癡絕開山。皆一時盛事也。</p>
<p>癡翁於毗陵舟中。為衍專使。書此長偈。衍之一行。非惟不辱命。又且虗往實歸。所得多矣。靖思。癡絕老人。高臥玉山。一旦以佛法大事。靖退小節。幡然為法華而起。使法華增九鼎之重。吁古道顏色。今不復見。稗沙門。不揣其本趣。媚權勢。盜竊名器。裨販如來。欲求宗風之振。法運之興。其可得乎。破衲首座。寶此。其有以也夫。</p>
</div>
<div class='div-other'><a id='mulu287' />
<p class='h2'>又龕陰墨迹</p><p>予早年入眾時。聞之老宿。癡絕禪師。見曹源和尚。有所契悟。後曹源。令小師禮藏主。持法衣一頂。密而隨之。不使其知。待他出世。若拈我香。將衣對眾付之。禮一依所囑。二十年後。老癡出世嘉禾天寧。一香為曹源拈出。禮捧衣具陳遺言。癡翁下座接衣。哭為之慟。見者聞者。莫不感歎流涕。不惟弟子。求師之難。而師求弟子。尤難也。</p>
<p>今觀墨妙。敘平生。出峽見人。至于入寂。從上所供。竝皆詣實。師示寂于宋淳祐庚戌。時年八十有二。終于逕山。此段因緣。行狀中不收。予姑以所聞。書于卷后。異時僧中。秉董狐筆者。有所取焉。</p>
</div>
<div class='div-other'><a id='mulu288' />
<p class='h2'>應菴和尚與烏巨書</p><p>應菴老祖示眾云。三十三州七十僧。驢腮馬頷得人憎。諸方若具羅籠手。今日無因到淨明。當時會中龍象。如資福詮。烏巨逵輩。亦不少。一書與資福。見於錄中。一書與烏巨。即此書也。老婆心切。直是說得。血渧滴地。使今時稱長老者。讀之。寧無尸素之愧。</p>
<p>愚自雲間來主斯席。徧禮山中。諸祖塔廟。至直菴祖師塔下。瞻禮老應菴遺像於影堂。乃是為烏巨所贊者。有云。一句掀翻。萬機罔措。更提拄杖。擊塗毒鼓。立禪持歸。分付烏巨。即直菴出世之地。</p>
<p>直菴遷國清。密菴師祖繼席。後直菴再至。祖為上堂。舉芙蓉訪實性因緣。激<span class='corr'>揚</span>此事。力行應菴之道。謂二難也。直菴終于何麓。窣堵波巋然。松竹森鬱。父子面目如生。惜乎應世機緣。無所記載。豈非當時門庭高峻。不許記錄。抑弟子不為流通。有此失耶。</p>
<p>四明年藏主。出此書命題。不肖忝中峯五世。辭不獲。三復感慨。焚香九拜。而為之書。</p>
</div>
<div class='div-other'><a id='mulu289' />
<p class='h2'>山谷贊祐禪師墨蹟</p><p>山谷老人。深得吾宗。佛祖禪髓。故其真贊。如電掣雷奔。風起水湧。向髑髏中。豁開摩醯頂門三隻。豈止奔魑魅。走狐狸而<span class='corr'>已</span>。直得天下老和尚。倒退三舍也。</p>
</div>
<div class='div-xu'><a id='mulu290' />
<p class='h2'>放翁法華顯應錄序</p><p>甞觀裴相國。圓覺經序。蘇翰林。楞伽經序。真輔教之文也。今觀放翁陸先生。法華顯應錄序。有云。天地不足以喻其大。海水不足以喻其深。可謂知言矣。回視排佛毀法謗僧。至死不悟者。何如哉。</p>
</div></div>
<p class='juan'>月江和尚語錄卷下<span class='note-inline'>(終)</span></p>
<div class='div-xu'><a id='mulu291' />
<p class='h1'>No. 1409-C</p><p>古德提唱。直為激揚從上一著。發越學者。初無注意造作。安排句語。其於言。有精深卓絕。渾然天成處。盖出於自得真正。發為音聲者也。昧者不知。往往反是。脫例如此。尚何有於單傳直指之道云哉。哉今觀月江師兄語要。一出格外生機。洞徹古德肺腑。殆不讓善於其間。<span class='corr'>但</span>恨天瑞老人。不見之耳。</p>
<p style="margin-left:1em">丁巳夏四月六日東林辱弟紹義敬題</p>
</div>
<div class='div-xu'><a id='mulu292' />
<p class='h1'>No. 1409-D</p><p>月江和尚語錄。盖中峯下四世孫。所說法也。然光明盛大之傳。而至於此。善觀之者。則天瑞之門。大而無外。不然則被黑豆法。淹殺眼矣。旹至治二年夏五。澹湖<span class='note-inline'>(清茂)</span>　題。</p>
</div>
<div class='div-xu'><a id='mulu293' />
<p class='h1'>No. 1409-E</p><p>祖師直指單提。一心上乘之法。青天霹靂。旱地風濤。拂子頭上。突出百億金師子。彈指一下。驚倒百億須彌盧。月江和尚。七出八沒。千變萬化。步驟林際宗風。顯露楊岐眼目。具大知見。真藥現前者。鹽鹹姜辣。定知開口不在舌頭上。至治壬戌夏首。淨慈<span class='note-inline'>(徑海)</span>敬題。</p>
</div>
<div class='div-xu'><a id='mulu294' />
<p class='h1'>No. 1409-F</p><p>月江。余法屬中。橫曉太白。久饜聞其四布薌名。至元乙亥孟夏。南寓雙檜。得觀六會語。乃合十曰。[七/夭]天瑞兄之。衝煙樓跨竈者。哀法道幾絕之念釋然。前淨慈。屬末靈石如芝書。</p>

<div class='div-other'><a id='mulu295' />
<p class='h2'>達磨</p><p>板齒生毛危骨撾。却來石上種油麻。游梁歷魏成何事。孤負寒蘆幾度花　<span class='note-inline'>(育王正印為張道善請贊)</span>。</p>
</div></div>
</div><!-- end of div[@id='body'] -->
</body></html>