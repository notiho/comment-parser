<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月江正印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />月江和尚語錄卷中</p>
<div class='div-other'><a id='mulu17' />
<p class='h1'>拈古</p><p class="byline">溫州路慧日禪寺住持門人　祖安　編</p><p>舉德山示眾云。今夜不答話。問話者三十棒。時有僧出禮拜。山便打。僧云。某甲話也未問。山云。你是甚處人。僧云。新羅人。山云。未踏船舷。好與三十棒。</p>
<p>法眼云。大小德山。話作兩橛。</p>
<p>圓明云。大小德山。龍頭蛇尾。</p>
<p>雪竇云。二老病。雖善裁長補短。捨重從輕。要見德山。亦未可在。何故。德山大似握閫外威權。有當斷不斷。不招其亂底劒。諸人要識新羅僧麼。只是撞著露柱底瞎漢。</p>
<p style="margin-left:1em">師云。德山老漢。一條白棒。佛來也打。祖來也打。等閑被新羅僧。拗折了也。法眼圓明。各出隻手。只救得一半。雪竇云。要識新羅僧麼。只是撞著露柱底瞎漢。增他多少威光。還有為德山作主者麼。</p>
<p>舉雪峰一日普請。自負一束藤。路逢一僧。峯便拋下。僧方擬取。峯便踏倒。歸舉似長生。乃云。我今日踏者僧快。生云。和尚替者僧。入涅槃堂始得。峯便休去。</p>
<p>雪竇云。長生大似東家人死。西家助哀。也好與一踏。</p>
<p style="margin-left:1em">師云。雪峯貪觀天上月。失却手中橈。長生借手行拳。雪竇潑油救火。總是賊過後張弓。</p>
<p>舉百丈再參馬祖。侍立次。祖以目視禪牀角頭拂子。丈云。即此用離此用。祖云。爾他後。開兩片皮。將何為人。丈取拂子竪起。祖云。即此用離此用。丈挂拂子於舊處。祖便喝。丈直得三日耳聾。</p>
<p>雪竇云。奇恠諸禪德。如今列其派者甚多。究其源者極少。總道百丈於喝下大悟。還端的也無。然刁刀相似。魚魯參差。若是明眼漢。瞞佗一點不得。只如馬祖道。爾佗後開兩片皮。將何為人。百丈竪起拂子。為復如虫禦木。為復啐啄同時。諸人要會三日耳聾麼。大冶精金。應無變色。</p>
<p style="margin-left:1em">師云。獅子教兒迷子訣。馬祖有之。百丈直得三日耳聾。美食不中飽人喫。雪竇云。大冶精金。應無變色。好與一喝。</p>
<p>舉崇壽指凳子云。識得凳子。周帀有餘。</p>
<p>雲門云。識得凳子。天地懸殊。</p>
<p>雪竇云。澤廣藏山。理能伏豹。</p>
<p style="margin-left:1em">師云。雪竇與麼道。要且不識凳子。</p>
<p>舉永嘉大師。到六祖。遶禪牀三帀。振錫一下。卓然而立。祖云。夫沙門。具三千威儀。八萬細行。大德從何方而來。生大我慢。</p>
<p>雪竇便喝云。當時若下得者一喝。免見龍頭蛇尾。</p>
<p>又再舉。遶禪牀三帀。振錫一下。卓然而立。代祖師云。未到曹溪。與你三十棒了也。</p>
<p style="margin-left:1em">師云。永嘉龍門上客。六祖東閤大開。千載一時。風雲際會。雪竇代永嘉。下者一喝。又代祖師云。未到曹溪。與爾三十棒了也。不妨奇特。且道。二大老。還甘麼。</p>
<p>舉仰山。指雪師子云。還有過得此色者麼。</p>
<p>雲門云。當時便與推倒。</p>
<p>雪竇云。只解推倒。不解扶起。</p>
<p style="margin-left:1em">師云。雲門推倒。雪竇扶起。要見仰山。較三十里。</p>
<p>舉香嚴垂語云。如人上樹。口銜樹枝。手不扳枝。脚不踏枝。樹下有人。問西來意。不對則違他所問。若對又喪身失命。當恁麼時。作麼生即是。有虎頭上座云。上樹即不問。未上樹。請和尚道。嚴呵呵大咲。</p>
<p>雪竇云。樹上道即易。樹下道即難。老僧上樹。也致將一問來。</p>
<p style="margin-left:1em">師云。香嚴把定牢關。不通水泄。若非虎頭上座出來。安得話行千古。育王敢問雪竇。和尚上樹也。只恐下不得。</p>
<p>舉僧問魯祖。如何是不言言。祖云。爾口在什麼處。僧云。某甲無口。祖云。將什麼喫飯。僧無語。</p>
<p>雪竇云。好劈脊便棒。者般漢。開口了合不得。合口了開不得。</p>
<p style="margin-left:1em">師云。者僧。籠頭蛇尾。當時待佗道。將什麼喫飯。但道。佗不飢。喫什麼飯。雪竇老人。到者裏。有棒。也無施展處。</p>
<p>舉僧問雪峯。古㵎寒泉時如何。峯云。瞪目不見底。僧云。飲者如何。峯云。不從口入。僧舉到趙州。州云。不可從鼻孔裏入。僧却問趙州。古㵎寒泉時如何。州云。苦。僧云。飲者如何。州云。死。雪峯聞舉云。趙州古佛。從此不答話。</p>
<p>雪竇云。眾中總道。雪峯不出者僧問頭。所以趙州不肯。如斯話會。深屈古人。雪竇即不然。斬釘截鐵。本分宗師。就下平高。難為作者。</p>
<p style="margin-left:1em">師云。鑽龜打瓦。激濁揚清。坐斷天下人舌頭。不無雪竇。要且不知古人相見處。還知雪峯趙州麼。得人一牛。還人一馬。</p>
<p>舉僧問西堂和尚。有問有答。賓主歷然。無問無答時如何。堂云。怕爛却去那。僧問長慶。有問有答。賓主歷然。無問無答時如何。慶云。相逢盡道休官去。林下何曾見一人。</p>
<p>雪竇云。何不與本分草料。</p>
<p style="margin-left:1em">師云。一人截斷眾流。一人隨波逐浪。一人函盖乾坤。有問育王。有問有答。賓主歷然。無問無答時如何。只向道。賓主歷然。免見者僧奔南走北。</p>
<p>舉臨濟示眾云。我於先師處。三度喫六十棒。如蒿枝拂相似。如今思一頓棒喫。誰為下手。僧出眾云。某甲下手。濟拈棒與僧。僧擬接。濟便打。</p>
<p>雪竇云。臨濟放處較危。收來太速。</p>
<p style="margin-left:1em">師云。臨濟大似貧兒思舊債。可惜當時放過。待佗拈棒。便與掀倒禪牀。臨濟必然向明窓下安排。</p>
<p style="margin-left:1em">雪竇云。放去較危。收來太速。頭上著枷。脚下著杻。</p>
<p>舉欽山一日上堂。竪起拳。又開云。開即為掌。五指參差。復握云。如今為拳。必無高下。還有商量也無。一僧出眾竪起拳。山云。爾只是箇無開合漢。</p>
<p>雪竇云。雪竇即不然。乃竪拳云。握則為拳。有高有下。復開云。開則成掌。無黨無偏。且道放開為人好。把定為人好。開也造車。握也合轍。若謂閉門造車。出門合轍。我也知爾向鬼窟裏作活計。</p>
<p style="margin-left:1em">師云。欽山藕絲孔裏。開張世界。雪竇大虫舌上。慣打鞦韆。點撿將來。總塞諸方口不得。山僧則不然。乃竪起拳云。三世諸佛。歷代祖師。天下老和尚。盡向者裏乞命。復開云。直得須彌岌嶪。海水騰波。十方世界。風颯颯地。忽有箇漢。出來道。和尚恁麼。也只是箇無開合漢。却許佗具一隻眼。</p>
<p>舉僧問睦州。高揖釋迦。不拜彌勒時如何。州云。昨日有人問。趕出了也。僧云。和尚恐某甲不實。州云。拄杖不在。苕帚柄聊與三十。</p>
<p>雪竇云。睦州只有受璧之心。且無割城之意。</p>
<p style="margin-left:1em">師云。登山不到頂。不知宇宙之寬廣。入海不到底。不知滄溟之淺深。者僧放出三分軟頑。睦州家私一時揣盡。雪竇恁麼批判。正是兔子喫牛嬭。</p>
<p>舉棗樹問僧。近離甚處。僧云。漢國。樹云。漢國天子。還重佛法也無。僧云。苦哉。賴值問著某甲。問著別人。即禍生。樹云。作箇什麼。僧云。人尚不見。有何佛法可重。樹云。闍黎受戒多少時。僧云。二十夏。樹云。大好不見有人。便打。</p>
<p>雪竇云。者僧棒即喫。要且去不再來。棗樹令雖行。爭奈無風起浪。</p>
<p style="margin-left:1em">師云。者僧不從漢國來。若真從漢國來。棗樹有棒也打他未得在。只是箇無地頭漢。何以見得。不見雪竇道。去不再來。</p>
<p>舉趙州問婆子。什麼處去。婆云。偷趙州笋去。州云。忽遇趙州。又作麼生。婆子便掌。州便休去。</p>
<p>雪竇云。好掌更下兩掌。也無勘處。</p>
<p style="margin-left:1em">師云。趙州休去。婆子勞而無功。更下兩掌。也是老婆見解。</p>
<p>舉保壽開堂日。三聖推出一僧。壽便打。聖云。漝麼為人。瞎却鎮州一城人眼去在。壽便歸方丈。</p>
<p>雪竇云。保壽三聖。雖發明臨濟正法眼藏。要且只解無佛處稱尊。當時者僧。若是個漢。纔被推出。便掀倒禪牀。直饒保壽全機。也較三千里。</p>
<p style="margin-left:1em">師云。保壽見兔放鷹。三聖指鹿為馬。滅臨濟一宗。是者兩箇老漢。雪竇雖有定乾坤眼。擒虎兕機。不知箭過新羅。却向大唐等候。</p>
<p>舉僧問無業。如何是佛。業云。莫妄想。</p>
<p>雪竇云。塞却鼻孔。</p>
<p>又僧問馬祖。如何是佛。祖云。即心是佛。</p>
<p>雪竇云。拄却舌頭。</p>
<p style="margin-left:1em">師云。雪竇鼻孔無半邊。舌頭不出口。要與無業馬祖二大老相見。三生六十劫。</p>
<p>舉僧問德山。從上諸聖。什麼處去。山云。作麼作麼。僧云。勑點飛龍馬。跛鱉出頭來。山便休去。至來日。山浴出。其僧過茶與山。山撫背一下。僧云。者老漢。方始瞥地。</p>
<p>雪竇云。然精金百煉。須安本分鉗鎚。德山既以<span class='corr'>己</span>妨人。者僧還同受屈。以拄杖。畫一畫云。適來公案且致。從上諸聖。什麼處去。大眾擬議。一時打趂。</p>
<p style="margin-left:1em">師云。德山逢強則弱。遇賤則貴。者僧虎穴深探。幾乎喪身失命。雪竇也要入者保社。未免旁觀者哂。有人問育王。從上諸聖。向什麼處去。只對他道。棚八<span class='corr'>刺</span>札。</p>
<p>舉保福簽瓜次。太原孚上座到來。福云。道得與爾瓜喫。孚云。把將來。福度一片瓜。與孚。孚接得便去。</p>
<p>雪竇云。雖是死蛇。解弄也活。誰是好手者。試請辨看。</p>
<p style="margin-left:1em">師云。孚上座。如虫禦木。偶爾成文。雪竇忍俊不禁。徒誇好手。會麼。甜瓜徹蒂甜。苦瓠連根苦。</p>
<p>舉南泉示眾云。道非物外。物外非道。趙州出問。如何是物外道。泉便打。州云。和尚莫打某甲。向後錯打人去在。泉云。龍蛇易辨。衲子難瞞。</p>
<p>雪竇云。趙州如龍無角。似蛇有足。當時不管盡法無民。直須喫棒了。趂出。</p>
<p style="margin-left:1em">師云。南泉前頭怕殺人。後頭笑殺人。雪竇道。不管盡法無民。直須喫棒了趂出。救得一半。</p>
<p>舉洞山到雲門。問近離甚處。山云。查渡。門云。夏在甚處。山云。湖南報慈。門云。甚時離。山云。去年八月。門云。放爾三頓棒。山至來日。却上問訊。昨日蒙和尚。放三頓棒。不知過在什麼處。門云。飯袋子。江西湖南。便漝麼去。山於此大悟。</p>
<p>雪竇云。雲門氣宇如王。拶著便冰消瓦解。當時若據令而行。子孫也未到斷絕。</p>
<p style="margin-left:1em">師云。雲門可謂還丹一粒。點鐵成金。至理一言。轉凡成聖。雪竇道。若也據令而行。子孫也未到斷絕。說得道理好。歸依佛法僧。</p>
<p>舉一僧。參馬大師。大師劃一圓相云。入也打。不入也打。僧便入。大師便打。僧云。和尚打某甲不得。大師靠却拄杖。休去。</p>
<p>雪竇云。二俱不了。和尚打某甲不得。靠却拄杖。擬議不來。劈脊便打。</p>
<p style="margin-left:1em">師云。者僧<span class='corr'>已</span>進不退。馬師<span class='corr'>已</span>展不縮。者僧有嚙鏃之機。馬師用欵兵之法。雪竇雖欲盡令而行。猶較馬大師三十里在。</p>
<p>舉興化問克賓維那。汝不久為唱道之師。賓云。不入者保社。化云。會了不入。不會不入。賓云。沒交涉。化便打。乃云。剋賓維那。法戰不勝。罰錢五貫。充設鑽飯。至來日齋時興化自白槌云。克賓維那。法戰不勝。不得喫飯。即便趕出。</p>
<p>雪竇云。克賓要承嗣興化。罰錢出院且致。却須索取者一頓棒始得。且問諸人。棒既喫了。作麼生索。雪竇要斷不平之事。今夜與克賓維那雪屈。以拄杖。一時打散。</p>
<p style="margin-left:1em">師云。者箇公案。古今批判者多。還佗雪竇。是作家爐鞴。雖然至竟。不知興化舌頭落處。須知者一分鑽飯。非維克賓維那不得喫。設使盡大地人到來。不敢正眼覰著。</p>
<p>舉僧問長慶。眾手淘金。誰是得者。慶云。有伎倆者得。僧云。學人還得也無。慶云。大遠在。</p>
<p>雪竇代者僧。當時便喝。復云。有伎倆者得。一手分付。有伎倆者不得。兩手分付。學人還得也無。蒼天蒼天。</p>
<p style="margin-left:1em">師云。育王則不然。眾手淘金。誰是得者。劈脊便棒。非惟剿斷者僧命根。且免雪竇後來拖泥帶水。</p>
<p>舉大慈示眾云。山僧不解答話。只是識病。時有僧出。大慈便歸方丈。</p>
<p>雪竇云。大凡扶竪宗乘。須辨箇得失。且大慈識病。不答話。時有僧出。便歸方丈。雪竇識病。不答話。或有僧出。劈脊便打。諸方識病。不答話。有僧出。必然別有長處。敢有一箇動著。大唐天子只三人。</p>
<p style="margin-left:1em">師云。大慈識病不答話。時有僧出。便歸方丈。石火電光鈍。雪竇識病不答話。或有僧出。劈脊便打。壁立萬仞嶮。育王識病不答話。若有僧出。即下禪牀立。還有辨得失者麼。</p>
<p>舉趙州到黃蘗。蘗見來。便關却方丈。州云。救火救火。黃蘗便出。擒住云。道道。州云。賊過後張弓。</p>
<p>雪竇云。直是好笑。笑須三十年。忽有箇衲僧。問雪竇。咲箇什麼。笑賊過後張弓。</p>
<p style="margin-left:1em">師云。三箇老賊。且道。那箇是正賊。具眼者辨取。</p>
<p>舉僧問鏡清。學人未達其源。乞師方便。清云。是什麼源。僧云。其源。清云。若是其源。爭受方便。</p>
<p>雪竇云。死水裏浸却。有什麼用處。</p>
<p>侍者問。適來成褫伊。清云無。侍事云。不成褫伊。清云無。侍者云。和尚尊意如何。清云。一點水墨。兩處成龍。</p>
<p>雪竇云。猶較些子。雪竇不是減鏡清威光。要與者僧相見。是什麼源。其源。三十年後。與爾三十棒。</p>
<p style="margin-left:1em">師云。將成九仞之山。不進一簣之土。者僧當時。待鏡清道。若是其源。爭受方便。只消禮拜便出。豈不光前絕後。鏡清既是勞而無功。却向侍者邊。重重納敗。雪竇道。三十年後。與爾三十棒。正是掉棒打月。</p>
<p>舉僧問香林。如何是衲衣下事。林云。臘月火燒山。雪竇云。﨟月燒山。萬種千般。翹松鶴冷。踏雪人寒。達磨不會。大難大難。</p>
<p style="margin-left:1em">師云。臘月燒山。虎體元斑。含元殿上。休覓長安。</p>
<p>舉本仁和尚示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道為汝說。答汝話。若人辨得。有箇入處。</p>
<p>雪竇云。本仁也甚奇恠。要且貪觀天上。既非聲前句後。且作麼生入。</p>
<p style="margin-left:1em">師云。本仁道。聲不是聲。色不是色。豈不是鼓弄人家男女。入之一字。也不消得。</p>
<p style="margin-left:1em">雪竇云。既非聲前句後。且作麼生入。著甚死急。</p>
<p>舉雲門示眾云。世尊生下。一手指天。一手指地。周行七步。目顧四方云。天上天下。唯我獨尊。當時若見。一棒打殺。與狗子喫。貴圖天下太平。</p>
<p>雪竇云。便與掀倒禪牀。</p>
<p style="margin-left:1em">師云。雲門雪竇。要與釋迦老子。把手共行。要且出他綣繢不得。</p>
<p>舉國師三喚侍者。雪竇云。點即不到。侍者三應。雪竇云。到即不點。將謂吾孤負汝。誰知汝孤負吾。雪竇云。瞞雪竇不得。</p>
<p>雲門云。作麼生是國師。孤負侍者處。會得也是無端。雪竇云。元來不會。</p>
<p>門云。作麼生是侍者。孤負國師處。粉骨碎身未報得。雪竇云。無端無端。</p>
<p style="margin-left:1em">師云。三喚負汝。三應負吾。蘇盧悉利。悉利蘇盧。雲門粉骨碎身。雪竇赤心片片。總未報得國師在。作麼生報得。遂喚侍者。者應喏。三十年後。不得孤負老僧。</p>
<p>復舉。僧問投子。國師三呼侍者。意旨如何。投子云。抑逼人作麼。雪竇云。垛根漢。師云。無㗖啄分。</p>
<p>僧問興化。化云。一盲引眾盲。雪竇云。端的瞎。師云。又添一箇。</p>
<p>僧問玄沙。沙云。侍者却會。雪竇云。停囚長智。師云。認奴作郎。</p>
<p>僧問趙州。州云。如人暗中書字。字雖不成。文彩<span class='corr'>已</span>章。雪竇便喝。師云。彩奔齪家。</p>
<p>僧問雪竇。雪竇便打。師云。孟八郎漢。</p>
<p>雪竇復頌云。師資會遇意非輕。無事相將草裏行。負汝負吾俱莫問。任從天下競頭爭。</p>
<p style="margin-left:1em">師云。閑言語。有問育王。國師三呼侍者。意旨如何。即向他道。枯骨裏覓什麼髓。</p>
<p>舉僧問智門和尚。如何是佛。門云。踏破草鞋赤脚走。僧云。如何是佛向上事。門云。拄杖頭上挑日月。雪竇云。千兵易得。一將難求。</p>
<p style="margin-left:1em">師云。踏破草鞋。杖挑日月。一將難求。千車合轍。</p>
<p>舉師祖問南泉。摩尼珠人不識。如來藏裏親收得。如何是如來藏。泉云。王老師與爾往來者是藏。雪竇云。草裏漢。</p>
<p>祖云。不往不來者。泉云。亦是藏。雪竇云。雪上加霜。</p>
<p>祖云。如何是珠。雪竇云。嶮。百尺竿頭作伎倆。不是好手。者裏著得箇眼。賓主互換。便能深入虎穴。或不漝麼。縱饒師祖悟去。也是龍頭蛇尾漢。</p>
<p style="margin-left:1em">師云。南泉順水張帆。雪竇逆風把柂。師祖前不搆村。後不迭店。有問育王。如何是如來藏。即向他道。山斷疑無路。溪回別有村。如何是珠。向道看脚下。</p>
<p>舉僧禮拜雪峰。峰打五棒。僧云。某甲有什麼過。峰又打五棒。</p>
<p>雪竇云。雪竇不曾與人葛藤。前五棒。日照天臨。後五棒。雲騰致雨。爾若辨得。好與五棒。</p>
<p style="margin-left:1em">師云。前五棒。石牛欄古路。後五棒。一馬生三寅。雪竇能區能別。有賞有罰。也好與五棒。</p>
<p>舉馬大師。令智藏馳書上徑山。山接書開見一圓相。於中下一點。國師聞舉云。欽師猶被馬師惑。</p>
<p>雪竇云。徑山被惑且致。若將呈似國師。別作箇什麼伎倆。免被惑去。有老宿云。當時坐却便休。亦有道。但與劃破。若與麼。只是不識羞。敢謂天下老師。各具金剛眼睛。廣作神通變化。還免得麼。雪竇見處。也要諸人共知。只者馬師當時畫出。早自惑了也。</p>
<p style="margin-left:1em">師云。一人居江西。一人居浙西。一人居南陽。風馬牛之不相及。因甚發一言。惑亂天下人。雪竇汗馬功高。名不虗得。育王敢問雪竇。當時馬師圓相。明什麼邊事。</p>
<p>舉鏡清問僧。趙州喫茶去。爾作麼生會。僧便出去。清云。邯鄲學唐步。</p>
<p>雪竇云。者僧不是邯鄲人。為什麼學唐步。若辨得出。與爾茶喫。</p>
<p style="margin-left:1em">師云。者僧出去。是會不會。雪竇道。不是邯鄲人。為什麼學唐步。殊不知。者僧親從趙州來。</p>
<p>舉僧問雲門。如何是法身向上事。門云。向上與爾道即不難。作麼生會法身。僧云。請和尚鑑。門云。鑑即且致。作麼生會法身。僧云。與麼與麼。門云。者箇是長連牀上學得底。我且問你。法身還喫飯麼。僧無語。</p>
<p>雪竇云。將成九仞之山。不進一簣之土。過在什麼處。</p>
<p style="margin-left:1em">師云。者僧。當時待他道。法身還喫飯麼。只對道。盡大地是飯。和尚什麼處下口。管取雲門倒退三千。雪竇云。將成九仞之山。不進一簣之土。在雲門分上。在者僧分上。</p>
<p>舉趙州訪茱萸。纔上法堂。萸云看箭。州亦云。看箭。萸云過。州云中。</p>
<p>雪竇云。二俱作家。盖是茱萸趙州。二俱不作家。箭鋒不相拄。直饒齊發齊中。也只是箇射垛漢。</p>
<p style="margin-left:1em">師云。擊石火閃電光。搆得搆不得。未免喪身失命。雪竇只眨得眼。要識茱萸趙州麼。慣從五鳳樓前過。手握金鞭賀太平。</p>
<p>舉臨濟與普化。去施主家齋。濟問。毛吞巨海。芥納須彌。為復是神通妙用。為復是法爾如然。化踢倒飯牀。濟云。太麤生。化云。者裏是什所在。說麤說細。濟休去。至來日。又同赴一施主齋。濟復問。今日供養。何似昨日。化又踢倒飯牀。濟云。大麤生。化云。佛法說什麼麤細。濟吐舌。</p>
<p>雪竇云。兩個老賊。喫飯也不了。好與二十棒。棒雖行。且道那箇是正賊。</p>
<p style="margin-left:1em">師云。普化用劒刃上事。臨濟只吐得舌。雪竇二十棒。是賞是罰。</p>
<p>舉三角示眾云。若論此事。眨上眉毛。早是蹉過。麻谷出云。蹉過即不問。如何是此事。角云。蹉過。谷便掀倒禪牀。三角便打。</p>
<p>雪竇云。兩箇有頭無尾漢。眉毛未曾眨上。說什麼此事蹉過。有僧問。眉毛為什麼不眨上。雪竇便打。</p>
<p style="margin-left:1em">師云三角一渧之水。漲起際天之濤瀾。麻谷撥欲一口吸乾。不知浸爛鼻孔。雪竇不惜眉毛。要明此事。脚跟下浮逼逼地。</p>
<p>舉睦州喚僧大德。僧回首。州云。擔板漢。</p>
<p>雪竇云。睦州只具一隻眼。何故。者僧喚既回頭。因甚却成擔板。</p>
<p style="margin-left:1em">師云。者一片板。睦州擔一邊。雪竇擔一邊。總不干者僧事。</p>
<p>舉巖頭參德山。纔跨門便問。是凡是聖。德山便喝。巖頭便禮拜。洞山聞舉云。若不是奯公。大難承當。巖頭云。洞山老漢。不識好惡。我當時一手擡一手搦。</p>
<p>雪竇云。然則德山門下。草偃風行。要且不能塞斷人口。當時纔禮拜。劈脊便打。非唯勦絕洞山。亦乃把定奯老。還會麼。李將軍有嘉聲在。不得封侯也是閑。</p>
<p style="margin-left:1em">師云。玉本無瑕雕文喪德。</p>
<p>舉巴陵示眾云。祖師道。不是風動。不是旛動。既不是旛風。向什麼處著。有人與祖師作主。出來。與巴陵相見。</p>
<p>雪竇云。雪竇道。風動旛動。既是風旛。向甚處著。有人與巴陵作主。亦出來。與雪竇相見。</p>
<p style="margin-left:1em">師云。一對無孔鐵槌。</p>
<p>舉則川與龐居士摘茶次。士云。法界不容身。師還見我麼。川云。若不是老師。洎與龐公答話。士云。有問有答。盖是尋常。川不管。士云。適來莫恠相借問麼。川亦不管。士喝云。者無禮儀漢。待我一一舉似明眼人去在。川拈茶籃便歸。</p>
<p>雪竇云。則川只解把定封疆。不能同生同死。當時好與捋下幞頭。誰敢喚作龐居士。</p>
<p style="margin-left:1em">師云。龐公得路便行。貪程太速。則川一言既出。駟馬難追。當時待佗道。待我一一舉似明眼人去在。只消道。來日不得普請。非惟坐斷龐公。亦免雪竇生風起草。</p>
<p>舉僧問雲門。一言道盡時如何。門云。裂破。</p>
<p>雪竇彈指三下。</p>
<p style="margin-left:1em">師云。好對春風唱鷓鴣。</p>
<p>舉僧問睦州。一言道盡時如何。州云。老僧在爾鉢囊裏。雪竇呵呵大笑。</p>
<p style="margin-left:1em">師云。牛頭南。馬頭北。</p>
<p>舉本生和尚。以拄杖。示眾云。我若拈起。爾便向未拈起時作道理。我若不拈起。爾便向拈起時作主宰。且道。老僧為人在甚處。時有僧出云。不敢妄生節目。生云。也知闍梨不分外。僧云。低低處平之有餘。高高處觀之不足。生云。節目上更生節目。僧無語。生云。掩鼻偷香。空招罪犯。</p>
<p>雪竇云。者僧也善能切磋。爭奈弓折箭盡。然雖如此。且本生是作家宗師拈起也天回地轉。應須拱手歸降。放下也莫偃風行。必合全身遠害還見本生為人處也無。復拈拄杖云。太平本是將軍致。不許將軍見太平。</p>
<p style="margin-left:1em">師云。本生有擒有縱。有放有收。者僧擬透龍門。重遭點頟。作麼生是弓折箭盡處。月似彎弓。少雨多風。</p>
<p>舉僧問雪峯。聲聞人見性。如夜見月。菩薩人見性。如晝見日。未審和尚。見性如何。峯打三下。其僧復問巖頭。巖頭打三掌。</p>
<p>雪竇云。應病設藥。且與三下。若據令而行。合打多少。</p>
<p style="margin-left:1em">師云。夜見月。是聲聞見處。晝見日。是菩薩見處。雪峯打三下。是雪峯見處。巖頭打三掌。是巖頭見處。者僧為什麼不會。雪竇據令而行。也是弄泥團漢。</p>
<p>舉太原孚上座。參雪峯。至法堂上。顧視雪峯。便下看知事。雪竇云。一千五百人。作家宗師。被孚老一覰。便高竪降旗。</p>
<p>孚至來日。入方丈云。昨日觸忤和尚。峯云。知是般事便休。雪竇云。果然。</p>
<p>僧問雲門。作麼生是觸忤處。門便打。雪竇云。打得百千萬箇。有什麼用處。直須盡大地人喫棒。方可扶竪雪峯。且道。太原孚具什麼眼。</p>
<p style="margin-left:1em">師云。太原孚如龍得水。老雪峯似虎靠山。雲門截鐵斬釘。雪竇拖泥帶水。山僧要問雪竇。作麼生是雪峯高竪降旗處。平蕪盡處是青山。行人更在青山外。</p>
<p>舉安國問僧。得之於心。伊蘭作旃檀之樹。失之於旨。甘露乃蒺䔧之園。我要箇語。具得失兩意。僧竪起拳云。不可喚作拳頭。國云。只為喚作拳頭。</p>
<p>雪竇云。無繩自縛漢。拳頭也不識。</p>
<p style="margin-left:1em">師云。安國膠柱調紘。雪竇敲空取響。直饒得失兩全。也是小兒伎倆。</p>
</div>
<div class='div-other'><a id='mulu18' />
<p class='h1'>頌古</p><p style="margin-left:1em">舉梁武帝。問達磨大師。如何是聖諦第一義。達磨云。廓然無聖。帝云。對朕者誰。達磨云。不識。帝不契。遂渡江至魏。頌曰。</p>
<p>廓然無聖。應病與藥。再言不識。盡情拈却。提起白玉槌。却是黃金鑿。十萬里西來。箇是當頭著。却留隻履不將歸。至今挂在龍牀角。</p>
<p style="margin-left:1em">舉趙州示眾云。至道無難。唯嫌揀擇。纔有語言。是揀擇是明白。老僧不在明白裏。是汝還護惜也無。時有僧問云。既不在明白裏。護惜箇什麼。州云。我亦不知。僧云。和尚既不知。為什麼道。不在明白裏。州云。問事即得。禮拜了退。頌曰。</p>
<p>至道無難。鐵壁銀山。未明三祖意。難透趙州關。揀擇明白中。誰知黑似漆。却道我不知。重言不當吃。</p>
<p style="margin-left:1em">舉馬大師不安。院主問。和尚近日尊候如何。大師云。日面佛月面佛。頌曰。</p>
<p>日面佛月面佛。無位真人赤骨律。嘉州大像喫鹽多。<span class='corr'>陝</span>府鐵牛添得渴。阿剌剌。百川倒流閙聒聒。</p>
<p style="margin-left:1em">舉德山到溈山。挾複子。於法堂上。從西過東邊。從東過西邊。顧視云。無無。便出。德山至門首。却云。也不得草草。便具威儀。再入相見。溈山坐次。德山提起坐具云。和尚。溈山擬取拂子。德山便喝。拂袖而出。德山背却法堂。著草鞋便行。溈山至晚。問首座。適來新到。在什麼處。首座云。當時背却法堂。著草鞋出去也。溈山云。此子<span class='corr'>已</span>後。向孤峯頂上。盤結草菴。呵佛罵祖去在。頌曰。</p>
<p>德嶠馬前求廝撲。溈山賊過後張弓。孤峯頂上相逢著。兩箇無毛老大虫。</p>
<p style="margin-left:1em">舉雪峯示眾云。盡大地撮來。如粟米粒大。拋向面前。漆桶不會。打皷普請看。頌曰。</p>
<p>大地撮來如粟粒。雪峯老漢枉勞神。何如輥出三毬去。接取釣魚船上人。</p>
<p style="margin-left:1em">舉雲門大師。垂語云。十五日<span class='corr'>已</span>前不問汝。十五日<span class='corr'>已</span>後。道將一句來。自代云。日日是好日。頌曰。</p>
<p>日日是好日。全身在帝鄉。花衢并柳陌。遊子踏青忙。放牛桃林之野。歸馬華山之陽。不知何處是封疆。</p>
<p style="margin-left:1em">舉僧問法眼。慧超咨和尚。如何是佛。法眼云。汝是慧超。頌曰。</p>
<p>清溪直截指根源。潮打空城浪拍天。大小慧超猶寐語。却言我是酒中仙。</p>
<p style="margin-left:1em">舉翠巖夏末示眾云。一夏<span class='corr'>已</span>來。為兄弟說話。看翠巖眉毛在麼。保福云。作賊人心虗。長慶云。生也。雲門云關。頌云。</p>
<p>翠巖長慶。雲門保福。舟中之人。自為敵國。眉毛落盡又重生。鼻孔眼睛俱失却。</p>
<p style="margin-left:1em">舉僧問趙州。如何是趙州。州云。東門南門。西門北門。頌曰。</p>
<p>東門南門。西門北門。東風得意馬蹄疾。一日看盡長安春。</p>
<p style="margin-left:1em">舉睦州問僧。近離什麼處。僧便喝。州云。老僧被汝一喝。僧又喝。州云。三喝四喝後作麼生。僧無語。州便打云。這掠虗漢。頌曰。</p>
<p>金剛寶劒鋒鋩鈍。踞地狻猊也只寧。不是將軍誇好手。幾乎打破睦州城。</p>
<p style="margin-left:1em">舉黃蘗和尚示眾云。汝等諸人。盡是噇酒糟漢。與麼行脚。何處有今日。還知大唐國裏。無禪師麼。時有僧出云。只如諸方。匡徒領眾。又作麼生。蘗云。不道無禪。只是無師。頌曰。</p>
<p>大唐國裏無禪師。噇酒糟漢河沙數。十二峯前老古錐。參天荊棘無行路<span class='note-inline'>(咄)</span>。</p>
<p style="margin-left:1em">舉僧問洞山。如何是佛。山云。麻三斤。頌曰。</p>
<p>當頭一句沒商量。有藝從來壓當行。拈出雲門乾屎橛。半斤八兩恰相當。</p>
<p style="margin-left:1em">舉僧問巴陵。如何是提婆宗。巴陵云。銀椀裏盛雪。頌曰。</p>
<p>銀椀裏盛雪。宗師見不差。西天多此種。東土數如麻。擒虎兕辨龍蛇。眼裏何曾著得沙。</p>
<p style="margin-left:1em">舉僧問雲門。如何是一代時教。門云。對一說。頌曰。</p>
<p>對一說。沒誵訛。寒山逢拾得。撫掌咲呵呵。却笑長汀憨布袋。到頭不識蔣摩訶。</p>
<p style="margin-left:1em">舉僧問雲門。不是目前機。亦非目前事。時如何。雲門云。倒一說。頌曰。</p>
<p>倒一說。太分明。達者須知暗裏驚。黑白未分前一著。五湖風月有誰爭。</p>
<p style="margin-left:1em">舉僧問鏡清。學人啐請師啄。清云。還得活也無。僧云。若不活遭人恠笑。清云。也是草裏漢。頌曰。</p>
<p>棒喝交馳猶是鈍。當機啐啄亦奚為。曾為浪子偏憐客。自愛貪盃惜醉兒。</p>
<p style="margin-left:1em">舉僧問香林。如何是祖師西來意。林云。坐久成勞。頌曰。</p>
<p>坐久成勞趣味長。藥因經驗始傳方。分明指出西來意。不比諸方孟八郎。</p>
<p style="margin-left:1em">舉肅宗帝。問忠國師。百年後。所須何物。國師云。與老僧。作箇無縫塔。帝曰。請師塔樣。國師良久云。會麼。帝曰不會。國師云。吾有付法弟子耽源。却諳此事。請詔問之。國師遷化後。肅宗帝詔耽源。問此事如何。源云。湘之南潭之北。中有黃金充一國。無影樹下合同船。瑠璃殿上無知識。頌曰。</p>
<p>團團無縫本天真突出當陽見未親。除却耽源有誰會。大唐天子只三人。</p>
<p style="margin-left:1em">舉俱胝和尚。凡有所問。只竪一指。頌曰。</p>
<p>俱胝一指頭。上下皆周帀。把住與放行。十方風颯颯。藥因救病出金缾。劒為不平離寶匣。</p>
<p style="margin-left:1em">舉龍牙問翠微。如何是祖師西來意。微云。與我過禪板來。牙取禪板。與翠微。微接得便打。牙云。打即任打。要且無祖師意。</p>
<p style="margin-left:1em">又問臨濟。如何是祖師西來意。濟云。與我過蒲團來。牙取蒲團。與臨濟。濟接得便打。牙云。打即任打。要且無祖師意。頌曰。</p>
<p>仁者見之謂之仁。智者見之謂之智。百尺竿頭坐底人。鳳棲不在梧桐樹。</p>
<p style="margin-left:1em">舉僧問智門。蓮花未出水時如何。智門云。蓮花。僧云。出水後如何。智門云。荷葉。頌曰。</p>
<p>出水何如未出時。宗師直截為提持。幾多拾翠尋芳者。問著依然總不知。</p>
<p style="margin-left:1em">舉雪峰示眾云。南山有一條鱉鼻蛇。汝等諸人。切須好看。長慶出云。今日堂中。大有人。喪身失命。</p>
<p style="margin-left:1em">僧舉似玄沙。沙云。須是稜兄始得。然雖如此。我即不與麼。僧云。和尚作麼生。沙云。用南山作麼。</p>
<p style="margin-left:1em">雲門以拄杖。攛向雪峰面前。作怕勢。頌曰。</p>
<p>南山鱉鼻蛇。多年死葛怛。諸子竟出來。弄得活鱍鱍。一人擊其頭。十方世界風颼颼。一人擊其尾。等閑平地風濤起。一人擊其中。風從虎兮雲從龍。至今象骨峯前路。寄語行人須照顧<span class='note-inline'>(咦)</span>。</p>
<p style="margin-left:1em">舉保福長慶遊山次。福以手指云。只者裏。便是玅峯頂。慶云。是即是。可惜許。後舉似鏡清。清云。若不是孫公。便見髑髏徧野。頌曰。</p>
<p>妙峯孤頂行人少。兩兩三三同入草。無端踢出百花毬。驚得髑髏師子吼。</p>
<p style="margin-left:1em">舉劉鐵磨。到溈山。山云。老牸牛。汝來也。磨云。來日臺山大會齋。和尚還去麼。山放身臥。磨便出去。頌曰。</p>
<p>牸牛雖老未摧頹。朝往臺山暮即回。我困欲眠卿且去。明朝有意赴齋來。</p>
<p style="margin-left:1em">舉蓮花峯菴主。拈拄杖。示眾云。古人到者裏。為什麼不肯住。眾無語。自云。為佗途路不得力。復云。畢竟如何。又自云。楖[木*栗]橫擔不顧人。却入千峰萬峰去。頌曰。</p>
<p>宏機突出振綱宗。楖栗橫擔入亂峯。石裂崖崩路頭絕。蓮花十丈照天紅。</p>
<p style="margin-left:1em">舉僧問百丈。如何是奇特事。丈云。獨坐大雄峯。僧禮拜。丈便打。頌曰。</p>
<p>扁舟汎五湖。鐵網拂珊瑚。不入驚人浪。難逢稱意魚。</p>
<p style="margin-left:1em">舉僧問雲門。樹凋葉落時如何。門云。體露金風。頌曰。</p>
<p>樹凋葉落。體露金風。鶴歸華表。鴈過長空。回首妙高何處是。巍巍屹立白雲中。</p>
<p style="margin-left:1em">舉南泉參百丈涅槃和尚。丈問。從上諸聖。還有不為人說底法麼。泉云有。丈云。作麼生是不為人說底法。泉云。不是心。不是佛。不是物。丈云。說了也。泉云。某甲只與麼。和尚作麼生。丈云。我又不是善知識。爭知有說不說。泉云。某甲不會。丈云。我太煞為汝說也。頌曰。</p>
<p>為人不說。說不為人。南泉少喜。百丈多嗔。箇箇皮下有血。阿誰眼裏無筋。王老師太惺惺。掣斷金鎖天麒麟。</p>
<p style="margin-left:1em">舉僧問大隨。劫火洞然。大千俱壞。未審。者箇壞不壞。隨云壞。僧云。與麼則隨他去也。隨云隨佗。頌曰。</p>
<p>大千一火洞然空。突出無牙老大虫。剔起衲僧三角眼。重來無處覓行蹤。</p>
<p style="margin-left:1em">舉僧問趙州。承聞和尚。親見南泉。是否。州云。鎮州出大蘿蔔頭。頌曰。</p>
<p>鎮州蘿蔔。無根無蒂。塞斷咽喉。何處出氣。趙州親見老南泉。釋迦不受然燈記。</p>
<p style="margin-left:1em">舉麻谷持錫。到章敬。遶繩牀三帀。振錫一下。卓然而立。章敬云。是是。麻谷又到南泉。繞繩牀三帀。振錫一下。卓然而立。泉云。不是不是。谷云。章敬道是。和尚為什麼道不是。泉云。章敬即是。是汝不是。此是風力所轉。終成敗壞。頌曰。</p>
<p>是是。不是不是。兩處親曾著賊來。思量冷地空[竺-二+陡]氣。笑倒東村李大哥。翻身便解瞞良遂。</p>
<p style="margin-left:1em">舉定上座問臨濟。如何是佛法大意。濟下繩牀。擒住與一掌。便托開。定竚立。傍僧云。定上座。何不禮拜。定方禮。忽然大悟。頌曰。</p>
<p>黃蘗堂前遭痛棒。却來屋裏販揚州。累他多少旁觀者。覰著通身冷汗流。定上座太風流。但得五湖明月在。不愁無處下金鈎。</p>
<p style="margin-left:1em">舉陳操尚書。看資福。福見來。便畫一圓相。陳操云。弟子恁麼來。早是不著便。更畫圓相。資福便掩却門。頌曰。</p>
<p>賊來須打客來看。何用重重緊著關。不是機先能辨的。主賓雖好不相安。</p>
<p style="margin-left:1em">舉仰山問僧。近離甚處。僧云廬山。仰山云。曾到五老峯麼。僧云不曾到。仰山云。闍黎不曾遊山。</p>
<p style="margin-left:1em">雲門云。此語皆為慈悲之故。有落草之談。頌曰。</p>
<p>不到廬山不是僧。元來五老不曾登。仰山盖為慈悲故。帶累韶陽草裏行。</p>
<p style="margin-left:1em">舉文殊問無著。近離甚處。著云南方。殊云。南方佛法。如何住持。著云。末法比丘。少奉戒律。殊云。多少眾。著云。或三百或五百。著問。此間如何住持。殊云。凡聖同居。龍蛇混雜。著云。多少眾。殊云。前三三後三三。頌曰。</p>
<p>前三三與後三三。數目分明不用參。回首夕陽歸路遠。擘開千嶂出烟嵐。</p>
<p style="margin-left:1em">舉長沙一日遊山。歸至門首。首座問。和尚什麼處去來。沙云。遊山來。座云。到什麼處來。沙云。始隨芳草去。又逐落花回。座云。大似春意。沙云。也勝秋露渧芙蕖。頌曰。</p>
<p>狹路相逢著。家風盡展開。始隨芳草去。又逐落花回。首座增光彩。長沙興未灰。芙蕖滴秋露。衲子莫相猜。</p>
<p style="margin-left:1em">舉盤山垂語云。三界無法。何處求心。頌曰。</p>
<p>三界無法。何處求心。俗人沽三升酒。此地無二兩金。少林冷坐成何事。山未為高海未深。</p>
<p style="margin-left:1em">舉風穴在郢州衙內。上堂云。祖師心印。狀似鐵牛之機。去即印住。住即印破。只如不去不住。印即是。不印即是。時有盧陂長老。出問。某甲有鐵牛之機。請師不搭印。風穴云。慣釣鯨鯢澄巨浸。却嗟蛙步[馬*展]泥沙。陂竚思。穴喝云。長老何不進語。陂擬議。穴打一拂子云。還記得話頭麼。試舉看。盧陂擬開口。穴又打一拂子。牧主云。將知佛法與王法一般。穴云。見箇什麼。牧主云。當斷不斷。返招其亂。穴便下座。頌曰。</p>
<p>從來好語不消多。獨許盧陂是作家。慣釣鯨鯢澄巨浸。却嗟蛙步[馬*展]泥沙。擒虎兕。辨龍蛇。誰在畫樓沽酒處。相邀來喫趙州茶。</p>
<p style="margin-left:1em">舉僧問雲門。如何是清淨法身。門云。花藥欄。僧云。便與麼去時如何。門云。金毛獅子。頌曰。</p>
<p>花藥欄。金獅子。雲從龍。風從虎。雪老輥毬。禾山打皷。甜者甜兮苦者苦。</p>
<p style="margin-left:1em">舉陸亘大夫。與南泉語話次。夫云。肇法師道。天地同根。萬物一體。也甚奇恠。南泉指庭前花。召大夫云。時人見此一株花。如夢相似。頌曰。</p>
<p>天地同根。萬物一體。癩馬繫枯樁。黑牛臥死水。王老師。太多觜。與渠拈却眼中花。無限風流出當家。</p>
<p style="margin-left:1em">舉趙州問投子。大死底人。却活時如何。投子云。不許夜行。投明須到。頌曰。</p>
<p>大死却活。是精識精。投明須到。不許夜行。不是與人難共住。大都緇素要分明。</p>
<p style="margin-left:1em">舉龐居士辭藥山。山命十人禪客。相送至門首。士指空中雪云。好雪片片。不落別處。時有全禪客。云落在什麼處。士打一掌。全云。居士也不得草草。士云。汝恁麼。稱禪客。閻老子未放汝在。全云。居士作麼生。又打一掌云。眼見如盲。口說如啞。頌曰。</p>
<p>送別連將兩掌施。得便宜是落便宜。朔風吹雪漫空白。冷煖龐公只自知。</p>
<p style="margin-left:1em">舉僧問洞山和尚。寒暑到來。如何回避。山云。何不向無寒暑處。僧云。如何是無寒暑處。山云。寒時寒殺闍黎。熱時熱殺闍黎。頌曰。</p>
<p>寒時寒殺。熱時熱殺。洞山老人。以鹽止渴。</p>
<p style="margin-left:1em">舉禾山垂語云。習學謂之聞。絕學謂之隣。過此二者。是為真過。僧出問。如何是真過。山云。解打皷。問如何是真諦。山云。解打皷。</p>
<p style="margin-left:1em">問即心即佛。即不問。如何是非心非佛。山云。解打皷。</p>
<p style="margin-left:1em">問向上人來。如何接。山云。解打皷。頌曰。</p>
<p>堪咲禾山老。從來愛撒沙。只言解打皷。不會弄琵琶。直下蒼龍窟。還經蠱毒家。祕魔巖上叟。隨例也擎杈。</p>
<p style="margin-left:1em">舉僧問趙州。萬法歸一。一歸何處。州云。我在青州。作一領布衫。重七斤。頌曰。</p>
<p>青州布衫重七斤。何似鎮州大蘿蔔。七百甲子老禪和。斷絃誰把鸞膠續。</p>
<p style="margin-left:1em">舉鏡清問僧。門外什麼聲。僧云。雨渧聲。清云。眾生顛倒。迷<span class='corr'>己</span>逐物。僧云。和尚作麼生。清云。洎不迷<span class='corr'>己</span>。僧云。洎不迷<span class='corr'>己</span>。意旨如何。清云。出身猶可易。脫體道應難。頌曰。</p>
<p>丫鬟女子語如癡。終日無心理織機。化作山頭望夫石。不知郎去幾時歸。</p>
<p style="margin-left:1em">舉僧問雲門。如何是法身。門云。六不收。頌曰。</p>
<p>白雲出沒太虗中。一片西兮一片東。昨夜擡頭看北斗。扶桑那畔日輪紅。</p>
<p style="margin-left:1em">舉王太傅。入招慶煎茶。時朗上座。與明招把銚。朗飜却茶銚。太傅見問上座。茶爐下是什麼。朗云。捧爐神。太傅云。既是捧爐神。為什麼。翻作茶。朗云。仕官千日。失在一朝。太傅拂袖便去。明招云。朗上座喫却招慶飯了。却江外打野榸。朗云。上座作麼生。招云。非人得其便。頌曰。</p>
<p>舉不顧。即差互。打翻茶銚捧爐神。拂袖便行王太傅。獨眼龍。朗上座。陽春白雪無人和。終日茫茫打野榸。笑殺嵩山破竈墯。</p>
<p style="margin-left:1em">舉三聖問雪峰。透網金鱗。未審以何為食。峯云。待汝出網來。向汝道。聖云。一千五百人善知識。話頭也不識。峯云。老僧住持事煩。頌曰。</p>
<p>雪老太風流。峯頭駕鐵舟。古帆曾未挂。重整釣鰲鈎。橫海鯨方至。攔江網<span class='corr'>已</span>收。有時乘好月。特地過滄洲。</p>
<p style="margin-left:1em">舉僧問雲門。如何是塵塵三昧。門云。鉢裏飯桶裏水。頌曰。</p>
<p>盋裏飯桶裏水。渴飲飢飡。東倒西起。行脚師僧幾箇知。靈蹤不在猨啼處。</p>
</div>
<div class='div-other'><a id='mulu19' />
<p class='h1'>告香普說</p><p class="byline">□□　□□　編</p><p>鐘樓上念贊。牀脚下種菜。荊棘林中。是什麼人行履。</p>
<p>兩箇泥牛鬪入海。無位真人。因甚頟頭汗出。</p>
<p>達磨不來東土。二祖不往西天。祖師鼻孔長多少。</p>
<p>山僧適來垂此三轉語。若不是堂中第一座。具人天眼目。出來證明。未免一場懡㦬。須知衲僧頂[寧*頁]上一著子。如十日竝照。輝天鑑地。耀古騰今。何曾有一絲毫許。障礙得佗。所以大覺世尊。初生下來。便道。天上天下。唯吾獨尊。<span class='corr'>已</span>是明明白白地。說向諸人了也。一大藏教。一千七百陳爛葛藤。總是為蛇畫足。後代兒孫。承虗接響。不能一刀截斷。致使三百五百。閙浩浩地。者邊商量。那邊卜度。莫不隨佗脚跟後轉。若是英靈上士。如金翅擘海。直取龍吞。千人萬人。羅籠不住。做箇滅胡種草。豈不快哉。何用山僧。向曲彔牀上。搖唇鼓舌。說黃道黑。成得什麼事。</p>
<p>今時兄弟出來。多是覓佛覓法。覓禪覓道。覓菩提涅槃。真如解脫。不肯退步。向衣單下。嘿嘿體究。何不放教身心。蕩蕩地閑閑地。胷中不留一箇元字脚。久久自然相應。</p>
<p>若是人我山高。是非鋒起。為五欲八風之所搖撼。求其到大安樂大休歇之地。不亦難乎。設有一箇半箇。向髑髏前。認得箇昭昭靈靈底。便道。獼猴佩一面古鏡。狸奴有萬里神光。有底逴得古人些子殘光剩影。便道。不離當處常湛然。覓即知君不可見。似則也似。是則未是。有底但於理性上。明將來。聲色中。透出去。謂之綿緜密密。不漏絲毫。純是真空。更無別法。如斯見解。未出常情。勘證將來。白雲萬里。所以道。向上一路。千聖不傳。學者勞形。如猿捉影。</p>
<p>只如靈山會上。世尊拈一枝花。是時百萬之眾。智如鶖子。辯若滿慈。尚乃茫然。不知落處。直饒金色頭陀。破顏微笑。也未夢見教外別傳底意旨在。缺齒老胡。十萬里得得西來。面壁九年。二祖禮三拜。起來依位而立。喚作汝得吾髓。且莫誑謼別人好。自餘德山臨濟趙州雲門。天下老和尚。用盡自<span class='corr'>己</span>查梸。總是平地生堆。無風起浪。點撿將來。各人脚跟下。好與爛椎一頓。免見教壞人家男女。</p>
<p>兄弟若非真正要了辦生死大事。[拚-ㄙ+ㄊ]得十年二十年工夫。全身放下。靠一本色宗匠。與之決擇。如金在鑛中。入其爐韛。受其鉗鎚。千鍛萬煉。去其鑛穢。則金之本體。自然現前。又如清淨摩尼寶珠。處塵勞中。忽遇智人指出。去其塵垢。則珠之本體光明。頓然發現。而此金珠。乃是當人本有之體。非假外求。但經敏手煅煉。磨瑩出來。則其本地風光。何曾欠少。不見靈雲和尚。三十年做工夫。一日見桃花。豁然契悟。乃有頌云。三十年來尋劒客。幾回葉落又抽枝。自從一見桃花後。直至于今更不疑。且道。不疑箇什麼。舉似溈山懶安和尚。溈山云。從緣入者。永無退失。冬瓜印子。又舉似玄沙。沙云。諦當甚諦當。敢保老兄未徹在。一手不獨拍。兩手鳴摑摑。東山五祖云。說甚未徹。更參三十年始得。利動君子。雪竇頌云。本無迷悟數如麻。獨許靈雲是作家。借問遍參諸祖客。不知何處見桃花。金屑雖貴。落眼成翳。山僧亦曾有一頌。桃花開日好風光。引得遊人煞著忙。劒客不知何處去。令人長憶謝三郎。靈雲住後。長生問云。混沌未分時如何。雲云。露柱懷胎。生云。分後如何。雲云。如片雲點太清。生云。未審太清。還受點也無。雲不對。生云。恁麼則含生不來也。雲亦不對。生云。直得純清絕點時如何。雲云。猶是真常流注。生云。如何是真常流注。雲云。似鏡常明。生云。向上還有事也無。雲云有。生云。如何是向上事。雲云。打破鏡來。與汝相見。還識靈雲麼。金鏃慣調曾百戰。鐵鞭多力恨無讐。</p>
<p>又有香嚴和尚。在溈山會下。一日溈山問云。聞子在百丈先師處。問一答十。問十答百。只今向父母未生<span class='corr'>已</span>前。道將一句來。香嚴茫然無對。將平生所閱底文字撿尋。竝無一言。可以酬對。遂歎云。畫餅不可充飢。屢請溈山。為說破。溈山云。我若向汝說。佗日眼開。罵我去在。香嚴云。此生不學佛法也。且作個長行粥飯僧。看他大力量人。只者一個。全身放下。千佛出世。也不奈何。于今要討一箇長行粥飯僧。也無討處。直抵南陽卓菴。一日芟除草木。瓦礫擊竹作聲。廓然大悟。畢竟悟箇什麼。且道。與靈雲見桃花。相去多少。一對無孔鐵槌。遽歸沐浴。焚香遙拜溈山曰。和尚大悲。恩逾父母。當時若為我說破。豈有今日事耶。者漢和骨頭。一時換了。仍述一偈云。一擊忘所知。更不假修持。動容揚古路。不墯峭然機。處處無蹤跡。聲色外威儀。諸方達道者。咸言上上機。將謂有多少奇特。徑歸溈山。具陳所解。溈山云。今日方知。吾不汝欺也。何不與本分草料。一日仰山問云。聞師弟有悟道頌。試舉看。香嚴遂舉前偈。仰山云。此是閑時搆置底。未為極則。太煞減人威光。香嚴再舉一偈云。去年貧未是貧。今年貧始是貧。去年貧有卓錐之地。今年貧錐也無。不因夜來鴈。爭見海門秋。仰山云。如來禪許你會。祖師禪未夢見在。鐵蒺藜槌。轉弄轉危。香嚴又呈一偈。吾有一機。瞬目視伊。若也不會。別喚沙彌。白雪陽春不同調。仰山云。且喜師弟會祖師禪。孟八郎漢。又恁麼去。</p>
<p>香嚴住後示眾云。如人在千尺懸厓。口㗸樹枝。手無所扳。脚無所踏。樹下有人。問西來意。不答則違佗所問。若答佗則喪身失命。當恁麼時。如何即是。香嚴旁若無人。發此一問。不妨奇特。時有虎頭上座云。上樹即不問。未上樹。請和尚道。也好一拶。香嚴呵呵大咲。若人知得此咲。咲須三十年。雪竇拈云。樹上道即易。樹下道即難。老僧上樹也。置將一問來。懸羊頭賣狗肉。殊不知。香嚴坐籌帷幄之中。決勝千里之外。虎頭上坐。也賞佗大膽。向飢鷹爪下分飡。猛虎口中奪肉。若不是作家宗匠。洎被打破蔡州。還識香嚴麼。三千劒客今何在。獨許莊周致太平。</p>
<p>你兄弟家。出一藂林。入一保社。撥草瞻風。尋師訪道。還曾如靈雲真到不疑之地一回麼。還如香嚴一擊忘所知麼。有底道。聲色頭上坐。聲色頭上臥。有底道。聲不是聲。色不是色。有底道。聞聲悟道。見色明心。有底道。青青翠竹。總是真如。爛爛桃花。無非般若。如斯理論。閻羅老子。未放你過在。巖頭和尚云。若欲播揚大教。一一從自<span class='corr'>己</span>胸中。流出將來。與我盖天盖地去始得。</p>
<p>山僧濫尸此席。無補宗門。現前一眾。總是碩德耆年。諸方龍象。挽回上古風規。舉行藂林盛典。非圖後來有所聞見。亦使法道不致寂寥。諸人既具鐵眼銅睛。山僧安敢妄通消息。</p>
<p>適來所舉數則因緣。總是古人煎過藥查。嚼了殘飯。有什麼滋味。可以咂啖。雖然忽於無滋味中。蹉口嚥却。舌頭也難得。山僧更與汝。舉箇古話。僧問馬大師云。和尚為什麼道即心即佛。大師云。只為止兒啼。僧云。啼止後如何。大師云。非心非佛。僧云。除此外。如何指示。大師云。不是心。不是佛。不是物。今時兄弟。才見舉箇即心即佛。便把作尋常說話。才舉個麻三斤。乾屎橛。杖林山下竹筋鞭。以至釣絲絞水鋸解秤鎚。新婦騎驢阿家牽。三脚驢子弄蹄行。如此之類。便作玄妙奇特商量。若作玄妙奇特商量。入地獄如箭射。若作平常說話。入地獄如箭射。</p>
<p>佛鑑懃和尚頌云。美如西子離金閤。嬌似楊妃倚玉樓。猶把琵琶半遮面。不令人見轉風流。者箇頌子。作平常說話得麼。作玄妙奇特商量得麼。又北山隆和尚頌云。即心即佛。有水有竹屋便好。非心非佛。不襪不冠身自由。不是心不是佛不是物。閑倚闌干立清曉。紅芭蕉引碧牽牛。者箇頌子。作平常說話得麼。作玄妙奇特商量得麼。又霍山昭和尚云。即心即佛。嘉眉杲閬。懷裏有狀。非心非佛。筠袁虔吉。頭上插筆。不是心。不是佛。不是物。漳泉福建頭匾似扇。只可聞名。不可見面。這箇頌子。作平常說話得麼。作玄妙奇特商量得麼。具眼禪流。試定當看。諸人二六時中。忽然一拳打破虗空。方知三世諸佛寐語。六代祖師寐語。天下老和尚寐語。何山寐語。久立眾慈。伏惟珍重。</p>
<p>中夏普說。古人道。我若真正舉揚。直須法堂前。草深一丈。始得。誠哉是言。豈不見。魯祖凡見僧來。便面壁。南泉聞云。我尋常向師僧道。向佛未出世時會取。尚不得一箇半箇。他與麼。驢年去。看他古人。恁麼說話。盖是奈何不得。諸人既是按下雲頭。山僧與你通一線路。諸兄弟。我不敢輕於汝等。汝等皆當作佛。我不敢輕於汝等。汝等皆當作祖。祖佛與上座不別。為什麼不別。只是見處不別。你擬心作佛作祖。喚作望上心不息。正是生死根本。出家行脚。本為出離生死。生死作麼生離。纔入門來便道。生死事大。無常迅速。是你擬欲脫佗生死。日中還逃得影麼。二乘猒生死如桎梏。菩薩於生死而不捨。永嘉初見曹溪。道箇生死事大。無常迅速。六祖云。何不體取無生。了無速乎。永嘉云。體即無生。了本無速。六祖云。子甚得無生之意。永嘉云。無生豈有意耶。六祖云。無意誰當分別。永嘉云。分別亦非意。看佗師資緣會。針芥相投。正去偏來。明投暗合。著著有出身之路。此是天下第一箇。行脚見人底標準。如今兄弟。也依樣道箇生死事大。無常迅速。及乎問佗。喚什麼作生死。喚什麼作無常。便即懡㦬。既不能如金翅擘海。香象渡河。直須晝三夜三。密密體究。[拚-ㄙ+ㄊ]取一生兩生。以至多生。全體放下。如癡如兀。忽然洗面摸著鼻孔。不為難事。你若一暴十寒。者邊游州獵縣。那邊玩水觀山。愛名被名縛。愛利被利縛。愛佛法被佛法縛。愛善知識。被善知識縳。愛超佛越祖。被超佛越祖縳。你若總不愛。被總不愛縳。</p>
<p>初機兄弟。又不可無明師善友。相與䇿發。至于大達之地。如雪峯三登投子。九上洞山。後於澧州鰲山店上。打破漆桶。皆巖頭䇿發之功也。雪峯與巖頭。同到鰲山阻雪。巖頭只是打睡。雪峯一向坐禪。一日喚巖頭云。師兄師兄。且起來。巖頭喝云。噇眠去。每日牀上坐。恰如七村裏土地。他時異日。魔魅人家男女去在。峯點胸云。某甲者裏。實未穩在。不敢自謾。巖頭云。我將謂你佗後。向孤峯頂上。盤結草菴。播揚大教。猶作箇語話。峯云。某甲實未穩在。巖頭云。若實如此。據你見處。一一通來。是則與你證明。非則與你剗却。峯云。某甲初到鹽官。聞舉色空義。得箇入處。頭云。此去三十年。切忌舉著。峯云。因看洞山過水頌。有箇省處。頭云。若恁麼。自救也不了。峯云。後因問德山。從上宗乘中事。學人還有分也無。山打一棒云。道什麼。我當下如桶底脫相似。巖頭震威一喝云。豈不聞道。從門入者不是家珍。雪峯是箇沒量大人。他從前許多所得。不自珍惜。堅謂未穩。誠知佛法。不是小事。及乎被巖頭揣盡家私。拶向萬仞厓頭。伎倆<span class='corr'>已</span>盡。途路<span class='corr'>已</span>窮。時節<span class='corr'>已</span>至。曠劫未明之事。將及現前。却問他後如何。巖頭向者裏。放開啐啄同時眼。施出啐啄同時用。輕輕與佗一推向道。他後若欲播揚大教。須一一從自<span class='corr'>己</span>胷襟。流出將來。與我盖天盖地去。雪峯不覺全身落在萬仞厓下。一點氣息也無。却甦醒起來。跳下禪牀云。師兄今日。始是鰲山成道。今日始是鰲山成道。巖頭若向者裏。更與本分草料。雪峯光明盛大。豈止於此。佛眼和尚頌云。鰲山成道足人傳。莫是從來話未圓。賴有玄沙知始末。遍身紅爛在魚船。若明得者一頌。便識得巖頭雪峯。舌頭落處。還丹一粒。點鐵成金。至理一言。轉凡成聖。此是天下第二箇。行脚。親近師友底標準。雪峯住後。示眾云。南山有一條鱉鼻蛇。汝等諸人。切須好看。又云。盡大地撮來。如粟米粒大。拋向面前。漆桶不會。打皷普請看。又云。盡大地是箇解脫門。把手拽不入。且道者些消息。從甚處得來。要且不從三登九到處得來。不從德山棒下得來。不從巖頭道一一從自<span class='corr'>己</span>胷襟流出。盖天盖地處。得來。久參宿衲。未舉先知。後學初機。卒難洞曉。灼然此一段奇特大事。無非無量劫來。熏習般若種子純熟。豈可造次便欲到他古人田地。大覺世尊。於三大阿僧祇劫修行。然後萬德功圓。方成正覺。的非容易。又不可見與麼道。便乃自生退怯。汝若具大信根。有大力量。發大志願。於一念頃。頓入不思議。無功用廣大法門。如蛟龍得一渧之水。便能興雲布雨。浹洽大地枯槁。此是決定底事。誠不虗也。參玄上士。行脚高流。既來妙峯山中度夏。不可道學禪學道。妙峯無禪道可學。不可道問古問今。妙峯無今古可問。不可將古人言句。記持以當本參。佗古人殘涎剩唾。涴汝心田。臈月三十日。總不得力。設有平生參得學得。講明得悟得。總是癡狂外邊走。自<span class='corr'>己</span>分上。有何干涉。</p>
<p>眾中有久參兄弟。聞山僧與麼說話。出來掀倒禪牀。喝散大眾。豈不有些衲僧氣息。既無其人。山僧再舉一則古話。首山和尚。一日侍風穴和尚次。風穴垂淚云。不幸。臨濟之道。至吾將墜於地。首山云。覩此一眾。豈無人耶。風穴云。聰敏者多。見性者少。首山云。如某者如何。風穴云。吾雖望子之久。又恐耽著法華。不能放捨。首山云。此亦可事。願聞其要。於是風穴上堂。舉世尊。以青蓮目。顧視迦葉。正當與麼時。且道說箇什麼。若道不說而說。又是埋沒先聖。且道說箇什麼。首山便下去。侍者云。念法華。何不祗對和尚。風穴云。佗會也。次日。首山與真園頭上來。穴問云。作麼生是世尊不說說。真云。鵓鳩樹頭啼。意在麻畬裏。穴云。你作許多癡福作麼。何不體究言句。穴却問首山。你作麼生。首山云。動容揚古路。不墯悄然機。穴顧真園頭云。你何不看念法華下語。大眾。風穴老人垂手處。直向靈山會上。與釋迦老子。把手共行。若非首山直下承當。佛法豈到今日。在今臨濟兒孫。遍滿天下。滅臨濟宗者。果何人耶。</p>
<p>是事且止。只如長夏<span class='corr'>已</span>過太半。狗子無佛性話。還透得也未。若也未明。且莫虗過時光。急著精彩始得。五祖和尚道。老僧尋常只舉箇無字便休。若透得者無字。天下人不奈你何。五祖又有頌云。趙州露刃劍。寒霜光焰焰。更擬問如何。分身作兩段。密菴老祖頌云。狗子無佛性。殺人便償命。苦痛百千般。因邪却打正。又古德頌云。狗子佛性無。虎在三叉口。跳上驀腰騎。不用東西走。若向五祖言下悟去。堪與佛祖為師。若向密菴言下悟去。堪與人天為師。若向古德言下悟去。堪與學者為師。諸人若透得者一箇無字。趙州老漢。倒退三千。狗子還有佛性也無。<span class='corr'>但</span>恁麼參。時熱珍重。</p>
<p>朝廷金山寺建水陸會普說。僧問。堯仁蕩蕩如天闊。舜德淵淵似海深。法施門開無壅塞。三途八難盡超升。朝宰臨筵。請師說法。師云。天無私盖。地無私載。進云。梁武製文於曩日。我皇今日再敷揚。師云。聖人無兩心。進云。昨日金鐙明碧落。今朝法鼓震玄音。師云。見聞明歷歷。我法妙難思。進云。與麼則皇道與佛道竝行也。師云。知恩方解報恩。</p>
<p>師乃云。如來往昔為眾生。脩治法海無邊行。有如沛澤清炎暑。普滌眾生煩惱熱。所以乘大悲願力。示現世間。為三界大師。四生慈父。如優曇華。時一現爾。或於一毫端。現寶王剎。坐微塵裏。轉大法輪。或為轉輪聖王。王四天下。千子圍繞。七寶莊嚴。壽八萬歲。飛行自在。所向無礙。其國豐樂。人民熾盛。威德特尊。無有為比。是皆大悲願力中之所發現。所以道。大悲願力。猶如大海。甚深無底。大悲願力。如太虗空。廣大無際。大悲願力。如大日輪。升于虗空。大悲願力。如須彌山。普雨眾寶。大悲願力。如如意珠。滿眾生願。大悲願力。如世明鐙。普照一切。大悲願力。猶如高盖。普蔭群生。我佛如來。以大悲心而為體。因於眾生。而起大悲。因於大悲。生菩提心。因菩提心。成等正覺。譬如曠野之中。有大樹王。根若得水。枝葉花果。悉皆繁茂。菩提樹王。亦復如是。一切眾生。而為樹根。諸佛菩薩。而為花果。若諸菩薩。以大悲水。饒益眾生。則能成就諸佛智慧花果。若諸菩薩。以大悲心。饒益眾生。則能成就阿耨菩提。是故。菩提屬於眾生。若無眾生。一切菩薩。終不能成無上正覺。故我大元佛心聖主。與釋迦如來。轉輪聖王。同一根本。同一枝葉。亦乘大悲願力。示現世間。作大國王。為世界主。允文允武。克哲克明。玉扆垂衣。視四海眾生。如赤子。金輪統御。攝十方剎土。為一家。具十地菩薩之身心。超四輪王之壽量。萬幾之暇。留心佛法。以正法治民。故佛教倍前。光明熾盛。以大悲心。饒益眾生。開甘露門。廣度群品。由是。於楊子江。建金山萬僧之海會。脩水陸無礙之大齋。披閱五千四十八卷之尊經。講演教禪。直指難思之妙法。以百億日月。而為燈燭。使一切眾生。得證光明三昧門故。以百億須彌。而為香饌。使一切眾生。悉皆飽滿。得證法喜禪悅樂故。以百億香水海。而為醍醐酥酪。使一切眾生。頓息飢虗。得入如來清淨法海故。以百億四天下七寶。而為布施。使一切眾生。永離貧苦。皆得如意富樂故。以過現未來。百千萬億。恒河沙。微塵數。諸佛菩薩。而為眷屬。使一切眾生。得依怙善知識故。以三千大千世界。而為經卷。使一切眾生。常轉如是經故。上窮有頂。下極空輪。若幽若顯。咸脫於苦輪。曰天曰人。皆承其恩力。莫不皆從佛心聖主。清淨微妙。大悲願力中之所流出。上合諸佛本覺妙心。下與一切眾生。同一悲仰。以此祝聖壽。壽如妙高不動之山。以此延　聖福。福等華藏甚深之海。以此治國家。則民康物阜。以此平天下。則海晏河清。百億劫之罕逢。十方國之希有。何異釋迦出世。彌勒降生。恒河沙界。盡入提封。九十六種。咸歸正化。巍巍乎蕩蕩乎。不可得而稱量。不可得而思議。只今君臣慶會。佛法光揚。知恩報恩。作麼生道。兩輪日月無私照。一統乾坤樂太平　復舉。梁武帝夢神僧。告曰。六道四生。幽囚者眾。何不建水陸大齋。而濟拔之。帝既寤。詔十大高僧。披尋大藏。撰成儀文。始於金山建此大會。於初夜分。悉停燈燭。帝親臨筵。禱曰。若此儀文。理協聖凡。願我拜起。燈燭自明。如未符聖意。燭暗如故。帝一拜。燈燭皆明。二拜宮殿震動。三拜天雨寶花。當時靈異。不可勝數。至於歷代脩建。顯驗猶多。當今佛心天子。以梁武之心為心。特降　御香七寶綵段。脩設齋供。建此大會。宰相百官。光臨法會。諸山碩德。共闡玄音。凡聖混融。人天交接。直得娑竭羅龍王。從海涌出。親獻寶珠。天帝釋空中雨花。殷勤贊嘆。</p>
<p>上來臣僧升于寶座。舉唱宗乘。所萃鴻因。端用祝延天筭。復成一偈。堯眉八<span class='corr'>采</span>輝寰宇。舜目重瞳照四方。紫金山頭日卓午。大千沙界仰恩光。</p>
</div>
<div class='div-other'><a id='mulu20' />
<p class='h1'>法語</p>
<div class='div-other'><a id='mulu21' />
<p class='h2'>示行侍者</p><p>古來本色衲子。尋師訪道。決擇此事。須得明師善友。切磋琢磨。日漸月漬。自然超群拔萃。千人萬人。羅籠不住。方堪為種草。</p>
<p>雪峰三登投子。九上洞山。於德山棒下。如桶底脫。至鰲山店上。跳下禪牀云。今日始是鰲山成道。雪峰如吞舟之魚。搖乾蕩坤。振鬣擺尾。若不得巖頭震燒尾之雷電。而欲過禹門。其可得乎。師友琢磨之功。信不誣矣。後來建大道場。一千五百龍象圍繞。光明盛大。若揭日月焉。雲夢之竹。天下之勁。不矯揉羽筈。則不能以入堅。棠溪之金。天下之利。不鎔範砥礪。則不能以擊強。其斯之謂。</p>
<p>泉南行侍者。與巖頭雪老。同一生緣。徧參閩浙諸大尊宿。既親近明師友。何患乎所得不深。所見不廣。欲還故里省親。來求警䇿。因謂之曰。父母非我親。誰是㝡親者。諸佛非我道。誰是㝡親者。這裏下得轉語。不妨衣錦還鄉。其或尚涉途程。直須如真覺祖師。跳下禪牀時。一回。方為究竟。勉之勉之。</p>
</div>
<div class='div-other'><a id='mulu22' />
<p class='h2'>示阜上人</p><p>終日喫飯。未甞咬著一粒米。終日著衣。未甞挂著一縷絲。我與麼道。早是龜毛長數丈了也。你若攀緣不息。妄想馳求。覓佛覓法。覓禪覓道。大似緣木求魚。刻舟求劍。直須二六時中。不依倚一物。則自然虗而靈。寂而妙。喚作無依道人。又謂之金剛正體。又謂之頂王三昧。隨處作主。遇緣即宗。朝往西天。暮還東土。有什麼過。</p>
<p>阜上人坐夏山中。來求警䇿。書此示之。</p>
</div>
<div class='div-other'><a id='mulu23' />
<p class='h2'>示寶維那</p><p>古人三登投子。九上洞山。為什麼事。玄沙不出嶺。保壽不渡河。又作麼生。古今無異。達者同途。良驥追風。何勞鞭影。不見。古靈和尚。告其師曰。靈光洞耀。逈脫根塵。體露真常。不拘文字。心性無染。本自圓成。但離妄緣。即如如佛。者箇是參方歸省。師資相契底。千古龜鑑。豈似如今隨群逐隊。推磨行脚。增長無明。虗延歲月者。又將何面目。以見其師耶。</p>
<p>閩中寶維那歷徧百城。一斑未露。明日還鄉省師。當如古靈。作大獅子吼。不妨暢快平生。何山聞得。焚香為汝證明此事。終不虗也。</p>
</div>
<div class='div-other'><a id='mulu24' />
<p class='h2'>示成上人</p><p>人人有箇生緣。如何是上座生緣。若道某甲是某州某處人氏。與麼祗對。錯了也。你若識得生緣。一生參學事畢。雲門大師道。生緣若在向北。北有趙州和尚。五臺文殊。總在者裏。生緣若在向南。南有雪峰臥龍西院鼓山。摠在者裏。你若會得雲門說話。不必南詢諸友。重見文殊。樓閣門開。方參彌勒。</p>
</div></div>
<p class='juan'>月江和尚語錄卷中</p>
</div><!-- end of div[@id='body'] -->
</body></html>