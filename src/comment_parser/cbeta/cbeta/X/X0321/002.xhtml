<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞伽經註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3' />註楞伽阿䟦多羅寶經卷第二</p>
<div class='div-commentary'><p style="margin-left:1em">於自覺非分故。說無因故。外道無有常性。</p>
</div>
<div class='div-orig'><p>大慧。若復諸外道因相。成常不思議。</p>
</div>
<div class='div-commentary'><p style="margin-left:1em">將片彼常。若諸外道。因無常<span class='corr'>已</span>成常者。此縱彼義。</p>
</div>
<div class='div-orig'><p>因自相非性。同於菟角。</p>
</div>
<div class='div-commentary'><p style="margin-left:1em">此舉法喻而片。明彼妄立因相。本無體性。類於兔角。</p>
</div>
<div class='div-orig'><p>此常不思議。但言說妄想。</p>
</div>
<div class='div-commentary'><p style="margin-left:1em">明此外計。但唯言妄。故同兔角。</p>
</div>
<div class='div-orig'><p>諸外道輩。有如是過。</p>
</div>
<div class='div-commentary'><p style="margin-left:1em">明彼外道。但有妄說之患。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">此徵所以。</p>
</div>
<div class='div-orig'><p>謂但言妄想。同於兔角。自因相非分。</p>
</div>
<div class='div-commentary'><p style="margin-left:1em">此即釋也。明彼外人。但有言妄。同兔角故。於自覺因相。彼非其分。</p>
</div>
<div class='div-orig'><p>大慧。我常不思議。因自覺得相故。</p>
</div>
<div class='div-commentary'><p style="margin-left:1em">自下顯正。明佛真常。因於本心自覺得相。</p>
</div>
<div class='div-orig'><p>離所作性非性故常。</p>
</div>
<div class='div-commentary'><p style="margin-left:1em">釋上常義。離於所作有無性故。名之為常。</p>
</div>
<div class='div-orig'><p>非外性非性無常。思量計常。</p>
</div>
<div class='div-commentary'><p style="margin-left:1em">不同外道思量取計。</p>
</div>
<div class='div-orig'><p>大慧。若復外性非性無常。思量計常不思議常。</p>
</div>
<div class='div-commentary'><p style="margin-left:1em">若計外性無<span class='corr'>已</span>。思量為常者。此即牒計。</p>
</div>
<div class='div-orig'><p>而彼不知常不思議自因之相。</p>
</div>
<div class='div-commentary'><p style="margin-left:1em">片彼不知真不思議自因之相。</p>
</div>
<div class='div-orig'><p>去得自覺聖智境界相遠。彼不應說。</p>
</div>
<div class='div-commentary'><p style="margin-left:1em">初明訶責。明彼去自覺彌遠。不應說有常不思議。</p>
</div>
<div class='div-orig'><p>復次大慧。畏生死妄想苦。而求涅槃。</p>
</div>
<div class='div-commentary'><p style="margin-left:1em">四對愚智優劣。以明正智。此敘愚見。謂畏生死苦。求涅槃樂。</p>
</div>
<div class='div-orig'><p>不知生死涅槃差別一切性妄想非性。</p>
</div>
<div class='div-commentary'><p style="margin-left:1em">釋其所由。彼人猒苦求樂者。以不了生死涅槃。及差別諸法。悉是妄想。本來非性。</p>
</div>
<div class='div-orig'><p>未來諸根境界休息。作涅槃想。</p>
</div>
<div class='div-commentary'><p style="margin-left:1em">以不了故。妄計未來根境滅<span class='corr'>已</span>。作涅槃想。</p>
</div>
<div class='div-orig'><p>非自覺聖智趣藏識轉。</p>
</div>
<div class='div-commentary'><p style="margin-left:1em">然大乘以自覺藏轉。而為涅槃。小乘未悟。故言非也。</p>
</div>
<div class='div-orig'><p>是故。凡愚說有三乘。</p>
</div>
<div class='div-commentary'><p style="margin-left:1em">明立教所由。以根器不同。是故佛為凡愚。說三乘教。</p>
</div>
<div class='div-orig'><p>說心量趣無所有。</p>
</div>
<div class='div-commentary'><p style="margin-left:1em">明彼三乘性人並是心量者。為令趣入無所有。故下云。住於無所有。何建立三乘。</p>
</div>
<div class='div-orig'><p>是故大慧。彼不知過去未來現在諸如來自心現境界。</p>
</div>
<div class='div-commentary'><p style="margin-left:1em">明彼小根。不知三世如來真心現境。以為涅槃。</p>
</div>
<div class='div-orig'><p>計著外心現境界。生死輪常轉。</p>
</div>
<div class='div-commentary'><p style="margin-left:1em">遂計心外現境。識浪無窮。故云常轉。</p>
</div>
<div class='div-orig'><p>復次大慧。一切法不生。</p>
</div>
<div class='div-commentary'><p style="margin-left:1em">下明辯正。前起生死涅槃等見。為斥彼故。言諸法不生。</p>
</div>
<div class='div-orig'><p>是過去未來現在諸如來所說。</p>
</div>
<div class='div-commentary'><p style="margin-left:1em">明化跡雖殊。證道所說。曾無有異。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">徵諸法不生者何。</p>
</div>
<div class='div-orig'><p>謂自心現性非性。離有非有生故。</p>
</div>
<div class='div-commentary'><p style="margin-left:1em">此釋也。謂了自心現。本來非性。則離有無二種生見。故言不生。</p>
</div>
<div class='div-orig'><p>大慧。一切性不生。</p>
</div>
<div class='div-commentary'><p style="margin-left:1em">下再明不生。此先標也。</p>
</div>
<div class='div-orig'><p>一切法如兔馬等角。</p>
</div>
<div class='div-commentary'><p style="margin-left:1em">喻兔馬等角。既本自不有。後亦不無。不生亦爾。</p>
</div>
<div class='div-orig'><p>愚癡凡夫不實妄想自性妄想故。</p>
</div>
<div class='div-commentary'><p style="margin-left:1em">今舉生見。以明不生。<span class='corr'>但</span>凡愚不實。妄計生滅。實無生。</p>
</div>
<div class='div-orig'><p>大慧。一切法不生。自覺聖智趣境界者。</p>
</div>
<div class='div-commentary'><p style="margin-left:1em">又明不生是自覺趣境。此句該通上下。</p>
</div>
<div class='div-orig'><p>一切性自性相不生。</p>
</div>
<div class='div-commentary'><p style="margin-left:1em">若自覺趣者。知一切法性自不生。此即該下。</p>
</div>
<div class='div-orig'><p>非彼愚夫妄想二境界自性。</p>
</div>
<div class='div-commentary'><p style="margin-left:1em">明不生之道。非愚下二見所知。</p>
</div>
<div class='div-orig'><p>身財建立趣自性相。</p>
</div>
<div class='div-commentary'><p style="margin-left:1em">明凡下計依正兩報。二見因此而興。</p>
</div>
<div class='div-orig'><p>大慧。藏識攝所攝相轉。愚夫墮生住滅二見。希望一切性生。</p>
</div>
<div class='div-commentary'><p style="margin-left:1em">今明二見起之所由。謂依藏識微習轉故。則有能所二見之患。諸見起由。自茲而生。</p>
</div>
<div class='div-orig'><p>有非有妄想生。非聖賢也。</p>
</div>
<div class='div-commentary'><p style="margin-left:1em">夫有無二見。從妄而生。非是聖賢。有如斯過。</p>
</div>
<div class='div-orig'><p>大慧。於彼應當脩學。</p>
</div>
<div class='div-commentary'><p style="margin-left:1em">此結勸脩。</p>
</div>
<div class='div-orig'><p>復次大慧。有五無間種性。</p>
</div>
<div class='div-commentary'><p style="margin-left:1em">五約五性以驗於機明其正智。此即初標。答上云何為種性等。</p>
</div>
<div class='div-orig'><p>云何為五。</p>
</div>
<div class='div-commentary'><p style="margin-left:1em">明其徵數。</p>
</div>
<div class='div-orig'><p>謂聲聞乘無間種性。</p>
</div>
<div class='div-commentary'><p style="margin-left:1em">三。明列名。此列初性。謂聞聲教。乘以脩行。不雜餘乘。故名無間。習見不易。生於後果。故名種性。</p>
</div>
<div class='div-orig'><p>緣覺乘無間種性。</p>
</div>
<div class='div-commentary'><p style="margin-left:1em">有其二種。一出無佛世。覩緣而悟。二遇佛演說十二因緣。依以受行。亦招來報。義例同前。</p>
</div>
<div class='div-orig'><p>如來乘無間種性。</p>
</div>
<div class='div-commentary'><p style="margin-left:1em">乘一如道。至成種覺。名曰如來。所乘之法。即悲智兼濟。餘准於上。</p>
</div>
<div class='div-orig'><p>不定種性。</p>
</div>
<div class='div-commentary'><p style="margin-left:1em">於三乘法。未有定種。隨說而入。習必剋成。三性具含。故言不定。</p>
</div>
<div class='div-orig'><p>各別種性。</p>
</div>
<div class='div-commentary'><p style="margin-left:1em">外道之人。隨情異執。目為各別。</p>
</div>
<div class='div-orig'><p>云何知聲聞乘無間種性。</p>
</div>
<div class='div-commentary'><p style="margin-left:1em">自下徵釋。將釋初性。此即先徵。夫小乘性。云何得知。</p>
</div>
<div class='div-orig'><p>若聞說得陰界入自共相斷。</p>
</div>
<div class='div-commentary'><p style="margin-left:1em">自下釋也。以教驗方知。若諸脩行。聞斷陰入自共相身。得涅槃者。</p>
</div>
<div class='div-orig'><p>知時。</p>
</div>
<div class='div-commentary'><p style="margin-left:1em">彼聞前說。如是知時。</p>
</div>
<div class='div-orig'><p>舉身毛孔。凞怡欣悅。</p>
</div>
<div class='div-commentary'><p style="margin-left:1em">聞上說<span class='corr'>已</span>。遍體毛孔。悉皆歡喜。驗有此相。必由久習。此該下文。凞怡和悅之㒵。以慶今得遇。</p>
</div>
<div class='div-orig'><p>及樂脩相智。不脩緣起發悟之相。</p>
</div>
<div class='div-commentary'><p style="margin-left:1em">明小乘人。<span class='corr'>但</span>習四諦。謂知苦斷集證滅脩道。存物而見。故言相智。不同中乘依緣發悟。</p>
</div>
<div class='div-orig'><p>是名聲聞乘無間種性。</p>
</div>
<div class='div-commentary'><p style="margin-left:1em">此總結也。上並舉因而驗。方知有性。</p>
</div>
<div class='div-orig'><p>聲聞無間。見第八地。</p>
</div>
<div class='div-commentary'><p style="margin-left:1em">自下舉果而驗。言第八者。謂阿羅漢。四果四向。至阿羅漢。便當第八。</p>
</div>
<div class='div-orig'><p>起煩惱斷。習煩惱不斷。</p>
</div>
<div class='div-commentary'><p style="margin-left:1em">明羅漢斷或分齊。但伏三界現行煩惱。未斷習使。如舍利弗吐食等。斯之證也。</p>
</div>
<div class='div-orig'><p>不度不思議變易死。度分段死。</p>
</div>
<div class='div-commentary'><p style="margin-left:1em">明離苦有異。以未斷習故。感變易生。伏現惑故。離分段死。謂微妙四大之形。念念易劣而變勝。非凡所測。名不思議。然羅漢辟支。住地所感。麤妙有殊。又三界漏形。壽報限分。故名分段。</p>
</div>
<div class='div-orig'><p>正師子吼。我生<span class='corr'>已</span>盡。梵行<span class='corr'>已</span>立。不受後有。</p>
</div>
<div class='div-commentary'><p style="margin-left:1em">舉聲聞獲四智究竟。魔外道中。無畏而說。名師子吼。我生<span class='corr'>已</span>盡。知苦智。梵行<span class='corr'>已</span>立。道<span class='corr'>已</span>脩智。不受後有。集<span class='corr'>已</span>斷智。闕所作<span class='corr'>已</span>辦。梵本如是。</p>
</div>
<div class='div-orig'><p>如實知。</p>
</div>
<div class='div-commentary'><p style="margin-left:1em">明二乘所知四智。決定不疑。故言如實。</p>
</div>
<div class='div-orig'><p>脩習人無我。乃至得般涅槃覺。</p>
</div>
<div class='div-commentary'><p style="margin-left:1em">又脩人空無漏。獲於涅槃。生滅度想。故名為覺。若脩行人。聞之所說。發悟相生。即驗其人。是聲聞性。</p>
</div>
<div class='div-orig'><p>大慧。各別無間者。</p>
</div>
<div class='div-commentary'><p style="margin-left:1em">次釋第五各別種性。此即初牒。問。何故文不次邪。為欲前齊聲聞。後該緣覺。故爾。</p>
</div>
<div class='div-orig'><p>我人。眾生。壽命。長養。士夫。彼諸眾生。作如是覺。求般涅槃。</p>
</div>
<div class='div-commentary'><p style="margin-left:1em">明外人計我。以求涅槃。施身自謂。名之為我。約用稱人。眾法和合。名曰眾生。報有限分。色心連持。名曰壽命。飲食所資。以為長養。堪任於事。名曰士夫。上之六種。並我之異稱。但存我別求。悉名外道。</p>
</div>
<div class='div-orig'><p>復有異外道說。悉由作者。見一切性<span class='corr'>已</span>。言此是般涅槃。</p>
</div>
<div class='div-commentary'><p style="margin-left:1em">有異外道。計自在等。以為作者。諸法悉滅。言此自在。而為涅槃。</p>
</div>
<div class='div-orig'><p>作如是覺。法無我見非分。</p>
</div>
<div class='div-commentary'><p style="margin-left:1em">此句。結上二人。若結小乘。法字屬下。若結外道。即法字屬上。此法之一字。該通上下。</p>
</div>
<div class='div-orig'><p>彼無無解脫。</p>
</div>
<div class='div-commentary'><p style="margin-left:1em">明彼小乘無法空解脫。又彼外道無人空解脫。</p>
</div>
<div class='div-orig'><p>大慧。此諸聲聞乘無間。外道種性。不出出覺。</p>
</div>
<div class='div-commentary'><p style="margin-left:1em">此總明上兩人。俱不出人法現習。而作出解。</p>
</div>
<div class='div-orig'><p>為轉彼惡見故。應當脩學。</p>
</div>
<div class='div-commentary'><p style="margin-left:1em">今總結勸學。</p>
</div>
<div class='div-orig'><p>大慧。緣覺乘無間種性者。</p>
</div>
<div class='div-commentary'><p style="margin-left:1em">三釋緣覺乘性。此即初牒。</p>
</div>
<div class='div-orig'><p>若聞說各別緣無間。</p>
</div>
<div class='div-commentary'><p style="margin-left:1em">謂所聞法。緣有十二。名為各別。擊念脩行。餘乘不雜。故言無間。</p>
</div>
<div class='div-orig'><p>舉身毛竪。悲泣流淚。</p>
</div>
<div class='div-commentary'><p style="margin-left:1em">此明中乘發悟之相。所以悲者。謂傷昔不聞。</p>
</div>
<div class='div-orig'><p>不相近緣。所有不著。</p>
</div>
<div class='div-commentary'><p style="margin-left:1em">此聞<span class='corr'>已</span>獲益。謂悟緣空。則無相近於諸世間。不生計著。上並舉因。而驗其性。</p>
</div>
<div class='div-orig'><p>種種自身。種種神通。</p>
</div>
<div class='div-commentary'><p style="margin-left:1em">自下舉果驗機。夫緣覺之人。若化眾生。<span class='corr'>但</span>現神通。或殊形等<span class='corr'>已</span>。或變化無窮。</p>
</div>
<div class='div-orig'><p>若離若合。</p>
</div>
<div class='div-commentary'><p style="margin-left:1em">或離一身為多。或合多身為一。</p>
</div>
<div class='div-orig'><p>種種變化。</p>
</div>
<div class='div-commentary'><p style="margin-left:1em">或吸風納火。摩捫日月。轉換地水。如是等類。巧設異端。</p>
</div>
<div class='div-orig'><p>聞說是時。其心隨入。</p>
</div>
<div class='div-commentary'><p style="margin-left:1em">聞上所說神通變化。當知久習緣覺乘性。</p>
</div>
<div class='div-orig'><p>若知彼緣覺乘無間種性<span class='corr'>已</span>。隨順為說緣覺之乘。</p>
</div>
<div class='div-commentary'><p style="margin-left:1em">若知彼性。應隨順說。令易受入。速獲益故。</p>
</div>
<div class='div-orig'><p>是名緣覺乘無間種性相。</p>
</div>
<div class='div-commentary'><p style="margin-left:1em">此總結示。</p>
</div>
<div class='div-orig'><p>大慧。彼如來乘無間種性。有四種。</p>
</div>
<div class='div-commentary'><p style="margin-left:1em">四明如來乘性。舉勝筞脩。此即初標。</p>
</div>
<div class='div-orig'><p>謂自性法無間種性。</p>
</div>
<div class='div-commentary'><p style="margin-left:1em">舉一切法。</p>
</div>
<div class='div-orig'><p>離自性法無間種性。</p>
</div>
<div class='div-commentary'><p style="margin-left:1em">明諸法性空。合明所證之理。</p>
</div>
<div class='div-orig'><p>得自覺聖無間種性。</p>
</div>
<div class='div-commentary'><p style="margin-left:1em">此明能證之智。上明自利。</p>
</div>
<div class='div-orig'><p>外剎殊勝無間種性。</p>
</div>
<div class='div-commentary'><p style="margin-left:1em">此明利他。脩於淨土。悲濟有情。此總明悲智體唯一。</p>
</div>
<div class='div-orig'><p>大慧。若聞此四事一一說時。</p>
</div>
<div class='div-commentary'><p style="margin-left:1em">此牒聞說之際。</p>
</div>
<div class='div-orig'><p>及說自心現身財建立不思議境界時。心不驚怖者。</p>
</div>
<div class='div-commentary'><p style="margin-left:1em">及聞說心境依正三報。即事即如。非思議境。不生驚怖。當知久習如來乘性。</p>
</div>
<div class='div-orig'><p>是名如來乘無間種性。</p>
</div>
<div class='div-commentary'><p style="margin-left:1em">第三略結。</p>
</div>
<div class='div-orig'><p>是名如來乘無間種性相。</p>
</div>
<div class='div-commentary'><p style="margin-left:1em">總結。內心契證。名為種性。聞而不怖。故名為相。</p>
</div>
<div class='div-orig'><p>大慧。不定種性者。</p>
</div>
<div class='div-commentary'><p style="margin-left:1em">五明不定。此即初牒。</p>
</div>
<div class='div-orig'><p>謂說彼三種時。隨說而入。隨彼而成。</p>
</div>
<div class='div-commentary'><p style="margin-left:1em">下明廣釋。隨說便悟。依學必成。其性可移。故言不定。</p>
</div>
<div class='div-orig'><p>大慧。此是初治地者。</p>
</div>
<div class='div-commentary'><p style="margin-left:1em">此下不定。如治於地未下種子。此初治三業。未下三乘種故。</p>
</div>
<div class='div-orig'><p>謂種性建立。</p>
</div>
<div class='div-commentary'><p style="margin-left:1em">既三乘俱入。應以佛乘種性而建立之。</p>
</div>
<div class='div-orig'><p>為超入無所有地故。作是建立。</p>
</div>
<div class='div-commentary'><p style="margin-left:1em">釋建立之意。為超七地入於八地。無功用故。</p>
</div>
<div class='div-orig'><p>彼自覺藏者。自煩惱習淨。見法無我。</p>
</div>
<div class='div-commentary'><p style="margin-left:1em">明無所有地。謂覺藏心。現習俱淨。二障悉除。見二無我。名無所有。</p>
</div>
<div class='div-orig'><p>得三昧樂住聲聞。當得如來最勝之身。</p>
</div>
<div class='div-commentary'><p style="margin-left:1em">此會昔權說住寂聲聞。不得作佛。今依大教。畢定當成。此舉聲聞。意該餘四。</p>
</div>
<div class='div-orig'><p>爾時世尊。欲重宣此義。而說偈言。</p>
<p class="lg-abnormal"><div class='lg-row'>須陀槃那果</div>
</p></div>
<div class='div-commentary'><p style="margin-left:1em">梵云<span class='corr'>窣</span>嚕多。此云流。梵云槃那。此云入。具言入流。此牒初果。</p>
</div>
<div class='div-orig'><p class="lg-abnormal"><div class='lg-row'>往來及不還</div>
</p></div>
<div class='div-commentary'><p style="margin-left:1em">往來。牒第二果。人天一往來生。不還。牒第三果。欲界惑盡。生於天上。不來人間。故言不還。</p>
</div>
<div class='div-orig'><p class="lg-abnormal"><div class='lg-row'>逮得阿羅漢</div>
</p></div>
<div class='div-commentary'><p style="margin-left:1em">此牒第四。及得羅漢。</p>
</div>
<div class='div-orig'><p class="lg-abnormal"><div class='lg-row'>是等心惑亂</div>
</p></div>
<div class='div-commentary'><p style="margin-left:1em">此句總破。明上四果不離心量。故言惑亂。</p>
</div>
<div class='div-orig'><p class="lg-abnormal"><div class='lg-row'>三乘與一乘　非乘我所說</div>
</p></div>
<div class='div-commentary'><p style="margin-left:1em">明三一俱權佛之所說。然。三約一設。一對三施。三既不存。一亦非有。</p>
</div>
<div class='div-orig'><p class="lg-abnormal"><div class='lg-row'>愚夫少智慧　諸聖遠離寂</div>
</p></div>
<div class='div-commentary'><p style="margin-left:1em">明迷悟所由。以愚夫少慧。起三一見。諸聖遠之。會於本寂。此乃非一之一。</p>
</div>
<div class='div-orig'>
<div class="lg regular"><div class='lg-row'>第一義法門　遠離於二教　住於無所有</div>
<div class='lg-row'>何建立三乘</div>
</div></div>
<div class='div-commentary'><p style="margin-left:1em">明第一義。心本非漸頓。若脩行者。住無所有真實之心。何有三乘可立。</p>
</div>
<div class='div-orig'><p class="lg-abnormal"><div class='lg-row'>諸禪無量等</div>
</p></div>
<div class='div-commentary'><p style="margin-left:1em">此牒四禪四無量心。</p>
</div>
<div class='div-orig'><p class="lg-abnormal"><div class='lg-row'>無色三摩提</div>
</p></div>
<div class='div-commentary'><p style="margin-left:1em">牒無色界四空處定。</p>
</div>
<div class='div-orig'><p class="lg-abnormal"><div class='lg-row'>受想悉寂滅</div>
</p></div>
<div class='div-commentary'><p style="margin-left:1em">牒滅受想定。</p>
</div>
<div class='div-orig'><p class="lg-abnormal"><div class='lg-row'>亦無有心量</div>
</p></div>
<div class='div-commentary'><p style="margin-left:1em">此句總破。彼實無有。但心量耳。</p>
</div>
<div class='div-orig'><p>大慧。彼一闡提。</p>
</div>
<div class='div-commentary'><p style="margin-left:1em">三約闡提以明如如。於中有二。初總。次別。今就總中。彼一闡提者。指彼昔教斷滅善根無信善者。答上問中云何一闡提。</p>
</div>
<div class='div-orig'><p>非一闡提。</p>
</div>
<div class='div-commentary'><p style="margin-left:1em">此總非也。明如實之理。聖凡等有。猒惡生死。欣求涅槃。善根既生。故言非。</p>
</div>
<div class='div-orig'><p>世間解脫誰轉。</p>
</div>
<div class='div-commentary'><p style="margin-left:1em">第三反釋。若闡提人。定不成佛。誰轉生死染法。而得解脫。既有可轉。故知闡提非也。</p>
</div>
<div class='div-orig'><p>大慧。一闡提有二種。</p>
</div>
<div class='div-commentary'><p style="margin-left:1em">今明別釋。廣開前義。此即總標。</p>
</div>
<div class='div-orig'><p>一者。捨一切善根。及於無始眾生發願。</p>
</div>
<div class='div-commentary'><p style="margin-left:1em">此即列也。斷諸善品。及執小謗大。名捨善根。二者發弘誓願。不取寂證。</p>
</div>
<div class='div-orig'><p>云何捨一切善根。</p>
</div>
<div class='div-commentary'><p style="margin-left:1em">將釋捨善根人。此即初徵。</p>
</div>
<div class='div-orig'><p>謂謗菩薩藏。及作惡言。</p>
</div>
<div class='div-commentary'><p style="margin-left:1em">自下釋也。捨善根人。謂於大乘滿字菩薩藏中。心懷不信。故口發惡言。</p>
</div>
<div class='div-orig'><p>此非隨順脩多羅毗尼解脫之說。</p>
</div>
<div class='div-commentary'><p style="margin-left:1em">然隨順大乘三藏學處。此人非撥下信。名為闡提。梵云素怛囉。謂詮定學。毗柰邪。詮戒學。阿毗達摩。謂詮慧學。今言解脫。即是慧也。</p>
</div>
<div class='div-orig'><p>捨一切善根故。不般涅槃。</p>
</div>
<div class='div-commentary'><p style="margin-left:1em">此即結也。由捨善根。不得涅槃。名為闡提。</p>
</div>
<div class='div-orig'><p>二者。菩薩本自願方便故。</p>
</div>
<div class='div-commentary'><p style="margin-left:1em">次明本願方便。誓化眾生。不取涅槃。亦同闡提。此明標舉。</p>
</div>
<div class='div-orig'><p>非不般涅槃。一切眾生而般涅槃。</p>
</div>
<div class='div-commentary'><p style="margin-left:1em">此明反釋。舉其本願。總為一句。要令眾生般涅槃<span class='corr'>已</span>。然始涅槃。成佛未期。故名闡提。</p>
</div>
<div class='div-orig'><p>大慧。彼般涅槃。是名不般涅槃法相。</p>
</div>
<div class='div-commentary'><p style="margin-left:1em">約願而釋。彼令眾生般涅槃<span class='corr'>已</span>。方取證者。齊不得涅槃之義。</p>
</div>
<div class='div-orig'><p>此亦到一闡提趣。</p>
</div>
<div class='div-commentary'><p style="margin-left:1em">若爾者。此之菩薩。亦同闡提之義。</p>
</div>
<div class='div-orig'><p>大慧白佛言。世尊。此中云何畢竟不般涅槃。</p>
</div>
<div class='div-commentary'><p style="margin-left:1em">次明料簡。此初徵問。有其兩意。此先徵。菩薩云何畢竟不得涅槃。</p>
</div>
<div class='div-orig'><p>佛告大慧。菩薩一闡提者。</p>
</div>
<div class='div-commentary'><p style="margin-left:1em">自下答中。將明非闡提義。故此先牒。</p>
</div>
<div class='div-orig'><p>知一切法本來般涅槃<span class='corr'>已</span>。畢竟不般涅槃。而非捨一切善根一闡提也。</p>
</div>
<div class='div-commentary'><p style="margin-left:1em">此正明非義。約願狀同。據行即非。然以菩薩。知諸法寂滅。體即涅槃。更不別求。故言不般。豈同邪斷之人。</p>
</div>
<div class='div-orig'><p>大慧。捨一切善根一闡提者。</p>
</div>
<div class='div-commentary'><p style="margin-left:1em">次欲明邪見之人非闡提義。故此先牒。宜牒上問。文勢易顯。</p>
</div>
<div class='div-orig'><p>復以如來神力故。或時善根生。</p>
</div>
<div class='div-commentary'><p style="margin-left:1em">自下釋邪斷之人。以佛本願加持力故。於六趣中。或今後世。令善根還生。故不名一闡提也。</p>
</div>
<div class='div-orig'><p>所以者何。</p>
</div>
<div class='div-commentary'><p style="margin-left:1em">假問徵起。</p>
</div>
<div class='div-orig'><p>謂如來不捨一切眾生故。</p>
</div>
<div class='div-commentary'><p style="margin-left:1em">以佛本願。誓於眾生大悲無捨故。</p>
</div>
<div class='div-orig'><p>以是故。菩薩一闡提不般涅槃。</p>
</div>
<div class='div-commentary'><p style="margin-left:1em">此一句。結上菩薩闡提。今置之在末者。梵本例然。</p>
</div>
<div class='div-orig'><p>復次大慧菩薩摩訶薩當善三自性。</p>
</div>
<div class='div-commentary'><p style="margin-left:1em">自此<span class='corr'>已</span>下。答自性經。此初標勸者。令窮三性之妙。故言當善。</p>
</div>
<div class='div-orig'><p>云何三自性。</p>
</div>
<div class='div-commentary'><p style="margin-left:1em">次明徵數。</p>
</div>
<div class='div-orig'><p>謂妄想自性。</p>
</div>
<div class='div-commentary'><p style="margin-left:1em">三明列名。謂內外諸法。從虗妄有。故言妄想。</p>
</div>
<div class='div-orig'><p>緣起自性。</p>
</div>
<div class='div-commentary'><p style="margin-left:1em">妄計體性。假因緣而生。故云緣起。</p>
</div>
<div class='div-orig'><p>成自性。</p>
</div>
<div class='div-commentary'><p style="margin-left:1em">謂離緣妄。聖智所行。圓滿無缺。故云成性。</p>
</div>
<div class='div-orig'><p>大慧。妄想自性從相生。</p>
</div>
<div class='div-commentary'><p style="margin-left:1em">自下略釋。妄無體性。依相而生。</p>
</div>
<div class='div-orig'><p>大慧白佛言。世尊。云何妄想自性從相生。</p>
</div>
<div class='div-commentary'><p style="margin-left:1em">下明廣釋。此初徵問。以何故說妄想自性。從相而生。</p>
</div>
<div class='div-orig'><p>佛告大慧。緣起自性事相相。行顯現事相相。</p>
</div>
<div class='div-commentary'><p style="margin-left:1em">自下佛答。先明所從之相。即內外緣起。妄依此生。今言緣起自性者。謂瓶等外緣。行顯現者。陰等內緣。以從心行所現故。此等內外。各有名相事相。故言相相。然。妄心所緣。不出此二。故先舉之。</p>
</div>
<div class='div-orig'><p>計著有二種。妄想自性。如來應供等正覺之所建立。</p>
</div>
<div class='div-commentary'><p style="margin-left:1em">自下明能從妄想。由計所緣境故。即有二種妄想而生。如來正覺。建立而說。</p>
</div>
<div class='div-orig'><p>謂名相計著相。及事相計著相。</p>
</div>
<div class='div-commentary'><p style="margin-left:1em">此明列也。明名事二相。依計著故生。</p>
</div>
<div class='div-orig'><p>名相計著相者。</p>
</div>
<div class='div-commentary'><p style="margin-left:1em">三明牒釋。此先牒初。</p>
</div>
<div class='div-orig'><p>謂內外法計著。</p>
</div>
<div class='div-commentary'><p style="margin-left:1em">夫名相者。依內外計著而生。</p>
</div>
<div class='div-orig'><p>事相計著相者。</p>
</div>
<div class='div-commentary'><p style="margin-left:1em">此牒第二。</p>
</div>
<div class='div-orig'><p>謂即彼如是內外自共相計著。</p>
</div>
<div class='div-commentary'><p style="margin-left:1em">謂依彼內外事相。而生計著。</p>
</div>
<div class='div-orig'><p>是名二種妄想自性相。</p>
</div>
<div class='div-commentary'><p style="margin-left:1em">此則總結。</p>
</div>
<div class='div-orig'><p>若依若緣生。</p>
</div>
<div class='div-commentary'><p style="margin-left:1em">次釋緣起。謂依者因也。明因緣所生。悉名緣起。</p>
</div>
<div class='div-orig'><p>是名緣起。</p>
</div>
<div class='div-commentary'><p style="margin-left:1em">結示可知。</p>
</div>
<div class='div-orig'><p>云何成自性。</p>
</div>
<div class='div-commentary'><p style="margin-left:1em">三。釋成性。此初徵名。</p>
</div>
<div class='div-orig'><p>謂離名相事相妄想。聖智所得。</p>
</div>
<div class='div-commentary'><p style="margin-left:1em">無別成性。離妄得名。道既惟微。聖智方證也。</p>
</div>
<div class='div-orig'><p>及自覺聖智趣所行境界。</p>
</div>
<div class='div-commentary'><p style="margin-left:1em">此辯成性。謂自覺聖趣離念之境。乃成性之義。</p>
</div>
<div class='div-orig'><p>是名成自性如來藏心。</p>
</div>
<div class='div-commentary'><p style="margin-left:1em">三結成性。亦曰藏心。</p>
</div>
<div class='div-orig'><p>爾時世尊欲重宣此義。而說偈言。</p>

<div class="lg regular"><div class='lg-row'>名相覺想　自性二相　正智如如</div>
<div class='lg-row'>是則成相</div>
</div></div>
<div class='div-commentary'><p style="margin-left:1em">次偈頌。明五法三性互相収攝。謂五法中名相覺想。即三性中緣妄二相。正智如如。即五法中二。是即成相。三性中一。</p>
</div>
<div class='div-orig'><p>大慧。是名觀察五法自性相經。自覺聖智趣所行境界。</p>
</div>
<div class='div-commentary'><p style="margin-left:1em">今此總結。明五法等。是自覺聖智所脩行境。</p>
</div>
<div class='div-orig'><p>汝等諸菩薩摩訶薩。應當脩學。</p>
</div>
<div class='div-commentary'><p style="margin-left:1em">此則勸脩。</p>
</div>
<div class='div-orig'><p>復次大慧。菩薩摩訶薩。善觀二種無我相。</p>
</div>
<div class='div-commentary'><p style="margin-left:1em">三明二無我。答上問中何等二无我。今欲發明勝義故。初標勸。了我即無我。故曰善觀。故經云。於我無我而不二。</p>
</div>
<div class='div-orig'><p>云何二種無我相。</p>
</div>
<div class='div-commentary'><p style="margin-left:1em">假問徵起。</p>
</div>
<div class='div-orig'><p>謂人無我。及法無我。</p>
</div>
<div class='div-commentary'><p style="margin-left:1em">人即主宰。法即五陰。陰中無主。稱曰人空。了陰即空。名法無我。此二相依。故斯雙列。</p>
</div>
<div class='div-orig'><p>云何人無我。</p>
</div>
<div class='div-commentary'><p style="margin-left:1em">自下廣釋。先明人空。此即初徵。</p>
</div>
<div class='div-orig'><p>謂離我我所陰界入聚。</p>
</div>
<div class='div-commentary'><p style="margin-left:1em">夫虗妄人見。本由迷法。今還約法。以明非有。我即是人。我所是法。二見齊觀。照本性空。故云離。</p>
</div>
<div class='div-orig'><p>無知業愛生。</p>
</div>
<div class='div-commentary'><p style="margin-left:1em">次窮陰因。從業愛等起。</p>
</div>
<div class='div-orig'><p>眼色等。攝受計著生識。</p>
</div>
<div class='div-commentary'><p style="margin-left:1em">復窮無明。從眼等諸根。色等諸塵。能所攝受。六識計著而生。以梵言多倒。故云生識。</p>
</div>
<div class='div-orig'><p>一切諸根自心現器身藏。自妄想相施設顯示。</p>
</div>
<div class='div-commentary'><p style="margin-left:1em">今總明根塵依正等報。並自妄心。假施顯示。即知。上來我所業愛。相緣而生。從本<span class='corr'>已</span>來。性相空寂。則我所何有。我既非有。無我亦云則人空之義。今言一切諸根。即六根也。自心現。即六塵也。器謂依報。身即正報。並從藏識而現。故知。自妄施設顯示。上約法以明人空。</p>
</div>
<div class='div-orig'><p>如河流。如種子。如燈。如風。如雲。剎那展轉壞。躁動如猨猴。</p>
</div>
<div class='div-commentary'><p style="margin-left:1em">自下約喻。舉五觀門。以明無我。此舉無常門。夫我謂常義。今既無常。故無有我。文標六喻。上五喻身。下一喻心。如水奔流。種牙變易。燈籍眾緣。飄風不住。浮雲起滅。上來諸喻剎那變壞。此身亦爾。豈有常邪。又心之躁動等。若猨猴。既不能令身心常住。我義焉在。</p>
</div>
<div class='div-orig'><p>樂不淨處如飛蠅。</p>
</div>
<div class='div-commentary'><p style="margin-left:1em">第二舉不淨門。明其無我。然一切世間。貪樂此身不淨之聚。卅六物穢惡之軀。如彼飛蠅翫於臰處。我是淨義。故知無我。</p>
</div>
<div class='div-orig'><p>無猒足如風火。</p>
</div>
<div class='div-commentary'><p style="margin-left:1em">三舉苦門。以明無我。我者樂義。今貪欲無猒。如風中之火。逢薪轉熾。追求不得。為苦所惱。既無有樂。故知無我。</p>
</div>
<div class='div-orig'><p>無始虗偽習氣因。如汲水輪。</p>
</div>
<div class='div-commentary'><p style="margin-left:1em">第四舉不自在門。以明無我。一切眾生。為無始虗偽習業所繫。往來三界。如汲井輪。循環不息。為愛水故。溉灌業田。即業因所推。故無有我也。</p>
</div>
<div class='div-orig'><p>生死趣有輪。</p>
</div>
<div class='div-commentary'><p style="margin-left:1em">法合。以生死六趣三有流轉。故說為輪。</p>
</div>
<div class='div-orig'><p>種種身色。幻術神呪。機發像起。善彼相知。</p>
</div>
<div class='div-commentary'><p style="margin-left:1em">五舉空門。以明無我。然諸眾生。雖有身色相貌宛然。以三喻驗之。空花不異。如幻化人。神呪起死。機關木人。雖若云為。實非我。</p>
</div>
<div class='div-orig'><p>是名人無我智。</p>
</div>
<div class='div-commentary'><p style="margin-left:1em">向以法喻推折。即體皆空。辯述既周。故此結示。</p>
</div>
<div class='div-orig'><p>云何法無我智。</p>
</div>
<div class='div-commentary'><p style="margin-left:1em">次明法空。故此先徵。</p>
</div>
<div class='div-orig'><p>謂覺陰界入妄想相自性。</p>
</div>
<div class='div-commentary'><p style="margin-left:1em">第三廣釋。謂覺陰入。但妄計自性。本來非有。即法空義。</p>
</div>
<div class='div-orig'><p>如陰界入。離我我所。陰界入積聚。因業愛繩縛。展轉相緣。生無動搖。</p>
</div>
<div class='div-commentary'><p style="margin-left:1em">自下舉陰。欲例餘法。如前所知。陰非我所。窮其本也。乃妄業為因。展轉而有因緣生法。體即不生。既性自不生。故無動搖。故法句經云。從緣無起作。本來無所動。</p>
</div>
<div class='div-orig'><p>諸法亦爾。離自共相不實妄想相。</p>
</div>
<div class='div-commentary'><p style="margin-left:1em">今例該萬法。義齊於陰。本無所動。自共相境。及不實妄想。性自離故。</p>
</div>
<div class='div-orig'><p>妄想力故。是凡夫生。非聖賢也。</p>
</div>
<div class='div-commentary'><p style="margin-left:1em">此分凡聖。凡則妄想。聖則不然。為今脩行捨凡從聖。</p>
</div>
<div class='div-orig'><p>心意識五法自性離故。</p>
</div>
<div class='div-commentary'><p style="margin-left:1em">釋上聖見。捨離四種對治教門。</p>
</div>
<div class='div-orig'><p>大慧。菩薩摩訶薩。當善分別一切法無我。</p>
</div>
<div class='div-commentary'><p style="margin-left:1em">總舉勸觀。</p>
</div>
<div class='div-orig'><p>善法無我菩薩摩訶薩。不久當得初地。</p>
</div>
<div class='div-commentary'><p style="margin-left:1em">自下廣明觀益。如前所說。通達二空。知理平等。即為初地。所證不遙。故云不久。</p>
</div>
<div class='div-orig'><p>菩薩無所有觀地相。</p>
</div>
<div class='div-commentary'><p style="margin-left:1em">釋初地相。明脩行者。達一切法悉無所有。名初地觀相。</p>
</div>
<div class='div-orig'><p>觀察開覺歡喜。</p>
</div>
<div class='div-commentary'><p style="margin-left:1em">明初地益相。又釋得名所由。往在有纏。沉淪結縛。今悟心性本無所有。累漏斯云。昔所未得。而今始得。生大喜悅。名為歡喜。</p>
</div>
<div class='div-orig'><p>次第漸進。超九地相。得法雲地。</p>
</div>
<div class='div-commentary'><p style="margin-left:1em">既入初地。乘茲一道清淨之心。漸次增明。能超第九。獲法雲地。</p>
</div>
<div class='div-orig'><p>於彼建立無量寶莊嚴大寶蓮華王像大寶宮殿。</p>
</div>
<div class='div-commentary'><p style="margin-left:1em">明十地之報。以彼菩薩。證十地時。感無量大寶莊嚴。大蓮華座上。有大寶宮殿。裏有寶師子座。此事。具如華嚴經第廿八所明。</p>
</div>
<div class='div-orig'><p>幻自性境界脩習生。於彼而坐。</p>
</div>
<div class='div-commentary'><p style="margin-left:1em">此釋所由。謂此菩薩。往昔脩行一切諸法如幻如夢。空慧所成。其身姝妙。可於華座。</p>
</div>
<div class='div-orig'><p>同一像類。諸最勝子。眷屬圍遶。</p>
</div>
<div class='div-commentary'><p style="margin-left:1em">明獲此益。亦以十地菩薩眷屬圍遶。</p>
</div>
<div class='div-orig'><p>從一切佛剎來。佛手灌頂。</p>
</div>
<div class='div-commentary'><p style="margin-left:1em">時彼菩薩昇座之時。十方諸佛。遙伸其手。灌摩頭頂。</p>
</div>
<div class='div-orig'><p>如轉輪聖王太子灌頂。</p>
</div>
<div class='div-commentary'><p style="margin-left:1em">此明舉喻。猶彼輪王。授太子位。令灌頂師。以水灌頂。等無有異。</p>
</div>
<div class='div-orig'><p>超佛子地。到自覺聖法趣。</p>
</div>
<div class='div-commentary'><p style="margin-left:1em">明此菩薩。超於十地。到如來自覺聖趣。行德圓滿。</p>
</div>
<div class='div-orig'><p>當得如來自在法身。</p>
</div>
<div class='div-commentary'><p style="margin-left:1em">明入佛位。證會法身。</p>
</div>
<div class='div-orig'><p>見法無我故。</p>
</div>
<div class='div-commentary'><p style="margin-left:1em">釋其所以。上之勝益。由見法空。致使如是。</p>
</div>
<div class='div-orig'><p>是名法無我相。</p>
</div>
<div class='div-commentary'><p style="margin-left:1em">三明結示。</p>
</div>
<div class='div-orig'><p>汝等諸菩薩摩訶薩。應當脩學。</p>
</div>
<div class='div-commentary'><p style="margin-left:1em">此總勸脩。</p>
</div>
<div class='div-orig'><p>爾時大慧菩薩摩訶薩。復白佛言。世尊。建立誹謗相。唯願說之。</p>
</div>
<div class='div-commentary'><p style="margin-left:1em">今明立謗。乃有無之類。以前文明我即無我。恐捨有取無。墮於二見。故重料簡。答上問中云何建立相。及與非我義。此初問中標宗而請。</p>
</div>
<div class='div-orig'><p>令我及諸菩薩摩訶薩。離建立誹謗二邊惡見。</p>
</div>
<div class='div-commentary'><p style="margin-left:1em">次舉益中。明其離妄。</p>
</div>
<div class='div-orig'><p>疾得阿耨多羅三藐三菩提。</p>
</div>
<div class='div-commentary'><p style="margin-left:1em">按正梵云頞耨怛㘕。此云無上。三藐此云正。三名為等。勃陀稱覺。諸佛正等覺。非三乘境。故云無上。此由離見。獲斯勝果。</p>
</div>
<div class='div-orig'><p>覺<span class='corr'>已</span>。離常建立。斷誹謗見。不謗正法。</p>
</div>
<div class='div-commentary'><p style="margin-left:1em">此結益相。獲正覺<span class='corr'>已</span>。離斯二見。圓證法身。故云不謗。</p>
</div>
<div class='div-orig'><p>爾時世尊。受大慧菩薩請<span class='corr'>已</span>。而說偈言。</p>
</div>
<div class='div-commentary'><p style="margin-left:1em">為生前後問答。經家敘述。</p>
</div>
<div class='div-orig'><p class="lg-abnormal"><div class='lg-row'>建立及誹謗　無有彼心量</div>
</p></div>
<div class='div-commentary'><p style="margin-left:1em">自下先明偈答。此明立謗本無。但彼心量。</p>
</div>
<div class='div-orig'><p class="lg-abnormal"><div class='lg-row'>身受用建立　及心不能知</div>
</p></div>
<div class='div-commentary'><p style="margin-left:1em">此明立謗。以心迷依正。生茲二見。</p>
</div>
<div class='div-orig'><p class="lg-abnormal"><div class='lg-row'>愚癡無智慧　建立及誹謗</div>
</p></div>
<div class='div-commentary'><p style="margin-left:1em">此結二見起由。以愚無智慧。墮於二見。</p>
</div>
<div class='div-orig'><p>爾時世尊。於此偈義。復重顯示。告大慧言。</p>
</div>
<div class='div-commentary'><p style="margin-left:1em">自下長行。廣釋前義。此經家生起。</p>
</div>
<div class='div-orig'><p>有四種非有有建立。</p>
</div>
<div class='div-commentary'><p style="margin-left:1em">先明建立。此則初標。</p>
</div>
<div class='div-orig'><p>云何為四。</p>
</div>
<div class='div-commentary'><p style="margin-left:1em">所謂徵起。</p>
</div>
<div class='div-orig'><p>謂非有相建立。非有見建立。非有因建立。非有性建立。</p>
</div>
<div class='div-commentary'><p style="margin-left:1em">此列四名。謂非有相見因性之中。而橫立也。</p>
</div>
<div class='div-orig'><p>是名四種建立。</p>
</div>
<div class='div-commentary'><p style="margin-left:1em">略結顯示。</p>
</div>
<div class='div-orig'><p>又誹謗者。</p>
</div>
<div class='div-commentary'><p style="margin-left:1em">次辯誹謗之中。此初標牒。</p>
</div>
<div class='div-orig'><p>謂於彼所立無所得。觀察非分。而起誹謗。</p>
</div>
<div class='div-commentary'><p style="margin-left:1em">次釋。謂先計為有。後滅為無。而生誹謗。</p>
</div>
<div class='div-orig'><p>是名建立誹謗相。</p>
</div>
<div class='div-commentary'><p style="margin-left:1em">雙明結示。</p>
</div>
<div class='div-orig'><p>復次大慧。云何非有相建立相。</p>
</div>
<div class='div-commentary'><p style="margin-left:1em">自下釋前四種建立。此先明徵起非有相也。</p>
</div>
<div class='div-orig'><p>謂陰界入非有自共相。而起計著。</p>
</div>
<div class='div-commentary'><p style="margin-left:1em">自下釋也。謂陰界入。本來非有。而妄生計著。</p>
</div>
<div class='div-orig'><p>此如是。此不異。</p>
</div>
<div class='div-commentary'><p style="margin-left:1em">此則總破。謂指前如是陰等。畢竟體空。曾無有異。</p>
</div>
<div class='div-orig'><p>是名非有相建立相。</p>
</div>
<div class='div-commentary'><p style="margin-left:1em">此明結示。</p>
</div>
<div class='div-orig'><p>此非有相建立妄想。無始虗偽過。種種習氣計著生。</p>
</div>
<div class='div-commentary'><p style="margin-left:1em">此非有相。但從無始過習而生。重明結示。</p>
</div>
<div class='div-orig'><p>大慧。非有見建立相者。</p>
</div>
<div class='div-commentary'><p style="margin-left:1em">次明非有見中。此亦初牒。</p>
</div>
<div class='div-orig'><p>若彼如是陰界入。我人眾生壽命長養士夫見建立。</p>
</div>
<div class='div-commentary'><p style="margin-left:1em">次釋。妄於陰等。計有我人等性。有所知見。實自非有。</p>
</div>
<div class='div-orig'><p>是名非有見建立相。</p>
</div>
<div class='div-commentary'><p style="margin-left:1em">第三結示。</p>
</div>
<div class='div-orig'><p>大慧。非有因建立相者。</p>
</div>
<div class='div-commentary'><p style="margin-left:1em">三明非有因中。此亦初牒。</p>
</div>
<div class='div-orig'><p>謂初識。</p>
</div>
<div class='div-commentary'><p style="margin-left:1em">次釋也。謂小乘計。識初受胎。攬父母精血。為受生之始。計以為因。若據大乘。以第八藏心習種所依。計為生本。此明敘計。</p>
</div>
<div class='div-orig'><p>無因生。</p>
</div>
<div class='div-commentary'><p style="margin-left:1em">此明破辭。謂本無有因。何所從生。</p>
</div>
<div class='div-orig'><p>後不實如幻。</p>
</div>
<div class='div-commentary'><p style="margin-left:1em">前因既無。後果何實。</p>
</div>
<div class='div-orig'><p>本不生。</p>
</div>
<div class='div-commentary'><p style="margin-left:1em">上所計因者。本自不生。此總結。</p>
</div>
<div class='div-orig'><p>眼色明界念。前生生<span class='corr'>已</span>實<span class='corr'>已</span>還壞。</p>
</div>
<div class='div-commentary'><p style="margin-left:1em">前破因無自起。今片緣非共生。假令計眼等五緣。為生之方便者。然此所生。未離生滅。有何體性。言生<span class='corr'>已</span>生相。實<span class='corr'>已</span>住相。還壞滅相。</p>
</div>
<div class='div-orig'><p>是名非有因建立相。</p>
</div>
<div class='div-commentary'><p style="margin-left:1em">此結示也。</p>
</div>
<div class='div-orig'><p>大慧。非有性建立相者。</p>
</div>
<div class='div-commentary'><p style="margin-left:1em">四釋非有性中。此初牒也。</p>
</div>
<div class='div-orig'><p>謂虗空滅般涅槃非作。計性建立。</p>
</div>
<div class='div-commentary'><p style="margin-left:1em">次敘見也。謂計空非擇滅及以涅槃。此三非作。名曰無為。執有體性。存之為實。此外道小乘。通作斯計。</p>
</div>
<div class='div-orig'><p>此離性非性。</p>
</div>
<div class='div-commentary'><p style="margin-left:1em">一句總片。明上所見。本非有無。但妄計耳。</p>
</div>
<div class='div-orig'><p>一切法。如菟馬等角。</p>
</div>
<div class='div-commentary'><p style="margin-left:1em">以喻曉之。明於諸法。如兔馬等角。本自不有。今非不無。況前所計。離性非性。</p>
</div>
<div class='div-orig'><p>如垂髮現。</p>
</div>
<div class='div-commentary'><p style="margin-left:1em">言垂髮非有。由翳目而生。法亦復爾。</p>
</div>
<div class='div-orig'><p>離有非有建立及誹謗。</p>
</div>
<div class='div-commentary'><p style="margin-left:1em">此合上兔馬角喻。</p>
</div>
<div class='div-orig'><p>愚夫妄想。不善觀察自心現量。非聖賢也。</p>
</div>
<div class='div-commentary'><p style="margin-left:1em">此合上垂髮。愚妄所見。非諸賢聖。</p>
</div>
<div class='div-orig'><p>是名非有性建立相。</p>
</div>
<div class='div-commentary'><p style="margin-left:1em">結亦可知。</p>
</div>
<div class='div-orig'><p>是故離建立誹謗惡見。應當脩學。</p>
</div>
<div class='div-commentary'><p style="margin-left:1em">總結離見。以勸脩行。</p>
</div>
<div class='div-orig'><p>復次大慧。菩薩摩訶薩心意意識五法自性二無我相。趣究竟。</p>
</div>
<div class='div-commentary'><p style="margin-left:1em">第二明四門之意。夫教之所設。為自趣究竟。及安樂眾生。自利利他。傳燈之義。此初總標。明其自益。</p>
</div>
<div class='div-orig'><p>為安眾生故。作種種類像。</p>
</div>
<div class='div-commentary'><p style="margin-left:1em">今明利他。為安群品。作種種形。隨應而說。</p>
</div>
<div class='div-orig'><p>如妄想自性處。依於緣起。</p>
</div>
<div class='div-commentary'><p style="margin-left:1em">此喻明化意。如彼妄性。依緣起生。明諸佛化身。應機而現。</p>
</div>
<div class='div-orig'><p>譬如眾色如意寶珠。</p>
</div>
<div class='div-commentary'><p style="margin-left:1em">此重顯前喻。寶珠無心。而隨色變。表法身非相。物感則形。</p>
</div>
<div class='div-orig'><p>普現一切諸佛剎土。一切如來大眾集會。</p>
</div>
<div class='div-commentary'><p style="margin-left:1em">自下法說。明佛以大悲。普現諸剎。示作佛身。亦有菩薩聲聞八部圍遶。</p>
</div>
<div class='div-orig'><p>悉於其中。聽受經法。</p>
</div>
<div class='div-commentary'><p style="margin-left:1em">隨所化處。復有受化之徒。聽受經法。</p>
</div>
<div class='div-orig'><p>所謂一切法如幻如夢光影水月。</p>
</div>
<div class='div-commentary'><p style="margin-left:1em">明所聞法。</p>
</div>
<div class='div-orig'><p>於一切法。離生滅斷常。及離聲聞緣覺之法。</p>
</div>
<div class='div-commentary'><p style="margin-left:1em">此明聞說如幻夢等。能離外道二乘人法等見。</p>
</div>
<div class='div-orig'><p>得百千三昧。乃至百千億那由他三昧。</p>
</div>
<div class='div-commentary'><p style="margin-left:1em">自下明以聞教故。復獲初地。乃至七地<span class='corr'>已</span>上。那由他定。</p>
</div>
<div class='div-orig'><p>得三昧<span class='corr'>已</span>。遊諸佛剎。供養諸佛。</p>
</div>
<div class='div-commentary'><p style="margin-left:1em">既獲三昧。能遊佛剎。供養諸佛。聽受未聞。</p>
</div>
<div class='div-orig'><p>生諸天宮。宣揚三寶。示現佛身。</p>
</div>
<div class='div-commentary'><p style="margin-left:1em">明此菩薩。非但歷供諮受。復生天宮。讚三寶。現佛身。</p>
</div>
<div class='div-orig'><p>聲聞菩薩大眾圍遶。</p>
</div>
<div class='div-commentary'><p style="margin-left:1em">明所現佛身。亦有眾所圍遶。</p>
</div>
<div class='div-orig'><p>以自心現量。度脫眾生。</p>
</div>
<div class='div-commentary'><p style="margin-left:1em">明佛所說。以覺自心現。度諸眾生。</p>
</div>
<div class='div-orig'><p>分別演說外性無性。</p>
</div>
<div class='div-commentary'><p style="margin-left:1em">又為眾生說外無性。</p>
</div>
<div class='div-orig'><p>悉令遠離有無等見。</p>
</div>
<div class='div-commentary'><p style="margin-left:1em">為令受化。離二邊見。</p>
</div>
<div class='div-orig'><p>爾時世尊。欲重宣此義。而說偈言。</p>
<p class="lg-abnormal"><div class='lg-row'>心量世間　佛子觀察</div>
</p></div>
<div class='div-commentary'><p style="margin-left:1em">但有心量。名曰世間。勸諸佛子當善觀察。</p>
</div>
<div class='div-orig'><p class="lg-abnormal"><div class='lg-row'>種類之身　離所作行</div>
</p></div>
<div class='div-commentary'><p style="margin-left:1em">應若摩尼無思而發。</p>
</div>
<div class='div-orig'><p class="lg-abnormal"><div class='lg-row'>得力神通　自在成就</div>
</p></div>
<div class='div-commentary'><p style="margin-left:1em">明所起化身。由獲力通自在成就也。</p>
</div>
<div class='div-orig'><p>爾時大慧菩薩摩訶薩。復請佛言。唯願世尊。為我等說一切法。空無生無二離自性相。</p>
</div>
<div class='div-commentary'><p style="margin-left:1em">自下舉空無生等者。為顯上四門至趣。此標宗請。遠詶上云何空何因。今所言空。明前五法非有。離性。即三性體空。無二。即二我兩亡。無生。欲明八識不起。</p>
</div>
<div class='div-orig'><p>我等及餘諸菩薩眾。覺悟是空無生無二離自性相<span class='corr'>已</span>。離有無妄想。</p>
</div>
<div class='div-commentary'><p style="margin-left:1em">自下舉益。此明離妄。</p>
</div>
<div class='div-orig'><p>疾得阿耨多羅三藐三菩提。</p>
</div>
<div class='div-commentary'><p style="margin-left:1em">明其獲果。</p>
</div>
<div class='div-orig'><p>爾時世尊。告大慧菩薩摩訶薩言。諦聽諦聽。善思念之。今當為汝廣分別說。</p>
</div>
<div class='div-commentary'><p style="margin-left:1em">下明佛將詶答。必先飭三慧。後乃答之。諦聽者聞慧。善思謂思慧。念之即脩慧。</p>
</div>
<div class='div-orig'><p>大慧白佛言。善哉世尊。唯然受教。</p>
</div>
<div class='div-commentary'><p style="margin-left:1em">次明大慧既蒙佛誡許。故敬而飭。唯<span class='note-inline'>(翼水反)</span>者。敬譍之辭。恭於諾也。</p>
</div>
<div class='div-orig'><p>佛告大慧。空空者。</p>
</div>
<div class='div-commentary'><p style="margin-left:1em">自下廣釋。此明總答。謂初牒□空門。意說餘三。今重牒空者。上空即指其前問。下空乃是牒辭。</p>
</div>
<div class='div-orig'><p>即是妄想自性處。</p>
</div>
<div class='div-commentary'><p style="margin-left:1em">此釋空之體性。只道妄計有處。即是其空。更無別理。餘門例然。</p>
</div>
<div class='div-orig'><p>大慧。妄想自性計著者。說空無生無二離自性相。</p>
</div>
<div class='div-commentary'><p style="margin-left:1em">次明說空等四門之意。良以妄計有者。故說於空。餘三准此。</p>
</div>
<div class='div-orig'><p>大慧。彼略說七種空。</p>
</div>
<div class='div-commentary'><p style="margin-left:1em">上<span class='corr'>已</span>總答兩問。下別釋空等四門。今先釋空門。此初標也。然諸經辯空。自有增減。今經雖略。其義不殊。</p>
</div>
<div class='div-orig'><p>謂相空。性自性空。行空。無行空。一切法離言說空。第一義聖智大空。彼彼空。</p>
</div>
<div class='div-commentary'><p style="margin-left:1em">次列七名。</p>
</div>
<div class='div-orig'><p>云何相空。</p>
</div>
<div class='div-commentary'><p style="margin-left:1em">第三牒釋。初徵相空。</p>
</div>
<div class='div-orig'><p>謂一切性自共相空。</p>
</div>
<div class='div-commentary'><p style="margin-left:1em">此明釋也。謂一切諸法自共相空。此略標釋。</p>
</div>
<div class='div-orig'><p>觀展轉積聚故。分別無性自共相不生。</p>
</div>
<div class='div-commentary'><p style="margin-left:1em">夫緣起之法。假積而成。既了無性故。自共非有。</p>
</div>
<div class='div-orig'><p>自他俱性無性。故相不住。</p>
</div>
<div class='div-commentary'><p style="margin-left:1em">所言相者。皆從三合而生。今了自之與他。俱亦無性。相依何住。</p>
</div>
<div class='div-orig'><p>是故說一切性相空。</p>
</div>
<div class='div-commentary'><p style="margin-left:1em">第三合也。</p>
</div>
<div class='div-orig'><p>是名相空。</p>
</div>
<div class='div-commentary'><p style="margin-left:1em">第四結也。</p>
</div>
<div class='div-orig'><p>云何性自性空。</p>
</div>
<div class='div-commentary'><p style="margin-left:1em">將明性空。此亦初徵。</p>
</div>
<div class='div-orig'><p>謂自<span class='corr'>己</span>性。自性不生。</p>
</div>
<div class='div-commentary'><p style="margin-left:1em">上觀總相不有。今觀別性亦無。故言自<span class='corr'>己</span>性不生也。</p>
</div>
<div class='div-orig'><p>是名一切法性自性空。</p>
</div>
<div class='div-commentary'><p style="margin-left:1em">此亦合也。</p>
</div>
<div class='div-orig'><p>是故說性自性空。</p>
</div>
<div class='div-commentary'><p style="margin-left:1em">總結可知。</p>
</div>
<div class='div-orig'><p>云何行空。</p>
</div>
<div class='div-commentary'><p style="margin-left:1em">三釋行空。此亦初徵。</p>
</div>
<div class='div-orig'><p>謂陰離我我所。</p>
</div>
<div class='div-commentary'><p style="margin-left:1em">次釋。行謂五陰。陰行既空。故我所非有。</p>
</div>
<div class='div-orig'><p>因所成所作業方便生。</p>
</div>
<div class='div-commentary'><p style="margin-left:1em">前推陰果。今乃窮因。夫言陰果。要因無明愛業招感。無明既無體性。業果依何而生。因果兩亡。故行無所有。</p>
</div>
<div class='div-orig'><p>是名行空。</p>
</div>
<div class='div-commentary'><p style="margin-left:1em">此結示也。</p>
</div>
<div class='div-orig'><p>大慧。即此如是行空。展轉緣起。自性無性。是名無行空。</p>
</div>
<div class='div-commentary'><p style="margin-left:1em">次明無行亦空。對有行生死。說無行涅槃。窮行既其不有。豈有無行可存。</p>
</div>
<div class='div-orig'><p>云何一切法離言說空。</p>
</div>
<div class='div-commentary'><p style="margin-left:1em">今明第五。此即初徵。</p>
</div>
<div class='div-orig'><p>謂妄想自性無言說故。一切法離言說。</p>
</div>
<div class='div-commentary'><p style="margin-left:1em">次釋也。明妄為言本。言由妄生。既了妄性空。故言說非有。故諸法離言。</p>
</div>
<div class='div-orig'><p>是名一切法離言說空。</p>
</div>
<div class='div-commentary'><p style="margin-left:1em">三結示也。</p>
</div>
<div class='div-orig'><p>云何一切法第一義聖智大空。</p>
</div>
<div class='div-commentary'><p style="margin-left:1em">六明義空。此亦初徵。</p>
</div>
<div class='div-orig'><p>謂得自覺聖智。一切見過習氣空。</p>
</div>
<div class='div-commentary'><p style="margin-left:1em">次即釋也。謂得自悟之智。了若目前。現習既亡。故物無不寂。是知諸法即第一義。</p>
</div>
<div class='div-orig'><p>是名一切法第一義聖智大空。</p>
</div>
<div class='div-commentary'><p style="margin-left:1em">三結顯示。</p>
</div>
<div class='div-orig'><p>云何彼彼空。</p>
</div>
<div class='div-commentary'><p style="margin-left:1em">自下釋第七。此即初徵。謂二法相望。更遞為彼。故言彼彼。</p>
</div>
<div class='div-orig'><p>謂於彼無彼空。是名彼彼空。</p>
</div>
<div class='div-commentary'><p style="margin-left:1em">次約法而釋。謂此無彼物。彼無此物。各闕一邊。互執興見。</p>
</div>
<div class='div-orig'><p>大慧。譬如鹿子母舍。無象馬牛羊等。非無比丘眾。而說彼空。</p>
</div>
<div class='div-commentary'><p style="margin-left:1em">自下喻說。鹿子人名。其母即毗舍法優婆姨。深重三寶。造立精舍。安止比丘。於中無象馬諸畜。約此名空。</p>
</div>
<div class='div-orig'><p>非舍舍性空。亦非比丘比丘性空。</p>
</div>
<div class='div-commentary'><p style="margin-left:1em">此反明之。非無精舍及以比丘。而說為空。但無象馬。說為空耳。</p>
</div>
<div class='div-orig'><p>非餘處無象馬。</p>
</div>
<div class='div-commentary'><p style="margin-left:1em">此明餘家但有象馬。而無比丘。故說為空。</p>
</div>
<div class='div-orig'><p>是名一切法自相彼。</p>
</div>
<div class='div-commentary'><p style="margin-left:1em">自下法合。明一切諸法。更遞相彼。</p>
</div>
<div class='div-orig'><p>於彼無彼。是名彼彼空。</p>
</div>
<div class='div-commentary'><p style="margin-left:1em">更相無故。名為彼彼。</p>
</div>
<div class='div-orig'><p>是名七種空。</p>
</div>
<div class='div-commentary'><p style="margin-left:1em">總結上七種空義。</p>
</div>
<div class='div-orig'><p>彼彼空者。是空最麤。汝當遠□。</p>
<p>□□□尊欲重宣此義。而說偈言。</p>
<p class="lg-abnormal"><div class='lg-row'>我常說空法　遠離於斷常</div>
</p></div>
<div class='div-commentary'><p style="margin-left:1em">自下兩偈。頌上四門。此二句頌初空門。明佛說畢竟空義。性離斷常。</p>
</div>
<div class='div-orig'><p class="lg-abnormal"><div class='lg-row'>生死如幻夢　而彼業不壞</div>
</p></div>
<div class='div-commentary'><p style="margin-left:1em">此二句頌無生門。明五陰如幻。本來非實。又言彼業不壞。欲明性自無成。總約苦集。以明無生。</p>
</div>
<div class='div-orig'><p class="lg-abnormal"><div class='lg-row'>虗空及涅槃　滅二亦如是</div>
</p></div>
<div class='div-commentary'><p style="margin-left:1em">此兩句頌無二門。舉二乘外道三種無為。明一切二邊。亦皆如是。</p>
</div>
<div class='div-orig'><p class="lg-abnormal"><div class='lg-row'>愚夫作妄想　諸聖離有無</div>
</p></div>
<div class='div-commentary'><p style="margin-left:1em">此二句頌離自性門。謂愚夫妄想。執為自性。諸聖既離熟為有無。</p>
</div>
<div class='div-orig'><p>爾時世尊。復告大慧菩薩摩訶薩言。大慧。空無生無二離自性相。普入諸佛一切脩多羅。凡所有經。悉說此義。</p>
</div>
<div class='div-commentary'><p style="margin-left:1em">自下明空等四義。貫入眾經。無有一法不含斯理。</p>
</div>
<div class='div-orig'><p>諸脩多羅。悉隨眾生希望心故。為分別說顯示其義。而非真實在於言說。</p>
</div>
<div class='div-commentary'><p style="margin-left:1em">自下會權歸實。而諸經有不說空等門者。但以希望不一。樂欲有殊。故佛應機。遂教門差別。而真實在乎心悟。不在文言。</p>
</div>
<div class='div-orig'><p>如鹿渴想。誑惑群鹿。鹿於彼相。計著水性。而彼無水。</p>
</div>
<div class='div-commentary'><p style="margin-left:1em">此舉喻。如彼群鹿。被渴想所誑。妄見陽燄。謂之為水。而實非水。一切眾生。為妄心所惑。取文字為真。莫能自反。</p>
</div>
<div class='div-orig'><p>如是一切脩多羅所說諸法。為令愚夫發歡喜故。非實聖智在於言說。</p>
</div>
<div class='div-commentary'><p style="margin-left:1em">此明法合。然文言所辯。為令愚夫。發於欣樂。而真實聖智。逈出名言。</p>
</div>
<div class='div-orig'><p>是故當依於義莫著言說。</p>
</div>
<div class='div-commentary'><p style="margin-left:1em">勸依實義不著文字。</p>
</div>
<div class='div-orig'><p>爾時大慧菩薩摩訶薩白佛言。世尊。世尊脩多羅。說如來藏自性清清。轉卅二相。入於一切眾生身中。</p>
</div>
<div class='div-commentary'><p style="margin-left:1em">自下辯如來藏者。意有多種。一殊外道。二會權實。三明說有不乖於空。此初問中。牒於昔教。謂如來藏性。本自清淨。具佛相好。備在眾生。約因說果。稱為轉入。</p>
</div>
<div class='div-orig'><p>如大價寶。垢衣所纏。</p>
</div>
<div class='div-commentary'><p style="margin-left:1em">前法。次喻。如大價金寶。垢服所纏。眾覩棄之。莫能尊重。</p>
</div>
<div class='div-orig'><p>如來之藏。常住不變。亦復如是。</p>
</div>
<div class='div-commentary'><p style="margin-left:1em">合上大寶。</p>
</div>
<div class='div-orig'><p>而陰界入。垢衣所纏。貪欲恚癡不實妄想塵勞所汙。</p>
</div>
<div class='div-commentary'><p style="margin-left:1em">此舉陰等三毒妄想塵勞。合上垢衣所纏。</p>
</div>
<div class='div-orig'><p>一切諸佛之所演說。</p>
</div>
<div class='div-commentary'><p style="margin-left:1em">明上之所說。非獨釋迦。乃諸佛同說。此都結有藏非謬。</p>
</div>
<div class='div-orig'><p>云何世尊同外道說我言。有如來藏邪。</p>
</div>
<div class='div-commentary'><p style="margin-left:1em">第二正難。如來說藏。與外道不殊。</p>
</div>
<div class='div-orig'><p>世尊。外道亦說有常作者。離於求那。周遍不滅。</p>
</div>
<div class='div-commentary'><p style="margin-left:1em">此釋同外道我之所由。謂外道計我。其義有三。一者體常名為作者。二者雖在五陰。而離於求那。三者遍歷諸趣。實非生滅。佛今說藏。義亦如之。謂藏性清淨。能興造趣生。雖處穢纏。不為所染。復性非為作。而物無不周。然則藏我名殊。所計非異。故招斯難。</p>
</div>
<div class='div-orig'><p>世尊彼說有我。</p>
</div>
<div class='div-commentary'><p style="margin-left:1em">此之一句。雖結外道說我。意明藏義是同。</p>
</div>
<div class='div-orig'><p>佛告大慧。我說如來藏。不同外道所說之我。</p>
</div>
<div class='div-commentary'><p style="margin-left:1em">自下佛答。此即先標。總明不同外說。</p>
</div>
<div class='div-orig'><p>大慧。有時說空無相無願。</p>
</div>
<div class='div-commentary'><p style="margin-left:1em">自下廣明不同所以。略述藏義。有一十二名。此舉三空三句。即藏之異字。外道說我。則不如是。</p>
</div>
<div class='div-orig'><p>如。</p>
</div>
<div class='div-commentary'><p style="margin-left:1em">無二無別故。</p>
</div>
<div class='div-orig'><p>實際。</p>
</div>
<div class='div-commentary'><p style="margin-left:1em">諸邊不動故。</p>
</div>
<div class='div-orig'><p>法性。</p>
</div>
<div class='div-commentary'><p style="margin-left:1em">理無變易故。</p>
</div>
<div class='div-orig'><p>法身。</p>
</div>
<div class='div-commentary'><p style="margin-left:1em">淨法聚故。</p>
</div>
<div class='div-orig'><p>涅槃。</p>
</div>
<div class='div-commentary'><p style="margin-left:1em">離生死故。</p>
</div>
<div class='div-orig'><p>離自性。</p>
</div>
<div class='div-commentary'><p style="margin-left:1em">非所有故。</p>
</div>
<div class='div-orig'><p>不生不滅。</p>
</div>
<div class='div-commentary'><p style="margin-left:1em">本不然故。</p>
</div>
<div class='div-orig'><p>本來寂靜。</p>
</div>
<div class='div-commentary'><p style="margin-left:1em">絕喧動故。</p>
</div>
<div class='div-orig'><p>自性涅槃。</p>
</div>
<div class='div-commentary'><p style="margin-left:1em">體圓寂故。</p>
</div>
<div class='div-orig'><p>如是等句。說如來藏<span class='corr'>已</span>。</p>
</div>
<div class='div-commentary'><p style="margin-left:1em">此總結上來諸句說藏者。斯乃一體。應物異名。豈同外道立其定分。上來略明不同外道之說。</p>
</div>
<div class='div-orig'><p>如來應供等正覺。為斷愚夫畏無我句故。說離妄想無所有境界如來藏門。</p>
</div>
<div class='div-commentary'><p style="margin-left:1em">此第二明說藏之意。良以外道執有。怖於無我。然佛為誘化故。隱彼空名。假說於藏。</p>
</div>
<div class='div-orig'><p>大慧。未來現在菩薩摩訶薩。不應作我見計著。</p>
</div>
<div class='div-commentary'><p style="margin-left:1em">此結勸。今後脩行。聞斯說藏。不應同我見而計。</p>
</div>
<div class='div-orig'><p>譬如陶家。於一泥聚。以人功水木輪繩方便。作種種器。</p>
</div>
<div class='div-commentary'><p style="margin-left:1em">此喻及合。廣明前說藏。不同外道所由。說藏等異名者。並應物施作。如彼陶師。於一聚泥。隨前人所須。造作眾器。等無差別。鍊土作器。故名為陶。</p>
</div>
<div class='div-orig'><p>如來亦復如是。</p>
</div>
<div class='div-commentary'><p style="margin-left:1em">合前陶家。</p>
</div>
<div class='div-orig'><p>於法無我離一切妄想相。</p>
</div>
<div class='div-commentary'><p style="margin-left:1em">合前泥聚。</p>
</div>
<div class='div-orig'><p>以種種智慧善巧方便。</p>
</div>
<div class='div-commentary'><p style="margin-left:1em">合前以人功等。</p>
</div>
<div class='div-orig'><p>或說如來藏。或說無我。</p>
</div>
<div class='div-commentary'><p style="margin-left:1em">合前作種種器。</p>
</div>
<div class='div-orig'><p>以是因緣故。說如來藏。不同外道所說之我。</p>
</div>
<div class='div-commentary'><p style="margin-left:1em">此釋不同所說所由。</p>
</div>
<div class='div-orig'><p>是名說如來藏。</p>
</div>
<div class='div-commentary'><p style="margin-left:1em">此明結示。上來總明不同外說。</p>
</div>
<div class='div-orig'><p>開引計我諸外道故。說如來藏。</p>
</div>
<div class='div-commentary'><p style="margin-left:1em">自下重明說藏之意。佛昔一時。入池洗浴。有諸外道。咸作是言。我觀瞿曇。實一切智。以所演義。多說虗空。故我不能依其受學。然佛知彼等道機將熟。開引計我。故說於藏。此舉昔說藏之所以。斯乃說空為藏。今昔豈有相違。</p>
</div>
<div class='div-orig'><p>令離不實我見妄想。</p>
</div>
<div class='div-commentary'><p style="margin-left:1em">自下明佛說藏。有其三意。此即初令離妄我故。</p>
</div>
<div class='div-orig'><p>入三解脫門境界。</p>
</div>
<div class='div-commentary'><p style="margin-left:1em">次入三脫脩善品故。</p>
</div>
<div class='div-orig'><p>希望疾得阿耨多羅三藐三菩提。</p>
</div>
<div class='div-commentary'><p style="margin-left:1em">第三冀疾獲證大菩提故。</p>
</div>
<div class='div-orig'><p>是故如來應供等正覺。作如是說如來之藏。若不如是。則同外道。</p>
</div>
<div class='div-commentary'><p style="margin-left:1em">此結說藏。若不爾者。則同外計。</p>
</div>
<div class='div-orig'><p>是故大慧。為離外道見故。當依無我如來之藏。</p>
</div>
<div class='div-commentary'><p style="margin-left:1em">此總結勸捨邪依正。</p>
</div>
<div class='div-orig'><p>爾時世尊。欲重宣此義。而說偈言。</p>
<p class="lg-abnormal"><div class='lg-row'>人相續陰</div>
</p></div>
<div class='div-commentary'><p style="margin-left:1em">外道所計。由我人等令陰相續。</p>
</div>
<div class='div-orig'><p class="lg-abnormal"><div class='lg-row'>緣與微塵</div>
</p></div>
<div class='div-commentary'><p style="margin-left:1em">又計微塵等與生法為緣。</p>
</div>
<div class='div-orig'><p class="lg-abnormal"><div class='lg-row'>勝自在作</div>
</p></div>
<div class='div-commentary'><p style="margin-left:1em">或計一切悉是勝妙自在天之所作也。</p>
</div>
<div class='div-orig'><p class="lg-abnormal"><div class='lg-row'>心量妄想</div>
</p></div>
<div class='div-commentary'><p style="margin-left:1em">此句總片並心妄想。此但頌外計。反之為正矣。</p>
</div>
<p class='juan'>註楞伽經卷第二</p></div>
</div><!-- end of div[@id='body'] -->
</body></html>