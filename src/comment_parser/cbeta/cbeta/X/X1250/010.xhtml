<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林備用清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu175' />禪林備用卷之十</p>
<div class='div-other'><a id='mulu176' />
<p class='h1'>女　日用清規</p><p>無量壽禪師。嘉定間。分座信之龜峰時述也。茲筆以備日用。序云。脫塵離族。圓頂方袍。大率經歷叢林。切要洞明規矩。舉措未諳法度。動止不合律儀。縱有善友良朋。詎肯深錐痛劄。循習成弊。改革故難。致令叢席荒涼。轉使人心懈怠。屢見尋常目前過患。遂習百丈成現楷模。原始要終。從朝至暮。要免頭頭敗闕。直須一一遵行。然後敢言。究<span class='corr'>己</span>明心。了生達死。世間法即是出世間法。行脚人可貽未行脚人。庶幾不負出家身心。抑亦同報佛祖恩德。<span class='note-inline'>(謹列于后)</span>入眾之法。睡不在人前。起不落人後。五更鐘未鳴。輕輕擡身先起。將枕子安脚下。未要拗摺。恐響驚隣單。抖搜精神。將被褁身端坐。不得扇風令人動念。覺睡來。將被堆脚下。取手巾轉身下地。巾搭左手。想念偈云。<span class='note-inline'>(朝從寅旦直至暮。一切眾生自回互。若於足下悞傷形。願汝即時生淨土。唵逸帝律儀娑婆訶)</span>輕手揭簾出後架。不得拖鞋。咳嗽作聲。古云。<span class='note-inline'>(揭簾須垂後手。出堂切忌拖鞋)</span>輕手取盆洗面。湯不宜多。右手蘸齒藥揩左。左手蘸揩右。不可再蘸。恐牙宣口氣過人。漱口須低頭。吐水以手引下。直腰吐水。恐濺隣桶。不得洗頭。有四件自他不利。<span class='note-inline'>(一污桶。二膩巾。三枯髮。四損眼)</span>不得鼻內作聲。不得噴水撲面。不得高聲嘔吐。不得以涕唾污面桶。古云。<span class='note-inline'>(五更洗面。本為修行。嘔吐拖盆。喧堂聒眾)</span>拭面不得爭址手巾。不得以巾拭頭。用畢須攤挂。或焙火上。在上堂左足先入。在下堂右足先入。上被位眠單収一半坐定。若換直裰。須將新者覆上。抽去舊裰。不得露白。不得扇風。燒香禮拜。宜於鐘未鳴時。披袈裟。先合掌頂戴。念偈云。<span class='note-inline'>(善哉解脫服。無相福田衣。我今頂戴受。世世常得披。唵悉陀耶娑婆阿)</span>摺袈裟之法。先摺搭手。後解環。不得以口銜袈裟。不得以頦勾袈裟。摺了置之。問訊而去。殿堂禮拜。不得占中央。<span class='note-inline'>(尊住持也)</span>不得出聲念佛。不得行禮拜人頭邊過。五更住持首座坐堂。前門。不許出入。開小靜方摺被。拗枕摺摺被之法。先尋兩角。以手理直。不得抖擻作聲。不得扇風。不得橫占隣單位。先摺面前一半。次摺近身一半。盖巾被上。或殿堂禮拜。或歸眾寮。次第<span class='note-inline'>(過堂)</span>板鳴歸鉢位。須上肩順轉。<span class='note-inline'>(左肩上肩)</span>上床不得背人。若入前門從南頰入。不得中央北頰入。<span class='note-inline'>(尊住持也)</span>歸鉢位。低躬問訊上中下座。若<span class='corr'>已</span>先坐。上中下座來。須合掌。古云。<span class='note-inline'>(不敬上中下座。婆羅門聚會無殊)</span>登床偈云。<span class='note-inline'>(登此無礙解脫床。人等智慧清淨光)</span>聞長板鳴。下鉢擡身。起令正立定。然後轉身。<span class='note-inline'>(亦順上肩)</span>合掌念偈云。<span class='note-inline'>(執持應器。當願眾生。成就法器。受人天供)</span>取鉢。左手托鉢。右手解環。左手提鉢。轉身令正。蹲身放鉢。免將腰背撞人。堂前鐘鳴。下床問訊。<span class='note-inline'>(迎住持也)</span>須進前一步。莫令袈裟搭床弦。不得探坐三淨地。不得以手左右搖曳。仍低細上床。不得頓身坐。取鉢安面前。聞槌聲合掌。想念偈云。<span class='note-inline'>(佛生迦毘羅。成道摩竭陀。說法波羅柰。入滅俱絺羅)</span>展鉢之法。先合掌。想念偈云。<span class='note-inline'>(如來應量器。我今得敷展。願共諸眾生。等三輪空寂)</span>然後解袱。展淨巾。覆膝上。摺轉袱三角。莫令垂下。次展鉢單。仰手取鉢。安單上。以兩手頭指拼定。取饙子。從小次第展開。不得敲磕作聲。護第四第五。為觸指。摺鉢拭。橫身前上橫放。匙筯袋。放鉢拭下。出則先匙。入則先筯。把處為淨頭。向上肩。鉢刷安第三饙縫中。出半寸許。盛生飯。匙筯頭不可出生飯。不過七粒。大小為慳食。維那念佛。手指不得參差。須高低當胸得中。不得以手托口邊。古云。<span class='note-inline'>(參差合掌不當胸。十指交加插鼻中。拖履揭簾無細行。嘔聲泄氣逞英雄)</span>兩手捧鉢受食。想念偈云<span class='note-inline'>(若受食時。當願眾生。禪悅為食。法喜充滿)</span>若見鉢滿。念偈云。<span class='note-inline'>(若見鉢滿。當願眾生。具足飽滿。一切善根)</span>要食多小。起手止之。聞徧食槌。看上下肩。以面相朝。揖食。不得正面以手搖兩邊。揖罷。想念偈云。<span class='note-inline'>(此食色香味。上供十方佛。中奉諸賢聖。下及六道品。等施無差別隨。感皆飽滿。今施受等得。無量波羅密)</span>作五觀。<span class='note-inline'>(一計工多少量彼來處。二忖己德行全缺應供。三防心離過貪等為宗。四正事良藥為療形枯。五為成道業故應受此食)</span>出生偈云。<span class='note-inline'>(汝等鬼神眾。我今施汝供。此食徧十方。一切鬼神共)</span>喫食之法。不得將口就食。不得將食就口。取鉢放鉢。拈匙放筯。不得有聲。不得咳嗽。不得畜鼻涕。若發噴嚏。當以衣袖揜之。不得抓頭。恐風屑落隣單鉢中。不得挑牙。不得嚼飯啜羮作聲。不得挑鉢中央食。不得大摶飯食。不得將口待飯食。不得遺落飯食。不得手把散飯食。如有菜滓安屏處。使扇不得扇鄰肩。如自己怕風。白維那。堂外坐。不得手肘枕膝上。隨量受食。不得請折。頭鉢不得盛濕食。不得將羮汁。頭鉢內。淘飯食。不得挑菜頭鉢內。和飯食。食時須看上下肩。不得太緩。未再請。不得先刷鉢。不得吮鉢刷作聲。食未至。不得生嗔逼討。古云。<span class='note-inline'>(獃獃四顧起悲嗔。念念吞津咳嗽頻。摝粥啜羮包滿口。開單展鉢響諸隣)</span>洗鉢之法。頭鉢盛水。不許在內洗匙筯。次第洗饙子。不得灌漱。不得吐水鉢中。不得先盛熟水洗鉢。未折水。不得先収盖膝巾。不得將膝巾拭汗。不得瀝水地上。折水偈云。<span class='note-inline'>(我此洗鉢水。如天甘露味。施汝諸鬼神。悉令得飽滿。唵摩休羅細娑訶)</span>収鉢。以指按定。次第而入。袱了。合掌。念食訖偈云。<span class='note-inline'>(飯食<span class='corr'>已</span>訖色力充。威振十方三世雄。回因轉果不在念。一切眾生獲神通)</span>鳴槌一下。住持下地。次第挂鉢。出堂。</p>
<p>上殿諷經了。歸眾寮鳴大板三下。問訊。不歸輕侮大眾。入門分四版頭。依位立定。寮主出燒香一炷。復位。茶頭中立。喝云。<span class='note-inline'>(不審)</span>大眾和南。</p>
<p>若赴茶。不得垂衣坐。不得聚頭語笑。不得隻手揖人。不得包藏茶末。古云。<span class='note-inline'>(登床宴坐不可埀衣。隻手楫人。是何標格。私藏茶末。取笑傍觀)</span>時中隣桉道人。切忌交頭接耳。若看經。不得長展經。<span class='note-inline'>(謂二面也)</span>不得把經寮中行。不得垂經帶。不得出聲。不得背靠板頭。古云。<span class='note-inline'>(出聲持誦。吵噪稠人。背靠板頭。輕欺大眾)</span>坐禪。預歸堂。不待打板。抽脫古例披五條。巾搭左手。或無巾解絛繫笐上。摺挂絡直裰令整齊。絆定仍各懸尺許為記認。不得在外催逼。不可共人語笑。右手提水入廁。換鞋不得參差。安淨桶當前。鳴指三下。驚噉糞鬼。蹲身須正。不得努氣作聲。不可隔壁共人語。古云。<span class='note-inline'>(戶局只合輕彈指。人擁那堪亂作聲入處用籌分觸淨。出時須水忌縱橫)</span>不得以水澆兩邊。洗淨護大指二指。不得多使籌子。古云<span class='note-inline'>(浴湯小使。籌子休拈)</span>有者使了。洗安廁邊空處。人多防眾不宜也。淨桶仍安舊處。乾手將內衣入袴口。出門。右手。提桶。換鞋。濕手不得拏門扇并門頰。右手挑灰後挑土。濕手不可拏灰土。不得吐唾和泥。洗手須用皁角。洗至肘前。出廁入廁。須逐一念真言。入廁。唵<span class='note-inline'>(恨魯陀耶娑訶)</span>洗淨。<span class='note-inline'>(唵賀曩密律帝娑訶)</span>洗手。唵<span class='note-inline'>(主迦羅耶娑訶)</span>淨身。<span class='note-inline'>(唵室利醯婆醯娑訶)</span>去穢。唵<span class='note-inline'>(㧞枳羅腦迦吒娑訶)</span>按律小遺亦洗淨。用水漱盥。仍嚼楊枝。歸堂坐禪。火板未鳴。不得先歸堂。齋前不許洗衣。齋前參後。不可開函櫃。急切須白主事人。眾寮登衣閣白寮主。上名打板三下。上閣開籠。僧堂內不許共人語笑。況看冊子。不得上下間行。不得穿堂直過。不得蓆上穿針穿錢。不得床弦垂足坐。床前一赤為三淨地。<span class='note-inline'>(一展鉢。一安袈裟。三頭所向)</span>不得床上行。不得跪膝開函櫃。不得脚踏床弦下地。草履游山。不許經行佛殿。古云<span class='note-inline'>(衩袒不許登殿。草履莫踐法堂)</span>回互耆宿。赤脚不許著僧鞋。不得把手行談世諦是非。古云。<span class='note-inline'>(別了雙親棄本師。訪尋知識擬何為。不曾說着宗門事。白首無成過在誰)</span>不得殿前倚靠欄干。不得猖狂急走。古云。<span class='note-inline'>(行須緩步。習馬勝之威儀。語要低聲。學波離之軌範)</span>殿塔內不許閑行。古云。<span class='note-inline'>(無事不須登佛殿。等閑休向塔中行。不因換水添香火。縱有河沙福也傾)</span>齋了洗衣。不許衩袒。不得傾用湯瓶。竹竿熨斗。使了仍安元處。濯足不許爭盆。如有瘡疥。須落後。或屏處。洗之。<span class='note-inline'>(各行方便。免動眾念)</span>莫待打板。次第歸堂。坐參了。各出半單下地。或大放參。首座寮前板鳴。即<span class='note-inline'>(轉身)</span>面外。赴眾須及時。小板鳴不許入堂。不得堂外立。住持首座出堂。下床問訊。各就桉位藥石。不得先起盛食。不得呼索。食畢出寮。不許出三門。不得入小寮。不得衩袒歸僧堂并廊下行。莫待打出寮板。預披衣歸被位坐禪。期成道業。黃昏鍾鳴。合掌念偈云。<span class='note-inline'>(聞鍾聲煩惱輕。菩提長智慧生。離地獄出火坑。願成佛度眾生)</span>不得弄數珠。不得共隣單語笑。隣單生疎。善言誘諭。勿起嫌心。不得前門出入。喝火過放禪下地。抽脫淨手。不坐再請禪。待首座開枕。睡重者。方就睡。袈裟以巾褁安枕邊。今安脚下。於理不便。辦道兄弟。晝三夜三。正好用工。禮拜燒香。須待更深。懺悔求願。起坐不可驚動隣單。睡須右脇。仰為屍睡。覆為婬睡。多惡夢。</p>
<p>如開浴。浴具擕右手。須下間入浴院。門內問訊。目視空處。歸位須揖上下肩。了先搭巾。次搭五條笐上。展浴袱。取浴具。放一邊。解上衣。脫下裳。以脚布圍身。繫浴裙。裩袴摺袱內。次挂直裰與五條。一處繫定。上衣入袱包<span class='corr'>已</span>。拖鞋入浴。古云。<span class='note-inline'>(三通浴皷入堂時。觸淨須分上下衣。語笑高聲皆不可。莫將麤行破威儀)</span>不可赤脚入浴室。浴須下間空處。待次而浴。上間讓。<span class='note-inline'>(頭首耆宿故也)</span>勿令湯水濺人身上。不得桶內泡脚。不得室內小遺。洗僻處。不得將脚閣桶上。不得槽上揩脚。不得語笑。不得戽水。不得掇桶澆身。當遮護渾身。不得水濺拭浴人身上。不可多用湯水。脚布不可離身。有脚不入桶者。或洗炙瘡用疥藥。宜後入浴。不得將公界手巾。拭頭面。出浴須揖上下肩而坐。次第著上衣。先以直裰披身遮盖。即著下裳。解裙衫脚布。須安裙衫中。免濕袱角。不得將濕脚布搭手上。仍揖左右而出堂。看有設浴施主。隨意課經。回向。</p>
<p>團爐向火先坐團凳。轉身面火。問訊就坐。不得脫鞋凳外。不得弄火筯香匙。不得撥火。不得挨肩交頭語笑。不得煨點心。不得烘鞋韈。不得彈垢膩火中。不得烘衣被。不得攪起直裰。露袴口。禮儀疎怠。有動眾念。</p>
<p>日用軌則聊筆其略。赴眾法律。各有條章。舉措看他上流。慎勿隨於庸鄙。叢林貴要整肅。一日三省吾身。自古今佛祖。可曾一髮輕違者哉。匪敢聞於宿德。聊筆筞於初機。茲不贅聞。統祈照悉。</p>
</div>
<div class='div-other'><a id='mulu177' />
<p class='h1'>慕　十威儀頌</p><p>笑翁和尚力行古道。第恐學者。逾越規矩之外。筆示十頌。簡而易知。深意有在也。</p>
<p>日亦然兮夜亦然。睡時宜後起宜先。収單摺被候開靜。動止回旋向左肩。</p>
<p>晨朝洗面莫猖狂。盥漱低頭少使湯。頭若痒時須待浴。手巾乾。淨不相妨。</p>
<p>禮拜看經遣睡魔。不須將此當嘍囉。一朝突出娘生眼。執藥方知病轉多。</p>
<p>寂靜身心展鉢時。出宜先筯入先匙。食巾収摺須臨後。左右和南禮莫虧。</p>
<p>粥了和南齋了茶。放參藥石莫喧譁。出堂入戶清規合。要見叢林有作家。</p>
<p>入室升堂念誦時。從規自合具威儀。近來一輩無羞耻。直裰中間小袖兒。</p>
<p>座元門首板丁當。是甚禪和敢入堂。油罰百錢猶自可。高懸一榜㝡難當。</p>
<p>脫著衣衫貴整齊。掩門須緩放籌低。密持呪語輕彈指。淨桶常將右手提。</p>
<p>入浴披衫貴靖恭。需湯擊板合從容。不應脚布安槽上。雙脚如何著桶中。</p>
<p>頂笠挑包號水雲。尋師切勿嘆辛勤。法門冷淡宜防護。莫學尋常救火軍。</p>
</div>
<div class='div-other'><a id='mulu178' />
<p class='h1'>貞　日用偈章</p><p>夫釋子沙門。心形異俗。潛行密用。凡聖罔知。宿德耆年。皆為剩語。初機後學。其可舍諸。筆錄大藏經中金口遺誡。日用清規諸偈。茲不重述。願依而行之。謹具于后。</p>
<p>睡時<span class='note-inline'>(若就睡時。當願眾生。一切安穩。得大自在)</span>。</p>
<p>起時<span class='note-inline'>(睡眠始寤。當願眾生。一切智覺。周顧十方)</span>。</p>
<p>登溷<span class='note-inline'>(大小便利。當願眾生。弃貪嗔癡。蠲除罪垢)</span>。</p>
<p>洗手<span class='note-inline'>(事訖就水。當願眾生。出世法中。速疾而往)</span>。</p>
<p>洗面<span class='note-inline'>(以水法面。〡〡〡〡。得淨法門。永無垢染)</span>。</p>
<p>登殿<span class='note-inline'>(若見佛時。〡〡〡〡。得生礙眼。見十方佛)</span>。</p>
<p>登閣<span class='note-inline'>(上昇樓閣。〡〡〡〡。昇正法樓。徹見一切)</span>。</p>
<p>瞻塔<span class='note-inline'>(見佛塔時。〡〡〡〡。尊重如塔。受人天供)</span>。</p>
<p>禮塔<span class='note-inline'>(頂禮於塔。〡〡〡〡。一切天人。無能見頂)</span>。</p>
<p>濯足<span class='note-inline'>(若濯足時。〡〡〡〡。具足神力。所行無礙)</span>。</p>
<p>洗浴<span class='note-inline'>(洗浴身體。〡〡〡〡。身心無垢。內外光潔)</span>。</p>
<p>受食<span class='note-inline'>(若受食時。〡〡〡〡。具足成滿。一切菩提)</span>。</p>
<p>施粥<span class='note-inline'>(粥有十利。饒益行人。果報無邊。究竟常樂)</span>。</p>
<p>施齋<span class='note-inline'>(三德六味施佛及僧。法界有情。普同供養)</span>。</p>
<p>食　<span class='note-inline'>(齋若小飯食時。當願眾生。粥禪悅為食。法喜充滿)</span>。</p>
<p>食訖<span class='note-inline'>([○*○]食<span class='corr'>已</span>訖。〡〡〡〡。所作皆辦。具諸佛法)</span>。</p>
<p>受一<span class='note-inline'>(切若受味時。〡〡〡〡。味得佛上味。甘露滿足)</span>。</p>
<p>摘草<span class='note-inline'>(淨摘草手中挪。還同水上波。手此處無淨水。淨處薩婆訶)</span>。</p>
<p style="margin-left:3em;text-indent:-3em">禮佛<span class='note-inline'>(能禮所禮性空寂。感應道交難思議。我此道場如帝珠。諸佛菩薩影現中。我身影現諸佛前。頭面接足歸命禮)</span>。</p>
<p>讚佛<span class='note-inline'>(容顏甚奇妙。光明照十方。我昔曾供養。今復還親覲)</span>。</p>
<p>還經<span class='note-inline'>(琅函歸寶所。了義實難思。願共諸眾生。同入薩婆海)</span>。</p>
<p>請經<span class='note-inline'>(三塗永息長時苦。六趣休隨汩沒因。無邊含識悟真如。一切有情登彼岸)</span>。</p>
<p>開經<span class='note-inline'>(無上甚深微妙法。百千萬億難遭遇。我今見聞得受持。願解如來真實義)</span>。</p>
<p>下佛天供呪。唵<span class='note-inline'>(摩休陀羅細娑婆訶)</span>。</p>
<p>五觀。</p>
<p>一　計工多少。量彼來處<span class='note-inline'>(耕墾　布種　收穫　舂磨　淘汰　炊煑)</span>。</p>
<p style="margin-left:3em;text-indent:-3em">二　忖<span class='corr'>己</span>德行全缺應供<span class='note-inline'>(坐禪。看經。教營三寶事全又云得無賊果。全應供。出入緣故缺)</span>。</p>
<p style="margin-left:3em;text-indent:-3em">三　防心離過。貪等為宗<span class='note-inline'>(出家之人。防心有三過。上味起貪。中味起痴。下味起嗔。不知慚愧。墮三惡道。地獄餓鬼畜生也。貪上味為宗)</span>。</p>
<p style="margin-left:3em;text-indent:-3em">四　正事良藥。為療形枯<span class='note-inline'>(人身地水火風。四大假合。一大不調。則生百一種病。四百四病客病。飢渴為主病。須假飲食。為之療治)</span>。</p>
<p style="margin-left:3em;text-indent:-3em">五　為成道業。故應受此食<span class='note-inline'>(若不假飲食。則無力進道。故應受此食。營三寶事)</span>。</p>
<p>十利　<span class='note-inline'>(一色　二力　三壽　四樂　五詞清　六辦道業　七宿食消　八風除　九消飢。十消渴)</span>。</p>
<p style="margin-left:3em;text-indent:-3em">三德　<span class='note-inline'>(一輕輭　二淨潔　　三如法)</span>　六味<span class='note-inline'>(一甘　二辛　三鹹　四苦　五酸　六淡)</span>。</p>
</div>
<div class='div-other'><a id='mulu179' />
<p class='h1'>潔　月分標題</p><p style="margin-left:1em;text-indent:-1em">正月分。殿堂香燭茶果供養。官屬檀越。致賀門狀。或兩序進退。山門一應禮節。輕重合宜。不可違例。庶免敗缺之誚。隨方毗尼。毋易毋局。</p>
<p style="margin-left:1em;text-indent:-1em">二月望。佛涅槃。循例堂司行者率眾嚫錢。送櫃頭。造供養。早晨先於藏殿拈香轉藏。行道諷經。祝壽。諸方例閉爐。若山寺深寒。不在此限。</p>
<p style="margin-left:1em;text-indent:-1em">三月分。寒食。屆期祖堂祠堂鋪陳供養。照例諷經。掃洒祖塔。禁採茶笋。蔭[木*養]山林。維那當出草單。</p>
<p style="margin-left:1em;text-indent:-1em">四月旦。鎻旦過門。若告香。預排圖。免告香。亦須普說。佛誕。庫司嚴設毗藍園。浴佛諷經。出圖帳。排被鉢位。方丈呌喚江湖點心。維那備香燭。十二日眾寮煎湯。起楞嚴。十三日大殿起楞嚴。大眾俱有拜。五祖和尚力行之。今以香燭礙不拜。非法也。十四日小座湯。罷土地堂念誦。僧堂煎湯藥石。小參。十五日結制上堂。十六日晚。秉拂。僧堂下暖簾。上涼簾。</p>
<p style="margin-left:1em;text-indent:-1em">五月分。建青苗會。預出諸寮經單。梅雨愆期。開溝整漏。掛僧堂帳。方丈點夏茶。兩班單寮。各作一日。諸庵塔中。有老成。亦當溫存。</p>
<p style="margin-left:1em;text-indent:-1em">六月分。酷熱頭首抽被。中夏做面。兄弟坐臥不拘。生死事大。克期取證。住持時時鞭逼學者。此非細事。松源大川笑翁和尚。長夏中陪眾。晝三夜三。曾不小間。維那提點。打炭團。晒僧堂薦。</p>
<p style="margin-left:1em;text-indent:-1em">七月分。十二日眾寮散楞嚴。十三日。大殿散楞嚴。十五日解制。建盂蘭盆會。預出諸寮經單。報父母恩。</p>
<p style="margin-left:1em;text-indent:-1em">八月旦。開旦過門。知客晒蓆薦。糊牕。延迎方來。兄弟出入。參訪裝寒覲省。慎勿失矩遺規。</p>
<p style="margin-left:1em;text-indent:-1em">九月旦。諸方大相看。挂搭。打板坐禪。排整被位。糊牕。上暖簾。</p>
<p>十月旦。開爐。常備炭火。初五日修達磨忌。</p>
<p>十一月。長至節。照例辦冬齋。官屬檀越。循例饋送。</p>
<p style="margin-left:1em;text-indent:-1em">十二月。佛成道。住持計筭錢穀簿書。搬量米麥五味之屬。或兩序進退。每事循例。世法佛法。其揆一也。</p>
</div>
<div class='div-other'><a id='mulu180' />
<p class='h1'>男　百丈和尚。沙彌受戒文</p><p>當寺行者。初受度牒。以柈袱。托呈本師兩班各處。插香禮三拜。選日設供剃度。<span class='note-inline'>(按律。選處設座。令於露地。香水洒之。周匝七尺。四角懸旛。今時多在大殿。須面佛。或相對設座。若法堂中。須設像幡花香燭。如儀。今僧堂)</span>維那和會戒師梵師引請。侍者隔宿剃頭。須留周羅頂心髮。次日鋪設戒師座。與住持分手。卓上安手磬。淨瓶。戒文。戒尺。對面設梵師位。卓上安大磬一口。聖僧爐前。鋪排袈裟。直裰。度牒。自行堂鳴鈸。引迎剃頭人。自行堂土地堂祖堂佛殿各處炷香。禮三拜。列立。僧堂前鳴鍾集眾。戒師梵師入堂。大展三拜。入位。引請侍者入堂。聖僧前問訊。至戒師前。大展三拜。胡跪合掌。問云。僧集不。答云。<span class='note-inline'>(<span class='corr'>已</span>集)</span>和合不。<span class='note-inline'>(和合)</span>僧今和合。何所作為。為當寺行者。剃頭受戒。可爾。引請収坐具。起身鳴磬。引剃頭人入堂。聖僧前三拜。次戒師前三拜了。就跪。梵師作梵云。<span class='note-inline'>(神仙五通人。作者於呪術。為彼慚愧者。攝諸不慚愧。如來立禁戒。半月半月說。以說戒利益。稽首禮諸佛)</span>云何梵。<span class='note-inline'>(云何於此經。究竟到彼岸。願佛開微蜜。廣為眾生說)</span>作梵者止息喧亂也。梵訖云。為剃頭受戒者說戒。師起身。大眾下地。戒師執爐白云。戒香。定香。解脫香。解脫知見香。光明雲臺遍法界。供養十方無量佛。十方無量法。十方無量僧。見聞普熏證寂滅。為剃頭受戒者說。即將今辰剃頭受戒。開啟功德。先願皇帝萬歲。臣統千秋。天下太平。法輪常轉。伽藍土地。增益威光。護法護人。無諸難事。十方施主。福慧莊嚴。合道場人。身心安樂。師長父母。道業超隆。剃頭沙彌修行無障。三塗八難。咸脫苦輪。九有四生。俱登覺岸。仰憑大眾念。清淨法身毗盧遮那佛<span class='note-inline'>(十聖號了)</span>大眾就坐。引請侍者秉爐白云。<span class='note-inline'>(請師言句。汝合自陳。汝若不能。隨我聲道。凡稱某甲處。當稱自己名)</span>大德一心念。我某甲。今請大德。為剃頭受戒阿闍梨。願大德。為我作剃頭受戒阿闍梨。我依大德故。得剃頭受戒。慈愍故。剃頭人禮一拜。第二。二慈愍故。禮二拜。第三。三慈愍故。起身禮三拜。胡跪合掌。戒師云。善男子。即應諾。云心源湛寂。法海淵深。迷之者永劫沉淪。悟之者當處解脫。欲專妙道。毋越出家。放曠喻如虗空。清淨同於皎月。修行緣具。道果非遙。始從克念之功。畢證無為之地。所以大覺世尊。捨金輪之寶位。子夜逾城。脫珍御之龍衣。青山斷髮。容鵲巢於頂上。掛蛛網於眉間。修寂滅而證真常。斷塵勞而成正覺。三世諸佛。不說在家成道。六代祖師。阿誰行染度人。所以佛佛授手。祖祖相傳。不染世緣。方成法器。故得天魔拱手。外道歸心。上酬四重之恩。下濟羣生之苦。所以云。<span class='note-inline'>(流轉三界中。恩愛不能脫。弃恩入無為。真實報恩者)</span>出家之後。禮越常情。不拜君王。不拜父母。汝今可離此座。想念國王水土之恩。父母生成之德。專誠拜辭。後不拜也。就禮一拜。引請侍者鳴磬。引出堂外。面北拜辭國王。次拜父母。各禮三拜。想念親闈。即換裙衫。引入聖僧前三拜。轉身戒師前一拜。胡跪合掌。戒師執瓶灌頂。以指滴水少許於頂上。把刀剃頭。眾同誦偈云。<span class='note-inline'>(善哉大丈夫。能了世無常。棄俗趣泥洹。希有難思議)</span>三說了。沙彌退禮一拜。引請引沙彌。本師前。胡跪合掌。本師執刀云。<span class='note-inline'>(最後一結。為之周羅。唯師一人。乃能斷之。我今為汝除去。汝今許不)</span>畣云<span class='note-inline'>(可爾)</span>。做佛事了。大眾同誦落髮偈云。<span class='note-inline'>(毀形守志節。割愛無所親。棄家弘聖道。誓度一切人)</span>三說。就禮三拜。互跪合掌。本師持袈裟。做佛事。眾同誦偈云。<span class='note-inline'>(大哉解脫服。無相福田衣。披奉如來戒。廣度諸眾生)</span>三說。付衣披袈裟。禮本師三拜。禮聖僧三拜。禮戒師三拜。互跪合掌。戒師云。善男子。法如大海。漸入漸深。汝既出家。當先受三歸五戒。方得近事大僧。次受沙彌十戒。乃可同僧利養。事在專誠。不得慢易。我今為汝。召請三寶。證明佛事。秉爐請云。一心奉請。無邊佛寶。海藏金文。十地三賢。五果四向。同垂感降。共作證明。<span class='note-inline'>(三召)</span>云。善男子。欲求歸戒。先當懺滌愆瑕。如人浣衣。然後加色。汝今至誠。隨我懺悔。<span class='note-inline'>(我昔所造諸惡業。皆由無始貪嗔癡。從身語意之所生。一切我今皆懺悔)</span>沙彌三拜。互跪合掌。善男子。汝既淨治身口意業。歸依佛法僧寶。歸依佛。歸依法。歸依僧。歸依佛無上尊。歸依法離欲尊。歸依僧眾中尊。歸依佛竟。歸依法竟。歸依僧竟。如來至真等正覺。是我大師。我今歸依。從今<span class='corr'>已</span>往。稱佛為師。更不歸依邪魔外道。慈愍故。<span class='note-inline'>(自歸依佛。通誦三遍)</span>每一遍。沙彌隨禮一拜。至第三遍。大展三拜。就互跪合掌。戒師云。善男子。汝既舍邪歸正。戒<span class='corr'>已</span>周圓。若欲識相護持。應受五戒。</p>
<p>盡形壽</p>

<ul class="">
<li>不殺生</li>

<li>不偷盜</li>

<li>不婬欲</li>

<li>不妄語</li>

<li>不飲酒</li>
</ul><p>是五戒相。汝能持不　答云能持。</p>
<p>上來五枝淨戒。一一不得犯。汝能持不。畣云。能持。是事如是持。沙彌三拜。互跪合掌。戒師云。善男子。五戒為入道之初因。出三塗之元首。次受沙彌十戒。即形備法儀。此稱勤筞。依師而住。受利同僧。是為應法沙彌。應當頂受。</p>
<p>盡形壽</p>

<ul class="">
<li>不殺生</li>

<li>不偷盜</li>

<li>不婬欲</li>

<li>不妄語</li>

<li>不飲酒</li>

<li>不花鬘瓔珞。香油塗身</li>

<li>不歌舞作倡。故往觀聽</li>

<li>不坐臥高廣大床</li>

<li>不非時食</li>

<li>不捉金銀錢寶</li>
</ul><p>是沙彌戒相。汝能持不　答云能持。</p>
<p>上來十支淨戒。一一不得犯。汝能持不。畣云。能持。是事如是持。沙彌三拜。互跪合掌。</p>
<p>善男子。汝今受戒之後。當須頂戴奉持。不得違犯。所持戒律。供養三寶。勤種福田。於和尚阿闍梨。一如教法。於上中下座。心常恭敬。精進行道。報父母恩。衣取蔽形。不以文彩。食取支命。不得嗜味。花香脂粉。無以近身。好色邪聲。一無視聽。徐言動止。勿宣人短。倘有爭者。兩說和合。男女有別。草木無傷。非賢不友。非聖不宗。法服應器。常與人俱。非時不食。非法不言。精勤思義。溫故知新。坐則禪思。起則諷誦。閉三惡道。開涅槃門。於比丘法中。增長正業。菩提心而不退。般若智以長明。廣化眾生。祈成正覺。用心如此。真佛弟子。</p>
<p>戒師秉爐回向云。上來剃頭受戒功德。奉祝護法天龍伽藍真宰。各軫威稜安神護法。堂頭和尚。常為苦海津梁。執事高人。永作法門梁棟。合堂清眾。同乘般若之舟。剃頭沙彌。速至菩提之岸。四恩總報。三有齊資。法界有情。同圓種智。十方三世一切諸佛。諸尊菩薩摩訶薩<span class='note-inline'>(云云)</span>。</p>
<p>梵師鳴大磬云。處世界如虗空。如蓮花不著水。心清淨超於彼。稽首禮無上尊。</p>
<p>歸依。</p>

<ul class="">
<li>佛得菩提。道心常不退。</li>

<li>法薩婆若。得大總持門。</li>

<li>僧息諍論。同入和合海。</li>
</ul><p>上來剃頭受戒功德。無限殊勝良因。散周沙界。和南聖眾。引請侍者鳴手磬。至梵師作處世界如虗空。沙彌即禮戒師三拜。轉身禮聖僧三拜了。問訊出堂外。下手立。引請同出堂。戒師梵師聖僧前。大展三拜。出堂。堂司行者鳴僧堂前鐘三下。大眾下堂禮賀。住持戒師梵師詣方丈致謝。初展詞云。<span class='note-inline'>(蒙差受戒。不敢告辭。人事荒踈。有淹尊重)</span>二展詞云。<span class='note-inline'>(即日○○謹時。恭惟堂頭和尚。尊候起居多福)</span>觸禮三拜。答云。<span class='note-inline'>(沙彌剃頭。有煩神用)</span>侍者小師展賀。大展三拜。不収坐具。進云。<span class='note-inline'>(沙彌得度。舉眾同懽。仰對尊嚴。下情不勝感激之至)</span>又三拜。寒溫三拜了。収具。次沙彌大展三拜。不收坐具。進前詞云。<span class='note-inline'>(某等叨圓頂相。幸挂四衣。不處塵勞。永離愛網。下情不勝感激之至)</span>三拜。寒溫三拜。收坐具。次住持巡寮報禮。次沙彌巡寮禮謝。祇就沙彌寮安下。俟時登壇受戒。謝戒詞云。<span class='note-inline'>(某等獲登戒品。濫廁僧倫。仰荷芘休。特此拜謝)</span>答云。<span class='note-inline'>(宿承佛記。僧戒圓成。堅忍受持。力扶宗教)</span>次第參堂。</p>
</div>
<div class='div-other'><a id='mulu181' />
<p class='h1'>効　新戒參堂</p><p>沙彌得戒<span class='corr'>已</span>。覆住持參堂。次稟首座維那。早粥徧食槌後。新戒參頭領眾入前門。爐前排立。問詞插香。同展具三拜。進云。<span class='note-inline'>(某等獲廁僧倫。攀附清眾。此日參堂。下情無任戰栗之至)</span>退身。同又三拜。詞云。<span class='note-inline'>(即日恭惟。堂頭本師大和尚。首座尊眾大禪師。尊候起居多福)</span>又同三拜。収坐具。問訊。轉身住持前排立。問訊面北。巡堂一帀。至外堂。先下間。轉上間。歸堂內。爐前問訊。參頭引眾出前門。</p>
</div>
<div class='div-other'><a id='mulu182' />
<p class='h1'>才　訓童行</p><p>五參上堂罷。當訓童行。參頭行者。令喝食行者報各局務行者。行堂前挂牌報眾。昏鍾鳴。行堂前鳴板三下。集眾。行者上寢堂排立定。參頭入方丈。請住持出。就座。參頭進前插香。鳴參。同問訊。九拜。進前屏息。拱聽規誨<span class='corr'>已</span>。又同眾三拜。珍重而退。預令寢堂裝香秉燭。係侍者提調。</p>
</div>
<div class='div-other'><a id='mulu183' />
<p class='h1'>良　行堂普說</p><p>參頭預詣侍司。插香禮拜。稟侍者咨覆住持。若允所請。參頭即鳴板集眾。排立寢堂。參頭隨侍者入請住持出。據坐。參頭同眾問訊。進前插香。喝食行者喝云。<span class='note-inline'>(不審)</span>同眾禮九拜。問訊。參頭進云。<span class='note-inline'>(某等久思和尚示誨。伏望慈悲。開示因緣)</span>退身問訊而退。次日行堂挂普說牌。報眾。面裏設座。香几燭臺。參頭報請兩班立班。副參領眾。門迎兩序。入堂。參頭堂主詣侍司。同請住持下行堂。眾接迎入堂。據坐。侍者一班問訊側立。兩班如常。出班問訊畢。侍者燒香□炷。問訊住持。請法亦如常。參頭領眾。鴈列插香。喝參三拜。退分東西班後。鴈立。諦聽法誨。開示<span class='corr'>已</span>。參頭領眾。如前排立三拜。即出門外右立。揖送住持兩班。隨至寢堂。插大香一片。九拜而退。次詣侍司。插香三拜。參頭副參同往兩班人前。一一拜謝。當免香禮。</p>
</div>
<div class='div-other'><a id='mulu184' />
<p class='h1'>知　警眾法器</p><p>夫鐘魚皷板。警眾。朝昏不越準繩。千古號令。雲興水赴。濟濟可觀。禪寂深扃。聞聲領解。焚修赴眾。整肅雍容。及候依時。終毋違失。上殿下殿。迎送官員。尊宿諸山。檀越施主。念誦。昏曉。齋粥。各鳴樓鐘。曉鐘者。破長夜警睡眠。昏鐘者。覺昏衢蘇蒙昧。引杵須緩。揚聲漸長。每通三十五下。起煞各三下。三通總一百八下。六道三塗。停酸息苦。如欲鳴鐘。先念偈扣擊。偈云。<span class='note-inline'>(願此鐘聲超法界。銕圍幽暗悉皆聞。聞塵清淨證圓通。一切眾生成正覺)</span>南無觀世音菩薩。高僧傳云。<span class='note-inline'>(如法持念菩薩聖號。鳴鐘聲震地府。受苦之者。皆得解脫)</span>又付法傳云。<span class='note-inline'>(罽賓吒王死作千頭魚。常被劒輪斫首。痛不可忍。唯聞鐘聲。劒輪不下。晨昏扣擊。厥功愽哉)</span>僧堂前鐘者。不以時限。維那主之。堂司行者須覆維那鳴之。說法皷轉三通。小參長擊一通。入室三下。普說五下。皆須緩擊。小座湯。特為茶。各鳴一通。退座三下。秉拂一通。若借座借皷。鳴法堂下間皷齋粥二時。鳴皷三槌。九擂上磉。須三槌九擂。皷之號令各有其所。陞座小參。普說。法皷。轉藏有藏皷。開浴有浴皷。齋粥齋皷。茶湯茶皷。發更更皷。務令知時。大普請齋粥。打大木魚。厨司普請小木魚。開靜各鳴寮前板三通。齋粥鳴大板三通。木魚後鳴大板者。名長板也。若請茶湯。須緩擊。照應行禮。請茶念誦三下。方丈請茶湯。鳴寢堂板。庫司茶湯庫堂前板。坐禪坐參。鳴照堂板。出寮入寮茶。朔望茶湯。早晨和南。鳴眾寮前板。報眾鳴諸寮前板。殿堂行香。各處有鐘。不許亂倫乖違法令。茲筆其略。垂於無窮。所謂鐘鳴鼎食。三代禮樂。備於斯矣。</p>
</div>
<p class='juan'>禪林備用清規卷第十<span class='note-inline'>(終)</span></p>
<div class='div-xu'><a id='mulu185' />
<p class='h1'>No. 1250-C</p><p>禪苑清規。始自百丈制禮作樂。防人之失。禮以立中道。樂以導性情。香燭茶湯。為之禮。鐘魚皷版。為之樂。禮樂不失。猶網之有綱。衣之有領。提綱挈領。使無顛亂。行之。在乎師匠。無其人。則綱網衣領顛亂矣。東林澤山和尚。採前後尊宿。講行叢規禮法。品分十卷。目曰禪林備用。威儀細行。詳釋盡美。擬鏤板流通。惜乎歸寂。臨終。囑門人付藏主。竭力全其事。將濟頹緒。為千古矜式。</p>
<p style="margin-left:1em">延祐丁巳解制日　　天童比丘　雲岫謹題</p>
</div>
<div class='div-xu'><a id='mulu186' />
<p class='h1'>No. 1250-D</p><p>澤山和尚。為見百丈清規。日久傳訛。乍入眾者。易見難識。鎚拂之餘。摭取古今宿德。成現準繩。行於世者。曰禪林俻用。具載刊行。流芳季紹。光明盛大之傳。又從茲始矣。</p>
<p style="margin-left:1em">辛酉至治改元。四月旦書　　育王　德明</p>
</div>
</div><!-- end of div[@id='body'] -->
</body></html>