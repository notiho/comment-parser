<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林備用清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu133' />禪林備用卷之九</p>
<div class='div-other'><a id='mulu134' />
<p class='h1'>羗　當代住持涅槃</p><p>夫佛祖示滅。棺殮禮儀。有經無爽。雙林十大弟子。哭泣憂悔。波羅柰釋梵天龍。哀號躃踊。泪如膏軸。迦葉還自外國。興兵分舍利。建塔。豈非禮乎。</p>
<p>按大慧竹庵議集云。百丈喪禮而降。至政禪師。可謂備矣。於應大師。五圖芟繁。實為法門備用。百丈繩制。凡亡僧衣物。盡行支破。營喪具。奏以聞。勑入藏。為定式。</p>
<p>世尊住世。旹有古佛。號烏波難陁。示迹入滅。世尊勑集眾。將衣鉢。對眾估唱。使四眾觀詧。啟悟此身無常。證二果者。不可勝數。盖對治他緣。當修<span class='corr'>己</span>行。</p>
<p>先輩迁化。紙袋封留法衣一頂。備請住持。非付法也。以表世尊付衣。待彌勒應世說法。後之來者。審所自也。</p>
</div>
<div class='div-other'><a id='mulu135' />
<p class='h1'>遐　遺囑遺書</p><p>尊宿示疾。迁化可期。預請兩班耆舊。封定行李。準<span class='note-inline'>(留浴)</span>殮。隨身衣服。若小長物。遺戒小師。不許披麻慟哭。請首座主喪。一切佛事並免。首座同眾。舉無常偈云。<span class='note-inline'>(圓寂堂頭某人和尚。即今將赴荼毗〡〡〡〡〡〡〡〡〡〡　　〡〡)</span>大眾舉無常偈。眾念<span class='note-inline'>(諸行無常。是生滅法。生滅滅<span class='corr'>已</span>。寂滅為樂)</span>三遍。即起龕。茶毗。了了明明。以驗生平。若衣鉢豐儲。王臣贈葬。須盡禮講行。衣鉢只留方丈庫司。差公心㒒隸。看守。估唱了。則<span class='corr'>已</span>。慎勿將無作有。空費常住。外護檀越。諸山道舊。遺囑遺書。皆先畢事。</p>
</div>
<div class='div-other'><a id='mulu136' />
<p class='h1'>邇　入龕念誦</p><p>凡示疾書偈。入滅。不拘早晚。侍者即令客頭行者。下僧堂報眾。白槌一下云。<span class='note-inline'>(堂頭和尚。傳語大眾。風火相逼。不及面違)</span>又鳴槌一下。次報諸寮。堂司行者鳴僧堂前鐘。集眾。上方丈吊慰<span class='note-inline'>(未可舉哀)</span>首座同兩班耆舊。商議發書。請人主喪。須擇隣封老成。或法眷尊長。或只請首座。如有遺命。即當遵行。孝子侍者。親隨人。安排洗浴。著衣淨髮。入龕。遺偈貼龕左。維那孝子。就方丈炷杳。請首座做入龕佛事。安排寢堂。置龕爐燭。几筵供養。至時鳴僧堂前鐘。集眾。舉入龕佛事<span class='corr'>已</span>。維那念誦云。<span class='note-inline'>(切以。美權普示。分化迹於人天。妙體獨存。起玄機於佛祖。恭惟。堂頭和尚。孤圓智月。俄收萬水之波。廣大悲心。却應十方之感。瞻顏無地。披志有歸。是集真徒。讚揚聖號。為如上緣念。清淨法身毗盧遮那佛。十聖號了)</span>舉大悲呪。回向云。<span class='note-inline'>(上來念誦諷經。功德奉為。堂頭和尚。無生報地。妙極莊嚴。十方三世一切諸佛)</span>再舉楞嚴呪。回向云。<span class='note-inline'>(諷經功德奉為堂頭〡。增<span class='corr'>崇</span>品位)</span>當夜集眾念誦云。<span class='note-inline'>(白大眾。堂頭和尚。<span class='corr'>已</span>歸真寂。眾失所依。但念無常。慎勿放逸。為如上緣念。十號。回向。同前)</span>二時上粥飯。三時上茶湯。大眾諷經。見職維那回向。</p>
</div>
<div class='div-other'><a id='mulu137' />
<p class='h1'>壹　主喪</p><p>夫主喪者。非老成宿德。詎可當其請。如圓悟與開福寧和尚接月菴果承當後事。寔為標格。主喪人至。鳴大鐘。大眾門迎。至龕前炷香了。兩班大眾人事。眾散。兩班耆舊送客位。兩班插香人事。當辭免。主喪主位。首座分手。首座起身燒香一炷。復位獻茶。孝子即排前問訊。插香。大展三拜。主喪畣拜。次方丈行者禮拜。次參頭領眾插香禮三拜。次方丈㒒從參拜了。獻湯。送兩班出。半齋。庫司備點心。兩班光伴。次第巡寮。</p>
</div>
<div class='div-other'><a id='mulu138' />
<p class='h1'>體　請佛事</p><p>巡寮<span class='corr'>已</span>。兩班耆舊孝子。隨到客位。呈衣鉢簿遺墨等物主喪。就會茶。議請佛事式列後。及請喪司一行人。先議孝服。無布折量分俵。如主喪路遠。三日未至。請次頭首移龕佛事。主喪至。須與首座私計衣鉢多少。作三分。約一分。俵眾人經錢齋錢。謝喪司一行人。一分佛事孝服。喪司日逐支遣。一分做齋出喪諷經。須與首座同主其事。主喪者。只可舉哀小參二佛事。帶行僧行不可干預執職并佛事。衣盂豐甚。議請隣封老成。本寺耆舊西堂首座。每日俵嚫諷經。奠茶湯。不拘兩班大耆舊。各請一人管財。庶絕浮議。接客喪儀。亦請耆舊。喪司書記維那知客從眾議公請。聖僧侍者把帳。喪司公差庫子客頭茶頭一行人管事。仍請見職維那。同議請佛事。見職知客門接外客。喪司合千人㒒。排單揭示。移龕舉哀。</p>
</div>
<div class='div-other'><a id='mulu139' />
<p class='h1'>率　移龕</p><p>入龕後三日揜龕。庫司措辦事儀法堂上間。顏色幃幙。嚴設床榻。架列受用衣物。左右砂羅器具。桉上列筆硯語錄。爐瓶供養。湯瓶火爐。茶湯皿具。執役行者。看守。中間廣設祭筵。生絹幃幙。鋪設法座。挂真以備上祭。下間置龕。麻布幃幙。座安位牌。前列几桉素花供養。二時下湯茶粥飯諷經。香燭不絕。排列挑燈。鐃鈸花旛。鳴鐘集眾。做佛事<span class='corr'>已</span>。移龕下法堂。請鎖龕佛事。</p>
</div>
<div class='div-other'><a id='mulu140' />
<p class='h1'>賓　挂真舉哀。致祭奠茶湯</p><p>移龕<span class='corr'>已</span>。即法堂挂真佛事了。侍者捧遺書。呈首座主喪大眾云。<span class='note-inline'>(堂頭和尚。臨終遺首座大眾書)</span>主喪接書。呈首座。首座以書爐上熏。即授維那讀畢。喪司行者貼法堂中間上手幙上。主喪白云。<span class='note-inline'>(堂頭和尚歸寂。理合舉哀)</span>佛事<span class='corr'>已</span>。舉哀三聲。大眾發哭。孝子列幙下哀泣。主喪炷香。請奠湯佛事。喪主致祭。知客宣祭文<span class='corr'>已</span>。請奠茶佛事。孝子列真前。禮拜<span class='corr'>已</span>。歸幙下。主喪再炷香禮真。孝子皆答拜。主喪入幕下吊慰。孝子隨禮三拜。次慰兩班大眾。詞云。<span class='note-inline'>(法門不幸堂頭和尚。遽戢化權。敢冀大眾。玉成後事)</span>首座詞云。<span class='note-inline'>(倚賴和尚。玉成後事)</span>兩班大眾慰孝子。詞云。<span class='note-inline'>(山門不幸。和尚歸真。旦望節哀。以盡大事)</span>。</p>
</div>
<div class='div-other'><a id='mulu141' />
<p class='h1'>歸　祭次</p><p>挂真<span class='corr'>已</span>。喪司具目子。列排祭次。貼法堂下間幙上。式見後。每日兩次。或三次。上祭諷經。諸山檀越致祭。不在此限也。若法眷嗣子上祭。備孝服到門內。知客接<span class='corr'>已</span>。即報喪司。送孝服而後上祭。助葬儀物用了。餘者當歸常住。盖諸山轎從。皆擾常住也。喪司集。兩班耆舊。抄劄衣鉢見數。從公議留遺囑外喪司默計新舊短長。價貫多少。庶臨時成現。</p>
</div>
<div class='div-other'><a id='mulu142' />
<p class='h1'>王　對靈小參念誦奠茶湯</p><p>挂真<span class='corr'>已</span>。維那同孝子詣客位。拜請主喪。迨夜<span class='note-inline'>(迨夜者。乃宿夜)</span>法堂面真設座。對靈小參。昏鐘鳴鳴皷集眾。兩班出班如常式。無親隨人。聖僧侍者燒香。小參了。孝子羅拜。致祭。首座即領眾龕前上香。山門維那念誦。式見後。舉大悲呪。回向。山門知客平舉楞嚴。回向了。兩班奠茶湯。致祭。別靈。次孝子致祭諷經。眾散。參頭領眾。喝參禮拜。諷經。作下寮參拜聲喏。諷經方丈行者參頭大眾。參隨人力。守夜。</p>
</div>
<div class='div-other'><a id='mulu143' />
<p class='h1'>鳴　出喪挂真。奠茶湯</p><p>喪儀津送之禮。應須合節。計衣盂之多寡。審天氣之炎涼。十日半月。取於事辦也。知事喪司提調喪儀。香亭真亭。幢幡唄樂。裝習十大弟子。列龕左右。龕前傘椅書籠。湯爐挑燈。竹篦主大。拂子。香合。法衣。孝子隨龕。鳴樓鐘。木魚。皷板。送喪。龕至山門首。綵亭挂真。有佛事。奠茶湯有佛事。兩班大眾。門列俟龕出<span class='corr'>已</span>。山門維那面裏。傘下合掌。而立舉念往生呪。或四聖號。主喪領眾。兩兩排行。送喪。左右分雪柳柴枝。<span class='corr'>毋</span>得挨肩交語。各懷悲感。喪司維那都寺押喪。知客侍者俵行喪剽頭。</p>
</div>
<div class='div-other'><a id='mulu144' />
<p class='h1'>鳳　秉炬挂真</p><p>喪至涅槃臺。喪司維那俟都寺炷香了。進前燒香。請秉炬佛事。佛事<span class='corr'>已</span>念誦。喪司知客平舉楞嚴呪。回向。式並見後。次鄉人舉經。大眾須同諷念了。首座領眾歸寺齋。鄉人法眷孝子。伴燒龕。収骨。齋了集眾。備從儀。迎骨回寢堂。挂真供養諷經。二時上粥飯。三時上茶湯。或十日半月。眾到諷經。骨入塔則止之。</p>
</div>
<div class='div-other'><a id='mulu145' />
<p class='h1'>在　入塔</p><p>至日備儀從。集眾請起骨佛事。送骨至塔所。入塔有佛事。諷經了。迎真回寢堂。挂真供養。主喪炷香禮真。次諸山兩班大眾孝子。禮真畢。孝子插香大展三拜。謝主喪。次兩班大眾。謝主喪。詞云。<span class='note-inline'>(山門不幸。先堂頭和尚示寂。仰荷主盟後事)</span>主喪云。<span class='note-inline'>(仰荷匡扶。得逃曠敗)</span>主喪同喪司一行人。巡寮致謝。次孝子巡寮拜謝。維那送見職守喪侍者歸眾寮。每日山門三時上茶湯。集眾諷經。牌位入祖堂則止之。或待新住持。方入祖堂。</p>
</div>
<div class='div-other'><a id='mulu146' />
<p class='h1'>樹　全身入塔</p><p>喪儀如前。只分雪柳入塔。念誦式見後。呪塔諷經回向。式具后。迎真回寢堂供養。</p>
</div>
<div class='div-other'><a id='mulu147' />
<p class='h1'>白　唱衣</p><p>衣鉢新舊。價直高下。默<span class='corr'>已</span>估定。上單見數。於法堂上間。敷設坐位。外橫安長㸠筆硯大磬。鳴僧堂前鐘。集眾。主喪首座分手。兩班垂手坐。大眾次第分坐。喪司維那知客面主喪位。念誦式。<span class='note-inline'>(見后)</span>先開籠出衣鉢。依號排蓆上。請提衣佛事。語絕。維那即白云。<span class='note-inline'>(夫唱衣之法。盖稟常規。高則不過七分八分。低則不過一唱二唱。且道不作貴不作賤。又作麼生商量。提衣云。一唱五伯)</span>若不請佛事。即提衣云。<span class='note-inline'>(如來正法眼。金襴僧伽梨。展開也通變大千。<span class='corr'>斂</span>聚也絲毫不隔。蓋千尺之軀不長。覆丈六之身不短。雖然庾嶺傳來。爭柰今日猶在。示寂某人和尚。化緣<span class='corr'>已</span>畢。撒手便行。信手拈來。對眾估唱。提衣云。一唱五伯)</span>若法衣多總留遺囑。次第呈衣。維那接唱。喪司合干人。貴在公心。主行。維那眼親手辦。定價打磬。庫子目視上下。喝定名字。上單。侍者依單發剽。唱衣畢。結定鈔數。主喪僉單。交鈔取衣。不得順情退減。主喪力主其事。</p>
</div>
<div class='div-other'><a id='mulu148' />
<p class='h1'>駒　管待</p><p>預在抄劄時。作三分料定。下遺書。入祖堂。管待喪司一應執事人。嚫利均平。息紛爭也。次山門管待主喪一行人。有嚫。兩班耆舊。光伴如常。管待禮同。</p>
</div>
<div class='div-other'><a id='mulu149' />
<p class='h1'>食　孝服</p><p>侍者小師<span class='note-inline'>(麻布直裰)</span>　兩班頭首<span class='note-inline'>(苧布直裰)</span>　主喪<span class='note-inline'>(生絹直裰)</span>　法眷親密尊長<span class='note-inline'>(生絹直裰)</span>　次法眷師孫<span class='note-inline'>(生絹腰帛)</span>　辦事鄉人<span class='note-inline'>(生絹腰帛)</span>　諸山<span class='note-inline'>(生絹腰帛)</span>　檀越<span class='note-inline'>(生絹頭巾腰帛)</span>　方丈行者<span class='note-inline'>(麻布道服)</span>　方丈㒒從<span class='note-inline'>(麻布服巾)</span>　眾行者<span class='note-inline'>(苧布頭巾)</span>　甲幹火佃<span class='note-inline'>(麻布頭巾)</span>　作頭<span class='note-inline'>(麻布服巾)</span>。</p>
</div>
<div class='div-other'><a id='mulu150' />
<p class='h1'>場　上祭資次</p><p>　知事　頭首　主喪　西堂　耆舊　蒙堂　前資　老宿　眾寮　辦事　舊侍者　鄉人　法眷　莊頭　庵塔　小師　師孫　方丈行者　六局　行堂　待詔　方丈直廳　方丈轎番　老郎　莊甲　火佃　修造<span class='note-inline'>(諸色作頭有祭)</span>。</p>
</div>
<div class='div-other'><a id='mulu151' />
<p class='h1'>化　念誦式</p><p><span class='note-inline'>(宿夜)</span>白大眾。堂頭和尚。入般涅槃。是日<span class='corr'>已</span>過命亦隨減。如少水魚斯有何樂。眾等當勤精進如救頭然但念無常慎勿放逸。恭裒大眾。肅詣龕幃。誦持萬德洪名奉為增崇品位念。清淨法身毗盧遮那佛。<span class='note-inline'>(十聖號了)</span>舉大悲呪回向云。上來念誦諷經功德。回向示寂堂頭和尚。伏願。不忘願力。再現曇花。棹慈航於生死逝波。接群迷於菩提彼岸。再勞大眾念。十方三世<span class='note-inline'>(云云)</span>。</p>
<p><span class='note-inline'>(起龕)</span>金棺自舉。遶拘尸之大城。幢旆搖空。赴茶毗之盛禮。葬則云<span class='note-inline'>(難提)</span>。仰憑大眾。稱念洪名。用表攀違。上資覺路念。清淨法身<span class='note-inline'>(十號了便起行)</span>。</p>
<p><span class='note-inline'>(化壇)</span>堂頭和尚化緣<span class='corr'>已</span>畢。遽返真常。靈棺遍遶於拘尸。性火自焚於此日。仰憑大眾。資助覺靈。南無西方極樂世界。大慈大悲阿彌陀佛。<span class='note-inline'>(十聲)</span>上來稱揚聖號。恭讚化儀。體格先宗。機峻不容於佛祖。用開後學。悲心乃攝於人天。收幻化之百骸。入火光之三昧。茶傾三奠。香爇一爐。奉送雲程。和南聖眾。</p>
<p><span class='note-inline'>(全身入塔)</span>切目。雙趺示相。紹靈鷲之遺規。隻履顯宗。表少林之垂化。呈機隱顯。成法始終。仰憑大眾。資助覺靈。南無西方極樂世界。<span class='note-inline'>(十號了)</span>惟願慧鏡分輝。慈雲廣布。四生界內。開示不生不滅之因。六趣道中。談說無我無人之法。茶傾三奠<span class='note-inline'>(云云)</span><span class='note-inline'>(同前)</span>。</p>
<p><span class='note-inline'>(法嗣)</span>切以。恩逾鞠育。義越遺金。鬻心未就於鳳棲。鼯鼠遽飛於鶴樹。理畢竟於生滅。孝當悼於莊嚴。薄具薦修。聊伸攀慕。伏願。定力矗地摩雲之聳。其祚增高。法海滔天沃日之波。其囦愈廣。再勞大眾念。十方三世一切諸佛<span class='note-inline'>(云云)</span>。</p>
<p><span class='note-inline'>(小師)</span>粉骨碎身。略未酬於攝受。殞星徹電。忽奄入於死門。追趨庭之訓何懸。念封樹之嚴愈遠。仰瞻覺苑。無任悲哀。伏願。升禪大地。流智水以潤枯林。開道回心。印曉月而光重疚。再勞大眾念。十方三世<span class='note-inline'>(云云)</span>。</p>
<p>入塔諷經回向　上來諷經功德。加持寶塔。有大功勛。劫石可銷。威稜益振。祥光普燭。幽暗頓明。盡令沉滯之徒。俱登菩提之岸。十方三世一切<span class='note-inline'>(云云)</span>。</p>
</div>
<div class='div-other'><a id='mulu152' />
<p class='h1'>被　兩班悼住持</p><p>五葉聯芳。福慧資於幽顯。隻履垂化。悲哀動於林泉。雖法化無有去來。在輔弼合伸薦悼。伏願。眉間毫相。舒剎剎之光明。舌上風雷。說塵塵之記莂。</p>
</div>
<div class='div-other'><a id='mulu153' />
<p class='h1'>草　遺囑式</p><p>某寺住持。某年幾歲。世緣報謝。風燭不停。所有隨身衣鉢。檀信施利。非常住物。煩兩班抄劄。端請某人。主行喪事。餘俵眾僧看經。行喪母致煩多。侵常住。用幸詧此意。幸希悉及。</p>
<p style="margin-left:1em">年　月　日　住山某人押<span class='note-inline'>(大意若此。不拘)</span>。</p>
</div>
<div class='div-other'><a id='mulu154' />
<p class='h1'>木　佛事資次</p><p>　入龕　移龕　鎻龕　法堂挂真　舉哀　奠茶湯　對靈小參　山門首綵亭挂真　奠茶　奠湯　秉炬　安骨　提衣　起骨　入塔　入祖堂　全身入塔　撒土<span class='note-inline'>(衣鉢豐。每日奠茶湯一次)</span>。</p>
</div>
<div class='div-other'><a id='mulu155' />
<p class='h1'>賴　估唱衣單式</p><p>堂頭和尚歸寂。謹具衣物估唱鈔貫。收支干后　一天字　一天二　一天三。</p>
<p>右具如前。公支外。見管若干。齋七追崇看經。俵眾外。餘無剩。伏希眾悉。　今　月　日。喪司庫子某甲具。繳納度牒狀式　某寺知事僧某甲。右某甲。本寺住持長老。於今年某月某日。因病順寂。遂於幾日。依法茶毗。<span class='note-inline'>(或安厝)</span>平日所得施利。置到衣鉢。對眾估唱。津送後事。所有本名度牒一道。謹具狀繳申。</p>
<p>某處官司。伏乞　照驗。謹狀。年月日。某寺知事僧。某狀。</p>
<p>訃狀式　某寺喪司比丘某甲。　右某甲。山門不幸。堂頭和尚。今月幾日。遽爾歸真。謹具訃。告　聞。謹狀　年　月　日。喪司比丘某甲狀。</p>
<p>封皮　訃告　某處堂頭和尚。大禪師<span class='note-inline'>(某寺喪司比丘某)</span>謹封。</p>
</div>
<div class='div-other'><a id='mulu156' />
<p class='h1'>及　下遺書</p><p>喪事畢。主喪請侍者辦事人。充專使。分路馳送諸山。同參。檀越。官貴。遺書。唯尊宿書。相見下語。須擇能事人。充專使。如大慧見無盡。叢林未致寂寥。諸方專使。首到客司人事。知客引上侍司人事。預備柈袱。盛書物。侍者詣方丈通覆住持。當即相接。令請兩班。專使進前。問訊云。<span class='note-inline'>(請和尚趺坐)</span>若住持垂語。須下語。插香且通客禮。展具。住持免之。人事。入座喫茶。起爐前。謝茶了。插大香一片。初展云。<span class='note-inline'>(某此際。獲奉尊顏。下情不勝榮幸之至)</span>再展。寒溫。觸禮三拜。起稟云。<span class='note-inline'>(某處和尚。幾月幾日歸寂。遺書遺物。令某馳納)</span>即呈書物。住持云。<span class='note-inline'>(法門衰落。不勝哀感)</span>方丈行者接收之。兩班集問訊。首座分手就坐。專使住持對面。退一位坐。喫茶。起身。住持白云。<span class='note-inline'>(法門不幸。某處和尚歸寂。不勝哀感)</span>行者備書剪。托書物呈住持。侍者取書。住持接書。爐上熏。付侍者。送與維那。行者過剪開緘。宣讀<span class='corr'>已</span>。侍者揖專使。上住持對面位。點湯如常禮。送專使歸<span class='note-inline'>(安下)</span>先住持人事。次侍者兩班人事了。知客引巡寮。先到庫司。次頭首寮單寮蒙堂四寮。盖各致祭故也。當晚侍者。稟請特為湯。湯了。藥石。至晚湯果。大方遺書至。兩班光伴。次者兩班頭維那光伴。侍者請書記面議來歷。作祭文。方丈祭文。多住持自述。江湖法眷辦事。皆當具祭備香。侍者一一提點。次早方丈請湯。喫粥了。請茶。法堂下間。釘挂排祭。侍者覆上堂。行者報寮。挂上堂牌。座下備卓袱。盛書物。座前左排住持位。行者覆方丈鳴皷眾集。住持出法座下位前立。皷絕。進香卓。知客引專使。住持前行禮。插香。初展云。<span class='note-inline'>(某輙持遺墨。廼木。禮意過勤。下情不勝感激之至)</span>二展寒溫。觸禮三拜。呈遺書。住持接書。爐上熏。付侍者。送與維那。宣了。專使問訊住持。歸知客班後立。住持陞座下座。詣祭前。炷香點湯。上祭點茶。展拜。專使座右還拜。維那出班揖住持。燒香侍者捧香合。兩班上香。有借香問訊。出班畢。住持兩班展拜。維那宣祭文。住持復展拜。專使畣拜。舉楞嚴呪。回向與諸祖忌同。兩班。四寮。江湖。辦事。鄉人。皆致祭畢。舉大悲呪。回向。法眷小師。辦事<span class='corr'>已</span>下。專使不畣拜。專使出靈前。兩展三拜。謝住持。免則觸禮。次巡寮致謝。山門即管待專使。兩班光伴。山門大小法眷。高低禮須合節。<span class='corr'>已</span>次諸山四寮江湖。無祭。</p>
</div>
<div class='div-other'><a id='mulu157' />
<p class='h1'>萬　嗣法師遺書至</p><p>方丈開書。兩班先當慰住持。法堂中間設祭。祭前拈香有語。舉哀三聲。諷經。首座領眾行道。回向畢。上祭。三拜。上湯三拜。進食了。鳴皷講特為茶三拜。収坐具。有品食三拜者。兩班四寮。江湖鄉人。法眷小師。皆致祭畢。首座領眾。住持前吊慰。禮並與前同。</p>
<p>遺書式。</p>
<p><span class='note-inline'>(癡絕)</span>幾處住山。無補宗教。微疾弗起。有負叢林。偶風火以交煎。望雲山而增戀。面違弗及。珍重是祈。</p>
<p><span class='note-inline'>(法眷)</span>叨濫住山。有愧同門之友。因循老病。將為畢世之人。敬奉手書。聊申面別。覬親聞之嫡嗣。當力荷於先師。匇匇遂行。伏惟珍重。</p>
<p><span class='note-inline'>(隣封)</span>住山無補。依隣壁之有光。夢境元空。幸世緣之<span class='corr'>已</span>了。莫諧面別。但切心馳。祈佛日以增輝。使宗風而益振。匇匇不謹。伏惟珍重。</p>
<p><span class='note-inline'>(尊宿)</span>早忝遊從。柰合離之有數。中遭推挽。遂黽勉於微緣。電露俄空。雲山益眇。敢祈保護。以壽斯文。拜禱不備。</p>
<p>封皮。</p>
<p><span class='note-inline'>(端書　拜覆　某寺堂頭大和尚　某寺住持比丘　某甲)</span>謹封。</p>
</div>
<div class='div-other'><a id='mulu158' />
<p class='h1'>方　住持後事</p><p>補處住持。兩班集大眾會議。須擇宗眼明白。德劭年高。行止潔白。堪服眾望者。眾狀保申。須合諸山江湖公選。方為輿論。知事耆舊。毋擅私情。叢林得人。令法久住。若倚財勢。營生結好。冐名進銳。斯道喪矣。名位烏可輕任。</p>
</div>
<div class='div-other'><a id='mulu159' />
<p class='h1'>蓋　病僧圓寂</p><p>病勢困重。直病人。率鄉社道舊。對病搨前。排列香燭。佛像念誦。<span class='note-inline'>(式見后)</span>如病革。即白延壽堂主。同稟維那。請封行李。堂司庫子。覆首座知事侍者。同到病人前。抄寫口詞。直病人。同公界人。收拾經櫃函櫃衣物。成處封鎻。留裝亡衣服。或說不及。維那首座亦須主行。衣裰數珠。香合脚絣。坐具鞋韈。淨髮巾。收骨袱綿子。合用之物。併作一包。堂主同直病人。收掌。無行李者。亦須盡叢林禮津送。在住持首座力主之。封行李畢。鎻匙封僉。納首座處。衣鉢四寮人力扛歸堂司。若單寮。只留本房。須差人看守。亡僧無親書。不可擅自遺囑衣物。大川和尚住淨慈時。首座維那自作亡僧遺囑衣物。被退職出院。深可後人為戒。</p>
</div>
<div class='div-other'><a id='mulu160' />
<p class='h1'>此　浴亡</p><p>病僧氣絕。堂主報維那。令堂司行者報燒湯。覆首座知客侍者。庫司差人。扛龕浴船。安排浴亡。維那探湯冷熱。浴畢。拭浴衣被俵浴亡人。淨髮手巾。付待詔。維那提督著衣入龕。置延壽堂中。鋪設椅卓位牌。香燈供養。隨<span class='note-inline'>(現在)</span>僧眾諷經回向。夜點長明燈。堂司行者造雪柳　位牌<span class='note-inline'>(新圓寂　某甲上座覺靈)</span>。</p>
<p style="margin-left:1em">或西堂　云。<span class='note-inline'>(前住某寺某人西堂大和尚)</span>辦事者。隨職稱名。</p>
</div>
<div class='div-other'><a id='mulu161' />
<p class='h1'>身　諷經</p><p>每日直靈行者上粥飯。知事三時上茶湯。拈香。早粥大殿諷經退。堂司行者鳴引磬。首座領眾到龕前。知事先上茶拈香。住持拈香。維那舉大悲呪回向。次鄉人舉呪。鄉長出。燒香一炷。每日三時同。出喪後三日諷經。而止。</p>
<p style="margin-left:1em">回向云。<span class='note-inline'>(上來諷經功德。奉為新圓寂某甲上座。莊嚴報地。十方三世云云。除公界。只稱一字名)</span>。</p>
</div>
<div class='div-other'><a id='mulu162' />
<p class='h1'>髮　分剽</p><p>置龕了。維那知客侍者帶堂司行者。詣首座寮。造剽印。押見數封。留首座處。或早或午。知客侍者就鉢位。眼同俵剽。僧眾暫到共若干人。覆維那首座知數。餘剽毀之。衣鉢豐。俵剽諷經行喪。</p>
</div>
<div class='div-other'><a id='mulu163' />
<p class='h1'>四　請佛事抄劄</p><p>堂司撿前單。依次第請佛事。備柈袱爐燭香合。維那帶行者詣方丈。請秉炬。插香稟云。<span class='note-inline'>(某甲上座圓寂。幾日茶昆。拜請和尚秉炬)</span>諸寮請禮同。報兩班就堂司抄劄。大亡僧須請耆舊。眾集呈籠封出衣物。排蓆上。堂司行者逐件呈過。公界人眼同計所直。知客上單。排天地玄黃字號。侍者發貼衣上號。半新曰舊。半舊曰破。密估價直。毋聞眾人。書籍佛像。經卷翫具。結緣鬮拈。動使什物公界寮舍缺用者。打歸上簿交割。直病人小師。或人力。有心力者。當勞之。有抄劄點心。</p>
</div>
<div class='div-other'><a id='mulu164' />
<p class='h1'>大　鎻龕念誦致祭</p><p>來早出喪。今晚堂司行者報方丈。首座挂牌報諸寮。預報櫃頭造祭食。庫司差人釘挂祭筵。鄉人法眷。到櫃頭納錢回祭。作祭文。合備小香二片。若西堂大耆舊。方丈兩班致祭。係維那宣祭文。放參了。鳴僧堂前鐘。集眾。龕前念誦。知事先上食茶湯了。住持燒香了。維那出班燒香一炷竟。請做佛事人。復位。受請人。出班位燒香一炷。側右問訊。往住持前問訊。次知事前問訊。巡至班末。次西班亦然。與大眾普問訊。從西序班末。入龕右立。堂司庫子柈托鎻子。做佛事<span class='corr'>已</span>。行者鎖龕。即歸元位。若見職只自班位入。做佛事。維那揖出班燒香。住持出班上香。侍者捧合。兩班有借香問訊。出班畢。維那面龕念誦。舉大悲呪回向。知客平舉楞嚴。回向了。住持立知事上首。上祭人。右出炷香問訊。從西班末入。龕右上湯茶。行者下。出爐前插香。退身問訊。展拜。龕右宣祭文畢。舉大悲呪回向。次參頭領眾諷經。作寮諷經。鄉人伴靈諷經。</p>
</div>
<div class='div-other'><a id='mulu165' />
<p class='h1'>五　出喪</p><p>預令監作辦柴化亡。并行喪柴枝。差人力扛龕。執旛幢香桉皷樂。喪儀齊備。預夜覆方丈。兩班挂牌報諸寮。送亡。早粥遍食槌後。再鳴槌一下云。<span class='note-inline'>(粥罷。聞鐘聲。普請送亡。除直堂守寮外。並皆齊赴。謹白)</span>遇聖節不巡堂。復鳴槌一下。至聖僧前問訊。轉身住持前問訊。巡堂一帀。外堂自下堂至上堂。入堂內問訊而退。粥罷。整備喪儀次第。堂司庫子覆方丈兩班侍者。鳴僧堂前鐘。集眾。到龕前。維那念誦。式見後。請起龕佛事<span class='corr'>已</span>。鳴鈸擡龕。出山門首。<span class='note-inline'>(若奠湯茶轉龕)</span>龕面裏歇。首座領眾兩行排立。維那面裏傘下立。合掌舉往生呪。或西方四聖號。首座領眾念呪。隨龕。行者排立合掌低頭。待揖僧眾行盡。隨後送亡。都寺侍者押喪。維那隨龕。</p>
</div>
<div class='div-other'><a id='mulu166' />
<p class='h1'>常　茶毗</p><p>喪至涅槃臺。住持上香。知事上湯茶。維那上香。請住持秉矩。住持燒香。和南大眾。進前立。人力把傘。直歲問訊。度火把。秉炬畢。維那做山頭佛事。上首知事。上茶上香。知客平舉楞嚴呪。回向。鄉人舉經。<span class='note-inline'>(即江湖經也)</span>道舊鄉人。伴化亡。維那往來撿視。堂司行者。送化亡人飯。收骨。迎回延壽堂供養。諷經三日。</p>
</div>
<div class='div-other'><a id='mulu167' />
<p class='h1'>恭　唱衣</p><p>叢林古法。骨歸寺。次日方唱衣。近來即日唱衣。化亡。收骨。其誰目之。宜審之。如齋退唱衣。堂司行者粥罷覆方丈。兩班侍者。挂唱衣牌。報諸寮。鋪排僧堂前。卓凳繩床。住持首座分手。兩班垂坐。門裏。橫安長㸠。列筆硯筭子。挂絡。蓆鋪地上。差四寮人力。扛衣籠。列蓆上。堂司行者覆方丈兩班維那侍者。鳴僧堂前鐘。集眾。維那知客侍者眾後同入堂問訊。入位坐。行者一字列問訊。扛籠兩班前。巡呈封看。過出鎖匙。開籠。堂司行者取衣物出。依號排蓆上。空籠開倒地。維那鳴磬念誦。<span class='note-inline'>(式見后)</span>了。白云。<span class='note-inline'>(夫唱衣之法。盖稟常規。新舊短長。自宜照顧。不須足陌。無以新錫相兼。磬聲斷後。不許翻悔。謹白)</span>抽袈裟。安磬內。披挂絡。拈度牒云。<span class='note-inline'>(亡僧度牒一道。對眾剪破。繳納歸官)</span>於書名處。橫剪三刀。以指穿破處。呈眾一遭。鳴磬一下云。<span class='note-inline'>(剪破訖)</span>次第依號呈衣唱衣。維那提起衣云。<span class='note-inline'>(天字一號。鉢盂一副。一唱五百文)</span>堂司行者隨接唱云。五百。唱伯至貫。唱貫至十貫。為則。次第唱價到打磬。行者喝定名字。報知客上單。侍者對單發衣剽。該寫鈔數。貼堂司庫子。送剽與唱衣人。衣入籠交鈔取衣。不許退減。唱畢回向。眾散。結唱衣帳。首座僉過<span class='note-inline'>(維那收鈔)</span>付衣。聖僧侍者收衣。剽限三日取足。不到者申舉催取足造帳。俵眾經錢。依後三等板帳為定式。若耆舊田土金糓。悉歸常住。遠年債負。量情勾銷。新債徵本。常住抽分。百貫抽十貫。百貫不滿無抽。兩班諸寮。具單俵送經錢。暫到半分。不送亡者不係。做板帳眾人。經錢二伯文。佛事錢壹貫。方丈佛事錢對陪。堂司行者抽分錢。只於眾僧經錢。貫數三分為準。不許妄立修造等項名色。打錢引惹紛爭。首座住持力主其事。</p>
</div>
<div class='div-other'><a id='mulu168' />
<p class='h1'>惟　入塔</p><p>造板帳畢。堂司行者。呈方丈兩班僉了。或粥罷齋了。鋪單帳僧堂前。備筆硯筭子。令眾看過。差誤者改正之。單定。堂司行者覆方丈兩班。挂牌報眾。送灰。備香燈從儀。鳴僧堂前鍾。眾集。延壽堂知事燒香。住持炷香。維那請起骨佛事。與出喪同。預報三塔裝香。掃洒骨至塔。知事上香茶。住持燒香。維那請入塔佛事。舉大悲呪。知客平舉楞嚴。鄉人舉經回向。</p>
</div>
<div class='div-other'><a id='mulu169' />
<p class='h1'>鞠　亡僧後事</p><p>夫有身兩間。誰無生死。衣鉢豐儉。津送合規。佛事一應舉行。儉者結緣成美。板帳三等永為定規。凡亡僧口詞。衣單並留堂司交割。終七或五七。頇出諸寮經單製疏。或設位。或就槌頭宣懺。用嚴亡者。陰報感驗。非輕。公界不宣懱裂。藏叟和尚住徑山。維那告以無亡僧結拆寮舍。即時退職出院。叢林共知。百丈建立叢林。為老病無歸者設。今則不然。故違厥始。務在豐衣盂。廣徒黨。貧病者眇視之。當如何哉。</p>
</div>
<div class='div-other'><a id='mulu170' />
<p class='h1'>養　念誦式</p><p><span class='note-inline'>(保病)</span>佛身充滿於法界。<span class='note-inline'>(四句偈了)</span>讚嘆三寶。恭請證明。今辰則有在病比丘<span class='note-inline'>(某甲)</span>。奉為釋多生之冤對。懺累劫之愆由。特運丹情。恭裒清眾。稱楊聖號。蕩滌深殃。仰憑大眾念。清淨法身毗盧遮那佛。<span class='note-inline'>(十聖號了)</span>伏願某人一心清淨。四大輕安。壽命與慧命延長。色身與法身堅固。再勞尊眾念。十方三世一切諸佛<span class='note-inline'>(云云)</span>。</p>
<p><span class='note-inline'>(病重)</span>阿彌陀佛身金色。<span class='note-inline'>(八句偈了)</span>今辰則有抱病比丘<span class='note-inline'>(某甲)</span>。奉為釋多生之冤對。<span class='note-inline'>(同前)</span>念西方四聖尊號。或<span class='note-inline'>(百聲千聲)</span>。伏願諸緣未盡。早遂輕安。大命難逃。徑生安養。再勞大眾念。十方三世一切諸佛<span class='note-inline'>(云云)</span>。</p>
<p><span class='note-inline'>(宿夜)</span>切目。生死交謝。寒暑迭迁。其來也。電激長空。其去也。波澄大海。是日則有新圓寂<span class='note-inline'>(某甲)</span>上座。生緣既盡。大命俄迁。了諸行之無常。乃寂滅而為樂。恭裒大眾。肅詣龕幃。誦諸聖之洪名。薦清魂於淨土。仰憑大眾念。清淨法身毗盧遮那佛。<span class='note-inline'>(十聖號了)</span>舉大悲呪。上來念誦諷經功德。奉為新圓寂<span class='note-inline'>(某甲)</span>上座。伏願神超淨域。業謝塵勞。蓮開上品之花。佛授一生之記。再勞大眾念。十方三世<span class='note-inline'>(云云)</span>。</p>
<p><span class='note-inline'>(起龕)</span>欲舉靈龕。赴茶毗之盛禮。仰憑尊眾。誦諸聖之洪名。用表攀違。上資覺路。念清淨法身<span class='note-inline'>(十聖號了。便起行)</span>。</p>
<p><span class='note-inline'>(茶毘)</span>是日則有新圓寂<span class='note-inline'>(某甲)</span>上座。既隨緣而順寂。乃依法以茶毗。焚百年弘道之身。入一路涅槃之徑。仰憑尊眾。資助覺靈。南無西方極樂世界。大慈大悲。阿彌陀佛。<span class='note-inline'>(念十遍了)</span>上來稱揚聖號。資助往生。惟願慧鏡分輝。真風散彩。菩提園裏。開敷覺意之花。法性海中。蕩滌塵心之垢。茶傾三奠。香爇一爐。奉送雲程。和南聖眾。舉大悲呪了。上來念誦諷經功德。奉為新圓宿<span class='note-inline'>(某甲)</span>上座。茶毗之次。莊嚴報地。十方三世一切諸佛<span class='note-inline'>(云云)</span>。</p>
<p><span class='note-inline'>(唱衣)</span>浮雲散而影不留。殘燭盡而光自滅。今茲估唱用表無常。仰憑大眾念。清淨法身毗盧遮那佛。<span class='note-inline'>(十聖號了)</span>唱衣了念。上來唱衣念誦功德。奉為<span class='note-inline'>(某甲)</span>上座。莊嚴報地。十方三世一切諸佛<span class='note-inline'>(云云)</span>。</p>
</div>
<div class='div-other'><a id='mulu171' />
<p class='h1'>豈　口詞</p><p>某寺抱病僧<span class='note-inline'>(某甲)</span>。右<span class='note-inline'>(某甲)</span>本貫某州人。氏族姓某。年幾歲。於某年買到某處度牒。為僧。何時到寺挂搭。今來忽然某疾作楚。恐風燭不期。所有隨身行李。合行對眾抄劄。身死後。依叢林法。津送後事。</p>
<p>　年　月　日　　抱病僧　某甲押　　口詞。</p>
</div>
<div class='div-other'><a id='mulu172' />
<p class='h1'>敢　衣單式</p><p>口詞聯粘在前　天字一號　天二號　天三號。</p>
<p>右具如前　　年　月　日<span class='note-inline'>(喪司行者某具)</span>。</p>
<p style="margin-left:2em"><span class='note-inline'>(侍者某押　知客某押　維那某押　主喪某押)</span>。</p>
<p>估唱衣鉢錢。収支單式。</p>
<p>今具估唱<span class='note-inline'>(某甲)</span>上座隨身衣鉢鈔貫。収支于后　一収鈔若干　一支鈔若干。除支。見管若干。俵眾諷經　右具如前。伏幸　眾悉。</p>
<p style="margin-left:2em">年　月　日喪司行者　<span class='note-inline'>(某甲)</span>具。</p>
<p style="margin-left:3em"><span class='note-inline'>(把帳　侍者某押　知客某押　維那某押　　　知事列名僉　頭首列名僉　　住持　押)</span>。</p>
</div>
<div class='div-other'><a id='mulu173' />
<p class='h1'>毀　俵緣錢榜式</p><p>亡僧<span class='note-inline'>(某甲)</span>上座估唱衣物鈔貫。共計若干。除版帳。常住照例抽分。諷經外。僧眾幾員。每人各俵經資若干。通計若干。伏幸　眾悉。</p>
<p style="margin-left:2em">年　月　日　堂司　　　某甲　　　敬白。</p>
<p>奠狀式。</p>
<p>某寺住持比丘　某。　謹目　香燭湯茶祭食。<span class='note-inline'>(一字排寫)</span>　右謹專致奠于　新示寂某處堂頭大和尚。伏惟　覺靈。俯垂　歆納。謹狀　年　月　日<span class='note-inline'>(具位某)</span>狀。</p>
<p>典喪比丘某　奠儀如目。　右伏蒙　尊慈。為堂頭和尚歸寂。特沐遣奠。謹祇領。對　靈焚白外。存沒俱感。謹修狀。上　謝。謹狀　年　月　日。具位某　狀。</p>
</div>
<div class='div-other'><a id='mulu174' />
<p class='h1'>傷　三等板帳</p><p>大板帳。千貫二千貫為式。耆舊田土金穀。歸常住。唱衣錢不抽分。依式做板帳。外均俵僧眾。經錢。佛事錢。俵嚫諷經。頭首正嚫二十貫為則。若三千五千貫<span class='corr'>已</span>上。量增議助龕局。典座設供。其餘不可妄用。抽分百貫抽十貫。貼佛事錢弍貫。貼壹貫。中板帳四百貫五百貫。抽分俵眾佛事。並準前式　小板帳二百貫百貫。乃至十廿貫者。除回龕扛龕。雜支外。一切結緣。住持首座力主之。庫司備辦之。大眾愍念之。須盡禮津送。其誰無死。</p>
<p style="margin-left:1em">大版帳　中板帳　小板帳。</p>
<p>弍拾貫文<span class='note-inline'>(回龕)</span>　乙十貫文　伍貫文。</p>
<p>壹拾貫文<span class='note-inline'>(納度牒)</span>　乙十貫文。</p>
<p>弍拾貫文<span class='note-inline'>(秉炬)</span>　五貫文。</p>
<p>弍拾貫文<span class='note-inline'>(西堂首座奠茶湯)</span>　一十貫文。</p>
<p>伍拾貫文<span class='note-inline'>(鎻龕。起龕。安骨。入骨。起骨)</span>　二十五貫文。</p>
<p>參拾貫文<span class='note-inline'>(侍者知客維那把帳)</span>　一十五貫文。</p>
<p>十五貫文<span class='note-inline'>(抄劄點心)</span>　伍貫文　參貫文。</p>
<p>參貫文<span class='note-inline'>(主喪)</span>　一貫伍伯文　伍伯文。</p>
<p>參貫文<span class='note-inline'>(押喪)</span>　一貫伍伯文　伍伯文。</p>
<p>參貫文<span class='note-inline'>(山頭佛事)</span>　一貫伍伯文　伍伯文。</p>
<p>弍貫文<span class='note-inline'>(舉經)</span>　一貫文　參伯文。</p>
<p>壹貫文<span class='note-inline'>(灯油)</span>　伍伯文　弍伯文。</p>
<p>伍貫文<span class='note-inline'>(回祭)</span>　弍貫文　一貫文。</p>
<p>伍貫文<span class='note-inline'>(設粥)</span>　弍貫文　一貫文。</p>
<p>一十貫文<span class='note-inline'>(方丈貼佛事分)</span>。</p>
<p>四十貫文<span class='note-inline'>(八人貼佛事)</span>。</p>
<p>一十貫文<span class='note-inline'>(貼奠茶湯佛事)</span>。</p>
<p>壹貫文<span class='note-inline'>(打鈸)</span>　伍伯文　弍伯文。</p>
<p>伍貫文<span class='note-inline'>(行堂諷經)</span>　弍貫文　弌貫文。</p>
<p>肆貫文<span class='note-inline'>(作寮諷經分)</span>　壹貫伍　弌貫文。</p>
<p>伍伯文<span class='note-inline'>(庫司客頭報造食)</span>　參伯文　弌伯文。</p>
<p>伍伯文<span class='note-inline'>(堂司庫子唱衣)</span>　參伯文　弌伯文。</p>
<p>伍伯文<span class='note-inline'>(庫司貼茶上茶湯)</span>　弍伯文　弌伯文。</p>
<p>伍伯文<span class='note-inline'>(遞唱衣榜頭)</span>　弍伯文　弌伯文。</p>
<p>伍伯文<span class='note-inline'>(貼堂司提衣)</span>　參伯文　弌伯文。</p>
<p>伍伯文<span class='note-inline'>(貼供頭呈衣)</span>　參伯文　弌伯文。</p>
<p>弍貫文<span class='note-inline'>(聖僧侍者收衣分)</span>　壹貫文　伍伯文。</p>
<p>壹貫文<span class='note-inline'>(浴亡)</span>　伍伯文　參伯文。</p>
<p>伍伯文<span class='note-inline'>(燒湯浴亡)</span>　二伯文　弌伯文。</p>
<p>壹貫文<span class='note-inline'>(設浴)</span>　伍伯文　弍伯文。</p>
<p>壹貫文<span class='note-inline'>(淨髮)</span>　伍伯文　參伯文。</p>
<p>弍貫文<span class='note-inline'>(首座維那知客侍者四寮茶頭)</span>　壹貫文　肆伯文。</p>
<p>壹貫文<span class='note-inline'>(堂司庫報堂諷經)</span>　伍伯文　參伯文。</p>
<p>伍伯文<span class='note-inline'>(堂司人力報廊板)</span>　參伯文　弌伯文。</p>
<p>壹拾貫文<span class='note-inline'>(舁龕)</span>　伍貫文　參貫文。</p>
<p>壹貫文<span class='note-inline'>(直歲度火把)</span>　伍伯文　參伯文。</p>
<p>壹貫文<span class='note-inline'>(化亡)</span>　伍伯文　參伯文。</p>
<p>伍伯文<span class='note-inline'>(參頭差撥)</span>　弍伯文　弌伯文。</p>
<p>伍伯文<span class='note-inline'>(出給造祭)</span>　弍伯文　弌伯文。</p>
<p>三貫文<span class='note-inline'>(香亭。馳旛挑燈)</span>　弍貫文　弌貫文。</p>
<p>弍貫文<span class='note-inline'>(方丈轎番直斤)</span>　弌貫文　伍伯文。</p>
<p>伍伯文<span class='note-inline'>(听呌捧香合)</span>　弍伯文　弌伯文。</p>
<p>弌貫文<span class='note-inline'>(四寮人力扛凳唱衣)</span>　伍伯文　弍伯文。</p>
<p>弍貫文<span class='note-inline'>(買雪柳紙)</span>　弌貫文　伍伯文。</p>
<p>弍貫文<span class='note-inline'>(催亡僧分)</span>。</p>
<p>伍伯文<span class='note-inline'>(人力俵柴枝雪柳)</span>　參伯文　弌伯文。</p>
<p>弌貫文<span class='note-inline'>(釘挂祭筵)</span>　伍伯文　參伯文。</p>
<p>參伯文<span class='note-inline'>(直靈上粥飯)</span>　三伯文　弌伯文。</p>
<p>弌伯文<span class='note-inline'>(管計出椀楪)</span>　伍伯文　弍伯文。</p>
<p>伍伯文<span class='note-inline'>(買造單帳剽頭紙。并筆墨)</span>　三貫文　弍貫文。</p>
<p>參貫文<span class='note-inline'>(主磬唱衣)</span>　弌貫伍伯文。</p>
<p>伍伯文<span class='note-inline'>(監作呌夫)</span>　參伯文　弌伯文。</p>
<p>弌貫文<span class='note-inline'>(擡亡下洗浴)</span>　伍伯文　參伯文。</p>
<p>伍拾貫文<span class='note-inline'>(俵眾諷經行喪人若干)</span>。</p>
<p>陸伯貫文<span class='note-inline'>(俵眾僧經錢)</span>　弍伯貫文。</p>
<p>右具如前。永為定式。不許花支巧破。若曰助龕局設堂供。須通眾公議。眾曰可。方可舉行。雖是隨方毗尼。當準此為通例。</p>
</div>
<p class='juan'>禪林備用卷之九</p>
</div><!-- end of div[@id='body'] -->
</body></html>