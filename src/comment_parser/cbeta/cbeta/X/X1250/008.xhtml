<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林備用清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu118' />禪林備用卷之八</p>
<div class='div-other'><a id='mulu119' />
<p class='h1'>朝　持犯軌儀</p><p>三世諸佛。歷代祖師。嚴淨毗尼。恢弘祖道。戒定慧三學也。戒是本根。由定生慧。誓斷一切惡。誓修一切善。誓度一切眾生。秉發三心圓淨。戒法小乘四分律。病若用藥。初說開遮。大乘梵網經。寧死不犯。楞嚴楞伽痛責痛戒。法華經云。精進持淨戒。猶如護明珠。</p>
</div>
<div class='div-other'><a id='mulu120' />
<p class='h1'>問　遊方參請</p><p>慕道參歷叢林。務在辦集道具。前輩頂笠。或者挑包。三衣鉢具無虧。主丈戒刀。合用隨身物件。寒暑所需。到處挂搭。収藏嚴身。悉遵規矩。身安心樂。進道修禪。非賢不友。非聖不宗。圖報四恩。莫負自<span class='corr'>己</span>。切宜勉力。遺訓昭然。</p>
</div>
<div class='div-other'><a id='mulu121' />
<p class='h1'>道　相看</p><p>名勝相看方丈。當在粥罷參前。預到侍司。侍者接入。分坐獻茶。略敘來歷。而起爐前謝茶。即稟云。<span class='note-inline'>(某等特來禮拜和尚。輙煩高侍通覆)</span>者云。少坐。詳詢來歷。曾與方丈道舊。或法眷鄉人辦事者。云。<span class='note-inline'>(欵坐少時。容某通報)</span>即覆住持。或官客。或迫冗稍緩。即須相接。侍者令裝香秉燭辦茶。報新到。住持出寢堂。侍者引揖。住持接進爐前。新到云。<span class='note-inline'>(請和尚趺坐)</span>免。即插香展具。又免。即觸禮三拜。入座坐。侍者燒香點茶。敘話。起爐前謝茶。即送客位。還香。回禮。蓋全賓主之禮。須兩展三拜。俾遞相恭敬規示後學。即到侍司。致謝云。<span class='note-inline'>(適煩神用。特此拜謝)</span>者云。<span class='note-inline'>(適間禮合。何厪降重)</span>即回安下客頭請半齋點心。參前特為湯。湯罷藥石。來辰粥了。請獻茶。別日置管待。古法受香禮管待不可遺。近來諸方。辦事兄弟。經行游覽。隨處歇泊。住持亦當俯臨報謝。盡主禮也。</p>
</div>
<div class='div-other'><a id='mulu122' />
<p class='h1'>垂　挂搭歸堂</p><p>百丈建立之初。首到客司相看。次往堂司挂搭。單位經桉定<span class='corr'>已</span>。後到方丈人事。後來叢林鼎盛。則不同也。初到旦過。如客司有榜。<span class='note-inline'>(待請茶湯一併人事)</span>在來早請湯相看。無榜。即到客司。眾推熟叢林者。為參頭。領眾具威儀。列門右。白云。<span class='note-inline'>(暫到相看)</span>知客即接入。詞云。<span class='note-inline'>(即日恭惟。知賓尊長禪師。尊候起居多福。久欽道譽。獲奉瞻際。下情不勝感激之至)</span>答云。<span class='note-inline'>(山門多幸。特荷遠來)</span>揖坐。燒香喫茶。略詢來歷。即起謝茶。歸旦過。知客尋往回禮。參頭接入。普問訊。知客云。<span class='note-inline'>(移刻恭惟諸位尊長禪師。尊候起居多福。適承降重。特此拜謝。下情不勝感激之至)</span>答云。<span class='note-inline'>(禮合拜看。何勤降重)</span>參頭自送出門。次詣侍司相看。如前禮了。稟云。<span class='note-inline'>(某等。特來禮拜和尚。敢煩侍者通覆)</span>侍者當詢來由。或鄉人法眷辦事。分明。侍者云。<span class='note-inline'>(且回安下。容某咨覆)</span>即上方丈咨覆云。<span class='note-inline'>(某人特來禮拜和尚)</span>允<span class='corr'>已</span>。即報。<span class='note-inline'>(相看未允)</span>早鐘鳴。侍者挑燈詣安下。報禮。就報相看。粥了寢堂相接。參頭領眾。住持接入。參頭進前云。<span class='note-inline'>(請和尚趺坐)</span>轉身左手插香。退身。同眾行禮。初展云。<span class='note-inline'>(某等久聞道風。此日獲奉尊顏。下情不勝感激之至)</span>二展寒溫。觸禮三拜。若入室弟子法眷。別香行禮。在主者意。就坐。侍者燒香。喫茶。問夏在何處。鄉裏下字。各須實畣。不可多語。起身爐前。謝茶云。<span class='note-inline'>(重承煎點。特此拜謝)</span>住持送出。參頭云。<span class='note-inline'>(和尚尊重)</span>隨至侍司。致謝云。<span class='note-inline'>(有煩神用。敬此拜謝)</span>歸旦過外下手排立。俟住持回禮。同問訊接入。詞云。<span class='note-inline'>(移刻恭惟。堂頭和尚。尊候起居多福。適來禮拜。不專。返辱降重。下情不勝感激之至)</span>住持云。<span class='note-inline'>(安下不便。幸望寬懷)</span>眾送出。參頭轉上手。揖侍者入。同眾問訊云。<span class='note-inline'>(移刻伏惟。高侍禪師。起居多福。禮合詣寮拜看。返辱降重。下情多感)</span>者云。<span class='note-inline'>(山門多幸。特荷遠臨。報謝既遲。下情多愧)</span>半齋點心。當晚特為湯了。就座藥石。行者燒藥石香一炷。若請頭首光伴。藥石。自起燒香。併伴湯行者。燒香獻湯。住持自伴湯。方盡禮也。食了報住持送客。次日粥了。請獻茶。參頭領眾。排立寢堂前。候住持諷經回。即趍前問訊云。<span class='note-inline'>(經宿恭惟。堂頭和尚。尊候起居多福。重承寵呼。下情不勝感激)</span>入座。侍者燒香喫茶。起至爐前。兩展三禮謝茶。展云。<span class='note-inline'>(某等重辱煎點。特此拜謝。下情不勝多愧)</span>二展云。<span class='note-inline'>(即日○○謹時。恭惟。堂頭和尚。尊候起居多福)</span>住持送出兩三步。參頭回身進住持。稟云。<span class='note-inline'>(某等為生死事大。無常迅速。特來依附和尚。伏望收錄)</span>即普觸禮一拜云。<span class='note-inline'>(謝和尚挂搭)</span>若未允眾情。先挂搭參頭。次第求討允意。至侍司附名。<span class='note-inline'>(適奉方丈慈旨。令就上寮附名)</span>住持須令行者。引詣侍司。如自到。<span class='note-inline'>(附名)</span>侍者回覆。方發榜頭。下堂司。維那令行者請新到茶。歸堂上床曆。近來叢林寥落。禮法不一。所合詳列于后。</p>
</div>
<div class='div-other'><a id='mulu123' />
<p class='h1'>拱　大相看</p><p>例於九月初一日。預詣<span class='note-inline'>(侍司)</span>附名。各備大香一片。書兩字名於香上。納侍者處。</p>
<p>近見多處。臨相看時。參頭率買大香一片。得挂搭<span class='corr'>已</span>。却各納香。或率錢。皆非法也。眾推辦事。或熟叢林者。為參頭。至日侍者付香一片與參頭。寢堂秉燭裝香。眾人排立爐外。侍者請住持出。參頭進云。<span class='note-inline'>(請和尚趺座)</span>方丈垂語。參頭下語<span class='corr'>已</span>。退步。同眾問訊。搜香。行兩展三禮。詞語並同前。語不契機。參頭不當先得挂搭。即到侍司致謝。方丈客頭請。來日粥罷。就寢堂獻茶。住持併在謝挂搭時回禮。茶罷送出三兩步。參頭回身。同眾討挂搭。詞云。<span class='note-inline'>(某等為生死事大。無常迅速。特來依附和尚。伏望收錄)</span>挂搭<span class='corr'>已</span>歸堂。大剎辦事。依職書名。次第發榜。下堂司。</p>
<p style="margin-left:4em;text-indent:-3em">榜式<span class='note-inline'>(奉方丈慈旨。挂搭　一僧某甲侍者　某甲上坐)</span><span class='note-inline'>(今月　日。侍司　某報)</span>。</p>
</div>
<div class='div-other'><a id='mulu124' />
<p class='h1'>平　大挂搭歸堂</p><p>堂司承侍司榜頭。即令堂司行者。請新到茶。各懷度牒。參頭備香合。領眾詣堂司接入。對觸禮一拜。敘寒溫。入座燒香喫茶<span class='corr'>已</span>。起身稟云。<span class='note-inline'>(某等。適奉和尚慈旨。令依附左右。伏望甄錄)</span>答云。<span class='note-inline'>(山門多幸。同守寂寥)</span>參頭取度牒。付與維那。對觸禮一拜。眾人上床曆<span class='corr'>已</span>。各還度牒。只留參頭度牒。行者喝云。<span class='note-inline'>(請眾首座。歸堂挂搭)</span>參頭領眾。前門入堂。先舉左足。聖僧前排立。參頭燒香。同眾大展三拜。巡堂一帀。自上堂至下堂。仍如前排立。問訊。從班尾先移步退。立聖僧板頭。維那入堂燒香一炷。上間立。堂司行者用柈袱。托度牒。維那付還。參頭同眾。對觸禮一拜。參頭領眾。自爐前轉上首。對觸禮一拜。參頭送維那出。齋前出後門。齋了出前門。參頭不出門限。維那預發諸寮報榜。行者引至眾寮。鳴板三下。寮主相接入門。對觸禮一拜。寒暄了。人事。寮元對觸禮一拜。敘寒溫。燒香獻茶。送出。茶頭請云。<span class='note-inline'>(寮元請眾首座。今晚就寮。献湯)</span>答云。<span class='note-inline'>(就此告免)</span>次詣首座寮庫司眾頭首寮人事。堂司行者通報。相接爐前。對觸禮一拜。敘寒溫。送出。今來多不相接。傳語。非法也。盖謝挂搭時。兩班回禮。通有拜也。侍司無拜。回禮。亦不拜也。</p>
<p style="margin-left:1em">榜式<span class='note-inline'>(挂搭一僧　某甲上座　　今月　日。堂司某報)</span><span class='note-inline'>(某州　某甲上座　某戒。侍司申。尊住持也　前堂眾寮侍者具州戒)</span>。</p>
</div>
<div class='div-other'><a id='mulu125' />
<p class='h1'>章　小挂搭歸堂</p><p>冬後歲前。不拘時也。方丈挂搭<span class='corr'>已</span>。侍司發榜。下堂司。隨即請茶。維那接入。觸禮一拜。燒香喫茶了。稟云。<span class='note-inline'>(某等蒙和尚令依附左右。伏望甄錄)</span>答云。<span class='note-inline'>(山門多幸。同守寂寥)</span>取度牒。付與維那。對觸禮一拜。上床曆<span class='corr'>已</span>。維那付度牒還。參頭對觸禮一拜。各収度牒。同到眾寮維那上間入。對觸禮一拜。對轉對觸禮一拜。詞云。<span class='note-inline'>(茲者多幸。重辱溫存。下情不勝感激之至)</span>畣云。<span class='note-inline'>(寮舍不便。幸乞寬處)</span>參頭送維那出。眾出寮外右立。堂司庫子。鳴寮內小板三下。寮主接入。對觸禮一拜。燒香喫茶。謝茶了。稟云。<span class='note-inline'>(適蒙維那令歸上寮。依附左右。伏望甄錄)</span>畣云。<span class='note-inline'>(茲者多幸。同守寂寥)</span>對觸禮一拜。參頭轉左。對觸禮一拜。眾一字列爐前問訊。寮主引巡桉一帀。仍一字列。問訊而散。次寮元相接<span class='note-inline'>(對觸禮一拜)</span>敘寒溫。燒香獻茶。次詣寮舍人事。并庫司。通有觸禮一拜。</p>
</div>
<div class='div-other'><a id='mulu126' />
<p class='h1'>愛　西堂首座挂搭</p><p>大方西堂。名德首座。欲作住<span class='note-inline'>(計。語次露意。住持當勉留。次日請茶了。稟云。某甲為生死事大。特來依棲。即觸禮一拜。住持當答拜。還賓主禮也。別日或即會兩班茶。住持躬起燒香一炷。即復元位立。白云。某處西堂首座不棄來此。同守寂寥。煩兩班。相送歸寮。受送人即進前云。某甲特來依棲。重荷甄錄。住持兩班送歸單寮。若辭即蒙堂亦兩班相送。住持居主位。對觸禮一拜。詞云。即日恭惟。堂頭和尚。起居多福。宿生慶幸。仰荷收錄。住持詞云。山門多幸。同守寂寥。送住持出。受送人。居主揖侍者入。作賀。送出。揖兩班。進作賀。轉右位。與寮主人事。詞云。宿生多幸。且喜同守寂寥。答云。多幸得獲依附左右。即懷香。詣方丈謝床位。堂司庫子。引詣庫司。諸頭首寮耆舊寮。人事。旦望茶。並同耆舊列)</span>。</p>
</div>
<div class='div-other'><a id='mulu127' />
<p class='h1'>育　諸方名勝挂搭</p><p>相看人事。欲求挂搭。赴茶罷。稟云<span class='note-inline'>(某等為生死事大。特來依附和尚。伏望收錄)</span>普觸禮一拜。住持云。<span class='note-inline'>(特荷不棄。同守寂寥)</span>即請首座都寺維那喫茶。住持躬起。燒香一炷。白送意如前。受送人。進云。<span class='note-inline'>(某等。重蒙和尚收錄。只歸僧堂隨眾)</span>答云。<span class='note-inline'>(山門禮當延送)</span>即送歸蒙堂。住持居主。對觸禮一拜。送出門。即侍者作賀。送出。進與寮主人事了。轉主位立兩班人事了。受送人。即懷香。詣方丈謝榻位堂司行者引至庫司諸頭首。人事而<span class='corr'>已</span>。</p>
</div>
<div class='div-other'><a id='mulu128' />
<p class='h1'>黎　法眷辦事挂搭</p><p>到不拘時。先訪侍者。詳說來歷。令覆住持。相看。插香行禮。若弟姪<span class='corr'>已</span>下。法眷辦事。曾執侍者。皆當受禮。揖香獻茶。送客位。回禮。或歸堂挂搭。或送寮舍。禮與前同。</p>
</div>
<div class='div-other'><a id='mulu129' />
<p class='h1'>首　拋香相看挂搭</p><p>實迫緣故。來不及時。或止挂搭。或侍者艱阻。即拋香相看。不拘所在。輕置香于住持前云。<span class='note-inline'>(暫到禮拜和尚)</span>即觸禮一拜。住持或不顧而去。隨自収香。從此討挂搭。不拘時也。或問來歷。從實祇對。俟得挂搭。附名歸堂<span class='corr'>已</span>。巡寮人事罷。參頭領眾。詣堂司致謝。就稟云。<span class='note-inline'>(被位鉢位。何處安頓。即望悅眾。不吝慈悲)</span>答云。<span class='note-inline'>(謹依來命)</span>即同入僧堂指排位次。或迫結制。添名入圖本。若告假。須滿堂儀半月。或父母師長訃至。或迫急幹緣故。誠稟公界人。然游方參請。志在究明生死。如慈明三年易服隨軍伍。往見汾陽務猥職。而後發明大事。癡絕松源會中九个月日。方得挂搭。今時兄弟。朝東暮西。豈可同日而語。</p>
</div>
<div class='div-other'><a id='mulu130' />
<p class='h1'>臣　謝挂搭</p><p>叢林盛時。挂搭歸堂。即時謝挂搭。佛照和尚自育王赴徑山。權孤雲。為入院侍者。照尊愛之。以謝挂搭禮繁。併在夏前報謝也。凡來日謝挂搭。侍者粥了。出榜頭。貼眾寮前上間。堂司行者。寫榜率錢。付侍者回香。侍司預會茶。從眾推一人。為參頭。至日。侍司付大香一片。與參頭。寢堂嚴設香几爐燭。參頭領眾。依圖列立。三人一引。每引一人。小參頭。詳記詞語。進退儀則。預須一處習儀。庶臨時成現。</p>
<p>至時侍者同參頭入。請住持出。廟立。參頭歸眾。同問訊。復進前云。<span class='note-inline'>(請和尚趺坐)</span>從爐裏轉復位。同眾問訊。進爐前。懷中取香。左手搜香。復位。同眾問訊。參頭同本引三人展具。參頭進云。<span class='note-inline'>(某等宿生慶幸。獲奉依棲。下情不勝榮幸之至)</span>再展寒溫。觸禮三拜。一齊問訊。過右邊。直接班尾。三三趲上。禮語同前。俟各行禮畢。普問訊而退。歸眾寮。候回禮。諸方每謝挂搭。普同行禮。盖圖省事。後學無聞。至理漸寂。良可惜也。</p>
<p style="margin-left:1em">榜式<span class='note-inline'>(新歸堂兄弟。來日粥罷。詣　方丈。謝挂搭　今　月　日。侍司　某報)</span>。</p>
<p style="margin-left:1em">率香小榜<span class='note-inline'>(謝挂搭首座各率錢一伯文。買香　　　　　堂司行者　某取覆　紙長五六寸)</span>。</p>
</div>
<div class='div-other'><a id='mulu131' />
<p class='h1'>伏　回禮</p><p>至日謝挂搭。方丈客頭。堂司庫子。各寫回禮榜。貼眾寮前。方丈榜貼上間。兩班下間。寢堂謝挂搭了。參頭領眾。眾寮前下間排立。候接住持入寮。問訊云<span class='note-inline'>(移刻恭惟。堂頭和尚。尊候起居多福。禮合拜謝。反〔木〕降重。下情不勝感激之至)</span>眾送住持出。隨入寮。轉上間立。參頭接侍者入。詞云。<span class='note-inline'>(某等獲依左右。茲沐降尊。下情不勝感激之至)</span>答云。<span class='note-inline'>(拜謝不專。下情不勝感激之至)</span>參頭送出。接兩班入。對觸禮一拜。<span class='note-inline'>(還歸堂時一拜也)</span>詞語同前。眾轉下間。副參謝參頭觸禮一拜。</p>
<p style="margin-left:1em">方丈榜式<span class='note-inline'>(堂頭和尚。粥罷。回禮新歸堂首座。今月　日。客頭行者某。承準)</span>。</p>
<p style="margin-left:1em">兩班榜式<span class='note-inline'>(頭首知事。粥罷。回禮。新歸堂首座今月　日。堂司行者某。拜覆)</span>。</p>
</div>
<div class='div-other'><a id='mulu132' />
<p class='h1'>戎　謝挂搭茶</p><p>請客侍者照戒臘。寫茶狀。具雙字名。來辰洗面時。備卓子筆硯。列照堂。請各名下書云。<span class='note-inline'>(某甲謹拜尊命)</span>如挂搭西堂首座。亦依戒次。寫入茶狀。預晚方丈客頭先持詣寮。命僉狀。</p>
<p>燒香侍者令客頭排位。請首座光伴。如名德西堂首座。與住持對面位。參頭次位。多處不遜。甚至喧聒。殊失禮度。住持預於陞堂時。說及。盖受送者。先謝挂搭<span class='corr'>已</span>。此同茶也。至日齋了。鳴皷集眾。燒香侍者揖入住持。接敘寒溫。次接光伴人。問訊。詞語<span class='note-inline'>(尋常茶同)</span>各依照牌入位。照牌預稟住持看定。燒香侍者同請客侍者行禮。與結制小座<span class='note-inline'>(湯禮同)</span>次日。庫司客頭行者依戒具茶狀。列眾寮前。請僉名書云。<span class='note-inline'>(某敬依來命)</span>狀與方丈同。只書下字名。庫堂設位。首座光伴。齋了。鳴庫堂前板。上首知事。與維那行禮<span class='note-inline'>(同前)</span>次日堂司行者具茶狀。請僉名。與前同。照堂排位。上首知事光伴。鳴照堂板。頭首一班行禮。或四人六人列位頭問訊。如五人前堂首座。只燒香中立。西班行禮。止於知客揖香了。燒光伴香。就座同茶。</p>
<p>三日講行。此古法也。諸方今作一日。知事頭首。併在早晨僉狀。就方丈借座。知事頭首下主一位。方丈茶鳴鼓。知事頭首茶鳴板。互為主伴。方丈茶眾起謝。知事頭首茶。只參頭離位謝。然貴圖省事。非叢林法也。</p>
<p style="margin-left:5em;text-indent:-4em">方丈狀式<span class='note-inline'>(新挂搭　某甲上座　某甲上座　今　辰齋退。就寢堂點茶一中。特為伏希雲集)</span><span class='note-inline'>(　今　月　日。侍司　某　拜請)</span>。</p>
<p style="margin-left:5em;text-indent:-4em">兩班狀式<span class='note-inline'>(新挂搭　某上座　某上座　右某今辰齋退。就某處點茶一中。特為。伏望眾慈。同垂　降重)</span><span class='note-inline'>(今月　　日　　首座比丘某知事比丘某拜請)</span>。</p>
</div>
<p class='juan'>禪林備用卷之八</p>
</div><!-- end of div[@id='body'] -->
</body></html>