<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林備用清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu75' />禪林備用卷之五</p>
<div class='div-other'><a id='mulu76' />
<p class='h1'>鹹　煎點住持</p><p>若法嗣到寺煎點。令帶行知事到庫司會議。造食。計筭錢物送納。隔宿先到侍司咨稟命通覆住持。具威儀詣方丈。插香展拜請。免禮則觸拜。請云。<span class='note-inline'>(來辰就雲堂。聊具菲供。伏望慈悲。特垂降重下情不勝感激之至)</span>稟侍者。令客頭。請兩班單寮四寮。挂牌報請。至日鋪設住持鉢位卓袱。分手煎點人位。火板鳴。大眾赴堂。煎點人隨住持。入堂揖坐。中燒香一炷。住持前問訊。轉龕後出。住持引手。揖煎點人坐堂司行者。喝云。<span class='note-inline'>(請大眾下鉢)</span>食徧。煎點人燒香下嚫問訊。住持揖復位。命人行嚫。食畢。厨司開齋。袱鉢了。退住持卓。煎點人燒香一炷。住持前問訊。龕後出爐前問訊。鳴鐘行茶徧。往住持前。勸茶。復龕後出。進住持前展。具云。<span class='note-inline'>(此日薄禮屑瀆。重辱降重。下情不勝感激之至)</span>二展寒溫。觸禮三拜。畣一拜。出堂送出。煎點人復歸堂。燒香一炷。上下間問訊。以謝光伴。復中問訊。鳴鐘收盞。次詣方丈謝降重。住持隨到客位致謝　　若諸山煎點。齋辦同住持赴堂。揖住持坐。當免行禮。揖煎點人歸位。坐定起燒香一炷。到住持前問訊。下嚫。俵眾人嚫。燒光伴香一炷。歸位行食。茶禮則不講也。茶罷。同上方丈。住持須先到客位致謝。</p>
</div>
<div class='div-other'><a id='mulu77' />
<p class='h1'>河　兩班寢堂煎點</p><p>至日煎點。首座知事耆舊。詣方丈插香。拜請住持<span class='corr'>已</span>。次請侍者小師。住持廟位。兩班耆舊如常坐。小師內坐。至時首座請住持出。揖坐行禮。若免禮從爐右出。燒香一炷。進前問訊。即下嚫。首座同前三人問訊歸位。坐食畢。首座起身燒香。免禮。就座献茶。</p>
</div>
<div class='div-other'><a id='mulu78' />
<p class='h1'>淡　諸山寢堂煎點</p><p>分手設位。如常式。煎點人詣方丈插香。請住持<span class='corr'>已</span>。次令客頭。請兩班。耆舊。蒙堂。侍者。小師。光伴。至時請出寢堂。爐前略敘寒溫。住持<span class='corr'>免</span>禮。則不揖坐也。入位了。燒香一炷。下嚫。住持起身。揖煎點人坐。食畢。獻茶了。爐前致謝降重。住持送兩班幾步。即詣安下致謝。</p>
<p>若辦事法眷小師煎點。隔日詣方丈。拜請。及兩班耆舊蒙堂辦事。法眷鄉人。小師。寢堂鋪設廟位。餘人位次準常。小師內坐。請坐茶禮。並與僧堂煎點禮同。</p>
<p>若法眷長上煎點。餘禮並免。但燒香下嚫而<span class='corr'>已</span>。</p>
</div>
<div class='div-other'><a id='mulu79' />
<p class='h1'>鱗　尊宿相訪</p><p>山門探知到寺。預報維那挂牌迎接。到時先通門狀。至方丈。即鳴大鐘。大眾門迎。若免接禮。潛入寺。方通門狀。寢堂裝香秉燭。若法眷尊長。即<span class='corr'>斂</span>僧堂前鐘。隨至方丈人事。插香。住持免之。大眾未至先請坐。侍者禮拜燒香。喫茶。眾至。首座知事。插香人事了。侍者方插香禮拜。客頭揖請兩班耆舊。光伴喫茶。茶罷。帶行行者。炷香禮拜。次直廳轎從參拜。方丈行者禮拜。參頭領眾禮拜。直廳轎番參拜了。侍者燒香獻湯。送客位。主居右送入。插香。客辭免。略敘寒溫而出。兩班各插香人事。參隨別送安下了。客頭令備轎。住持同引巡寮。侍者隨行。客頭預報諸寮。巡<span class='corr'>已</span>。住持同入方丈敘話。</p>
<p>。如鄉人道舊。人事歸安下相接。請客侍者具狀。請特為湯。詣客位。插香拜請。免則觸禮云。<span class='note-inline'>(方丈拜請和尚。今晚就寢堂特為献湯。伏望慈悲　降重)</span>呈狀了。客頭覆云。<span class='note-inline'>(請和尚。湯罷就座藥石)</span>寢堂釘挂排照牌。設特為光伴位。催客行禮。湯罷藥石。送出。並前特為禮同。客頭詣客位。請云。<span class='note-inline'>(方丈請和尚今晚湯果)</span>請兩班光伴。</p>
<p>侍者覆來早上堂致謝。次早請湯。侍者燒香。行者問訊。僕從聲喏。請粥了茶。侍者覆上堂。半齋點心。</p>
<p>首座眾頭首。上方丈稟白勸請。陞座開示法要住持先到客位。炷香陳意。首座具狀。兩班大眾同詣客位。插香拜請云。<span class='note-inline'>(拜請和尚。為眾開示)</span>次請方丈云。<span class='note-inline'>(拜請和尚引座)</span>堂司令行者報寮挂牌。鋪設法座。座下排二位至時覆鳴皷。住持同下法堂位前立。住持先引座下座。兩班詣尊宿前問訊。尊宿往住持前問訊。歸中普問訊。登座。兩班出班。侍者登座問訊。開示畢下座。住持前問訊。普問訊謝眾。住持即詣客位。插香拜謝。兩班大眾。隨詣插香拜謝。</p>
<p>請客侍者具狀。請特為管待。山門造食備嚫。衣鉢閤備貼嚫。燒香侍者行禮。湯禮同。兩班光伴。若弟姪法孫。泛常<span class='corr'>已</span>下。禮勿過勤貽笑作者。</p>
<p style="margin-left:3em;text-indent:-2em">湯狀<span class='note-inline'>(當寺住持比丘某。　右某輙以今晚。就寢堂點湯特為。伏望　尊慈。特垂　降重。謹狀)</span><span class='note-inline'>(　年　　月　　日。當寺住持比丘某狀)</span>。</p>
<p style="margin-left:4em;text-indent:-3em">管待狀<span class='note-inline'>(當寺住持比丘某。　右某輙以來日。就寢堂聊備水飯。伏望　尊慈。俯埀　降重謹狀)</span><span class='note-inline'>(　年　　月　　日。同前)</span>。</p>
<p style="margin-left:4em;text-indent:-3em">兩班狀<span class='note-inline'>(當寺首座比丘某。　右某輙以來日。拜請舉揚宗旨。開示後學。伏望尊慈俯埀開允謹狀)</span><span class='note-inline'>(　年　　月　　日當寺首座比丘某等狀)</span>。</p>
<p><span class='note-inline'>(可漏)</span><span class='note-inline'>(狀請　某處堂頭和尚大禪師　當寺　比丘某等謹封)</span>。</p>
</div>
<div class='div-other'><a id='mulu80' />
<p class='h1'>潛　諸山相訪</p><p>若探知挂牌。相接相見。人事禮。同前。比近隣封見訪。止宿方講湯禮。省事者徑到方丈免動眾迎接。此古法也。</p>
<p>若法眷尊長垂訪。請據廟位立定。插香禮拜。還法眷禮。次講諸山相見禮。方丈內坐。當讓主位迎接。如尊宿獻湯躬行禮。力辭。侍者行禮。</p>
<p>若嗣法辦事法姪相訪。當躬至方丈。住持即令鳴僧堂前鐘集眾人事。先請住持廟坐。行法眷禮。次講諸山禮。接送同前。但特為湯管待。不具狀。請客侍者。炷香陳請。又看年臘高低。臨時通變。</p>
</div>
<div class='div-other'><a id='mulu81' />
<p class='h1'>羽　官員相訪</p><p>山門挂牌報眾。探候迎接。將及門。鳴樓鐘。眾接入大殿拈香。方丈獻茶湯了。送歸客位。請點心罷。陪從游覽。庫司備湯果祇待。敘話中多談出塵之語。山門稍有急切之事。方便善巧言之別詣懇及。若留宿須上堂致謝。若即別鳴堂前鐘。集大眾送出門。</p>
</div>
<div class='div-other'><a id='mulu82' />
<p class='h1'>翔　施主請陞座齋僧</p><p>施主到門。知客接見。引上方丈。獻茶湯。送安下。若官貴大施主。當鳴鐘集眾接。却請知事商議。同上方丈。炷香拜請陞座。至日鋪設法座。<span class='note-inline'>(座前)</span>設施主位。挂上堂牌。報眾。鳴皷集眾。知客同施主。上方丈。請住持。須備燈旛鐃鈸。迎至座前。令長敬心。施主座前設拜。知客揖引。入位聽法。<span class='note-inline'>(但受禮坐。則慢法也)</span>下座。拜謝住持。若齋僧。須與知事議定。齋料用費。維那實具僧行數目。嚫資隨心均俵。逼抑令彼退心。彼我無益矣。僧堂內。設施主位於住持分手。齋畢。住持知事。同到客位致謝。</p>
<p>或寄錢齋僧。住持須責付知事。盡數辦供俵嚫。勿移別用。當思因果歷然。豈無憂懼。昔湖南雲蓋寺智禪師夜坐方丈。見一僧項帶鐵枷。身纏猛火。倚門限告智曰。守顒前住此山時。因將施主齋僧錢。移起僧堂。受此苦報。望和尚慈悲。與厶甲齋<span class='note-inline'>(增填)</span>還。庶免此罪。遂從其請。後果得釋。楊岐祖師全身。塔于茲山。</p>
</div>
<p class='juan'><span class='corr'>禪林備用</span>卷之五</p>
</div><!-- end of div[@id='body'] -->
</body></html>