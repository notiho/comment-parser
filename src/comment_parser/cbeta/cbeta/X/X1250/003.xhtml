<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林備用清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu29' />禪林備用卷之三</p>
<div class='div-other'><a id='mulu30' />
<p class='h1'>藏　楞嚴會</p>
<div class='div-other'><a id='mulu31' /><p>堂司預備香燭。如儀。躬稟書記製疏。與啟建禮同。預出圖帳。半月日前。和會。有音聲兄弟。為楞嚴頭。維那引詣方丈問訊。次到庫司人事。皆請點心。維那光伴。至期。堂司行者挂牌報寮。巡廊鳴板。鳴僧堂前鐘。集眾。依圖位立。拈香出班。侍者捧合。次立班西堂。次兩班拈香。不借香。大眾大展三拜。</p>
<p>尅期取證。非常事也。今以香燭礙不拜。非法。</p>
<p>維那白佛宣疏。至右伏以。住持跪爐。度爐。進合。禮與佛誕同。疏了。<span class='note-inline'>(〔楞嚴頭喝楞嚴會上佛菩薩。三聲。眾和了。起爾時世尊云。舉呪。諷畢。維那回向云。〕上來諷經功德。回向　真如實際。莊嚴無上佛果菩提。四恩等報。三有齊資。云云。十方三世一切云云)</span>。</p>
<p>旦望藏殿祝壽外。楞嚴會。却當祝壽。却係維那回向。</p>
<p>每日普回向偈。書揭兩邊。令初心者易見。</p>
<p>滿散。楞嚴頭須結呪心。維那宣疏。禮與啟建同。</p>
<p>古法。放參後。山門首諷誦。真歇和尚住徑山。謂眾不專誠。則在粥罷。每日堂司行者。覆維那首座庫司方丈諸頭首。巡廊鳴板三下。鳴僧堂前鐘。大眾集大殿。依圖位立。諷誦。普回向偈。真歇和尚自製。信知。名行尊宿一舉。四海一律也。</p>
<p style="margin-left:1em">白佛偈<span class='note-inline'>(妙湛總持不動尊。首楞嚴王世希有。銷我億劫顛倒想。不歷僧祇獲法身。仰冀洪慈俯垂昭鑒某州某寺住持某。今月十五日。伏值本師釋迦如來大和尚。結制之辰。預於十三日。恭就大佛寶殿。啟建楞嚴勝會。營備香華燈燭。以伸供養。比丘眾。諷誦大佛頂萬行首楞嚴神咒。稱揚聖號。所集功德。献神位了。右伏以云)</span>。</p>
<p style="margin-left:1em">普回向。偈上來現前比丘眾。諷誦楞嚴祕密呪。回向護法眾龍天。土地伽藍諸聖造。三途八難俱離苦。四恩三有盡霑恩。國界安寧兵革銷。風調雨順民康樂。一眾重修希勝進。十地頓超無難事。山門鎮靜絕非虞。檀信皈依增福慧。十方三世一切佛。諸尊菩薩摩訶薩。摩訶般若波羅蜜。</p>
<p>右語。<span class='note-inline'>(啟建)</span>右伏目。湧寶光於無見頂相。有化佛之宣揚。建勝幢於室羅筏城。銷摩登之幻妄。永嚴祕典。誓畢弘持。屬長期之安居。爰開端於此日。同聲敷暢。林木池沼皆演法音。一利普資。蠢動含靈俱蒙饒益。恭願聖天子永嚴睿筭。過大椿一萬六千。給孤氏允輔昌朝。慶奕棄光明盛大。海眾了單傳之旨。<span class='corr'>祇</span>園集永固之祥。但厶甲。下情無任激切屏營之至。謹疏。<span class='note-inline'>(年月散)</span>灝氣凌空菩提場。九旬制滿。香風散曉首楞嚴。萬行功圓。與十方如來。持此呪心。故一眾比丘。得全道力。敬將殊利。仰畣恩休。本師釋迦如來大和尚。伏顧。普扇真風。盡掃清於魔壘。霶施法雨。滋暢茂於焦枯。樂。</p>
<p>至化以無為。傳正宗而有永<span class='note-inline'>(云云)</span>。</p>
</div>
<div class='div-other'><a id='mulu32' />
<p class='h2'>楞嚴勝會圖</p><div><img src='../images/X63p0630_01.gif' alt='X63p0630_01.gif' /></div>
</div></div>
<div class='div-other'><a id='mulu33' />
<p class='h1'>閏　眾寮結夏</p><p>四月初間寮元排經櫃圖。茶湯圖。戒臘牌。入寮資次牌。淨髮牌。依戒分排。經櫃分四桉頭。人多則小戒者共櫃。或老者自占兩櫃。令小戒者共櫃。非法也。夏中具行茶湯瓶盞圖。兄弟有結緣者。隨意書名。結眾人緣也。堂司出圖帳後。粥罷。眾人和南。時出圖於穿堂。<span class='note-inline'>(諸圖牌。諸方具有常式)</span>。</p>
</div>
<div class='div-other'><a id='mulu34' />
<p class='h1'>餘　眾寮楞嚴</p><p>四月十二日午後。堂司行者覆方丈兩班諸寮挂牌。報眾。諷經。寮元掃洒寮內外。預具狀。請闔寮尊眾。特為湯。鋪設照牌。小座湯照牌。觀音前供養。上下間香燭。預煎湯。先請小座湯。特為寮主副寮行瓶盞。兄弟楞嚴頭請寮長光伴。揖入座揖香揖湯。寮元親送方丈湯。分送諸寮<span class='note-inline'>(〔湯。小座湯了。鳴〕)</span>寮前大板。寮長大眾入座。預請維那侍者光伴。揖入座。寮元對面寮長位分手光伴。四桉大眾位。寮主副寮分桉行禮。揖坐。揖香。揖湯。三巡畢。寮長進爐前。謝湯了。鳴寮前板三下。退座。兩班入寮。首座與都寺燒香。歸班位立。寮元門外右立。伺迎住持。入寮。炷香畢。舉楞嚴呪。回向了。送住持出門。七月十二日。散禮。同前。</p>
<p style="margin-left:3em;text-indent:-2em">狀式<span class='note-inline'>(守寮比丘。某。右某啟取今晚就寮。煎湯一中。特為合寮尊眾。聊旌結制之儀。伏望眾慈同垂光降。謹狀　　　　年　　月　　日。守寮比丘　　某狀)</span>。</p>
<p style="margin-left:1em"><span class='note-inline'>(可漏)</span>狀請　合寮尊眾禪師　守寮比丘厶甲。謹封回向。妙湛總持不動尊。首楞嚴王世希有。銷我億。</p>
<p>劫顛倒想。不歷僧祇獲法身。某州某寺。旃檀林。守寮比丘。某甲。今月十五日。恭遇本師釋迦如來大和尚。結制之辰。預於今辰。營備供儀。以伸供養。集比丘眾。諷誦大佛頂萬行首楞嚴神呪。稱<span class='corr'>揚</span>聖號。<span class='note-inline'>(〔所集殊勳。先用祝延〕)</span>今上皇帝。聖壽萬安。次伸回向。真如實際。莊嚴無上佛果菩提。祝貢護法諸天。大權真宰。三界萬靈。十方聖眾。住持本命星官。僧眾建生乾象。嶽瀆山川。府城當境。近遠廟皃。看望神明。當山土地<span class='note-inline'>(列帀寺位)</span>先願皇風永扇。帝道遐昌。佛日增輝。法輪常轉。次冀。山門鎮靜。中外咸安。火盜公私。諸緣吉慶。現前僧眾。修行有序。進道無魔。般若智以現前。菩提心而不退。四恩普報。三有齊資。法界有情。同圓種智。十方三世一切。</p>
</div>
<div class='div-other'><a id='mulu35' />
<p class='h1'>成　新挂搭。入寮茶</p><p>入寮後。照例納部寮錢。候寮元輪排。當何日點茶。挂牌報眾。<span class='note-inline'>(左書云。齋退。某甲上坐點茶)</span>須備好香。具威儀。候同日點茶人。先挂鉢出堂。預集眾寮前。下間列立。聞下堂槌鳴。茶頭即鳴寮前大板。揖迎大眾。歸寮。各依元排圖位立定。隨入門裏。一字排立。問訊揖眾坐。又問訊。各進爐前。兩兩燒香。人多中爐四人退步須詳緩。又一字列問訊。復進四板頭問訊退。仍一字列問訊而立。謂之揖香。鳴寮內小板二下。行茶遍。瓶須從穿堂而入。問訊進四板頭。問訊退。一字問訊而立。鳴小板一下。收盞。眾下地立定。寮元出爐前。對點茶人謝茶。代眾人謝也。眾人就位。同時問訊。謝畢。寮元復位。再各分四版頭。問訊。謝眾臨屈。遞相恭敬之義。盖僧堂點茶。特為。亦三巡也。眾仍一字問訊。鳴大板三下。大眾和南而散。寮元令茶頭請點茶。眾人喫茶。免者。非禮也。</p>
</div>
<div class='div-other'><a id='mulu36' />
<p class='h1'>歲　入夏戒臘茶</p><p>入寮茶畢。逐日依戒具名<span class='note-inline'>(點茶。禮並同前)</span>。</p>
</div>
<div class='div-other'><a id='mulu37' />
<p class='h1'>律　挂草單</p><p>大方叢林。三月一日。出草單。止挂搭。堂司依戒排寫僧數。堂司行者先呈首座。次呈方丈兩班。備卓子筆硯。陳列僧堂前。或眾寮前。凡三日。或有差誤。望自改正。或涉關係詳稟。維那方便撿察。不許私讐。惱亂大眾。毀壞叢林法也。</p>
<p style="margin-left:4em;text-indent:-3em">草單式<span class='note-inline'>(清眾戒臘　威音王戒　陳如尊者　堂頭和尚　至元年戒　某甲上座並依戒次排寫了)</span>。</p>
<p style="margin-left:1em"><span class='note-inline'>(右具如前。恐有差誤。望自改正。伏幸　　眾悉)</span>。</p>
<p style="margin-left:4em"><span class='note-inline'>(今日　　日。堂司　某甲　具)</span>。</p>
</div>
<div class='div-other'><a id='mulu38' />
<p class='h1'>呂　出圖帳</p><p>草單定<span class='corr'>已</span>。依戒寫楞嚴。念誦。巡堂。被位。鉢位。圖戒臘牌。惟鉢位圖。分十六板頭。論名位高下。輪排定<span class='corr'>已</span>。預具草本。與首座謀議。呈方丈看過。僉押。圖內庶免臨時喧爭。諸圖正本。令堂司行者一一呈方丈。首座兩班。惟鉢位圖。呈單寮蒙堂前資寮。浴佛日。並陳佛殿前。令眾通知。被鉢位圖。又須先出。</p>
</div>
<div class='div-other'><a id='mulu39' />
<p class='h1'>調　排被鉢位圖</p><p>當日早粥。未過堂時。僧堂前後門。貼批子。用燭照之。下堂圖。列堂前<span class='note-inline'>(批式。粥罷。排被鉢位。伏幸眾悉。堂司某甲　白)</span>。</p>
<div><img src='../images/X63p0632_01.gif' alt='X63p0632_01.gif' /></div>
</div>
<div class='div-other'><a id='mulu40' />
<p class='h1'>陽　戒臘牌</p><p>堂司侍司眾寮。預依戒臘寫牌。於十四日午後。堂司牌列僧堂前上間。侍者列法堂下間。眾寮列寮內。各有卓袱香燭。供列。大眾<span class='note-inline'>(各炷香。展拜畢。仍各收持)</span>。</p>
</div>
<div class='div-other'><a id='mulu41' />
<p class='h1'>雲　方丈小座湯</p><p>前輩四節講行。近惟結夏一次。兄弟恃強。位爭高下。因而止之。叢林蔑聞。良可嘆也。住持當在夏前上堂。委曲勉諭。俾遞相恭敬。六和共聚。按式有三座。第一座分二出。東堂西堂首座光伴。第二座四出。兩班耆舊頭首一出。知事二出。西班耆舊三出。東班耆舊四出。西堂光伴。第三座位。多分六出。本山辦事。諸方辦事。首座光伴。隨職高下。分坐。職同者。次之。侍司預備草圖。呈方丈。議定。略有差池。各須容忍。</p>
<p>至日依名勝。書照牌。午後備卓袱。作一二三座。陣列寢堂下間。東西堂前堂都寺請客侍者各詣寮。觸拜請之。免則稟云。<span class='note-inline'>(堂頭和尚。請今晚就寢堂特為獻湯)</span>餘頭首諸寮方丈客頭行者稟云。<span class='note-inline'>(方丈和尚。參前拜請就寢堂特為獻湯)</span>寢堂釘挂排位。秉燭裝香竟。客頭行者覆侍者。次覆方丈。鳴皷。初座客集。侍者迎揖住持。接敘寒溫。入位立定。侍者特為人前。巡揖坐問訊。坐已歸中。燒香一炷。往特為人前。揖香問訊。歸中立。鳴板二下。行湯。復進特為人前。揖湯問訊。歸中。燒光伴香。鳴板一下。收盞。鳴皷三下。退座。第二座。客集。迎入位立。兩侍者上下相望。巡問訊。揖坐燒香一炷。分位頭巡揖香揖湯。燒光伴香。收盞。鳴皷三下。退座<span class='note-inline'>(展具謝湯。免則觸禮。每座同)</span>。</p>
<p>第三座。客集。迎接行禮。並同前。此座位多分位頭。巡問訊。須要倫序。庶雅禮法。</p>
<div><img src='../images/X63p0632_02.gif' alt='X63p0632_02.gif' /></div>
</div>
<div class='div-other'><a id='mulu42' />
<p class='h1'>騰　僧堂特為湯</p><p>四月十四日。齋退。庫司客頭行者具湯榜。伴袱。爐燭。上首知事詣方丈請湯。進住持前。插香。展具云。<span class='note-inline'>(今晚就雲堂。特為首座大眾。點湯。伏望。和尚慈悲。特垂降重)</span>二展寒溫。觸禮三拜。住持畣一拜。免禮則觸拜稟請而退。即帶客頭行者到首座寮。人力放柈卓上。都寺進前插香。首座還香。知事展具勢。免則觸拜。稟云。<span class='note-inline'>(今晚就雲堂特為首座大眾點湯。伏望。慈悲。特垂光降)</span>以榜呈首座。接<span class='corr'>已</span>就令客頭付供頭。貼僧堂前下間。客頭隨覆云。<span class='note-inline'>(庫司拜請湯罷。就座藥石)</span>次頭首寮耆舊蒙堂諸寮。眾寮僧堂前。各挂點湯牌。一一請<span class='corr'>已</span>。僧堂前排照牌。首座住持對面設位。上下安大眾牌。令供頭排特為罣罳卓椅。搭蓆椀楪。菜盞匙筯。差行者守直特為人湯。土地堂念誦畢。即鳴庫堂前齋皷一通。大眾歸鉢位。頭首一班歸。前板。知事隨入揖。首座離位揖。次頭首上位。送首座。歸特為位。問訊。龕後右出。迎住持入堂。供頭緩鳴前堂鍾七下。知事送入位問訊。轉身特為人前。問訊。右出。從首座板頭巡問訊。一帀。出外堂。先下間至上間。歸堂中立問訊。眾坐。進前燒香。次上下間。外堂。歸堂盖合<span class='corr'>已</span>。即往特為人前問訊。右出。住持前問訊。巡堂問訊一帀。及外堂。歸中問訊。側立。鳴堂前鍾二下。先進特為人湯。行大眾湯。瓶出。歸中問訊。往特為人前。問訊。右出。聖僧前大展三拜。巡堂一帀。出外堂。引全班入。住持前行禮。初展云。<span class='note-inline'>(此日麤湯。特沐和尚降重。下情不勝感激之至)</span>二展云。<span class='note-inline'>(即日孟夏謹時。恭惟和尚尊候。起居萬福)</span>即觸禮三拜。住持畣一拜。復位。知事一班。從聖僧厨後。轉右。徑出堂前上手。依次第排立。首座隨右出。相對觸禮一拜。謝湯。復入。從厨後轉左。入位。知事歸中。燒香一炷。而退。堂司行者喝云。請大眾下鉢。行者進住持特為人卓。大眾展鉢<span class='corr'>已</span>。行藥石。食畢。鳴皷三下。退座。</p>
<p>不鳴下堂鍾。侍者列知事板外。俟住持出堂。問訊。隨出。眾散。</p>
<p>餘節並同此禮。</p>
<p>惟冬節。湯罷行果子。方行藥石。</p>
<p style="margin-left:1em">榜式○庫司今晚就○雲堂。點湯一中。特為○首座大眾。聊旌○結制之儀。伏望○眾慈同垂○光降　　今月　　日。庫司比丘　　某甲　敬白。</p>
<p style="margin-left:3em">作七行書。字如小錢。素紙華牋不拘。</p>
</div>
<div class='div-other'><a id='mulu43' />
<p class='h1'>致　結制行禮</p><p>四月十五日。清早。侍者曾辦事人小師行者皆當插香禮拜。若見僧堂前。出免人事榜頭。諸人不必早到方丈人事。住持到諸殿堂行香。方丈客頭。放僧堂前眾寮蒙堂四寮。挂上堂牌。報眾。頭首并耆舊單寮。覆云。粥了方丈和尚上堂。結座時。住持詳說行禮始末一遍。令知云。</p>
<p>下座。先與東堂人事。次與西堂人事。觸禮三拜。人事罷。與知事人事。兩展三拜。次與首座大眾。人事。兩展三拜。人事了。知事先歸庫司。首座領大眾詣庫司人事。觸禮三拜。人事罷。首座歸僧堂前上間。後堂首座領大眾。歸僧堂前下間。與首座人事。觸禮三拜。人事了。依念誦圖立定。</p>
<p>首座領眾入堂。巡堂。依位立定。首座禮謝大眾。觸禮三拜。次知事入堂。燒香一炷。大展三拜。巡堂一帀。知事禮謝大眾。觸禮三拜。出堂。住持入堂。燒香一炷。大展三拜。巡堂一帀。歸位。與大眾人事。觸禮三拜。然後。大眾普同作禮。次第俟巡寮下座。客頭行者即進香几爐燭。一字前列。先東堂人事。次西堂人事。次知事一班。進前插香。初展詞云。<span class='note-inline'>(此際安居。獲依巾錫。切仗和尚法力。資持。無諸難事)</span>一展詞云。<span class='note-inline'>(即日孟夏謹時。恭惟堂頭和尚。尊候起居萬福)</span>即觸禮三拜。住持畣一拜云。<span class='note-inline'>(此者得同安居。亦冀法力資持。無諸難事)</span>知事一班歸庫司。讓先行禮者。為接首座大眾故也。首座領眾。進前插香。兩展三拜。次蒙堂四寮。插香兩展三拜。詞語並與知事同。每展住持畣拜。次道舊。鄉人。法眷。人事。插香展拜畢。</p>
<p>方丈客頭行者進罣罳椅子。住持即趺坐。侍者一班。進前插香。九拜。次辦事小師。插香九拜。<span class='note-inline'>(今三拜者。為妨隨眾。非法也)</span>次參頭行者領眾行者插香。禮三拜。若冬年節。寮前老郎。方丈轎番。直廳。供過人㒒等。皆當聲喏參拜。</p>
<p>首座領大眾。詣庫司人事。知事門候接入。庫堂爐前問訊。對觸三拜。詞云。<span class='note-inline'>(聖制斯臨。獲同安居。惟仗道力資持。無諸難事下情不勝感激之至)</span>知事畣云。<span class='note-inline'>(斯者聖制。荷沐同居。切仗首座大眾法力資持。無諸魔事)</span>送眾出。</p>
<p>次後堂首座領眾。於僧堂前下間。立定。前堂首座轉上間。堂司行者喝云。<span class='note-inline'>(大眾與首座人事)</span>對觸禮三拜。進云。<span class='note-inline'>(法歲履端。獲同安居。切仗法力資持。無諸魔事)</span>畣云。<span class='note-inline'>(獲同安居。恐三業不善敢冀包荒。共成法社)</span>人事罷。首座領眾。依念誦圖立定。次第巡堂。歸位立。<span class='note-inline'>(〔侍者巡半堂。行者喝〕)</span>云。<span class='note-inline'>(首座禮謝大眾)</span>普同觸禮三拜。次知事一班。入堂。燒香一炷。大展三拜。巡堂一帀。排立爐前。喝云。<span class='note-inline'>(知事禮謝大眾)</span>普觸禮三拜。知事出堂。侍者一班接後出堂。次住持入堂。供頭鳴堂前鐘七下。住持炷香展三拜。巡堂一帀歸位。小師但叉手低頭。立出後門。回避者紊亂。喝云。<span class='note-inline'>(堂頭和尚與大眾人事)</span>普觸禮三拜。又喝云。<span class='note-inline'>(大眾普同作禮)</span>普同觸禮三拜。侍者歸中問訊。揖眾坐。進中爐上下間燒香。并外堂燒香。合安元處。退身。當中問訊。上下間外堂問訊了。歸中立。鳴鐘二下。行茶瓶出。復巡問訊。如前中立。鳴鐘一下。收盞。又三下。下堂。</p>
<p>次第俟巡寮。侍者設椅卓於法堂上間。鳴方丈板三下。住持出從東廊巡。至西。候至寮前。肅入插香。住持畣香。送出。聽叫收所插香。即移香几於門前。隨後接巡去。侍者小師。寮內不當畣香。</p>
<p>庫司蒙堂前資眾寮列門外下手立。接住持入。插香。眾送住持出。列門外。俟巡寮人後接巡去至法。堂上。住持爐邊立定。次第三人一引。問訊而過。各及寮前立定。漸次巡訖無有遺也。解夏酷熱。冬年嚴寒。免禮。非法也。</p>
</div>
<div class='div-other'><a id='mulu44' />
<p class='h1'>雨　方丈特為首座大眾茶</p><p>四月十五日。粥罷。請客侍者。寫茶狀。客頭行者備柈袱爐燭。托詣首座寮。炷香觸拜。請之。首座畣香畣拜。侍者稟云。<span class='note-inline'>(堂頭和尚。今辰齋退。就雲堂點茶。特為。伏望慈悲　降重)</span>即以榜呈。首座接<span class='corr'>已</span>。送侍者出。就令客頭持付供頭。貼僧堂前上間。次頭首寮洎蒙堂諸寮客頭挂牌報請。惟知事一班云。請光伴。請客侍者預囑。緩打長板。至時入堂。燒香一炷。大展三拜。巡堂一帀。至外堂。先下間至上間。歸堂內。中問訊而退。預報燒湯出盞茶具。齋退。燒香侍者令方丈客頭。僧堂前排特為照牌。首座住持對面設位。上首知事住持分手。次位維那。下首知事特為人分手位。上下安二个大眾牌。排設定<span class='corr'>已</span>。撿視香几燭臺。差行者直特為光伴人盞。客頭覆侍者。次覆方丈。鳴皷。集眾。依鉢位立定。侍者外堂俟頭首一班歸前板。次首座入堂。揖請。離位揖。次肩上位。即送首座歸特為位。從龕後出堂前。報住持入堂。鳴堂前鐘七下。住持歸位。侍者往特為人前。問訊。從龕後。轉首座板頭。巡問訊一帀。外堂自下而上間。歸中問訊。大眾就坐。</p>
<p>圓照和尚會中。盛講此禮<span class='note-inline'>(先名送歸位。住持入堂後。方名楫坐)</span>月坡和尚住天童力行此禮。<span class='note-inline'>(今時妨眾久立。不徃特為人前問訊。□禮可興。其可廢乎)</span>侍者先中爐上下間外堂燒香了。歸中問訊。徑往首座前問訊。右出。從一板頭。巡問訊一帀。至外堂。歸中問訊。側上手立。供頭鳴鐘二下。先下特為人茶。大眾茶徧。瓶出。往特為人前問訊。右出爐前。大展三拜。巡堂一帀。中問訊。側立。先收首座住持盞。首座至住持前。行禮。初展云。<span class='note-inline'>(茲者特蒙和尚煎點。下情不勝感激之至)</span>二展寒溫。觸禮三拜。每展。畣一拜。首座轉身龕後。右出。住持略送復位。執盞。陪眾。燒光伴香一炷。鳴鐘一下。收大眾盞。鳴皷三下。退座。首座先於法堂伺候住持。謝茶。就接免詣方丈。</p>
<p style="margin-left:1em">榜式<span class='note-inline'>(堂頭和尚。今辰齋退。就　雲堂點茶一中。特為　首座大眾。聊旌　　結制之俵。仍請諸知事。同垂　光伴。　冬年則云。陳賀之儀。　作七行書　　今　月　日。侍司某甲。請客侍者名字。　　　敬白)</span>。</p>
</div>
<div class='div-other'><a id='mulu45' />
<p class='h1'>露　庫司特為首座大眾茶</p><p>十六日粥罷。庫司客頭行者具茶榜。用柈袱爐燭香。知事詣方丈插香。請茶。詞云。<span class='note-inline'>(今辰齋退。就雲堂點茶。特為首座大眾。伏望和尚慈悲降重)</span>次詣首座寮請茶。諸寮挂牌報請。候長板鳴。巡堂請茶。排照牌。並<span class='note-inline'>(方丈十四日。湯禮同。但揖茶了。知事聖僧前。大展三拜。巡堂一帀出。引全班。住持前。兩展三拜。從龕後右。出堂外。首座對觸拜。謝茶。知事入堂問訊。收盞。無光伴香。榜式。湯榜同。　只改茶字)</span>。</p>
</div>
<div class='div-other'><a id='mulu46' />
<p class='h1'>結　首座特為後堂大眾茶</p><p>十七日粥罷。首座懷香。詣方丈拜請云。<span class='note-inline'>(今辰齋退。就雲堂。點茶。特為後堂大眾。伏望　和尚。慈悲降重)</span>二展寒溫。觸禮三拜。免則觸禮拜。請次備柈袱爐燭香合。托詣後堂寮。炷香觸拜。請之。後堂還香。稟<span class='corr'>已</span>。度狀。送出。就付茶頭。令供頭貼僧堂前下間。封皮粘狀前。次令堂司行者諸寮挂牌。請茶。鋪照牌。方丈茶禮同。齋時傳語下肩。過堂唱食。候長板鳴。炷香。大展三拜。巡堂請茶。齋退。鳴皷。集眾。行禮畢。茶遍。首座至住持前行禮。初展詞云。<span class='note-inline'>(此際麤茶。特蒙和尚慈悲降重。下情不勝感激之至)</span>二展寒溫。觸禮三拜。住持每展。畣拜。尊大眾也。住持復位。先出。非法。首座龕後右出堂前。上首後堂隨出。對觸一拜。謝茶而出<span class='note-inline'>(〔受請人。詣首座寮拜謝。前堂歸堂中問訊。收大〕)</span>眾琖。無光伴香。</p>
<p style="margin-left:1em">狀式<span class='note-inline'>(前堂比丘某。　右某啟取今辰齋退。就　雲堂點茶一中。特為　後堂大眾。聊旌　結制之儀。仍請諸知事。伏望　眾慈。同垂　光降。謹狀　　　　年　　月　　日　前堂比丘　某甲狀。九行書。可漏)</span>狀請　後堂首座大眾　　前堂比丘某謹封。</p>
</div>
<div class='div-other'><a id='mulu47' />
<p class='h1'>為　旦望巡堂茶</p><p>陞座罷。首座領眾。僧堂前。依念誦圖立定。首座和南入堂。西堂徑歸聖僧板頭立。次頭首大眾。巡入大眾後。暫到侍者巡入。侍者面門立。古法。小師後門出。住持入堂。鳴鐘七下。炷香巡堂一帀。歸位。小師再入堂。今來諸方徒弟。多出入。似乎喧亂。為師者。戒以低頭叉手。伺巡堂猶見整肅。次知事一班問訊聖僧。轉身住持前問訊。巡堂一帀。暫到隨出堂。侍者接出。燒香侍者問訊。揖眾坐。進前中爐。上下間外堂燒香。復如前問訊。中立。鳴鐘行茶。復如前問訊。揖茶。収盞。鳴鐘三下。退座。如不巡堂。粥罷。就座喫茶。住持他出。二時茶。並係知事燒香。住持不赴堂。侍者不燒香。非法也。</p>
</div>
<div class='div-other'><a id='mulu48' />
<p class='h1'>霜　講兩巡茶</p><p>叢林古法。結制。僧堂。講大座兩巡茶。鳴皷集眾。行禮。並與特為同。至揖茶。往首座前。問訊。聖僧前不拜。內外巡堂一帀。收首座盞。大眾放盞蓆上。叉手而坐。侍者再燒香。行禮如前。再行茶瓶。出往首座前。揖茶。方轉聖僧前。大展三拜。巡堂一帀。次収首座盞。至住持前。行禮。詞語與特為同。龕後轉右出。住持略送復位。執盞。侍者再燒香。上下間外堂如前問訊。而退。鳴鐘収盞。鳴皷三下。退座。</p>
</div>
<div class='div-other'><a id='mulu49' />
<p class='h1'>金　方丈點行堂茶</p><p>旦望節臘僧堂茶罷。侍者同客頭。至行堂點茶。客頭預報參頭。挂牌。報眾。燒湯出盞。請典座光伴。方丈預送茶。侍者至庫司。典座接入。參頭。堂主領眾門迎。侍者居主位。代住持也。典座右位。侍者出中爐。燒香一炷。復位。以手揖眾坐。行茶畢。典座送出。參頭堂主門送即詣方丈謝茶。</p>
</div>
<div class='div-other'><a id='mulu50' />
<p class='h1'>生　庫司點行堂茶</p><p>方丈行堂點茶罷。知事詣行堂點茶。知事居主位。典座光伴。方丈禮同。送出門。喝云。<span class='note-inline'>(參頭大眾。詣庫司謝茶)</span>報云。<span class='note-inline'>(知事傳語。免謝茶)</span>。</p>
</div>
<div class='div-other'><a id='mulu51' />
<p class='h1'>麗　頭首點行堂茶</p><p>僧堂點江湖茶罷。令堂司行者報參頭。挂牌報眾。燒湯出盞。請典座光伴。頭首居右位。禮並同前。喝謝茶。復喝免。</p>
</div>
<p class='juan'>禪林備用卷之三</p>
</div><!-- end of div[@id='body'] -->
</body></html>