<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土資糧全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<div class='div-xu'><a id='mulu2' />
<p class='h2'>No. 1162-A 淨土資糧全集<span class='note-inline'>(前集)</span></p><p class="byline">桐邑淨業弟子　莊廣還　輯</p>
<div class='div-other'>
<p class='h3'>西方淨土圖<span class='note-inline'>(一名極樂世界亦云安養亦云安樂亦云清泰亦云妙意總名淨土)</span></p><div><img src='../images/X61p0524_01.gif' alt='X61p0524_01.gif' /></div>
<div><img src='../images/X61p0525_01.gif' alt='X61p0525_01.gif' /></div>
<div><img src='../images/X61p0526_01.gif' alt='X61p0526_01.gif' /></div>
<div><img src='../images/X61p0527_01.gif' alt='X61p0527_01.gif' /></div>
</div></div>
<div class='div-xu'><a id='mulu3' />
<p class='h2'>No. 1162-B 附中峯大師懷淨土詩<span class='note-inline'>(詳見徃生章略舉尊宿中)</span></p>
<div class="lg regular"><div class='lg-row'>七重密覆真珠網　三級平鋪瑪瑙堦</div>
<div class='lg-row'>安養導師悲願切　遙伸金臂接人來</div>
</div>
<div class="lg regular"><div class='lg-row'>藕池無日不華開　四色光明映寶臺</div>
<div class='lg-row'>金臂遙伸垂念切　眾生何事不思來</div>
</div>
<div class="lg regular"><div class='lg-row'>七重行樹影交加　晝夜開敷白藕華</div>
<div class='lg-row'>佛手自來遮不得　眾生何事覔無涯</div>
</div>
<div class="lg regular"><div class='lg-row'>鸚鵡頻伽遶樹鳴　好音和雅正堪聽</div>
<div class='lg-row'>慇懃不斷緣何事　曲為勞生昧<span class='corr'>己</span>靈</div>
</div>
<div class="lg regular"><div class='lg-row'>六時不斷雨天華　風味新奇孰有加</div>
<div class='lg-row'>清旦滿盛衣裓裏　歸來重獻佛袈裟</div>
</div>
<div class="lg regular"><div class='lg-row'>世界何緣稱極樂　只因眾苦不能侵</div>
<div class='lg-row'>道人若要尋歸路　但向塵中了自心</div>
</div>
<div class="lg regular"><div class='lg-row'>十萬餘程不隔塵　休將迷悟自疎親</div>
<div class='lg-row'>剎那念盡恒沙佛　便是蓮華國裏人</div>
</div></div>
<div class='div-xu'><a id='mulu4' />
<p class='h2'>No. 1162-C 附西齋禪師懷淨土詩<span class='note-inline'>(諱梵琦字楚石詳見徃生集)</span></p>
<div class="lg regular"><div class='lg-row'>將參法會禮金僊　漸逐香風出寶蓮</div>
<div class='lg-row'>紅肉髻光流不盡　紫金身相照無邊</div>
<div class='lg-row'>重重烟樹垂平地　一一華臺接遠天</div>
<div class='lg-row'>諸佛界中希有事　了如明鏡現吾前</div>
</div>
<div class="lg regular"><div class='lg-row'>遙指家鄉落日邊　一條歸路直如絃</div>
<div class='lg-row'>空中韻奏般般樂　水上華開朵朵蓮</div>
<div class='lg-row'>襍樹枝莖成百寶　羣居服食勝諸天</div>
<div class='lg-row'>吾師有願當垂接　不枉翹勤五十年</div>
</div>
<div class="lg regular"><div class='lg-row'>一朵蓮含一聖胎　一生功就一華開</div>
<div class='lg-row'>稱身瓔珞隨心現　盈器酥酡逐念來</div>
<div class='lg-row'>金殿有光含日月　玉樓無地著塵埃</div>
<div class='lg-row'>法王為我譚真諦　直得虗空笑滿腮</div>
</div>
<div class="lg regular"><div class='lg-row'>池上藕華花上人　佛光來照紫金身</div>
<div class='lg-row'>更聞妙法除心垢　盡救迷情出苦輪</div>
<div class='lg-row'>舉步遍遊塵點國　利生終滿涅槃因</div>
<div class='lg-row'>娑婆界上光陰短　極樂知經幾劫春</div>
</div>
<div class="lg regular"><div class='lg-row'>放下身心佛身前　尋常盈耳法音宣</div>
<div class='lg-row'>風柯但奏無生曲　日觀長開不夜天</div>
<div class='lg-row'>行趂玉階雲冉冉　坐依珠樹月娟娟</div>
<div class='lg-row'>凡夫到此皆成聖　不歷僧祇大果圓</div>
</div>
<div class="lg regular"><div class='lg-row'>珠王宮殿玉園林　坐臥經行地是金</div>
<div class='lg-row'>舍利時時宣妙響　頻伽歷歷奏僊音</div>
<div class='lg-row'>返聞頓悟無生理　常住周圓不動心</div>
<div class='lg-row'>觸目皆為清淨土　來從曠劫到如今</div>
</div>
<div class="lg regular"><div class='lg-row'>一寸光陰一寸金　勸君念佛早回心</div>
<div class='lg-row'>直饒鳳閣龍樓貴　難免雞皮鶴髮侵</div>
<div class='lg-row'>鼎內香烟初未散　空中法駕<span class='corr'>已</span>遙臨</div>
<div class='lg-row'>塵塵剎剎雖清淨　獨有彌陀願力深</div>
</div><p style="margin-left:1em"><span class='note-inline'>(還)</span>謹按二師之詩雖多。不過稱贊勸勉二義。今所述者雖七首。二義備矣。如中峯之前五首。所以讚淨土之勝。第六首。勉人以了自心。何以了自心。非念佛不能也。故第七首勸人以念佛。如西齋之前五首。亦讚淨土之勝。第六首。勉人以悟無生。何以悟無生。非念佛不能也。故第七首勸人以念佛。此還纂述二詩之意也。俾淨業之士。功課之餘。咏嘆淫佚。意洽義融。有不手舞而足蹈者乎。往生資糧。造端於此矣。</p>
</div>
<div class='div-xu'><a id='mulu5' />
<p class='h2'>No. 1162-D 淨土資糧全集序</p><p>莊居士集古今淨土經論。擇要語類編之。而間附以<span class='corr'>己</span>意。既成帙。踵門而告予曰。茲淨土資糧全集也。說者謂淨土著述。簡冊相望。盖篋有餘資。囊有餘糧矣。復何藉此。予曰不然。今夫遊萬里外。未聞厭資糧之多者。是故旅途而遭困乏。則文錢斗金。粒米廩粟。況夫以百千劫未歸之窮子。適十萬億難至之寶邦。何嫌乎功德法財之殷且富。披輿圖。問道路之頻煩耶。殊鄉僻邑。購一經一論。不勝其艱。使是編廣布。人得而讀之。一代時教。粗知其大端矣。雖然。不挾文錢。不齎粒米。如一念頃。生極樂國。世寧無是人乎。如是人前。說如是編。誠為贅語。苟不盡然。是編與淨土諸書並行。安知其無補云。</p>
<p>大明萬曆歲次甲午春正月吉旦雲棲袾宏識</p>
<p style="margin-left:1em"><span class='note-inline'>(還)</span>謹按不挾文錢不賷粒米之說。或者疑之。謂五臺居士。則曰頓漸二門。皆必藉於資糧。今蓮師所云不侔。何也。予曰。蓮師所指。上智之人也。上智之資糧。生知安行者也。豈復藉於此集乎。今曰挾。曰賷。是有執持力守之意。學知利行事也。豈可以語上智乎。故曰不挾文錢。不賷粒米。非真無資糧之謂。讀者不以辭害意可也。</p>
</div>
<div class='div-xu'><a id='mulu6' />
<p class='h2'>No. 1162-E 淨土資糧全集序</p><p>歸元直指云。欲生淨土。須辦資糧。夫淨土一途。誠出世捷徑。釋迦慈尊。最大方便。特為拈出。反覆囑示。不啻三令五申。而古來萬聖千賢。讚歎垂訓。如出一口。末教眾生。欲超生死。舍淨土之外。更覔何處往生哉。第淨土之遊。窮子豈能垂槖徒往。雖有頓漸二門。皆必藉于資糧。一念頓生者。譬諸大局幹人。萬斛之裝。咄嗟可辦。漸機之士。譬諸材力綿寡。斗儲升積。假以歲月。世鮮上智。資糧殆不可不預講也。資糧者何。曰信。曰願。曰行。是<span class='corr'>已</span>。此三者。能于二六時中預辦。則出門隨用隨足。雖歷恒河沙剎土。亦無艱難困苦。況十萬億之淨土耶。吾友蓮池禪師。得佛心印。弘法東南。所接學人。不論根器利鈍。俱孜孜以淨土為言。而其高足莊居士。恐枵腹西行者。勢難前進。乃手集一書。而三刻之。特為漸機同志設大緣法。其終刻者。名曰淨土資糧全集。盖取歸元直指之意而廣演之也。余觀其大較。不出所謂信向願力戒行三者。而蒐稽往事。愽採格言。比之厚積富藏。幾于千斯倉。萬斯箱矣。慕樂邦者。循此以往。何安養之不可得哉。慨自唯心淨土之旨不明于世。好異者。往往右禪那而薄往生。蓮池禪師既導其迷津。居士此錄。復資其利涉。隱然西方聖人度盡眾生。方登正覺之遺意也。淨名經謂法施大于財施。居士以往生法作資糧。廣施法界。即用三千大千七寶布施。功德寧復過此。葢不持善承蓮池師之志。而亦深報釋迦慈尊之恩矣。有事淨土者。尚無忘居士嘉惠之心乎。居士名廣還。字復真。端雅有道之士也。</p>
<p style="margin-left:1em;text-indent:-1em">明萬曆歲次乙未春三月十日當湖五臺居士陸光祖識</p>
</div>
<div class='div-xu'><a id='mulu7' />
<p class='h2'>No. 1162-F 淨土資糧全集自敘</p><p style="margin-left:1em">天下事。有定於命。而幾非在我者。不可以倖致。有出於天。而作不由人者。不可以強求。識此而予之終身可知。予之得師為不偶矣。予少承儒業。未幾以母疾學醫。二者兼之。殆二十餘載。奈數奇不偶。四十無聞。猶夫人也。遂棄其所學。而從事於玄。卒之口訣無傳。幾成奇疾。乃喟然曰。獨不能為天地間一閒人乎。遂搆小園。栽花壘石。日吟咏偃息於其間。每見花榮花悴。倐爾成空。因悟盈虗消息。物理然也。吾獨非物乎。他日亦當如是。即毀園閉戶。習靜求禪。取金剛諸經而誦之。至萬曆乙酉。泛舟武林。旅遇一翁。見予作佛語。遽問曰。子學佛。誰所師。對曰未也。乃曰吾聞雲棲有蓮池禪師者。聲稱洽乎於茲。有年矣。盍往師之。且柳宗元與李睦州服氣書。不可不讀。言訖別去。莫知其為誰也。予歎曰。服氣書。予少時所讀。今為寇公之霍光傳矣。其教我甚殷。烏容負。遂徒步雲棲。扣關謁師。師欣然攝納。教以淨業。授以五戒。名以廣還。溫溫若素相知者。臨別請益。師曰。釋典充棟。何以教子。約而言之。見性其體也。度生其用也。文殊謂修行莫如念佛。正今日之急務。子其勉之。還敬受而歸。日課阿彌陀佛五萬聲。不遑暇食。未半朞而此心寂然。恍若有得。因思執此以往。見性無難。但生何以度。忽記金剛經有曰。以七寶布施。不若以四句偈等為人解脫。其福勝彼。言法施愈於財施明矣。還不自揣。遂閱淨土經論。掇其要語。分門別類。始以往生定其趨。次以起信迴其向。又以誓願決其志。乃以齋戒成其德。日課達其材。終以兼禪詣其極。分為六卷。名曰淨土資糧。既梓行矣。復加補輯。更名全集。就正於師。師曰。非此無以度生。遂重為之校。因乞一言弁諸首。師唯唯。更授以菩薩戒而歸。中道俛而思。仰而噓。忽忽如喪神守。舟人恠之。中有一客問予曰奚自。予曰自雲棲。因具道前緣。客曰。得受戒。則念佛不虗。見性之道也。正資糧。則法施有具。度生之端也。二者足以自慰。而先生似有隱憂。何居。予曰。吾追憶往時。始以儒而兼以醫。繼以玄。而又更以閒。一無成而鬢絲矣。設使當時舍此數端。而早以學釋。則今日之造就。殆未可量。顧不為此而為彼。老大徒傷悲耳。客笑曰。先生悞矣。非儒無以識佛之理。非醫無以達佛之心。非玄無以肇佛之寂。非閒無以築佛之基。先生殆藉是數者以學釋。不以為幸。而反以為悲。何也。雖然。未也。設使儒而用世。則爵祿縻其身。醫而大行。則貨利溺其志。玄得口訣。則他岐迷其往。閒不反觀。則草木同其腐。求為淨土之資糧。烏可得哉。先生以此數者啟佛之機。而終不以此數者為佛之障。其殆定於命而不移於我。由於天而不參以人者乎。先生殆有出世之緣。而非強求倖致者也。予起謝曰。客所言。誠為確論。但知其一。未知其二。予之終身經歷。命矣天矣。今之以教立命而不委於命。盡人合天而不任於天者。伊誰之功。噫其資糧之全集乎。非蓮師之啟廸。何以有此。然而究其所以。亦莫非命也。天也。不然。曩時之旅邸邂逅。指教慇懃。若或遣之以告予者。豈無故哉。於是而知吾之得師為不偶。吾之見性度生為有受。而非若服氣書之云云矣。昔河汾王氏有言曰。通於夫子受罔極之恩。還於蓮師亦云。客瞿然曰。予鄙人。不足以及此。先生可謂知本矣。請敘其說以識。</p>
<p style="margin-left:1em;text-indent:-1em">大明萬曆歲次庚子春正月穀旦菩薩戒弟子八十翁復真莊廣還謹識</p>
</div>
<div class='div-xu'><a id='mulu8' />
<p class='h2'>No. 1162-G 募刻淨土資糧全集疏</p><p style="margin-left:1em">佛道為出世間法。尚矣。然盡大藏中法門。無如修西方之徑捷者。故廬山遠祖。歷代名師。洪源浚流。其來<span class='corr'>已</span>久。迨今末法。邪說橫行。或妄稱三教之祖。或偽造五部之書。或密授十六字經。或秘傳七箇字佛。或身中運氣存神而號公案。或闇夜聞聲見物而作奇徵。或本無悟入。而誑說禪宗。或撥無因果。而誹謗正法。千科萬徑。莫可具陳。誠有如蓮池禪師所云者。師於是懼佛法之將衰。為中流之砥柱。主張淨土。開剎雲棲。聲稱洽乎於茲。三十餘年矣。但師教雖共由於通邑大都。而或間隔於殊鄉僻地。雖流行於叢林蘭若。而或阻滯於閭巷村居。師盖有不勝其憫者。還雖不材。忝列弟子。斯道污隆。與有責焉。固知涓滴無補於江河。亦以借光可破諸幽暗。遂忘固陋。輯此資糧。集羣經之要言。會諸師之確論。分門別類。比事屬辭。既正於師。復辨諸友。稿凡三易。全集乃成。誠往生之捷法。出世之要典也。若藏諸篋而不廣其傳。固非普度眾生之意。專於<span class='corr'>己</span>而不兼乎眾。又非善與人同之心。重興鋟梓之工。再循募緣之例。或多助。或寡助。既同植往生之勝因。或出家。或在家。必同證往生之勝果。盖以資糧一具。眾善攸歸。上可以隆出世之佛法。下可以遏邪說之橫流。遠可以續廬山之正傳。近可以廣雲棲之聲教。皆一善念為之造端也。具此功德。往生何疑。所謂春種一粒粟。秋收萬顆子者。古人之言。豈欺我哉。噫。四方清信士女。當知予言之非妄矣。尚其圖之。</p>
<p style="margin-left:1em">大明萬曆歲次己亥秋八月吉旦莊廣還謹疏</p>
<p style="margin-left:1em"><span class='note-inline'>(還)</span>謹按蓮師偽造五部之說。或者疑之。謂五部之書為羅教。羅號悟空老人。既曰悟空。是得金剛般若之義。而以為偽造。何也。予曰。汝獨不聞僧肇之論乎。論云。性空者。謂諸法實相也。實相者。言不有不無。不有不無者。不如有見常見之有。邪見斷見之無耳。若以有為有。則以無為無。有既不有。則無無也。夫不存無以觀法者。可謂識法實相矣。今五部之書。雖不若有見常見之有。不免墮於邪見斷見之無。與諸法實相。邪正懸隔。般若之義。果如是乎。謂之偽造非耶。今人多宗是書。殆未明乎此耳。</p>
</div>
<div class='div-other'><a id='mulu9' />
<p class='h2'>淨土資糧全集目錄</p>
<ul class="">
<li>前集
<ul class="">
<li>西方淨土圖<span class="note-inline">(附懷淨土詩一十四首)</span></li>

<li>資糧全集序<span class="note-inline">(三篇自敘一篇)</span></li>

<li>募刻資糧全集疏</li>

<li>資糧全集目錄</li>

<li>纂輯資糧大意</li>
</ul></li>

<li>卷之一
<ul class="">
<li>淨土往生章<span class="note-inline">(有圖)</span>
<ul class="">
<li>三聖因地篇</li>

<li>願偈攝生篇</li>

<li>諸聖同歸篇</li>

<li>三九往生篇</li>

<li>往生勝相篇</li>

<li>往生勝果篇</li>
</ul></li>
</ul></li>

<li>卷之二
<ul class="">
<li>淨土起信章<span class="note-inline">(有圖)</span>
<ul class="">
<li>大阿彌陀經疑城胎生分</li>

<li>淨土指歸論十種信心</li>

<li>龍舒王居士淨土起信文</li>

<li>永明壽禪師戒人勿輕淨土文</li>

<li>丞相鄭清之勸修淨土文</li>

<li>雲棲蓮池禪師淨土疑辯</li>
</ul></li>

<li>附論因果篇
<ul class="">
<li>總論因果</li>

<li>論十業善報</li>

<li>論十業惡報</li>
</ul></li>
</ul></li>

<li>卷之三
<ul class="">
<li>淨土誓願章<span class="note-inline">(有圖)</span>
<ul class="">
<li>論淨業人宜發願</li>

<li>西方願文</li>

<li>論發願人宜發誓</li>

<li>西文誓文</li>
</ul></li>
</ul></li>

<li>卷之四
<ul class="">
<li>淨土齋戒章<span class="note-inline">(有圖)</span>
<ul class="">
<li>總論齋戒</li>

<li>持齋篇
<ul class="">
<li>總論持齋</li>
</ul></li>

<li>持齋四事圖
<ul class="">
<li>論不食肉</li>

<li>論不飲酒</li>

<li>論不婬慾</li>

<li>論不食五辛</li>
</ul></li>

<li>短齋圖說</li>

<li>持戒篇
<ul class="">
<li>總論持戒</li>
</ul></li>

<li>身三業圖說
<ul class="">
<li>論不殺生<span class="note-inline">(附放生)</span></li>

<li>論不偷盜<span class="note-inline">(附弭盜)</span></li>

<li>論不邪婬<span class="note-inline">(俱有迴向文)</span></li>
</ul></li>

<li>口四業圖說
<ul class="">
<li>論不妄言<span class="note-inline">(有迴向文攝下三業)</span></li>

<li>論不綺語</li>

<li>論不兩舌</li>

<li>論不惡口</li>
</ul></li>

<li>意三業圖說
<ul class="">
<li>論不貪欲</li>

<li>論不嗔恨</li>

<li>論不邪見<span class="note-inline">(俱有迴向文)</span></li>
</ul></li>

<li>意三業二偈</li>

<li>附十業自考圖式</li>
</ul></li>
</ul></li>

<li>卷之五
<ul class="">
<li>淨土日課章<span class="note-inline">(有圖)</span>
<ul class="">
<li>六時對越篇
<ul class="">
<li>佛說阿彌陀經</li>

<li>往生真言</li>

<li>讚佛偈<span class="note-inline">(念佛隨願)</span></li>

<li>迴向文<span class="note-inline">(禮佛隨願)</span></li>
</ul></li>

<li>六時念佛篇
<ul class="">
<li>論念佛正因</li>

<li>論念佛持法</li>

<li>論念佛勝利</li>

<li>論臨終念佛</li>
</ul></li>

<li>六時觀想篇
<ul class="">
<li>論一心三觀</li>

<li>論觀想白毫</li>

<li>論十六觀想</li>

<li>論帝網無盡觀</li>

<li>論臨睡觀想<span class="note-inline">(并願文)</span></li>
</ul></li>

<li>附情想篇</li>

<li>附六齋日加課篇<span class="note-inline">(兼十齋日)</span>
<ul class="">
<li>禮三寶法</li>

<li>三祝願法</li>

<li>迴向十業戒</li>

<li>持誦大乘經典</li>
</ul></li>
</ul></li>
</ul></li>

<li>卷之六
<ul class="">
<li>淨土兼禪章<span class="note-inline">(有圖二)</span>
<ul class="">
<li>論淨土禪宗</li>

<li>豫行篇</li>

<li>正修篇
<ul class="">
<li>攝心念佛法</li>

<li>數息念佛法</li>

<li>參究念佛法</li>

<li>實相念佛法</li>
</ul></li>

<li>調和篇<span class="note-inline">(附六種料揀)</span></li>

<li>明宗篇上</li>

<li>明宗篇下</li>

<li>附禦魔法</li>
</ul></li>
</ul></li>

<li>後集
<ul class="">
<li>淨土資糧全集後序<span class="note-inline">(一篇自敘一篇)</span></li>

<li>淨土資糧全集䟦</li>

<li>直音略訓<span class="note-inline">(全卷)</span></li>

<li>復真居士像圖</li>

<li>復真居士像贊</li>

<li>復真居士像記</li>

<li>復真居士像說</li>

<li>復真四偈</li>
</ul></li>
</ul><p>目錄<span class='note-inline'>(終)</span></p>
</div>
<div class='div-xu'><a id='mulu10' />
<p class='h2'>No. 1162-H 纂輯資糧全集大意</p>
<ul class="">
<li><span class="corr"/>歸元直指曰。欲生淨土。須辦資糧。何謂資糧。信願行三字也。三字具足。淨土必生。今此書有往生章。起信章。信也。誓願章。願也。齋戒章。日課章。兼禪章。行也。三者<span class="corr">已</span>備。故曰淨土資糧。噫。未能自利。先欲利人者。菩薩發心。故不忍獨善其身。心懷兼利也。兼利之道。弘法為先。此資糧之所以作歟。</li>

<li><span class="corr"/>或問君子明道不計功。今開卷未覩資糧之說。而先閱往生之圖。無乃啟其計功之心乎。曰不然。智者大師云。先以欲鈎牽。後令入佛道。又云。由因感果。應先因而後果。今教門引物為便。故皆先果而後因。由此二說觀之。則是圖之作。乃教化度脫之初機。潛孚默導之微權也。計功云乎哉。</li>

<li><span class="corr"/>古云知止而后有定。故先之以淨土往生。知止矣。而無信心。則佛法如海。其何能入。故繼之以起信。向善矣。而無決定心。能不退轉乎。故繼之以誓願。既決定矣。而不能動心忍性。何以修行。故繼之以齋戒。既齋戒矣。而無程規。何所從事乎。故繼之以日課。又不有所謂最上乘。而為修行第一義者乎。此明心見性之功。所當顧諟而不可須臾離者也。故以兼禪篇終焉。</li>

<li><span class="corr"/>或問兼禪見性篇。既為修行第一義。何不冠於卷首。而乃置於卷末乎。曰。法華經<span class="corr">已</span>言之矣。經云初說三乘。引導眾生。然後但以大乘而度脫之。若驟語以心性之說。則扞格不入。有不駭而逃焉者幾希矣。噫。其竊取法華之意乎。</li>

<li><span class="corr"/>經文本不當去取。但此書既別類分門。則纂輯不得不尋章摘句。勢使之然也。或云昔昭明分金剛經為分數。尚嬰重罪。今子襍引諸經。支離甚矣。罪當何如。予曰不然。昭明之得罪。分柝全經故耳。今予之引經語。即金剛經所謂以四句偈等。為人解說之意。於全經固無損也。何罪之有。況蓮師諸聖同歸篇。亦雜引諸經者。豈蓮師不足法歟。或人色赧而退。</li>

<li><span class="corr"/>或問淨土經論甚多。子所引證。不過數部數集而<span class="corr">已</span>。恐所遺者尚多也。予曰。子獨不聞黃檗之言乎。言今人只欲多知多解。廣求文義。喚作修行。不知知解不消。翻成壅塞。盡向生滅中取。真如之中。都無此事。三乘學道人。俱是此樣。予恐淨業之士亦罹此病。故不敢泛及耳。</li>

<li><span class="corr"/>經論之後。間附<span class="corr">己</span>意。非敢於續貂。盖以書不盡言。言不盡意。初學讀之。恐不知其旨趣。故以<span class="corr">己</span>意時發<span class="corr">揚</span>之。所以啟初學。非敢為高明者道也。</li>

<li><span class="corr"/>或問考證之設。皆人所共知者。似亦為贅。曰不然。初學者經論未諳。檢閱甚難。此書本為便初學。非為老師宿儒也。何得為贅。</li>

<li><span class="corr"/>或問明宗篇多隱語。既為初學。何不發明。寧非缺典耶。予曰。達觀禪師不云乎。纔涉唇吻。便落意思。盡是死門。終非活路。若之何發明之。或人有省。乃喟然曰。吾誠門外漢也。</li>

<li><span class="corr"/>或問前有往生圖矣。後復有必生圖。豈不為贅。予曰。不然。前之往生圖。所以欣動行人之心。欲生彼淨土。須辦此淨業。俾其慕果修因。如諺之所謂臨淵羨魚。不如退而結網之意也。後之必生圖。所以贊美行人之功。既辦此淨業。必生彼淨土。是謂修因證果。如經之所謂舟筏具。而速登彼岸者是也。其往生雖同。立義則異。烏得為贅。</li>

<li><span class="corr"/>經典頂格書之。古今傳論。則低一字。而膚說又低一字。乃士希賢。賢希聖。雖位殊品列。思齊義也。又如父而子。子而孫。實交參共濟。圓融義也。</li>
</ul><p>淨土資糧全集<span class='note-inline'>(前集終)</span></p>
</div></div>No. 1162
<p class='juan'><a id='mulu11' />淨土資糧全集卷之一</p><p class="byline">古杭雲棲寺蓮池禪師　袾宏　校正</p><p class="byline">[橘-矛+隹]李桐邑淨業弟子　莊廣還　輯</p>
<div class='div-other'><a id='mulu12' />
<p class='h1'>淨土往生章<span class='note-inline'>(西方淨土極樂世界也)</span></p>
<div class='div-commentary'><p style="margin-left:2em">考證　疏鈔云。十方世界。皆有淨土。何為獨示西方。良由心無二用。功戒雜施。上都儀云。歸命三寶。要指方立相。住心取境。以凡夫繫心。尚乃不得。況離相耶。故偏指西方者。定趨向故。西方偏指極樂者。不止於無苦有樂。如隨願往生經云。佛國無量。專求極樂者何。一以因勝。十念為因。即得往生故。一以緣勝。四十八願。普度眾生故。</p>
</div>
<div class='div-other'><a id='mulu13' />
<p class='h2'>三聖因地篇</p>
<div class='div-other'><a id='mulu14' />
<p class='h3'>阿彌陀佛因地</p>
<div class='div-orig'><p>悲華經曰。往昔有轉輪王。名無諍念。王四天下。王有大臣。名曰寶海。生一子。出家成佛。號寶藏如來。王請佛供養。佛入三昧。放大光明。現十方世界。或淨或穢。王白佛言。何故世界有淨有不淨。佛言。菩薩以願力故。取清淨土。復有菩薩以願力故。取不淨國。王言我今發願。願成佛時。國中無三惡道。皆真金色。種種莊嚴。佛告王言。汝於西方。過一恒河沙阿僧祗劫。是時世界。轉名安樂。汝當作佛號無量壽如來。</p>
</div>
<div class='div-commentary'><p style="margin-left:2em">考證</p>

<div class='div-note'>四天下<p style="margin-left:2em">即四洲也。</p>
菩薩願力<p style="margin-left:2em">悲華經曰。往昔劫中。有轉輪王。名無諍念。大臣寶海。為善知識。同於寶藏佛所。發菩提心。輪王發願云。我作佛時。在於清淨安樂世界。攝受一切眾生。大臣發願云。我作佛時。在於五濁苦惱世界。脫度一切眾生。無諍念王者阿彌陀佛是也。寶海大臣者。釋迦牟尼佛是也。以此君臣道合。名為折攝二門○淨土或問曰。兩土聖人。示居淨穢。以折攝二門調服眾生。此以穢。以苦。以促。以多魔惱而折之。俾知所厭。彼以淨。以樂。以延。以不退轉而攝之。俾知所欣。即厭且欣。可以知化道之相關也。</p>
不淨國<p style="margin-left:2em">即今五濁惡世也。</p>
阿僧祗劫<p style="margin-left:2em">阿。無也。僧祗數也。言無數劫也○佛祖統紀要略曰。初閻浮提。人八萬四千歲。身長八丈四尺。凡過百歲。身減一寸。如是減至十歲。身長一尺。則減劫極耳。以後復入增劫。凡過百年。命增一歲。身增一寸。如是增至八萬四千歲。身長八丈四尺。則增劫之極也。如是一減一增。共計一千六百萬年。名一轆轤劫。今當第九減劫。今人只可六尺。壽六十也。一轆轤劫滿。遇小三灾。刀兵。瘟疫。凶荒也。至二十轆轉滿。則壞劫到來。遇大三灾水火風起。大地天宮俱壞。大灾之後。入成劫。凡十方三世一切世界。皆悉具此四種相劫。謂成住壞空也。成而即住。住而續壞。壞而又空。空而又成。八十轆轤。總計一十三萬四千四百萬年。為始終之極數。此名小劫。曠大劫來。世界成壞。不可盡窮者也。</p>
</div></div>
<div class='div-orig'><p>鼓音王經曰。過去劫中。有國名妙喜。王名憍尸迦。祖父清泰國王。父月上轉輪王。母殊勝妙顏。生三子。長曰月明。次曰憍尸迦。三曰帝眾。時有一佛出世。名曰世自在王。憍尸迦心發道意。棄捨國位。投佛出家。號曰法藏比丘。廣發四十八願。若不爾者。誓不成佛。是時大地震動。天雨妙華。空中同聲讚言決定成佛。</p>
</div>
<div class='div-commentary'><p style="margin-left:2em">考證　疏鈔云。阿彌陀佛因地。不但如上二因。有多種因。一。法華經。大通智勝如來時。十六王子出家。常樂說是法華經。後悉成佛。第九王子。今阿彌陀佛是。二。大乘方等總持經云。無垢焰稱起王如來時。有淨比丘。總持諸經。十四億部。隨眾生願樂。廣為說法。彼比丘者。今阿彌陀佛是。三。賢劫經云。雲雷吼如來時。有王子。名淨福報眾音。供養彼佛。彼王子者。今阿彌陀佛是。四彼經又云。金龍決光佛時。有法師名無限量寶音行。力弘經法。彼法師者。今阿彌陀佛是。五。觀佛三昧第九經云。空王佛時。有四比丘。煩惱覆心。空中教令觀佛。遂得念佛三昧。彼第三比丘。今阿彌陀佛是。六。如幻三摩地無量印法門經云。獅子遊戲金光如來時。有國王名勝威。尊重供養彼佛。修禪定行。彼國王者。今阿彌陀佛是。七。一向出生菩薩經云。昔有太子。聞此微妙法門。奉持精進。復教化八千萬億人。得不退轉。彼太子者。今阿彌陀佛是。<span class='corr'>已</span>上略舉數端。若其多劫多因。亦應無量。</p>
</div>
<div class='div-orig'><p>大阿彌陀經曰。佛言。爾時法藏比丘發斯弘誓。於是住真實慧。勇猛精進。修習無量功德以莊嚴其國。功德圓滿。威神熾盛。方得成就所願而入佛位。</p>
</div>
<div class='div-commentary'><p style="margin-left:2em">考證　龍舒淨土文曰。法藏發此願<span class='corr'>已</span>。乃精進以了生死。次入菩薩地。了生死者。乃生死自如也。入菩薩地者。內則修慧。外則修福也。修慧者。使慧性日廣於一日。至成佛時。則慧性含虗空世界。無所不知。無所不見也。修福者。乃託生於一切眾生中。同其形體。同其言語。以設教化。夫設化眾生者。無非得福也。得福而不受用。故其福愈積而愈大。福大則威神大。是以威神無所不可。方得成就所願而入佛位。</p>
</div>
<div class='div-orig'><p>佛說阿彌陀經曰。爾時佛告長老舍利弗。從是西方過十萬億佛土。有世界名曰極樂。其土有佛號阿彌陀。今現在說法。</p>
<p style="margin-left:1em">疏云。萬里百城。為參知識。梯山航海。云禮道場。豈可萬德如來。現在說法。漠然不顧。甘墮城東。是則名為可憐憫者。</p>
</div>
<div class='div-commentary'><p style="margin-left:2em">考證　鈔云。萬里者。僧問大隨。劫火洞然。未審這箇壞不壞。答云。壞。僧云。恁麼則隨他去也。答云。隨他去。僧疑不決。往還萬里。廣參知識。始得大悟。百城者。善財南遊百一十城。參五十三善知識。引此以況阿彌陀佛。是最上知識也。梯山航海。如峨嵋普陀等。引此以況西方極樂世界。是最勝道場也。然古之䟦涉。盖為親炙聖賢。今日奔馳。祇是遙瞻影像。而且俻經險阻。不憚劬勞。何得現在慈尊。捨之不往。城東老母。與佛同生而不見佛。非此之流耶。過未之佛。勢所難逢。現在空過。故可憐憫。</p>
</div></div>
<div class='div-other'><a id='mulu15' />
<p class='h3'>觀世音菩薩大勢至菩薩因地</p>
<div class='div-orig'><p>悲華經曰。爾時寶藏如來。復告第一不眴太子<span class='note-inline'>(即前轉輪王太子也)</span>。今當號汝為觀世音。無量壽佛般涅槃後。當成佛道。號普光功德山王如來。又告第二尼摩太子。次當作佛。號善住功德寶王如來。汝以願力取清淨土。復號汝為大勢至。</p>
</div>
<div class='div-commentary'><p style="margin-left:2em">考證</p>

<div class='div-note'>涅槃<p style="margin-left:2em">正訛集曰。梵語涅槃。此云寂滅。寂滅者。生滅既滅。寂滅現前。盖是無生無滅。無去無來。真常獨露。苦樂雙亡。故曰寂滅為樂。六祖云。無上大涅槃。圓明常寂照。正明照之極。何世人乃錯認為死耶。唯是化緣既畢。示同凡滅。使知萬物無常。莫生貪著耳○肇論曰。涅槃之為道也。寂寥虗曠。不可以形名得。微妙無相。不可以有心知。超羣有以幽昇。量太虗而永久。經論曰。涅槃非有。亦復非無。言語道斷。心行處滅。尋夫經論之作。豈虗搆哉。果有其所以不有。故不可得而有。有其所以不無。故不可得而無耳。何者。本之有境。則五陰永滅。推之無鄉。而幽靈不竭。幽靈不竭。則抱一湛然。五陰永滅。則萬累多捐。萬累多捐。故與道通洞。抱一湛然。故神而無功。神而無功。故至功常存。與道通洞。故冲而不改。冲而不改。故不可為有。至功常存。故不可為無。斯乃希夷之境。太玄之鄉。而欲以有無語其神道者。不亦邈哉。</p>
</div></div>
<div class='div-orig'><p>大阿彌陀經曰。佛言。彼佛至般泥洹時。觀世音菩薩乃當作佛。掌握化權。教化度脫十方世界諸天人民。以至蜎飛蠕動之類。皆令得泥洹之道。轉相教化度脫。一如大師阿彌陀佛。無有窮極。復住無央數劫。乃般泥洹。其次大勢至作佛。掌握化權。教化度脫。一如阿彌陀佛。經歷劫數。永無般泥洹時。</p>
</div>
<div class='div-commentary'><p style="margin-left:2em">考證</p>

<div class='div-note'>泥洹<p style="margin-left:2em">肇論曰。泥洹涅槃。此二名前後異出。盖是楚夏不同耳。云涅槃。音正也。梵語泥洹涅槃者。秦言無為。亦名滅度。無為者。取乎虗無寂寞。妙絕於有為。滅度者。言其大患永滅。超度四流○涅槃泥洹。有加般字者。何也。即金剛經所謂我皆令入無餘涅槃而滅度之。般即入也。又瑞應經云。安那般那。華言出息入息。觀此。而般之為入。又可知矣。</p>
</div></div>
<div class='div-orig'><p style="margin-left:1em">常氏法起䟦大彌陀經。略曰。現在會中二法王子。於彼佛土。智慧威神。德業輝光。最為第一。入則坐侍正論。出則揚化他方。於彼剎中。不失現在。次補佛處。相繼出興。到此。則安樂舊號。轉而為眾寶善集莊嚴矣。約其依報住處。盖在彼界第四兜率天宮。而此書之所未及言者。</p>
</div></div></div>
<div class='div-other'><a id='mulu16' />
<p class='h2'>願偈攝生篇</p>
<div class='div-other'><a id='mulu17' />
<p class='h3'>攝生七願<span class='note-inline'>(見大阿彌陀經四十八願分)</span></p>
<div class='div-orig'>
<ul class="">
<li>第一願。我作佛時。我剎中無婦女。無央數世界諸天人民。以至蜎飛蠕動之類。來生我剎者。皆於七寶水池。蓮華中化生。不得是願。終不作佛。</li>

<li>第二十三願。我作佛時。名號聞於十方無央數世界。諸佛各於大眾中稱我功德。及國土之勝。諸天人民。以至蜎飛蠕動之類。聞我名號。乃慈心喜悅者。皆令來生我國。不得是願。終不作佛。</li>

<li>第二十五願。我作佛時。光明照諸無央數世界。幽冥之處皆當大明。諸天人民。以至蜎飛蠕動。見我光明。莫不慈心作善。皆令來生我國。不得是願。終不作佛。</li>

<li>第二十七願。我作佛時。十方無央數世界。諸天人民。有發菩提心。奉持齋戒。行六波羅蜜。脩諸功德。至心發願。欲生我剎。臨壽終時。與我大眾現其人前。引至來生。作不退轉地菩薩。不得是願。終不作佛。</li>

<li>第二十八願。我作佛時。無央數世界。諸天人民。聞我名號。燒香散華。然燈懸繒。飯食沙門。起立塔寺。齋戒清淨。益作諸善。一心繫念於我。雖止於一晝夜不絕。亦必生我剎。不得是願。終不作佛。</li>

<li>第二十九願。我作佛時。十方無央數世界。諸天人民。至心信樂。欲生我剎。十聲念我名號。必遂來生。唯除五逆。誹謗正法。不得是願。終不作佛。</li>

<li>第三十願。我作佛時。十方無央數世界。諸天人民。以至蜎飛蠕動之類。前世作惡。聞我名號。即懺悔為善。奉持經戒。願生我剎。壽終皆不經三惡道。徑遂來生。一切所欲。無不如意。不得是願。終不作佛。</li>
</ul></div></div>
<div class='div-other'><a id='mulu18' />
<p class='h3'>願後說偈</p>
<div class='div-orig'><p>略云。我至成佛時。名聲超十方。人天欣得聞。俱來生我剎。我以智慧光。廣照無央界。除滅諸有情。貪嗔煩惱暗。地獄鬼畜生。亦生我剎中。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按阿彌陀佛四十八願。固皆所以度眾生。唯此七願。乃所以攝引往生者故特表章之耳。</p>
</div>
<div class='div-orig'><p style="margin-left:1em">蓮師疏鈔　眾生沒於苦趣。佛援之。如垂手深淵。眾生背覺合塵。佛念之。如倚門望子。援之雖殷。念之雖切。深沉不起。遠逝無還。是孤佛願也。可慨也夫。</p>
</div>
<div class='div-commentary'><p style="margin-left:2em">考證</p>

<div class='div-note'>蓮華化生<p style="margin-left:2em">蓮師疏云。是蓮華者。乃卸凡殻之玄宮。安慧命之神宅。修淨土者。若禮佛時。當想<span class='corr'>己</span>身在蓮華中作禮。佛在蓮華中受我禮敬。若念佛時。當想<span class='corr'>己</span>身在蓮華中結跏趺坐。佛在蓮華中接引於我。然後一心持名。昔有二僧。作蓮華開合想。遂得往生。況復加之一心持名。而有不生者乎。</p>
蜎飛蠕動<p style="margin-left:2em">龍舒淨土文曰。蜎飛。微細飛虫也。蠕動。微細蛆虫也。若此者。佛尚化度。況於人乎。故人一念皈依。遂生其國。無足疑也○或問虫類佛何能度之。答。泥洹經云。佛在世時。迦羅池中有一泥蛤。聞佛說法。即從池起。隱草根下。聽聞佛法。有牧牛人。前詣佛所。以杖插地。誤傷蛤死。即生忉利天宮。乃自述其生天之故。由此觀之。則泥蛤之上生。仗佛力也。蜎飛蠕動之類。獨不能仗佛力以往生乎。</p>
六波羅蜜<p style="margin-left:2em">法界次第初門曰。此西土之言。今略出三翻。一云事究竟。一云到彼岸。一云度無極○一。檀波羅蜜。檀那。秦言布施。若內有信心。外有福田。有財物。三事和合時。心生捨法。能破慳貪。是為檀布施。有二種。一財施。一法施也○二。尸羅波羅蜜。尸羅。秦言好行善道。不自放逸。是名尸羅。或受戒行善。或不受戒行善。皆名尸羅○三。羼提波羅蜜。秦言忍辱。內心能安外所辱境。故名忍辱。有二種。一者生忍。二者法忍。生忍有二種。一於恭敬供養中。能忍不著。不生憍逸。二於嗔罵打害中。能忍不生嗔恨怨惱。法忍有二種。一非心法。謂忍寒熱風雨饑渴老病死等。二心法。謂忍恚憂愁疑婬慾憍慢諸邪見等○四。毗黎耶波羅蜜。毗黎耶。秦言精進。勤行善法。不自放逸。謂之精進。有二種。一者身精進。勤行善法。行道禮誦講說勸助開化。二者心精進。勤行善道。心心相續。復次。勤脩施戒善法。是為身精進。勤行忍辱禪定智慧。是為心精進○五。禪波羅蜜。禪。秦言思惟修。一切攝心繫念。學諸三昧。皆名思惟修也。有三種。一者世間禪。即是凡夫所行禪。二者出世間禪。亦名二乘共禪。三者出世間上上禪。亦名不共禪。不與凡夫二乘共也○六。般若波羅蜜。般若。秦言智慧。照了一切諸法皆不可得。而能通達一切無礙。名為智慧。有三種。一者聲聞智慧。二者辟支佛智慧。三者佛智慧○菩薩以質直清淨心。行三種施。故名為檀。若於檀中能具五種心者。是時布施名波羅蜜。何等為五。一者知施實相。布施時。施人受人及財物三事。皆空不可得。入實相正觀。以無所捨法。而隨他有所須者。能捨不吝。是為知施實相。二者起慈悲心。若菩薩雖知實相無所有。而起大慈大悲。欲因此施與一切樂。拔一切苦。是為起慈悲心。三者發願。願施時。願因此施得無上佛果。不求凡夫二乘果報。是為發願。四者迴向。隨所施時。迴此施功德。向薩婆若。及施一切眾生。是為迴向。五者具足方便。所謂能於布施一法。旋轉通達一切佛法。徧修諸行。是為具足方便。菩薩若於施時。具此五種心者。因中說果。亦名事究竟。亦名到彼岸。亦名度無極也。餘五波羅蜜所知實相。各以類推。餘四心。類如檀中分別○問何名六度。曰。檀破餓鬼。尸救地獄。忍濟畜生。進拔修羅。禪靜人中。慧照天眾。發隱曰。檀屬餓鬼者。慳貪獨食。不肯施故。尸屬地獄者。十惡五逆。不持戒故。忍屬畜生者。強弱吞噬。不能忍故。進屬修羅者。貢高自負。不修進故。乃至人習攀緣。失定意故。天迷欲樂。喪慧心故。菩薩故各以此六者分度之也。故曰六度○戒疏發隱曰。問。六度滿相。行所難行。功德如斯。云何屬小。謂之偏菩薩。答。此是事六度。漸行漸滿。有齊限故。尸毗割肉飼鷹。施而至身分血肉。施斯極矣。普明視死如歸。以全其信。捨身不捨戒。戒斯極矣。羼提仙人忍支解。心不動搖。忍斯極矣。大施太子以失珠故。抒海欲乾。心無退倦。進斯極矣。尚闍黎入定。而鵲巢頂上。出定乃知。禪斯極矣。劬嬪均分閻浮提城邑山川為七分。諸國息爭。智巧方便而至於此。慧斯極矣。然不出因果生滅之法。故屬偏屬小也。</p>
唯除五逆<p style="margin-left:2em">或謂觀經言五逆得生。唯除五逆。則濟度功狹矣。不知唯除五逆下。有誹謗正法四字。五逆而兼謗法。乃在所除。雖具五逆。不謗法者。未必不生也。良由謗則不信。不信不生故。所謂疑則華不開是也。觀經不言謗法。如兼謗者亦不生矣○五逆者。弒父。弒母。弒阿羅漢。出佛身血。皆屬身業。破羯磨轉法輪僧。屬語業。</p>
懺悔願生<p style="margin-left:2em">問蜎飛蠕動之類。何能懺悔願生。蓮師云。性在含靈。不可思議。安期畜類終無覺心。如蛤之生天。鵬之敬律。虎之弭耳避地。蟒之垂淚革心。海魚之再世而興崇法門。飛鳥之次生而還為弟子。如斯之類。枚舉曷勝。由此觀之。烏知蜎飛蠕動之類。不能懺悔願生乎。</p>
</div></div></div></div>
<div class='div-other'><a id='mulu19' />
<p class='h2'>諸聖同歸篇<span class='note-inline'>(見蓮師徃生集)</span></p>
<div class='div-other'><a id='mulu20' />
<p class='h3'>擇生極樂</p>
<div class='div-orig'><p>觀無量壽佛經云。爾時韋提希。號泣。白佛言。世尊。願為我廣說無憂惱處。我當往生。不樂閻浮濁惡世也。於是世尊。放眉間光。徧照十方世界。諸佛國土。皆於中現。時韋提希見<span class='corr'>已</span>。向佛言。是諸佛土。雖復清淨。皆有光明。我今唯願生於極樂世界。阿彌陀佛所。</p>
</div>
<div class='div-commentary'><p style="margin-left:2em">考證</p>

<div class='div-note'>韋提希<p style="margin-left:2em">見第五卷十六觀想註。</p>
</div></div></div>
<div class='div-other'><a id='mulu21' />
<p class='h3'>往生無數</p>
<div class='div-orig'><p>大無量壽佛經云。彌勒白佛言。於此界。有幾菩薩往生極樂。佛告彌勒。於此世界。有六十二億不退菩薩。往生彼國。小行菩薩。不可稱計。不但此國。他方佛土。如遠照佛剎。有八十億菩薩皆當往生。乃至十方佛剎。往生者甚多無數。我若具說。一劫猶未能盡。</p>
<p style="margin-left:1em">蓮師讚<span class='note-inline'>(後同)</span>曰。此界他方。往生無量。淨土何以容之。噫。滄海尚納百川。虗空猶含萬象。而無邊剎海。不出普賢一毛孔中。然則淨土鍼鋒之地。而容無盡之往生。不亦恢恢乎有餘裕哉。</p>
</div>
<div class='div-commentary'><p style="margin-left:2em">考證　鈔云。他方世界。第一光遠照佛所。有八十億菩薩。皆當往生。第二寶藏佛所。有九十億。第三無量音佛所。有二百二十億。展轉至十四佛剎。以及無量佛剎。往生者不可復計○淨名經云。維摩丈室。容八萬四千師子之座。今此淨土。十方往生。猶如雨點。皆生七寶池中。曾無窄隘。即淨名義。</p>
</div></div>
<div class='div-other'><a id='mulu22' />
<p class='h3'>面見彌陀</p>
<div class='div-orig'><p>觀佛三昧經。佛記文殊當生極樂。文殊發願偈云。願我命終時。滅除諸障礙。面見彌陀佛。往生安樂剎。生彼佛國<span class='corr'>已</span>。滿足我大願。阿彌陀如來。現前授我記。</p>
</div></div>
<div class='div-other'><a id='mulu23' />
<p class='h3'>十願求生</p>
<div class='div-orig'><p>華嚴經普賢菩薩發十種大願。普為法界眾生求生淨土。偈云。願我臨欲命終時。盡除一切諸障礙。面見彼佛阿彌陀。即得往生安樂剎。又云。彼佛眾會咸清淨。我時於勝蓮華生。親覩如來無量光。現前授我菩提記。</p>
<p style="margin-left:1em">贊曰。文殊七佛之祖。普賢萬行攸宗。而淨土往生。諄諄如出一口。娑婆良弼。即安養親臣。明亦甚矣。外淨土而不願往生。謬哉。</p>
</div>
<div class='div-commentary'><p style="margin-left:2em">攷證</p>

<div class='div-note'>七佛<p style="margin-left:2em">法寶壇經曰。過去莊嚴劫。毗婆尸佛。尸棄佛。毗舍浮佛。今賢劫拘留孫佛。拘那含牟尼佛。迦葉佛。釋迦文佛。是為七佛。</p>
十願<p style="margin-left:2em">即行願品十願。</p>
</div></div></div>
<div class='div-other'><a id='mulu24' />
<p class='h3'>偈論淨土</p>
<div class='div-orig'><p style="margin-left:1em">天親菩薩。天竺人。廣造諸論。昇兜率內院。禮覲彌勒。復著無量壽論。及淨土偈。五門修法。普勸往生。</p>
</div></div>
<div class='div-other'><a id='mulu25' />
<p class='h3'>請佛形儀<span class='note-inline'>(見感通傳)</span></p>
<div class='div-orig'><p style="margin-left:1em">天竺雞頭摩寺。五通菩薩。以神力往安樂國。見阿彌陀佛。陳云。娑婆眾生。願生淨土。無佛形儀。請垂降許。佛言汝應先行。尋當現彼。五通還。聖儀<span class='corr'>已</span>至。一佛五十菩薩。各坐蓮華。在樹葉上。遂取葉。傳寫流布。</p>
</div></div>
<div class='div-other'><a id='mulu26' />
<p class='h3'>造論起信</p>
<div class='div-orig'><p style="margin-left:1em">馬鳴菩薩。西天第十二祖。嘗著起信論。後明求生淨土。最為切要。</p>
</div>
<div class='div-commentary'><p style="margin-left:2em">考證　西天竺二十八祖。第一祖摩訶迦葉。乃至第二十八祖菩提達磨。</p>
</div></div>
<div class='div-other'><a id='mulu27' />
<p class='h3'>龍樹記生</p>
<div class='div-orig'><p>楞伽經云。大慧汝當知。善逝涅槃後。未來世當有持於我法者。大名德比丘。厥號為龍樹。能破有無宗。世間中顯我無上大乘法。得初歡喜地。往生安樂國。</p>
</div>
<div class='div-commentary'><p style="margin-left:2em">考證</p>

<div class='div-note'>善逝<p style="margin-left:2em">如來十號之第五號也。</p>
歡喜地<p style="margin-left:2em">華嚴十地之初地也。</p>
</div></div></div>
<div class='div-other'><a id='mulu28' />
<p class='h3'>集善往生</p>
<div class='div-orig'><p>大悲經曰。佛言。我滅度後。北天竺國有比丘。名祁婆迦。修習無量種種最勝菩提善根。<span class='corr'>已</span>而命終。生於西方。過百千億世界無量壽國。於彼佛所種諸善根。後當作佛。號無垢光。</p>
</div></div>
<div class='div-other'><a id='mulu29' />
<p class='h3'>得忍往生</p>
<div class='div-orig'><p>菩薩持地經云。佛言。時摩差竭。得不起法忍。五百清信士。二十五清信女。皆得不退轉地。壽終俱生無量壽佛清淨國。</p>
<p style="margin-left:1em">贊曰。求生西方。為欲悟無生忍。登不退地也。<span class='corr'>已</span>得忍。<span class='corr'>已</span>得不退。而復求生。菩薩之樂近如來乃如此。今具縛凡夫。忍力未充。退緣無限。而不刻心淨土。謂之何哉。是則名為可憐憫者。</p>
</div>
<div class='div-commentary'><p style="margin-left:2em">攷證</p>

<div class='div-note'>無生忍<p style="margin-left:2em">仁王經五忍。一伏忍。十信也。二信忍。十住也。三順忍。十行也。四無生忍。十地也。五寂滅忍。妙覺也○王龍舒曰。往生淨土者。必證無生法忍。無生法忍者。了生死也。了生死者。雖入生死界中。此一性<span class='corr'>已</span>不昧矣。一性既不昧。何由而為惡乎。論其理。固無墜墮。況又仗佛力。墜墮必無。是以生淨土者。非徒長生不老。又生死自如也。</p>
</div></div></div>
<div class='div-other'><a id='mulu30' />
<p class='h3'>第二大願</p>
<div class='div-orig'><p>菩薩內戒經云。菩薩有三願。其第二願。願我命終。往生阿彌陀佛前。</p>
</div></div>
<div class='div-other'><a id='mulu31' />
<p class='h3'>念佛滅罪</p>
<div class='div-orig'><p style="margin-left:1em">大智度論云。有諸菩薩。自言謗大般若。墮惡道。歷無量劫。雖脩餘行。不能滅罪。後遇知識。教念阿彌陀佛。乃得滅障。超生淨土。</p>
<p style="margin-left:1em">贊曰。至心念佛一聲。滅八十億劫重罪。此其明徵乎。所以者何。至心故也。若匪至心。罪則不滅。毋曰聖訓之無稽哉。</p>
</div></div>
<div class='div-other'><a id='mulu32' />
<p class='h3'>勝會書名</p>
<div class='div-orig'><p style="margin-left:1em">長蘆賾禪師。遵遠祖遺範。建蓮華勝會。普勸念佛。一夕夢一人烏巾白衣。風貌清美。揖而曰。欲入公蓮華勝會。乞書一名。賾問何名。答曰普慧。書<span class='corr'>已</span>又云。家兄普賢。亦乞併書。賾覺而檢華嚴離世間品。有二菩薩名。遂以為會首云。</p>
<p style="margin-left:1em">贊曰。凡僧結社。古聖書名。甚哉淨土之非小緣也。良由事出真誠。則冥通靈應。一有偽焉。人世自好者不屑。而況古聖乎。今之所謂佛會者。賾公見之。當為太息矣。</p>
</div></div>
<div class='div-other'><a id='mulu33' />
<p class='h3'>略舉尊宿<span class='note-inline'>(此篇興雲棲勒修西方章合併故比往生集為多耳)</span></p>
<div class='div-orig'><p style="margin-left:1em">廬山遠法師。豁悟般若深旨。號東方護法菩薩。而六時念佛。三覩聖像。往生淨土。</p>
<p style="margin-left:1em">天台智者大師。妙悟法華一家教觀。萬代宗祖。而生即面西。辯十種疑。疏十六觀。極談淨土。</p>
<p style="margin-left:1em">百丈海禪師。馬祖傳道嫡子。萬世叢林大宗。其立法。祈禱病僧。化送亡僧。悉歸淨土。</p>
<p style="margin-left:1em">清凉國師。紹華嚴祖位。稱文殊後身。而指示彌陀即盧舍那。亦疏觀經。弘揚淨土。</p>
<p style="margin-left:1em">黃龍新禪師。參覺老得旨。繼席黃龍。宗風大振。而切意淨業。有勸念佛文行世。令人發哀起信。</p>
<p style="margin-left:1em">永明壽禪師。得無礙辯材。柱石宗門。而作四料簡。偏贊西方。上上品生。敬及冥府。</p>
<p style="margin-left:1em">真歇了禪師。嗣丹霞淳公。洞下一宗。至師大顯。後卓庵補陀。庵名孤絕。專意西方。有淨土說以勸四眾。</p>
<p style="margin-left:1em">慈受深禪師。得法於長蘆信公。專修淨土。謂脩行捷徑。無越淨邦。建西方道場。苦口勸眾。翕然化之。</p>
<p style="margin-left:1em">石芝曉法師。嗣月堂詢公。洞徹教部。以淨業化人。甞集大藏諸書。有樂邦文類行世。</p>
<p style="margin-left:1em">寂堂元禪師。學禪於密庵傑公。篤行念佛三昧。感金甲神自天而降。夢紅蓮花從地而出。由是十洲蓮宗大行。</p>
<p style="margin-left:1em">圓照本禪師。道續天衣。宗弘雪竇。法雷振地。師表兩朝。而淨業兼修。華開上品。兩僧神遊樂國。親見標名。</p>
<p style="margin-left:1em">中峯本禪師。得法於高峯妙公。人仰之如山斗。有懷淨土詩百首。盛傳于世。</p>
<p style="margin-left:1em">王以寧侍制。自稱彌陀弟子。</p>
<p style="margin-left:1em">晁悅之翰林。答趙子昂書。稱西方淨土。是真語實語。</p>
<p style="margin-left:1em">陳瓘侍制。作延慶寺淨土院記。極贊念佛。</p>
<p style="margin-left:1em">優曇宗主。廬山東林善法堂也。著蓮宗寶鑑。奉旨板行。為淨土中興云。</p>
<p style="margin-left:1em">贊曰。始遠師。終優曇。略紀歷代尊宿。無不奉行淨土者。嗚呼盛哉。</p>
</div></div>
<div class='div-other'><a id='mulu34' />
<p class='h3'>總論</p>
<div class='div-orig'><p style="margin-left:1em">天如禪師。謂今人鄙視淨土。非鄙愚夫愚婦也。是鄙文殊普賢馬鳴龍樹也。吾故集群經以實其說。或者猶疑菩薩道大。似<span class='corr'>已</span>不必求生。噫。自非位登玅覺。雖等地大聖。不能一日離佛。況其下者乎。盖甞譬之。爵彌尊。則覲主彌密。彼荷擔挾鋤之輩。侶漁樵以自足。絕望於九重。而囂囂然曰。明主之不足親也。可哂也夫。</p>
</div>
<div class='div-commentary'><p style="margin-left:2em">考證</p>

<div class='div-note'>等地妙覺<p style="margin-left:2em">發隱曰。地者。住持佛智。荷負眾生。名地。等覺者有二義。一云與佛無間。一云猶去一等。今兼之。言雖齊等。未極於妙。猶稍隔一等也。妙覺者。朗然大覺。妙智窮源。無明習盡。翛然無累。寂而常照。名妙覺也。</p>
</div></div></div></div>
<div class='div-other'><a id='mulu35' />
<p class='h2'>三九往生篇</p>
<div class='div-other'><a id='mulu36' />
<p class='h3'>三輩往生</p>
<div class='div-orig'><p>大阿彌陀經曰。佛言十方世界諸天人民。有至心欲生阿彌陀佛剎者。別有三輩。其上輩者。捨家棄欲而作沙門。心無貪慕。持守經戒。行六波羅蜜。修菩薩業。一向專念阿彌陀佛。脩諸功德。是人則於夢中見佛。及諸菩薩聲聞。其命欲終時。佛與聖眾。悉來迎致。即於七寶水池。蓮華中化生。為不退轉地菩薩。智慧威力。神通自在。所居七寶宮宇。在於空中。去佛所為近。是為上輩生者。其中輩者。雖不能往作沙門。大修功德。常信受佛語。深發無上菩提之心。一向專念此佛隨力修善。奉持齋戒。起立塔像。飯食沙門。懸繒然燈。散華燒香。以此迴向。願生其剎。命欲終時。佛亦化現其身。光明相好。與諸大眾在其人前。即得往生。亦住不退轉地。功德智慧。次於上輩生者。其下輩者。不能作諸功德。不發無上菩提之心。一向專念。每日十聲念佛。願生其剎。命欲終時。亦夢見此佛。遂得往生。所居七寶宮宇。惟在於地。去佛所為遠。功德智慧。又次於中輩生者。</p>
</div>
<div class='div-commentary'><p style="margin-left:2em">考證　蓮師疏云。王氏大本。去取舊文。亦有未盡如三輩往生。魏譯皆曰發菩提心。而王氏唯中輩發菩提心。下曰不發。上竟不言。則高下失次。且文中多善根。全在發菩提心。而三輩不同。同一發心。正往生要旨。乃反略之。故云未盡。</p>
</div></div>
<div class='div-other'><a id='mulu37' />
<p class='h3'>九品往生<span class='note-inline'>(詳見觀無量壽佛經)</span></p>
<div class='div-orig'><p style="margin-left:1em">讚佛偈有云。四十八願度眾生。九品咸令登彼岸。</p>
<p>上品上生<span class='note-inline'>(大智律師元照頌)</span></p>
<p class="lg-abnormal"><div class='lg-row'>三心圓發　諦理深明　金臺隨往　即證無生</div>
</p><p>上品中生</p>
<p class="lg-abnormal"><div class='lg-row'>達諸法空　了無驚動　有願即生　不必讀誦</div>
</p><p>上品下生</p>
<p class="lg-abnormal"><div class='lg-row'>但發道心　未窮妙理　到彼開明　獲菩提記</div>
</p><p>中品上生</p>
<p class="lg-abnormal"><div class='lg-row'>諸戒久持　往生如願　聞說苦空　得阿羅漢</div>
</p><p>中品中生</p>
<p class="lg-abnormal"><div class='lg-row'>一日一夜　奉戒願求　蓮開見佛　即預聖流</div>
</p><p>中品下生</p>
<p class="lg-abnormal"><div class='lg-row'>孝友仁慈　知識開悟　遇二菩薩　聞法得度</div>
</p><p>下品上生</p>
<p class="lg-abnormal"><div class='lg-row'>平生積惡　死遇良師　一稱佛號　生寶蓮池</div>
</p><p>下品中生</p>
<p class="lg-abnormal"><div class='lg-row'>毀戒業深　獄火俱至　聞法回心　眾聖迎去</div>
</p><p>下品下<span class='corr'>生</span></p>
<p class="lg-abnormal"><div class='lg-row'>十惡五逆　臨終苦逼　教稱十念　蓮華金色</div>
</p></div>
<div class='div-commentary'><p style="margin-left:2em">攷證</p>

<div class='div-note'>三輩九品<p style="margin-left:2em">鈔云。三輩九品。以心分事理。事理亦復各分勝劣。後得往生。如其本因而為品位也。九品者。觀經所云上三品。有生彼即得百千陀羅尼門者。有經一小劫。得無生忍者。有經三小劫。得百法明門。住歡喜地者。配前。則雙得事理一心而有深淺。故成三品。例上輩也。中之三品。有生彼國。即得阿羅漢者。有生彼半劫。得阿羅漢者。有生彼一劫。得阿羅漢者。配前。則事盈理歉。亦以深淺。故成三品。例中輩也。下之三品。有往生彼國。經十小劫。得入初地者。有經於六劫。蓮華乃開。發無上道心者。有十二大劫。發菩提心者。配前則有事無理。亦以深淺。故成三品。例下輩也。孤山謂大本三輩。止齊觀經六品。以三輩純明善行。不及惡人也。靈芝判三輩止對上品。諸說稍異。草庵輔正解曰。天台以九品同三輩者。乃約位次相同。不約行因。孤山靈芝唯約行因。則齊中上。取義各不同耳。剋實而論。則煩惱不異菩提。三九正相配合。又何疑焉。</p>
三心<p style="margin-left:2em">見上品上生觀章。</p>
下品往生<p style="margin-left:2em">淨土或問曰。逆惡得生者。觀經疏云。以念佛除滅罪障故。佘詳之有三義。一者雖以少時心力。而其力猛利。是心勇決。名為大心。以捨身事急故。如人入陣。不惜身命。名為犍人也。二者亦是宿種今熟。以宿善業強故。臨終得遇知識。十念功成也。三者若非宿種則其念佛之時。必有重悔。故永明曰。善惡無定。因緣體空。迹有升沉。事分優劣。真金一兩。勝百兩之疊華。爝火微光。爇萬仞之[卄/積]草○龍舒淨土文曰。下品往生者。譬如鉄石雖重。賴舟舡力。可以渡江。一針雖輕。不賴舟舡。江不可渡。盖謂人有重罪。仗佛力者。可生淨土。罪惡雖輕。不仗佛力。亦不得生。又如平生不善。一日招安。遂為良民。仗佛力而消罪惡者。亦復如是。切勿疑也。有罪惡念佛而不可以往生。但起見佛得道。還度一切冤親之心。則無不生也。</p>
</div></div></div></div>
<div class='div-other'><a id='mulu38' />
<p class='h2'>往生勝相篇</p>
<div class='div-commentary'><p style="margin-left:2em">見往生集。各舉二三事以例其餘耳。非曰止於此也。</p>
<p style="margin-left:2em"><span class='note-inline'>(還)</span>謹按阿彌陀佛願後之偈。則佛之所度者。豈特三輩九品而<span class='corr'>已</span>哉。但恐世人障重惑深。不願往生耳。若肯至心發願。黽勉精脩。則是篇不為虗文矣。今略開十相。而以往跡證之。庶乎觀者知所迴向云。</p>
</div>
<div class='div-other'><a id='mulu39' />
<p class='h3'>標名金地</p>
<div class='div-orig'><p style="margin-left:1em">宋可久居明州。常誦法華。願生淨土。元祐八年坐化。越三日。還謂人曰。吾見淨土境。與經符契。蓮華臺上。皆標合生者名。一金臺標成都府廣教院勳公。一標明州孫十二郎。一標可久。一銀臺。標明州徐道姑。言訖。復化去。五年徐道姑亡。異香滿室。十二年孫十二郎亡。天樂迎空。皆如久所云。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按往生之事。人多疑焉。今觀可久。不亦信而有徵乎。較之冥府提額者。又為捷徑矣。</p>
<p style="margin-left:2em">攷證</p>

<div class='div-note'>冥府提額<p style="margin-left:2em">宋江公望。官諫議。蔬食清修。述念佛方便文。以勸道俗。有子早亡。託夢云。大人修道。功業<span class='corr'>已</span>成。冥府有金字額云。嚴州府江公望。身居言責。志慕苦空。躬事薰脩。心無愛染。動靜不違佛法。語默時契宗風。名<span class='corr'>已</span>脫乎閻浮。身必歸于淨土。宣和末。一旦無疾。面西而化。</p>
</div></div></div>
<div class='div-other'><a id='mulu40' />
<p class='h3'>投種蓮胎</p>
<div class='div-orig'><p style="margin-left:1em">宋荊王夫人王氏。與婢妾精修淨業。一妾忽無疾而逝。俄而夫人夢與亡妾同遊寶池。見紅白蓮華或榮或悴。夫人問何以如此。妾云。此皆世間發念修西方人也。纔發一念。池內便發蓮華一朵。若願心精進。則華日日敷榮。以至大如車輪。若念心退轉。則華日日萎悴。以至殞滅。次見一人坐蓮華上。夫人問何人。妾云楊傑也。又見一人坐於華上。妾云此馬圩也。又望見一金壇。金碧照耀。妾云。此夫人化生處也。夫人既覺。訪問楊馬所在。則傑<span class='corr'>已</span>亡。而圩無恙。是知精進不退者。雖身在娑婆之內。其神識<span class='corr'>已</span>在淨土矣。夫人於是彌加精進。年八十一。立化。</p>
<p style="margin-left:1em">龍舒居士曰。或者疑云。此間念佛。西方七寶池中。如何便生蓮華一朵。予告曰。此不難知也。譬如大明鏡。凡有物來。便見其形。鏡何容心哉。以其<span class='note-inline'>(明而)</span>自然耳。阿彌陀佛國中。清淨明潔。自然照見十方世界。猶如明鏡。覩其面像。故此間念佛。七寶池自然生蓮華一朵。無足疑也。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按夫人夢中之說。或疑其未真。殊不知有道者之夢。非世人之夢幻也。況以法照之華臺。宗本之華麗。合而觀之。夫人之言。益可信矣。豈曰幻妄云乎哉。</p>
<p style="margin-left:2em">攷證</p>

<div class='div-note'>華臺<p style="margin-left:2em">唐法照。憶文殊無如念佛之言。乃一心念佛。忽見梵僧佛陀波利。謂曰。汝華臺<span class='corr'>已</span>就。後三年華開矣。至期。端坐而逝。</p>
華麗<p style="margin-left:2em">宋宗本。住慈淨寺。密修淨業。雷峯才法師。神遊淨土。見一華殊麗。問之。曰。待淨慈本禪師耳。</p>
</div></div></div>
<div class='div-other'><a id='mulu41' />
<p class='h3'>三聖接引</p>
<div class='div-orig'><p style="margin-left:1em">晉慧遠。住廬山東林。三十年跡不入俗。刻志西方。太元十九年。七月晦夕。於般若臺。方從定起。見阿彌陀佛身滿虗空。圓光之中。無量化佛。觀音勢至。左右侍立。佛言。我以本願力。故來安慰汝。汝七日後。當生我國。至期。端坐入寂。</p>
<p style="margin-left:1em">宗鏡錄曰。問。心外有他佛來迎。云何證自心是佛。答。一是如來慈悲。本願功德種子。增上緣力。令曾與佛有緣眾生。念佛修觀。集諸福智。種種萬善功德力。以為因緣。則自心感現佛身來迎。不是佛實遣化身而來迎接。佛身湛然常寂。無有去來。眾生自心變化。有來有去。是知淨業純熟。自覩佛身。惡果將成。心現地獄。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按遠師東林三十載。淨業<span class='corr'>已</span>久。宜佛之接引也。儻無遠師之久。何以致佛之迎。曰不然。僧衒九十。始迴心念佛。明瞻晚歲。方剋志安養。俱感三聖來迎。又奚在久近乎。顧人之所修何如耳。</p>
<p style="margin-left:2em">考證</p>

<div class='div-note'>九十迴心<p style="margin-left:2em">唐僧衒。年九十。遇道綽禪師。得聞淨土。始迴心念佛。日禮千拜。一心無怠。後有疾。告弟子曰。阿彌陀佛授我香衣。觀音勢至。示我寶手。吾其行矣。言訖而逝。</p>
晚歲剋志<p style="margin-left:2em">唐明瞻。晚歲剋志安養。或譏其遲暮。曰。十念功成。猶得見佛。吾何慮乎。後因疾。遽曰。佛來矣。竦身合掌而化。</p>
</div></div></div>
<div class='div-other'><a id='mulu42' />
<p class='h3'>金臺迎往</p>
<div class='div-orig'><p style="margin-left:1em">晉慧恭。酆城人。與慧蘭僧光等同學。蘭光先化去。後恭病篤。誓心安養。念不少間。見阿彌陀佛以金臺來迎。恭乘其上。又見蘭等於臺上光明中告曰。長者受生。<span class='corr'>已</span>居上品。吾等不勝喜慰。恭欣然奮迅而逝。他如懷玉之以銀臺而易以金臺。又甚異矣。</p>
<p style="margin-left:1em">蓮師贊曰。或謂銀臺至而復隱。金臺誓而重來。何得果報無憑。由人揀擇。通曰。此正所謂萬法由心。隨感而應者也。且火車<span class='corr'>已</span>現。十念而得往生。天眾來迎。矢心而歸淨土。善惡聖凡之相隔。尚可轉業須臾。況金銀幾希間耶。</p>
</div>
<div class='div-commentary'><p style="margin-left:2em">考證</p>

<div class='div-note'>易金臺<p style="margin-left:2em">唐懷玉。台州人。誦彌陀經三十萬遍。日課佛號五萬聲。天寶元年。見佛菩薩滿虗空。一人持銀臺來迎。玉曰。吾一生念佛誓取金臺。何為不然。眾聖隨隱。玉彌加精進。三七日後。向擎臺者來云。師以精進。得升上品。宜趺坐以俟。三日<span class='corr'>已</span>後。謂弟子曰。吾升上品。金臺至矣。含笑而逝。太守叚公以偈贊曰。我師一念登初地。佛國笙歌兩度來。唯有門前古槐樹。枝低只為掛金臺。</p>
</div></div></div>
<div class='div-other'><a id='mulu43' />
<p class='h3'>天樂迎空</p>
<div class='div-orig'><p style="margin-left:1em">唐元子才。居潤州觀音寺。誦彌陀經。念佛。夜聞空中樂音。似有人云。粗樂<span class='corr'>已</span>過。細樂續來。君當行矣。念佛而化。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按天樂之迎也。或旋環頂上。見而知之。或嘹喨空中。聞而知之。而此則似有人言。又不止於尋常之聞見也。非神靈之翊贊而何哉。噫。精誠之極。一至此歟。</p>
<p style="margin-left:2em">考證</p>

<div class='div-note'>旋環頂上<p style="margin-left:2em">唐道昂。志結西方。願生安養。至八月朔日。無所患。問齋時至未。即昇高座。舉目高視。見西方香華伎樂。充塞如雲。飛湧而來。旋環頂上。舉眾皆見。昂即於高座而逝。</p>
嘹喨空中<p style="margin-left:2em">宋晤恩。徧誨人以西方淨業。雍熈二年。八月朔日。端坐而化。人聞管絃鈴鐸之音。嘹喨空中。漸久漸遠。自西而去。</p>
</div></div></div>
<div class='div-other'><a id='mulu44' />
<p class='h3'>旛盖布列</p>
<div class='div-orig'><p style="margin-left:1em">元鄞縣周婆。精修淨土。既而微疾。鄰人夜見幢旛寶盖來入其家。黎明。婆合掌念佛逝矣。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按旛盖之至。或夢於淨嚴尼。或見於弟子護。固難悉數。要之大丈夫當如此矣。孰謂周婆以婦人而有是哉。噫。男兒可不自強耶。</p>
<p style="margin-left:2em">考證</p>

<div class='div-note'>淨嚴尼<p style="margin-left:2em">晉慧䖍。投山陰嘉祥寺。苦身率眾。後寢疾。屬想安養。祈誠觀音。北寺有淨嚴尼者。宿德篤行。夜夢觀音從西郭門入。幢幡華盖。七寶莊嚴。尼驚問大士何往。答云。往嘉祥迎䖍公耳。䖍雖疾。神色如常。泊然而化。</p>
僧護<p style="margin-left:2em">唐智欽。專習禪業。求生淨土。弟子僧護。夜半見庭前光。問誰秉炬。空中聲曰。來迎欽禪師耳。護急啟空。見佛身光明。旛華寶盖滿虗空中。欽隨佛。冉冉而去。</p>
</div></div></div>
<div class='div-other'><a id='mulu45' />
<p class='h3'>光明照耀</p>
<div class='div-orig'><p style="margin-left:1em">隋法智。晚歲精勤念佛。一日忽辭道俗云。某生西方去也。中夜無疾而化。時有金色光明。照數百里。江上漁人。謂是天曉。遲遲方明。始知智之往生云。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按光明有二。一者佛光攝引往生。如法智之金光數百里。如道喻之光明滿室。是也。二者身心瑩徹所致。如法祥之鏡光。嚴公之月光。是也。是雖光有大小。但身心未抵於瑩徹。則佛光決難以攝生。二者之成功一也。往生者。勿以鏡光月光為少。而以百里滿室為多歟。</p>
<p style="margin-left:2em">考證</p>

<div class='div-note'>光明滿室<p style="margin-left:2em">隋道喻。居開覺寺。念佛日夜不廢。後佛來迎。光明滿室。遂坐而化。</p>
鏡光<p style="margin-left:2em">唐法祥。三十年修安養之業。因疾。弟子見房西壁。有光若鏡。現淨土相。頻伽鼓翼。乃倐然而化。</p>
月光<p style="margin-left:2em">宋有嚴。平生篤修淨業。建中靖國元年。跏趺而化。塔上有光如月。三夕而隱。</p>
</div></div></div>
<div class='div-other'><a id='mulu46' />
<p class='h3'>異香旋繞</p>
<div class='div-orig'><p style="margin-left:1em">唐大行。晚歲入大藏陳願。隨手取卷。得彌陀經。晝夜詠誦。至三七日。覩瑠璃地上。佛及二大士現身。後一年。瑠璃地復現。即日而終。異香經旬。肉身不壞。</p>
<p style="margin-left:1em">蓮師贊曰。慧永僧衒。異香七日。行今浹旬。孰非梵行之芬芳也哉。至僧濟以聖師指示而生淨土。臨終。留龕溽暑。體發異香。梵行之精堅極矣。</p>
</div>
<div class='div-commentary'><p style="margin-left:2em">考證</p>

<div class='div-note'>慧永<p style="margin-left:2em">晉慧永。河南人。駐錫廬山西林。絕志塵囂。標心安養。後義熈十年示疾。謂眾曰。佛來迎我。言訖而化。異香七日方滅。</p>
僧衒<p style="margin-left:2em">見前三聖接引○及近。七日異香不散。</p>
僧濟<p style="margin-left:2em">晉僧濟。入廬山。從遠公學。後疾篤。遠遺燭一枝。曰。汝可運心安養。濟執燭憑几。停想無亂。又集眾諷淨土經。明夕忽起立。如有所見。謂傍人曰。吾行矣。右脅而逝。時方炎暑。三日而體不變。異香郁然。</p>
</div></div></div>
<div class='div-other'><a id='mulu47' />
<p class='h3'>化鳥呈祥</p>
<div class='div-orig'><p style="margin-left:1em">隋智舜入廬山。踵遠法師淨業。大業初。即示疾。見鸚鵡孔雀念佛法僧。出微妙音。告弟子曰。我今日往生矣。安然而逝。</p>
<p style="margin-left:1em">蓮師贊曰。智舜見鸚鵡孔雀。法祥弟子。又見頻伽鼓翼。不見佛而見眾鳥何耶。經云。是諸眾鳥。皆阿彌陀佛變化所作。故知正報依報。皆淨土相也。幸無疑焉。</p>
</div>
<div class='div-commentary'><p style="margin-left:2em">考證　法祥法祥見前光明照耀下。</p>
</div></div>
<div class='div-other'><a id='mulu48' />
<p class='h3'>妙華顯瑞</p>
<div class='div-orig'><p style="margin-left:1em">宋宗利。居新城碧沼。修念佛三昧。後忽謂弟子曰。吾見碧蓮華徧滿空中。三日復曰。佛來矣。奄然而化。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按見蓮華者甚眾。猶疑想念所致也。他如道綽之天花下散。僧叡之榻前金蓮。太公之棺上蓮華。眾皆見之。想念云乎哉。近有[橘-矛+隹]李陶氏棺生青蓮五華。又甚奇矣。</p>
<p style="margin-left:2em">考證</p>

<div class='div-note'>道綽<p style="margin-left:2em">唐道綽。并州人。篤志淨土。六時禮敬不缺。念佛日以七萬為限。貞觀二年。四月初八日。歸寂。聞而赴者。見化佛住空。天花下散焉。</p>
僧叡<p style="margin-left:2em">晉僧叡。冀州人。預廬山蓮社。宋元嘉十六年。合掌而化。眾見叡榻前。一金蓮華。倐爾而隱。五色香烟。從其房出。</p>
太公<p style="margin-left:2em">大明蓮華太公者。越人。晝夜念佛不絕。命終之後。棺上忽生蓮華一枝。親里驚嘆。因號蓮華太公云。</p>
陶氏<p style="margin-left:2em">大明萬曆二十三年事也。</p>
</div></div></div></div>
<div class='div-other'><a id='mulu49' />
<p class='h2'>往生勝果篇</p>
<div class='div-orig'><p>大阿彌陀經曰。佛言。無央數世界。諸天人民。往生阿彌陀佛剎者。皆於七寶池。蓮華中化生。自然長大。亦無乳養之者。皆食自然之食。其容貌形色。端正淨好。固非世人所比。亦非天人可比。皆受清虗自然之身。無極之壽。</p>
</div>
<div class='div-other'><a id='mulu50' />
<p class='h3'>淨土十易<span class='note-inline'>(見淨土指歸)</span></p>
<div class='div-commentary'>
<ul class="">
<li>一常得見佛</li>

<li>二常聞法音</li>

<li>三聖賢會集</li>

<li>四遠離魔事</li>

<li>五不受輪迴</li>

<li>六永離惡道</li>

<li>七勝緣助道</li>

<li>八壽命無量</li>

<li>九入正定聚</li>

<li>十一生行滿</li>
</ul><p style="margin-left:2em">考證</p>

<div class='div-note'>淨土十易<p style="margin-left:2em">慈雲云。五濁得道為難。淨土修行則易。今以淨土十易揀示之○淨土指歸。一。常得見佛。無量壽佛成道<span class='corr'>已</span>來。經十大劫。常住不滅故。二。常聞法音。佛及菩薩。樹林水鳥。常宣法故。三。聖賢集會。觀音勢至。為其勝友。諸上善人俱會一處故。四。遠離魔事。雖有天魔。皆護佛法。令修行人。速成就故。五。不受輪迴。蓮華化生。無復輪轉生死苦趣故。六。永離惡道。彼佛國土。無三惡道。名字尚不聞故。七。勝緣助道。瓊樓玉殿。珍衣美饌。皆為助道之資具故。八。壽命無量。眾生壽量。與佛齊等。人天凡夫盡其智力莫知其數故。九。入正定聚。眾生生者。皆是阿鞞䟦致。無退轉故。十。一生行滿。常隨佛學。一生當得無上菩提故。</p>
</div></div></div>
<div class='div-other'><a id='mulu51' />
<p class='h3'>生淨土三十種益<span class='note-inline'>(見教乘法數)</span></p>
<div class='div-commentary'>
<ul class="">
<li>一往生佛土</li>

<li>二得大法樂</li>

<li>三親近諸佛</li>

<li>四遊十方供佛</li>

<li>五親聞佛說</li>

<li>六<span class="note-inline">(福慧資糧速得圓滿)</span></li>

<li>七速證菩提</li>

<li>八<span class="note-inline">(諸天人等同會一處)</span></li>

<li>九無退轉</li>

<li>十無量行願增進</li>

<li>十一珍禽說法</li>

<li>十二風樹樂音</li>

<li>十三水演苦空</li>

<li>十四樂奏妙音</li>

<li>十五四十八願</li>

<li>十六真金色身</li>

<li>十七形無醜陋</li>

<li>十八具足六通</li>

<li>十九常住定聚</li>

<li>二十無諸不善</li>

<li>二十一壽命長遠</li>

<li>二十二衣食自然</li>

<li>二十三唯受眾樂</li>

<li>二十四三十二相</li>

<li>二十五實無女人</li>

<li>二十六無有小乘</li>

<li>二十七離於八難</li>

<li>二十八得三法忍</li>

<li>二十九身常有光</li>

<li>三十得那羅延力</li>
</ul><p style="margin-left:2em">考證</p>

<div class='div-note'>往生佛土<p style="margin-left:2em">大阿彌陀經云。我作佛時。凡生我剎。欲往他方設化眾生。修菩薩行。供養諸佛。即自在往生。</p>
十方供佛<p style="margin-left:2em">大阿彌陀經云。佛言。阿彌陀佛剎中諸菩薩。承佛威神。遍至十方無量世界。供養諸佛。隨心所欲。華香伎樂。衣盖幢旛。無數供養之具。自然化現在前。輙以奉佛。聽受經法。喜悅無量。既供養<span class='corr'>已</span>。忽然輕舉。還至本剎。猶為未食之前。</p>
親聞佛說<p style="margin-left:2em">無量壽佛經云。見諸佛所出音聲。皆演妙法。與十二部經合。</p>
福慧資糧<p style="margin-left:2em">龍舒淨土文曰。人不可不兼脩福慧。種種利物。皆行方便。作一切善。戒一切惡。所謂修福也。知因果。識罪福。觀釋氏書。內明性理。觀儒家書。外明世道。所謂修慧也。修福得富貴。脩慧得明了。二者皆不修。愚癡而窮困。故偈云。修福不修慧。象身掛瓔珞。修慧不修福。羅漢應供薄。必不得<span class='corr'>已</span>。寧使慧勝於福。則知罪福而戒慎。故無墜墮。若福勝於慧。則因受福而作惡。故有墜墮。偈云。兼修福與慧。又復念彌陀。九品蓮華裏。第一更何疑。</p>
諸天人等同會一處<p style="margin-left:2em">大阿彌陀經云。佛言阿彌佛剎中。皆諸菩薩聲聞諸上善人。皆洞視徹聽。遙相瞻見。遙相聞語聲。皆求善道者。其面目皆端正淨好。無有醜陋。其材性皆智慧勇犍。無復庸愚。其所欲言。皆預相知意。心所存念。無非道德。形於言說。無非正事。皆相愛敬。無或憎嫉。皆相順序。無或差池。動合禮義。穆若弟兄。言語誠實。轉相教令。欽悅承受。不相違戾。神氣和靜。體力輕清。世人如此。諸天可知矣。</p>
無退轉<p style="margin-left:2em">十疑論云。有五因緣。能令不退。一者。阿彌陀佛大悲願力攝持。故不退。二者。佛光常照菩提心常增長。故不退。三者。水鳥樹林。風聲樂響。皆說苦空。聞者常起念佛念法念僧之心。故不退。四者。彼國純諸菩薩以為良友。無惡緣境外無鬼神邪魔。內無三毒等。煩惱畢竟不起。故不退。五者。但生彼國。則壽命永劫。與菩薩佛等。故不退也。又古人云。不願生淨土則<span class='corr'>已</span>。願生則無不生不生。則<span class='corr'>已</span>生則定不退轉。</p>
珍禽說法<p style="margin-left:2em">無量壽佛經云。如意珠王。涌出金色微妙光明。其光化為百寶色鳥。和鳴哀雅。常讚念佛念法念僧。</p>
風樹樂音<p style="margin-left:2em">大阿彌陀經云。阿彌陀佛剎中。自然微風徐動。吹諸寶樹。或作音樂。或作法音。吹諸寶華成異香。散諸菩薩聲聞大眾之上○佛言世間有萬種音樂。不如諸天一音之美百千萬倍。諸天萬種音樂。不如阿彌陀佛剎中。諸七寶樹一音之美百千萬倍。</p>
水演苦空<p style="margin-left:2em">無量壽佛經云。摩尼水流注花間。尋樹上下。其聲微妙。演說苦空無常無我之音。</p>
四十八願<p style="margin-left:2em">文長難以盡述。當於大阿彌陀經考之。</p>
真金色身形無醜陋<p style="margin-left:2em">大阿彌陀經云。我作佛時。我剎中人。雖有諸天與眾人之異。而其形容皆一類金色。面目端正淨好。無復醜異。</p>
具足六通<p style="margin-left:2em">初門曰。一天眼通。見六道眾生死此生彼。及見世間種種形色。二天耳通。能聞六道眾生語言。及世間種種音聲。三知佗心通。能知六道眾生心及教法。種種所緣念事。四宿命通。知自過去一世二世百千萬世。乃至八萬大刧宿命。及所作之事。五身如意通。有二種。一者飛行速到。山障無礙。二能轉變自身他身。及世間所有。隨意自在。六漏盡通。能發見思真智。則三漏永盡。</p>
常住定聚<p style="margin-left:2em">妙宗鈔云。此土愽地凡夫屬邪定聚。發心修行。未得不退者。屬不定聚。<span class='corr'>已</span>得不退者。屬正定聚。若生安養。不論高下。五逆罪人臨終十念。得往生者。亦得不退。故云皆正定聚。</p>
無諸不善<p style="margin-left:2em">大阿彌陀經云。我作佛時。我剎中人皆不聞不善之名。況有其實。又云。我作佛時。我剎中人。盡無淫泆嗔怒愚痴之心。</p>
壽命長遠<p style="margin-left:2em">大阿彌陀經云。佛言。悉令十方無央數世界諸天人民。皆作緣覺聲聞。共坐禪一心。合其智慧為一智慧。以計數彼剎中諸菩薩聲聞。及諸天世人壽命。幾千億萬劫。無有能知者。彼佛壽命。浩渺無窮。誰能信知。惟佛知耳。</p>
衣食自然<p style="margin-left:2em">大阿彌陀經云。我作佛時。我剎中人欲食時。七寶鉢中百味飲食。化現在前。所欲衣服。隨念即至。不假裁縫擣染浣濯。</p>
三十二相<p style="margin-left:2em">初門曰。如來現此相。使見者愛敬。知有勝德可崇耳。一。足下安平如奩底。二。足下千輻輪相。三。手足指長勝餘人。四。手足柔軟。勝餘身分。五。手足指合縵網勝餘人。六。足跟具足滿好。七。足趺高好。根相稱。八。如伊尼延鹿王腨纖好。九。立。手摩膝。十。陰藏相如馬蝗。十一。身縱廣等。十二。一一毛孔生青色柔軟。十三。毛上向。青色柔軟右旋。十四。金色光。其相微妙。十五。身光面光各一丈。十六。皮膚薄細滑。不受塵水。不停蚊蚋。十七。兩足下兩手兩肩項中七處滿。十八兩腋下滿。十九。身上如師子二十。身端直。二十一。肩圓好。二十二。四十齒俱足。二十三。齒白淨。齊密而根深。二十四。身最白而大。二十五。頰車如師子。二十六。咽中津液。得味中上味。二十七。舌大薄。覆面至髮際。二十八。梵音深遠。如迦陵頻伽聲。二十九。眼色如金精。三十。眼睫如牛王。三十一。眉間白毛相如兜羅綿。三十二。頂肉髻成。</p>
實無女人<p style="margin-left:2em">大阿彌陀經云。第二願。我作佛時。我剎中無婦女。又云。我作佛時。十方無央數世界。有女人聞我名號。喜悅信樂。發菩提心。厭惡女身。壽終之後。其身不復為女。由此觀之。往生者豈復有女人乎。</p>
離於八難<p style="margin-left:2em">佛祖統紀要略曰。八難者。以惡逆故。墮地獄。以慳貪故。墮餓鬼趣。愚癡故。墮畜生趣。頑嚚故。生北俱蘆洲。憍慢故。生在佛前。懶惰故。生在佛後。謗法故。盲聾瘖瘂。闡提故。世智聰明。難處雖多。八者為最。</p>
得三法忍<p style="margin-left:2em">大阿彌陀經曰。彼剎世人。見道場寶樹。高一千六百由旬。一切眾寶。自然合成。華果敷榮。作無量百千殊麗之色。彼剎諸天人世人。見此樹者。得三法忍。一者音響忍。二者柔順忍。三者無生法忍。</p>
得那羅延力<p style="margin-left:2em">大阿彌陀經曰。第三十□願。我作佛時。我剎中菩薩。得金剛那羅延力○那羅延。此云堅固。</p>
</div></div>
<div class='div-orig'><p>阿彌陀經曰。彼土何故名為極樂。其土眾生。無有眾苦。但受諸樂。故名極樂。</p>
</div></div>
<div class='div-other'><a id='mulu52' />
<p class='h3'>生淨土二十四種樂事<span class='note-inline'>(見教乘法數)</span></p>
<div class='div-commentary'>
<ul class="">
<li>一欄楯遮防</li>

<li>二寶網羅空</li>

<li>三樹蔭通衢</li>

<li>四七寶浴池</li>

<li>五八水澄清</li>

<li>六下見金沙</li>

<li>七階際光明</li>

<li>八樓臺淩空</li>

<li>九四蓮華香</li>

<li>十黃金為地</li>

<li>十一八音常奏</li>

<li>十二晝夜雨華</li>

<li>十三清晨䇿勵</li>

<li>十四嚴持妙華</li>

<li>十五供養他方</li>

<li>十六經行本國</li>

<li>十七眾鳥和鳴</li>

<li>十八六時聞法</li>

<li>十九存念三寶</li>

<li>二十無三惡道</li>

<li>二十一有佛變化</li>

<li>二十二樹搖羅網</li>

<li>二十三千國同聲</li>

<li>二十四聲聞發心</li>
</ul><p style="margin-left:2em">考證</p>

<div class='div-note'>欄楯遮防<p style="margin-left:2em">鈔云。此土欄楯。一防物損。二示美觀。彼土雖牛羊絕牧。玩好無心。而萬行功德之所莊嚴。任運成就也。</p>
寶網羅空<p style="margin-left:2em">大阿彌陀經曰。佛言阿彌陀佛剎中。有無量寶網彌覆其剎。皆以金銀真珠。百千襍寶。奇妙珍異。莊嚴校飾。周匝四面。垂以寶網。光色晃曜。盡極嚴麗。又有自然德風徐動。吹諸寶網。及諸寶樹。演發無量微妙法音。流布萬種清雅德香。其有聞者。塵勞垢惡。自然不生。風觸其身皆得快樂。</p>
七寶浴池<p style="margin-left:2em">大阿彌陀經曰。佛言阿彌陀佛剎中。諸菩薩聲聞諸上善人。若七寶池中澡雪形體。意欲令水沒足。水即沒足。欲令至腰。水即至腰。欲令至腋。至頸。水亦如是。淋灌其身。悉如其意。調和冷煖。無不順適。開神悅體。滌蕩情慮。清明澄潔。瑩若無形。各出浴<span class='corr'>已</span>。各坐於一蓮華之上。各往進修。有在地。有在虗空。講經誦經說經聽經。各隨其質而有所得。未得四果者。因得四果未得不退轉地菩薩。得不退轉是水不但以可浴為功。又能利益於既浴之後也。</p>
八水澄清<p style="margin-left:2em">鈔云。八功德者。一澄淨。謂澄渟潔淨。離污濁故。二清冷。謂清湛涼冷。無煩熱故。三甘美。謂甘旨美妙。具至味故。四輕軟。謂輕揚柔軟。可上下故。五潤澤。謂津潤滑澤。不枯澁故。六安和。謂安靜和緩。絕迅汎故。七除飢渴。謂水僅止渴。今兼療飢。有勝力故。八長養諸根。謂增長養育身心內外故。問甘美輕軟除飢長根。此方所無。則誠然矣。凡水悉皆清冷潤澤。何彼水以二者獨稱功德。答。此水雖亦清冷。逢日則炎。遇火則沸。彼縱劫火臨之。清冷自如。終不炎沸故。此水雖亦潤澤。日晒則乾。火逼則涸。彼縱劫火臨之。潤澤自如。終不乾涸故。</p>
樓臺淩空<p style="margin-left:2em">鈔云。重屋曰樓。岑樓曰閣。大阿彌陀經云。我作佛時。我剎中自地以上。至於虗空。皆有宅宇宮殿樓閣。悉以無量雜寶。百千種香。而共合成。嚴飾奇妙。殊勝超絕。又云。是諸樓閣。有隨意高大。浮於空中若雲氣者。有不能隨意高大。止在地上者。以求道時。德有厚薄所致。</p>
四蓮花香<p style="margin-left:2em">疏云。大如車輪。言其形也。大小無定。不可局以人世常所御車而為限量。由其因地。念佛功德勝劣。機感自致耳。微妙香潔。言其德也。詳見疏鈔。文長不述。是蓮華者。往詣之國。號曰蓮邦。同修之人。號曰蓮社。約禪誦之期。號曰蓮漏。定趨向之極。號曰蓮宗。重其事也。</p>
八音常奏<p style="margin-left:2em">大阿彌陀經云。四天王天。及諸天人。百千音樂以供養佛。清暢嘹喨。微妙明雅。一切音聲所不能及。觀經云。無量諸天作天伎樂。又有樂器懸處虗空。如天寶幢。不鼓自鳴。常奏而無間歇者。世樂須人。有作有輟。天樂自鳴。故云常奏也。</p>
晝夜雨華<p style="margin-left:2em">鈔云。彼國無日月。常明不昏。晝夜無辨。唯以華開鳥鳴而為晝。華合鳥棲而為夜也。天華從天而下。樹華隨風四散。華墮地積厚四寸。極目明麗。芳香無比。及至小萎。自然亂風吹去。</p>
供養他方<p style="margin-left:2em">疏云。此言天所雨華。眾生持取供佛。供畢返國。猶在食前。以神足故○華嚴經云。八住菩薩。一剎那頃遊行無數世界。則今之神足。豈易及哉。</p>
經行本國<p style="margin-left:2em">疏云。返<span class='corr'>已</span>而食。食<span class='corr'>已</span>而行。徜徉自適也。鈔云。世人食<span class='corr'>已</span>。非奔走塵務。則增長睡魔。本國飯食經行。解脫之風。逍遙之狀。可想見也。</p>
六時聞法<p style="margin-left:2em">大阿彌陀經云。我剎中。隨其志願所欲聞法。皆自然得聞。</p>
樹搖羅網<p style="margin-left:2em">無量壽佛經曰。觀寶樹者。作七重行樹想。一一樹高八千由旬。其諸寶樹。妙真珠網彌覆其上。有七重網。行行相當。葉葉相次。於眾葉間生諸妙華。華上自然有七寶果。</p>
千國同聲<p style="margin-left:2em">靈芝云。佛說阿彌陀經。六方諸佛同讚。非千國同聲乎。</p>
</div><p style="margin-left:2em"><span class='note-inline'>(還)</span>謹按勝果之說。經舉其網。傳張其目。所謂指其掌者是也。噫。觀淨土之易。可以知娑婆之難矣。觀淨土之樂。可以知娑婆之苦矣。觀淨土之益。可以知娑婆之損矣。修淨業者。遊折攝之門。尚不發欣厭之念。亦獨何哉。</p>
<p style="margin-left:2em">考證</p>

<div class='div-note'>娑婆十難<p style="margin-left:2em">淨土指歸曰。一。不常值佛。二。不聞說法。三惡友牽纏。四。羣魔惱亂。五。輪迴不息。六。難迯惡趣。七。塵緣障道。八。壽命短促。九。修行退失。十。塵劫難成○所謂修行退失者。此土修行。斷見思惑。方能不退初心。行人未免退墮。故云。魚子。菴羅華。菩薩初發心。三事因中多。及其結果少。所謂塵劫難成者。如大通佛世。聞法之徒。退大執小。經塵點劫。住聲聞地。雖涉長時。未成大道故。</p>
娑婆八苦<p style="margin-left:2em">佛言六道輪迴。受苦無量。六道之中。惟人天最為樂道。而人有八苦。生居胎獄。老厭龍鍾。病受痛痾。死悲分散。愛則欲合偏離。冤則欲迯偏遇。求則欲得偏失。乃至五陰熾盛。總成上七。名八苦也。其難苦如此。損當何如哉。</p>
欣厭<p style="margin-left:2em">蓮師疏云。若據平等法門。非垢非淨。則欣厭無地。折攝何施。但今生死凡夫。迷心逐境。備歷輪迴。甘心忍受。曾無一念省發。求願出離。而復遮其欣厭。欲令直悟自心。是猶田蛙井鮒。不與之水。而反責以冲霄。祇益沉淪。於事何濟。於是無苦樂中。示苦示樂。苦以折伏。樂以攝受。折則激其頑迷。而令起厭離。攝則揚其懈怠。而俾生欣樂。然後久在泥塗。始嫌穢污。乍聞淨妙。浚起願求。此大火聚。彼清涼池。炎燒眾生。不得不避此而趨彼矣。方便度生。法自應爾。生彼國<span class='corr'>已</span>。見佛聞法。得無生忍。方悟此心本來平等○淨土指歸曰。欣淨厭穢。取舍未忘。豈聖人以二見之道化人耶。曰。經不云乎。雖知諸佛國及與眾生空。而常修淨土。教化諸羣生。盖熾然欣厭。而不見有欣厭之相。斯為得矣。</p>
</div></div></div></div></div>
<p class='juan'>淨土資糧全集卷之一</p>
</div><!-- end of div[@id='body'] -->
</body></html>