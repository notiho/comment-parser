<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土資糧全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu119' />淨土資糧全集卷之五</p><p class="byline">古杭雲棲寺蓮池禪師　袾宏　校正</p><p class="byline">[橘-矛+隹]李桐邑淨業弟子　莊廣還　輯</p>
<div class='div-other'><a id='mulu120' />
<p class='h1'>淨土日課章</p>
<div class='div-other'><a id='mulu121' />
<p class='h2'>六時對越篇<span class='note-inline'>(事冗者二時三時亦得)</span></p>
<div class='div-orig'><p>南無蓮池海會佛菩薩<span class='note-inline'>(二稱三拜)</span></p>
</div>
<div class='div-other'><a id='mulu122' />
<p class='h3'>佛說阿彌陀經</p>
<div class='div-orig'><p>如是我聞。一時佛在舍衛國。祗樹給孤獨園。與大比丘僧。千二百五十人俱。皆是大阿羅漢。眾所知識。長老舍利弗。摩訶目犍連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭羅頗羅墮。迦留陀夷。摩訶劫賓那。薄拘羅。阿㝹樓䭾。如是等諸大弟子。并諸菩薩摩訶薩文殊師利法王子。阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱。</p>
<p>爾時佛告長老舍利弗。從是西方過十萬億佛土。有世界名曰極樂。其土有佛。號阿彌陀。今現在說法。舍利弗。彼土何故名為極樂。其國眾生。無有眾苦。<span class='corr'>但</span>受諸樂。故名極樂。</p>
<p>又舍利弗。極樂國土。七重欄楯。七重羅網。七重行樹。皆是四寶周匝圍繞。是故彼國名為極樂。</p>
<p>又舍利弗。極樂國土。有七<span class='corr'>寶</span>池。八功德水充滿其中。池底純以金沙布地。四邊階道。金銀琉璃。玻瓈合成。上有樓閣。亦以金銀瑠璃玻瓈硨磲赤珠瑪瑙而嚴飾之。池中蓮花。大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴。</p>
<p>又舍利弗。彼佛國土。常作天樂。黃金為地。晝夜六時。雨天曼陀羅華。其土眾生。常以青旦。各以衣械盛眾妙華。供養他方十萬億佛。即以食時還到本國。飯食經行。舍利弗。極樂國土。成就如是功德莊嚴。</p>
<p>復次舍利弗。彼國常有種種奇妙襍色之鳥。白鶴。孔雀。鸚鵡。舍利。迦陵頻伽共命之鳥。是諸眾鳥。晝夜六時出和雅音。其音演暢五根五力。七菩提分。八聖道分。如是等法。其土眾生。聞是音<span class='corr'>已</span>。皆悉念佛念法念僧。舍利弗。汝勿謂此鳥。實是罪報所生。所以者何。彼佛國土。無三惡道。舍利弗。其佛國土。尚無惡道之名。何況有實。是諸眾鳥。皆是阿彌陀佛欲令法音宣流。變化所作。舍利弗。彼佛國土。微風吹動諸寶行樹。及寶羅網。出微妙音。譬如百千種樂。同時俱作。聞是音者。自然皆生念佛念法念僧之心。舍利弗。其佛國土。成就如是功德莊嚴。</p>
<p>舍利弗。於汝意云何。彼佛何故號阿彌陀。舍利弗。彼佛光明無量。照十方國無所障礙。是故號為阿彌陀。</p>
<p>又舍利弗。彼佛壽命。及其人民。無量無邊。阿僧祇劫。故名阿彌陀。舍利弗。阿彌陀佛成佛<span class='corr'>已</span>來。於今十劫。</p>
<p>又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾亦復如是。舍利弗。彼佛國土。成就如是功德莊嚴。</p>
<p>又舍利弗。極樂國土。眾生生者。皆是阿鞞䟦致。其中多有一生補處。其數甚多。非是算數所能知之。但可以無量無邊阿僧祇說。</p>
<p>舍利弗。眾生聞者。應當發願。願生彼國。所以者何。得與如是諸上善人俱會一處。舍利弗。不可以少善根福德因緣。得生彼國。舍利弗。若有善男子。善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛與諸聖眾現在其前。是人終時。心不顛倒。即得往生阿彌陀佛極樂國土。舍利弗。我見是利。故說此言。若有眾生聞是說者。應當發願生彼國土。</p>
<p>舍利弗。如我今者。讚歎阿彌陀佛不可思議功德之利。東方亦有阿閦鞞佛。須彌相佛。大須彌佛。須彌光佛。妙音佛。如是等恒河沙數諸佛。各於其國出廣長舌相。徧覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>舍利弗。南方世界。有日月燈佛。名聞光佛。大燄肩佛。須彌燈佛。無量精進佛。如是等恒河沙數諸佛。各於其國出廣長舌相。徧覆<span class='note-inline'>(三千大千)</span>世界。說誠實言。汝等眾生。當信是稱讚不可思議功德。一切諸佛所護念經。</p>
<p>舍利弗。西方世界。有無量壽佛。無量相佛。無量幢佛。大光佛。大明佛。寶相佛。淨光佛。如是等恒河沙數諸佛。各於其國出廣長舌相。徧覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>舍利弗。北方世界。有燄肩佛。最勝音佛。難沮佛。日生佛。網明佛。如是等恒河沙數諸佛。各於其國出廣長舌相。徧覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>舍利弗。下方世界。有師子佛。名聞佛。名光佛。達磨佛法幢佛。持法佛。如是等恒河沙數諸佛。各於其國出廣長舌相。徧覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>舍利弗。上方世界。有梵音佛。宿王佛。香上佛。香光佛。大燄肩佛。雜色寶華嚴身佛。娑羅樹王佛。寶華德佛。見一切義佛。如須彌山佛。如是等恒河沙數諸佛。各於其國出廣長舌相。徧覆三千大千世界。說誠實言。汝等眾生。當信是稱讚不可思議功德。一切諸佛所護念經。</p>
<p>舍利弗。於汝意云何。何故名為一切諸佛所護念經。舍利弗。若有善男子。善女人。聞是經受持者。及聞諸佛名者。是諸善男子。善女人。皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說。</p>
<p>舍利弗。若有人<span class='corr'>已</span>發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若<span class='corr'>已</span>生。若今生。若當生。是故舍利弗。諸善男子。善女人。若有信者。應當發願生彼國土。</p>
<p>舍利弗。如我今者稱讚諸佛不可思議功德。彼諸佛等。亦稱讚我不可思議功德。而作是言。釋迦牟尼佛。能為甚難希有之事。能於娑婆國土五濁惡世。劫濁。見濁。煩惱濁。眾生濁。命濁中。得阿耨多羅三藐三菩提。為諸眾生說是一切世間難信之法。舍利弗。當知我於五濁惡世行此難事。得阿耨多羅三藐三菩提。為一切世間說此難信之法。是為甚難。佛說此經<span class='corr'>已</span>。舍利弗及諸比丘。一切世間天人阿修羅等。聞佛所說。歡喜信受。作禮而去。</p>
<p>佛說阿彌陀經</p>
</div>
<div class='div-commentary'><p style="margin-left:2em">考證</p>

<div class='div-note'>對越<p style="margin-left:2em">詩清庙之章曰。對越在天。駿奔走在庙○今佛前禮誦。故以對越名篇。</p>
佛說阿彌陀經<p style="margin-left:2em">蓮師疏云。此經本名稱讚不可思議功德。一切諸佛所護念經。今名是什師改定。自有二義。一者佛攝無盡義故。二者彼佛人所樂聞故。</p>
如是我聞<p style="margin-left:2em">妙宗鈔云。言是事如是。我聞異外道之不稟佛。我親承於佛也○太論經云。佛將涅槃。阿難問佛。一切經首。當安何語。佛答曰。如是我聞一時佛在某處某國土。與某大眾。非獨我法如是。三世諸佛經初亦然。</p>
佛<p style="margin-left:2em">佛亦名薄伽梵。具六義。一自在。二熾盛。三端嚴。四名稱。五吉祥。六尊貴。舊婆伽梵。訛也○妙宗鈔云。佛者。一切智異外道。慈悲異二乘。平等異小菩薩。究竟覺異諸因位。四種分別○蓮師疏云。佛者梵語。此云覺者。備三覺故。自覺異凡夫。覺他異二乘。覺滿異菩薩。三覺俱圓。故云覺也。</p>
舍衛國<p style="margin-left:2em">梵語亦云室羅筏悉底。波斯匿王所居之國。</p>
祗樹<p style="margin-left:2em">祗者。匿王太子祗陀也。樹是祗陀太子所施。故云祗樹。</p>
給孤獨園<p style="margin-left:2em">舍衛國有一長者。名曰須達多。常施孤獨貧人。故云給孤獨。長者甞側金布地。與太子買此園。建精舍。請佛說法。</p>
與大比丘僧<p style="margin-left:2em">比音鼻。此云乞士。謂上乞法於諸佛。以明<span class='corr'>己</span>之真性。下乞食於世人。以為世人多種福德。又云含三義。乞士。破惡。怖魔○蓮師鈔云。乞食資身。乞法資心。怖魔者。出家離欲。趨向無生。魔失黨與。生怖畏故。破惡者。能破煩惱。九十八使。悉皆斷絕故○僧者梵語。具云僧伽。此云眾和合。</p>
千二百五十人<p style="margin-left:2em">䟽云。三迦葉弟子共一千。目犍連。舍利。二人弟子。共二百五十人。合成故○此眾並先事外道。勤苦累劫。一無所得。纔遇佛。即得上果。故感恩德為常隨眾。</p>
大阿羅漢<p style="margin-left:2em">含三義。一應供。為人天福田。乞士果也。二殺賊。斷煩惱盡。破惡果也。三無生。不受後有。怖魔果也。</p>
長老<p style="margin-left:2em">疏云。長老者。德長臘老。又德臘具一亦通稱長老。鈔云。臘者。出家一歲為一臘。</p>
舍利弗<p style="margin-left:2em">疏云。梵語舍利。此云鶖鷺。梵語弗。此云子。故云鶖子。亦云身子○其母名舍利。以其眼黑白分明。轉動流利如之。故連母為名。智慧第一。</p>
目犍連<p style="margin-left:2em">鈔云。目犍連。姓也。名拘律陀。拘律陀者樹名。禱樹神而生。因以為名。神通第一。</p>
迦葉<p style="margin-left:2em">疏云。此云大龜氏。鈔云。先世學道。有靈龜負圖而出。因以為姓。名畢鉢羅。亦樹也。頭陀第一。</p>
迦旃延<p style="margin-left:2em">疏云。迦旃延。姓也。南天竺婆羅門族也。此云文釋。論議第一○什曰。善解契經者也。</p>
拘絺羅<p style="margin-left:2em">疏云。此云大膝。從狀得名。舍利弗舅氏。答問第一。</p>
離婆多<p style="margin-left:2em">疏云。此云星宿。無倒亂第一。鈔云。星宿者。從星乞子而生。因以為名。無倒亂者。心正故不顛倒。心定故不散亂。</p>
周利槃陀伽<p style="margin-left:2em">疏云。此云繼道○其母省親。生於路傍。資性魯鈍。唯誦半偈。久之忽悟。垢淨惑除。得阿羅漢。</p>
難陀<p style="margin-left:2em">此云善歡喜。佛之親弟也。</p>
阿難陀<p style="margin-left:2em">此云慶喜。白飯王之子。佛之堂弟也。佛成道日生。舉國欣慶。因立佳名。其多聞第一。</p>
羅睺羅<p style="margin-left:2em">疏云。此云覆障。密行第一。鈔云。覆障者。本阿修羅名。能以手障日月。故名覆障。障有二義。一云佛為所障。不即出家。一云六年在胎。<span class='corr'>已</span>自被障也。積行而人不知。惟佛能知。故曰密行第一。</p>
憍梵波提<p style="margin-left:2em">疏云。此云牛呞。受天供養第一○宿生為牛。食<span class='corr'>已</span>轉噍。餘報未盡。故受此名。常居天上。諸天敬奉。故云受天供第一。</p>
賓頭羅頗羅墮<p style="margin-left:2em">疏云。上三字。此云不動。名也。下三字。此云利根。姓也。鈔云。其族凡十八。稱名在先。別其餘也。</p>
迦留陀夷<p style="margin-left:2em">疏云。此云黑光。鈔云。其黑色光耀異常故。</p>
劫賓那<p style="margin-left:2em">疏云。此云房宿。知星宿第一。鈔云。不假璣衡。通曉天象也。</p>
薄拘羅<p style="margin-left:2em">疏云。此云善容。壽命第一。鈔云。顏貌端正。故曰善容。壽年百有六十。由昔持不殺戒也。</p>
阿㝹樓䭾<p style="margin-left:2em">鈔云。昔於饑世。以稷飯施辟支佛。九十一劫資用充足。所求如意。遂得天眼第一。</p>
菩薩摩訶薩<p style="margin-left:2em">菩薩者梵語。菩提薩埵。此云覺有情。同佛所證曰覺。無明未盡曰有情。摩訶薩。此云大道心眾生。菩薩摩訶薩。猶云菩薩中大菩薩也。</p>
文殊師利<p style="margin-left:2em">此云妙德。以微妙三德。同佛所證故。鈔云。亦云曼殊室利。三德。信行智也。</p>
法王子<p style="margin-left:2em">疏云。入法正位。故名法王子。又云。以法化人。故名法王子。</p>
阿逸多<p style="margin-left:2em">疏云。此云無能勝。即彌勒佛也。鈔云。慈氏。姓也。阿逸多。名也。</p>
乾陀訶提<p style="margin-left:2em">疏云。此云不休息。鈔云。自利精進。利他精進也。</p>
常精進菩薩<p style="margin-left:2em">鈔云。此二菩薩。名殊而德一者也。</p>
釋提桓因<p style="margin-left:2em">疏云。此云能天主。忉利天王也。</p>
無量諸天大眾<p style="margin-left:2em">欲色界中諸梵天王。護世四王等也。兼四眾八部。故言大眾俱。</p>
極樂<p style="margin-left:2em">梵語須摩提。此云安樂。亦名安養。亦名清泰。亦名妙意。名雖小殊。皆極樂義。以五濁輕重而分淨穢。娑婆五濁重。故兼四惡趣。輪迴不息。安養五濁輕。惟有人天。皆得不退。故名極樂。四土之中。此是同居土。盡理言之。唯究竟寂光。是真極樂。</p>
阿彌陀<p style="margin-left:2em">梵語也。此云無量。阿。無也。彌陀。量也。無量光佛。無量壽佛。</p>
眾苦諸樂<p style="margin-left:2em">疏云。眾苦者。諸經論開。有三苦八苦一十苦。又約二種生死。則變易亦苦。況其餘者。以苦事非一。故曰眾苦也。諸樂者。如經所陳。二種清淨莊嚴。亦以樂事非一。故曰諸樂也。</p>
七重欄楯<p style="margin-left:2em">疏云。欄楯圍於樹外。羅網覆於樹上。重重相間。其數有七也。鈔云。橫曰欄。直曰楯。</p>
四寶<p style="margin-left:2em">疏云。七寶前四也。</p>
八功德水<p style="margin-left:2em">疏云。一澄淨。二清冷。三甘美。四輕輭。五潤澤。六安和。七除饑渴。八長養諸根。具八種功德。利益眾生也。</p>
上有樓閣<p style="margin-left:2em">觀經云。眾寶國土。一一界上。有五百億寶樓。大本云。其講堂精舍宮殿樓觀。皆七寶莊嚴。自然化成者也。又大本云。是諸樓閣。有隨意高大。浮於空中若雲氣者。有不能隨意高大。止在地上者。以求道時。德有厚薄所致。</p>
池中蓮華<p style="margin-left:2em">青色者。名優鉢羅華。黃色者。名拘勿頭華。赤色者。名波羅摩華。白色者。名芬陀利華。觀經云。一一池中有六十億七寶蓮華。則非止四色。一一蓮華。團圍正等十二由旬。非止如車輪也。大本云。隨機所見。優劣不同耳。</p>
晝夜六時<p style="margin-left:2em">鈔云。此土日月循環。遶須彌而分晝夜。彼國既無須彌。又無日月。常明不昏。晝夜無辨。唯以花開鳥鳴而為晝。花合鳥棲而為夜也。</p>
曼陀羅華<p style="margin-left:2em">疏云。此天華名也。此云適意。亦名白華。</p>
舍利<p style="margin-left:2em">此云春鶯。亦云鶖鷺。</p>
迦陵頻伽<p style="margin-left:2em">此云妙音。出雪山。在殻時。其音<span class='corr'>已</span>超眾鳥。</p>
共命<p style="margin-left:2em">鈔云。雪山有二頭鳥。一曰迦婁嗏。一云優波迦婁嗏。是也。今刻繪作人身二首。恐非。</p>
和雅音<p style="margin-left:2em">鈔云。和則聽者躁心什。雅則聽者欲心平。由瑟缺於和。鄭聲背於雅。鳥兼二美。</p>
五根<p style="margin-left:2em">疏云。一信。二進。三念。四定。五慧。能生聖道。故名為根。</p>
五力<p style="margin-left:2em">疏云。即前五根。增長具有大力。故名為力。</p>
七菩提分<p style="margin-left:2em">疏云。即七覺支。一擇法。二精進。三喜。四除。五捨。六定。七念。七念者。修出世道時。善能覺了。常使定慧均平。若心沉沒。當念用擇進喜三支。察而起之。若心浮動。當念用除捨定三支。攝而伏之。念念調和。使中適故。</p>
八聖道分<p style="margin-left:2em">疏云。亦名八正道。謂一正見。二正思惟。三正語。四正業。五正命。六正精進。七正念。八正定。</p>
光明無量<p style="margin-left:2em">疏云。光明有二。一者智光。二者身光。復有二義。一者常光。二者放光。又光所因復有二義。一是萬德所成。一是本願所致。鈔云。十方諸佛頂中光明。有照一里二里者。如是漸遠。有照二百萬里者。有照一世界。二世界。如是漸遠。有照二百萬世界者。唯阿彌陀佛光明。照十方世界。無有窮盡。故號無量光佛。疏云。大本及觀經題。皆止云無量壽。不言光者。何義。盖以金光金體。不相離故。言壽。則光在其中矣。</p>
成佛十劫<p style="margin-left:2em">鈔云。今依唐譯云。十大劫亦應無量。如法華中。眾疑世尊成佛未久。云何曠劫菩薩。是所教化。佛言我實成佛以來。無量無邊劫。則彌陀成佛。其可量乎。</p>
阿鞞䟦致<p style="margin-left:2em">此云不退轉。又云阿唯越致。法華經云。是諸菩薩。皆阿唯越致。轉不退法輪。</p>
一生補處<p style="margin-left:2em">疏云。補處者。止此一生。次補佛位。即等覺菩薩也。鈔云。止此一生者。此土修行。捨身受身。千生萬生。未有窮<span class='corr'>已</span>。乃至證三果者。猶尚有生。阿羅漢地。方斷後有。不得成佛。今此唯餘一生。次即補佛。前如護明。後如慈氏。</p>
善根福德<p style="margin-left:2em">疏云。欲生彼國。須多善多福。今持名。乃善中之善。福中之福。正所謂發菩提心。而為生彼國之大因緣也。問。以持名為多善根福德。此經之外。別有證據否。答。歷歷可證。善根者。如大悲經。大莊嚴經論。華嚴第十四回向。皆以稱名為善根。而今經持名。正回向無上菩提之善根也。以阿彌陀佛。即無上菩提故。是則善中之善。名多善也。證福德者。如大品般若經。稱揚諸佛功德經。增一阿含經。及智論。皆以持名為福德之明證也。亦有二義。一者彌陀乃萬德名號。一名纔舉。萬德齊圓。不期於福。福<span class='corr'>已</span>俻故。二者以持念力。自然諸惡不作。眾善奉行。以之修福。福易集故。是則福中之福。名多福也。又引寶積十九經。雙顯持名為多善多福之明證。諸經皆以文長不述。當於彌陀經疏鈔考之。</p>
一心不亂<p style="margin-left:2em">疏云。一心不亂。言執持之極也。是為一經中之要旨。詳後念佛持法中考證○疏云。一心不亂下。有加二十一字。今所不用。以文義不安。盖上有執持名號四字。不可更著專持名號一句。上下重復。不成文義故。</p>
我見是利<p style="margin-left:2em">鈔云。此土修行。多劫升沉。不能解脫。今以稱名往生。遂登不退。較其利害。明若指掌。利即諸樂。害即眾苦。故當欣厭。</p>
阿閦鞞佛<p style="margin-left:2em">疏云。此。云不動。法身不動故。</p>
須彌相佛<p style="margin-left:2em">須彌。此云妙高。佛相如之。妙則三德圓融。高則逈出因位。</p>
大須彌佛<p style="margin-left:2em">佛德高大如須彌。超過眾生。</p>
須彌光佛<p style="margin-left:2em">疏云。佛光廣照。猶如須彌映蔽諸山。</p>
妙音佛<p style="margin-left:2em">疏云。法音圓妙。說法稱機故。</p>
日月燈佛<p style="margin-left:2em">日月燈。表佛三智。</p>
名聞光佛<p style="margin-left:2em">疏云。名稱普聞。如光遠照。</p>
大燄肩佛<p style="margin-left:2em">疏云。肩表二智。燄喻照耀。鈔云。二智者。權智照事。實智照理。</p>
須彌燈佛<p style="margin-left:2em">疏云。須彌為燈。照四天下。佛光照亦如是故。</p>
無量精進佛<p style="margin-left:2em">自利利人。未甞休息。</p>
無量壽佛<p style="margin-left:2em">靈芝云。同名甚多。決非法藏所成之彌陀也。以是本佛。不應自讚故。慈恩云。設若彌陀自讚。於理何妨。謂稱讚此法門。令眾生深信。非自伐也。</p>
無量相佛<p style="margin-left:2em">疏云。相好無盡故。</p>
無量幢佛<p style="margin-left:2em">疏云。功德高顯。喻之如幢。極其高顯。名無量也。</p>
大光佛<p style="margin-left:2em">相好殊特。如寶可貴。</p>
淨光佛<p style="margin-left:2em">淨表法身。光表應化。</p>
燄肩佛<p style="margin-left:2em">雙照真俗。如肩發燄。</p>
最勝音佛<p style="margin-left:2em">梵音深妙。超勝一切。</p>
難沮佛<p style="margin-left:2em">佛德堅密。不可沮壞。</p>
日生佛<p style="margin-left:2em">如日初生。無幽不照。</p>
網明佛<p style="margin-left:2em">智明如網。徧覆十界。</p>
師子佛<p style="margin-left:2em">如師子王。摧伏羣獸。</p>
名聞佛<p style="margin-left:2em">名稱普聞無量世界。</p>
名光佛<p style="margin-left:2em">名如日光。徧照一切。</p>
達磨佛<p style="margin-left:2em">疏云。此云法。鈔云。法者軌持義。以法軌持<span class='corr'>己</span>德。成<span class='corr'>己</span>法身。以法軌持他身。令諸眾生皆證法身故。</p>
法幢佛<p style="margin-left:2em">法相如幢。高出羣有。</p>
持法佛<p style="margin-left:2em">疏云。有二義。一者執中名持。不墮有無。善持中道妙法。二者執守名持。持此妙法。疏通三世。使不斷絕。</p>
梵音佛<p style="margin-left:2em">疏云。佛音清淨。無雜染故。</p>
宿王佛<p style="margin-left:2em">如月為宿王。眾星所拱。</p>
香上佛<p style="margin-left:2em">疏云。佛聖中聖。如香中香。最上無比。</p>
香光佛<p style="margin-left:2em">疏云。其香發光。如斷智二德故。斷德者。香能辟惡。有滅穢義。智德者。光能破暗。有智慧義。</p>
大燄肩佛<p style="margin-left:2em">大照發光。雙照二邊。</p>
雜色寶華嚴身佛<p style="margin-left:2em">善行因華。如實莊嚴法性之身。</p>
娑羅樹王佛<p style="margin-left:2em">娑羅。此云堅固。喻法身無變易故。</p>
寶華德佛<p style="margin-left:2em">四德如寶。如華開敷。</p>
見一切義佛<p style="margin-left:2em">洞達諸法甚深義趣。</p>
如須彌山佛<p style="margin-left:2em">如妙高山。眾聖中尊。</p>
恒河沙數諸佛<p style="margin-left:2em">恒河。亦云殑伽河。在中天竺無熱池側。其沙至細。與水同流。喻佛之多也。</p>
廣長舌<p style="margin-left:2em">如來三十二相云。舌大薄。覆面至髮際。今云覆大千者。極言舌相之廣長也○表無虗妄。無量劫來。口離四過。故感此相也。</p>
三千大千世界<p style="margin-left:2em">俱舍頌云。四大洲日月。須彌盧欲。梵世各一千。名一小千界。此小千千倍。名為中千。此中千千倍。名為大千。皆同一成壞。為萬億四天下。總為一佛土。</p>
說誠實言<p style="margin-left:2em">淨土或問云。釋迦見在世時。為弟子說彌陀經。預知末法眾生。少能信向。故引六方佛出廣長舌。以起其信。以破其疑也。</p>
不可思議<p style="margin-left:2em">想心不能及為不可思。情識名言不能及為不可議。</p>
護念<p style="margin-left:2em">護。為覆護。不使魔嬈。念。謂憶念。不令退失。</p>
稱讚諸佛<p style="margin-left:2em">釋迦稱讚阿彌陀佛。今言稱讚諸佛者。以佛佛體同。是故稱讚彌陀。即是稱讚諸佛。</p>
亦稱讚我<p style="margin-left:2em">彌陀亦同諸佛稱諸釋迦也。</p>
五濁<p style="margin-left:2em">楞嚴經云。譬如清水。投之沙土。土失流礙。水亡清潔。汩然渾濁。汝濁五重。亦復如是○略解云。人壽二萬歲時。即入劫濁。四濁增劇。聚在此時。瞋恚增劇。刀兵起。貪欲增劇。饑饉起。愚愔增劇。疾疫起。三災起故。煩惱倍隆。諸見轉熾。眾濁交凑。見濁者。身見。邊見。邪見。見取。戒取五利使。乃至六十二見等也。煩惱濁者。貪嗔癡慢疑五鈍使。乃至八百煩惱等是也。眾生濁者。攪五陰見慢果報。立此假名。命濁者。剎那生滅。催年促壽命也○宗鏡錄曰。居此濁亂之時。遮障增劇。境飄識焰。燒盡善根。業動心風。吹殘白法。着瞋魑魅之鬼趣。墮癡羅剎之網中。為貪愛王之拘留。被魔怨王之驅役。孰能頓悟。效此圓修。</p>
天人阿修羅等<p style="margin-left:2em">略解云。別舉三善道者。多受化之機故也。天謂梵釋欲色等天。阿修羅。此云非天。富樂同天而多謟誑。無天行故。等者。等於八部鬼神。見第四卷大力鬼註。</p>
難信之法<p style="margin-left:2em">疏云。淨土法門。一切世間之所難信。佛以惡世得道。復於惡世說此法以度眾生。又難中難也。難信有十。詳見鈔中。</p>
</div><p style="margin-left:2em"><span class='note-inline'>(還)</span>謹按此考證。勢難愽採。略舉其要耳。欲悉其義。當於彌陀經疏鈔考之。</p>
</div></div>
<div class='div-other'><a id='mulu123' />
<p class='h3'>拔一切業障根本得生淨土陀羅尼</p>
<div class='div-orig'><p class="dharani">南無阿彌多婆夜<span class='note-inline'>(一)</span>哆他伽哆夜<span class='note-inline'>(二)</span>哆地夜他<span class='note-inline'>(三)</span>阿彌利都婆毗<span class='note-inline'>(四)</span>阿彌利哆<span class='note-inline'>(五)</span>悉耽婆毗<span class='note-inline'>(六)</span>阿彌利哆<span class='note-inline'>(七)</span>毗伽蘭帝<span class='note-inline'>(八)</span>阿彌利哆<span class='note-inline'>(九)</span>毗伽蘭哆<span class='note-inline'>(十)</span>伽彌膩<span class='note-inline'>(十一)</span>伽伽那<span class='note-inline'>(十二)</span>枳哆伽利<span class='note-inline'>(十三)</span>莎婆訶<span class='note-inline'>(十四)</span></p>
</div>
<div class='div-commentary'><p style="margin-left:2em">考證</p>

<div class='div-note'>往生呪<p style="margin-left:2em">龍舒淨土文曰。誦此呪者。阿彌陀佛常住其頂。不令冤家為害。現世安穩。命終任意往生。或者疑云。無量眾生念此真言。佛豈能一一徧住其頂乎。曰。亦自然耳。譬如天上一日。普現一切水中。豈不自然哉。</p>
陀羅尼<p style="margin-left:2em">此云總持。謂持善不失。持惡不生○成佛心要云。自古諸師。皆說陀羅尼。因位聖賢不能曉解。但信而持之。滅障成德。又云。陀羅尼。是如來秘密心印。豈可以凡夫妄情籌量。不須強釋。惟宜諦而信之耳。</p>
曩謨<p style="margin-left:2em">又云柰麻。即南無也。上俱取聲不取字。此翻皈命。或翻恭敬。</p>
南無阿彌陀多婆夜<p style="margin-left:2em">淨土指歸云。此云皈命無量壽。</p>
哆他伽哆夜<p style="margin-left:2em">此云如來。</p>
哆地夜多<p style="margin-left:2em">此云。即說呪曰。以下方是密語○哆字與帶字同音。方得其正。地字讀作逮字○略解云呪。是梵語。中國之人持誦。不經師授。訛謬實多。此呪載養字函。書者節句差誤。後人沿襲。遂失其正。龍舒淨土文。樂邦文類等。不原其所以。執之為是。而反以正為悞。謬之甚矣今依正本。刊印行矣○蓮師亦以略解句讀為是。疏云。諸本句讀稍異。今依古本。經呪相聯。正顯密圓通義。兼持。則雙美畢具。單舉。亦交攝不遺。故曰。圓通。若專持佛名號。尤勝持呪。詳見疏鈔。</p>
</div></div></div>
<div class='div-other'><a id='mulu124' />
<p class='h3'>讚佛偈</p>
<div class='div-orig'>
<div class="lg regular"><div class='lg-row'>阿彌陀佛真金色　相好端嚴無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div><p>南無西生極樂世界大慈大悲阿彌陀佛</p>
<p>南無阿彌陀佛<span class='note-inline'>(五百聲或三百聲)</span></p>
<p>南無觀世音菩薩<span class='note-inline'>(十聲)</span></p>
<p>南無大勢至菩薩<span class='note-inline'>(十聲)</span></p>
<p>南無清淨大海眾菩薩<span class='note-inline'>(十聲)</span></p>
</div>
<div class='div-commentary'><p style="margin-left:2em">考證　淨土指歸曰。業報差別經曰。高聲念佛誦經。有十種功德。一能排睡魔。二天魔驚怖。三聲徧十方。四三塗息苦。五外聲不入。六令心不散。七勇猛精進。八諸佛歡喜。九三昧現前。十往生淨土。又大集十藏經云。小念見小佛。大念見大佛。釋云。大念者。大聲念佛也。小念者。小聲念佛也。奉勸世人。勵聲念佛。三昧易成。小聲念佛。遂多馳散。學者方知。非常人能曉也○念佛持珠手法當結佛印見造像經可考。</p>
</div></div>
<div class='div-other'><a id='mulu125' />
<p class='h3'>迴向文<span class='note-inline'>(見龍舒淨土文　若欲全備念西方願文見誓願章)</span></p>
<div class='div-orig'><p style="margin-left:1em"><span class='note-inline'>(眾某等)</span>一心歸命極樂世界阿彌陀佛。願以淨光照我。慈誓攝我。我今為脫娑婆苦報。求生淨土。滿菩提願。發至誠心。修行淨業。願以禮念如來聖號。諷經誦呪。眾善功德。投入如來誓願海中。承佛慈力。諸罪消滅。淨因增長。我若臨欲命終。自知時至。身無痛苦。心無貪戀。意不顛倒。如入禪定。佛及聖眾。手持金臺。異香天樂。來迎接我。如一念頃。生極樂國。華開見佛。即聞佛乘。頓開佛慧。即證無生。廣度有情。同歸淨土。惟願如來特垂救濟。十方三世一切佛。一切菩薩摩訶薩。摩訶般若波羅蜜。</p>
</div>
<div class='div-commentary'><p style="margin-left:2em">考證　淨名經曰。志常安住。方便迴向。僧什曰。萬善無常。隨意所成。故須方便迴向佛道。如瓶沙王被繫在獄。獄孔中遙見佛於山上往來。心大歡喜。應生兜率天。在路中。聞毗沙門天王食香。自以饑餓而死。心甚樂著。我今當往生彼食處。即時於毗沙門樓上化生。小既迴向。大亦宜然。人之迴向淨土者。有不生淨土哉○宗鏡錄曰。經云。佛言有三種迴向。何等為三。謂過去空。當來空。現在空。無有迴向者。亦無迴向法。亦無迴向處。作是迴向時。三處皆清淨。以此清淨功德。與一切眾生。共迴向阿耨多羅三藐三菩提。作是迴向。無有凡夫及凡夫法。乃至亦無有佛。及迴向者。何以故。法性無緣。不生不滅。無所住故。愚按懺悔有理有事。今迴向亦然。龍舒之文。事迴向也。宗鏡之說。理迴向也。二者固不可偏廢。但下學而未能上達者。事迴向尤不可缺矣。</p>

<div class='div-note'>般若<p style="margin-left:2em">宗鏡錄曰。萬行皆由般若成立。若萬善無般若。空成有滿因。不契無為果。故知般若。是險惡境中之導師。迷闇室中之明炬。生死海中之智檝。煩惱病中之良醫。碎邪山之大風。破魔軍之猛將。照幽塗之赫日。警昏識之迅雷。扶愚盲之金鎞。沃渴愛之甘露。截愛網之慧力。濟貧乏之寶珠。若般若不明。萬行虗設。</p>
</div></div>
<div class='div-orig'><p>南無阿彌陀佛<span class='note-inline'>(一稱一拜四十八拜或二十四拜)</span></p>
<p>南無觀世音菩薩<span class='note-inline'>(三稱三拜)</span></p>
<p>南無大勢至菩薩<span class='note-inline'>(三稱三拜)</span></p>
<p>南無清淨大海眾菩薩<span class='note-inline'>(三稱三拜)</span></p>
<p style="margin-left:1em">自歸依佛。當願眾生。體解大道。發無上心<span class='note-inline'>(一拜)</span></p>
<p style="margin-left:1em">自歸依法。當願眾生。深入藏經。智慧如海<span class='note-inline'>(一拜)</span></p>
<p style="margin-left:1em">自歸依僧。當願眾生。統理大眾。一切無礙<span class='note-inline'>(和南聖眾)</span></p>
</div>
<div class='div-commentary'><p style="margin-left:2em">晨昏二課畢詣釋迦佛前稱云。</p>
</div>
<div class='div-orig'><p>南無娑婆教主大慈大悲釋迦牟尼佛<span class='note-inline'>(三稱三拜)</span>。</p>
</div>
<div class='div-commentary'><p style="margin-left:2em">考證</p>

<div class='div-note'>娑婆<p style="margin-left:2em">此翻能忍。言此土眾生。能忍三毒諸煩惱故。又真諦三藏翻為忍土。謂劫初梵王名忍。為世界主也。</p>
大慈大悲<p style="margin-left:2em">初門曰。佛住大慈心中。以大慈善根力故。能實與一切眾生世間樂。及出世間樂。故云慈能與樂。若四無量中慈。唯心念與樂。而眾生實未得樂。故不名大也○佛住大悲心中。以大悲善根力故。能實拔一切眾生世間苦。分段生死苦。及變易生死苦。故云悲能拔苦。前四無量中悲。雖心念救苦。而眾生實未得脫苦。故不名大也。</p>
釋迦牟尼<p style="margin-left:2em">華嚴註云。此翻能仁寂默。能仁。姓也。寂默。字也。昔有輪王姓甘蔗氏。聽四妃之譖。擯四太子。至雪山。自立城居。以德懷人。父王悔憶。遣使往召。辭過不還。乃三嘆我子釋迦。因此命氏。此說與折疑論不同。未知孰是○本行經云。諸釋種立性憍慢。及見太子。悉皆默然。王曰。宜字牟尼。故名○妙明折疑論曰。漢西數萬里。有國曰迦維羅。王姓釋迦。父名淨飯。太夫人曰摩耶。佛本居兜率天宮。以先佛迦葉般涅槃後。佛補處。名曰護名。實以三祇位滿。萬德果圓。宿念未周。示同生滅。駕日輪香象。托廕王宮。以太夫人摩耶為母。以周昭王甲寅二十四年四月八日。毗蘭園中。右脇而生。即能縱行七步。目顧四方。一手指天。一手指地。曰天上地下。惟吾獨尊。具三十二種大人相。八十種隨<span class='corr'>形</span>好。年十九。壬辰二月八日。呼車匿鞁朱騌。遊看四門。逢僧了法。不樂王宮。亟欲修心。迨夜之央。淨居天人報曰。太子可出宮。今正是時。於是跨犍陟。僕車匿。天人捧駕。飛空而去。投身雪嶺之上。趺坐盤石。靜思六年。遂成佛果○頌曰。十九逾城六苦行。五歲歷三十城。說法度生五十年。是則共當八十壽○又梵網經云。悉達七歲家出家。三十成道。發隱曰。大藏經譜。文各稍殊。而疏主於斯。又無明釋。七歲三十。義極難辨。然則竟誰從乎。曰十九出家。六年成道。茲為近。吾從眾○佛至周定王癸酉年。二月十五日入涅槃○佛有正法。有像法。有末法。正法住世五百年。始於周定王甲戌年。終於周貞定王癸巳年。像法住世一千年。始於貞定王甲午年。終于梁元帝癸酉年。末法住世一萬年。始于甲戌。至癸丑滿一萬年。月光菩薩出此方。說法度生。滿五十二年入涅槃。</p>
</div></div>
<div class='div-orig'><p>又詣護法神前云。</p>
<p>南無三洲感應護法韋䭾尊天<span class='note-inline'>(三稱三拜)</span>。</p>
</div>
<div class='div-commentary'><p style="margin-left:2em">考證<span class='note-inline'>(詳見誓願章)</span></p>
<p style="margin-left:2em"><span class='note-inline'>(還)</span>謹按前課如經呪等項。迴向等文。懺悔等法。隨人志願加入。不必拘此。他如龍舒居士。所謂行持十念於一茶之頃。為事<span class='note-inline'>(煩務)</span>冗者之權教耳。否則大簡恐無以攝人之心。又如永明禪師。課定一百八事於一日之間。唯年富力強者可則効耳。否則言難適所以阻人之進。善於脩行者。當自酌之。</p>
<p style="margin-left:2em">考證</p>

<div class='div-note'>自酌<p style="margin-left:2em">成道記云。佛在日。有長者子名億耳。投佛出家。日夕精勤苦行。久無所證。佛問曰。汝在家日能彈琴耶。答。能。佛問絃太急太緩時如何。答。聲不成曲。又問絃得中時如何。答。曲韻方成。佛云。我法中。出家求道者亦如是。太急則疲倦。太緩則懈怠。得中。則其道成矣。億耳奉教。不月餘。證阿羅漢果。由是觀之。則功課之煩簡。當自酌明矣。</p>
</div></div></div></div>
<div class='div-other'><a id='mulu126' />
<p class='h2'>六時念佛篇</p>
<div class='div-other'><a id='mulu127' />
<p class='h3'>論念佛正因</p>
<div class='div-orig'><p>大阿彌陀經曰。第二十七願。我作佛時。諸天人民至心信樂。欲生我剎。十聲念我名號。必遂來生。不得是願。終不作佛。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按王居士謂佛自開念誦法門。此可證矣。他如文殊菩薩。則曰。諸修行門。無如念佛。大勢至菩薩。則曰。我以念佛心。入無生忍。及觀歷代諸師。亦多以念佛三昧往生。至有日課五六七萬者。胡今人之見念佛。嗤之以為愚。何其謬哉。</p>
<p style="margin-left:2em">考證</p>

<div class='div-note'>文殊勸念佛<p style="margin-left:2em">往生集曰。唐法照甞於鉢內見五色雲。有梵剎曰大聖竹林寺。後詣五臺。見異光。果得竹林寺。入講堂。則文殊在西。普賢在東。照作禮問曰。末代凡夫。未審修何法門。文殊告曰。諸修行門。無如念佛。我以念佛。得一切種智。又問。當云何念。曰此世界西有阿彌陀佛。彼願力不可思議。汝當繼念。毋令斷絕。決定往生。</p>
念佛三昧<p style="margin-left:2em">大勢至云。彼佛教我念佛三昧。般舟經云。佛云修念佛三昧。得生我國。往生集中。載諸師修念佛三昧往生者。不可枚舉○華嚴疏云。師子筋為琴絃。一奏。眾絃皆絕。人修念佛三昧。諸煩惱皆滅。</p>
日課五六七萬<p style="margin-left:2em">往生集云。唐懷<span class='corr'>玉</span>。日課佛號五萬聲。天寶元年化去○唐寶相。日課佛號六萬聲。亦化云○唐道綽。念佛以七萬為限。貞觀二年化去。</p>
</div></div>
<div class='div-orig'><p style="margin-left:1em">蓮宗寶鑑曰。盖聞恒河沙數眾如來。彌陀第一。十方微塵諸佛剎。極樂是歸。至理本祗唯心。初門必由因地。欲超生死。以淨土為歸趣之方。將證涅槃。故念佛為正心之要。先明落處。乃望果以修因。漸履玄途。是從因而至果。故知集群賢而結社。有其旨焉。專念佛而勸人。興其教也。是以一念興而萬靈知。信心生而諸佛現。纔稱寶號。<span class='corr'>已</span>投種於蓮胎。一發菩提。即標名於金地。嗟乎。識昏障重。信寡疑多。貶淨業為權乘。嗤持誦為麤行。豈非耽溺火宅。自甘永劫之沉迷。悖悷慈親。深痛一生之虗喪。須信非憑他力。截惑業以無由。不遇此門。脫生死而無路。誓同諸佛。敢効前修。勸勉後賢。深崇此道。</p>
</div>
<div class='div-commentary'><p style="margin-left:2em">考證</p>

<div class='div-note'>惑業<p style="margin-left:2em">初門曰。見思兩道。惑障不同。欲明見思二惑。先明十使。十使者何。五利使。五鈍使也。五鈍使者。一貪欲使。二嗔恚使。三無明使。迷惑不了之心。名為無明。四慢使。自恃輕他之心曰慢。五疑使。迷心乖理。猶豫不決。曰疑。五利使者。六身見使。若於名色陰入界中。妄計為身。名為身見。七邊見使。執邊之心。於四邊不了。隨見一邊為實。餘邊悉為妄語。名為邊見。八邪見使。邪心取理。故名邪見。九見取使。於非真勝法中。謬見涅槃。生心而取。故曰見取。十戒取使。於非戒中謬以為戒。所以進行。故曰戒取○見思二惑。共九十八使○見諦惑。欲界三十二使。苦諦下共有十使。集諦下有七使。除身見邊見戒取。滅諦下有十使。亦除身見邊見戒取。道地有八使。<span class='corr'>但</span>除身見邊見。故欲界四行下。合有三十二使○見諦惑。色界二十八使。苦諦下有九使。除嗔。集諦下有六使。除嗔身見邊見戒取。道諦下有七使。亦除嗔及身見邊見。故色界四行。合有二十八使○見諦惑。無色界二十八使。苦諦下有九使。集諦下有六使。滅諦下有六使。道諦下有七使。若取若除。皆如色界中分別。故無色四行下。合有二十八使。共八十八使也○思惟惑。欲界四使。一貪。二嗔。三痴。四慢。此四使從斯陀含向入修道斷。乃至阿那含果。九品方盡○思惟惑。色界三使。一貪。二痴。三慢。此二使。並是阿羅漢向用修道智斷也○思惟惑。無色界三使。一貪。二癡。三慢○共有十使。合前見諦惑為九十八使。</p>
</div></div>
<div class='div-orig'><p style="margin-left:1em">賾禪師淨土文曰。夫以念為念。以生為生者。常見之所失也。以無念為無念。以無生為無生者。邪見之所惑也。念而無念。生而無生者。第一義諦也。是以實際理地不受一塵。則上無諸佛之可念。下無淨土之可生。佛事門中不捨一法。則總攝諸根。盖有念佛三昧。還源要術。示開往生一門。所以終日念佛而不乖於無念。熾然往生而不乖於無生。故能凡聖各住自位。而感應道交。東西不相往來。而神遷淨域。此不可得而致詰也。</p>
<p style="margin-left:1em">蓮池禪師曰。念佛有三義。信。願。行。是<span class='corr'>已</span>。信謂信生佛不二。眾生念佛。定得往生。究竟成佛故。如經所云。汝等皆當信受我語是也。願謂信非徒信。如子憶母。瞻依向慕。欲往生故。如經所云應當發願。生彼國土是也。行謂願非虗願。常行精進。念念相續。無有間斷故。如經所云。執持名號。一心不亂。是也。此之三事。號為資糧。資糧不充。罔克前進。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按資糧一部。止信願行三義。所包甚廣。今念佛乃資糧之一事。而亦以三義貫之。所該何甚狹也。噫。資糧為修行之要法。而念佛又資糧之要法。詩不云乎。如切如磋。如琢如磨。資糧之信願行。切也。琢也。念佛之信願行。磋也。磨也。<span class='corr'>已</span>精而益精。<span class='corr'>已</span>密而益密。其念佛之資糧歟。</p>
</div>
<div class='div-orig'><p style="margin-left:1em">又曰。唯此念佛法門。三輩九品。悉皆度脫。徹上則三心圓發。直入無生。徹下。則十念成功。亦生彼國。所謂不離一法。巧被諸根。豪傑無下抑之羞。庸愚有仰攀之益。無機不收。有情皆攝者也。</p>
<p style="margin-left:1em">又曰。念佛一路。即是入理妙門。圓契五宗。弘該諸教。精微莫測。廣大無窮。鈍根者。得之而疾免苦輪。利根者。逢之而直超彼岸。似粗而細。若易而難。普願深思。慎勿忽也○問念佛法門。既在五停。盖是小乘。非菩薩道。答。不淨數息。皆具偏圓。不曰有圓教念佛乎。思之。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按古今禪師稱讚念佛法門。不可勝載。聊具二三。念佛之為正因可知矣。</p>
<p style="margin-left:2em">考證</p>

<div class='div-note'>圓契五宗<p style="margin-left:2em">天台五宗。曰臨濟。曰溈仰。曰曹洞。曰法眼。曰雲門。臨濟痛快。溈仰謹嚴。曹洞細密。法眼詳明。雲門高古。此其大槩耳。</p>
弘該諸教<p style="margin-left:2em">成佛心要云。顯教者。謂大乘始教有二。一法相宗。謂深密佛地等數十本經。瑜伽唯識等數百卷論。說一切法皆是唯識。了二空真理。修六度萬行。趣大乘佛果。於中多談法相之義。二無相宗。謂諸部般若等千餘卷經。中百門等數本論文。說一切法。本來是空。無始迷情。妄認為有。欲證菩提。以為所得。修習萬行。於中多談無相空義。斯之兩宗。皆是大乘初門。故名曰始。始者初也。三。一乘終教。謂法華涅槃等四十餘部經。實性佛性等十餘論。說一切眾生皆有佛性。從本<span class='corr'>已</span>來。靈明不昧。了了常知。無始迷倒。不自覺悟。欲成佛果。先須了悟自家佛性。後方稱性修習。本有無量妙行。多談法性。是大乘盡理之教。故名曰終。終者盡也。四。一乘頓教。謂楞伽思益經文。達磨所傳禪宗。說一切妄想本空。真心本淨。元無煩惱。本是菩提。惟談真性。不依位次成佛。故名曰頓。五。不思議圓教。謂華嚴一經。十地一論。全說毗盧法界普賢行海。於中所有。若事若理。若因若果。一具一切。重重無盡。總含諸教。無法不收。稱性自在。無障無礙。逈殊偏說。故名為圓。此之五教。前者是淺是權。後者是深是實○註云。今且據對待而論。前四是權。後圓是實。若缺前四教。亦非圓暢。若五教俱傳。偏圓共讚。逗根方足。</p>
外凡五停<p style="margin-left:2em">見誓願章考證。</p>
</div></div></div>
<div class='div-other'><a id='mulu128' />
<p class='h3'>念佛持法</p>
<div class='div-commentary'><p style="margin-left:2em">疏云。持有數種。一者明持。謂出聲稱念。二者默持。謂無聲密念。三者半明半默持。謂微動唇舌念。呪家名金剛持是也。又或記數持。或不記數持。隨便皆可。此言常時念佛持法。若佛前功課。自當高聲念誦。見前對越篇考證。自當記數念佛。其持珠手法現造像經可考之。</p>
</div>
<div class='div-orig'><p>佛說阿彌陀經曰。若有善男子。善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛與諸聖眾現在其前。是人終時。心不顛倒。即得往生阿彌陀佛極樂國土。</p>
<p style="margin-left:1em">蓮師疏曰。彌陀名號。是標念境。執持一心。是明念法。一日七日。是尅念期。非境。則法無所施。非法。則境為虗立。非期。則雖境勝法強。懈怠因循。功不速建。三事具故。能令淨業決定成就。</p>
</div>
<div class='div-commentary'><p style="margin-left:2em">考證</p>

<div class='div-note'>執持<p style="margin-left:2em">執者。聞斯受之。勇猛果決。不搖奪故。持者。受斯守之。常永貞固。不遺忘故。若單言持。各分事理。憶念無間。是謂事持。體究無間。是謂理持。</p>
</div></div>
<div class='div-orig'><p style="margin-left:1em">疏云。一心不亂言執持之極也。是為一經要旨。心者。揀口誦而心不念也。一者。揀心雖念而念不一也。不亂者。揀念雖一而有時乎不一也。一心不亂。淨業之能事畢矣。</p>
</div>
<div class='div-commentary'><p style="margin-left:2em">考證</p>

<div class='div-note'>一心<p style="margin-left:2em">疏云。一心不亂。而事理各別。初事一心者。如前憶念。信力成就。名事一心。鈔云。憶念者。聞佛名號。常憶常念。以心緣歷。字字分明。前句後句。相續不斷。行住坐臥。唯此一念。不為貪嗔煩惱諸念之所雜亂者。是也。事上即得。理上未徹。唯得信力。未見道故。名事一心也○疏云。理一心者。如前體究。獲自本心。故名理一心。於中復二。一者。了知能念所念。更非二物。唯一心故。二者。非有非無。非亦有亦無。非非有非無。離於四句。唯一心故。此純理觀。不專事相。觀力成就。名理一心。鈔云。體究者。聞佛名號。不唯憶念。即念反觀。體察究審。鞠其根源。體究之極。於自本心。忽然契合。中二義者。初即如智不二。能念心外。無有佛為我所念。是智外無如。所念佛外。無有心能念於佛。是如外無智。非如非智。故唯一心。二則寂照難思。若言其有。則能念之心。本體自空。所念之佛。了不可得。若言其無。則能念之心。靈靈不昧。所念之佛。歷歷分明。若言亦有亦無。則有念無念俱泯。若言非有非無。則有念無念俱存。非有則常寂。非無則常照。非雙亦。非雙非。則不寂不照。而照而寂。言思路絕。無可名狀。故唯一心。斯則能所情消。有無見盡。清淨本然之體。更有何法而雜亂。以見諦故。名理一心也。</p>
現在其前<p style="margin-left:2em">疏云。<span class='corr'>但</span>能一心不亂。命終之時。佛必現前。以自力佛力。感應道交。自力者。人命終時。平生善惡。自然現前。如十惡五逆。地獄現前。慳貪嫉妬。餓鬼現前。乃至五戒十善。人天現前。今專念佛。一心不亂。則淨念成就。清淨心中。寧不佛現前乎。楞嚴所謂憶佛念佛。現前當來必定見佛。是也。佛力者。經中所謂念佛眾生。攝取不捨。是也。若依般若。則自力復二。一者念力。二者本有佛性力。兼以佛攝取力。乃成三力。本有如舟船。念佛如帆楫。佛攝取如便風。三事周圓。必登彼岸矣。</p>
心不顛倒<p style="margin-left:2em">疏云。以一心不亂。故不顛倒。以不顛倒故。不生他處。即得者。言其速也。鈔云。顛倒者。由其平日隨順妄想。不修正念。心多散亂。將捨煖觸之時。一生所作。俱現於前。心神惶怖。動止揮霍。應入地獄者。刀山劍樹。視作園林。應墮畜生者。馬腹驢胎。認為堂宇。就令作善。合為人天。未免憎愛父母。乃至小聖初心。猶不能正知出入。皆所謂顛倒也。乘此顛倒。三界七趣。隨業受生。今既一心不亂。則內凝正念。外感佛迎。捨此報身。竟生彼國。如佛言隨其心淨。則佛土淨。又言一切國土。唯想所持。淨想成就。必得往生。固無疑也。速者。不經中陰。不隔時日。如觀經所謂如彈指頃。生極樂國也。</p>
</div></div>
<div class='div-orig'><p style="margin-left:1em">淨土或問曰。世網中人。若是痛念無常。用心真切者。不問苦樂逆順。靜閙閑忙。一任萬緣交擾。八面應酬。與他念佛。兩不相妨。不見古人道。朝也阿彌陀。暮也阿彌陀。假饒忙似箭。不離阿彌陀。每日或念三萬聲。一萬聲。三千聲。一千聲。定為日課。不容一日放過。又有忙冗之極。頃刻無間者。每日晨朝十念。積久功成。亦不虗廢。念佛之外。或念經禮佛。懺悔發願。種種結緣。種種作福。隨力布施。修諸善功以助之。如此。非惟決定往生。亦必增高品位矣。</p>
<p style="margin-left:1em">又曰。念佛者。或專緣三十二相。繫心得定。開目閉目。常得見佛。或但專稱口號。執持不散。亦於現身而得見佛。稱佛之法。必須制心。不令散亂。念念相續。繫緣佛號。口中聲聲喚阿彌陀佛。以心緣歷。字字分明。稱佛名時。無多少。並須一心一意。心口相續。如此。方得一念滅八十億劫生死之罪。若不然者。滅罪良難。善道和尚有專修無間之說。專修者。謂眾生障重。境細心粗。識颺神飛。觀難<span class='note-inline'>(成就)</span>是以大聖悲憐。直勸專稱名號。止由稱名易故。若能念念相續。畢命為期。百即百生。何以故。無外襍緣。得正念故。若捨真終。而終襍業以求生者。百中希得一二。乃由襍緣亂動。失正念故也。觀其專修無間之說。要緊只在念念相續。故孤山有云。不可等閒發願。散亂稱名。永明亦云。直須一心皈命。盡報精修。念佛發願之時。懇苦翹誠。無諸異念。如就刑戮。怨賊所追。水火所迫。一心求救。願脫苦輪。速證無生。廣度含識。紹隆三寶。誓報四恩。如斯志誠。方不虗棄。如或言行不稱。信願輕微。無念念相續之心。有數數間斷之意。恃其懈怠。臨終望生。但為業障所遮。恐難值其善友。風火逼迫。正念不成。何以故。如今是因。臨終是果。應須因實。果則不虗故也。</p>
<p style="margin-left:1em">蓮池禪師曰。孔子言終食造次顛沛不違仁。此不違工夫。雖是不易到。然作而不止。乃成自然。況久久行持。忽地有箇省處。則苦樂逆順。道在其中。所謂咳唾掉臂。無不是祖師西來意。念佛者。亦在乎熟之而<span class='corr'>已</span>矣。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按淨土或問<span class='note-inline'>(前一段所)</span>云。申明事一心也。而理在其中矣。後一段所云。申明理一心也。而事在其中矣。至於蓮師所云。則一心圓融。渾然純熟。及其成功則一也。而事理不必辨矣。嗚呼。念佛至此。尚何遺法之有哉。</p>
</div>
<div class='div-orig'><p style="margin-left:1em">蓮池禪師曰。或問今見世人念佛者多。生西方成佛者少。何也。答。此有三故。一者。口雖念佛。心中不善。以此不得往生。奉勸世人。既是念佛。便要依佛所說。要積德修福。要孝順父母。要忠事君王。要兄弟相愛。要夫婦相敬。要至誠信實。要柔和忍耐。要公平正直。要陰隲方便。要慈愍一切。不殺害生命。不凌辱下人。不欺壓小民。但有不好心起。著力念佛。定要念退這不好心。如此纔是念佛的人。定得成佛。二者。口雖念佛。心中胡思亂想。以此不得往生。奉勸世人。念佛之時。按定心猿意馬。字字分明。心心照管。如親在西方。面對彌陀。不敢散亂。如此纔是念佛的人。定得成佛。三者口雖念佛。心中只願求生富貴。或說我等凡夫。料得西方無有我分。止圖來世不失人身。此則不合佛心。佛指引你生西方。你却自不願。以此不得往生。奉勸世人。凡念佛者。決意求生西方。休得疑惑。如天宮富貴。福盡也要墮落。何況人間富貴。能有幾時。若說你是凡天。西方無分。則聖賢多是凡夫做。安知你不生西方也。便可發廣大心。立堅固志。誓願往生。見佛聞法。得無上果。廣度眾生。如此纔是念佛的人。定得成佛。</p>
</div>
<div class='div-commentary'><p style="margin-left:2em">考證</p>

<div class='div-note'>孝順父母<p style="margin-left:2em">觀孝名為戒之經。則修諸德行。以孝順父母為先。觀為善陰隲之書。則作諸善事。以陰隲方便為首。故以二者考證之○寶藏經云。孝順父母。天主帝釋在汝家中。又能行孝。大梵尊天在汝家中。又能盡孝。釋迦文佛在汝家中。睒魔菩薩。親服患愈。慈心童子。火輪速滅。即其靈應。發隱曰。善事父母。謂奉養無方。服勤有道。孝之始也。帝釋臨焉。又能行者。凡是孝道。無不舉行。孝之中也。梵王臨焉。又能盡者。現生父母。前生父母。歷生父母。無不酬答。孝之終也。釋迦臨焉。天能聽卑。佛徧一切。簡在冥加。理有之也。故[耳*炎]魔割目救父。而沉痾愈於一朝。慈心發願代苦。而火輪消於頃刻。至行動天。真誠感佛。正猶是耳。恐世不信。說云何天佛得在你家。故引二事以證之也。</p>
陰隲方便<p style="margin-left:2em">龍舒曰。大觀間。有一官員。其父<span class='corr'>已</span>故。一日出外。見其父乘馬。前行。不顧其子。其子乃呼曰。我與父。生為父子。何無一言以教我。其父曰。學葛繁。問葛何人。曰。世聞人。遂訪問所在。其時為鎮江大守。乃性見之。言其故。且問葛何以見重於幽冥如此。答云予始者日行一利人事。其次行二事三事。或至十事。于今四十年。未甞一日廢。問何以利人。葛指座間脚踏子云。若此物置之不正。則蹙人足。予為正之。亦利人事也。又若人渴者。能飲以一杯水。亦利人事也。唯隨事而行之。上自卿相。下至乞丐。皆可以行。唯在乎久而不廢耳。其子拜而退。葛後以高壽坐化而去。葛兼修淨業。以是回向。後有僧神遊淨土。見葛在焉。由是觀之。則陰隲方便者。可即小以[口*命]大矣。</p>
</div></div></div>
<div class='div-other'><a id='mulu129' />
<p class='h3'>論念佛勝利</p>
<div class='div-orig'><p style="margin-left:1em">賓主盤桓曰。持念佛名。為有二種殊勝利益故。內則令念者覺斯無量壽。即可解脫此有限生死之身。外則實有彼佛願力。以接引念佛者臨終往生淨土。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按此二種。乃勝利之綱領。後之四方便。十利益。諸感應。特其節目耳。雖十利益有接引之說。實無歸重之意也。故表章之。</p>
</div>
<div class='div-orig'><p style="margin-left:1em">蓮池禪師疏曰。念佛一門。最為方便。略陳有四。一。不值佛出世常得見佛方便。二。不斷惑業。得出輪迴方便。三。不修餘行。得波羅密方便。四。不經多劫。得疾解脫方便。</p>
</div>
<div class='div-commentary'><p style="margin-left:2em">考證　鈔云。得常見佛者。起信論云。有初學是法。其心怯弱。以娑婆不常值佛。惧謂信心難就。如來有勝方便。攝護信心。謂專意念佛。即生佛土。常見於佛。如修多羅說專念西方阿彌陀佛。即得往生。終無有退。此經則七日一心。佛現在前是也。故知靈山<span class='corr'>已</span>過。龍華未來。無佛世中而得見佛。是名最勝第一方便。得出輪迴者。由惑起業。由業感報。往來六道輪轉無窮。依餘法修。直至惑盡。始得出離。而托質世間。升沉未保。唯茲念佛。帶惑往生。以<span class='corr'>己</span>念力。及佛攝受大神力故。一生彼國。即超三界。不受輪轉。經云。眾生生者。皆是阿鞞䟦致是也。是為最勝第二方便。得波羅蜜者諸菩薩眾。有恒河沙劫中修六度萬行。未能滿足。而今一心念佛。萬緣自捨。即布施波羅蜜。一心念佛。諸惡自止。即持戒波羅蜜。一心念佛。心自柔軟。即忍辱波羅蜜。一心念佛。永不退墮。即精進波羅蜜。一心念佛。餘想不主。即禪定波羅蜜。一心念佛。正念分明。即般若波羅蜜。推而極之。不出一心。萬行具足。如大本法藏願云。若我成佛。國中有情。不獲神通自在波羅蜜多。不取正覺。是為第三最勝方便。得疾解脫者。智論云。有諸菩薩。自念謗大般若。墮惡道中。歷無量劫。雖修餘行。不能滅罪。後遇知識。教念阿彌陀佛。乃得滅罪。超生淨土。又十住斷結經云。是時座中有四億眾。自知死此生彼牽連不斷。欲為之源。樂生無欲國土。佛言西方有佛。名曰無量壽。其土清淨。無淫怒癡。蓮華化生。汝當生彼。故大本云菩薩欲令眾生速疾安住無上菩提者。應當起精進力。聽此法門。古謂欲得一生取辦。便於是法留心。是名最勝第四方便。</p>
</div>
<div class='div-orig'><p style="margin-left:1em">淨土或問曰。經中道受持佛名者。現世當獲十種利益。一者。常得一切諸天大力神隱形守獲。二者。常得一切菩薩常隨<span class='note-inline'>(守獲三者)</span>常得諸佛晝夜護念。阿彌陀佛常放光明。攝受此人。四者。一切惡鬼皆不能害。一切蛇龍毒藥悉不能中。五者。水火冤賊。刀箭牢獄。橫死枉生。悉皆不受。六者。先所作業。悉皆消滅。所殺冤命。彼蒙解脫。更無執對。七者。夜夢正直。或復夢見阿彌陀佛勝妙色相。八者。心常歡喜。顏色光澤。氣力充盛。所作吉利。九者。常為一切世間人民恭敬供養。歡喜禮拜。猶如敬佛。十者。命終之時。心無怖畏。正念見前。得見阿彌陀佛及諸聖眾。接引往生淨土。如此十種利益。經文具載。乃佛口之所宣也。既是現生皆有利益。然則世出世間。要緊法門。無如念佛者矣。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按龍舒淨土文。敘念佛現世感應一卷。不可不知。有念佛薦亡如張繼祖者。有念佛却鬼如陳企者。有念佛脫難如邵希文者。有念佛安寢如劉仲慧者。有念佛屋不壓死如瞽婦者。有念佛而風疾不作如王居士者。有念佛而痁疾遂愈如李子清者。有念佛眼明如阮嫂者。有念佛痼疾皆愈如梁氏女者。有念佛治病得愈如秀州僧者。有念佛孫兒免難如鄉老者。有見殺生念佛得福如鄭鄰者。由此推之。念佛勝利。奚啻十種而<span class='corr'>已</span>哉。</p>
<p style="margin-left:2em">考證</p>

<div class='div-note'>念佛薦亡<p style="margin-left:2em">龍舒王居士曰。予甞與張繼祖言西方事。繼祖信之。其乳母死。多為念阿彌佛追薦。一夕夢乳母來謝而別去。此念佛追薦之効也。</p>
念佛却鬼<p style="margin-left:2em">予同郡陳企。甞妄殺人。後見鬼現。企畏惧。急念阿彌陀佛。鬼不敢近。企念佛不<span class='corr'>已</span>。鬼遂不現。後常念佛。臨終坐化。</p>
念佛脫難<p style="margin-left:2em">晉江邵希希文為士人時。夢至一官府。人皆稱安撫。行至前。見一官員問云。汝知汝未及第因否。對曰不知。引希文去。見一大鑊煑蛤蜊。見希文。及作人言。呌其姓名。希文遂念阿彌陀佛。方念一聲。蛤蜊皆變作黃雀飛去。希文後果乃第。至安撫使。以此見殺生阻人前程不可不戒。又見佛力廣大。不可不敬也。</p>
念佛安寢<p style="margin-left:2em">予舊相識劉仲慧。以夜夢多恐惧。予勸以念阿彌陀佛。仲慧志誠高聲念百八徧。當夜遂安寢。次日如前念誦。自此皆得安寢。</p>
念佛屋不壓死<p style="margin-left:2em">有一老婦雙瞽。令小兒牽行。常念阿彌陀佛。一日息於舊屋之下。忽傾倒。小兒走出。老婦在下。乃有二木相住。護於老婦之上。得不死。</p>
念佛風疾不作<p style="margin-left:2em">王居士於金山借阿彌陀。佛經。欲校勘刻板廣傳。舉筆之時。右手有風。其指自掉。寫字不便。乃舉指念阿彌陀佛。與觀世音菩薩數聲。禱除風疾。以成就此經。禱畢。指遂不掉。以至終帙無恙。以此見佛菩薩只在目前。但人信心不至耳。</p>
念佛愈痁<p style="margin-left:2em">官員李子清。久苦痁疾予乃授以一方。臨發時。專念阿彌陀佛。子清從之。其日遂愈八分。次日復如是遂全愈。子清由是篤信佛理。</p>
念佛明眼<p style="margin-left:2em">予同郡有阮嫂。患兩目將盲。常念阿彌陀佛。遂得開明。此予親見之。</p>
念佛愈痼疾<p style="margin-left:2em">梁氏女雙目俱盲。念阿彌陀佛三年。繫念不絕。雙目開明。又馮氏夫人念佛。久病自愈。</p>
念佛治病<p style="margin-left:2em">秀州一僧。常念阿彌陀佛。為人治病。常得全愈。</p>
念佛兒孫免難<p style="margin-left:2em">予鄉村間有一老人。每有事。必合掌至額。念阿彌陀佛。其孫兒方二三歲。因隨母至田野。忽失之。後數日。人告云。在溪外。果尋得之。其足跡徧於灘上。其溪甚深。不知此兒何緣過彼。又且久而無恙。人以為其祖志誠念佛所感。</p>
念佛得福<p style="margin-left:2em">饒州軍典鄭鄰。死至陰府。以悞來放還。閻羅王告云。汝還人間。見人殺生。但念阿彌陀佛與觀世音菩薩。彼得受生。汝亦得福。以此推之。足以見念阿彌陀佛。可薦㧞亡者。可增延福壽。亦無灾難。不特往生西方而<span class='corr'>已</span>。</p>
</div></div></div>
<div class='div-other'><a id='mulu130' />
<p class='h3'>論臨終念佛</p>
<div class='div-orig'><p style="margin-left:1em">龍舒淨土文曰。凡一切命終。欲生淨土。須是不得怕死。但當放下身心。莫生戀著。凡遇有病。便念無常。一心待死。叮囑家人。病重之時。凡來我前。為我念佛。不得說家中長短之事。不得哭泣嗟嘆。惑亂心神。失其正念。但一時同聲念佛。待氣盡了。方可哀泣。纔有絲毫戀世間心。便成罣礙。不得解脫。若明曉淨土之人。頻來䇿勵。極為大幸。若依此者。決定超生即無疑也。</p>
<p style="margin-left:1em">淨土或問曰。一生造惡。臨終念佛。帶業得生。然則我於生前。且做世間事業。直待臨終。然後念佛。可乎。答曰。苦哉苦哉何其愚謬之甚也。向所謂逆惡凡夫。臨終念佛者。乃是宿有善根福德因緣。方遇知識。方得念佛。此等僥倖。萬萬中一人。汝將謂人人臨終有此僥倖哉。豈不見羣疑論云。世間有十種人。臨終不得念佛。一者。善友未必相遇。故無勸念之理。二者。業苦纏身。不遑念佛。三者。或偏<span class='note-inline'>(風失)</span>語。不能稱佛。四者。狂亂失心。注想難成。五者。或遭水火。不暇至誠。六者。遭遇豺狼。無復善友。七者。臨終惡友。破壞信心。八者。飽食過度。昏迷致死。九者。軍陣戰鬪。奄忽而亡。十者。忽墮高巖。傷壞性命。如此十種。尋常有之。或宿緣所招。或現業所感。忽爾現前。不容迴避便須隨業受報。向三途八難中。受苦受罪。直饒你無此惡緣。只是好病而死。亦未免風刀解體。四大分離。病苦逼迫。忙怖張惶。念佛不得了也。更饒你無病而死。又或世緣未了。世念未休。貪生怖死。擾亂胷懷。若是俗人。又兼家私未明。更有後事未辦。妻啼子哭。百種憂煎。念佛不得了也。更饒你未死以前。只有些少病痛在身。忍疼忍苦。呌喚呻吟。問藥求醫。禱祈懺悔。襍念紛飛。念佛不得了也。更饒你未病以前。只是年紀老大。衰相現前。因頓龍鍾。愁嘆憂惱。只向箇衰老身上左右安排。念佛不得了也。更饒你未老以前。正是少壯之日。正好念佛之時。稍或狂心未歇。俗務相關。東攀西緣。胡思亂想。業識茫茫。念佛不得了也。更饒你清閑自在。有志修行。稍於世相之中。照不破。放不下。把不定。坐不斷。忽然些子境界現前。一箇主人。隨他顛倒。念佛不得了也。你看他老病之時。少壯清閒之日。稍有一事在心。早是念佛不得。況待臨終時哉。何況你更道且做世間事業。且世間事業。如夢如幻。如影如響。那一件有實效。那一件替得生死。縱饒你廣造伽藍。多增常住。攀求名位。結交官豪。你將謂多做好事。殊不知犯了如來不體道本。廣造伽藍等戒。豈不見道有為之功。多諸過咎。天堂未就。地獄先成。生死未明。皆為苦本。眼光落地。受苦之時。方知平生所作。盡是枷上添枷。鎻上添鎻。失却人身。萬劫難復。鐵漢聞之。也須淚落。祖師如此苦口勸人。曾許你且做事業。待臨終方念佛乎。又不見死心禪師道。世間之人。財寶如山。妻妾滿前。日夜歡樂。他豈不要長生在世。爭柰前程有限。暗裏相催。符到奉行。不容滯住。且據諸人眼見耳聞。強壯後生。死却多少。世人多云。待老來方念佛。好教你知。黃泉路上無老少。能有幾人待得到老。少年夭死者多矣。古人云。莫待老來方念佛。孤墳多是少年人。又云。自從早年索妻養兒。經營家計。受盡萬千辛苦。忽然三寸氣斷。未免一旦皆休。若是孝順兒孫。猶是記憶爹娘。若是不肖之子。父母方死。骨頭未冷。作撻財產。恣意作樂。以此較之。着甚麼急。兒孫自有兒孫福。莫與兒孫作馬牛。古德如此苦口勸人。曾許你且做事業。待臨終方念佛乎。當思人生在世。能有幾時。趂此未老未病之時。抖擻身心。撥去世事。得一日光景。念一日佛名。得一時功夫。修一時淨業。由他臨命終時。好死惡死。我之盤纏。預辦了也。我之前程。穩穩當當了也若不如此。後悔難追。思之思之。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按天如以老來方念佛之言。憫念眾生。惟恐其無及。可謂喫緊為人矣。不知今人多以塵俗終其身。老而不念者。恒十之八九也。嗚呼。其有負於古德者。不亦多乎。</p>
</div></div></div>
<div class='div-other'><a id='mulu131' />
<p class='h2'>六時觀想篇</p>
<div class='div-other'><a id='mulu132' />
<p class='h3'>論一心三觀</p>
<div class='div-orig'><p style="margin-left:1em">淨土指歸曰。三觀者。一念即空即假即中也。恢揚肇自於如來。妙悟近推於智者。所謂空者。一切皆空。三觀悉泯。蕩相之用也假者。一切皆假。三觀悉明。立法之功也。中者。一切皆中。三觀悉是絕待之體也。是則終日蕩相而諸法皆成。終日立法而纖塵必盡。終日絕待而三諦熾然。故般若談空。入十法門得顯。維摩立法。三界見愛皆忘。法華一乘。世間之相常住。皆由三觀相即。致令諸法無遺。故三即非三。一即非一。非次第而入。非並列而觀。不可以有無求。不可以中邊取。三一圓融。修性冥泯。豈識心之所測。何言說之能詮。故強示云不可思議之妙觀也。故龍樹云。除諸法實相。餘皆魔事。迦葉云。未聞大涅槃前。皆是邪見。大矣哉一心三觀之妙宗也。</p>
<p style="margin-left:1em">淨土境觀要門曰。且如照此白毫。即是我心。心外無法。法法叵得是空。其相宛然是假。假即是境。空即是觀。了了通達。不為境所染。亡假也。了了通達。不為智所淨。亡空也非染非淨。境觀雙絕。能所頓亡。即是中道。何有前後耶。頌曰。</p>

<div class="lg regular"><div class='lg-row'>境為妙假觀為空　境觀雙亡便是中</div>
<div class='lg-row'>亡照何曾有前後　一心融絕了無蹤</div>
</div><p style="margin-left:1em">又曰。問。淨土依正。在十萬億剎外。何云惟心淨土。本性彌陀。又經云。阿彌陀佛去此不遠耶。答。此義須約三諦三觀說之。其疑方解。何者。就不失自體東西宛爾邊。何妨在十萬億剎之外。即妙假也。就同一性體。不隔毫厘邊。即妙空也。就不一不異。二相亡泯。即妙中也。亦是一即一切。故不妨遠。一切即一。故不妨近。非一非一切。故不遠不近。小彌陀偏云其遠。十六觀經偏語其近。既其遠近雙照。必遠近雙寂。是則遠近非近非遠。生即無生。無生即生。非生非不生。今人偏執一邊。不能圓解。故十疑論云。今人聞生便作生解。聞不生便作不生解。正墮此責也。悲夫。</p>
</div>
<div class='div-commentary'><p style="margin-left:2em">考證</p>

<div class='div-note'>三諦三觀<p style="margin-left:2em">宗泐曰。觀即般若妙智。以此妙智觀有為法。無非妙境。妙境者。一境三諦也。妙智者。一心三觀也。三觀者。空假中也。三諦者。真俗中也。即觀有為之法。離性離相之謂空。無法不具之謂假。非空非假之謂中。諦者。審實不虗之謂。全諦發觀。以觀照諦。諦既即一而三。觀豈前後而照。</p>
生即無生無生即生<p style="margin-left:2em">淨土或問曰。余以性相二字釋之。妙真如性。本自無生。因緣和合乃有生相。以其性能現相。故曰無生即生。以其相由性現。故曰生即無生也。如此。則知淨土之生。唯心所生。無生而生。理何乖焉。</p>
</div></div></div>
<div class='div-other'><a id='mulu133' />
<p class='h3'>觀想白毫法</p>
<div class='div-orig'><p style="margin-left:1em">龍舒淨土文曰。齋戒潔<span class='corr'>己</span>。清心靜慮。面西安坐。閉目默然。觀想阿彌陀佛真金色身。在西方七寶池中大蓮華上。身長丈六。兩眉中間。有白毫一條。八稜中空。右旋轉五遭。光明照耀金色身面。次停心注想於白毫。更不得妄有分毫他念。當令閉目開目。悉皆見之。盖欲念念不忘也。如此久久。念心成熟。自然感應。見佛全身。此法最為上。謂心想佛時。此心即是佛。又過於口念也。身後必上品上生。唐啟芳圓果二人。作觀想法。只五月。自覺身到淨土。見佛聞法。</p>
</div>
<div class='div-commentary'><p style="margin-left:2em">攷證　或問舍日觀而遽作毫相之觀。疑於故紊觀經次序矣。蓮池禪師答曰。不觀日輪而觀毫相。是自有說。良以觀門雖廣也。而標大主。則言佛便周。佛相雖多也。而表中道。則惟毫是統。盖為夫樂簡便而厭煩劇者設也。似乎越次。實則無傷。</p>
</div></div>
<div class='div-other'><a id='mulu134' />
<p class='h3'>十六觀想法<span class='note-inline'>(節要)</span></p>
<div class='div-orig'><p>觀無量壽佛經。略曰。時韋提希白佛言世尊。是諸佛土雖復清淨。我樂生極樂世界阿彌陀佛所。惟願世尊教我思惟。教我正受。爾時世尊告韋提希。欲生彼國者。當修三福。一者。孝養父母。奉事師長。慈心不殺。修十善業。二者。受持三歸。具足眾戒。不犯威儀。三者。發菩提心。深信因果。讀誦大乘。勸進行者。如此三事。名為淨業。善思念之。如來今者為未來世一切眾生。為煩惱賊之所害者。說清淨業。善哉韋提希。快問此事。今者教韋提希。及未來世一切眾生。觀於西方極樂世界。見彼國土極妙樂事。心歡喜故。應時即得無生法忍。汝是凡夫。心想羸劣。未得天眼。不能遠觀諸佛。如來有異方便。令汝得見阿彌陀佛極樂世界。云何得見。汝及眾生。應當專心繫念一處。想於西方。</p>
</div>
<div class='div-commentary'><p style="margin-left:2em">考證</p>

<div class='div-note'>總論十六觀<p style="margin-left:2em">淨土指歸曰。初觀落日此有二意。一令觀日。心不馳散。二令心想。正向西方。次觀清水。復想成氷。良以彼土琉璃為地。此地難想。氷想若成。寶地可見。次觀彼國地樹池樓。至樓若成。寶土皆現。故名總觀。<span class='corr'>已</span>上觀依報竟。次觀正報。既欲觀佛。佛必坐座。故先觀華座。又真佛難觀。要須觀像。像觀若成。真佛可見。八萬相好。但觀毫相如五須彌。此想若成。八萬皆觀。次觀觀音勢至真實色身。次修普觀。先想<span class='corr'>己</span>身生於彼土。次觀三聖來入我心。初修襍觀。觀彼佛身。勝劣化用。能大能小。皆全法界。<span class='corr'>已</span>上七觀。觀正報。次觀三輩往生。令捨中下。修習上品。觀與經合。名為正觀。見相乖經。是發魔事。故名邪觀。</p>
韋提希<p style="margin-left:2em">無量壽佛經略云。王舍大城有太子。名阿闍世。執父王頻<span class='corr'>婆娑</span>羅。幽閉室內。國太夫人韋提希。密以桃漿上王。太子聞之。將母閉置深宮。韋提希悲泣。向佛禮佛。佛遂從耆闍崛山沒。於王宮出。告韋提希以三種淨業。乃得生極樂國土。為說十六觀法○說云。阿闍世何故舉此逆事。為彰此界極惡。親所生子。猶尚違害。即欲令人厭棄。同欣淨土。調達。闍世。頻婆。韋提。皆是大權。現逆現順。利益眾生也。</p>
孝養父母<p style="margin-left:2em">淨土指歸曰。賾禪師作勸孝文。前言孝養甘旨為世間之孝。後言勸父母修淨土為出世之孝。世間之孝。一世而止。出世之孝。無時而盡。能使父母生淨土。莫大之孝。父母現在。而子不以此勸勉。他日徒爾傷心。多為厚禮。亦何益哉。觀經前後兩說孝養父母為淨業。即此意也。</p>
十善業<p style="margin-left:2em">身除三邪。口離四過。意斷三業。為十善業。</p>
煩惱賊<p style="margin-left:2em">說云。損慧命。傷法身。故名為賊。</p>
具足眾戒<p style="margin-left:2em">說云。道俗俻受者。</p>
</div></div>
<div class='div-other'><a id='mulu135' />
<p class='h4'>第一日觀</p>
<div class='div-orig'><p>凡作想者。當正坐西向。專想日沒時。狀如懸鼓。閉目開目。皆令明了。名為初觀。</p>
</div></div>
<div class='div-other'><a id='mulu136' />
<p class='h4'>第二水觀</p>
<div class='div-orig'><p>次作水想。見水澄清。當起氷想。見氷暎徹。作琉璃想。</p>
</div></div>
<div class='div-other'><a id='mulu137' />
<p class='h4'>第三地觀</p>
<div class='div-orig'><p>此想成<span class='corr'>已</span>。見瑠璃地。內外暎徹。下有金剛七寶金幢。擎瑠璃地。其幢八方。八稜具足。百寶所成。有千光明暎瑠璃地。地上以黃金繩襍廁間錯。以七寶界。分齊分明。一一寶中。其光如華。又如星月懸處虗空。成光明臺。樓閣千萬。於臺兩邊。各有百億華幢。無量樂器。以為莊嚴。八種清風。從光明出。鼓此樂器。演說苦空無常無我之音。如此想者。名為麤見極樂世界。</p>
</div>
<div class='div-commentary'><p style="margin-left:2em">考證</p>

<div class='div-note'>八種清風<p style="margin-left:2em">說云。彼處實無時節。謂除上下。餘四方四維。故云八風○鈔云。彼八風。不同此土令物生長及以衰落。但鼓自然之樂。演乎妙法之音耳。</p>
</div></div></div>
<div class='div-other'><a id='mulu138' />
<p class='h4'>第四樹想</p>
<div class='div-orig'><p>次觀寶樹。作七重行樹想。一一樹高八千由旬七寶華葉。無不具足。作異寶色。妙真珠網彌覆樹上。有七重網。一一網間。有妙華宮殿。諸天童子自然在中。此諸寶樹。生諸妙華。作閻浮檀金色。涌生諸果如帝釋瓶。有大光明。化作幢幡寶盖。是寶蓋中。暎現三千大千世界。十方佛國。是為樹想。</p>
</div>
<div class='div-commentary'><p style="margin-left:2em">考證</p>

<div class='div-note'>閻浮檀金<p style="margin-left:2em">閻浮。具云染部捺陀。此是西域河名。近閻浮捺陀樹。其金出河中。即此河因樹立稱。金由河得名。又楞嚴會解云。閻浮檀樹果汁入水。沙石成上等金。故名閻浮檀金。</p>
帝釋瓶<p style="margin-left:2em">帝釋。此云能主。言其能為天主也○有人常供奉天。其人貧窮。天愍之。自現身而問之曰。汝求何等。答云。我求富貴。天與一器。名曰德瓶。而語之曰。所須之物。從此瓶出。其人應意所欲無不得。今以妙華湧出諸果。如彼德瓶出種種物。故以為喻。</p>
十方佛國<p style="margin-left:2em">宗鏡錄曰。娑婆世界釋迦牟尼如來。栴檀世界。金剛光明如來。妙香世界。寶光明如來。蓮華世界。寶光明如來。妙金世界。寂靜光如來。妙喜世界。不動如來。善住世界。師子如來。鏡光明世界。月覺如來。寶師子莊嚴世界。毗盧遮那如來○經云。或有國土。七寶合成。或有國土。如自在天宮。或有國土。如玻璃鏡。或有國土。純是蓮華○佛國無量。此略言之耳。</p>
</div></div></div>
<div class='div-other'><a id='mulu139' />
<p class='h4'>第五池觀</p>
<div class='div-orig'><p>極樂國土有八池水。七寶所成。其寶柔輭。從如意珠王生。分為十四支。一一支作七寶色。黃金為渠。渠下皆以襍金剛以為底沙。一一水中有七寶蓮花。其摩尼水流注華間。尋樹上下。其聲微妙。演說苦空。無常無我諸波羅密。復有讚嘆諸佛相好者。如意珠王涌出金色光明。其光化為百寶色鳥。和鳴哀雅。常讚念佛念法念僧。是為八功德水想。</p>
</div>
<div class='div-commentary'><p style="margin-left:2em">攷證　經云。其摩尼水流注華間尋樹上下。鈔云。論其寶水。稱適人情。自然上樹。然後流下。故上生經明兜率宮有水遊梁間。與此同也。</p>

<div class='div-note'>摩尼珠<p style="margin-left:2em">此翻離垢。言此寶光淨不為垢所染。又翻如意珠。</p>
</div></div></div>
<div class='div-other'><a id='mulu140' />
<p class='h4'>第六總觀</p>
<div class='div-orig'><p>眾寶國土。一一界上。有五百億寶樓。其樓閣中。有無量諸天作天妓樂。又有樂器懸處虗空。不皷自鳴。此眾音中。皆說念佛念法念僧。此想成<span class='corr'>已</span>。名為麤見極樂世界寶樹寶地寶池。是為總觀想。</p>
</div></div>
<div class='div-other'><a id='mulu141' />
<p class='h4'>第七座觀</p>
<div class='div-orig'><p>欲觀彼佛。當起想念。於七寶池上。作蓮華想。其蓮華有八萬四千葉。一一葉間有百億摩尼珠王以為暎飾。放千光明。徧覆地上。釋迦毗楞伽寶以為其臺。此蓮華臺上有四柱寶幢。幢上寶幔。有五億微妙寶珠以為暎飾。一一寶珠有八萬四千光。徧其佛土。隨意變現。施作佛事。是為佛座想。如此妙華。是本法藏比丘願力所成。若欲念彼佛者。當先作此華座想。</p>
</div>
<div class='div-commentary'><p style="margin-left:2em">考證</p>

<div class='div-note'>釋迦毗楞伽寶<p style="margin-left:2em">此云能勝。</p>
八萬四千光<p style="margin-left:2em">相及隨<span class='corr'>形</span>好及光明。皆八萬四千者。因障顯德。故成此數。佛居凡地。具於八萬四千塵勞。皆見實相理智。故能示現相好光明。故云八萬四千。</p>
</div></div></div>
<div class='div-other'><a id='mulu142' />
<p class='h4'>第八像觀</p>
<div class='div-orig'><p>想彼佛者。先當想像。如閻浮檀金色。坐彼華上。見像坐<span class='corr'>已</span>。見寶地寶池寶樹行列。諸天寶幔彌覆其上。復當更作一大蓮華在佛左邊。觀世音菩薩像坐左華座。復作一大蓮華在佛右邊。大勢至菩薩像坐右華座。亦作金色如前。此想成時。佛菩薩像皆放金色光。照諸寶樹。一一樹下亦有三蓮華。各有一佛二菩薩。徧滿彼國。是為像想。</p>
</div></div>
<div class='div-other'><a id='mulu143' />
<p class='h4'>第九佛觀</p>
<div class='div-orig'><p>次當更觀無量壽佛。身相光明如閻浮檀金色。佛身高六十萬億那由他恒河沙由旬。眉間白毫。右旋宛轉如五須彌山。佛眼如四大海水。青白分明。身諸毛孔。演出光明如須彌山。彼佛圓光中。其相好光明。及與化佛。不可具說。以觀佛身故。亦見佛心。佛心者。大慈悲是。以無緣慈攝取眾生。</p>
</div>
<div class='div-commentary'><p style="margin-left:2em">考證</p>

<div class='div-note'>那由他<p style="margin-left:2em">萬億也。</p>
由旬<p style="margin-left:2em">此云限量。大八十里。中六十里。下四十里。如今之驛程。</p>
無緣慈<p style="margin-left:2em">釋論云。慈有三種。一眾生緣。無心攀援一切眾生。而於眾生自然現益。如涅槃經。我實不往。慈善根力。能令眾生見如來。二法緣者。無心觀法。而於諸法自然普照。如日照物。無所分別。三者無緣。無心觀理。而於平等第一義中。自然安住。以無緣慈攝諸眾生。辨佛心相也○此說與前不嗔恨條下所解三慈各別。並存之以備參考。</p>
</div></div></div>
<div class='div-other'><a id='mulu144' />
<p class='h4'>第十觀音觀</p>
<div class='div-orig'><p>次當觀觀世音菩薩。身長八十萬億那由他由旬。身紫金色。頂有肉髻。項有圓光。有無數化佛化菩薩以為侍者。舉身光中。五道眾生。一切色相。皆於中現。頂上毗楞伽摩尼寶以為天冠。天冠中有一立化佛。高二十五由旬。手掌作五百億襍蓮華色。一一色有八萬四千光。普照一切。以此寶手接引眾生。其餘身相。眾好具足。如佛無異。唯頂上肉髻。及無見頂相。不及世尊。是為觀觀世音。</p>
</div>
<div class='div-commentary'><p style="margin-left:2em">考證</p>

<div class='div-note'>肉髻天冠<p style="margin-left:2em">身相既多。先觀肉髻。次觀天冠。以此二者表示觀音也。</p>
頂相<p style="margin-left:2em">佛三十二相云。頂肉髻成。乃知佛雖有肉髻。而不見肉髻之頂相也。</p>
</div></div></div>
<div class='div-other'><a id='mulu145' />
<p class='h4'>第十一勢至觀</p>
<div class='div-orig'><p>次觀大勢至菩薩。身量大小。亦如觀世音。舉身光明作紫金色。有緣眾生皆悉得見但見此菩薩一毛孔光。即見此十方無量諸佛淨妙光明。是故號此菩薩名無邊光。以智慧光普照一切。令離三塗。得無上力。是故名大勢至。頂上肉髻上有一寶瓶。盛諸光明。普見佛事。餘諸身相。如觀音無異。是為觀大勢至。</p>
</div></div>
<div class='div-other'><a id='mulu146' />
<p class='h4'>第十二普往生觀</p>
<div class='div-orig'><p>見此事<span class='corr'>已</span>。當起自心生於西方極樂世界。於蓮華中結跏趺坐。作蓮華合想開想。蓮華開時。有五百色光來照身想。眼目開想。見佛菩薩滿虗空中。水鳥樹林。及與諸佛所出音聲。皆演妙法。與十二部經合。是為普觀想。</p>
</div></div>
<div class='div-other'><a id='mulu147' />
<p class='h4'>第十三襍觀</p>
<div class='div-orig'><p>阿彌陀佛或現大身滿虗空中。或現小身丈六八尺。所現之形。皆真金色。圓光化佛。及寶蓮華。如上所說。觀世音大勢至。身同眾生。但觀首相。此二菩薩助阿彌陀佛普照一切。是為襍想觀。</p>
</div>
<div class='div-commentary'><p style="margin-left:2em">考證</p>

<div class='div-note'>但觀首相<p style="margin-left:2em">觀音頭上天冠中有一立化佛。勢至頭上有寶瓶。盛諸光明。以此為別也。</p>
</div></div></div>
<div class='div-other'><a id='mulu148' />
<p class='h4'>第十四上品上生觀</p>
<div class='div-orig'><p>佛告阿難及韋提希。上品上生者。若有眾生願生彼國者。發三種心。即便往生。何等為三。一者至誠心。二者深心。三者迴向發願心。具此三心者。必生彼國。復有三種眾生。當得往生。何等為三。一者。慈心不殺。具諸戒行。二者。讀誦大乘方等經典。三者。脩行六念。迴向發願。願生彼國。具此功德。一日乃至七日。即得往生。生彼國時。此人精進勇猛故。阿彌陀如來。與觀世音大勢至。無數化佛。百千比丘。聲聞大眾。無量諸天。七寶宮殿。觀世音菩薩。執金剛臺。與大勢至菩薩至行者前。阿彌陀佛放大光明。照行者身。與諸菩薩授手迎接。觀世音大勢至。與無數菩薩。讚嘆行者。勸進其心。行者見<span class='corr'>已</span>。歡喜踊躍。自見其身乘金剛臺。隨從佛後。如彈指頃。往生彼國。生彼國<span class='corr'>已</span>。見佛色身。眾相具足。見諸菩薩。色相具足。光明寶林。演說妙法。聞<span class='corr'>已</span>。即悟無生法忍。經須臾間。歷事諸佛。徧十方界。於諸佛前。次第受記。還至彼國。得無量百千陀羅尼門。是名上品上生者。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按先賢云。學莫先於立志。是故有志者事竟成。然則修淨業者。可不以上品上生自期。而以中下自足乎。予故止錄此篇。不及餘品。亦厚望眾生之意也。能立其志者。尚其勗之。</p>
<p style="margin-left:2em">攷證</p>

<div class='div-note'>三心<p style="margin-left:2em">淨土指歸曰。善導和尚云。身禮拜彼佛。口稱念彼佛。意觀察彼佛。三業真實。名至誠心。以真實信心。知自身具足煩惱。流轉三界。信知彌陀本願。下至十念得生。無有一念疑心。故名深心。凡所作為一切善相。悉皆迴向往生。故名迴向發願心○說云。佛果高深。以心往求。故名深心。此說尤明切。</p>
六念<p style="margin-left:2em">初門曰。一念佛。若遭恐怖及眾障難之時。應當念佛。是多陀阿伽度阿羅訶三藐三佛陀神無量。如是念。恐怖障難即除○二念法。若恐怖障難之時。應當念法。佛法巧出。得今世果。無熱惱。不待時能到善處。通達無礙○三念僧。僧佛弟子眾。具足五分法身。中有四雙八輩三乘得果。應受供養禮事。世界無上福田○四念戒。戒是遮諸惡。安隱住處。是中戒有三種。所謂律儀戒。定共戒。道共戒。律儀能除身口諸惡。定共能遮煩惱覺。道共能破無明。得慧解脫○五念捨。有二種。一者捨施捨。二者捨煩惱捨。捨施捨能捨。大功德。捨煩惱捨。因此得智慧。涅槃○六念天。謂四天王天。乃至他化自在。復有四種天。一名天。二生天。三淨天。四生淨天。如是得果報清淨。利安一切○妙宗鈔云。前三念天。後三念自。戒施是自因。生天是自果也。</p>
</div></div></div></div>
<div class='div-other'><a id='mulu149' />
<p class='h3'>帝網無盡觀法</p>
<div class='div-orig'><p style="margin-left:1em">成佛心要曰。普賢行海。雖汗浩無涯。今就觀行。略示其一。曰帝網無盡觀。於中略示五門。一禮敬門。二供養門。三懺悔門。四發願門。五持誦門。</p>
<p style="margin-left:1em">初禮敬門者。謂想盡虗空。徧法界。塵塵剎剎。帝網無盡三寶前。各有帝網無盡自身。每一一身。各禮帝網無盡三寶。更想此一門。盡未來際。無有休歇。念念相續。無有間斷。身語意業。無有疲厭。</p>
<p style="margin-left:1em">以下四門准此類推。</p>
</div>
<div class='div-commentary'><p style="margin-left:2em">考證</p>

<div class='div-note'>帝網<p style="margin-left:2em">發隱曰。大梵天王。赤珠羅網。紅光互射。寶色交輝。文彩千重。不相障閡也○宗鏡錄曰。帝網從喻得名。若就法立。應名重現無盡門。釋曰。重重無盡者。即是一法皆含真如心性無盡之理。所以互徧重重。</p>
禮敬<p style="margin-left:2em">或坐中作觀想。晨昏禮佛。暫時<span class='corr'>斂</span>念。入此觀門。功德無盡。或想徧法界。純是毗盧佛等。每一尊前。自想一身禮。更若難入。先想十尊。習之稍熟。漸漸百尊千尊。乃至無盡。下准此門習之。</p>
供養<p style="margin-left:2em">每一一身。各出帝網無盡供具。所謂香華。燈燭。衣服。飲食。幢幡。傘盖。瓔珞雲。樓閣雲等。</p>
懺悔<p style="margin-left:2em">每一一身。盡皆至誠懺悔帝網無盡罪障。所謂自從無始。迄至今身。所造五逆十惡等罪。煩惱所知等障。</p>
發願<p style="margin-left:2em">每一一身。各發帝網無盡願。所謂無邊眾生誓願度。無邊煩惱誓願斷。無邊佛法誓願學。無邊福智誓願集。無上菩提誓願成。并自心所樂善愿。盡總發之。</p>
持誦<p style="margin-left:2em">每一一身。各有帝網無盡真言。教法。諸佛菩薩名號。</p>
</div><p style="margin-left:2em"><span class='note-inline'>(還)</span>謹按疏云。若不習帝網等觀。終不能得無礙佛果。今有小根。聞此法門。却媟繁亂。由此言之。帝網無盡觀法不可缺明矣。</p>
</div></div>
<div class='div-other'><a id='mulu150' />
<p class='h3'>善導大師勸修淨土入觀臨睡發願文<span class='note-inline'>(見淨土指歸及蓮師集錄)</span></p>
<div class='div-orig'><p style="margin-left:1em">修淨土者。凡入觀與睡時。應先起立。合掌。一心向西。十稱四聖名號畢。即發願言。弟子現是生死凡夫。罪業深重。輪迴六道。不能出離。今遇善知識。得聞彌陀名號。本願功德。一心稱念。願生淨土。願佛哀憐。攝受接引。弟子某。不識彌陀世尊身相光明。願佛菩薩示現身相。及國土莊嚴等事。令我了了得見。說是語<span class='corr'>已</span>。一心正念。即便入觀。及睡。不得雜語。不得雜想。或於正發願時。見諸瑞相。或於觀中得見。或於夢中得見。此法近來大靈騐。精進行之。方信不虗。</p>
</div>
<div class='div-commentary'><p style="margin-left:2em">攷證　蓮池禪師曰。善導大師。古稱阿彌陀佛化身。今此願文。修淨土人所宜深信。慎勿以暫時無騐。而輙廢墜。務在久遠行持。必於淨土功不唐捐也。</p>
</div></div></div>
<div class='div-other'><a id='mulu151' />
<p class='h2'>附情想論</p>
<div class='div-orig'><p>楞嚴經曰。一切眾生。實本真淨。因諸愛染。發起妄情。情積不休。能生愛水。是故眾生心憶珍羞。口中出水。心憶前人。目中淚盈。貪求財寶。心發愛涎。舉體光潤。心著行婬。男女二根。自然流液。諸愛雖別。流結自同。潤濕不升。自然墜下。眾生因諸渴仰。發明虗想。想積不休。能生勝氣。是故眾生心持禁戒。舉身輕清。心持呪印。顧盻雄毅。心欲生天。夢想飛舉。心存佛國。聖境冥現。事善知識。自輕身命。諸想雖別。輕舉是同。飛動不流。自然超越。阿難。純想即飛。必生天上。若飛心中兼福兼慧。及與淨願。自然心開。見十方佛。一切淨土。隨願往生。情少想多。輕舉非遠。即為飛僊。大力鬼王。飛行夜叉。地行羅剎。遊於四天。所去無礙。其中若有善願。護持我法。是等親往如來座下。情想均等。不飛不墜。生於人間。情多想少。流入橫生。重為毛羣。輕為羽族。七情三想。流下水輪。生於火際。身為餓鬼。常被焚燒。水能害<span class='corr'>己</span>。無食無飲。經百千劫。九情一想。下同火輪。輕生有間。重生無間。二種地獄。純情。即流入阿鼻獄。</p>
<p style="margin-left:1em">龍舒淨土文曰。喜怒好惡嗜欲。皆情也。養情為惡。縱情為賊。節情為善。滅情為聖。甘其飲食。美其衣服。大其居處。若此之類。謂之養情。飲食若流。衣服盡飾。居處無厭。若此之類。謂之縱情。犯之不校。觸之不怒。傷之不怨。是為折情。犯之觸之傷之如空。反生憐憫愚癡之心。是為滅情。</p>
</div>
<div class='div-commentary'><p style="margin-left:2em"><span class='note-inline'>(還)</span>謹按淨土文。今世之人。皆養情縱情者也。雖遊心淨土。亦無益矣。而況不知有淨土也。噫。安得滅情折情者。而共語觀想之法也哉。</p>
</div></div>
<div class='div-other'><a id='mulu152' />
<p class='h2'>○六齋日加課法<span class='note-inline'>(兼十齋日)</span></p>
<div class='div-commentary'><p style="margin-left:3em">朔日晨起焚香法<span class='note-inline'>(見袁氏功課錄餘日俱同)</span></p>
<p style="margin-left:4em">持香長跪。一心觀此香烟。變為珍珠瓔珞。香臺寶樓。天衣妙樂。異果華雲。種種供具。供養十方三寶。觀畢。插香佛前。拜伏念云。願此香華雲。以為光明臺。供養佛菩薩。普及于一切。</p>
</div>
<div class='div-other'><a id='mulu153' />
<p class='h3'>禮三寶<span class='note-inline'>(禮拜隨願)</span></p>
<div class='div-orig'><p style="margin-left:1em">稽首圓滿徧知覺。寂靜平等本真源。相好嚴特非有無。慧光普照微塵剎。一心敬禮十方三世。盡虗空。徧法界。微塵剎土中。一切常住佛寶。兩足尊。此界他方。人間天上。法報真身。舍利形像。一一塔廟。</p>
<p style="margin-left:1em">稽首湛然真妙法。甚深十二修多羅。非文非字非言宣。一音隨類皆明了。一心敬禮十方三世。盡虗空。徧法界。微塵剎土中。一切常住法寶。離欲尊。天上人間。龍宮海藏。十二部經。一切聖典。</p>
<p style="margin-left:1em">稽首清淨諸賢聖。十方和合應真僧。執持禁戒無有違。振錫携瓶利含識。一心敬禮十方三世。盡虗空。徧法界。微塵剎土中。一切常住僧寶。眾中尊。寶剎淨土。巖阿石室。諸大菩薩。緣覺聲聞。一切賢聖。</p>
</div>
<div class='div-commentary'><p style="margin-left:2em">攷證</p>

<div class='div-note'>三寶<p style="margin-left:2em">歸元直指曰。三寶有三種。一曰。同體三寶。謂真如之理。自性開覺。名佛寶。德用軌則。自性正直。名法寶。動無違諍。自性清淨。名僧寶。二曰。出世三寶。謂法報化身。隨類應現。是為佛寶。六度銓旨。四諦緣生。名為法寶。十聖三賢。五果四向。名為僧寶。三曰。世間住持三寶。謂泥龕塑像。名為佛寶。黃卷赤軸。名為法寶。剃髮染衣。名為僧寶。皈依者。罪滅河沙。瞻仰者。福增無量。若不敬世間三寶。即同體出世三寶何所得哉。</p>
禮佛<p style="margin-left:2em">禮佛時。雖不得能拜之身。及所拜之佛。須作帝網無盡觀。一一塵中有一切佛。一一佛前有我身。語云。一拜永除千劫罪。乃真實不虗。</p>
兩足尊<p style="margin-left:2em">佛以福慧兼脩。兩足尊。謂福慧兩足也。福慧詳見第一卷往生勝果篇考證。</p>
舍利<p style="margin-left:2em">成道記云。碎金剛之勝身。為舍利之遺骨。註云。佛雖示滅度。而留舍利流布人間。令瞻奉供養。發心生善。</p>
十二部經<p style="margin-left:2em">大乘九部。無譬喻。因緣。議論。</p>
<p style="margin-left:2em">小乘九部。無方廣。受記。無問自說。</p>
</div><div style="margin-left:2em"><img src='../images/X61p0609_01.gif' alt='X61p0609_01.gif' /></div>
</div></div>
<div class='div-other'><a id='mulu154' />
<p class='h3'>焚香三拜祝云<span class='note-inline'>(連後共三段見龍舒淨土文略加刪削)</span></p>
<div class='div-orig'><p style="margin-left:1em">弟子<span class='note-inline'>(某)</span>。謹為一切眾生然香敬禮。盡虗空界。上自諸天。天帝天人。日月星辰。南斗北斗。司中司命。風師雨師。一切主造化靈神。下自地祇。大嶽溟海。羣山眾水。一切主造化靈神。中及人間。一切掌禍福靈神。普同敬禮。乞成就一切善願。以濟度無量無邊眾生。先願<span class='note-inline'>(某)</span>見今處世。無一切疾病災難等事。道心堅固。終始不渝。佛法精進。身心彌篤。臨命終時。一月豫知其期。化佛菩薩來迎。西方境界。盡現空中。遲遲而久。眾人皆見<span class='note-inline'>(某)</span>。即如入禪定。安然化去。遂見阿彌陀佛。證無生法忍。了六神通。不出此間一歲。即來此間教化眾生。漸漸變此南閻浮提。盡娑娑世界。以至十方無量世界。皆為清淨極樂世界<span class='note-inline'>(三拜)</span>。</p>
</div></div>
<div class='div-other'>
<p class='h3'>又焚香三拜祝云</p>
<div class='div-orig'><p style="margin-left:1em">弟子<span class='note-inline'>(某)</span>。感謝天地覆載。日月星辰照臨。造化生成。神靈衛祐。父母產育。君臣護庇。師尊教誨。恩地提挈。及衣食來處。及受用處。及使令處。一切有恩力於<span class='corr'>己</span>者。普同敬禮。又為此等眾生。謝覆載照臨生成衛護之恩<span class='note-inline'>(某)</span>。謹為此等眾生。念南無釋迦牟尼佛一百八遍。以種無上善根。念南無阿彌陀佛一百八遍。以結無上善緣。願此等眾生。修持佛法。脫離苦海。即變此南閻浮提為極樂世界<span class='note-inline'>(禮拜)</span>。</p>
</div></div>
<div class='div-other'>
<p class='h3'>又焚香三拜祝云</p>
<div class='div-orig'><p style="margin-left:1em">弟子<span class='note-inline'>(某)</span>。謹為平生所食之肉之眾生。所衣綿帛之蚕。念誦南無西方極樂世界三十六萬億<span class='note-inline'>(云云)</span>阿彌陀佛。一百八遍。仰唯如來大慈大悲。特展神威。一如此眾生。自捨身命與<span class='note-inline'>(某)</span>者。乞為念誦。資薦其身。定拔濟生於極樂世界。俟<span class='note-inline'>(某)</span>生極樂世界。見佛聞法。證六神通。來此南閻浮提化度眾生之時。此等眾生。皆隨逐而來。共化眾生。同升佛道<span class='note-inline'>(禮拜)</span>。</p>
</div>
<div class='div-commentary'><p style="margin-left:2em">右禮三寶。三祝願。於六齋十齋日內。隨人志願行持。</p>
<p style="margin-left:2em">初一日十五日齋佛　至夜蒙山施食<span class='note-inline'>(此為在家修行者而言。若出家者每夜行持不必言矣)</span>。</p>
<p style="margin-left:2em">十五日三十日持誦梵網經<span class='note-inline'>(此二日誦戒經古制也。若未受菩薩戒者不必誦)</span>禮誦迴向十業文<span class='note-inline'>(在第四卷各條下)</span>餘有七日隨人志願持誦大乘經典<span class='note-inline'>(如華嚴經法華經心經金剛經楞嚴楞伽圓覺等經)</span>或持往生真言<span class='note-inline'>(多寡隨願)</span>。</p>
<p style="margin-left:2em">右各加於行持本課之外。</p>
</div></div></div></div>
<p class='juan'>淨土資糧全集卷之五</p>
</div><!-- end of div[@id='body'] -->
</body></html>