<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經集註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu13' />大方廣圓覺修多羅了義經集註下</p>
<div class='div-other'><a id='mulu14' />
<div class='div-commentary'><p style="margin-left:1em;text-indent:-1em">○四清淨慧章判修證高下二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是清淨慧菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正陳詞句二。</p>
<p style="margin-left:1em">初慶前。</p>
</div>
<div class='div-orig'><p>大悲世尊為我等輩廣說如是不思議事本所不見本所不聞我等今者蒙佛善誘身心泰然得大饒益。</p>
</div>
<div class='div-commentary'><p style="margin-left:1em">二請後二。</p>
<p style="margin-left:1em">初正問位次。</p>
</div>
<div class='div-orig'><p>願為諸來一切法眾重宣法王圓滿覺性一切眾生及諸菩薩如來世尊所證所得云何差別。</p>
</div>
<div class='div-commentary'><p style="margin-left:1em">舉所證覺性問能證位地覺心一味因果階差二義既乖故須起問<span class='note-inline'>(圭峯)</span>。</p>
<p style="margin-left:1em">二願益未來。</p>
</div>
<div class='div-orig'><p>令末世眾生聞此聖教隨順開悟漸次能入。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告清淨慧菩薩言善哉善哉善男子汝等乃能為末世眾生請問如來漸次差別汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時清淨慧菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行二初明六即位次有二謂理同故即事異故六若知理同迷悟平等免於退屈若知事異因果不濫免生上慢又此六即收凡聖盡九界三道屬初理即聞圓頓教屬名字即五品觀行即十信相似即十住十行十回向十地等覺四十一位總為分真即妙覺則名究竟即也斯是天台圓教判位宛與經合初理同故即三初法二。</p>
<p style="margin-left:1em">初正示理同。</p>
</div>
<div class='div-orig'><p>善男子圓覺自性非性性有循諸性起無取無證於實相中實無菩薩及與眾生。</p>
</div>
<div class='div-commentary'><p style="margin-left:1em">圓滿覺性三諦具足自性中也非性空也性有假也有是具義以性具十界循界性而緣起法法即性是則菩薩眾生本是實相復何取證於其間哉平等真法界佛不度眾生亦此謂也實相即是覺性異名<span class='note-inline'>(私註)</span>非性者非前五性及貪愛等輪迴差別之性性有者前差別性皆有圓覺循隨也圓覺不守自生隨緣徧諸差別之性諸性起時全覺性起故法身不增不減經云法身流轉五道名曰眾生無取無證者非當情之境<span class='note-inline'>(圭峯)</span>。</p>
<p style="margin-left:1em">二徵釋所以。</p>
</div>
<div class='div-orig'><p>何以故菩薩眾生皆是幻化幻化滅故無取證者。</p>
</div>
<div class='div-commentary'><p style="margin-left:1em">以性奪修故菩薩眾生二皆如幻指幻即性名幻化滅如荊溪謂本虗名滅也既皆即性同一圓覺故不復有能取證者<span class='note-inline'>(慈室)</span>。</p>
<p style="margin-left:1em">二喻。</p>
</div>
<div class='div-orig'><p>譬如眼根不自見眼。</p>
</div>
<div class='div-commentary'><p style="margin-left:1em">若不明隨緣不變幻化即性只作遣蕩釋上文者何當此喻眼只是一誰為能見誰為所見<span class='note-inline'>(慈室)</span>。</p>
<p style="margin-left:1em">三合。</p>
</div>
<div class='div-orig'><p>性自平等無平等者。</p>
</div>
<div class='div-commentary'><p style="margin-left:1em">圓覺自性性自平等性不自謂無平等者<span class='note-inline'>(竹菴)</span>平等一性天然如是是外無有能平等者若更云有心外見法今學道人誰不談性只為尚存能平等者所以未能絕念歸一<span class='note-inline'>(慈室)</span>二事異故六二初總明大意二。</p>
<p style="margin-left:1em">初迷悟差別。</p>
</div>
<div class='div-orig'><p>眾生迷倒未能除滅一切幻化於滅未滅妄功用中便顯差別。</p>
</div>
<div class='div-commentary'><p style="margin-left:1em">眾生迷倒五住煩惱也一切幻化九界因果也不達三障即是三德故曰未能除滅滅未滅者達與未達矣耳五即名達理即未達復約五即前後相望論滅未滅<span class='note-inline'>(私註)</span>迷即不覺迷必對悟悟即始覺覺有深淺故名字解心虗通觀行伏而未斷相似麤惑先落分真斷而未圓此四位中以幻修幻皆妄功用至究竟果功用方息對前理即六位宛然故云便顯差別<span class='note-inline'>(東陽)</span>。</p>
<p style="margin-left:1em">二復性一如。</p>
</div>
<div class='div-orig'><p>若得如來寂滅隨順實無寂滅及寂滅者。</p>
</div>
<div class='div-commentary'><p style="margin-left:1em">諸佛同證寂滅之理隨順者與本相應無乖違也後二句亡能所實無寂滅之法亦無能寂滅者滅之令寂<span class='note-inline'>(圭峯)</span><span class='corr'>已</span>入無功用地心行處滅言語道斷復性平等猶如虗空<span class='note-inline'>(竹菴)</span>二別示六即六。</p>
<p style="margin-left:1em">初理即。</p>
</div>
<div class='div-orig'><p>善男子一切眾生從無始來由妄想我及愛我者曾不自知念念生滅故起憎愛耽著五欲。</p>
</div>
<div class='div-commentary'><p style="margin-left:1em">全體在迷名為理即縱稟權教覺性未明<span class='note-inline'>(東陽)</span>不約凡迷即無地位故先標此翻之彰信我體元空妄想為有執為我故便生愛著我體所執我見能執<span class='note-inline'>(圭峯)</span>妄想我者錯認四大及愛我者執我之見既執此我保之為常生住異滅殊不自知從此身心遂造諸業憎愛造業心也五欲造業境也<span class='note-inline'>(慈室)</span>。</p>
<p style="margin-left:1em">二名字即。</p>
</div>
<div class='div-orig'><p>若遇善友教令開悟淨圓覺性發明起滅即知此生性自勞慮。</p>
</div>
<div class='div-commentary'><p style="margin-left:1em">善友知識也教令稟教也開悟知解也知我身心是本覺性起亦圓覺滅亦圓覺解妄為真故云發明此生勞慮雖未能忘到此<span class='corr'>已</span>知全性而起故曰性自<span class='note-inline'>(慈室)</span>發明起滅慧照朗然顯發心性無始妄習一時悟現以冥真之慧照起滅之念起之與滅念念皆知翻前不知念念生滅即知等者此生滅心迷性之時性即起滅妄念還自勞役心慮<span class='note-inline'>(圭峯)</span>悟圓覺性不離起滅故曰發明即達日用現行煩惱全是如來根本大智此舉果證以教初心故曰教令開悟後二句直解為優<span class='note-inline'>(私註)</span>。</p>
<p style="margin-left:1em">三觀行即。</p>
</div>
<div class='div-orig'><p>若復有人勞慮永斷得法界淨即彼淨解為自障礙故於圓覺而不自在此名凡夫隨順覺性。</p>
</div>
<div class='div-commentary'><p style="margin-left:1em">此位頓伏三惑觀與理冥故云勞慮永斷得法界淨既伏必斷名為永斷然此觀解尚存能所故障圓覺不自在也隨順只是相應之義結名凡夫者天台定為圓教外凡亦名五品位具出法華分別功德品<span class='note-inline'>(私註)</span>。</p>
<p style="margin-left:1em">四相似即。</p>
</div>
<div class='div-orig'><p>善男子一切菩薩見解為礙雖斷解礙猶住見覺覺礙為礙而不自在此名菩薩未入地者隨順覺性。</p>
</div>
<div class='div-commentary'><p style="margin-left:1em">此能見前淨解為礙故斷解礙然能見智名曰見覺先斷二惑<span class='note-inline'>(見思塵沙)</span>得六根淨似後真證如鍮比金住此見覺還名覺礙礙於圓覺不自在也天台十乘有離法愛離此見覺入後分真問前位頓伏三惑此何二惑先斷曰初心用觀事理頓忘三觀一心故能圓伏然智有微著惑有麤細約智明斷不無前後故譬冶鐵麤垢先去<span class='note-inline'>(私註)</span>五分真即四十一地分證三德分破無明始從初住終至金剛分三初證理三。</p>
<p style="margin-left:1em">初法。</p>
</div>
<div class='div-orig'><p>善男子有照有覺俱名障礙是故菩薩常覺不住照與照者同時寂滅。</p>
</div>
<div class='div-commentary'><p style="margin-left:1em">有照有覺指前二位照是淨解覺是見覺二皆有住故俱名礙稱性之照故云常覺照而非照故云不住又照是所照者是能能所俱泯故云照與照者同時寂滅<span class='note-inline'>(私註)</span>亦不可同凡夫故云常覺不同地前故云不住<span class='note-inline'>(圭峯)</span>。</p>
<p style="margin-left:1em">二喻。</p>
</div>
<div class='div-orig'><p>譬如有人自斷其首首<span class='corr'>已</span>斷故無能斷者。</p>
</div>
<div class='div-commentary'><p style="margin-left:1em">人喻能照首喻所照所照既寂能照亦亡<span class='note-inline'>(私註)</span>。</p>
<p style="margin-left:1em">三合。</p>
</div>
<div class='div-orig'><p>則以礙心自滅諸礙礙<span class='corr'>已</span>斷滅無滅礙者。</p>
</div>
<div class='div-commentary'><p style="margin-left:1em">實相無念有照即礙若立能照照達妄念還成以礙滅礙如以聲止聲也又能觀觀即無明是所觀即前有照有覺故曰礙心自滅諸礙後二句泯能所<span class='note-inline'>(私註)</span>二忘教。</p>
</div>
<div class='div-orig'><p>修多羅教如標月指若復見月了知所標畢竟非月一切如來種種言說開示菩薩亦復如是。</p>
</div>
<div class='div-commentary'><p style="margin-left:1em">夫設言象在於得意無言象而倒惑執言象而迷真故以標月之指喻於言教謂見月須藉指端悟心須假佛教因指見月見月忘指因教詮心悟心忘教存指則失真月執教則失本心意令證實忘標故云畢竟非月一切如來等者正明諸佛同以言詮顯理故文殊般若云總持無文字文字顯總持<span class='note-inline'>(圭峯)</span>。</p>
<p style="margin-left:1em">三結位。</p>
</div>
<div class='div-orig'><p>此名菩薩<span class='corr'>已</span>入地者隨順覺性。</p>
</div>
<div class='div-commentary'><p style="margin-left:1em">若云入地方破無明是別教義今是圓位借別名耳又四十一位之所同依故總云地<span class='note-inline'>(私註)</span>六究竟即三。</p>
<p style="margin-left:1em">初示境。</p>
</div>
<div class='div-orig'><p>善男子一切障礙即究竟覺得念失念無非解脫成法破法皆名涅槃智慧愚癡通為般若菩薩外道所成就法同是菩提無明真如無異境界諸戒定慧及婬怒癡俱是梵行眾生國土同一法性地獄天宮皆為淨土有性無性齊成佛道一切煩惱畢竟解脫。</p>
</div>
<div class='div-commentary'><p style="margin-left:1em">初二句總標也列十對法皆同真實一識智對無念則得其正念是智也有念則為失念是識也念本自空元自無念故皆解脫二成破對眾緣相會曰成緣離曰破又進修曰成毀謗曰破緣無自性成破一如故皆涅槃三愚智對四邪正對五真妄對六染淨對無行經云貪欲即是道恚癡亦復然七依正對八苦樂對九有性無性對有性者三乘性也無性者闡提性也非唯他日回心現<span class='corr'>己</span>齊成佛道十縛解對佛頂經云根塵同源縛脫無二上之十對名相雖異其意不殊但緣佛證覺心心無取捨故得諸法普同圓妙<span class='note-inline'>(圭峯)</span>一切障礙即究竟覺者總標三障即三德下別約德障離成十對當準圭峰疏解但此經明二乘作佛不異楞伽密對菩薩也<span class='note-inline'>(鄣南)</span>。</p>
<p style="margin-left:1em">二明照。</p>
</div>
<div class='div-orig'><p>法界海慧照了諸相猶如虗空。</p>
</div>
<div class='div-commentary'><p style="margin-left:1em">平等大慧深廣如海此慧離念諸相皆空<span class='note-inline'>(東陽)</span>。</p>
<p style="margin-left:1em">三結位。</p>
</div>
<div class='div-orig'><p>此名如來隨順覺性。</p>
</div>
<div class='div-commentary'><p style="margin-left:1em">結果位也起信論云如菩薩地盡滿足方便一念相應覺心初起心無初相以遠離微細心念故得見心性心即常住名究竟覺<span class='note-inline'>(圭峯)</span>二顯入位法門三初圓修行相二。</p>
<p style="margin-left:1em">初的示安心。</p>
</div>
<div class='div-orig'><p>善男子但諸菩薩及末世眾生居一切時不起妄念於諸妄心亦不息滅住妄想境不加了知於無了知不辨真實。</p>
</div>
<div class='div-commentary'><p style="margin-left:1em">文有四節每節二句妄念攀緣取著外法也念則違覺故令不起若求真捨妄猶棄影勞形若滅妄存真似揚聲止響境從心現元是自心若加了知即迷現量能知既寂即真實知真實即知誰知真實如眼不自見等<span class='note-inline'>(圭峯)</span>此舉十二時中至要之術金剛般若云離一切相則名諸佛<span class='note-inline'>(鄣南)</span>行者當知一切時處身心依正俱是法界常空假中如珠走盤無可留影性德妙行無越是矣<span class='note-inline'>(私註)</span>。</p>
<p style="margin-left:1em">二依法悟入。</p>
</div>
<div class='div-orig'><p>彼諸眾生聞是法門信解受持不生驚畏是則名為隨順覺性。</p>
</div>
<div class='div-commentary'><p style="margin-left:1em">彼當機眾若聞此方便心無疑惑體達分明領受任持則坦然合道亦同金剛經中不驚不怖不畏甚為希有等<span class='note-inline'>(圭峰)</span>。</p>
<p style="margin-left:1em">二宿植德本。</p>
</div>
<div class='div-orig'><p>善男子汝等當知如是眾生<span class='corr'>已</span>曾供養百千萬億恒河沙諸佛及大菩薩植眾德本。</p>
</div>
<div class='div-commentary'><p style="margin-left:1em">驗今開悟頓契佛心方達宿因曩承熏習<span class='note-inline'>(圭峰)</span>。</p>
<p style="margin-left:1em">三印成佛智。</p>
</div>
<div class='div-orig'><p>佛說是人名為成就一切種智。</p>
</div>
<div class='div-commentary'><p style="margin-left:1em">一切種智由斯而得因果相攝決定無疑是以如來印言成就<span class='note-inline'>(圭峰)</span>二偈頌二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌三。</p>
<p style="margin-left:1em">初頌理同故即。</p>
</div>
<div class='div-orig'>
<div class="lg regular"><div class='lg-row'>清淨慧當知　圓滿菩提性　無取亦無證</div>
<div class='lg-row'>無菩薩眾生</div>
</div></div>
<div class='div-commentary'><p style="margin-left:1em">二頌事異故六。</p>
</div>
<div class='div-orig'>
<div class="lg regular"><div class='lg-row'>覺與未覺時　漸次有差別　眾生為解礙</div>
<div class='lg-row'>菩薩未離覺　入地永寂滅　不住一切相</div>
<div class='lg-row'>大覺悉圓滿　名為徧隨順</div>
</div></div>
<div class='div-commentary'><p style="margin-left:1em">初二句頌總標次一句觀行次一句相似二句分證二句究竟缺理即名字亦可以覺未覺兼之<span class='note-inline'>(私註)</span>。</p>
<p style="margin-left:1em">三頌入位法門。</p>
</div>
<div class='div-orig'>
<div class="lg regular"><div class='lg-row'>末世諸眾生　心不生虗妄　佛說如是人</div>
<div class='lg-row'>現世即菩薩　供養恒沙佛　功德<span class='corr'>已</span>圓滿</div>
<div class='lg-row'>雖有多方便　皆名隨順智</div>
</div></div>
<div class='div-commentary'><p style="margin-left:1em">後二句總頌位行雖差皆隨順智<span class='note-inline'>(私註)</span>。</p>
</div></div>
<div class='div-other'><a id='mulu15' />
<div class='div-commentary'><p style="margin-left:1em;text-indent:-1em">○三不定行證四。</p>
<p style="margin-left:1em;text-indent:-1em">○初威德章顯示行體二。</p>
<p style="margin-left:1em">初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是威德自在菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正陳詞句三。</p>
<p style="margin-left:1em">初慶前。</p>
</div>
<div class='div-orig'><p>大悲世尊廣為我等分別如是隨順覺性令諸菩薩覺心光明承佛圓音不因修習而得善利。</p>
</div>
<div class='div-commentary'><p style="margin-left:1em">覺心煥發故曰光明一念頓忘即登圓住不藉劬勞肯綮修證也<span class='note-inline'>(私註)</span>。</p>
<p style="margin-left:1em">二請後二。</p>
<p style="margin-left:1em">初舉喻立理。</p>
</div>
<div class='div-orig'><p>世尊譬如大城外有四門隨方來者非止一路一切菩薩莊嚴佛國及成菩提非一方便。</p>
</div>
<div class='div-commentary'><p style="margin-left:1em">城喻圓覺門喻行門前說觀行理趣分明今復諮詢忽涉非分故先立理請更投機<span class='note-inline'>(圭峯)</span>。</p>
<p style="margin-left:1em">二正請行法。</p>
</div>
<div class='div-orig'><p>惟願世尊廣為我等宣說一切方便漸次并修行人總有幾種。</p>
</div>
<div class='div-commentary'><p style="margin-left:1em">方便漸次問所修之行總有幾種問能修之人<span class='note-inline'>(圭峯)</span>。</p>
<p style="margin-left:1em">三顯益。</p>
</div>
<div class='div-orig'><p>令此會菩薩及末世眾生求大乘者速得開悟遊戲如來大寂滅海。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>作此語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告威德自在菩薩言善哉善哉善男子汝等乃能為諸菩薩及末世眾生問於如來如是方便汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時威德自在菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行四初指體標行二。</p>
<p style="margin-left:1em">初指體開解。</p>
</div>
<div class='div-orig'><p>善男子無上妙覺徧諸十方出生如來與一切法同體平等於諸修行實無有二。</p>
</div>
<div class='div-commentary'><p style="margin-left:1em">夫大圓覺體最勝最妙徧一切法生佛一如十方如來皆由證此故云出生以理融行行無不同<span class='note-inline'>(東陽)</span>無上妙覺者性德之體真妄同依徧諸十方出生如來者體量周含諸佛同證與一切法同體平等者體德徧具無非圓覺<span class='note-inline'>(私註)</span>。</p>
<p style="margin-left:1em">二標舉數。</p>
</div>
<div class='div-orig'><p>方便隨順其數無量圓攝所歸循性差別當有三種。</p>
</div>
<div class='div-commentary'><p style="margin-left:1em">隨其根性設教多端循謂循隨性謂根性眾生根性雖有萬差而此三門一切收盡<span class='note-inline'>(圭峯)</span>一即無差三即是差此乃無差之差無非是性故云循性差別當有三種<span class='note-inline'>(慈室)</span>性德之行隨根修入根既不等法亦何窮如病有千源藥生多品然覈論性德三諦天然真諦者泯一切法俗諦者立一切法中道者妙一切法至三即一至一即三處凡為三因在聖為三德大論則曰一心三智天台則謂即空假中此經則以靜幻寂為行相也蓋依諦立觀全性發修依真立空破一切惑依俗立假建一切行依中諦立中觀究竟一切性法界絕待然此三觀既全性發實匪修成故於一心宛有三用俱破俱立俱絕對待非次第而入非並別而觀十方如來依此成佛無邊行海圓攝無遺此經三種並存梵音一奢摩他華言翻止以寂靜為相義當空觀二三摩鉢提此翻等至亦云等持以幻化為相義當假觀三禪那此翻靜慮雙離靜幻以寂滅為相義當中觀說雖次第用在一心全三之一一必具三次章縱有單複前後實解圓而行不定耳故此皆標悟淨圓覺下文亦曰踞菩薩乘修寂滅行同入清淨實相住持又云是經名為頓教大乘頓機眾生從此開悟亦攝漸修一切羣品識此意矣不唐駕說又此三皆以觀為名者圓覺章云修此圓覺三種淨觀是名三觀初首方便三種淨觀隨學一事三文稱觀敢不依憑若奢摩他翻止辨音章云清淨定輪者須知寂而能照照不離寂譬如止水無波然後能鑒雖定慧不二從別名觀又觀所依定故稱定輪後偈云無礙清淨慧皆依禪定生楞嚴三名與此不異各從經意三皆名止涅槃中三名義少殊一奢摩他翻止二毗婆舍那翻觀三優畢叉翻止觀等雖二名不同體亦無別禪那以雙遮為離優畢叉以雙照為等也<span class='note-inline'>(私註)</span>方便者所修習法皆以此為門戶故由之而<span class='corr'>已</span>治病以藥病愈藥何用哉圭峯依經立三觀名一泯相澄神觀二起幻消塵觀三絕待靈心觀同天台三觀空假中也他云異者此明用心方便彼則推窮性相此不立境彼多生解今謂無有用觀而不立境以觀依境立故初心解則俱解後心行則俱行無非方便<span class='corr'>已</span>如前說天台諸文推窮性相此依龍樹遣蕩觀門為破執故執若<span class='corr'>已</span>破何必推窮為求當理不敢分宗<span class='note-inline'>(竹菴)</span>若不窮諸法性相妙觀於何處用若不對乎三諦安知全境為智嗚呼當宗尚昧況他人乎<span class='note-inline'>(慈室)</span>。</p>
<p style="margin-left:1em">二正明行相三初奢摩他三。</p>
<p style="margin-left:1em">初標解。</p>
</div>
<div class='div-orig'><p>善男子若諸菩薩悟淨圓覺。</p>
</div>
<div class='div-commentary'><p style="margin-left:1em">發心修行欲趣佛果先須了悟身中淨圓覺性以為行本本即解也依解而修方為妙行膏明相賴目足更資故下標本皆同此矣<span class='note-inline'>(圭峰)</span>此圓覺體萬行根源苟非先悟則徒為苦行非涅槃因<span class='note-inline'>(東陽)</span>此悟即解悟也<span class='note-inline'>(慈室)</span>二釋行二。</p>
<p style="margin-left:1em">初修觀破障。</p>
</div>
<div class='div-orig'><p>以淨覺心取靜為行由澄諸念覺識煩動靜慧發生身心客塵從此永滅。</p>
</div>
<div class='div-commentary'><p style="margin-left:1em">覺心初建力尚尫微理宜取靜安詳方能展照以靜澄念見分別之識煩勞動擾因靜生慧故名靜慧客非本性塵汙自體身心塵妄不起名滅<span class='note-inline'>(圭峯)</span>身心客塵者煩惱在心約取計說如身見等故云身心<span class='note-inline'>(鄣南)</span>念境也覺觀也若以三觀對破三惑此當空觀發一切智則客塵煩惱體是見思假破塵沙中破無明若準次章單修靜行有曰永斷煩惱究竟成就不起于座使入涅槃既云究竟涅槃合是三德祕藏以證驗修必一觀而三觀三惑一體而破也楞嚴第一陳如委答客塵二字意指見思與今少異<span class='note-inline'>(私註)</span>。</p>
<p style="margin-left:1em">二行成顯德。</p>
</div>
<div class='div-orig'><p>便能內發寂靜輕安由寂靜故十方世界諸如來心於中顯現如鏡中像。</p>
</div>
<div class='div-commentary'><p style="margin-left:1em">由離根境內心自閑寂靜清虗輕安調暢喧塵永息麤重長袪十方佛心於中顯現者此明感應眾生圓明性體與佛無殊但以妄情凡聖似隔今身心相盡妄念不生圓覺妙心凡聖交徹理實而言我之身心亦能徧現十方佛中今但約入觀者為主故云諸佛於中顯現<span class='note-inline'>(圭峰)</span>寂靜即真諦之體菩薩證此非小乘固執故云輕安世界依報也佛心正報也見思麤垢既盡則中忘而外融任運與十界凡聖依正同一真空故能眼見障外色耳聞障外聲楞嚴明返流全一六用不行十方國土皎然清淨譬如琉璃內懸明月乃至一切如來密圓淨妙皆現其中亦此位證相鏡喻寂靜像喻依正<span class='note-inline'>(慈室)</span>妙圓覺體德量徧融心佛眾生三無差別智明體顯鑒淨像生此亦三諦圓彰不止真空而<span class='corr'>已</span><span class='note-inline'>(私註)</span>。</p>
<p style="margin-left:1em">三結名。</p>
</div>
<div class='div-orig'><p>此方便者名奢摩他。</p>
</div>
<div class='div-commentary'><p style="margin-left:1em">此翻云止定之異名寂靜義也謂於染淨等境心不妄緣故寂靜是顯相止是釋名此既修止三皆名觀者此宗必具理事定慧皆無障礙故約止修觀也<span class='note-inline'>(圭峰)</span>定慧不二準文從別如前<span class='corr'>已</span>示煥疏用三止釋此行三觀釋幻行求之過矣今所不用<span class='note-inline'>(私註)</span>二三摩鉢提三。</p>
<p style="margin-left:1em">初標解。</p>
</div>
<div class='div-orig'><p>善男子若諸菩薩悟淨圓覺。</p>
</div>
<div class='div-commentary'><p style="margin-left:1em">二釋行三。</p>
<p style="margin-left:1em">初正示修發。</p>
</div>
<div class='div-orig'><p>以淨覺心知覺心性及與根塵皆因幻化即起諸幻以除幻者變化諸幻而開幻眾由起幻故便能內發大悲輕安。</p>
</div>
<div class='div-commentary'><p style="margin-left:1em">心性是識識與根塵各無自性故名幻化諸幻即幻智也幻者即根本無明是能幻之者除幻者依如幻始覺力分覺根本不覺變化等者隨機應化說法開示如幻眾生也根塵既消自他無二故能內發同體大悲悲從定起非其愛見故輕安暢適<span class='note-inline'>(圭峰)</span>幻者即心識根塵大悲乃俗諦之體<span class='note-inline'>(慈室)</span>覺知根塵幻化不實此定境也即起諸幻下正明修觀起幻除幻自行斷惑變化等者化他出假四教四門門門四諦知病識藥授藥方法一一投機故曰變化諸幻而開幻眾然此幻相並須心觀照知歷歷然後起用天台止觀曰如來在昔以漸頓觀心偏圓具足依此心觀為眾生說即其義也由起幻故下觀成所發次章明單修幻行既曰不失寂念及諸靜慧故不可單以俗諦定今所發<span class='note-inline'>(私註)</span>。</p>
<p style="margin-left:1em">二重明離相。</p>
</div>
<div class='div-orig'><p>一切菩薩從此起行漸次增進彼觀幻者非同幻故非同幻觀皆是幻故幻相永離。</p>
</div>
<div class='div-commentary'><p style="margin-left:1em">一切菩薩等復牒所修彼觀下正明離相非同幻故者約智忘境非同幻觀等能照亦寂謂非同幻境之觀亦皆是幻能所俱遣藥病兩忘故云幻相永離<span class='note-inline'>(私註)</span>。</p>
<p style="margin-left:1em">三總結舉喻。</p>
</div>
<div class='div-orig'><p>是諸菩薩所圓妙行如土長苗。</p>
</div>
<div class='div-commentary'><p style="margin-left:1em">土喻性德苗喻觀行觀行增進如土長苗圭峰云如種穀等依土長苗收子之時苗土俱棄種喻覺心土喻幻法苗喻幻智今謂經喻生長何以滅義消之耶況偈云如幻三摩提如苗漸增長<span class='note-inline'>(鄣南)</span>。</p>
<p style="margin-left:1em">三結名。</p>
</div>
<div class='div-orig'><p>此方便者名三摩鉢提。</p>
</div>
<div class='div-commentary'><p style="margin-left:1em">亦名三摩鉢底此云等至等持之中能至聖位故<span class='note-inline'>(圭峰)</span>等至者幻智於彼所化之境平等普至也今直作假觀釋之<span class='note-inline'>(慈室)</span>既前標圓解亦舉一即三所謂一假一切假也圓覺章有云三摩正憶持<span class='note-inline'>(私註)</span>。</p>
<p style="margin-left:1em">三禪那三。</p>
<p style="margin-left:1em">初標解。</p>
</div>
<div class='div-orig'><p>善男子若菩薩悟淨圓覺。</p>
</div>
<div class='div-commentary'><p style="margin-left:1em">二釋行二。</p>
<p style="margin-left:1em">初明修相。</p>
</div>
<div class='div-orig'><p>以淨覺心不取幻化及諸靜相了知身心皆為罣礙無知覺明不依諸礙永得超過礙無礙境受用世界及與身心相在塵域如器中鍠聲出于外煩惱涅槃不相留礙。</p>
</div>
<div class='div-commentary'><p style="margin-left:1em">了知身心皆為罣礙者無知覺之明為能離也非心慮知非身覺觸明者能離之體礙無礙境者能所俱遣亦可礙謂生死無礙涅槃也受用者屬<span class='corr'>已</span>資緣世界者共居國土相在塵域者依正互相由藉而住自五品來生身得忍皆住分段縱入變易亦未離陰此皆屬礙即無礙故如器中鍠也但法文中未見即無礙義須下喻顯譯者之巧也如器下喻煩惱下合圭峰云鍠字不定恐譯人錯遂為三釋一依鍠字音橫訓和訓樂非器中聲取其聲勢擊罄之類其聲鍠鍠然譯人稍拙二作鑛音同即大鐘也或寫錯以鐄為鍠三作簧音黃即笙簧之類以有簧之器非一故不局笙中簧乃云器中簧也此則譯人不善此方音韻文字故字與音俱錯他疏皆依此解今謂圭峯之疏多罪譯師蓋傷於博達矣且一代翻譯文質相稱無出覺救所譯此經豈錯一字遂受不善方言音韻之責廣韻注鍠字云說文音皇何得專以橫音為咎耶世人鞔鼓內藏鐵鍠二條取聲韻之遠今經正取器微聲大以喻即礙處達無礙也<span class='note-inline'>(鄣南)</span>不取幻靜至永得超過礙無礙境顯雙遮二邊正入中道受用下明中道觀體周圓無際相在之相宜去聲呼秪是身心等相一一即中雖局而徧<span class='note-inline'>(私註)</span>。</p>
<p style="margin-left:1em">二示觀成。</p>
</div>
<div class='div-orig'><p>便能內發寂滅輕安妙覺隨順寂滅境界自他身心所不能及眾生壽命皆為浮想。</p>
</div>
<div class='div-commentary'><p style="margin-left:1em">寂滅即中諦之體菩薩住此而不著故曰輕安<span class='note-inline'>(慈室)</span>三諦俱中故名寂滅妙覺隨順寂滅境界者妙圓覺智契中道也自他等者此寂滅境雖徧一切法而離一切相計五陰名眾生執長齡為壽命<span class='note-inline'>(私註)</span>。</p>
<p style="margin-left:1em">三結名。</p>
</div>
<div class='div-orig'><p>此方便者名為禪那。</p>
</div>
<div class='div-commentary'><p style="margin-left:1em">此云靜慮正是雙遮之體此亦直作中觀釋之<span class='note-inline'>(慈室)</span>。</p>
<p style="margin-left:1em">三總結彰圓。</p>
</div>
<div class='div-orig'><p>善男子此三法門皆是圓覺親近隨順十方如來因此成佛十方菩薩種種方便一切同異皆依如是三種事業若得圓證即成圓覺。</p>
</div>
<div class='div-commentary'><p style="margin-left:1em">此三門皆依悟淨圓覺而起觀行觀行亦皆趣入圓覺始終不離故云親近隨順佛及菩薩同證同修隨機隨事行相各異或多人同修一門或一人具修多行然必皆依此三種業或具修三或單或複具如二十五輪所明<span class='note-inline'>(圭峰)</span>既三皆圓覺又云圓證驗非單淺次第之行隨機同異行體唯三<span class='note-inline'>(私註)</span>。</p>
<p style="margin-left:1em">四較量顯勝。</p>
</div>
<div class='div-orig'><p>善男子假使有人修於聖道教化成就百千萬億阿羅漢辟支佛果不如有人聞此圓覺無礙法行一剎那頃隨順修習。</p>
</div>
<div class='div-commentary'><p style="margin-left:1em">偏小屬權圓乘稱性日月爝火焉得與齊<span class='note-inline'>(私註)</span>。</p>
<p style="margin-left:1em">二偈頌二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌三。</p>
<p style="margin-left:1em">初頌標解。</p>
</div>
<div class='div-orig'>
<div class="lg regular"><div class='lg-row'>威德汝當知　無上大覺心　本際無二相</div>
<div class='lg-row'>隨順諸方便　其數即無量　如來總開示</div>
<div class='lg-row'>便有三種類</div>
</div></div>
<div class='div-commentary'><p style="margin-left:1em">二頌行相。</p>
</div>
<div class='div-orig'>
<div class="lg regular"><div class='lg-row'>寂靜奢摩他　如鏡照諸像　如幻三摩提</div>
<div class='lg-row'>如苗漸增長　禪那唯寂滅　如彼器中鍠</div>
</div></div>
<div class='div-commentary'><p style="margin-left:1em">三頌總結。</p>
</div>
<div class='div-orig'>
<div class="lg regular"><div class='lg-row'>三種妙法門　皆是覺隨順　十方諸如來</div>
<div class='lg-row'>及諸大菩薩　因此得成道　三事圓證故</div>
<div class='lg-row'>名究竟涅槃</div>
</div></div></div>
<div class='div-other'><a id='mulu16' /></div>
<div class='div-commentary'><p style="margin-left:1em;text-indent:-1em">○二辯音章明不定相上三法門約機偏好次第漸修一念圓修或單或複前後更互故曰不定行雖不定解必依圓<span class='note-inline'>(私註)</span>分二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是辯音菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正陳詞句三。</p>
<p style="margin-left:1em">初慶前所聞。</p>
</div>
<div class='div-orig'><p>大悲世尊如是法門甚為希有。</p>
</div>
<div class='div-commentary'><p style="margin-left:1em">二問幾修習。</p>
</div>
<div class='div-orig'><p>世尊此諸方便一切菩薩於圓覺門有幾修習。</p>
</div>
<div class='div-commentary'><p style="margin-left:1em">前說三觀雖行相分明未審菩薩所修為一人具三為三人各一為前後為同時為依次為超次<span class='note-inline'>(圭峰)</span>。</p>
<p style="margin-left:1em">三申請問意。</p>
</div>
<div class='div-orig'><p>願為大眾及末世眾生方便開示令悟實相。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告辯音菩薩言善哉善哉善男子汝等乃能為諸大眾及末世眾生問於如來如是修習汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時辯音菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行三。</p>
<p style="margin-left:1em">初敘意標數。</p>
</div>
<div class='div-orig'><p>善男子一切如來圓覺清淨本無修習及修習者一切菩薩及末世眾生依於未覺幻力修習爾時便有二十五種清淨定輪。</p>
</div>
<div class='div-commentary'><p style="margin-left:1em">圓覺無修明所依本依末覺等明諸輪意輪者摧輾義能摧惑障令正智轉<span class='note-inline'>(圭峰)</span>本無修習所修之法及修習者能修之人性德無作也依於未覺幻力修習者依於不覺而有始覺修德之行也定輪者大經云能觀心定名為上定<span class='note-inline'>(鄣南)</span>。</p>
<p style="margin-left:1em">二列示修習三初三輪單修二二十一輪互修三一輪圓修慤疏於此二十五輪約喻各立一名圭峰全用今但準經靜幻寂相科釋也<span class='note-inline'>(私註)</span>。</p>
<p style="margin-left:1em">初三輪單修三初靜行。</p>
</div>
<div class='div-orig'><p>若諸菩薩唯取極靜由靜力故永斷煩惱究竟成就不起于座便入涅槃此菩薩者名單修奢摩他。</p>
</div>
<div class='div-commentary'><p style="margin-left:1em">二十五輪皆有標列結亦應一一標云悟淨圓覺文繁故略不起法空之座便入寂滅涅槃<span class='note-inline'>(圭峰)</span>初門觀行雖漸發心教法皆圓流通末章云頓機眾生從此開悟亦攝漸修一切羣品是矣只為圓法自在所以隨機入門不妨單複修習從漸入頓也<span class='note-inline'>(竹菴)</span>修時雖單所入涅槃既屬圓頓豈不一即具三下二觀準此<span class='note-inline'>(慈室)</span>問單修一種捨餘二否不捨非單捨則幻行云何不失寂念及諸靜慧答存三用一非捨二輪<span class='note-inline'>(鄣南)</span>。</p>
<p style="margin-left:1em">二幻行。</p>
</div>
<div class='div-orig'><p>若諸菩薩唯觀如幻以佛力故變化世界種種作用備行菩薩清淨妙行於陀羅尼不失寂念及諸靜慧此菩薩者名單修三摩鉢提。</p>
</div>
<div class='div-commentary'><p style="margin-left:1em">欲盡化度須佛加被故云以佛力等寂念中也靜慧空也<span class='note-inline'>(慈室)</span>雖變化種種作用既標結云修合是觀心所照妙假亦可自<span class='corr'>己</span>覺力名為佛力陀羅尼者中道總持圓覺異名耳前文云有大陀羅尼門名為圓覺<span class='note-inline'>(私註)</span>。</p>
<p style="margin-left:1em">三寂行。</p>
</div>
<div class='div-orig'><p>若諸菩薩唯滅諸幻不取作用獨斷煩惱煩惱斷盡便證實相此菩薩者名單修禪那。</p>
</div>
<div class='div-commentary'><p style="margin-left:1em">滅者絕念也獨者不假諸行是絕待義<span class='note-inline'>(圭峰)</span>滅幻者遮假豈不遮空既雙遮入中又證實相一即具三彌為可信<span class='note-inline'>(私註)</span>二二十一輪互修三初七輪靜觀為首幻寂兼修次七輪幻觀為首靜寂兼修後七輪寂觀為首靜幻兼修此三七中各有三意初二輪複修次二具足修後三輪齊修且初七輪依文分七初先靜後幻。</p>
</div>
<div class='div-orig'><p>若諸菩薩先取至靜以靜慧心照諸幻者便於是中起菩薩行此菩薩者名先修奢摩他後修三摩鉢提。</p>
</div>
<div class='div-commentary'><p style="margin-left:1em">二先靜後寂。</p>
</div>
<div class='div-orig'><p>若諸菩薩以靜慧故證至靜性便斷煩惱永出生死此菩薩者名先修奢摩他後修禪那。</p>
</div>
<div class='div-commentary'><p style="margin-left:1em">以靜慧故靜也證至靜性寂也煩惱因亡生死果喪<span class='note-inline'>(圭峰)</span>。</p>
<p style="margin-left:1em">三先靜次幻後寂。</p>
</div>
<div class='div-orig'><p>若諸菩薩以寂靜慧復現幻力種種變化度諸眾生後斷煩惱而入寂滅此菩薩者名先修奢摩他中修三摩鉢提後修禪那。</p>
</div>
<div class='div-commentary'><p style="margin-left:1em">四先靜次寂後幻。</p>
</div>
<div class='div-orig'><p>若諸菩薩以至靜力斷煩惱<span class='corr'>已</span>後起菩薩清淨妙行度諸眾生此菩薩者名先修奢摩他中修禪那後修三摩鉢提。</p>
</div>
<div class='div-commentary'><p style="margin-left:1em">五先靜齊幻寂。</p>
</div>
<div class='div-orig'><p>若諸菩薩以至靜力心斷煩惱復度眾生建立世界此菩薩者名先修奢摩他齊修三摩鉢提禪那。</p>
</div>
<div class='div-commentary'><p style="margin-left:1em">六齊靜幻後寂。</p>
</div>
<div class='div-orig'><p>若諸菩薩以至靜力資發變化後斷煩惱此菩薩者名齊修奢摩他三摩鉢提後修禪那。</p>
</div>
<div class='div-commentary'><p style="margin-left:1em">七齊靜寂後幻。</p>
</div>
<div class='div-orig'><p>若諸菩薩以至靜力用資寂滅後起作用變化世界此菩薩者名齊修奢摩他禪那後修三摩鉢提。</p>
</div>
<div class='div-commentary'><p style="margin-left:1em">二七輪幻觀為首靜寂兼修七。</p>
<p style="margin-left:1em">初先幻後靜。</p>
</div>
<div class='div-orig'><p>若諸菩薩以變化力種種隨順而取至靜此菩薩者名先修三摩鉢提後修奢摩他。</p>
</div>
<div class='div-commentary'><p style="margin-left:1em">二先幻後寂。</p>
</div>
<div class='div-orig'><p>若諸菩薩以變化力種種境界而取寂滅此菩薩者名先修三摩鉢提後修禪那。</p>
</div>
<div class='div-commentary'><p style="margin-left:1em">三先幻次靜後寂。</p>
</div>
<div class='div-orig'><p>若諸菩薩以變化力而作佛事安住寂靜而斷煩惱此菩薩者名先修三摩鉢提中修奢摩他後修禪那。</p>
</div>
<div class='div-commentary'><p style="margin-left:1em">四先幻次寂後靜。</p>
</div>
<div class='div-orig'><p>若諸菩薩以變化力無礙作用斷煩惱故安住至靜此菩薩者名先修三摩鉢提中修禪那後修奢摩他。</p>
</div>
<div class='div-commentary'><p style="margin-left:1em">五先幻齊靜寂。</p>
</div>
<div class='div-orig'><p>若諸菩薩以變化力方便作用至靜寂滅二俱隨順此菩薩者名先修三摩鉢提齊修奢摩他禪那。</p>
</div>
<div class='div-commentary'><p style="margin-left:1em">六齊幻靜後寂。</p>
</div>
<div class='div-orig'><p>若諸菩薩以變化力種種起用資於至靜後斷煩惱此菩薩者名齊修三摩鉢提奢摩他後修禪那。</p>
</div>
<div class='div-commentary'><p style="margin-left:1em">七齊幻寂後靜。</p>
</div>
<div class='div-orig'><p>若諸菩薩以變化力資於寂然後住清淨無作靜慮此菩薩者名齊修三摩鉢提禪那後修奢摩他。</p>
</div>
<div class='div-commentary'><p style="margin-left:1em">三七輪寂觀為首靜幻兼修七。</p>
<p style="margin-left:1em">初先寂後靜。</p>
</div>
<div class='div-orig'><p>若諸菩薩以寂滅力而起至靜住於清淨此菩薩者名先修禪那後修奢摩他。</p>
</div>
<div class='div-commentary'><p style="margin-left:1em">二先寂後幻。</p>
</div>
<div class='div-orig'><p>若諸菩薩以寂滅力而起作用於一切境寂用隨順此菩薩者名先修禪那後修三摩鉢提。</p>
</div>
<div class='div-commentary'><p style="margin-left:1em">三先寂次靜後幻。</p>
</div>
<div class='div-orig'><p>若諸菩薩以寂滅力種種自性安於靜慮而起變化此菩薩者名先修禪那中修奢摩他後修三摩鉢提。</p>
</div>
<div class='div-commentary'><p style="margin-left:1em">四先寂次幻後靜。</p>
</div>
<div class='div-orig'><p>若諸菩薩以寂滅力無作自性起於作用清淨境界歸於靜慮此菩薩者名先修禪那中修三摩鉢提後修奢摩他。</p>
</div>
<div class='div-commentary'><p style="margin-left:1em">五先寂齊靜幻。</p>
</div>
<div class='div-orig'><p>若諸菩薩以寂滅力種種清淨而住靜慮起於變化此菩薩者名先修禪那齊修奢摩他三摩鉢提。</p>
</div>
<div class='div-commentary'><p style="margin-left:1em">六齊寂靜後幻。</p>
</div>
<div class='div-orig'><p>若諸菩薩以寂滅力資於至靜而起變化此菩薩者名齊修禪那奢摩他後修三摩鉢提。</p>
</div>
<div class='div-commentary'><p style="margin-left:1em">七齊寂幻後靜。</p>
</div>
<div class='div-orig'><p>若諸菩薩以寂滅力資於變化而起至靜清明境慧此菩薩者名齊修那三摩鉢提後修奢摩他。</p>
</div>
<div class='div-commentary'><p style="margin-left:1em">三一輪圓修。</p>
</div>
<div class='div-orig'><p>若諸菩薩以圓覺慧圓合一切於諸性相無離覺性此菩薩者名為圓修三種自性清淨隨順。</p>
</div>
<div class='div-commentary'><p style="margin-left:1em">圓頓妙觀造境即中故云圓合一切之言該乎十界依正因果又十界性相法法皆實無非三諦故云於諸性相無離覺性絕念而觀三諦覺性故云圓修三種自性清淨隨順也<span class='note-inline'>(私註)</span>。</p>
<p style="margin-left:1em">三總結勸修。</p>
</div>
<div class='div-orig'><p>善男子是名菩薩二十五輪一切菩薩修行如是若諸菩薩及末世眾生依此輪者當持梵行寂靜思惟求哀懺悔經三七日於二十五輪各安標記至心求哀隨手結取依結開示便知頓漸一念疑悔即不成就。</p>
</div>
<div class='div-commentary'><p style="margin-left:1em">此示修習法式梵行戒也寂靜定也思惟慧也具戒定慧心在觀門如是修行必定成佛懺悔等者多生業累恐障淨心懺悔求哀發露先罪日數若少慮不精誠三七日中<span class='corr'>已</span>彰懇禱書二十五輪名字文句置道場中禮拜䖍誠精祈一行若自的樂一門隨便修習若勝劣難分不能自決即憑聖力以卜應信手取之不宜簡擇依所檢結開而視之頓漸自知無貪餘觀心懷疑阻併失前功縱使再修稍難成就據根驗理必在於茲無乃等閑輕於事相<span class='note-inline'>(圭峰)</span>懺悔有三作法取相以無生為主語淚俱下故曰求哀<span class='note-inline'>(東陽)</span>三七日非正修且決擇所修耳標者紙簽之類記則二十五名必束聚之次則哀禱我於何觀有種何觀相宜信手於中以一簽結之然後取視或得二十四輪為漸後一輪為頓豈復疑此觀不成悔彼觀不得耶<span class='note-inline'>(慈室)</span>後圓覺章云此觀不得復習彼觀以驗諸輪漸頓不定<span class='note-inline'>(私註)</span>二偈頌二初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌三。</p>
<p style="margin-left:1em">初頌敘意。</p>
</div>
<div class='div-orig'>
<div class="lg regular"><div class='lg-row'>辯音汝當知　一切諸菩薩　無礙清淨慧</div>
<div class='lg-row'>皆依禪定生</div>
</div></div>
<div class='div-commentary'><p style="margin-left:1em">二頌修習。</p>
</div>
<div class='div-orig'>
<div class="lg regular"><div class='lg-row'>所謂奢摩他　三摩提禪那　三法頓漸修</div>
<div class='lg-row'>有二十五種　十方諸如來　三世修行者</div>
<div class='lg-row'>無不因此法　而得成菩提　唯除頓覺人</div>
<div class='lg-row'>并法不隨順</div>
</div></div>
<div class='div-commentary'><p style="margin-left:1em">如來者長行不言且據因行今具舉因果耳唯除頓覺人并法不隨順者此二長行亦無謂今明不定行證故約漸頓明二十五種若圓頓行證之人并於此法不信順者則不可言無不因此得成菩提故曰唯除等圭山兩解今用次義須者往撿<span class='note-inline'>(私註)</span>。</p>
<p style="margin-left:1em">三頌結勸。</p>
</div>
<div class='div-orig'>
<div class="lg regular"><div class='lg-row'>一切諸菩薩　及末世眾生　常當持此輪</div>
<div class='lg-row'>隨順勤修習　依佛大悲力　不久證涅槃</div>
</div></div>
<div class='div-other'><a id='mulu17' /></div>
<div class='div-commentary'><p style="margin-left:1em;text-indent:-1em">○三淨業普覺二章示法病二。</p>
<p style="margin-left:1em">初淨業章示我等四病二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是淨諸業障菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正陳詞句三。</p>
<p style="margin-left:1em">初慶前。</p>
</div>
<div class='div-orig'><p>大悲世尊為我等輩廣說如是不思議事一切如來因地行相令諸大眾得未曾有覩見調御歷恒沙劫勤苦境界一切功用猶如一念我等菩薩深自慶慰。</p>
</div>
<div class='div-commentary'><p style="margin-left:1em">廣說三種法門諸輪綺互乃於覺性無差別中而辨其相名不思議事調御者十號中一佛具萬德名亦無量如華嚴名號品<span class='note-inline'>(東陽)</span>此悟因行也夫果德稱真約理可照因行治染體解是難今一念備知炳然齊現如琉璃缾盛多芥子故深慰矣<span class='note-inline'>(圭峰)</span>。</p>
<p style="margin-left:1em">二今問。</p>
</div>
<div class='div-orig'><p>世尊若此覺心本性清淨因何染污使諸大眾迷悶不入。</p>
</div>
<div class='div-commentary'><p style="margin-left:1em">因聞上章圓覺清淨本無修習故今得以扣請<span class='note-inline'>(慈室)</span>染污者須約修德不覺而示性德本覺何染之有<span class='note-inline'>(鄣南)</span>。</p>
<p style="margin-left:1em">三請答。</p>
</div>
<div class='div-orig'><p>唯願如來廣為我等開悟法性令此大眾及末世眾生作將來眼。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>說是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
</div>
<div class='div-orig'><p>爾時世尊告淨諸業障菩薩言善哉善哉善男子汝等乃能為諸大眾及末世眾生諮問如來如是方便汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時淨諸業障菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行三初略示二初舉過正酬二。</p>
<p style="margin-left:1em">初從妄生妄。</p>
</div>
<div class='div-orig'><p>善男子一切眾生從無始來妄想執有我人眾生及與壽命認四顛倒為實我體由此便生憎愛二境於虗妄體重執虗妄二妄相依生妄業道有妄業故妄見流轉厭流轉者妄見涅槃。</p>
</div>
<div class='div-commentary'><p style="margin-left:1em">無始者未曾悟故故下有生盲之喻妄想者無中橫計我人等者統為我相展轉約義故有四名四名復有二相一迷識境二迷智境初者情識所計謂取自體為我計我展轉趣於餘趣為人計我盛衰苦樂種種變異相續為眾生計我一報命根不斷而住為壽者如金剛兩論所說<span class='note-inline'>(天親無著)</span>迷智境者證悟覺性而帶能所從麤至細展轉遣之即此經說至文當知顛倒者真我本有迷之謂無妄我本空執之謂有由此下十句初四句由迷起惑次二句由惑造業次二句由業招報後二句反於三道墮於二乘又總當二乘宗中生滅四諦初六句集諦次二句苦諦次一句道諦後一句滅諦由此便生憎愛二境者由執四相為實我體所以於自生愛於他生憎順我者愛違我者憎於虗妄體重執虗妄者四大五蘊迷性妄生眾緣假合<span class='corr'>已</span>是虗妄更於其上重執我人二妄生業至苦樂果故名為道業成即受生死流轉厭流轉者息緣斷惑見涅槃者趣寂沈空<span class='note-inline'>(圭峰)</span>三道流轉此乃六凡妄見涅槃乃二乘界須知九界背性成迷盡成染污<span class='note-inline'>(慈室)</span>此經四相對彼金剛謂迷智境若望中道究論能執亦是識情以眾生無始未離念故故云妄想執有等又此雖約證悟了覺以辨四相似從麤至細展轉淺深然詳經意恐一一相各有麤細俱淺並深竹庵云此章除四顛倒我為根本我執有麤有細今現行麤執也至於地位中人微細執我自不知覺未能斷除若尚在信解我相浩然況未真正麤執我相全同凡俗其增長我慢蓋學佛者之大病也宜乎熟讀此之一章現行執我如破家賊<span class='note-inline'>(手鑒文)</span>憎愛二境者雖憎愛屬心由心逐境遷以所顯能故云也於虗妄體重執虗妄者認四顛倒為我體從我體起憎愛故云重執<span class='note-inline'>(私註)</span>。</p>
<p style="margin-left:1em">二障覺成迷。</p>
</div>
<div class='div-orig'><p>由此不能入清淨覺非覺違拒諸能入者有諸能入非覺入故是故動念及與息念皆歸迷悶。</p>
</div>
<div class='div-commentary'><p style="margin-left:1em">以妄想故障清淨覺然本覺元如迷情自隔非覺違拒不容入也其能入者離念即覺亦非覺性挽之令入動念著有息念沈空是故動息皆歸迷悶前明從妄生妄正答因何染污此段結酬迷悶不入也<span class='note-inline'>(私註)</span>。</p>
<p style="margin-left:1em">二重覈妄本三。</p>
<p style="margin-left:1em">初徵牒。</p>
</div>
<div class='div-orig'><p>何以故由有無始本起無明為<span class='corr'>己</span>主宰。</p>
</div>
<div class='div-commentary'><p style="margin-left:1em">動念既為背覺息念即合契真何故皆稱迷悶由有無始根本無明為我主故動是我動息是我息我相既在動息俱迷<span class='note-inline'>(圭峰)</span>。</p>
<p style="margin-left:1em">二轉釋。</p>
</div>
<div class='div-orig'><p>一切眾生生無慧目身心等性皆是無明譬如有人不自斷命。</p>
</div>
<div class='div-commentary'><p style="margin-left:1em">背覺<span class='corr'>已</span>來未逢師教動乖佛慧有若生盲身心諸法無非圓覺以不了故全是無明無明我執如人愛命不自斷也<span class='note-inline'>(私註)</span>。</p>
<p style="margin-left:1em">三結過。</p>
</div>
<div class='div-orig'><p>是故當知有愛我者我與隨順非隨順者便生憎怨為憎愛心養無明故相續求道皆不成就。</p>
</div>
<div class='div-commentary'><p style="margin-left:1em">人若愛我則順人若違我則憎以此之計滋養無明從始至今無由得斷<span class='note-inline'>(慈室)</span>相續者本從無明而憎愛憎愛還熏無明種子現行相續不斷將此求道畢竟不成<span class='note-inline'>(圭峰)</span>二廣釋二初列釋四相略疏云然此我等行相殊常常者但約迷執初果<span class='corr'>已</span>除此乃直就修證羅漢未曉一約事驗我二悟我成人三了迹迹生四潛續如命又云雖約計執淺深說有四相差別然唯是我見故經文除別列四名之外節節皆有我字若除此執便是圓覺詳夫略疏釋此四相<span class='corr'>已</span>非初心現行麤執鈔指界外塵沙無明今準前文由執我等妄見流轉後文不了四相經劫修道但名有為不成聖果經意正該見思麤垢則知圭山取義太過又約計淺深說四相者且初一相自有麤細淺深之判亦恐不爾竊謂初心學者偏乘暗證未得謂得展轉橫計無越四執是則證非絕念悟猶背性證悟既爾了覺亦然以皆存我俱妄想故故曰認四顛倒為實我體乃至動息皆歸迷悶竹庵指為現行麤執似有眉目若地位中種智未滿我執微在以金剛前皆屬凡故故曰其心乃至證於如來畢竟了知清淨涅槃皆是我相又曰其心乃至圓悟涅槃我人既然餘二例爾經文存略讀者應知俱淺並深匪敢誣也<span class='note-inline'>(私註)</span>文為四初我相二初標顯麤執二。</p>
<p style="margin-left:1em">初約法標。</p>
</div>
<div class='div-orig'><p>善男子云何我相謂諸眾生心所證者。</p>
</div>
<div class='div-commentary'><p style="margin-left:1em">捨妄證真名我相以執所證故<span class='note-inline'>(竹菴)</span>者之一字正指我體<span class='note-inline'>(慈室)</span>心所證者圭峯云心謂第七識所證即第八識見分一切眾生任運執為內我今謂第七名二乘識沈空之心其位<span class='corr'>已</span>深此文且約凡夫現行見思之我下文證於如來等方竪論七八識耳所言證者取著為義故下云是故證取<span class='note-inline'>(鄣南)</span>。</p>
<p style="margin-left:1em">二約喻顯。</p>
</div>
<div class='div-orig'><p>善男子譬如有人百骸調適忽忘我身四肢弦緩攝養乖方微加針艾則知有我是故證取方現我體。</p>
</div>
<div class='div-commentary'><p style="margin-left:1em">弦急緩慢支體不調手足失度之狀<span class='note-inline'>(圭峰)</span>安則忘身針艾疼楚則認我也譬修行者無證則<span class='corr'>已</span>有證則著故合云是故證取方現我體然金屑雖貴落眼成翳如下文云云何當知法不解脫彼末世眾生習菩提者以<span class='corr'>己</span>微證為自清淨由不能盡我相根本此非凡鄙境界學佛高流所當深誠也<span class='note-inline'>(私註)</span>。</p>
<p style="margin-left:1em">二結指細相。</p>
</div>
<div class='div-orig'><p>善男子其心乃至證於如來畢竟了知清淨涅槃皆是我相。</p>
</div>
<div class='div-commentary'><p style="margin-left:1em">心證是能如來下是所也又所證中了知是能涅槃是所不忘能所即是我相<span class='note-inline'>(圭峰)</span>乃至等者非但凡時取證屬我等覺後心轉依之日尚有此我也<span class='note-inline'>(鄣南)</span>。</p>
<p style="margin-left:1em">二人相二。</p>
<p style="margin-left:1em">初麤相。</p>
</div>
<div class='div-orig'><p>善男子云何人相謂諸眾生心悟證者善男子悟有我者不復認我所悟非我悟亦如是悟<span class='corr'>已</span>超過一切證者悉為人相。</p>
</div>
<div class='div-commentary'><p style="margin-left:1em">心悟證者覺前非也者字正名人相不復認我乃不作證心悟亦如是同前非也<span class='note-inline'>(圭峰)</span>執能悟為人相<span class='note-inline'>(竹菴)</span>。</p>
<p style="margin-left:1em">二細執。</p>
</div>
<div class='div-orig'><p>善男子其心乃至圓悟涅槃俱是我者心存少悟備殫證理皆名人相。</p>
</div>
<div class='div-commentary'><p style="margin-left:1em">圓悟是能涅槃是所殫盡也既入地位雖盡除證理之執尚少存能盡之悟故成人相<span class='note-inline'>(私註)</span>。</p>
<p style="margin-left:1em">三眾生相三。</p>
<p style="margin-left:1em">初標示。</p>
</div>
<div class='div-orig'><p>善男子云何眾生相謂諸眾生心自證悟所不及者。</p>
</div>
<div class='div-commentary'><p style="margin-left:1em">覺前能悟悟是所覺悟既成所覺又名能展轉無窮皆成能所能所及處皆是相待了此無定故離前非計所不及謂免諸過不覺此計又是眾生眾生者不定執一之謂也亦是眾多生起不斷絕義<span class='note-inline'>(圭峰)</span>對上我人立此一名我相執所人相執能各計一邊非眾生義今眾生相非我非人雙義名眾也<span class='note-inline'>(鄣南)</span>。</p>
<p style="margin-left:1em">二舉喻。</p>
</div>
<div class='div-orig'><p>善男子譬如有人作如是言我是眾生則知彼人說眾生者非我非彼云何非我我是眾生則非是我云何非彼我是眾生非彼我故。</p>
</div>
<div class='div-commentary'><p style="margin-left:1em">借世人語以為義勢顯眾生相非我非彼者以是眾生故非我也既云我是復非彼也非彼我故者非彼人之我<span class='note-inline'>(圭峰)</span>。</p>
<p style="margin-left:1em">三結指。</p>
</div>
<div class='div-orig'><p>善男子但諸眾生了證了悟皆為我人而我人相所不及者存有所了名眾生相。</p>
</div>
<div class='div-commentary'><p style="margin-left:1em">了證者空則我不及了悟者空則人不及存有所了名眾生相者心不忘故即上者字<span class='note-inline'>(圭峰)</span>。</p>
<p style="margin-left:1em">四壽命相二。</p>
<p style="margin-left:1em">初正釋。</p>
</div>
<div class='div-orig'><p>善男子云何壽命相謂諸眾生心照清淨覺所了者一切業智所不自見猶如命根。</p>
</div>
<div class='div-commentary'><p style="margin-left:1em">即心之照故云清淨覺前三相名覺所了擬將此智修習一切無漏之業又業是業用一切作用之智名為業智雖能除妄而不自除故不自見不自見故猶如命根如命根者兼取相續之義<span class='note-inline'>(圭峰)</span>執無漏智業相續不斷猶如命根名壽者相非世有壽此取如一期報得煖息識三事連持命根不斷以喻執我不斷故名壽者<span class='note-inline'>(竹菴)</span>忘前了見且云清淨存能照覺復若命根者字正指能覺之見一切業智所不自見者恐是凡聖所修業智不自見此能覺微念<span class='note-inline'>(私註)</span>。</p>
<p style="margin-left:1em">二顯妄。</p>
</div>
<div class='div-orig'><p>善男子若心照見一切覺者皆為塵垢覺所覺者不離塵故如湯消氷無別有氷知氷消者存我覺我亦復如是。</p>
</div>
<div class='div-commentary'><p style="margin-left:1em">若心照見前諸妄想稱一切覺此覺未妄皆名塵垢以存能覺覺所覺故故云覺所覺者不離塵故塵垢只是染污之義經意正顯能覺是妄略疏謂一切覺者是前三相讀者詳之湯喻能覺冰喻所覺所覺既盡能覺豈存故云無別有氷知氷消者若執有冰能知冰消則同存能覺我覺前我相故云存我覺我亦復如是略疏謂以喻反顯以法順合也問初章云圓照覺相永斷無明如何此中照覺俱蕩曰顯理須照遣執須亡天台止觀單複四見無言窮逐皆此例也又圓照者不動一法絕念而遊事理頓忘聖凡平等言之不易行者方知<span class='note-inline'>(私註)</span>。</p>
<p style="margin-left:1em">二迷成法障三初有我失道三。</p>
<p style="margin-left:1em">初標示。</p>
</div>
<div class='div-orig'><p>善男子末世眾生不了四相雖經多劫勤苦修道但名有為終不能成一切聖果是故名為正法末世。</p>
</div>
<div class='div-commentary'><p style="margin-left:1em">前三教時長行遠未生圓解終不能成圓教聖果以深況淺博地凡夫故可知矣<span class='note-inline'>(鄣南)</span>正法末世者正宗佛法之末世也夫正法之時修則皆證末世之時人多取相今既取證相則正法亦同末世若遇此教了達病源則雖末世還同正法<span class='note-inline'>(圭峰)</span>釋迦法中正像各一千年理教行果四法俱備名為正法雖有教行證果者少名為像法但存理教行證俱無名為末法末法一萬年非謂全無約多分說<span class='note-inline'>(東陽)</span>。</p>
<p style="margin-left:1em">二徵釋六。</p>
<p style="margin-left:1em">初久修如何不證徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">劫數既多行又勤苦以何義故不證聖果<span class='note-inline'>(圭峯)</span>。</p>
<p style="margin-left:1em">二認我取證非真釋。</p>
</div>
<div class='div-orig'><p>認一切我為涅槃故有證有悟名成就故譬如有人認賊為子其家財寶終不成就。</p>
</div>
<div class='div-commentary'><p style="margin-left:1em">有何妄法不從我生故云一切<span class='note-inline'>(慈室)</span>賊若在外猶可隄防養之為兒如何撿護又知賊是賊賊無能為認之為兒寧免破敗<span class='note-inline'>(圭峯)</span>。</p>
<p style="margin-left:1em">三取證如何妨道徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">縱使認我取證何以便妨於道<span class='note-inline'>(圭峯)</span>。</p>
<p style="margin-left:1em">四愛寂憎喧非脫釋。</p>
</div>
<div class='div-orig'><p>有愛我者亦愛涅槃伏我愛根為涅槃相有憎我者亦憎生死不知愛者真生死故別憎生死名不解脫。</p>
</div>
<div class='div-commentary'><p style="margin-left:1em">夫生死輪迴本由憎愛欲求解脫須盡二源今愛涅槃還是本愛今憎生死亦是本憎棄苦欣樂雖殊憎愛元是本習帶之修道佛果豈成伏我愛根為涅槃者由伏不起似涅槃相以似為真故云爾也本愛涅槃擬除生死愛心既在真生死根愛根憎苗豈名解脫<span class='note-inline'>(圭峰)</span>執我故起憎愛故云我愛及云憎我若以涅槃為二乘所證則愛是法愛即界外別惑真變易生死之根本也煥雲二疏皆用此意但與下讚喜謗嗔義似有礙以證空者無嗔喜故<span class='note-inline'>(私註)</span>。</p>
<p style="margin-left:1em">五何知證法非脫徵。</p>
</div>
<div class='div-orig'><p>云何當知法不解脫。</p>
</div>
<div class='div-commentary'><p style="margin-left:1em">法者涅槃由前釋云愛涅槃者名不解脫故此徵云若愛生死許是繫縛今悟涅槃是寂滅法以何相知云不解脫<span class='note-inline'>(圭峰)</span>六讚喜謗嗔驗我釋謂實證者必無我無我故即無嗔喜今為法嗔喜即知證法非真我未盡故文二。</p>
<p style="margin-left:1em">初標我未盡。</p>
</div>
<div class='div-orig'><p>善男子彼末世眾生習菩提者以<span class='corr'>己</span>徵證為自清淨猶未能盡我相根本。</p>
</div>
<div class='div-commentary'><p style="margin-left:1em">徵證清淨正是我體<span class='note-inline'>(慈室)</span>。</p>
<p style="margin-left:1em">二以境驗知。</p>
</div>
<div class='div-orig'><p>若復有人讚歎彼法即生歡喜便欲濟度若復誹謗彼所得者便生嗔恨則知我相堅固執持潛伏藏識遊戲諸根曾不間斷。</p>
</div>
<div class='div-commentary'><p style="margin-left:1em">世境違順麤重易明唯就法門最難覺察但言為法嗔彼度此不知此心元是我相潛伏藏識者種子也遊戲諸根者現行也因對外境驗得內心我執猶堅潛藏相續<span class='note-inline'>(圭峰)</span>含藏種子正指第八識若據遊戲諸根應是六識今就圓論通言黎耶<span class='note-inline'>(慈室)</span>。</p>
<p style="margin-left:1em">三總結。</p>
</div>
<div class='div-orig'><p>善男子彼修道者不除我相是故不能入清淨覺。</p>
</div>
<div class='div-commentary'><p style="margin-left:1em">二說病為法二。</p>
<p style="margin-left:1em">初有我說法。</p>
</div>
<div class='div-orig'><p>善男子若知我空無毀我者有我說法我未斷故眾生壽命亦復如是。</p>
</div>
<div class='div-commentary'><p style="margin-left:1em">因聞嗔喜是我妄計我空亡彼讚毀故云無毀我者亦應云無讚我者但文略耳然存我說法我還未斷餘之三相未盡亦然文無人字為成句故<span class='note-inline'>(私註)</span>。</p>
<p style="margin-left:1em">二說亦成病。</p>
</div>
<div class='div-orig'><p>善男子末世眾生說病為法是故名為可憐愍者雖勤精進增益諸病是故不能入清淨覺。</p>
</div>
<div class='div-commentary'><p style="margin-left:1em">四相若存總名為病以病為法誠可憐愍帶病修行故增諸病<span class='note-inline'>(圭峰)</span>三以凡濫聖二。</p>
<p style="margin-left:1em">初抑聖同<span class='corr'>己</span>。</p>
</div>
<div class='div-orig'><p>善男子末世眾生不了四相以如來解及所行處為自修行終不成就。</p>
</div>
<div class='div-commentary'><p style="margin-left:1em">如來解行離句絕非住相而修豈能成就如執醍醐同毒藥矣<span class='note-inline'>(私註)</span>。</p>
<p style="margin-left:1em">二起增上慢。</p>
</div>
<div class='div-orig'><p>或有眾生未得謂得未證謂證見勝進者心生嫉妬由彼眾生未斷我愛是故不能入清淨覺。</p>
</div>
<div class='div-commentary'><p style="margin-left:1em">未得於理未證於智謂得謂證者增上慢人若自知不證而言證者則根本戒中大妄語罪非此文意見勝生嫉驗出凡情然諸聖人形類不定得與不得內證在心何以辨他未得未證故觀心行以驗真虗夫聖人用心<span class='corr'>己</span>他無二見他勝進或法教流行念念歡喜必能隨順自驗內心如此或即證悟不虗若自覺<span class='corr'>己</span>衰他盛則嫉<span class='corr'>己</span>盛他衰則喜縱令深解妙境但是心之所緣勿錯認之謂得謂證竝由我愛故成障覺<span class='note-inline'>(圭峰)</span>未得三果未證四果謂言證得起增上慢如四禪比丘等<span class='note-inline'>(東陽)</span>三誡勸三初誡勿求悟。</p>
</div>
<div class='div-orig'><p>善男子末世眾生希望成道無令求悟唯益多聞增長我見。</p>
</div>
<div class='div-commentary'><p style="margin-left:1em">此誡以心待悟也凡言悟者初無實法心路絕處強名悟耳若將心求悟則愈盛於迷故誡云無令又緣以心求悟遂於經論言句上解會故云唯益多聞殊不知解會分明底正是我人情識故云增長我見<span class='note-inline'>(慈室)</span>諸疏之意必先求悟今再考經竊取慈室苟或不當請馴舊轍無令者禁止之辭<span class='note-inline'>(私註)</span>。</p>
<p style="margin-left:1em">二勸令加行。</p>
</div>
<div class='div-orig'><p>但當精勤降伏煩惱起大勇猛未得令得未斷令斷貪嗔愛慢諂曲嫉妬對境不生彼我恩愛一切寂滅佛說是人漸次成就求善知識不墮邪見。</p>
</div>
<div class='div-commentary'><p style="margin-left:1em">但當之言與上無令相應得未得者決徹大法斷未斷者直截知見貪嗔等者對境忘情也如此操履豈可便認為道如來方與其進故云漸次成就<span class='note-inline'>(慈室)</span>令斷者即下所列貪嗔等也求善知識者商人入海須假導師學者修行必資善友<span class='note-inline'>(圭峯)</span>世有濫學大乘唯言即心即佛既云心是佛心應須行同佛行設或空談相即貪嗔益盛嫉妬彌隆昔時行處寸步不移將恐泥犂未能迯避希冀成佛緣木求魚但恃天真不觀力用詎可得也寄言後德撫臆論心勿負如來慈悲苦口<span class='note-inline'>(東陽)</span>。</p>
<p style="margin-left:1em">三約失重示。</p>
</div>
<div class='div-orig'><p>若於所求別生憎愛則不能入清淨覺海。</p>
</div>
<div class='div-commentary'><p style="margin-left:1em">反顯不生憎愛則入覺也<span class='note-inline'>(圭峰)</span>二偈頌二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌三。</p>
<p style="margin-left:1em">初頌略示。</p>
</div>
<div class='div-orig'>
<div class="lg regular"><div class='lg-row'>淨業汝當知　一切諸眾生　皆由執我愛</div>
<div class='lg-row'>無始妄流轉</div>
</div></div>
<div class='div-commentary'><p style="margin-left:1em">二頌廣釋。</p>
</div>
<div class='div-orig'>
<div class="lg regular"><div class='lg-row'>未除四種相　不得成菩提　愛憎生於心</div>
<div class='lg-row'>諂曲存諸念　是故多迷悶　不能入覺城</div>
</div></div>
<div class='div-commentary'><p style="margin-left:1em">城喻覺者法喻各有三義一了心性空眾惑不入如防外敵二見恒沙德萬行圓增如養人眾三道無不通如開門引攝<span class='note-inline'>(圭峯)</span>。</p>
<p style="margin-left:1em">三頌勸誡。</p>
</div>
<div class='div-orig'>
<div class="lg regular"><div class='lg-row'>若能歸悟剎　先去貪嗔癡　法愛不存心</div>
<div class='lg-row'>漸次可成就　我身本不有　憎愛何由生</div>
<div class='lg-row'>此人求善友　終不墮邪見　所求別生心</div>
<div class='lg-row'>究竟非成就</div>
</div></div>
<div class='div-commentary'><p style="margin-left:1em">剎是世界如入唐國率土屬唐蕃境亦爾若到悟境則法法屬悟迷境亦爾癡則長無偈有慢則長有偈無文影略也法愛者愛涅槃也我身者憎愛之本所依既空能依何有悟剎我身皆長無偈有<span class='note-inline'>(圭峯)</span>。</p>
</div>
<div class='div-other'><a id='mulu18' />
<div class='div-commentary'><p style="margin-left:1em;text-indent:-1em">○二普覺章示作等四病二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是普覺菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正陳詞句二。</p>
<p style="margin-left:1em">初慶前。</p>
</div>
<div class='div-orig'><p>大悲世尊快說禪病令諸大眾得未曾有心意蕩然獲大安隱。</p>
</div>
<div class='div-commentary'><p style="margin-left:1em">禪病者四相<span class='note-inline'>(圭峰)</span>禪豈有病在參者用心差錯耳<span class='note-inline'>(慈室)</span>。</p>
<p style="margin-left:1em">二請後。</p>
</div>
<div class='div-orig'><p>世尊末世眾生去佛漸遠賢聖隱伏邪法增熾使諸眾生求何等人依何等法行何等行除去何病云何發心令彼羣盲不墮邪見。</p>
</div>
<div class='div-commentary'><p style="margin-left:1em">如人有子病者偏憂菩薩大悲先哀末世賢聖隱伏正法將沈欲令廣益當來是故懸興此問又由前云求善知識不墮邪見今問何等是善知識餘文皆顯令彼等者明所為也<span class='note-inline'>(圭峰)</span>五問次第者夫學道必務師師必有法法貴修進修必離病病去行成利他有在復審其始如何發心天台有曰發心僻越萬行徒施故以發心之問終焉然五問意求師為主餘四皆因初問而發若不爾者前<span class='corr'>已</span>屢明圓覺法門及三種行諸輪修相又令勤斷貪嗔等病但發心義未廣明耳何必至此重興諸問詳後答意初唯廣上求善知識以防末世邪師過謬次答秪是圓覺妙法就法顯離作等四病行乃依師安心覺理修法意歸前諸觀相病亦即上自他憎愛於今但加能治之法及發心等至文皆見聖慈愍物曲盡於斯又此諸意法為至要作止任滅未始發揮苟得大綱羣目皆正故總科此章云示作等四病也<span class='note-inline'>(私註)</span>。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告普覺菩薩言善哉善哉善男子汝等乃能諮問如來如是修行能施末世一切眾生無畏道眼令彼眾生得成聖道汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時普覺菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">二正答二初長行五初答求人二。</p>
<p style="margin-left:1em">初教擇師。</p>
</div>
<div class='div-orig'><p>善男子末世眾生將發大心求善知識欲修行者當求一切正知見人心不住相不著聲聞緣覺境界雖現塵勞心恒清淨示有諸過讚歎梵行不令眾生入不律儀求如是人即得成就阿耨多羅三藐三菩提。</p>
</div>
<div class='div-commentary'><p style="margin-left:1em">大心者簡餘乘也知識者善能知真識妄知病識藥欲修行者為行求解正知見者法句經云深解法空無相無作無生無滅了達諸法從本<span class='corr'>已</span>來究竟平等性相如如住於實際於畢竟空中建立佛法是名真善知識心不住相等者離凡夫煩惱及二乘滯寂現塵勞者即貪等也心清淨者現染而不染也示諸過者以同事攝如淨名云入諸淫舍亦同華嚴婆須蜜等讚歎梵行等者或為利益或有別緣所作非儀蹔乖真教秪得貶<span class='corr'>己</span>承非不得飾非說理以誤凡下此乃不同邪人自造諸過復說非梵行事為其真實令無量人墮大險趣但為同事攝故雖現諸過常須讚歎真實梵行故論云壞見之人雖不壞行不堪與眾生為其道眼雖壞行而不破見者是則人天真勝福田即得成就等結成大益<span class='note-inline'>(圭峰)</span>今有影附聖跡者縱心所為食噉非法自謂得無礙道內實庸愚此即壞見壞行無慚之人惜哉然末世之中四依罕值但能心不住相不壞正見善諳境觀者亦堪依止<span class='note-inline'>(東陽)</span>正知見者深達實相不著二邊也阿者翻無耨多羅翻上三藐翻正等亦云正徧三菩提翻正覺合云無上正等正覺亦云無上正徧知<span class='note-inline'>(私註)</span>。</p>
<p style="margin-left:1em">二勸承事。</p>
</div>
<div class='div-orig'><p>末世眾生見如是人應當供養不惜身命彼善知識四威儀中常現清淨乃至示現種種過患心無憍慢況復摶財妻子眷屬若善男子於彼善友不起惡念即能究竟成就正覺心華發明照十方剎。</p>
</div>
<div class='div-commentary'><p style="margin-left:1em">不惜身命者如雪山捨身<span class='note-inline'>(涅槃童子)</span>香城破骨<span class='note-inline'>(大品常啼)</span>之類儒典尚有竭力事父致身事君何況為法常現清淨順行種種過患逆行心無憍慢者夫菩薩化現權道難測但依法門莫疑其迹不以順行即効䖍誠或覩逆行便生憍慢故智論云於諸師尊如世尊想若有能開釋深義解散疑結於我有益則盡心敬之不念餘惡如弊囊盛寶不得以囊惡故不取其寶又如夜行險道弊人執炬不得以人惡故不取其照菩薩亦復如是於師得智慧光明不計其惡然為師之難為徒不易勿因此誡誤敬麤人欲驗真虗如前簡擇<span class='corr'>已</span>諳其道如此遵承又此藥治徒師勿錯服服之增病無藥可治以縛解縛無有是處摶財等者前舉身命之難此況身外之易摶者食也財謂錢帛古譯訛略應云段食不起惡念者由前無慢故也憍慢若起惡念便生障覆自心法何能入心華等者覺心既明即慧光開發觸向無染故曰心華稱體無邊照十方剎<span class='note-inline'>(圭峰)</span>摶財者圭峰鈔云準經意的說財食也食有四種此當段食食總段別以段揀餘古譯經論訛云摶食今此三藏承古作摶又不分總別謂摶即食仍略食字故云摶財咸師云天竺不用匙筯唯沈香水一盂飯一盂百味一盂香水潤手而摶飯食此非譯誤<span class='note-inline'>(鄣南)</span>摶聚也聚財寶畜妻子眷屬耳此以常倫況前極劣前云過患乃貪嗔淫妄靡所不為尚不可慢況示同常道而生惡念耶<span class='note-inline'>(慈室)</span>今恐摶秪是食慈室之解未敢去取又咸師義尚須考據<span class='note-inline'>(私註)</span>四威儀中常現清淨者不動日用三業四儀不染諸法自然一切常現清淨<span class='note-inline'>(竹菴)</span>二答依法三。</p>
<p style="margin-left:1em">初標法離病善男子彼善知識所證妙法應離四病。</p>
<p style="margin-left:1em">標以妙法釋依圓覺圓覺是所依法故此法離於四病方可依故除病之問下自有答法病無邊要唯此四隨有其一即不堪為師<span class='note-inline'>(圭峯)</span>雖曰知識所證實為弟子所依故下結云作是觀者名為正觀又此妙法須明離病蓋出世醫王慈悲深至不令雜毒而混醍醐<span class='note-inline'>(私註)</span>二釋四病相二。</p>
<p style="margin-left:1em">初徵。</p>
</div>
<div class='div-orig'><p>云何四病。</p>
</div>
<div class='div-commentary'><p style="margin-left:1em">二釋四。</p>
<p style="margin-left:1em">初作病。</p>
</div>
<div class='div-orig'><p>一者作病若復有人作如是言我於本心作種種行欲求圓覺彼圓覺性非作得故說名為病。</p>
</div>
<div class='div-commentary'><p style="margin-left:1em">初句標名若復下辯相言者意言也彼圓下指體以破後句結名下三節同<span class='note-inline'>(圭峰)</span>作種種行者興心運為身口相助八萬四千波羅蜜門既不能以性奪修並屬偏邪苦行下任止滅意無別途<span class='note-inline'>(鄣南)</span>。</p>
<p style="margin-left:1em">二任病。</p>
</div>
<div class='div-orig'><p>二者任病若復有人作如是言我等今者不斷生死不求涅槃涅槃生死無起滅念任彼一切隨諸法性欲求圓覺彼圓覺性非任有故說名為病。</p>
</div>
<div class='div-commentary'><p style="margin-left:1em">任彼一切隨諸法性者如火熱水濕之類各各差別之性又謂妄從他妄真任他真各稱其心何必改作前則驅馳覓佛此乃放縱身心設令善惡不拘即名無記之性<span class='note-inline'>(圭峰)</span>。</p>
<p style="margin-left:1em">三止病。</p>
</div>
<div class='div-orig'><p>三者止病若復有人作如是言我今自心永息諸念得一切性寂然平等欲求圓覺彼圓覺性非止合故說名為病。</p>
</div>
<div class='div-commentary'><p style="margin-left:1em">得諸法無性之性非即覺性非止合故者前云於諸妄心亦不息滅<span class='note-inline'>(圭峰)</span>。</p>
<p style="margin-left:1em">四滅病。</p>
</div>
<div class='div-orig'><p>四者滅病若復有人作如是言我今永斷一切煩惱身心畢竟空無所有何況根塵虗妄境界一切永寂欲求圓覺彼圓覺性非寂相故說名為病。</p>
</div>
<div class='div-commentary'><p style="margin-left:1em">夫覺體靈明不唯寂滅今滅惑住寂豈得相應<span class='note-inline'>(圭峰)</span>作則三學六度名種種行任則生死涅槃無起無滅止則息念達性滅則斷惑歸寂豈為之病纔執此念欲求圓覺故皆名病作如是言欲求圓覺二句正是病體<span class='note-inline'>(慈室)</span>。</p>
<p style="margin-left:1em">三結示正邪。</p>
</div>
<div class='div-orig'><p>離四病者則知清淨作是觀者名為正觀若他觀者名為邪觀。</p>
</div>
<div class='div-commentary'><p style="margin-left:1em">將前四行自驗其心隨落一門則知是病故言離者則知清淨然上四門皆是諸經勸讚況前三觀具有斯文今此以為病者有其二意一者四中皆無觀慧二者但以率心偏住一行若能四皆通達不滯一門即此四中竝皆入道故淨名曰但除其病而不除法病除法在即正觀也雖不取四病而慧解昭然不得懼落四中便不建志立節復有聞斯四過離四又更生情便任胸襟別為見解故云邪觀又作是觀者離四也他觀者取四也<span class='note-inline'>(圭峰)</span>若了性具之旨則諸行無作何四病之有乎是故情執則一切皆魔稱性則四皆是藥但乘之有法用之在人如賊為將此將須護將若為賊此賊豈存節節檢之勿使生著依是修觀則正反此則邪<span class='note-inline'>(私註)</span>作止任滅無非妙藥執之成病耳乃知得失其在誰乎正觀邪觀者肇論云見法實知故云正觀若其異者便為邪觀十六觀經如此揀顯以能詮文明觀法故故云觀也在此經正如肇論只取見法揀顯邪正通名為觀<span class='note-inline'>(竹菴)</span>。</p>
<p style="margin-left:1em">三答修行。</p>
</div>
<div class='div-orig'><p>善男子末世眾生欲修行者應當盡命供養善友事善知識彼善知識欲來親近應斷憍慢若復遠離應斷瞋恨現逆順境猶如虗空了知身心畢竟平等與諸眾生同體無異如是修行方入圓覺。</p>
</div>
<div class='div-commentary'><p style="margin-left:1em">憍慢翳心即不入道又一念瞋百萬障起非唯失道亦墮三塗故皆令斷遠離名逆親近名順又違情曰逆隨情曰順如虗空者心無改易<span class='note-inline'>(圭峰)</span>標云欲修行者結云方入圓覺以所顯能是圓覺行若論觀相義備前章故知求師請法法是圓覺依法起行豈有異途初段重勸事師了知下示安心法重舉師者樂道尊師又初心修行須求依止有咨疑地故身心平等者俱即法界眾生同體者彼<span class='corr'>己</span>一如妙圓覺行由斯進矣<span class='note-inline'>(私註)</span>。</p>
<p style="margin-left:1em">四答除病二初指病源。</p>
</div>
<div class='div-orig'><p>善男子末世眾生不得成道由有無始自他憎愛一切種子故未解脫。</p>
</div>
<div class='div-commentary'><p style="margin-left:1em">自他憎愛前<span class='corr'>已</span>頻明今復說者是種子故是入道微細病故由此種子難契圓明<span class='note-inline'>(圭峰)</span>纔有憎愛聖道難成深究根源故云種子<span class='note-inline'>(鄣南)</span>。</p>
<p style="margin-left:1em">二示除法。</p>
</div>
<div class='div-orig'><p>若復有人觀彼怨家如<span class='corr'>己</span>父母心無有二即除諸病於諸法中自他憎愛亦復如是。</p>
</div>
<div class='div-commentary'><p style="margin-left:1em">怨親等觀故心無二心無二故即除憎愛自他依正真妄諸法若能圓觀一切平等則諸法上憎愛亦盡故云亦復如是諸疏皆引行慈為釋空煩法相<span class='note-inline'>(私註)</span>。</p>
<p style="margin-left:1em">五答發心。</p>
</div>
<div class='div-orig'><p>善男子末世眾生欲求圓覺應當發心作如是言盡於虗空一切眾生我皆令入究竟圓覺於圓覺中無取覺者除彼我人一切諸相如是發心不墮邪見。</p>
</div>
<div class='div-commentary'><p style="margin-left:1em">此同金剛經中具四心也彌勒頌云廣大第一常其心不顛倒盡於虗空一切眾生廣大心也彼云四生九類我皆令入究竟圓覺第一心也彼云入無餘涅槃於圓覺中無取覺者常心也彼云實無眾生得滅度者除彼我人一切諸相不顛倒心彼云若有我人等相即非菩薩諸佛因地皆發此心依此願修方成正覺<span class='note-inline'>(圭峯)</span>二偈頌二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌缺頌除病文四。</p>
<p style="margin-left:1em">初頌求師。</p>
</div>
<div class='div-orig'>
<div class="lg regular"><div class='lg-row'>普覺汝當知　末世諸眾生　欲求善知識</div>
<div class='lg-row'>應當求正見　心遠二乘者</div>
</div></div>
<div class='div-commentary'><p style="margin-left:1em">二頌依法。</p>
</div>
<div class='div-orig'><p class="lg-abnormal"><div class='lg-row'>法中除四病　謂作止任滅</div>
</p></div>
<div class='div-commentary'><p style="margin-left:1em">三頌修行。</p>
</div>
<div class='div-orig'>
<div class="lg regular"><div class='lg-row'>親近無憍慢　遠離無瞋恨　見種種境界</div>
<div class='lg-row'>心當生希有　還如佛出世　不犯非律儀</div>
<div class='lg-row'>戒根永清淨</div>
</div></div>
<div class='div-commentary'><p style="margin-left:1em">如佛出世長無偈有不犯非律儀戒根永清淨乃追頌求師中不令眾生入不律儀之文又今於事師起行中頌者經意互顯師弟相成故<span class='note-inline'>(私註)</span>。</p>
<p style="margin-left:1em">四頌發心。</p>
</div>
<div class='div-orig'>
<div class="lg regular"><div class='lg-row'>度一切眾生　究竟入圓覺　無彼我人相</div>
<div class='lg-row'>當依正智慧　便得超邪見　證覺般涅槃</div>
</div></div>
<div class='div-commentary'><p style="margin-left:1em">末一句長無此有梵語般涅槃此名滅度肇師云大患永滅超度四流亦云圓寂賢首云德無不備稱圓障無不盡稱寂亦云寂滅生死永盡故<span class='note-inline'>(私註)</span>。</p>
</div></div>
<div class='div-other'><a id='mulu19' />
<div class='div-commentary'><p style="margin-left:1em;text-indent:-1em">○四圓覺章顯示方軌二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是圓覺菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正陳詞句二。</p>
<p style="margin-left:1em">初慶前。</p>
</div>
<div class='div-orig'><p>大悲世尊為我等輩廣說淨覺種種方便令末世眾生有大增益。</p>
</div>
<div class='div-commentary'><p style="margin-left:1em">二請後。</p>
</div>
<div class='div-orig'><p>世尊我等今者<span class='corr'>已</span>得開悟若佛滅後末世眾生未得悟者云何安居修此圓覺清淨境界此圓覺中三種淨觀以何為首唯願大悲為諸大眾及末世眾生施大饒益。</p>
</div>
<div class='div-commentary'><p style="margin-left:1em">雖問滅後亦兼佛世故下答云若佛現在當正思惟安居者安置淨居即道場也以何為首者問觀首之方便<span class='note-inline'>(私註)</span>。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告圓覺菩薩言善哉善哉善男子汝等乃能問於如來如是方便以大饒益施諸眾生汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時圓覺菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行二初安居期限二。</p>
<p style="margin-left:1em">初指前。</p>
</div>
<div class='div-orig'><p>善男子一切眾生若佛住世若佛滅後若法末時有諸眾生具大乘性信佛祕密大圓覺心欲修行者若在伽藍安處徒眾有緣事故隨分思察如我<span class='corr'>已</span>說。</p>
</div>
<div class='div-commentary'><p style="margin-left:1em">滅後兼正像性謂種性即了因也伽藍此翻眾園<span class='corr'>已</span>說者普眼章云安處徒眾宴坐靜室<span class='note-inline'>(私註)</span>。</p>
<p style="margin-left:1em">二正說四。</p>
<p style="margin-left:1em">初要制三期。</p>
</div>
<div class='div-orig'><p>若復無有他事因緣即建道場當立期限若立長期百二十日中期百日下期八十日安置淨居。</p>
</div>
<div class='div-commentary'><p style="margin-left:1em">菩薩逢益即為遇緣且赴若無勝利須建道場克志加功以期聖果則三期皆是自行為簡利他故名他事亦可王賊命難名為他事定三期者過則情生疲厭少則功行未圓故重克三期亦無別義然約三根配之有其二意一約障盡難易配長期下根中期中根下期上根二約精進懈怠配者即反於此根有利鈍期有遠近對病設藥斯之謂歟安置淨居者欲使內外清淨身心潔白事理稱可<span class='note-inline'>(圭峯)</span>大聖制此三期為令行者自量<span class='corr'>己</span>力能長能短何必須對三根耶又此但制日限不制身儀四三昧中即屬諸經行法一科<span class='note-inline'>(鄣南)</span>建道場法先當香泥塗地等故曰淨居<span class='note-inline'>(慈室)</span>。</p>
<p style="margin-left:1em">二道場修法。</p>
</div>
<div class='div-orig'><p>若佛現在當正思惟若佛滅後施設形像心存目想生正憶念還同如來常住之日懸諸幡華經三七日稽首十方諸佛名字求哀懺悔遇善境界得心輕安過三七日一向攝念。</p>
</div>
<div class='div-commentary'><p style="margin-left:1em">佛若在世無勞設像佛既去世須假形儀大論引經云不於泥木生難思想安能知像性等虗空三身宛然四德無減如斯運想則與如來在日無異三七日者正修之前習方便也<span class='note-inline'>(東陽)</span>設形像者或畫或刻託以存想如佛不滅又須達相非相是心是佛方得名為生正憶念莊嚴供具要在盡誠從略只云懸旛與華三七等者三期攝念之前方便禮懺禮佛乞求加被露罪乞除夙障當如諸經行法具有十科見光覩華聞聲感夢或寶字印臂或金手摩頂遇茲勝境身心愈進故曰輕安然遇此境猶屬方便楞嚴所謂暫得如是非為聖證不作聖心名善境界若作聖解則受羣邪是也一向攝念者正修圓覺應當正念遠離諸幻三期所修如是而<span class='corr'>已</span><span class='note-inline'>(慈室)</span>懺悔者具云懺摩此翻悔過若別說者懺名陳露先罪悔名改往修來其所懺法不出惑業報等三障攝念者起信論云若修止者住於靜處端坐正意乃至心若馳散即當攝來住於正念正念者當知唯心無外境界<span class='note-inline'>(圭峯)</span>若約文配三種懺法心存目想取相懺也稽首求哀作法懺也一向攝念無生懺也然修圓覺者先開妙解然後起行是故前二不缺無生又此三七圭峰科為限內修行諸疏皆曰期外方便今詳經意一向攝念秪是修上三觀諸輪故今重舉辯音章末三七方便但加施設形像等廣於前耳此中却缺二十五輪標記結取蓋前後互顯修者當以諸疏為準稽首者首至地也周禮太祝辨九拜此當其一一向攝念者三期之內獨一禪床單複圓修無非攝念<span class='note-inline'>(私註)</span>三遇夏安居或於期內遇夏安居雖修大乘未全廢小故安居日對佛陳詞然既不繫徒眾終成依大文為二初教令依大二。</p>
<p style="margin-left:1em">初標意。</p>
</div>
<div class='div-orig'><p>若經夏首三月安居當為清淨菩薩止住心離聲聞不假徒眾。</p>
</div>
<div class='div-commentary'><p style="margin-left:1em">然建道場或在伽藍或於餘處期限未滿夏首<span class='corr'>已</span>臨入眾安居則乖誓約作念結夏又雜觀心道場中人由此疑惑如來遠念故為辨明為俗乖律即非因大廢小無失徒眾者六和也<span class='note-inline'>(圭峯)</span>若同布薩則妨攝念若不入眾恐違律範故此決云不假徒眾<span class='note-inline'>(鄣南)</span>。</p>
<p style="margin-left:1em">二作法律制安居二人對首作法云大德一心念我比丘某甲今依某處僧伽藍大界內前三月夏安居房舍破修治故今依大對佛其詞異焉。</p>
</div>
<div class='div-orig'><p>至安居日即於佛前作如是言我比丘比丘尼優婆塞優婆夷某甲踞菩薩乘修寂滅行同入清淨實相住持以大圓覺為我伽藍身心安居平等性智涅槃自性無繫屬故今我敬請不依聲聞當與十方如來及大菩薩三月安居為修菩薩無上妙覺大因緣故不繫徒眾。</p>
</div>
<div class='div-commentary'><p style="margin-left:1em">比丘梵語此含三義一怖魔二乞士三淨戒尼女也謂女比丘優婆塞此云近事男優婆夷此云近事女謂親近比丘比丘尼而承事故即三歸五戒之士女也小乘局於二眾大乘道俗俱霑某甲者各稱其名夫小大安居略有八異一所依異別界圓覺二假實異定實示現三住持異事相實相四結安異對首作法獨自稱名五成安異身不出界心不起念六失安異身出越界念起背本七還界異身不逾時及界念不間斷而覺八所期異阿羅漢果無上菩提有此八異故云不依及為修等大因緣者不拘小節之意<span class='note-inline'>(圭峰)</span>某甲者通慧僧錄云借陰陽支干之數以揀昆仲之次物之始生曰甲則長稱某甲物之初長其形未直曰乙故次稱某乙此下至無繫屬故有三節初二句標次四句釋後四句結實相圓覺平等性智涅槃自性其體一也蓋以理為能表伽藍等為所表不同小乘結界繫屬方所<span class='note-inline'>(鄣南)</span>寂滅者佛行也同入下住持伽藍安居等悉以理性簡於事相故不局方所不繫徒眾<span class='note-inline'>(東陽)</span>與佛菩薩三月安居故云同入平等性智者唯識論四智之一圭山引彼大圓鏡智對今圓覺成所作智對身安妙觀察智對心安則四智具足今謂唯識教道一途此是圓經雖一名偶同何煩曲會疏中此段故略不集<span class='note-inline'>(私註)</span>。</p>
<p style="margin-left:1em">二結示休期。</p>
</div>
<div class='div-orig'><p>善男子此名菩薩示現安居過三期日隨往無礙。</p>
</div>
<div class='div-commentary'><p style="margin-left:1em">示現者謂安居日對佛陳詞蓋不廢小權設如此<span class='note-inline'>(慈室)</span>道場三期<span class='corr'>已</span>滿小乘夏限未終以本非小乘安居故不妨隨往無礙<span class='note-inline'>(圭峯)</span>。</p>
<p style="margin-left:1em">四誡勿妄取。</p>
</div>
<div class='div-orig'><p>善男子若彼末世修行眾生求菩薩道入三期者非彼所聞一切境界終不可取。</p>
</div>
<div class='div-commentary'><p style="margin-left:1em">三期所修不出三觀彼所聞者前明內發寂靜輕安大悲寂滅等其觀成相尚不可著此外境界不可妄取<span class='note-inline'>(私註)</span>二觀首方便二初三觀方便二初列示三初觀至靜二。</p>
<p style="margin-left:1em">初正釋。</p>
</div>
<div class='div-orig'><p>善男子若諸眾生修奢摩他先取至靜不起思念靜極便覺如是初靜從於一身至一世界覺亦如是善男子若覺徧滿一世界者一世界中有一眾生起一念者皆悉能知百千世界亦復如是。</p>
</div>
<div class='div-commentary'><p style="margin-left:1em">覺亦如是例於靜也應云如是初覺從於一身至一世界<span class='note-inline'>(圭峯)</span>修奢摩他靜為初首靜極便覺等方便功成也前文由寂靜故十方世界諸如來心於中顯現如鏡中像今云眾生起念皆悉能知足顯生佛唯心二文一揆<span class='note-inline'>(私註)</span>。</p>
<p style="margin-left:1em">二誡妄。</p>
</div>
<div class='div-orig'><p>非彼所聞一切境界終不可取。</p>
</div>
<div class='div-commentary'><p style="margin-left:1em">二三摩憶持二。</p>
<p style="margin-left:1em">初正釋。</p>
</div>
<div class='div-orig'><p>善男子若諸眾生修三摩鉢提先當憶想十方如來十方世界一切菩薩依種種門漸次修行勤苦三昧廣發大願自熏成種。</p>
</div>
<div class='div-commentary'><p style="margin-left:1em">憶想有二意一乞垂加被二欲效修行發願亦二意一設心廣大二所期不退<span class='note-inline'>(慈室)</span>三摩鉢提從憶想入次起弘誓自熏成種若論功成應如前云便能內發大悲輕安文無者略<span class='note-inline'>(私註)</span>。</p>
<p style="margin-left:1em">二誡妄。</p>
</div>
<div class='div-orig'><p>非彼所聞一切境界終不可取。</p>
</div>
<div class='div-commentary'><p style="margin-left:1em">三禪那數息二。</p>
<p style="margin-left:1em">初正釋。</p>
</div>
<div class='div-orig'><p>善男子若諸眾生修於禪那先取數門心中了知生住滅念分齊頭數如是周徧四威儀中分別念數無不了知漸次增進乃至得知百千世界一滴之雨猶如目覩所受用物。</p>
</div>
<div class='div-commentary'><p style="margin-left:1em">修禪那者從數息門入心中了知下功用也生住滅念文略異相一滴之雨此舉最微況諸法耳凡修此門須調氣息不澀不滑或入或出安庠徐數從一至十攝心在數不令馳散天台六妙門暨禪波羅蜜具明修法及證相等非此可備行者住尋<span class='note-inline'>(私註)</span>。</p>
<p style="margin-left:1em">二誡妄。</p>
</div>
<div class='div-orig'><p>非彼所聞一切境界終不可取。</p>
</div>
<div class='div-commentary'><p style="margin-left:1em">三總結。</p>
</div>
<div class='div-orig'><p>是名三觀初首方便。</p>
</div>
<div class='div-commentary'><p style="margin-left:1em">前問三種淨觀以何為首故具答<span class='corr'>已</span>結云是名等也即知前段三觀諸輪雖具釋相趣入方便是此所期<span class='note-inline'>(圭峯)</span>方便有二應以上文攝念之前三七禮懺為遠方便以今三觀初首為近方便<span class='note-inline'>(慈室)</span>。</p>
<p style="margin-left:1em">二利鈍修習二。</p>
<p style="margin-left:1em">初利根徧修。</p>
</div>
<div class='div-orig'><p>若諸眾生徧修三種勤行精進即名如來出現于世。</p>
</div>
<div class='div-commentary'><p style="margin-left:1em">如來本所示生秪緣勸物修習今三觀既備則萬行<span class='corr'>已</span>圓故就此人<span class='corr'>已</span>名佛出又即此人本覺離念名為佛出<span class='note-inline'>(圭峯)</span>。</p>
<p style="margin-left:1em">二鈍根隨學。</p>
</div>
<div class='div-orig'><p>若後末世鈍根眾生心欲求道不得成就由昔業障當勤懺悔常起希望先斷憎愛嫉妬諂曲求勝上心三種淨觀隨學一事此觀不得復習彼觀心不放捨漸次求證。</p>
</div>
<div class='div-commentary'><p style="margin-left:1em">根鈍障重故加懺願而隨學之若夙種不對故此觀不得復習彼觀<span class='note-inline'>(私註)</span>二偈頌二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌六。</p>
<p style="margin-left:1em">初頌三期。</p>
</div>
<div class='div-orig'>
<div class="lg regular"><div class='lg-row'>圓覺汝當知　一切諸眾生　欲求無上道</div>
<div class='lg-row'>先當結三期</div>
</div></div>
<div class='div-commentary'><p style="margin-left:1em">二頌修法。</p>
</div>
<div class='div-orig'><p class="lg-abnormal"><div class='lg-row'>懺悔無始業　經於三七日　然後正思惟</div>
</p></div>
<div class='div-commentary'><p style="margin-left:1em">此下缺頌遇夏安居。</p>
<p style="margin-left:1em">三頌誡妄。</p>
</div>
<div class='div-orig'><p class="lg-abnormal"><div class='lg-row'>非彼所聞境　畢竟不可取</div>
</p></div>
<div class='div-commentary'><p style="margin-left:1em">四頌方便。</p>
</div>
<div class='div-orig'>
<div class="lg regular"><div class='lg-row'>奢摩他至靜　三摩正憶持　禪那明數門</div>
<div class='lg-row'>是名三淨觀</div>
</div></div>
<div class='div-commentary'><p style="margin-left:1em">五頌徧修。</p>
</div>
<div class='div-orig'><p class="lg-abnormal"><div class='lg-row'>若能勤修習　是名佛出世</div>
</p></div>
<div class='div-commentary'><p style="margin-left:1em">六頌隨學。</p>
</div>
<div class='div-orig'>
<div class="lg regular"><div class='lg-row'>鈍根未成者　常當勤心懺　無始一切罪</div>
<div class='lg-row'>諸障若消滅　佛境便現前</div>
</div></div></div></div>
<div class='div-other'><a id='mulu20' /></div>
<div class='div-commentary'><p style="margin-left:1em;text-indent:-1em">△大科第三流通正宗之分法義<span class='corr'>已</span>周欲使廣益他方遠霑來世流傳通泰展轉無窮流則不滯通則不壅<span class='note-inline'>(圭峯)</span>文四。</p>
<p style="margin-left:1em">初善首請問三。</p>
<p style="margin-left:1em">初進問威儀。</p>

<div class='div-other'><a id='mulu21' /></div>
<div class='div-orig'><p>於是賢善首菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正陳詞句二。</p>
<p style="margin-left:1em">初慶前。</p>
</div>
<div class='div-orig'><p>大悲世尊廣為我等及末世眾生開悟如是不思議事。</p>
</div>
<div class='div-commentary'><p style="margin-left:1em">近慶道場遠該一部<span class='note-inline'>(圭峯)</span>。</p>
<p style="margin-left:1em">二正請。</p>
</div>
<div class='div-orig'><p>世尊此大乘教名字何等云何奉持眾生修習得何功德云何使我護持經人流布此教至於何地。</p>
</div>
<div class='div-commentary'><p style="margin-left:1em">流布此教至於何地者若人於此經教供養寫施聽受讀誦說釋思修如是分布流傳未審此人智慧功德畢竟至何位地<span class='note-inline'>(圭峯)</span>請名意在奉持名既正則奉持有在矣故下無別答流布此教似問至何方所考後答文且依略疏<span class='note-inline'>(私註)</span>。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二如來垂答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告賢善首菩薩言善哉善哉善男子汝等乃能為諸菩薩及末世眾生問於如來如是經教功德名字汝今諦聽當為汝說。</p>
</div>
<div class='div-commentary'><p style="margin-left:1em">所問有五略提其二。</p>
<p style="margin-left:1em">二受旨。</p>
</div>
<div class='div-orig'><p>時賢善首菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">二正答二。</p>
<p style="margin-left:1em">初總歎。</p>
</div>
<div class='div-orig'><p>善男子是經百千萬億恒河沙諸佛所說三世如來之所守護十方菩薩之所歸依十二部經清淨眼目。</p>
</div>
<div class='div-commentary'><p style="margin-left:1em">此有四義前三約人歎謂諸佛說如來護菩薩歸後一約法歎經之眼目也<span class='note-inline'>(鄣南)</span>推窮迷本照徹覺源理貫羣經義無不盡於此若解諸教煥然若不了之焉知正道故云眼目<span class='note-inline'>(圭峯)</span>十二部經者發軫鈔頌云長行重頌并授記孤起無問而自說因緣譬喻及本事本生方廣未曾有論議俱成十二名廣如大論三十七<span class='note-inline'>(私註)</span>二別答四。</p>
<p style="margin-left:1em">初答名字奉持。</p>
</div>
<div class='div-orig'><p>是經名大方廣圓覺陀羅尼亦名修多羅了義亦名祕密王三昧亦名如來決定境界亦名如來藏自性差別汝當奉持。</p>
</div>
<div class='div-commentary'><p style="margin-left:1em">是經五名唯教行理第二約教第三顯行餘皆名理前二如上總題并文殊章<span class='corr'>已</span>釋祕謂真祕密即微密中道三昧統攝萬行故名為王決定境界唯佛極證如來藏性本具諸法故云差別無差之差也敕領斯旨云當奉持<span class='note-inline'>(私註)</span>。</p>
<p style="margin-left:1em">二答至於何地。</p>
</div>
<div class='div-orig'><p>善男子是經唯顯如來境界唯佛如來能盡宣說若諸菩薩及末世眾生依此修行漸次增進至於佛地。</p>
</div>
<div class='div-commentary'><p style="margin-left:1em">是經既顯如來境界故修行者必至佛地前問流布此答修行蓋說者必行前後互顯若以此段總答修習功德其義亦通但對問有缺故作爾釋<span class='note-inline'>(私註)</span>。</p>
<p style="margin-left:1em">三答得何功德二。</p>
<p style="margin-left:1em">初舉教攝機。</p>
</div>
<div class='div-orig'><p>善男子是經名為頓教大乘頓機眾生從此開悟亦攝漸修一切羣品譬如大海不讓小流乃至蚊蝱及阿脩羅飲其水者皆得充滿。</p>
</div>
<div class='div-commentary'><p style="margin-left:1em">漸脩者教既是頓乃解圓而行漸也如二十五輪最後圓修是頓餘皆屬漸不讓小流者如百川會海咸失本名喻教之獨圓不兼偏小蚊蝱修羅喻漸頓機又淮南子云海不讓水積小成大<span class='note-inline'>(文)</span>此取海能容受讓即拒義<span class='note-inline'>(云云私註)</span>二較量顯勝三初舉施寶較聞名。</p>
</div>
<div class='div-orig'><p>善男子假使有人純以七寶積滿三千大千世界以用布施不如有人聞此經名及一句義。</p>
</div>
<div class='div-commentary'><p style="margin-left:1em">世珍盈剎能為漏果之資妙法一言必獲菩提之報<span class='note-inline'>(圭峯)</span>七寶者一金二銀三琉璃四頗瓈五硨磲六碼碯七真珠三千世界者小千中千大千廣如俱舍<span class='note-inline'>(私註)</span>。</p>
<p style="margin-left:1em">二約證小較宣說。</p>
</div>
<div class='div-orig'><p>善男子假使有人教百千恒河沙眾生得阿羅漢果不如有人宣說此經分別半偈。</p>
</div>
<div class='div-commentary'><p style="margin-left:1em">小乘極證猶屬無明圓覺法門究竟實際小大權實比較天殊偈有四句兩句為半<span class='note-inline'>(私註)</span>。</p>
<p style="margin-left:1em">三明聞信顯宿種。</p>
</div>
<div class='div-orig'><p>善男子若復有人聞此經名信心不惑當知是人非於一佛二佛種諸福慧如是乃至盡恒河沙一切佛所種諸善根聞此經教。</p>
</div>
<div class='div-commentary'><p style="margin-left:1em">上但聞名今信不惑能信一切皆大圓覺豈是小緣非宿植深厚何以及此前問修習得何功德此但約聞名說偈信心為答則知修者其功尤勝<span class='note-inline'>(私註)</span>。</p>
<p style="margin-left:1em">四答護持經人。</p>
</div>
<div class='div-orig'><p>汝善男子當護末世是修行者無令惡魔及諸外道惱其身心令生退屈。</p>
</div>
<div class='div-commentary'><p style="margin-left:1em">前問云何護持答意但莫令魔外惱身心者即是護持然惱身心俱通魔外若以義配外道以邪智惑人令疑是惱心也魔以神力令種種不安乃至病等是惱身也故經說眾魔樂生死外道著諸見二事皆令初心行人退屈實藉護持<span class='note-inline'>(圭峰)</span>上請守護持經之人答云修行蓋持必行問答相顯也<span class='note-inline'>(私註)</span>近世於此續入偈文且言得於南安軍兜率大藏偈云賢首汝當知是經諸佛說如來善護持十二部眼目名為大方廣圓覺陀羅尼顯如來境界依此修行者增進至佛地如百川海納飲者皆充滿假使施七寶積滿三千界不如聞此經若化河沙眾皆得阿羅漢不如聞半偈汝等於來世護是宣持者無令生退屈或謂此偈後人擅作須知佛經正宗之中為順機緣利鈍取解故長行後復作偈頌天竺為散華貫華若入流通任欲傳持正宗之說恐不須偈今復詳偈文與上不合長行自云譬如大海不讓小流意顯今圓不兼偏小偈何得云如海納百川上自云聞此經名及一句義偈何槩云聞經上自云宣說此經分別半偈偈何云聞半偈聞與分別義豈泯齊況下天神聞佛付囑即便稟命故云爾時文意連屬中間豈容別有所說故今不敢書入正經更俟明眼一為決之<span class='note-inline'>(慈室)</span>。</p>
<p style="margin-left:1em">三天神稟命三。</p>
<p style="margin-left:1em">初金剛眾。</p>
</div>
<div class='div-orig'><p>爾時會中有火首金剛摧碎金剛尼藍婆金剛等八萬金剛并其眷屬即從座起頂禮佛足右繞三匝而白佛言世尊若後末世一切眾生有能持此決定大乘我當守護如護眼目乃至道場所修行處我等金剛自領徒眾晨夕守護令不退轉其家乃至永無災障疫病消滅財寶豐足常不乏少。</p>
</div>
<div class='div-commentary'><p style="margin-left:1em">火首者頭有火燄故尼藍婆未詳翻譯金剛者執此杵故若取名者云露肩神此神初發心時常起大願願為力士護修行人其家等者在家眾也凡發大心多有障難障難多種略舉灾病故云乃至今由神護一切皆除財寶豐足備道資緣也不必富奢方云豐足故次但云常不乏少不乏少故進趣妙門不退屈矣<span class='note-inline'>(圭峯)</span>二天王眾。</p>
</div>
<div class='div-orig'><p>爾時大梵王二十八天王并須彌山王護國天王等即從座起頂禮佛足右繞三匝而白佛言世尊我亦守護是持經者常令安穩心不退轉。</p>
</div>
<div class='div-commentary'><p style="margin-left:1em">大梵王者即指初禪王娑婆世界主二十八天王總指三界須彌山王別名帝釋護國天王等別顯四王所以標三類者由梵與釋諸佛轉法輪時皆為請主護世持國使灾害不生故總列外而更別明<span class='note-inline'>(圭峰)</span>。</p>
<p style="margin-left:1em">三鬼王眾。</p>
</div>
<div class='div-orig'><p>爾時有大力鬼王名吉槃荼與十萬鬼王即從座起頂禮佛足右繞三匝而白佛言世尊我亦守護是持經人朝夕侍衛令不退屈其人所居一由旬內若有鬼神侵其境界我當使其碎如微塵。</p>
</div>
<div class='div-commentary'><p style="margin-left:1em">吉槃荼者亦云鳩槃荼食人精氣其疾如風變化稍多住於林野管諸鬼眾故號為王來至道場而為上首其數十萬一一若斯依附深山或居巖穴其形可畏通變極多不屬天人住居鬼趣不退屈者無障難故一由旬則四十里一云十六里碎鬼神侵境界者護佛菩提心故<span class='note-inline'>(圭峯)</span>金剛禳灾流通天王安隱流通鬼王折流通也<span class='note-inline'>(東陽)</span>。</p>
<p style="margin-left:1em">四經家總結。</p>
</div>
<div class='div-orig'><p>佛說此經<span class='corr'>已</span>一切菩薩天龍鬼神八部眷屬及諸天王梵王等一切大眾聞佛所說皆大歡喜信受奉行。</p>
</div>
<div class='div-commentary'><p style="margin-left:1em">結會既云八部驗上同聞不獨菩薩又天龍等必內證法性外現此形亦是戒緩乘急皆預法會大歡喜者結聞經益無越悉檀復約四教簡示今是圓教之歡喜也<span class='note-inline'>(慈室)</span>。</p>
</div></div>
<p class='juan'>大方廣圓覺修多羅了義經集註下<span class='note-inline'>(終)</span></p>
<div class='div-xu'><a id='mulu22' />
<p class='h1'>No. 257-C 大方廣圓覺經略疏序</p><p class="byline">終南山草堂寺沙門宗密述</p><p>元亨利貞。乾之德也。始於一氣。常樂我淨。佛之德也。本乎一心。專一氣以致柔。脩一心而成道。心也者。冲虗妙粹。炳煥靈明。無去無來。冥通三際。非中非外。洞徹十方。不滅不生。豈四山之可害。離性離相。奚五色之能盲。處生死流。驪珠獨耀於滄海。踞涅槃岸。桂輪孤朗於碧天。大矣哉萬法資始也。萬法虗偽。緣會而生。生法本無。一切唯識。識如幻夢。但是一心。心寂而知。目之圓覺。彌滿清淨。中不容他。故德用無邊。皆同一性。性起為相。境智歷然。相得性融。身心廓爾。方之海印。越彼太虗。恢恢焉。晃晃焉。逈出思議之表也。我佛證此。愍物迷之。再歎奇哉。三思大事。既全十力。能摧樹下魔軍。爰起四心。欲示宅中寶藏。然迷頭捨父。悟有易難。故仙苑覺場。教興頓漸。漸設五時之異。空有迭彰。頓無二諦之殊。幽靈絕待。今此經者。頓之類歟。故如來入寂光土。凡聖一源。現受用身。主伴同會。曼殊大士。創問本起之因。薄伽至尊。首提究竟之果。照斯真體。滅彼夢形。知無我人。誰受輪轉。種種幻化。生於覺心。幻盡覺圓。心通法徧。心本是佛。由念起而漂沈。岸實不移。因舟行而騖驟。頓除妄宰。空不生華。漸竭愛源。金無重鑛。理絕脩證。智似階差。覺前前非。名後後位。況妄妄起滅。德等圓明者焉。然出廐良駒。<span class='corr'>已</span>搖鞭影。埋塵大寶。須設治方。故三觀澄明。真假俱入。諸輪綺互。單複圓脩。四相潛神。非覺違拒。四病出體。心華發明。復令長中下期克念攝念而加行。別徧互習業障惑障而銷亡。成就慧身。靜極覺徧。百千世界。佛境現前。是以。聞五種名。超剎寶施福。說半偈義。勝河沙小乘。寔由無法不持無機不被者也。噫巴歌和眾。似量騰於猿心。雪曲應稀。了義匿於龍藏。宗密髫專魯誥。冠討竺墳。俱溺筌罤。唯味糟粕。幸於涪上。針芥相投。禪遇南宗。教逢斯典。一言之下。心地開通。一軸之中。義天朗耀。頃以。道非常道。諸行無常。今知心是佛心。定當作佛。然佛稱種智。脩假多聞。故復行詣百城。坐探羣籍。講雖濫泰。學且師安。叨沐猶吾之納。謬當真子之印。再逢親友。彌感佛恩。久慨孤貧。將陳法施。採集般若。綸貫華嚴。提挈毗尼。發明唯識。然醫方萬品。宜選對治。海寶千般。先求如意。觀夫文富義博。誠讓雜華。指體投機。無偕圓覺。故參詳諸論。反復百家。以利其器。方為疏解。冥心聖旨。極思研精。義備性相。禪兼頓漸。勒成三卷。以傳強學。然上中下品。根欲性殊。今將法彼曲成。從其易簡。更搜精要。直注本經。庶即事即心。日益日損者矣。</p>
</div>
</div><!-- end of div[@id='body'] -->
</body></html>