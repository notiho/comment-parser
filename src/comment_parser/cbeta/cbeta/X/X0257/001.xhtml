<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經集註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 257-A 圓覺經集註序</p><p class="byline">潼川沙門居簡　述</p><p>覺而不圓者有矣夫未有圓而不覺者也圓而不覺者有矣夫未有覺而不圓者也昭昭日用之間而不知也一性圓具不知故不覺也性之所具曰圓圓也者凡愚不虧聖神不盈自本自根與生俱生圓同太虗而無欠無餘太虗同受而與之俱化良由習與性離情與智違背大明處即大闇室悠悠長瞑不了此覺縱復亦了覺而不圓惟其不圓其證亦爾遂有修證之目為三種行證之所以別也所修者何修此者也所證者何證此者也所修不同所證則一也所覺不同所圓則一也故曰一切眾生皆證圓覺非覺之以妙覺則止於其所覺非圓之以至圓則止於其所圓自四十一地以前皆止於其所止而不知其所由止也不修何以達其證不證何以明其修亡證而亡修而妄冀夫所謂圓覺者是今日適越而昔至也修而後能證證而後能忘則十二大士未始有問也十萬大眾未始有聞也六塵不濯而清淨四病不藥而瘳也靜幻寂非一而非三單複圓無前無後也如是乃至圓裹三世清淨平等皆光明藏也圭峯發明此經造疏數萬言反約於廣博浩繁之中略為別本由唐至今廣略並行西南學徒家有其書於戲盛哉江淮荊蠻稍若不競天台再造於五季糺離之際鼓行吳越間作者輩出巉然見頭角由是二家之言肝膽楚越咫尺雲壤彼所宗尚我得排斥我所宣演彼得指議異<span class='corr'>己</span>之卓識與共[環-王+土]堵必羣而咻之務其說之不售同<span class='corr'>己</span>之固陋遠在萬里必引而嗾之欲其喙之必信使二家之道不淪於必爭之口者幾希此吾古雲粹師所以憤悱慨慷集註此經而示其同也以本宗之義發他示之言以他宗之奧揭本宗之玄本諸其理不本諸其宗參諸其心不參諸其人黨非其同伐非其異平持其衡婉立其言俾滯於一曲者知夫師子手足一金也江河淮濟一水也毋求異於圭峰亦毋以求同也異其所異而同其所同也後五百世有自圭峰而得古雲或自古雲而得圭峰者天也非一人之私所能也。</p>
</div>
<div class='div-xu'><a id='mulu2' />
<p class='h1'>No. 257-B 大方廣圓覺修多羅了義經集註上<span class='note-inline'>(并序)</span></p><p class="byline">苕水沙門元粹　述</p><p>大哉覺性圓裹十方魔佛同遊色心交徹有見皆成妄想無言猶在半途一相不存萬機齊赴故我薄伽梵住聖凡之本際振行證之宏綱文殊問本起之因徧吉咨如幻之行克彰圓照盡掃疑情普眼章三學相資觀雖圓而漸助金剛藏眾生本佛金混鑛而須銷彌勒窮流轉愛源淨慧扣證修地位此下方法不定圓攝有三威德聞行體思修辯音啟定輪交互證悟了覺之執相酬淨業以令除作止任滅之病根示普覺而擇友圓覺稟三期而垂軌善首持五目以流通華貫環連金聲玉振將規法利盍闡義門準天台一宗探圭峰諸疏萃乎精要補以前聞庶因言遣言得月忘指者矣。</p>
<p>時宋嘉定七年歲在甲戌九月九日序</p>
<p style="margin-left:3em">圭峰禪師宗密疏鈔</p>
<p style="margin-left:3em">鄣南法師神煥疏</p>
<p style="margin-left:3em">東陽法師居式疏</p>
<p style="margin-left:3em">竹菴法師可觀手鑒</p>
<p style="margin-left:3em">慈室法師妙雲直解</p>
<p style="margin-left:3em">苕水沙門元粹集諸疏精微竊加私註</p>
</div>No. 257
<p class='juan'><a id='mulu3' />大方廣圓覺修多羅了義經集註上</p>
<div class='div-other'><a id='mulu4' />
<div class='div-commentary'><p style="margin-left:1em">夫經有總題攬別文旨意而立今法王自唱五名備見賢善首章結集者撮要舉五前二又略陀羅尼三字此十一字十是別名異羣典故經字通名聖教通稱故以通從別唯冠此部竹菴釋曰圓覺一性也大方廣一性之有體有相有用也圓覺一性其體大故絕諸分別大小無外竪通三世橫徧十方無一法先此圓覺圓覺即一切法先天地而生包天地而大雖太虗空於此圓覺中亦細物爾其相方故軌持該攝任持自在雖流浪生死受種種身而此圓覺曾不失之故本經云一切眾生皆證圓覺雖依因善友真正信解而此圓覺亦未甞得故本經云圓覺流出一切菩提涅槃及波羅蜜教授菩薩得失皆圓覺相其用廣故此圓覺性潛興密應無有休息無有邊際故本經云覺性徧滿圓無際故六根徧滿八萬四千陀羅尼門徧滿法界以此大方廣義稱歎詮顯圓覺一性具足如是體相用也更無一法在圓覺外離一切相等虗空界即是如來清淨法身依此法身無所不攝故此圓覺亦名如來藏此經詮顯如是之法總號一經名修多羅契理說也此經直指諸法根源高超一切故名了義無過上也經者指此一經始末所說題目分明故名大方廣圓覺修多羅了義經<span class='note-inline'>(祖述圭峯)</span>今按天台宗教須列五章謂釋名辨體明宗論用判教也蓋經之有名名下必有所詮之法為體約何修行為宗得何功力為用然後區別何時之所說何教之所收漸頓偏圓乃為教相故此五義凡釋題目闕一不可又約人法喻三單複具足七種立題此經單法為名覺性為體圓照覺相為宗斷惑成佛為用方等圓頓為教相第一單法為名者大方廣圓覺召所詮之理修多羅了義標能詮之教理教俱法簡非人喻大者法身周徧方謂般若軌持廣則解脫無礙離念之覺即三名圓極聖不增下凡無減毗盧身土阿鼻色心盡大方廣無非圓覺言圓覺者直指法體以大方廣彰其德量即具大方廣之圓覺耳梵語修多羅華言契經契機契理義通諸教此說圓極特稱了義即修多羅中之了義也經者訓常訓法常不可易法乃同遵廣示翻譯有無及教行理三經通別如天台大部問修多羅與經華梵之異雙置題目豈非重繁曰上則總指諸部此則唯目當經對總歎別故非重也又修多羅等是佛自唱經之一字結集體式理當安爾第二覺性為體者經云無上法王有大陀羅尼門名為圓覺又曰圓覺自性亦曰淨圓覺性斯為主質宗用所依雖究竟於法王亦本成於凡下亡名絕朕橫亘竪窮舉一即三至三即一萬行之元首一部之指歸免蹈羣邪當冥此體第三圓照覺相為宗者修行之要是曰經宗經云一切如來本起因地皆依圓照清淨覺相既識圓覺當起圓照圓照智也覺相境也由境發智以智照境境智冥契覺體斯圓幻翳無明當處寂滅一經眾行莫不皆然雖不定漸修未乖圓照第四斷惑成佛為用者宗成顯體惑破果圓經云永斷無明方成佛道因觀覺相達妄本虗不待轉除名虗為斷斷無斷處即佛道成闡教度生於茲備矣第五方等圓頓為教相者總判諸經立以四教三藏唯談生滅正為二乘通教詮示無生衍門初首別明破顯圓彰即具被機進否復有五時華嚴兼別說圓鹿苑但施三藏方等彈訶徧逗四教竝明般若帶通別二正說圓教至若法華涅槃開權顯實扶律談常結會化源卒難備舉伏讀此典當方等部圓頓教攝經云是經名為頓教大乘頓機眾生從此開悟又云是經唯顯如來境界此圓教義又云願我今者住佛圓覺求善知識莫值外道及與二乘又云當求一切正知見人心不住相不著聲聞緣覺境界文既鄙斥小乘義歸方等問經文有云亦攝漸修一切群品得非此部兼偏小耶曰秪一圓教云漸修者圓中之漸耳正如天台圓頓漸次不定三種止觀俱緣實相盡是大乘約行乃用漸不定助至下釋經此義當見問既唯圓頓何異法華曰法華開權非所擬也五章成列一經大義可舉而行覽者悉之。</p>
</div></div>
<div class='div-other'><a id='mulu5' /></div>
<div class='div-orig'><p>罽賓沙門佛陀多羅譯</p>
</div>
<div class='div-commentary'><p style="margin-left:1em">罽賓梵語亦云羯濕彌羅北印度邊鄙之名此翻賤種本賤役人自立君長故也沙門此翻勤息勤行眾善止息諸惡出家之都名按大藏開元目錄沙門佛陀多羅唐言覺救北印度罽賓國人於東都白馬寺譯圓覺經一部不載年月續古今譯經圖紀貞元目錄亦同又北都藏海寺道詮法師疏云羯濕彌羅三藏法師佛陀多羅以長壽二年龍集癸巳持梵本至神都於白馬寺譯成兩卷總二十八紙其度語筆授證義潤文諸德具如別錄譯之言易也易梵為華耳周制達四方之言東方曰寄南方曰象西方曰狄鞮北方曰譯今翻西語而云譯者由漢世多事北方而譯官兼善西語摩騰始至譯四十二章經因以稱焉又寄等四別也譯言通也如東夷西戎南蠻北狄通謂四夷故周禮通稱象胥氏。</p>
</div>
<div class='div-other'><a id='mulu6' />
<div class='div-commentary'><p style="margin-left:1em;text-indent:-1em">○經文大分三段始如是我聞止平等法會為序分於是文殊師利下至圓覺章末為正宗分於是賢善首下訖經為流通分。</p>
<p style="margin-left:1em;text-indent:-1em">△初序分者若例諸經必具通別二序東陽云今但通序雖無發起可用入定集眾兼之以眾集不徒然必有異聞略疏云序中證信便是發起謂佛入大光明藏與一切佛同住眾生清淨覺地現諸淨土菩薩主伴皆入三昧同一佛境以表因果無異凡聖同源顯發此經旨趣如是鄣南云入定同聞俱屬別序通序略於住處及集眾二事具足應云一時婆伽婆在某處與若干大眾俱梵本或具譯師略之私謂經文明婆伽婆入定現土集眾同住語勢連屬若就中間節為別序巉絕不可況佛出同居其現淨土必依舍衛耆山等處經家不云者表發意殊至下更釋今且準圭峰東陽初序分為六。</p>
<p style="margin-left:1em">初所聞法。</p>
</div>
<div class='div-orig'><p>如是。</p>
</div>
<div class='div-commentary'><p style="margin-left:1em">且兼我聞合釋即指法之辭也如是之法我從佛聞佛地論云謂結集時諸菩薩眾咸共請言如汝所聞當如是說傳法菩薩便許可言如是當說如我所聞離釋如是者信成就也肇公云信順之辭若就當經凡聖因果不異圓覺名如唯此因果方離過非為是<span class='note-inline'>(圭峯)</span>文如而理是如名不異是曰無非通指一經所傳所詮皆所聞體約四教簡今獨在圓<span class='note-inline'>(私註)</span>。</p>
<p style="margin-left:1em">二能聞人。</p>
</div>
<div class='div-orig'><p>我聞。</p>
</div>
<div class='div-commentary'><p style="margin-left:1em">即指阿難為能聞人聖人無心隨世稱我我是耳主總攝眾緣一根二境三空四作意故論云耳識四緣生四緣和合故稱聞也<span class='note-inline'>(私註)</span>若約此經旨趣傳法菩薩以我無我不二之真我根境非一異之妙耳聞真俗無礙之法門也<span class='note-inline'>(圭峯)</span>。</p>
<p style="margin-left:1em">三聞法時。</p>
</div>
<div class='div-orig'><p>一時。</p>
</div>
<div class='div-commentary'><p style="margin-left:1em">師資合會說聽究竟總言一時異餘時也又諸方時分延促不同故但言一時若約當宗即心境泯理智融凡聖如本始會此諸二法皆一之時<span class='note-inline'>(圭峯)</span>。</p>
<p style="margin-left:1em">四說法主。</p>
</div>
<div class='div-orig'><p>婆伽婆。</p>
</div>
<div class='div-commentary'><p style="margin-left:1em">佛地論云薄伽梵聲依六義轉一自在二熾盛三端嚴四名稱五吉祥六尊貴五不翻中即多含不翻<span class='note-inline'>(私註)</span>涅槃云能破煩惱名婆伽婆如來之異號也亦名薄伽梵梵音楚夏耳此經教主四教三身當是何佛圭峰云法報不分非應化矣如此定身有何準的今謂決是他受用報法性尊特但尊特有二一曰現起華嚴所明藏塵相是二曰示現即應娑婆三十二相但約業識中道感應一一稱性相相無邊法華光明尊特身是此經既現淨土被圓頓機非示現尊特孰為教主<span class='note-inline'>(慈室)</span>五說法處。</p>
</div>
<div class='div-orig'><p>入於神通大光明藏三昧正受一切如來光嚴住持是諸眾生清淨覺地身心寂滅平等本際圓滿十方不二隨順於不二境現諸淨土。</p>
</div>
<div class='div-commentary'><p style="margin-left:1em">藏即寶性法界藏起信心真如是諸佛眾生之本源神通光明之性體塵沙德用竝蘊其中百千通光皆從斯起故云藏也亦名法性土亦名常寂光息諸分別智與理冥名為入矣安住藏中不受諸受名為正受<span class='note-inline'>(圭峯)</span>此經說處即事而真匪離娑婆別論常寂為表正宗所談覺性平等故入於大定即首楞嚴禪三德理藏此藏圓具凡聖同源橫亘竪窮不思議一然理不自顯從理垂教教主身土全體起用故曰於不二境現諸淨土所現淨土即說法處通序兼別意亦可了古德皆謂大光明藏是經說處又文關西答舒王曰頓乘所演直示眾生日用現前不屬古今非干時處且楞嚴等亦明住處非頓乘乎前云一時豈無時他又光明藏乃現土之本何得據本便為說處昧所現土耶二說不可今釋分二。</p>
<p style="margin-left:1em">初入冥覺性二於不二下即體現土初又三。</p>
<p style="margin-left:1em">初標三德妙定二一切下顯凡聖體同三身心下明稱體圓徧神通光明定慧用也藏即法身體也二用即體三德具足稱祕密藏智冥此境故名為入三昧正受華梵雙彰不墮邪思故名正受一切如來光嚴住持者同一圓明交參互照安住不失也是諸眾生清淨覺地者真妄一際染體元空始本同依也平等本際竪深也圓滿十方橫徧也不二隨順者常一不移以身心依正生佛自他俱寂滅故現諸淨土者即寂光體隨類普應見三土也此經對告俱是法身正當實報經末亦有八部雜眾通餘二土然此現土豈離娑婆義同法華三變之淨問土既現淨佛豈常身曰現起無文示現何爽法華亦爾於此勿疑問法華開權可云示現昔經安得從劣辨勝曰二乘在昔彈斥淘汰故須現起方曰尊特今對菩薩現與不現無妨化意圭山謂不二隨順譯者迴文不盡應云隨順不二煥師謂不二體也隨順用也直解謂諸字訓於恐皆未允讀者詳之<span class='note-inline'>(私註)</span>。</p>
<p style="margin-left:1em">六同聞眾。</p>
</div>
<div class='div-orig'><p>與大菩薩摩訶薩十萬人俱其名曰文殊師利菩薩普賢菩薩普眼菩薩金剛藏菩薩彌勒菩薩清淨慧菩薩威德自在菩薩辨音菩薩淨諸業障菩薩普覺菩薩圓覺菩薩賢善首菩薩等而為上首與諸眷屬皆入三昧同住如來平等法會。</p>
</div>
<div class='div-commentary'><p style="margin-left:1em">初標數列名二與諸下同佛入定菩薩等者具云菩提薩埵摩訶薩埵菩提翻覺薩埵翻有情摩訶大也此有情信大法解大義發大心趣大果修大行證大道故華嚴中地前云摩訶薩今是地上<span class='note-inline'>(圭峯)</span>列十二名者敬依天台章疏用三觀解觀是菩薩萬行之本故文殊師利此云妙德大經云了了見佛性猶如妙德等觀合三德祕密圓備故名妙德又云妙吉祥普賢大論觀經同名徧吉今居伏道之頂其因周徧曰普斷道之後鄰於極聖曰賢苟非三觀一心豈階眾伏之頂普眼者三觀研心普見諸法生佛無二此含悲智謂普見諸法清淨名大智普眼普見眾生成佛名大悲普眼金剛藏者金剛具三義堅則物不能壞利則能碎一切明則體上瑩徹觀心三德具足名藏彌勒此云慈氏慈有三種生緣法緣無緣以對三觀又慈從姓名阿逸多此云無勝三觀能淨三惑名清淨慧三觀能摧伏三障四魔名威德自在由三觀故獲三陀羅尼四無礙辯名辯音三觀對治三道名淨諸業障三觀徧觀諸法同歸實際名普覺亦即圓覺賢善首者賢則亞聖善則順理三觀順理為萬善首也<span class='note-inline'>(東陽)</span>同住如來平等法會孰為其主孰為其伴孰為問者孰為答者無非遊戲大圓覺海<span class='note-inline'>(竹菴)</span>此經入定若比餘經存沒三異一者餘經出入此但語入會末無出定之相二者餘經但言定體如法華云無量義處金光明云甚深法性今經具言體用入於神通大光明藏體也於不二境現諸淨土用也三者餘經教主自入此經主伴同入何故爾耶此經既談圓覺止觀之義非禪不智故首尾在定況十二菩薩發起此經必先入定鑒現未機然後啟請又具二種莊嚴故能問能答也純被圓機見那伽常在定何出之有定慧體合必有妙用法華雖亦純圓既非專止觀正欲開顯小乘故須出定不明定用小機未了豈同入三昧耶<span class='note-inline'>(鄣南)</span>經末流通既有雜眾豈應主伴盡入三昧恐語菩薩同佛入耳況最後無起定之文與光明異未應說聽始終在定問者既云起座禮佛教主一一讚許發揚但恐序末譯人略起定文耳佛境難思後賢審之又法華光明但言定體者且放光現瑞出敘經王亦何局體耶今雖非要不可不知<span class='note-inline'>(私註)</span>。</p>
</div></div>
<div class='div-other'><a id='mulu7' />
<div class='div-commentary'><p style="margin-left:1em;text-indent:-1em">△二正宗分有十一問答圭峰判初一明信解後十明行證復論上中下根東陽分為七科咸師以初章同止觀開解後十章擬對十乘略評如鄣南疏鄣南自作廣略二門初五番略明圓覺後六番廣明圓覺其分科生起甚詳慈室以前二章開解後九章修行今謂諸師各擅其美不暇廣評謹準北峰例天台三種止觀俱是大乘同緣實相約行收機以漸不定助大分三段初二章明圓覺行證次四章明漸次行證後五章明不定行證初又二。</p>
</div>
<div class='div-other'><a id='mulu8' />
<div class='div-commentary'><p style="margin-left:1em;text-indent:-1em">○初文殊章正明圓頓行證二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是文殊師利菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">此結集家敘也於是二字圭山謂之指法之辭慈室謂躡前之語又以於是顯通序兼別求之過矣下諸章初皆云於是又如何解即從座起者曲禮云請業則起請益則起右繞西竺禮也長跪者有云雙膝至地與翹跪異下請於上曰白<span class='note-inline'>(私註)</span>即從座起等者從法空之體起悲濟之用以<span class='corr'>己</span>最勝之頂禮佛最卑之足敬之至也敬是意業意業無狀故以身口表之經標白言及下歎大悲即口業矣右繞隨順義也表順覺性三匝者敬佛一體三寶滅我三道等惡長跪者安危不易叉手者信解合體心境交參<span class='note-inline'>(圭峯)</span>天台章疏多以叉手表權實合<span class='note-inline'>(東陽)</span>二正述請問三。</p>
<p style="margin-left:1em">初問如來因行。</p>
<p style="margin-left:1em">二問菩薩發心三問末世離見問文殊位階等覺云何問發心義耶答若約順機發起權設此問則無往不可若約實行竪深猶有後心十乘十境橫論亦容不達同淺位發問故諸佛要集經文殊不能起離意女定下去諸大士疑問例此可通<span class='note-inline'>(鄣南)</span>。</p>
<p style="margin-left:1em">初問如來因行。</p>
</div>
<div class='div-orig'><p>大悲世尊願為此會諸來法眾說於如來本起清淨因地法行。</p>
</div>
<div class='div-commentary'><p style="margin-left:1em">果具萬德偏舉大悲者咨詢法要本為眾生故具足十號稱世間尊求證圓覺故名法眾佛昔初發菩提之心圓照本源染體悉淨依此造入無上覺城故云本起清淨因地法行夫求佛者必正其因因若非真果終不克故下如來廣申此問餘二略結<span class='note-inline'>(私註)</span>過去菩薩乃現在如來之因地現在菩薩實未來如來之因地以至永永若欲斷無明成佛果誰不由斯正道乎故下曰能使末世眾生不墮邪見<span class='note-inline'>(慈室)</span>。</p>
<p style="margin-left:1em">二問菩薩發心。</p>
</div>
<div class='div-orig'><p>及說菩薩於大乘中發清淨心遠離諸病。</p>
</div>
<div class='div-commentary'><p style="margin-left:1em">大乘之體是本始覺於覺悟中發菩提心正念真如故清淨矣偈中直云菩提心也華嚴云忘失菩提心而修諸善根魔所攝持既為所攝即過患眾多故請發心因緣令得永離且中間忘失猶被攝持況都未發心諸行豈離彼業一發之後永無忘失無忘失故魔惑不嬈下佛答有無俱離覺照亦泯能所絕等即離諸病此乃不發一切心名真發清淨心也<span class='note-inline'>(圭峰)</span>夫大教發心當信一切法唯心體具全心發生互徧互收即遮即照離性離相皆真皆如心佛眾生三無差別是則塵勞妄想即大圓覺苟不如是非阿耨多羅三藐三菩提心矣<span class='note-inline'>(私註)</span>。</p>
<p style="margin-left:1em">三問末世離見。</p>
</div>
<div class='div-orig'><p>能使未來末世眾生求大乘者不墮邪見。</p>
</div>
<div class='div-commentary'><p style="margin-left:1em">佛滅度後正法像法各一千年末法萬年末法即為末世去聖遙遠深可懸憂故顯益中偏垂結指<span class='note-inline'>(圭峰)</span>末世發心多滯偏權及雜魔外若無正解寧免著邪<span class='note-inline'>(私註)</span>三三展虔誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">正語而禮非儀也五體四支及頭若惟一度未展虔誠若過於三禮煩則亂故三周終始顯示真心佛雖<span class='corr'>已</span>知垂範應爾<span class='note-inline'>(圭峯)</span>請至三者敬人重法之至也<span class='note-inline'>(東陽)</span>。</p>
<p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告文殊師利菩薩言善哉善哉善男子汝等乃能為諸菩薩諮詢如來因地法行及為末世一切眾生求大乘者得住正持不墮邪見汝今諦聽當為汝說。</p>
</div>
<div class='div-commentary'><p style="margin-left:1em">先讚後許再言善哉者智論釋云善之至也善男子者順理曰善男子剛斷汝等者雖一人之言言眾人之意得正住持者安心覺海任持萬行誡令審諦勿雜餘緣<span class='note-inline'>(圭峯)</span>淨名曰無以生滅心行說實相法既不可以生滅心說亦不可以生滅心聽<span class='note-inline'>(東陽)</span>。</p>
<p style="margin-left:1em">二受旨。</p>
</div>
<div class='div-orig'><p>時文殊師利菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">既蒙許說願樂欲聞潔<span class='corr'>己</span>虗心收視反聽而寂然也讚許佇聽之文下十一段皆同此釋<span class='note-inline'>(圭峯)</span>三正答二初長行二初廣答初問二初總示二別釋總示中三義圓覺經體也圓照經宗也永斷無明經用也此則依體修宗宗成有用至別釋中先示無明次明覺智後顯覺體則是達妄成修修必依體總別相映覽者應知初標示二。</p>
<p style="margin-left:1em">初依體立教。</p>
</div>
<div class='div-orig'><p>善男子無上法王有大陀羅尼門名為圓覺流出一切清淨真如菩提涅槃及波羅蜜教授菩薩。</p>
</div>
<div class='div-commentary'><p style="margin-left:1em">如來於法自在更無有上陀羅尼翻總持謂圓覺體中有塵沙德用從本以來持之不失故大即當體無邊門者出入義也荷澤云知之一字眾妙之門名為圓覺者上述義相今指法體也非別有法從中流出於外但依覺性顯示諸門功德無有窮盡應用無有疲厭名為流出菩提翻覺涅槃義翻稱為圓寂謂覺性既圓無法不寂及波羅蜜者此云彼岸到翻對六蔽略有六種總翻諸染即八萬四千非但流出理果亦及因也依之修行能生物解名為教授<span class='note-inline'>(圭峯)</span>囊中之寶探以示人故云流出究竟十界故云一切揀異在纏故云清淨真如中也菩提真也涅槃俗也及波羅蜜者依上三諦之境起八萬行門也教授菩薩者教所被機也<span class='note-inline'>(鄣南)</span>無上法王究竟果佛也夫中道總持復名圓覺何人不具何法不然剋論證知故言佛有即此圓覺當體為門全性起修依理設教義言出耳所謂從無住本立一切法世教亦云誰能出不由戶何莫由斯道也慈室以圓覺為能通門今所不韙<span class='note-inline'>(私註)</span>。</p>
<p style="margin-left:1em">二照性斷惑。</p>
</div>
<div class='div-orig'><p>一切如來本起因地皆依圓照清淨覺相永斷無明方成佛道。</p>
</div>
<div class='div-commentary'><p style="margin-left:1em">覺相性也圓照修也全性發修以修契性性非染汙故云清淨無明體空修惡即性畢竟寂滅故云永斷成道者覺智徧滿一成一切成諸法同體而成一人發真虗空銷殞方是圓佛成道之義一佛既爾十方三世諸佛咸然<span class='note-inline'>(私註)</span>。</p>
<p style="margin-left:1em">二所釋三初委明惑相體虗二。</p>
<p style="margin-left:1em">初明惑相三。</p>
<p style="margin-left:1em">初徵。</p>
</div>
<div class='div-orig'><p>云何無明。</p>
</div>
<div class='div-commentary'><p style="margin-left:1em">不了一法界故名曰無明有通別枝本正使習氣今約圓照正斷根本別惑通及二習無不該攝<span class='note-inline'>(私註)</span>。</p>
<p style="margin-left:1em">二釋二。</p>
<p style="margin-left:1em">初標定。</p>
</div>
<div class='div-orig'><p>善男子一切眾生從無始來種種顛倒猶如迷人四方易處。</p>
</div>
<div class='div-commentary'><p style="margin-left:1em">三教九界未能了性盡屬一切中攝起無初相故名無始以悟為迷故名顛倒情竇一鑿狂瀾肆流錯亂多途計執非一故云種種<span class='note-inline'>(慈室)</span>今且按定其非但云顛倒未顯其相倒有所執顛則荒狂如人乍至川原或入聚落忽然心惑以東為西既一方迷餘三俱轉故云易處正迷之時方亦不轉忽然醒悟還是舊方返推此迷了無蹤跡無本來處無今去處<span class='note-inline'>(圭峯)</span>。</p>
<p style="margin-left:1em">二釋相二。</p>
<p style="margin-left:1em">初法喻示相。</p>
</div>
<div class='div-orig'><p>妄認四大為自身相六塵緣影為自心相譬彼病目見空中華及第二月。</p>
</div>
<div class='div-commentary'><p style="margin-left:1em">四大和合假名為身緣慮之心因塵故有如影逐形生故云緣影眾生不知常住真心性淨明體亘徹三際周徧剎塵妄執身心起諸結惑如棄百千澄清大海認一浮漚爾上明顛倒且喻迷方今執身心故譬華月翳目所喻即上顛倒顛倒故執由翳見華文意法理莫不如是<span class='note-inline'>(私註)</span>翳眼觀空裏無華妄見華揑目望月輪月邊別見月空華幻月皆喻妄見亦可別配二喻謂華喻認身月喻認心<span class='note-inline'>(圭峯)</span>。</p>
<p style="margin-left:1em">二即喻顯迷。</p>
</div>
<div class='div-orig'><p>善男子空實無華病者妄執由妄執故非唯惑此虗空自性亦復迷彼實華生處由此妄有輪轉生死。</p>
</div>
<div class='div-commentary'><p style="margin-left:1em">空本無華而執謂有故曰惑此虗空自性華從翳生而不自省故曰迷彼實華生處從執為實故名實華<span class='note-inline'>(慈室)</span>月喻例華亦應云月實無二揑者妄執經文影略故不具之既執華從空生不知從翳而起翳則實是華生之處非真實華但恠空裏有華不覺眼中有翳外嫌身心苦惱不知內畜迷情<span class='note-inline'>(圭峯)</span>由惑造業因業受報往來六道生死循環不識妄源云何解脫<span class='note-inline'>(私註)</span>。</p>
<p style="margin-left:1em">三結。</p>
</div>
<div class='div-orig'><p>故名無明。</p>
</div>
<div class='div-commentary'><p style="margin-left:1em">二顯體虗三。</p>
<p style="margin-left:1em">初標體虗。</p>
</div>
<div class='div-orig'><p>善男子此無明者非實有體。</p>
</div>
<div class='div-commentary'><p style="margin-left:1em">修惡即性障體元虗<span class='note-inline'>(私註)</span>。</p>
<p style="margin-left:1em">二約喻顯。</p>
</div>
<div class='div-orig'><p>如夢中人夢時非無及至於醒了無所得如眾空華滅於虗空不可說言有定滅處何以故無生處故。</p>
</div>
<div class='div-commentary'><p style="margin-left:1em">先約夢事喻無明本空次提空華顯夢無生滅無生處故者前據能見翳目稱實華生處今約所對虗空生滅叵得矣圭峰約迷悟料揀煥師不取煥却以妄華為實華今亦未然<span class='note-inline'>(私註)</span>。</p>
<p style="margin-left:1em">三結流轉。</p>
</div>
<div class='div-orig'><p>一切眾生於無生中妄見生滅是故說名輪轉生死。</p>
</div>
<div class='div-commentary'><p style="margin-left:1em">雖曰無生由妄見故說名輪轉<span class='note-inline'>(私註)</span>。</p>
<p style="margin-left:1em">二釋成圓照覺智二。</p>
<p style="margin-left:1em">初達妄本空。</p>
</div>
<div class='div-orig'><p>善男子如來因地修圓覺者知是空華即無輪轉亦無身心受彼生死非作故無本性無故。</p>
</div>
<div class='div-commentary'><p style="margin-left:1em">修圓覺者牒前所照知者照達之謂<span class='note-inline'>(私註)</span>即無輪轉無生死法也亦無身心無生死人也既知空華豈有輪轉還丹一粒點鐵成金真理一言點凡成聖照五蘊空度一切厄外遺世界內脫身心不計身身同虗空不計心心同法界<span class='note-inline'>(圭峯)</span>無明本來自性空寂非由今日滅破方無智者云陰入皆如無苦可捨塵勞本清淨無集可斷以性奪修諸行無作<span class='note-inline'>(鄣南)</span>。</p>
<p style="margin-left:1em">三結成妙觀。</p>
</div>
<div class='div-orig'><p>彼知覺者猶如虗空知虗空者即空華相亦不可說無知覺性有無俱遣是則名為淨覺隨順。</p>
</div>
<div class='div-commentary'><p style="margin-left:1em">知覺空者泯彼能觀知能觀空亦空華相如前火之木然諸薪<span class='corr'>已</span>亦復自然此空觀也亦不可說無知覺性假觀也有無俱遣中觀也言雖前後用在一心言慮頓忘故云淨覺覺智契理故云隨順又稱淨覺之隨順乃即境之照也據此等文是圓行相如何圭山科為信解<span class='note-inline'>(私註)</span>。</p>
<p style="margin-left:1em">三徵顯所依覺體。</p>
</div>
<div class='div-orig'><p>何以故虗空性故常不動故如來藏中無起滅故無知見故如法界性究竟圓滿徧十方故。</p>
</div>
<div class='div-commentary'><p style="margin-left:1em">前明妙觀必全境發境若不顯觀無所依是故徵顯令諦觀一又觀是圓照境即覺相觀若非覺照不名圓境若不圓此相非覺虗空性故常不動故者真諦也真性如空本來不動如來藏中等俗諦也體具諸法清淨本然生滅既亡知見寧及如法界性等中道也究徹三際圓徧十方絕待難思互融互攝是三即一舉一即三魔佛同途依正何別前云有無俱遣中觀雙遮此曰究竟圓滿中諦雙照觀諦互顯佛言妙矣圭山謂法界性與如來藏體同義別在有情中名如來藏在非情中名法界性此涉宗眼學者悉之<span class='note-inline'>(私註)</span>。</p>
<p style="margin-left:1em">二結酬三意。</p>
</div>
<div class='div-orig'><p>是則名為因地法行菩薩因此於大乘中發清淨心末世眾生依此修行不墮邪見。</p>
</div>
<div class='div-commentary'><p style="margin-left:1em">上問有三廣答因行而牒酬之無餘蘊矣<span class='note-inline'>(私註)</span>二重頌非孤起偈也或為鈍根重說或為未來之徒或為增明前說凡言長行偈頌相望例有五對謂有無廣略離合先後隱顯今經問目皆長有偈無答皆長廣偈略餘隨相當對文當指<span class='note-inline'>(圭峰)</span>長行備偈中略赴機宜樂耳亦以略攝廣令易憶持故分二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌二初頌廣答三。</p>
<p style="margin-left:1em">初頌圓照覺智。</p>
</div>
<div class='div-orig'>
<div class="lg regular"><div class='lg-row'>文殊汝當知　一切諸如來　從於本因地</div>
<div class='lg-row'>皆以智慧覺</div>
</div></div>
<div class='div-commentary'><p style="margin-left:1em">二頌惑有體虗。</p>
</div>
<div class='div-orig'>
<div class="lg regular"><div class='lg-row'>了達於無明　知彼如空華　即能免流轉</div>
<div class='lg-row'>又如夢中人　醒時不可得</div>
</div></div>
<div class='div-commentary'><p style="margin-left:1em">長行先釋無明偈中先頌覺智以智照惑故言了達<span class='note-inline'>(私註)</span>。</p>
<p style="margin-left:1em">三頌所依覺體。</p>
</div>
<div class='div-orig'>
<div class="lg regular"><div class='lg-row'>覺者如虗空　平等不動轉　覺徧十方界</div>
<div class='lg-row'>即得成佛道　眾幻滅無處　成道亦無得</div>
<div class='lg-row'>本性圓滿故</div>
</div></div>
<div class='div-commentary'><p style="margin-left:1em">即得下二句長先偈後成道亦無得長無偈有<span class='note-inline'>(圭峰)</span>又如夢中人下四句頌空也覺徧下二句頌假也一佛成道法界無非此佛之依正故云徧十方眾幻下三句頌中也具乎遮照眾幻滅無處遮空也成道亦無得遮假也本性圓滿故雙照二邊無所缺減也問下威德自在章方立三觀如何此中便具出之答下文為未了者特立顯名名出下文義貫初後<span class='note-inline'>(鄣南)</span>。</p>
<p style="margin-left:1em">二頌結酬。</p>
</div>
<div class='div-orig'>
<div class="lg regular"><div class='lg-row'>菩薩於此中　能發菩提心　末世諸眾生</div>
<div class='lg-row'>修此免邪見</div>
</div></div></div>
<div class='div-other'><a id='mulu9' /></div>
<div class='div-commentary'><p style="margin-left:1em;text-indent:-1em">○二普賢章決疑的示頓相圓頓法行<span class='corr'>已</span>示宏綱次在斯章決疑令喜分二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是普賢菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正述請問三。</p>
<p style="margin-left:1em">初總問起。</p>
</div>
<div class='div-orig'><p>大悲世尊願為此會諸菩薩眾及為末世一切眾生修大乘者聞此圓覺清淨境界云何修行。</p>
</div>
<div class='div-commentary'><p style="margin-left:1em">前明圓照覺相永斷無明諦觀體如修證義足今復問云何修行者但決餘疑複疎前義耳<span class='note-inline'>(私註)</span>二別徵難三。</p>
<p style="margin-left:1em">初難以幻還修於幻。</p>
</div>
<div class='div-orig'><p>世尊若彼眾生知如幻者身心亦幻云何以幻還修於幻。</p>
</div>
<div class='div-commentary'><p style="margin-left:1em">此問從前知是空華即無輪轉等文而來意云身心既如幻能知亦是幻將幻還除幻幻幻何窮盡幻者謂世有幻法依草木等幻作人畜宛似往來動作之相須臾法謝還成草木然諸經教幻喻偏多良以五天此術頗眾見聞既審法理易明及傳此方翻成難曉今依古師解華嚴如幻之文法喻各開五法喻中五者如結一巾幻作一馬一所依巾二幻師術法三所幻馬四馬有即無五癡執為馬法中五者一真性二心識三依他起四我法即空五迷執我法下諸幻喻皆倣此知<span class='note-inline'>(圭峯)</span>。</p>
<p style="margin-left:1em">二難幻滅無修幻人。</p>
</div>
<div class='div-orig'><p>若諸幻性一切盡滅則無有心誰為修行云何復說修行如幻。</p>
</div>
<div class='div-commentary'><p style="margin-left:1em">若以幻故一切皆空能所總無遣誰修習<span class='note-inline'>(圭峯)</span>。</p>
<p style="margin-left:1em">三難不修云何解脫。</p>
</div>
<div class='div-orig'><p>若諸眾生本不修行於生死中常居幻化曾不了知如幻境界令妄想心云何解脫。</p>
</div>
<div class='div-commentary'><p style="margin-left:1em">眾生正覺理具情迷若非全性起修無從解脫故難雖有三意歸修行<span class='note-inline'>(私註)</span>問前具三觀三諦之義如何此中但問真空一義耶答三觀俱幻何獨真空如二十五王三昧皆具三諦<span class='note-inline'>(鄣南)</span>。</p>
<p style="margin-left:1em">三申問意。</p>
</div>
<div class='div-orig'><p>願為末世一切眾生作何方便漸次修習令諸眾生永離諸幻。</p>
</div>
<div class='div-commentary'><p style="margin-left:1em">論云若人唯念真如不以方便種種熏修終無得淨對於蹔離故言永離謂初觀一體雖覺全真後遇八風紛然起妄行如窮子解似電光何法修治永離諸病<span class='note-inline'>(圭峰)</span>此雖問於方便漸次然意且明圓頓行證故下世尊違問而答云知幻即離不作方便離幻即覺亦無漸次永離諸幻修惡即性極在妙覺<span class='note-inline'>(私註)</span>。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告普賢菩薩言善哉善哉善男子汝等乃能為諸菩薩及末世眾生修習菩薩如幻三昧方便漸次令諸眾生得離諸幻汝今諦聽當為汝說。</p>
</div>
<div class='div-commentary'><p style="margin-left:1em">末世眾生下義有問於如來之句<span class='note-inline'>(私註)</span>。</p>
<p style="margin-left:1em">二受旨。</p>
</div>
<div class='div-orig'><p>時普賢菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行三。</p>
<p style="margin-left:1em">初略示所依。</p>
</div>
<div class='div-orig'><p>善男子一切眾生種種幻化皆生如來圓覺妙心。</p>
</div>
<div class='div-commentary'><p style="margin-left:1em">法華云知法常無性佛種從緣起淨名曰從無住本立一切法故知九界實造佛界權施皆圓覺性之所發現諸大乘教詮旨咸然是則以幻心觀幻境皆依覺性稱性無作名為幻行此行具足諸法三諦圓融幻盡覺圓了無增減故曰竝由理具力有事用若不先明覺性為行所依縱云修幻乃偏教中無體空耳<span class='note-inline'>(私註)</span>今文且約機應分對故以眾生為幻如來為覺種種幻化者九界三道依正假實也圓覺妙心者佛界三百法門也<span class='note-inline'>(煥相對云三百圓具即三千)</span>。</p>
<p style="margin-left:1em">二廣釋前難二初明幻滅覺存釋前二難三。</p>
<p style="margin-left:1em">初喻顯。</p>
</div>
<div class='div-orig'><p>猶如空華從空而有幻華雖滅空性不壞。</p>
</div>
<div class='div-commentary'><p style="margin-left:1em">上文云空本無華病者妄執今云華從空有者欲顯華滅空現故略於眼翳徑將華對空說其實因眼有翳故見空中生華應知病眼見空華時其華全體是空翳除華滅而虗空之體本無增損<span class='note-inline'>(慈室)</span>幻華雖滅者闡提斷修善諸佛斷修惡也空性不壞者性之善惡闡提與佛莫斷纖毫<span class='note-inline'>(鄣南)</span>。</p>
<p style="margin-left:1em">二法說。</p>
</div>
<div class='div-orig'><p>眾生幻心還依幻滅諸幻盡滅覺心不動。</p>
</div>
<div class='div-commentary'><p style="margin-left:1em">上說幻從覺生染緣起也此明幻盡覺滿淨緣起也<span class='note-inline'>(圭峯)</span>上二句釋前初難以幻修幻下二句釋前次難幻滅無心既知幻從覺生從真起妄即識返迷歸悟全性起修則以幻修幻無可疑也況覺性圓常俱體俱用諸幻雖盡不入斷滅則幻滅無心誰為修行難亦自釋又諸幻盡滅者復性名滅非破滅也<span class='note-inline'>(私註)</span>眾生幻心還依幻滅者創心修觀莫不以見思王數為發觀之始從真起妄本無明心返妄歸真亦無明心如以聲止聲以楔出楔也覺心不動者雖三惑所熏之心有生有滅而能觀三種妙觀未始改張故云不動<span class='note-inline'>(鄣南)</span>。</p>
<p style="margin-left:1em">三拂迹。</p>
</div>
<div class='div-orig'><p>依幻說覺亦名為幻若說有覺猶未離幻說無覺者亦復如是是故幻滅名為不動。</p>
</div>
<div class='div-commentary'><p style="margin-left:1em">覺性平等離諸言相對幻說覺或有或無咸成語見幻覺頓忘有無俱泯則不動覺體當處顯現<span class='note-inline'>(私註)</span>。</p>
<p style="margin-left:1em">初二句正示次二句牒上對幻說覺後二句示無覺亦幻此亦作下以幻修幻之張本幻滅不動者再結覺體<span class='note-inline'>(慈室)</span>依幻說覺亦名為幻者對幻說覺猶屬順迷相待之義既涉言思覺成不覺學者應知創心入道對境立觀之日須分幻覺用觀照境之時真妄泯合若說有覺猶未離幻者未離見思也說無覺者亦復如是者未離塵沙也是故幻滅者二邊心滅即斷無明中道得立三觀皆中方名不動<span class='note-inline'>(鄣南)</span>二約勸修幻行釋第三難三。</p>
<p style="margin-left:1em">初法。</p>
</div>
<div class='div-orig'><p>善男子一切菩薩及末世眾生應當遠離一切幻化虗妄境界由堅執持遠離心故心如幻者亦復遠離遠離為幻亦復遠離離遠離幻亦復遠離得無所離即除諸幻。</p>
</div>
<div class='div-commentary'><p style="margin-left:1em">一切菩薩等標指當機也應當者誡勸也離幻有四一離諸幻之境境為所離智為能離二離離幻之心由堅執有能離之智此智亦幻故曰心如幻者亦復遠離三遣離幻之離離前能離此離亦幻故云遠離為幻亦復遠離四遣離離之離離前第三此心亦幻故云離遠離幻亦復遠離此之四番皆是以幻修幻列雖次第修在一心所謂一念不生前後際斷得無所離即除諸幻者結示得體除幻學者果能向幻覺未兆之前如來未說示處體之照之覺性本然得無所離則何德不顯何幻不除天台謂之本自二空圓離四性下文云若得如來寂滅隨順本無寂寂及寂滅者是也<span class='note-inline'>(慈室)</span>先示陰境一切幻化虗妄境界者一切雖多不出九界三科之陰內境則心外境則色因此妄境生起妄能伐樹得根諸幻息矣次示妙境由堅執持遠離心故心如幻者亦復遠離者堅執是見思心遠即達真諦也遠離為幻亦復遠離者達塵沙即俗諦也離遠離幻亦復遠離者達無明二邊即中道雙遮也得無所離即除諸幻者結成妙境損之又損以至於無為<span class='note-inline'>(鄣南)</span>大圓覺體動念即乖分別不生方能契合故結云得無所離即除諸幻同上是故幻滅名為不動變其辭耳<span class='note-inline'>(東陽)</span>。</p>
<p style="margin-left:1em">二喻。</p>
</div>
<div class='div-orig'><p>譬如鑽火兩木相因火出木盡灰飛煙滅。</p>
</div>
<div class='div-commentary'><p style="margin-left:1em">如有一段乾木以一木燧鑽之火出還將却燒二木木火既盡煙自然滅既成灰燼任運飛散木段喻所修幻妄木燧喻能修幻智煙喻離火喻遣經文先云灰飛譯之倒也<span class='note-inline'>(圭峰)</span>鑽火之喻喻上觀境兩木即境觀火出喻見理木盡喻能所俱忘灰飛喻惑落煙滅喻情亡圭峰云經文先云灰飛譯之倒也合是煙先滅餘灰飛散式師云灰猶有實煙最浮虗亦不須責譯文之倒但今謂約喻喻法何須難喻<span class='note-inline'>(鄣南)</span>。</p>
<p style="margin-left:1em">三合。</p>
</div>
<div class='div-orig'><p>以幻修幻亦復如是諸幻雖盡不入斷滅。</p>
</div>
<div class='div-commentary'><p style="margin-left:1em">上二句正合今勸修幻行釋第三難舉初難之詞為合法者葢問雖有三意歸修行故也下二句重結所依覺性常住使修行者永無疑網<span class='note-inline'>(私註)</span>。</p>
<p style="margin-left:1em">三頓相結酬。</p>
</div>
<div class='div-orig'><p>善男子知幻即離不作方便離幻即覺亦無漸次一切菩薩及末世眾生依此修行如是乃能永離諸幻。</p>
</div>
<div class='div-commentary'><p style="margin-left:1em">修圓觀者造境即中不假事禪方便三觀一心亦無漸次知幻即離結妙境也離幻即覺結妙觀也一切下結酬所請<span class='note-inline'>(鄣南)</span>前云作何方便漸次修習故佛結答不作方便亦無漸次會通問文也能知是幻<span class='corr'>已</span>名為離但得離幻即元是覺更無階級漸變為覺如人夢見身瘡問醫求藥窹來既知是夢更欲作何方便若待方便修之漸離即是實法何名幻化若執實有還是妄計何名修行<span class='note-inline'>(圭峯)</span>二重頌二初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌四。</p>
<p style="margin-left:1em">初頌所依覺體。</p>
</div>
<div class='div-orig'>
<div class="lg regular"><div class='lg-row'>普賢汝當知　一切諸眾生　無始幻無明</div>
<div class='lg-row'>皆從諸如來　圓覺心建立</div>
</div></div>
<div class='div-commentary'><p style="margin-left:1em">無明之言長無偈有<span class='note-inline'>(圭峰)</span>。</p>
<p style="margin-left:1em">二頌幻滅覺存。</p>
</div>
<div class='div-orig'>
<div class="lg regular"><div class='lg-row'>猶如虗空華　依空而有相　空華若復滅</div>
<div class='lg-row'>虗空本不動　幻從諸覺生　幻滅覺圓滿</div>
<div class='lg-row'>覺心不動故</div>
</div></div>
<div class='div-commentary'><p style="margin-left:1em">展轉拂迹長有偈無<span class='note-inline'>(圭峯)</span>。</p>
<p style="margin-left:1em">三頌勸修幻行。</p>
</div>
<div class='div-orig'>
<div class="lg regular"><div class='lg-row'>若彼諸菩薩　及末世眾生　常應遠離幻</div>
<div class='lg-row'>諸幻悉皆離　如木中生火　木盡火還滅</div>
</div></div>
<div class='div-commentary'><p style="margin-left:1em">合法之文長有偈無<span class='note-inline'>(圭峰)</span>。</p>
<p style="margin-left:1em">四頌結頓修相。</p>
</div>
<div class='div-orig'><p class="lg-abnormal"><div class='lg-row'>覺即無漸次　方便亦如是</div>
</p></div>
<div class='div-commentary'><p style="margin-left:1em">亦如是者不作方便也頌略結酬<span class='note-inline'>(私註)</span>。</p>
</div>
<div class='div-other'><a id='mulu10' />
<div class='div-commentary'><p style="margin-left:1em;text-indent:-1em">○二漸次行證者天台止觀云漸初亦知實相實相難解漸次易行先修歸戒翻邪向正止火血刀達三善道次修禪定止欲散網達色無色定道乃至後修實相止二邊偏達常住道是為初淺後深漸次止觀相<span class='note-inline'>(文)</span>今普眼請云演說菩薩修行漸次答中具明戒定觀慧結酬又云如是修行如是漸次既與止觀大同所謂解圓行次也<span class='note-inline'>(私註)</span>於此分四初普眼章正明漸次行證二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是普眼菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二正述請問二。</p>
<p style="margin-left:1em">初正請。</p>
</div>
<div class='div-orig'><p>大悲世尊願為此會諸菩薩眾及為末世一切眾生演說菩薩修行漸次云何思惟云何住持眾生未悟作何方便普令開悟。</p>
</div>
<div class='div-commentary'><p style="margin-left:1em">前聞頓行不作方便恐漸次機謂知之即<span class='corr'>已</span>都不假修故復請漸行修戒定慧開悟圓覺思惟者繫緣法界達陰本空住持者安心實相不起妄念稟戒習定助成觀慧故云方便圭峰謂思惟是思慧住持是修慧下佇聽為聞慧煥疏謂思惟請慧住持請定方便請戒式師謂思惟是觀住持是止方便即正修之前二十五法今謂下結酬中牒六如是諸疏分對未必全然況二十五法答中無文義說成曲讀者詳之<span class='note-inline'>(私註)</span>思惟請示所修也住持請示所證也但思惟必藉方便住持必由開悟故復請之其修行漸次亦當攝歸所修請雖有六秪是修證<span class='note-inline'>(慈室)</span>。</p>
<p style="margin-left:1em">二述意。</p>
</div>
<div class='div-orig'><p>世尊若彼眾生無正方便及正思惟聞佛如來說此三昧心生迷悶即於圓覺不能悟入願興慈悲為我等輩及末世眾生假說方便。</p>
</div>
<div class='div-commentary'><p style="margin-left:1em">為迷悶者重扣所修故略開悟住持只言方便與思惟耳又假說方便者上請六事無非出於善巧故今結請只以方便兼之於無修證中強言修證故云假說<span class='note-inline'>(慈室)</span>。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告普眼菩薩言善哉善哉善男子汝等乃能為諸菩薩及末世眾生問於如來修行漸次思惟住持乃至假說種種方便汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時普眼菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行三。</p>
<p style="margin-left:1em">初標意。</p>
</div>
<div class='div-orig'><p>善男子彼新學菩薩及末世眾生欲求如來淨圓覺心應當正念遠離諸幻。</p>
</div>
<div class='div-commentary'><p style="margin-left:1em">夫淨圓覺心眾生本具諸佛究顯今返迷從悟故指如來<span class='note-inline'>(私註)</span>應當正念遠離諸幻者圭峰云指前徵釋離幻用心為起行本若執定實觀行不成故須躡前為方便矣正念者無念也智論云有念是魔業無念是法印與下離幻反覆相成離幻故正念正念故離幻式師云正念即訶五欲棄五蓋行五法亦調攝五事若不然者非住正念咸師云二邊皆中故云正念遠離諸幻者指前標後也今謂秪是總標耳正念即標戒定慧諸幻即三學所離汙戒之瑕玷障定之事性迷理之惑也<span class='note-inline'>(鄣南)</span>二廣釋二初戒定。</p>
</div>
<div class='div-orig'><p>先依如來奢摩他行堅持禁戒安處徒眾宴坐靜室。</p>
</div>
<div class='div-commentary'><p style="margin-left:1em">奢摩他翻止止定也下文云至靜為行如來行此<span class='corr'>已</span>顯圓覺故令依之又標如來簡非邪小戒定兼學堪入觀門雖安處徒眾互相策勤必屏息攀緣宴居靜室宴默也安也夫欲修定慧必攝身心則宴坐之言成前止行成後觀慧故下即云恒作是念等若以天台二十五方便擬釋今文則似初具五緣但缺衣食一緣耳堅持禁戒持戒清淨也安處徒眾近善知識也宴坐靜室即閑居靜處及息諸緣務也文多止行者欲明漸次行證直云戒定方便助成觀慧三學相由即答漸次之問然佛祖垂軌廣略隨宜未應一準東陽慈室謂此文具二十五法強以義求今所不用<span class='note-inline'>(私註)</span>入道之首故曰先依戒為能依奢摩他為所依圓教三學竝稱無作蓋依中理而行特言如來者性德三如來也徒眾者同行同見人也互相彫琢為長道緣圭峰引淨名云不必是坐為宴坐也今謂淨名以圓斥小故訶身子云不起滅定現諸威儀是真宴坐今文正令宴坐靜室豈得却以不坐而釋之然此中但標身儀不云定相以能顯所應入根本四禪如常坐三昧問經何不言答根本四禪佛之常談但舉身儀即知此定<span class='note-inline'>(鄣南)</span>二觀慧諸疏皆以生法二空科釋今考不爾分二初託陰明觀二初約法推二初推窮陰境二。</p>
<p style="margin-left:1em">初約四大觀身如幻。</p>
</div>
<div class='div-orig'><p>恒作是念我今此身四大和合所謂髮毛爪齒皮肉筋骨髓腦垢色皆歸於地唾涕膿血津液涎沫痰淚精氣大小便利皆歸於水暖氣歸火動轉歸風四大各離今者妄身當在何處即知此身畢竟無體和合為相實同幻化。</p>
</div>
<div class='div-commentary'><p style="margin-left:1em">恒作是念者意止觀中不得暫捨言四大者淨名記云四大為所造四微為能造以四微和合造成四大名四大造色問微義可知大義云何答地水火風徧處皆有故名大也大論云如佛說四大無處不有故名為大各離者從昔妄想執四大為身約俗諦和合而言今約真諦破之故云各離此中應用不自他等四句推之畢竟無體能執情盡也<span class='note-inline'>(鄣南)</span>和合者堅濕煖動假和合也寶積經云此身生時與其父母四大種性一類歌羅邏身若唯地大無水界者譬如有人握乾麨灰終不和合若唯水界無地界者譬如油水無有堅實即便流散若唯地水無火界者譬如夏月陰處肉團無日光照即便爛壞若唯地水火無風界者則不增長精氣煖氣者氣是四大之本不唯是風故水火中亦云氣也動轉歸風者淨名曰是身無作風力所轉皆云歸者既合大為身今推身無主故云歸也各離者約觀名離非謂命終故知四大相違未審我身屬於何大若總相屬即是四我若總不屬離四無我見如實理知四大假合畢竟無體<span class='note-inline'>(圭峰)</span>經文約四大推身蓋破實法略疏約四大亡我我屬假名然大乘圓觀身心既空我執亦盡但說有闕具不可不分<span class='note-inline'>(私註)</span>二約根塵觀心寂滅二。</p>
<p style="margin-left:1em">初根對心生。</p>
</div>
<div class='div-orig'><p>四緣假合妄有六根六根四大中外合成妄有緣氣於中積聚似有緣相假名為心。</p>
</div>
<div class='div-commentary'><p style="margin-left:1em">身本無身緣四大有故名四緣六根依身而具一往名中四大從外而攬一往名外中外圍空而心又在中間空處牢結故云於中積聚此緣即能緣心也不實如氣同上緣影皆顯體虗也無體則無相又豈有名今且以生滅見之故言似且以慮知召之故言假諸文只云名色者亦此意也<span class='note-inline'>(慈室)</span>中外合成者圭峰云四大為中六想為外今謂意根亦在於內髮毛爪齒亦在於外豈得例分之耶妄有緣氣者圭峯云此虗妄心雖假緣生不離真心氣分故云緣氣今謂緣氣即能執妄情既云妄有何謂真心於中積聚者對法塵領納前境也<span class='note-inline'>(鄣南)</span>竊詳中外之釋且準慈室緣氣者即第六識能造心王謂妄身既成根必對境即有緣慮之氣分此心於中起受想行善惡無記念念不息故云於中積聚此所起心相俱非實有故云似有緣相王所俱心但有名字故云假名為心<span class='note-inline'>(私註)</span>。</p>
<p style="margin-left:1em">二塵消心寂。</p>
</div>
<div class='div-orig'><p>善男子此虗妄心若無六塵則不能有四大分解無塵可得於中緣塵各歸散滅畢竟無有緣心可見。</p>
</div>
<div class='div-commentary'><p style="margin-left:1em">若以從真起妄無明生法為言必先有不覺之心方有根塵世界今就日用覈之意顯因境有心無塵則無心也四大分解者不止謂四大各歸本性此文須以請觀音經地無堅性水性無住風性無礙火大不實釋之方顯無體<span class='note-inline'>(慈室)</span>緣塵者四緣六塵也心託六塵塵依四大四大無體六塵即空故云散滅緣塵既滅心體即空故決判云畢竟無有言緣心者即前緣氣之心也<span class='note-inline'>(圭峯)</span>畢竟無有者情盡垢除不復更起也<span class='note-inline'>(鄣南)</span>於中者非對外言指法之辭耳煥疏謂緣塵者即能緣之心所緣之塵非經文意宜依略疏<span class='note-inline'>(私註)</span>。</p>
<p style="margin-left:1em">二結成觀相。</p>
</div>
<div class='div-orig'><p>善男子彼之眾生幻身滅故幻心亦滅幻心滅故幻塵亦滅幻塵滅故幻滅亦滅幻滅滅故非幻不滅。</p>
</div>
<div class='div-commentary'><p style="margin-left:1em">彼之眾生指前修觀人也前破身心及六塵境故此結云幻身滅等滅謂寂滅即空觀也幻塵滅故幻滅亦滅者生死既空涅槃亦寂假觀也後二句中道常住所謂諸幻雖盡不入斷滅然此觀相三智一心無惑不破如大圓鏡明像宛然常不離故<span class='note-inline'>(私註)</span>二約喻顯二初明幻滅觀成二。</p>
<p style="margin-left:1em">初喻。</p>
</div>
<div class='div-orig'><p>譬如磨鏡垢盡明現。</p>
</div>
<div class='div-commentary'><p style="margin-left:1em">修觀如磨智體如明身心頓忘則種智圓矣<span class='note-inline'>(私註)</span>夫鏡性本明非從外得塵覆則隱磨之則顯隱顯雖殊明性不異<span class='note-inline'>(圭峯)</span>。</p>
<p style="margin-left:1em">二合。</p>
</div>
<div class='div-orig'><p>善男子當知身心皆為幻垢垢相永滅十方清淨。</p>
</div>
<div class='div-commentary'><p style="margin-left:1em">既以身心合幻垢則人執法執性之與相皆屬幻垢十方乃十界也清淨乃本具覺性顯現合上非幻不滅也<span class='note-inline'>(慈室)</span>二誡迷真執妄二。</p>
<p style="margin-left:1em">初喻。</p>
</div>
<div class='div-orig'><p>善男子譬如清淨摩尼寶珠映於五色隨方各現諸愚癡者見彼摩尼實有五色。</p>
</div>
<div class='div-commentary'><p style="margin-left:1em">摩尼體性瑩淨絕瑕都無色相由性淨故一切色相對則現中青黃赤白黑五色各各隨方而現五色喻五道隨方喻隨業愚人不了珠體但見全是青黃故華嚴云凡夫見諸法但隨諸相轉不了法無性以是不見佛<span class='note-inline'>(圭峯)</span>五色喻五道喻法對當一往雖便然九界眾生皆背性成迷俱是認色未識珠體<span class='note-inline'>(東陽)</span>摩尼此翻離垢即如意珠也珠體本無五色因色而映珠體圓覺一性也五色身心五陰也<span class='note-inline'>(竹菴)</span>。</p>
<p style="margin-left:1em">二合二。</p>
<p style="margin-left:1em">初正合迷真。</p>
</div>
<div class='div-orig'><p>善男子圓覺淨性現於身心隨類各應彼愚癡者說淨圓覺實有如是身心自相亦復如是。</p>
</div>
<div class='div-commentary'><p style="margin-left:1em">隨迷染之氣類應現而有也亦復如是乃合上喻<span class='note-inline'>(慈室)</span>幻從覺生幻全是覺昧覺執幻非癡而何其猶結水為冰詎可見冰而忘水也<span class='note-inline'>(私註)</span>。</p>
</div>
<div class='div-orig'><p>由此不能遠於幻化是故我說身心幻垢對離幻垢說名菩薩垢盡對除即無對垢及說名者。</p>
</div>
<div class='div-commentary'><p style="margin-left:1em">本以眾生妄執幻化故佛說云幻垢眾生依教離垢故復說名菩薩所離之垢既無對離之智何立者字貫通兩句謂對垢者菩薩也說名者佛也既無對治之智何有起智之人深淺之執本無何有說教之者故俱無也<span class='note-inline'>(圭峯)</span>理絕假名依幻說覺覺圓幻盡則能所忘矣<span class='note-inline'>(私註)</span>。</p>
<p style="margin-left:1em">二觀成歷法二初總明證理。</p>
</div>
<div class='div-orig'><p>善男子此菩薩及末世眾生證得諸幻滅影像故爾時便得無方清淨無邊虗空覺所顯發。</p>
</div>
<div class='div-commentary'><p style="margin-left:1em">幻身為主外見東西我相既無更何方所然虗空離識亦非實有故首楞嚴云若有一人發真歸源十方虗空一時消殞謂迷情所覆覺處見空塵影既消空元是覺顯謂空消覺現發謂妄盡心開翻覆觀之俱無邊際<span class='note-inline'>(圭峰)</span>頓了實法假名性相等執當體如幻故云證得達緣影之心見鏡像之身本無故名為滅無方即無方所橫徧也無邊即無邊際豎深也由清淨故如虗空如虗空故得清淨此乃覺體顯發正是開悟之相所發之體也<span class='note-inline'>(慈室)</span>達諸法虗幻如影像不實全是覺性當處寂滅得顯此性清淨如空徧一切處亦無所在既曰證得必入圓位位通淺深觀行相似及分真也<span class='note-inline'>(私註)</span>二歷示三諦三初真諦世出世間自他依正一一徧達葢三千果成咸稱常樂也分二初別顯真淨四初世間諸法四。</p>
<p style="margin-left:1em">初根識。</p>
</div>
<div class='div-orig'><p>覺圓明故顯心清淨心清淨故見塵清淨見清淨故眼根清淨根清淨故眼識清淨識清淨故聞塵清淨聞清淨故耳根清淨根清淨故耳識清淨識清淨故覺塵清淨如是乃至鼻舌身意亦復如是。</p>
</div>
<div class='div-commentary'><p style="margin-left:1em">清淨即空之異名大論云畢竟空即畢竟清淨以人畏空故言清淨<span class='note-inline'>(鄣南)</span>見塵者不單說外色名塵亦不說根識名塵根塵識三自有文故此見塵體還是我執之心就取相生過而別立名下皆牒見字不言塵者足顯即見是塵非外塵也聞等亦然根者識所依故能發識故識者隨事攀緣分別六塵<span class='note-inline'>(圭峯)</span>見塵者此塵非外境指勝義根體是妄染故名為塵眼根等者正指浮塵根也既云鼻舌身意則覺知<span class='corr'>己</span>在其中細詳識清淨故覺塵清淨二句似多<span class='note-inline'>(慈室)</span>性覺圓明即心而顯歷觀諸法莫不咸爾既云心淨復言意者先觀一念例顯餘心重舉意根非無謂也天台止觀破法徧後例餘陰入義亦同此覺塵清淨下應更牒云覺清淨故身根清淨等略云乃至舉覺塵後次方及根義勢當爾直解謂多二句者不然<span class='note-inline'>(私註)</span>。</p>
<p style="margin-left:1em">二六塵。</p>
</div>
<div class='div-orig'><p>善男子根清淨故色塵清淨色清淨故聲塵清淨香味觸法亦復如是。</p>
</div>
<div class='div-commentary'><p style="margin-left:1em">六皆名塵者坌汙心識故<span class='note-inline'>(圭峯)</span>。</p>
<p style="margin-left:1em">三四大。</p>
</div>
<div class='div-orig'><p>善男子六塵清淨故地大清淨地清淨故水大清淨火大風大亦復如是。</p>
</div>
<div class='div-commentary'><p style="margin-left:1em">四總例。</p>
</div>
<div class='div-orig'><p>善男子四大清淨故十二處十八界二十五有清淨。</p>
</div>
<div class='div-commentary'><p style="margin-left:1em">上明根識及六塵淨今復舉十二處十八界者以陰入界三隨根開合欲徧融泯故重總例<span class='note-inline'>(私註)</span>四洲四趣四禪四空無想淨居梵王六欲為二十五有然梵王在初禪無想淨居在第四禪四禪位中別舉此者梵王有見外道無想淨居唯聖異餘天故<span class='note-inline'>(圭峯)</span>。</p>
<p style="margin-left:1em">二出世間法。</p>
</div>
<div class='div-orig'><p>彼清淨故十力四無所畏四無礙智佛十八不共法三十七助道品清淨如是乃至八萬四千陀羅尼門一切清淨。</p>
</div>
<div class='div-commentary'><p style="margin-left:1em">十力者一知是處非處力二業力三定力四根力五欲力六性力七至處道力八宿命力九天眼力十漏盡力四無所畏者一一切智二漏盡三說障道四說盡苦道四無礙智者一義二法三辭四樂說十八不共法者一身無失二口無失三念無失四無異想五無不定心六無不知<span class='corr'>已</span>捨七欲八精進九念十慧十一解脫十二解脫知見上六皆云無減十三至十五身口意業隨智慧行十六至十八以智慧知過去未來現在三十七品者此有七科一四念處二四正勤三四如意足四五根五五力六七覺支七八正道謂三四二五單七隻八總三十七也此十力等具釋如天台法界次第乃至者超越多法三身四智五眼六通等八萬四千陀羅尼門總持一切法門對治八萬四千塵勞故天台妙玄第一引賢劫經具論法數<span class='note-inline'>(私註)</span>前該六凡此含四聖則顯十界清淨具足般若廣示八十一科法門始自色心終至無上正等菩提此中略說故云乃至<span class='note-inline'>(慈室)</span>從上覺圓明故展轉躡前相由以顯世出世間諸法清淨至此五段歷法備周餘六七兩段但是結通他身他界更無別義<span class='note-inline'>(圭峰)</span>。</p>
<p style="margin-left:1em">三自他正報。</p>
</div>
<div class='div-orig'><p>善男子一切實相性清淨故一身清淨一身清淨故多身清淨多身清淨故如是乃至十方眾生圓覺清淨。</p>
</div>
<div class='div-commentary'><p style="margin-left:1em">智論云照色等空即名實相實相本來自性清淨諸段清淨皆牒前文唯此獨指實相以為淨之所以既於自身證實相理亦見一切眾生同一清淨實相以觀一切眾生不取於相同圓覺性故非謂一人修道多人成佛<span class='note-inline'>(圭峯)</span>一身多身葢顯彼我一體故十方亦應以十界釋之方與上凡聖清淨一致也<span class='note-inline'>(慈室)</span>。</p>
<p style="margin-left:1em">四一多依報。</p>
</div>
<div class='div-orig'><p>善男子一世界清淨故多世界清淨多世界清淨故如是乃至盡於虗空圓裹三世一切平等清淨不動。</p>
</div>
<div class='div-commentary'><p style="margin-left:1em">國土淨穢皆由自心眾生劫燒我土安隱況乃心冥覺性識智無生身土依真染淨俱泯亘通法界清淨湛然圓謂圓徧虗空裹謂含裹三世三世者豎極虗空者橫周也一切者橫豎總該平等者本末味同清淨乃都結七段不動者冥於一如<span class='note-inline'>(圭峰)</span>妙圓覺心本周法界唯心唯色非外非中互具互收誰依誰正迷情強隔復本一如故以自觀他以依例正莫不稱性平等清淨不動<span class='note-inline'>(私註)</span>。</p>
<p style="margin-left:1em">二例明不動。</p>
</div>
<div class='div-orig'><p>善男子虗空如是平等不動當知覺性平等不動四大不動故當知覺性平等不動如是乃至八萬四千陀羅尼門平等不動當知覺性平等不動。</p>
</div>
<div class='div-commentary'><p style="margin-left:1em">前即色空無礙此當泯絕無寄法界觀云動念即乖法體返顯法體本不動也虗空者躡前起後由前云盡於虗空等<span class='note-inline'>(圭峯)</span>前歷諸法別顯清淨今以不動例明諸法四大總世間陀羅尼總出世間虗空之言總該依正及三世也經文避繁略云乃至下亦例此十界因果依正色空一切諸法既皆全性而作性本不動法亦同如矣淨與不動總當真諦前文殊章亦以平等不動轉是空<span class='note-inline'>(私註)</span>二俗諦二初體量徧滿。</p>
</div>
<div class='div-orig'><p>善男子覺性徧滿清淨不動圓無際故當知六根徧滿法界根徧滿故當知六塵徧滿法界塵徧滿故當知四大徧滿法界如是乃至陀羅尼門徧滿法界。</p>
</div>
<div class='div-commentary'><p style="margin-left:1em">此亦兼攝十界依正徧滿即假也文殊章亦以覺徧十方界是假<span class='note-inline'>(慈室)</span>覺性無際故徧滿性徧滿故諸法徧也<span class='note-inline'>(私註)</span>。</p>
<p style="margin-left:1em">二體德無壞。</p>
</div>
<div class='div-orig'><p>善男子由彼妙覺性徧滿故根性塵性無壞無雜根塵無壞故如是乃至陀羅尼門無壞無雜如百千燈光照一室其光徧滿無壞無雜。</p>
</div>
<div class='div-commentary'><p style="margin-left:1em">根性塵性者此指自性非謂泯根攝塵歸於一性如百千燈等者如一燈光<span class='corr'>已</span>滿一室更有一燈光亦全滿百千燈光一一如是各不相壞亦不混雜室中之空喻於法界燈之光相喻以根塵謂一燈光容多光相即一光相徧多光中一一皆然重重無盡<span class='note-inline'>(圭峯)</span>三中諦三。</p>
<p style="margin-left:1em">初亡憎愛。</p>
</div>
<div class='div-orig'><p>善男子覺成就故當知菩薩不與法縛不求法脫不厭生死不愛涅槃不敬持戒不憎毀禁不重久習不輕初學何以故一切覺故譬如眼光曉了前境其光圓滿得無憎愛何以故光體無二無憎愛故。</p>
</div>
<div class='div-commentary'><p style="margin-left:1em">覺者圓覺也成就者牒上開悟也縛脫約惑生死涅槃約報持戒毀禁約業久習初學約人喻取能照前境之眼光<span class='note-inline'>(慈室)</span>於四對法無勝劣心同佛於三念之境同之所由經自徵釋云一切覺故眼光者光即眼識現量所得故無憎愛首楞嚴云其目周視但如鏡中無別分析汝識於中次第標指云其目者意取眼識云汝識者即是意識亦可但隨凡俗情見以目瞳為是<span class='note-inline'>(圭峯)</span>宅心中道造境皆如憎愛是非更誰分別眼光者即勝義根也楞嚴第四云見精映色結色成根根元目為清淨四大因名眼體如蒲萄朵彼以見精為勝義根今之眼光即彼見精也<span class='note-inline'>(私註)</span>根塵既能復本清淨楞嚴云根塵同源縛脫無二生死涅槃持戒毀禁久習初學性平等故無非圓覺<span class='note-inline'>(竹菴)</span>。</p>
<p style="margin-left:1em">二亡修證。</p>
</div>
<div class='div-orig'><p>善男子此菩薩及末世眾生修習此心得成就者於此無修亦無成就圓覺普照寂滅無二於中百千萬億阿僧祇不可說恒河沙諸佛世界猶如空華亂起亂滅不即不離無縛無脫始知眾生本來成佛生死涅槃猶如昨夢。</p>
</div>
<div class='div-commentary'><p style="margin-left:1em">圓覺普照寂滅無二者自心<span class='corr'>已</span>空但有覺照寧有凡聖差別之二冥一如之無心即萬動之恒寂故普照是用寂滅是體佛之所極極於寂照於中者寂照中也阿僧祇此云無數是華嚴十大數之首十者謂阿僧祇<span class='note-inline'>(一)</span>無量<span class='note-inline'>(二)</span>無邊<span class='note-inline'>(三)</span>無等<span class='note-inline'>(四)</span>不可數<span class='note-inline'>(五)</span>不可稱<span class='note-inline'>(六)</span>不可思<span class='note-inline'>(七)</span>不可量<span class='note-inline'>(八)</span>不可說<span class='note-inline'>(九)</span>不可說不可說<span class='note-inline'>(十)</span>不可說即當第九經論多用故此舉之恒河沙者河中沙數也此河於阿耨池東面流出初出象口周四十里金沙混流沙細如麫諸佛世界者百千萬億僧祇等數之河一一河中一沙一界顯世界多矣然盡虗空徧法界所有世界莫筭其數為欲引機造無邊境故假增積多數爾又淨穢等土皆佛統之故云佛界猶如空華亂起亂滅者緣無自性全體即真一切世界皆依妄念念既剎那不住界亦起滅不停又成住壞空雖各二十增減而世界無量無數故總觀起滅繽紛問法華云我此土安隱天人常充滿云何通答彼據理即事門此約理奪事門二皆無礙不即不離者世界不即圓覺亦不離圓覺如華與空如金與器由不離故覺性奪之成空華由不即故世界不妨有起滅無縛無脫者文通上下上則世界無淨穢故下則眾生本成佛故始知等者始知即始覺本成即本覺始之與本非二覺故然說生本成佛語驚凡聽理越常情佛既罕言愚夫多謗唯是圓覺華嚴餘義含耳<span class='note-inline'>(圭峰)</span>修習成就者全性起修無修無成者全修成性無二者中道雙亡寂照平等於寂照中依正迷悟無非一如故喻空華及昨夢也<span class='note-inline'>(私註)</span>。</p>
<p style="margin-left:1em">三亡能所。</p>
</div>
<div class='div-orig'><p>善男子如昨夢故當知生死及與涅槃無起無滅無來無去其所證者無得無失無取無捨其能證者無作無止無任無滅於此證中無能無所畢竟無證亦無證者一切法性平等不壞。</p>
</div>
<div class='div-commentary'><p style="margin-left:1em">迷時生死無起涅槃無滅悟時非滅却生死發起涅槃稱體而觀都無起滅聖法非新來凡心非滅去又直言體無起滅來去所證之境非得真失妄捨麤取妙能證之心都無分別離於四病<span class='note-inline'>(圭峯)</span>所證者全由性發故無得失取捨能證者亦性德行故無作止任滅此且於能所中離相離病尚存能所故又云於此證中無能無所亡所故云畢竟無證亡能故云亦無證者<span class='note-inline'>(私註)</span>。</p>
<p style="margin-left:1em">三結酬。</p>
</div>
<div class='div-orig'><p>善男子彼諸菩薩如是修行如是漸次如是思惟如是住持如是方便如是開悟求如是法亦不迷悶。</p>
</div>
<div class='div-commentary'><p style="margin-left:1em">二重頌二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌三。</p>
<p style="margin-left:1em">初頌觀陰。</p>
</div>
<div class='div-orig'>
<div class="lg regular"><div class='lg-row'>普眼汝當知　一切諸眾生　身心皆如幻</div>
<div class='lg-row'>身相屬四大　心性歸六塵　四大體各離</div>
<div class='lg-row'>誰為和合者</div>
</div></div>
<div class='div-commentary'><p style="margin-left:1em">二頌歷法。</p>
</div>
<div class='div-orig'>
<div class="lg regular"><div class='lg-row'>如是漸修行　一切悉清淨　不動徧法界</div>
<div class='lg-row'>無作止任滅　亦無能證者　一切佛世界</div>
<div class='lg-row'>猶如虗空華　三世悉平等　畢竟無來去</div>
</div></div>
<div class='div-commentary'><p style="margin-left:1em">三頌結酬。</p>
</div>
<div class='div-orig'>
<div class="lg regular"><div class='lg-row'>初發心菩薩　及末世眾生　欲求入佛道</div>
<div class='lg-row'>應如是修習</div>
</div></div></div>
<div class='div-other'><a id='mulu11' /></div>
<div class='div-commentary'><p style="margin-left:1em;text-indent:-1em">○二金剛藏章釋成本來成佛由上普眼章末云始知眾生本來成佛故此疑問若本是佛何須前說發心修行斷無明耶分二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是金剛藏菩薩在大眾中即從座起頂禮佛足右繞三匝長跪叉手而白佛言。</p>
</div>
<div class='div-commentary'><p style="margin-left:1em">二陳詞請問三。</p>
<p style="margin-left:1em">初慶前所悟。</p>
</div>
<div class='div-orig'><p>大悲世尊善為一切諸菩薩眾宣揚如來圓覺清淨大陀羅尼因地法行漸次方便與諸眾生開發蒙昧在會法眾承佛慈誨幻翳朗然慧目清淨。</p>
</div>
<div class='div-commentary'><p style="margin-left:1em">陀羅尼慧性因地法行定性<span class='note-inline'>(鄣南)</span>此是一切行位根本後必躡前故重指也<span class='note-inline'>(圭峯)</span>。</p>
<p style="margin-left:1em">二正述三疑。</p>
</div>
<div class='div-orig'><p>世尊若諸眾生本來成佛何故復有一切無明若諸無明眾生本有何因緣故如來復說本來成佛十方異生本成佛道後起無明一切如來何時復生一切煩惱。</p>
</div>
<div class='div-commentary'><p style="margin-left:1em">初二句躡前文為疑本也三疑者初疑真能生妄次若諸下疑說妄為真三十方下牒而縱之責無窮過也此三難意者本來是佛煩惱何生若無生中妄生起者如來成佛本同無生無生之中還應妄起成佛義等生否應齊齊生則果佛何尊齊否則因違現事進退不可故有斯云<span class='note-inline'>(圭峰)</span>楞嚴第四富樓那亦有斯難云若復世間一切根塵陰處界等皆如來藏清淨本然云何忽生山河大地諸有為相次第遷流終而復始<span class='note-inline'>(同今初難但彼兼報今唯約惑)</span>後復難云若此妙覺本妙覺明<span class='note-inline'>(今云本成佛道)</span>與如來心不增不減無狀忽生山河大地諸有為相<span class='note-inline'>(今云後起無明)</span>如來今得妙空明覺<span class='note-inline'>(今云一切如來)</span>山河大地有為習漏何當復生<span class='note-inline'>(今云何時復生一切煩惱)</span>考彼答文與今不遠深求問意無越修性若謂一切眾生本來成佛皆如來藏清淨本然者此約德性不變凡聖平等無迷無悟無始無終擬作思惟俱成妄見法華所謂知法常無性天台所謂理具三千也若曰本成佛道後起無明如來今得妙空明覺者此約二修隨緣緣有染淨佛界順修九界逆修既立悟迷強分終始法華所謂佛種從緣起天台所謂事造三千也今金剛藏據性德不變難逆順二修<span class='note-inline'>(本來成佛性德也異生如來二脩也)</span>發起世尊之答釋成前說至佛釋中以性泯修約修顯性三疑俱遣覺智斯圓為諸菩薩最上教誨信不誣矣煥疏謂問但有二初真妄互難二生佛互難只謂此章不問從真起妄乃問真妄不合竝立至下淨業章方問從真起妄耳今謂不問從真起妄此說可爾合三為二其義不然佛自結云是故汝等便生三惑讀者宜審<span class='note-inline'>(私註)</span>。</p>
<p style="margin-left:1em">三結意請答。</p>
</div>
<div class='div-orig'><p>惟願不捨無遮大慈為諸菩薩開祕密藏及為末世一切眾生得聞如是修多羅教了義法門永斷疑悔。</p>
</div>
<div class='div-commentary'><p style="margin-left:1em">通論疑者猶豫為性能障信心別顯五蓋中疑有三一疑自謂<span class='corr'>己</span>不能入理二疑師謂彼不能善教三疑法謂於所學為令出離為不出離如有病人疑自疑醫疑藥病終不愈今三疑中即疑法也悔是不定之法悔善則惡悔惡則善今請永斷即屬惡也然入道人若未通決生佛同異則或用功多時反自疑悔<span class='note-inline'>(圭峯)</span>。</p>
<p style="margin-left:1em">三三展虔誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告金剛藏菩薩言善哉善哉善男子汝等乃能為諸菩薩及末世眾生問於如來甚深祕密究竟方便是諸菩薩最上教誨了義大乘能使十方修學菩薩及諸末世一切眾生得決定信永斷疑悔汝今諦聽當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時金剛藏菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行四初反責起疑之本三。</p>
<p style="margin-left:1em">初總指輪迴。</p>
</div>
<div class='div-orig'><p>善男子一切世界始終生滅前後有無聚散起止念念相續循環往復種種取捨皆是輪迴。</p>
</div>
<div class='div-commentary'><p style="margin-left:1em">一切世界總指情器也若不約情何成輪迴次下六對辨其輪迴謂但住有為即屬輪迴心也始終者創變極證<span class='note-inline'>(鈔云世界最初從心變起直至成佛方得終盡即此計度是輪迴見)</span>生滅者新新而起念念落謝前後者過去未來有無者住劫空劫聚散者成劫壞劫起止者現行調伏念念相續者情界器界皆依妄念既所依不斷故能依亦然循環往復者器界空<span class='corr'>已</span>復成情界滅<span class='corr'>已</span>復生惑業襲習報應綸輪塵沙劫波莫之遏絕取謂取著執我我所捨謂捨離厭苦所依又於根身則厭苦麤障為捨欣淨妙離為取於器界則厭此娑婆為捨欣彼極樂為取若取若捨種種不同皆是顛倒妄心變現輪迴之相<span class='note-inline'>(圭峰)</span>凡夫捨空取有二乘捨有取空菩薩離邊求中皆輪迴也<span class='note-inline'>(東陽)</span>一切世界即三種世間該乎九界始終下六句初三句明輪迴心初句約現在十二支明始終生滅二句約過未十二支過去約前未來明後有無即上生滅義也三句約成住壞空住劫名聚壞劫名散成劫名起空劫名止四句約煩惱故云念念相續五句約苦道故云循環往復六句約業道故云種種取捨如屈步蟲取一捨一圭峰何意約捨穢取淨消經耶<span class='note-inline'>(鄣南)</span>始終等相既是輪迴舉世間法莫不皆然只如一人之身始生終滅或前有後無或前無後有四大之聚散心識之起止煩惑相續苦報循環種種境界或取或捨一身既爾諸法例知未必須約創變極證成住壞空十二因緣等配對而解又煥式二疏通取三乘九界釋輪迴相今謂變易生死其義雖通準下彌勒章顯示輪迴根本且齊五道問法界唯心本無淨穢倘存取捨由是妄情判屬輪迴有何不可曰覈夫欣厭取捨雖謂迷真而起過亦能順教以成功馬鳴立為始覺之基智者稱為淨土之漸但達修即性則欣厭本空況安養一門諸佛共讚往來法界彌顯唯心託彼勝緣速登寶覺實生物歸棲之正路乃聖人汲引之妙權苟惑教宗未之可也<span class='note-inline'>(私註)</span>二真隨妄轉三。</p>
<p style="margin-left:1em">初約法。</p>
</div>
<div class='div-orig'><p>未出輪迴而辨圓覺彼圓覺性即同流轉若免輪迴無有是處。</p>
</div>
<div class='div-commentary'><p style="margin-left:1em">能觀是輪迴之心故所觀圓覺亦爾如夢見寶物物亦是夢故<span class='note-inline'>(圭峯)</span>。</p>
<p style="margin-left:1em">二舉喻。</p>
</div>
<div class='div-orig'><p>譬如動目能搖湛水又如定眼猶迴轉火雲駛月運舟行岸移亦復如是。</p>
</div>
<div class='div-commentary'><p style="margin-left:1em">由目數動湛水如波搖如人動轉眼睛或手研揑眼角故所見物顛倒轉動也次眼識遲鈍旋火成輪相如人火燒杖頭以手旋之眼識不能迅速趂及即見赤輪之相岸移月運但是雲駛舟行駛者奔流急走之相<span class='note-inline'>(圭峯)</span>四喻者初二喻真妄同源後二喻未出輪迴動目搖湛水喻妄中真定眼隨轉火喻真中妄雲月舟岸喻圓覺性即同流轉也<span class='note-inline'>(鄣南)</span>直解謂猶乃似也火只一塊以眼瞪視之見其迴旋似於圓相略疏作由字更詳<span class='note-inline'>(私註)</span>。</p>
<p style="margin-left:1em">三法合。</p>
</div>
<div class='div-orig'><p>善男子諸旋未息彼物先住尚不可得何況輪轉生死垢心曾未清淨觀佛圓覺而不旋復。</p>
</div>
<div class='div-commentary'><p style="margin-left:1em">諸旋者目眼雲舟喻生死垢心彼物者水火月岸喻於圓覺何況下正合也<span class='note-inline'>(圭峰)</span>上亦復如是一句義似<span class='corr'>已</span>合前文此但提譬況結之耳<span class='note-inline'>(私註)</span>。</p>
<p style="margin-left:1em">三結指前疑。</p>
</div>
<div class='div-orig'><p>是故汝等便生三惑。</p>
</div>
<div class='div-commentary'><p style="margin-left:1em">指前三疑為三惑非見思塵沙無明之惑<span class='note-inline'>(私註)</span>二喻釋現起之疑二初約性德離妄通釋三疑三。</p>
<p style="margin-left:1em">初譬喻。</p>
</div>
<div class='div-orig'><p>善男子譬如幻翳妄見空華幻翳若除不可說言此翳<span class='corr'>已</span>滅何時更起一切諸翳何以故翳華二法非相待故亦如空華滅於空時不可說言虗空何時更起空華何以故空本無華非起滅故。</p>
</div>
<div class='div-commentary'><p style="margin-left:1em">不知華因翳有妄執從空而生不知迷真故妄橫執真能生妄既得翳差都不見華因除迷心故得清淨又執早晚更迷猶說何時更翳故云不可問翳差之者或時更起未必永無如何為喻答夫喻者但取當日一席之事不說終身譬如夢覺豈可難云何妨明夜更睡還夢翳華二法非相待故者翳不與華期華不隨翳生但翳故妄見非華實生也<span class='note-inline'>(圭峯)</span>幻翳生華翳除華滅雖翳華起滅而空非有無是知迷悟始終俱成妄見其妙圓覺性生佛同如楞嚴亦曰此迷無本性畢竟空亦如翳人見空中華翳病若除華於空滅忽有愚人於彼空華所滅空地待華更生汝觀是人為愚為慧富樓那言空本無華妄見生滅見華滅空<span class='corr'>已</span>是顛倒敕令再出斯實狂癡經旨炳然若合符節何有三惑而不破也<span class='note-inline'>(私註)</span>初翳華喻能對六根妄除次空華喻所對六塵妄滅<span class='note-inline'>(鄣南)</span>。</p>
<p style="margin-left:1em">二法合。</p>
</div>
<div class='div-orig'><p>生死涅槃同於起滅妙覺圓照離於華翳。</p>
</div>
<div class='div-commentary'><p style="margin-left:1em">迷見生死似華起悟得涅槃似華滅言圓覺離華離翳則雙拂生死無明虗空非蹔有無覺性何關迷悟眾生既知華起約誰更難無明無明生死既空何責本來成佛空華終不再起果位何得還迷由<span class='corr'>己</span>計度不休見他覺性流轉若如是解頓遣三疑三疑鉤鎻連環不是三科別答下金鑛喻即唯答佛不再迷此疑過深故重喻也<span class='note-inline'>(圭峯)</span>生死涅槃隨緣事也妙覺圓照不變理也若知即事即理則不動一法俱入實際荊溪曰離泯照故全泯照是<span class='note-inline'>(私註)</span>。</p>
<p style="margin-left:1em">三結況。</p>
</div>
<div class='div-orig'><p>善男子當知虗空非是暫有亦非蹔無況復如來圓覺隨順而為虗空平等本性。</p>
</div>
<div class='div-commentary'><p style="margin-left:1em">此以世空喻真空也<span class='note-inline'>(鄣南)</span>虗空世法尚不同華起滅況如來隨順圓覺湛然真常是虗空之體性耶覺為空性者佛頂云空生大覺中又云寂照含虗空復言平等者然圓覺雖是虗空之性而冥合不分周徧法界無分無限無別能依所依故云平等此意者空在覺中空尚常寂況覺為空性豈增減耶喻猶不及故云況復<span class='note-inline'>(圭峯)</span>。</p>
<p style="margin-left:1em">二約修德顯真別申後難。</p>
</div>
<div class='div-orig'><p>善男子如銷金鑛金非銷有既<span class='corr'>已</span>成金不重為鑛經無窮時金性不壞不應說言本非成就如來圓覺亦復如是。</p>
</div>
<div class='div-commentary'><p style="margin-left:1em">金在鑛中銷鑛金現非銷始有若因銷有銷頑石等亦應得金故知雖假爐冶銷鎔金性要須本有既<span class='corr'>已</span>成金等者此明在鑛則隱出鑛則顯隱顯雖殊金性常一不應說言本非成就者釋成金性本有也如來圓覺亦復如是者合也前就圓悟之理生佛俱是本真以成普眼段中眾生成佛之義故舉空華元來不起非後始滅法合云生死涅槃同於起滅所以俱通三難今就不壞因果之相故說銷鑛出金華則始終本無鑛乃因銷始盡意云圓頓之理雖齊迷悟不妨成異既有多生習障還須背習顯真真顯則究竟清淨若但用前喻即撥無迷悟因果之相便成邪見若但用此喻即成眾生覺性本來不淨失真常理亦成邪見道理微妙一喻難齊故說兩事故此喻唯答第三難也<span class='note-inline'>(圭峯)</span>此一喻意雖正釋第三佛不再迷之難然既云金非銷有不應說言本非成就義亦兼通前之二難俱為釋成本來成佛至下重頌略舉一喻葢以此也雖兼釋前正意還是別申後難如首楞嚴釋富樓那第二番疑亦舉此喻云又如金鑛雜於精金其金一純更不成雜問眾生本佛背性成迷今日聞熏返迷歸性是則真妄宛有始末經論何云無始無明曰覺理圓澄初非迷悟教門指決似有始終然生性雖真奈從本不達以本不達故無明無始也荊溪染淨不二門取喻云濁水清水波濕無殊清濁雖即由緣而濁成本有濁雖本有而全體是清指要解曰濁水喻迷中染心清水喻果後淨心波喻三千俱用濕喻三千俱體水之波濕常無增減若其清濁必各由緣雖象入則濁珠入則清而其濁緣與水俱有從來未悟故濁在前如山抱玉如沙有金鑛朴本有水雖本濁濁非水性故全體是清智者以譬喻得解請勿再惑<span class='note-inline'>(私註)</span>此章徵釋迷性始終若了此問答何必唐復禮法師說真妄偈問天下學者清涼圭峰皆有偈答若了佛答何必有偈若有始終無非妄見此之妄見起必無因故云有思惟心測度如來圓覺境界如取螢火燒須彌山終不能著有所疑者皆輪迴心妄見盡處唯一圓覺銷金之喻未免涉修須知金性本不假銷不可以喻喻真解脫<span class='note-inline'>(竹菴)</span>。</p>
<p style="margin-left:1em">三示性令息妄心三初覺性元常。</p>
</div>
<div class='div-orig'><p>善男子一切如來妙圓覺心本無菩提及與涅槃亦無成佛及不成佛無妄輪迴及非輪迴。</p>
</div>
<div class='div-commentary'><p style="margin-left:1em">妙圓覺性平等常住即一切法離一切相<span class='note-inline'>(私註)</span>先標覺心為宗後方拂迹者明非斷滅拂有三節菩提涅槃拂轉依之名也由轉煩惱生死故曰菩提涅槃體雖即真名因妄得次二節皆雙拂對待圓覺性中都無此事若有少見則迷圓覺<span class='note-inline'>(圭峯)</span>。</p>
<p style="margin-left:1em">二思惟罔測二。</p>
<p style="margin-left:1em">初舉況。</p>
</div>
<div class='div-orig'><p>善男子但諸聲聞所圓境界身心語言皆悉斷滅終不能至彼之親證所現涅槃何況能以有思惟心測度如來圓覺境界。</p>
</div>
<div class='div-commentary'><p style="margin-left:1em">此舉劣況勝也無餘涅槃身智俱寂有思惟心終不能至何況能測圓覺境界<span class='note-inline'>(私註)</span>舉勝彰劣文有兩對初小聖理智對二凡心真覺對意云小聖真智尚不能親到小聖之理況凡心劣於前智真覺又超前理轉轉懸隔何能造耶如百僚尚畏宰相百姓豈親天子<span class='note-inline'>(圭峯)</span>。</p>
<p style="margin-left:1em">二喻顯。</p>
</div>
<div class='div-orig'><p>如取螢火燒須彌山終不能著以輪迴心生輪迴見入於如來大寂滅海終不能至。</p>
</div>
<div class='div-commentary'><p style="margin-left:1em">須彌翻妙高此山四寶所成輪迴心即思惟也<span class='note-inline'>(私註)</span>。</p>
<p style="margin-left:1em">三指前勸誡。</p>
</div>
<div class='div-orig'><p>是故我說一切菩薩及末世眾生先斷無始輪迴根本。</p>
</div>
<div class='div-commentary'><p style="margin-left:1em">若遠指前文即文殊章先斷無明或指餘經皆如是說<span class='note-inline'>(圭峯)</span>取捨皆是輪迴意令先斷今重舉以勸誡也<span class='note-inline'>(慈室)</span>四結斥疑情非問三。</p>
<p style="margin-left:1em">初展轉妄想。</p>
</div>
<div class='div-orig'><p>善男子有作思惟從有心起皆是六塵妄想緣氣非實心體<span class='corr'>已</span>如空華用此思惟辨於佛境猶如空華復結空果展轉妄想無有是處。</p>
</div>
<div class='div-commentary'><p style="margin-left:1em">二不成方便。</p>
</div>
<div class='div-orig'><p>善男子虗妄浮心多諸巧見不能成就圓覺方便。</p>
</div>
<div class='div-commentary'><p style="margin-left:1em">指前疑情為浮心巧見<span class='note-inline'>(私註)</span>。</p>
<p style="margin-left:1em">三結非正問。</p>
</div>
<div class='div-orig'><p>如是分別非為正問。</p>
</div>
<div class='div-commentary'><p style="margin-left:1em">前讚善哉者美其起教此責非正者顯其實理此一段疑最障修證若不徵起末世長迷剛藏所徵意在佛責故知責此之過始彰徵起有功乍看似前後乖違細詳乃始終符合可審翫味妙在斯焉<span class='note-inline'>(圭峯)</span>二偈頌二。</p>
<p style="margin-left:1em">初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌四。</p>
<p style="margin-left:1em">初領反責疑本。</p>
</div>
<div class='div-orig'>
<div class="lg regular"><div class='lg-row'>金剛藏當知　如來寂滅性　未曾有終始</div>
<div class='lg-row'>若以輪迴心　思惟即旋復　但至輪迴際</div>
<div class='lg-row'>不能入佛海</div>
</div></div>
<div class='div-commentary'><p style="margin-left:1em">長行先舉妄想偈文先舉實性<span class='note-inline'>(圭峯)</span>。</p>
<p style="margin-left:1em">二頌喻釋現疑。</p>
</div>
<div class='div-orig'>
<div class="lg regular"><div class='lg-row'>譬如銷金鑛　金非銷故有　雖復本來金</div>
<div class='lg-row'>終以銷成就　一成真金體　不復重為鑛</div>
</div></div>
<div class='div-commentary'><p style="margin-left:1em">略不頌空華影在後段故<span class='note-inline'>(圭峯)</span>。</p>
<p style="margin-left:1em">三頌示性息妄。</p>
</div>
<div class='div-orig'><p class="lg-abnormal"><div class='lg-row'>生死與涅槃　凡夫及諸佛　同為空華相</div>
</p></div>
<div class='div-commentary'><p style="margin-left:1em">向明覺性元常與喻中合文意同故空華喻義通前後<span class='note-inline'>(私註)</span>。</p>
<p style="margin-left:1em">四頌結斥疑情。</p>
</div>
<div class='div-orig'>
<div class="lg regular"><div class='lg-row'>思惟猶幻化　何況詰虗妄　若能了此心</div>
<div class='lg-row'>然後求圓覺</div>
</div></div>
<div class='div-commentary'><p style="margin-left:1em">初二句長行云用此思惟辨於佛境猶如空華復結空果詰者辨也次二句依解起行與前結非正問互顯<span class='note-inline'>(私註)</span>。</p>
</div>
<div class='div-other'><a id='mulu12' />
<div class='div-commentary'><p style="margin-left:1em;text-indent:-1em">○三彌勒章顯示輪迴根本由前章云先斷無始輪迴根本今窮根本及能斷性分二初請問三。</p>
<p style="margin-left:1em">初進問威儀。</p>
</div>
<div class='div-orig'><p>於是彌勒菩薩在大眾中即從座起頂禮佛足右繞三帀長跪叉手而白佛言。</p>
</div>
<div class='div-commentary'><p style="margin-left:1em">二陳詞正請三。</p>
<p style="margin-left:1em">初慶前聞。</p>
</div>
<div class='div-orig'><p>大悲世尊廣為菩薩開祕密藏令諸大眾深悟輪迴分別邪正能施末世一切眾生無畏道眼於大涅槃生決定信無復重隨輪轉境界起循環見。</p>
</div>
<div class='div-commentary'><p style="margin-left:1em">輪迴者前說始終生滅等說妄名邪圓覺名正循環見者如前三惑<span class='note-inline'>(私註)</span>二述今問問意有四先問輪迴根本次問輪迴種性三問行門深淺四問度生方便總而言之不出所斷及能斷也分二。</p>
<p style="margin-left:1em">初問所斷輪迴。</p>
</div>
<div class='div-orig'><p>世尊若諸菩薩及末世眾生欲遊如來大寂滅海云何當斷輪迴根本於諸輪迴有幾種性。</p>
</div>
<div class='div-commentary'><p style="margin-left:1em">云何當斷輪迴根本者雖問當斷意在根本下文即指恩愛貪欲如伐樹求根灸病須穴也於諸輪迴有幾種性者上總云種種取捨皆是輪迴今究種種之言的有幾等墮輪迴數答中即指四生六趣是也圭山於此章科判偶乖起復故準煥疏先此示之<span class='note-inline'>(私註)</span>。</p>
<p style="margin-left:1em">二問能斷行願。</p>
</div>
<div class='div-orig'><p>修佛菩提幾等差別迴入塵勞當設幾種教化方便度諸眾生。</p>
</div>
<div class='div-commentary'><p style="margin-left:1em">初二句問意者道雖平等行有淺深故下答以依二種障五性差別迴入塵勞等者即請下大悲方便化他願力也<span class='note-inline'>(私註)</span>。</p>
<p style="margin-left:1em">三結請意。</p>
</div>
<div class='div-orig'><p>惟願不捨救世大悲令諸修行一切菩薩及末世眾生慧目肅清照曜心鏡圓悟如來無上知見。</p>
</div>
<div class='div-commentary'><p style="margin-left:1em">慧目如如智也心鏡如如境也<span class='note-inline'>(慈室)</span>。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>五體投地如是三請終而復始。</p>
</div>
<div class='div-commentary'><p style="margin-left:1em">二佛答三。</p>
<p style="margin-left:1em">初讚許。</p>
</div>
<div class='div-orig'><p>爾時世尊告彌勒菩薩言善哉善哉善男子汝等乃能為諸菩薩及末世眾生請問如來深奧祕密微妙之義令諸菩薩潔清慧目及令一切末世眾生永斷輪迴心悟實相具無生忍汝今諦聽當為汝說。</p>
</div>
<div class='div-commentary'><p style="margin-left:1em">實相者離虗妄也生死涅槃俱寂滅故無生忍者忍是印可決定之義證得諸法常住名無生忍以位對之圓教初住<span class='note-inline'>(私註)</span>。</p>
<p style="margin-left:1em">二受旨。</p>
</div>
<div class='div-orig'><p>時彌勒菩薩奉教歡喜及諸大眾默然而聽。</p>
</div>
<div class='div-commentary'><p style="margin-left:1em">三正答二初長行二初廣答二初答所斷輪迴三初指根本。</p>
</div>
<div class='div-orig'><p>善男子一切眾生從無始際由有種種恩愛貪欲故有輪迴。</p>
</div>
<div class='div-commentary'><p style="margin-left:1em">對五塵境起貪欲心三有沈迴無時斷絕法華云諸苦所因貪欲為本故須離愛方免輪迴<span class='note-inline'>(私註)</span>恩愛即惑也貪欲即業也實由煩惱潤業業能潤生故有生死是知輪迴通以惑業為根本<span class='note-inline'>(慈室)</span>二明種性二初總示四生三。</p>
<p style="margin-left:1em">初命因於欲。</p>
</div>
<div class='div-orig'><p>若諸世界一切種性卵生胎生濕生化生皆因淫欲而正性命。</p>
</div>
<div class='div-commentary'><p style="margin-left:1em">既標云一切種性顯是答前於諸輪迴有幾種性之問諸疏失考唯鄣南得之四生性命者果也淫欲因也故下結云愛欲為因愛命為果<span class='note-inline'>(私註)</span>以四生配六道者天及地獄化生鬼通胎化謂鬼子及地行羅剎是胎餘皆化生人畜各四人具四者毗舍佉母卵生三十子胎則常人濕則奈女<span class='note-inline'>(從枯老奈樹中濕處而生)</span>化則劫初畜具四者金翅及龍餘獸皆胎餘鳥皆卵然著地飛空若水若陸微細蠢動或卵胎或濕化不可具分品類皆因淫欲而正性命者淫謂淫染愛著但是情染總名為淫縱使化生亦依業染且約欲界輕重者六受欲交抱執手笑視淫<span class='note-inline'>(居地交夜摩抱兜率執手化樂笑他化視)</span>四洲之人同四王界餘諸異類卵濕胎形心染氣傳難具分析受性稟命莫不由之<span class='note-inline'>(圭峰)</span>。</p>
<p style="margin-left:1em">二欲滋於愛。</p>
</div>
<div class='div-orig'><p>當知輪迴愛為根本由有諸欲助發愛性是故能令生死相續。</p>
</div>
<div class='div-commentary'><p style="margin-left:1em">雖四生性命以欲為因然欲因愛生以愛為本復由諸欲滋發愛性故使苦報輪轉相續<span class='note-inline'>(私註)</span>。</p>
<p style="margin-left:1em">三結成因果。</p>
</div>
<div class='div-orig'><p>欲因愛生命因欲有眾生愛命還依欲本愛欲為因愛命為果。</p>
</div>
<div class='div-commentary'><p style="margin-left:1em">眾生愛命還依欲本者愛謂愛心命謂身命雖欲從愛生命從欲有然由欲業滋助於愛受報無窮故曰還依欲本<span class='note-inline'>(私註)</span>。</p>
<p style="margin-left:1em">二別明六趣二初別示三初惡趣。</p>
</div>
<div class='div-orig'><p>由於欲境起諸違順境背愛心而生憎嫉造種種業是故復生地獄餓鬼。</p>
</div>
<div class='div-commentary'><p style="margin-left:1em">違順皆是造業之境種種業者莫非三品貪嗔癡<span class='note-inline'>(慈室)</span>由愛彼境境不順心便生熱惱憎嫉憎嫉故起嗔嗔故殺害逼惱打罵陵辱種種惡業從此便興亦可境稱愛心而生耽著淫盜飲啖侵奪綺妄種種惡業文無者略也言種種者十不善等無畜生者取其文順成句以二例知亦可翻譯傳寫脫漏義必合有故華嚴云十不善業道上者地獄因中者畜生因下者餓鬼因<span class='note-inline'>(圭峯)</span>。</p>
<p style="margin-left:1em">二天人。</p>
</div>
<div class='div-orig'><p>知欲可厭愛厭業道捨惡樂善復現天人。</p>
</div>
<div class='div-commentary'><p style="margin-left:1em">知欲可厭者離惡道因愛厭業道者於捨惡法門深生愛樂捨惡樂善者捨十惡樂十善也天人樂報也華嚴云十善業道是人天受生因判云樂報麤相言之若論人間八苦天上五衰地居斫截殘害驅擯豈能免苦若於天鬼畜中開出修羅即成六道<span class='note-inline'>(圭峯)</span>厭業之道五戒十善也<span class='note-inline'>(慈室)</span>。</p>
<p style="margin-left:1em">三定地。</p>
</div>
<div class='div-orig'><p>又知諸愛可厭惡故棄愛樂捨還滋愛本便現有為增上善果。</p>
</div>
<div class='div-commentary'><p style="margin-left:1em">知其愛惡愛善俱未免苦棄彼愛心樂修捨法即四禪八定而不知樂捨之心還同彼愛故云還滋愛本增上善果者上二界殊勝依正二報也由於欲界修得此定各隨其地而生彼天<span class='note-inline'>(圭峯)</span>色無色界雖是有為對下欲界故名增上樂捨者趣舉四禪八定之捨支而此樂捨之心本出於愛<span class='note-inline'>(慈室)</span>。</p>
<p style="margin-left:1em">二總結。</p>
</div>
<div class='div-orig'><p>皆輪迴故不成聖道。</p>
</div>
<div class='div-commentary'><p style="margin-left:1em">三勸令斷三。</p>
<p style="margin-left:1em">初正勸。</p>
</div>
<div class='div-orig'><p>是故眾生欲脫生死免諸輪迴先斷貪欲及除愛渴。</p>
</div>
<div class='div-commentary'><p style="margin-left:1em">貪欲愛渴是業惑因欲出輪迴先除此二因若不斷苦報無窮愛渴者愛心至切如渴須飲<span class='note-inline'>(私註)</span>。</p>
<p style="margin-left:1em">二釋疑。</p>
</div>
<div class='div-orig'><p>善男子菩薩變化示現世間非愛為本但以慈悲令彼捨愛假諸貪欲而入生死。</p>
</div>
<div class='div-commentary'><p style="margin-left:1em">恐有疑云既令捨愛云何菩薩亦有貪愛故受生耶故此通云示現受生非愛為本但以大悲同事利物故淨名云眾生病則菩薩病<span class='note-inline'>(圭峯)</span>。</p>
<p style="margin-left:1em">三顯益。</p>
</div>
<div class='div-orig'><p>若諸末世一切眾生能捨諸欲及除憎愛永斷輪迴勤求如來圓覺境界於清淨心便得開悟。</p>
</div>
<div class='div-commentary'><p style="margin-left:1em">先能除捨方可勤求如出鑛金始堪為器前但云貪愛此云憎愛者愛境違情故生憎也是知憎亦由愛故雖兼憎意但說愛<span class='note-inline'>(圭峯)</span>前云境背愛心而生憎嫉故兼言耳<span class='note-inline'>(鄣南)</span>能斷三障即名勤求三障斷處心即清淨<span class='note-inline'>(慈室)</span>二答能斷行願二。</p>
<p style="margin-left:1em">初行性差別二初總標。</p>
</div>
<div class='div-orig'><p>善男子一切眾生由本貪欲發揮無明顯出五性差別不等依二種障而現深淺。</p>
</div>
<div class='div-commentary'><p style="margin-left:1em">發揮無明者發揚分布令顯彰也然根本無明但迷真而<span class='corr'>已</span>本無差別由貪欲不同故熏發之令成五別<span class='note-inline'>(圭峯小鈔)</span>一切眾生枉受輪轉只為一念無始貪愛發揮一切無明境界佛名經云有愛則生無愛則滅故知生死貪愛為本一切大教皆如是說淺深二障差別五性事障麤重為淺理障微細為深淺故先斷深故後除此以障道近遠名為事理五性者若相宗執權教說定性聲聞定性緣覺及一闡提三無佛性菩薩及不定性二有佛性此取善惡性分也今取新熏聞教有所差別一聲聞二緣覺三菩薩四不定性五外道性<span class='note-inline'>(竹菴)</span>此段顯示能斷之行正答前修佛菩提幾等差別之問夫行有深淺由障有理事依障論斷故行顯五性如病有輕重故治之不齊也貪欲無明即二障之體五性差別乃淺深之行又行約法五性約人寄人論法耳發揮者由本貪欲即發無始無明遂成二障蓋牒前所斷顯今能斷菩提行性荊溪祖師曰秪由忘智親疎致使迷成厚薄迷厚薄故強分二惑義開六即名智淺深亦此意焉當知五性非輪迴數亦非約障以論深淺舊解似誤宜究經文<span class='note-inline'>(私註)</span>。</p>
<p style="margin-left:1em">二別釋二。</p>
<p style="margin-left:1em">初二障。</p>
</div>
<div class='div-orig'><p>云何二障一者理障礙正知見二者事障續諸生死。</p>
</div>
<div class='div-commentary'><p style="margin-left:1em">根本無明親障中道名理障枝末無明牽生三界名事障約界內外對論事理小乘真理望大乘還屬變易生死大乘變易生死對小乘屬真理下明二乘先斷事障即知是見思也<span class='note-inline'>(鄣南)</span>界外非無生死以變易苦輕但云礙正知見見思亦障偏真以分段苦重但云續諸生死<span class='note-inline'>(東陽)</span>二五性三。</p>
<p style="margin-left:1em">初徵。</p>
</div>
<div class='div-orig'><p>云何五性。</p>
</div>
<div class='div-commentary'><p style="margin-left:1em">一凡夫性二二乘性三菩薩性四不定性五外道性圭峰乃開二乘共為五性初凡夫性一段經文科云總明未熏非五性數今觀經意豈以合四為五耶然亦未可會同相宗五性今經但云未成非永無成佛之義<span class='note-inline'>(鄣南)</span>二釋五。</p>
<p style="margin-left:1em">初凡夫性。</p>
</div>
<div class='div-orig'><p>善男子若此二障未得斷滅名未成佛。</p>
</div>
<div class='div-commentary'><p style="margin-left:1em">因緣生法所觀之境六道凡夫也約此未斷未證為一種顯下趣向斷證為四種爾<span class='note-inline'>(鄣南)</span>聞教發心觀智猶弱故事理障全未伏斷莫階賢聖且屬凡夫也簡異第五邪師過謬成外道性<span class='note-inline'>(私註)</span>。</p>
<p style="margin-left:1em">二二乘性。</p>
</div>
<div class='div-orig'><p>若諸眾生永捨貪欲先除事障未斷理障但能悟入聲聞緣覺未能顯住菩薩境界。</p>
</div>
<div class='div-commentary'><p style="margin-left:1em">同斷見思同出三界但教有諦緣惑論正習緣覺侵習小異耳<span class='note-inline'>(私註)</span>。</p>
<p style="margin-left:1em">三菩薩性。</p>
</div>
<div class='div-orig'><p>善男子若諸末世一切眾生欲汎如來大圓覺海先當發願勤斷二障二障<span class='corr'>已</span>伏即能悟入菩薩境界若事理障<span class='corr'>已</span>永斷滅即入如來微妙圓覺滿足菩提及大涅槃。</p>
</div>
<div class='div-commentary'><p style="margin-left:1em">發願斷障義兼四弘二障<span class='corr'>已</span>伏即當圓教觀行之位悟入者此是解悟二障永滅方是證悟事障若盡入圓十信理障若斷圓教初住極至妙覺<span class='note-inline'>(私註)</span>。</p>
<p style="margin-left:1em">四不定性。</p>
</div>
<div class='div-orig'><p>善男子一切眾生皆證圓覺逢善知識依彼所作因地法行爾時修習便有頓漸若遇如來無上菩提正修行路根無大小皆成佛果。</p>
</div>
<div class='div-commentary'><p style="margin-left:1em">一切眾生皆證圓覺圭峰云以<span class='corr'>己</span>證知一切有情無不是覺譯經訛也應云證諸眾生皆有圓覺噫圭峰疏序云心本是佛那得輙改此中經文亦有引經一切眾生即寂滅相以證不訛然終未能了一切如來所修所證皆本性德若非性德則名別修別證非圓頓也皆證圓覺與夫本來成佛相去幾何圭峰自謂教逢斯典心開於一言之下不謂此文偶乖經意<span class='note-inline'>(竹菴)</span>略疏此解先德皆不取具如煥疏蓋不明性具故爾學者當依法不依人可也言不定性者修習頓漸或前或後也性雖不定但遇佛圓覺無不趣極故曰根無大小皆成佛道<span class='note-inline'>(私註)</span>。</p>
<p style="margin-left:1em">五外道性。</p>
</div>
<div class='div-orig'><p>若諸眾生雖求善友遇邪見者未得正悟是則名為外道種性邪師過謬非眾生咎。</p>
</div>
<div class='div-commentary'><p style="margin-left:1em">本非外道由不遇真正善知識心行理外故名外道<span class='note-inline'>(竹菴)</span>。</p>
<p style="margin-left:1em">三結。</p>
</div>
<div class='div-orig'><p>是名眾生五性差別。</p>
</div>
<div class='div-commentary'><p style="margin-left:1em">圭峰云若答菩提幾等之文應云菩提五性差別今云眾生五性即知義屬輪迴今謂非也且五性中菩薩性不定性皆悟圓覺豈得亦屬輪迴耶須知菩提乃所學之法眾生是能學之人但造之有差遂成五別<span class='note-inline'>(鄣南)</span>。</p>
<p style="margin-left:1em">二悲願度生。</p>
</div>
<div class='div-orig'><p>善男子菩薩唯以大悲方便入諸世間開發未悟乃至示現種種形相逆順境界與其同事化令成佛皆依無始清淨願力。</p>
</div>
<div class='div-commentary'><p style="margin-left:1em">圓乘真出假位也<span class='note-inline'>(鄣南)</span>大悲乃拔苦之本心方便為設化之通軌形相逆順四攝化物無過於此清淨願力必兼四弘<span class='note-inline'>(慈室)</span>形相者如觀世音隨類應身逆順者或為親友以引之或為怨家以怖之同事者四攝之一意該餘三謂布施愛語利行清淨願力非希望報恩亦非愛見此同體大悲稱性大願性本具之非別新得<span class='note-inline'>(圭峯)</span>。</p>
<p style="margin-left:1em">二結酬。</p>
</div>
<div class='div-orig'><p>若諸末世一切眾生於大圓覺起增上心當發菩薩清淨大願應作是言願我今者住佛圓覺求善知識莫值外道及與二乘依願修行漸斷諸障障盡願滿便登解脫清淨法殿證大圓覺妙莊嚴域。</p>
</div>
<div class='div-commentary'><p style="margin-left:1em">以增上心發廣大願皆無作四弘住佛圓覺即成佛道依願修行即學法門漸斷諸障即斷煩惱發是三願全在度生此是因行障盡下果證也清淨殿莊嚴域皆是所證圓覺境界<span class='note-inline'>(慈室)</span>圓信諸法即大圓覺名增上心普會自他俱入實際是菩薩願一切勝行無願不克如普賢十大願王為無量智行之本也佛意深切智者勉諸<span class='note-inline'>(私註)</span>二偈頌二初標舉。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">二正頌四。</p>
<p style="margin-left:1em">初頌根本。</p>
</div>
<div class='div-orig'>
<div class="lg regular"><div class='lg-row'>彌勒汝當知　一切諸眾生　不得大解脫</div>
<div class='lg-row'>皆由貪欲故　隨落於生死</div>
</div></div>
<div class='div-commentary'><p style="margin-left:1em">二頌勸斷。</p>
</div>
<div class='div-orig'>
<div class="lg regular"><div class='lg-row'>若能斷憎愛　及與貪嗔癡　不因差別性</div>
<div class='lg-row'>皆得成佛道　二障永消滅　求師得正悟</div>
<div class='lg-row'>隨順菩薩願　依止大涅槃</div>
</div></div>
<div class='div-commentary'><p style="margin-left:1em">初兩句正頌勸斷中顯益之文因斷必果亡故略不頌輪迴種性又以斷妄即得會真故連頌不定性菩薩性餘三性略得正修行能斷貪欲根無大小皆成佛果故曰不因差別性皆得成佛道因依也<span class='note-inline'>(私註)</span>。</p>
<p style="margin-left:1em">三頌悲願。</p>
</div>
<div class='div-orig'><p class="lg-abnormal"><div class='lg-row'>十方諸菩薩　皆以大悲願　示現入生死</div>
</p></div>
<div class='div-commentary'><p style="margin-left:1em">四頌結酬。</p>
</div>
<div class='div-orig'>
<div class="lg regular"><div class='lg-row'>現在修行者　及末世眾生　勤斷諸愛見</div>
<div class='lg-row'>便歸大圓覺</div>
</div></div></div>
<p class='juan'>大方廣圓覺修多羅了義經集註上</p></div>
</div><!-- end of div[@id='body'] -->
</body></html>