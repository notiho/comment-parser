<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu650' />憨山老人夢遊集卷第三十四</p><p class="byline">侍　者　　福　善　日錄</p><p class="byline">門　人　　通　炯　編輯</p><p class="byline">嶺南弟子　劉起相　重較</p><p class="head1">贊</p>

<div class='div-other'><a id='mulu651' />
<p class='h2'>天衣觀音大士贊</p><p>稽首大悲主。圓滿具足尊。晏坐法界空。皎若星中月。普應眾生心。如月臨眾水。眾生日用中。不知大士力。欲現微妙身。故借畫工手。畫工與大士。同入不思議。影現一毫端。如春在百花。於最微妙中。全體一齊現。莊嚴極妙麗。瓔珞百寶光。天衣覆其身。如薄霧籠月。宛在白毫中。覩此希有相。故我一瞻依。頓入寂滅海。是知求者心。清淨如止水。感此微妙身。隨念悉成就。以此願所生。同證金剛體。常住照世閒。解脫一切縛。</p>
</div>
<div class='div-other'><a id='mulu652' />
<p class='h2'>草衣觀音大士贊</p><p>大士無相。胡為示俗。草衣蒲團。隨意具足。鬚髮抓搔。不是不剪。故意留之。<span class='corr'>刺</span>俗人眼。大士非俗。俗在觀者。如空中花。瞖之過也。能除我見。大士即我。既隨類應。有何不可。又如痛處。痛者自知。若知大士。真俗皆非。</p>
</div>
<div class='div-other'><a id='mulu653' />
<p class='h2'>海潮觀音大士贊</p><p>森羅普印。性海湛然。境風一擊。波浪滔天。圓滿法身。端然常住。於波浪中。光明彌露。是故眾生。識浪作惡。法身潛為。見聞知覺。是故智者。於見聞中。一念返觀。業海頓空。大士救苦。匪從外來。自心顯現。不假安排。既唯自心。何用外尋。但聞聞性。名觀世音。</p>
</div>
<div class='div-other'><a id='mulu654' />
<p class='h2'>海月觀音贊<span class='note-inline'>(海中一月大士坐於滿月之中)</span></p><p>惟我大士。圓通妙應。入生死海。如月普印。清淨光中。法身湛然。煩惱波浪。一任滔天。煩惱愈盛。法身益顯。故於眾生。隨順不遠。如水涵月。月不離水。光光相照。原無彼此。我觀大士。不離此心。故求之者。如響應聲。常光不昧。死生不隔。寂滅現前。自然超越。</p>
</div>
<div class='div-other'><a id='mulu655' />
<p class='h2'>空海大士贊</p><p>生死若海。世界如空。一片身心。放捨此中。空水混融。波濤不惡。此唯我師。是真解脫。</p>
</div>
<div class='div-other'><a id='mulu656' />
<p class='h2'>現天大將軍身贊</p><p>諸佛所證圓通門。實從眾生六根入。六根一際有淺深。獨有耳根最圓滿。大士故從耳門入。根塵兩忘觀亦捨。生滅滅<span class='corr'>已</span>寂滅現。一念與佛眾生等。法身平等無不融。十法界身一齊現。但隨所願即得見。猶如空谷答眾響。是知天大將軍身。求者有心即應手。一身即具一切身。如海水具百川味。智者能離色相觀。一切根塵俱寂滅。</p>
</div>
<div class='div-other'><a id='mulu657' />
<p class='h2'>降伏六魔大士贊</p><p>我觀大士不思議。常在生死苦海中。身心普入諸有情。降伏魔冤利含識。諸魔不止八萬餘。都以六根為橐籥。六門寂滅妙用全。即是大士威神力。魔與大士本不二。猶如虗空與日光。若空與光有差別。大士即為魔所攝。是故禮拜及稱名。不思議力應念現。蒼崖翠竹等法身。如如不動真解脫。</p>
</div>
<div class='div-other'><a id='mulu658' />
<p class='h2'>降十二魔大士贊</p><p>佛未出世魔界空。佛一出世魔即有。佛魔本自無差別。但從眾生顛倒見。根塵對待魔壘封。心境兩忘魔隊滅。是故觀音妙智力。降魔但只淨根塵。六門洞逮法界空。佛魔一時俱不現。我今頂禮不思議。願以無畏施眾生。令我頓入圓通門。常使諸魔為法侶。魔能隨念建法幢。始感大士威神力。</p>
</div>
<div class='div-other'><a id='mulu659' />
<p class='h2'>圓通大士贊</p><p>惟大士身。無處不在。故大士心。圓通無礙。十方眾生。原非分外。色裏膠青。水中土塊。既無彼此。難分疆界。所以應求。如此便快。</p>
</div>
<div class='div-other'><a id='mulu660' />
<p class='h2'><span class='corr'>刺</span>繡大士贊<span class='note-inline'>(有引)</span></p><p style="margin-left:1em">嘉禾夏母范氏。年五十二。持齋三十五年。日夜誦金剛經。偶患瘻疾。苦劇。婦馮氏。性至孝。願以身代。乃<span class='corr'>刺</span>繡觀音大士。三年無懈。成二十餘幅。母疾果愈。步履勝常。婦竟病且死。母思婦言笑如生。其子錫書。乞為之贊。贊曰。</p>
<p>以無緣慈。其身普徧。入眾生心。如鍼引線。媳代姑病。<span class='corr'>刺</span>大士身。隨手而應。若影與形。姑病既愈。其媳亦死。足見體同。原無彼此。媳託大士。死亦不滅。絲絲縷縷。出廣長舌。</p>
<p style="margin-left:3em">又。</p>
<p>法身本無形。形隨眾生有。眾生妄想興。法身即出現。故此有心人。不憶念別事。專注妙法身。皎潔如光素。乃以觀念針。牽引妄想絲。念念透法身。絲絲成妙相。精誠入微細。毫髮無滲漏。儼於一真地。幻出無相身。圓滿清淨心。成就圓通根。是故我瞻依。頓入不思議。</p>
</div>
<div class='div-other'><a id='mulu661' />
<p class='h2'>繡渡海大士贊</p><p>三毒海中。波濤正惡。頂[寧*頁]上行。全不濕脚。入眾生心。無處不徧。從妄想絲。法身出現。念念不空。心心要透。普門示現。自然成就。</p>
</div>
<div class='div-other'><a id='mulu662' />
<p class='h2'>千手大悲菩薩贊<span class='note-inline'>(有引)</span></p><p style="margin-left:1em">古婁居士正法。以夙習緣。一心頂禮。千手大悲菩薩。心持神呪。精勤有年。冀仗威神。一生取辦。因思諸佛菩薩。救護眾生。原無定法。如溺大海。隨得何物依憑。必登彼岸。又如雪山眾草。無不是藥。是知眾生有能願出生死者。不論參禪念佛持呪誦經。苟能的信自心。堅強不退。未有不出生死者。況恃大士同體大悲加持之力。及神呪力。豈不一生取辦乎。居士來參匡山。請益老人。無法可說。乃為作此贊貽之。若了明暗不二之旨。則聖凡路絕。生死情枯。則日用頭頭通身毛孔。皆大士手眼光明赫奕時也。居士應如是觀。一心具足。不假外也。贊曰。</p>
<p>眾生煩惱。八萬四千。以黑暗故。六道周旋。在大士身。變成手眼。毛孔光明。隨黑暗轉。是故眾生。有苦必呼。隨呼而應。其暗頓無。眾生大士。原非兩般。明來暗去。應念現前。諸有智者。但求諸<span class='corr'>己</span>。凡聖二途。本無彼此。如燈破暗。兩不相到。以無二故。乃見其妙。能如是觀。大士即<span class='corr'>己</span>。禮拜持名。如水入水。但從眾苦。極處一提。光明照耀。日夜無虧。</p>
</div>
<div class='div-other'><a id='mulu663' />
<p class='h2'>四臂觀音大士贊</p><p>通身手眼。何只有四。於無盡中。聊爾如是。寶杵空魔。真經無字。總是神通。不思議事。</p>
</div>
<div class='div-other'><a id='mulu664' />
<p class='h2'>禮空中如來大士贊</p><p>空中如來。從何出現。恰與大士。當頭覿面。自蚤成佛。何必禮他。將他顯<span class='corr'>己</span>。畢竟如何。示現不一。禮念不二。普現色身。真不思議。</p>
</div>
<div class='div-other'><a id='mulu665' />
<p class='h2'>火光三昧大士贊</p><p>般若光明。如大火聚。大士此中。入清涼地。眾生煩惱。乃般若光。是故大士。妙應無方。</p>
</div>
<div class='div-other'><a id='mulu666' />
<p class='h2'>寶掌菩薩贊</p><p>問師是誰。自稱寶掌。伸手摩空。忽然作響。空響何聞。手摩何觸。倘遇毒龍。一時難縮。</p>
</div>
<div class='div-other'><a id='mulu667' />
<p class='h2'>準提菩薩贊</p><p>我聞諸佛出生處。本從微妙祕密印。密印即是諸佛心。散入眾生妄想夢。夢想若破諸佛現。猶如寒空見日光。若破眾生煩惱雲。現仗如來密呪力。持呪即持諸佛心。我心原是祕密呪。三緣會合本不二。是故一念悉具足。但能日用常現前。如子得母不捨離。佛心既入持呪心。不用求佛自解脫。</p>
</div>
<div class='div-other'><a id='mulu668' />
<p class='h2'>日光菩薩贊<span class='note-inline'>(有引)</span></p><p style="margin-left:1em">曲阿邑東之觀音山廣福寺者。有宋神僧。號日光菩薩所建也。菩薩初示逆行比丘。不撿戒律。時人眇之。且責以建立道場。乃處處現身。一時募化。尋其跡者。猶然未出山門也。四方感而異之。遂成寶坊。臨終自露其名。至今號為日光菩薩。寺廢。住持通溙新之。立相安奉。請余贊曰。</p>
<p>惟日在天。光明朗耀。山川幽谷。無處不照。垢不能濁。晴不能昏。如水中影。似影中痕。心在眾生。至神至靈。與佛無二。況比丘僧。蓮出淤泥。香潔不染。摩尼處穢。光明不減。是故至人。超乎垢盡。不處形骸。豈拘凡聖。破壞威儀。示同遊戲。肉眼著相。不知誰是。不出戶庭。身徧十方。本無去來。如日之光。即生盲人。賴以成事。色相莊嚴。猶是唾涕。其跡如空。其應如風。隨處示現。不約而同。一日千古。一心萬劫。是故大士。其神不竭。</p>
</div>
<div class='div-other'><a id='mulu669' />
<p class='h2'>維摩大士遊戲園林贊</p><p>不見淨土。故不愛住。不見穢土。故不厭居。僧俗相狀。是實是虗。男女雜遝。是有是無。口大如空。舌大如口。不會說法。以默遮醜。身不是病。以病病身。苟非借用。可笑殺人。文殊未至。安排等待。及至到來。一場敗壞。千古被瞞。見者圖度。不是世尊。大難摸索。三十二人。都被掉弄。幸有文殊。閒撕打閧。我不識渠。渠不識我。且待彌勒下生。勘破方纔散夥。</p>
</div>
<div class='div-other'><a id='mulu670' />
<p class='h2'>陳如尊者贊</p><p>象王遊行。象子隨至。聲氣相求。緣會而聚。以冤最重。為道至親。如車合轍。是必有因。</p>
</div>
<div class='div-other'><a id='mulu671' />
<p class='h2'>三十三祖道影贊</p>
<div class='div-other'><a id='mulu672' />
<p class='h3'>初祖摩訶迦葉尊者</p><p>金色之形。金剛為心。奉持慧命。常轉法輪。世尊拈華。破顏一笑。至今令人。思議不到。</p>
</div>
<div class='div-other'><a id='mulu673' />
<p class='h3'>二祖阿難尊者</p><p>多聞如海。飲縮法流。諸佛出沒。不離舌頭。鼓簧法化。節拍成令。是故我師。為偏中正。</p>
</div>
<div class='div-other'><a id='mulu674' />
<p class='h3'>三祖商那和修尊者</p><p>般若靈根。夙生<span class='corr'>已</span>證。故師將出。瑞草先應。以心印心。如火投火。狹路相逢。定沒處躲。</p>
</div>
<div class='div-other'><a id='mulu675' />
<p class='h3'>四祖優波毱多尊者</p><p>一人心空。魔宮震動。握金剛鋒。誰敢輕弄。若肯回光。狂心頓歇。禮拜歸依。諸罪消滅。</p>
</div>
<div class='div-other'><a id='mulu676' />
<p class='h3'>五祖那提多迦尊者</p><p><span class='corr'>已</span>悟本心。如日照夜。示生死夢。光明超越。師法本無。我心不有。如空合空。舌不出口。</p>
</div>
<div class='div-other'><a id='mulu677' />
<p class='h3'>六祖彌迦尊者</p><p>都因此來。不為別事。鬧市相逢。自示其器。縣見未然。蚤知今日。當行買賣。不論價值。</p>
</div>
<div class='div-other'><a id='mulu678' />
<p class='h3'>七祖婆須蜜尊者</p><p>從熟路來。忽逢親友。一言論義。頓知未有。乞甘露味。示虗空法。若謂有得。落七落八。</p>
</div>
<div class='div-other'><a id='mulu679' />
<p class='h3'>八祖佛陀難提尊者</p><p>不是不言。言之不及。不是不行。本無踪跡。今遇其人。乃可開口。從此便行。不墮窠臼。</p>
</div>
<div class='div-other'><a id='mulu680' />
<p class='h3'>九祖伏䭾蜜多尊者</p><p>住母胎中。經六十年。只待師來。方遂前緣。頂上光明。原是本有。一刮便透。如獅子吼。</p>
</div>
<div class='div-other'><a id='mulu681' />
<p class='h3'>十祖脇尊者</p><p>指地變金。隨手而現。聖人即至。何等快便。似乎空谷。應聲答響。是知我心。本無來往。</p>
</div>
<div class='div-other'><a id='mulu682' />
<p class='h3'>十一祖富那夜奢尊者</p><p>佛不識佛。眼不見眼。更向他覓。故遭檢點。將謂渾全。蚤被解破。猛省將來。方知話墮。</p>
</div>
<div class='div-other'><a id='mulu683' />
<p class='h3'>十二祖馬鳴大士</p><p>馬之悲鳴。故自有因。地涌女子。原非其人。魔本非魔。佛亦非佛。正眼看來。竟是何物。</p>
</div>
<div class='div-other'><a id='mulu684' />
<p class='h3'>十三祖迦毗摩羅尊者</p><p>從異中來。得正知見。路逢毒蛇。慈悲心現。更問毒龍。都要調服。眼見心知。如響出谷。</p>
</div>
<div class='div-other'><a id='mulu685' />
<p class='h3'>十四祖龍樹尊者</p><p>龍中化龍。以毒攻毒。尊者妙手。一言調伏。佛性三昧。體若虗空。百千法門。盡入其中。</p>
</div>
<div class='div-other'><a id='mulu686' />
<p class='h3'>十五祖迦那提婆尊者</p><p>以鍼投鉢。妙契亡言。示佛性義。滿月現前。至長者家。將鍼引綫。假他因緣。為<span class='corr'>己</span>方便。</p>
</div>
<div class='div-other'><a id='mulu687' />
<p class='h3'>十六祖羅睺多尊者</p><p>尋流得源。水窮山盡。忽見其人。知其為聖。香飯擎來。分坐供食。大眾同飲。甘露如蜜。</p>
</div>
<div class='div-other'><a id='mulu688' />
<p class='h3'>十七祖僧伽難提尊者</p><p>不樂王宮。天開一路。直抵窮源。不知其故。紫雲之下。聖者所依。果得童子。會諸佛機。</p>
</div>
<div class='div-other'><a id='mulu689' />
<p class='h3'>十八祖伽耶舍多尊者</p><p>七日而生。不墮諸陰。其體香潔。本來清淨。扣門一語。答無者誰。猛然喚醒。當下知歸。</p>
</div>
<div class='div-other'><a id='mulu690' />
<p class='h3'>十九祖鳩摩羅多尊者</p><p>既生天上。不應起愛。一念未忘。便不自在。以般若力。復升梵世。故來傳燈。是其家事。</p>
</div>
<div class='div-other'><a id='mulu691' />
<p class='h3'>二十祖闍夜多尊者</p><p>無生本具。不用求真。遇緣而發。如花逢春。求之太急。去道轉遠。當下知歸。就路而返。</p>
</div>
<div class='div-other'><a id='mulu692' />
<p class='h3'>二十一祖婆修盤頭尊者</p><p>明暗同體。聖凡一路。來處幽微。莫知其故。熟處難忘。更求伴侶。忽爾相逢。肯心自許。</p>
</div>
<div class='div-other'><a id='mulu693' />
<p class='h3'>二十二祖摩拏羅尊者</p><p>從受記來。不為別事。同類相從。緣會必遇。嗟彼鶴眾。蜚鳴既久。一言之言。頓知本有。</p>
</div>
<div class='div-other'><a id='mulu694' />
<p class='h3'>二十三祖鶴勒那尊者</p><p>從須彌頂。持金環來。嗟彼鶴眾。其情可哀。得獅子兒。作大哮吼。有氣貫天。試驗其後。</p>
</div>
<div class='div-other'><a id='mulu695' />
<p class='h3'>二十四祖師子比丘</p><p>相見索珠。開手便有。以先所付。別來不久。知有夙欠。特來奉酬。將頭臨刃。白乳橫流。</p>
</div>
<div class='div-other'><a id='mulu696' />
<p class='h3'>二十五祖婆舍斯多尊者</p><p>秉般若劒。握如意珠。雖云暫到。此行不虗。偶遇惡人。恰得好伴。因邪打正。兩得其便。</p>
</div>
<div class='div-other'><a id='mulu697' />
<p class='h3'>二十六祖不如蜜多尊者</p><p>從剎利種。續傳燈燄。真嗣不明。幾乎失陷。從鬧市中。忽逢故人。圅葢相合。乃得其真。</p>
</div>
<div class='div-other'><a id='mulu698' />
<p class='h3'>二十七祖般若多羅尊者</p><p>莫謂無因。相逢便見。來處自然。不假方便。今因其珠。乃得其人。開池得月。買石饒雲。</p>
</div>
<div class='div-other'><a id='mulu699' />
<p class='h3'>二十八祖菩提達摩大師</p><p>師心甚急。其來太早。一語不投。此心不了。冷坐少林。幸得神光。一臂墮落。其道永昌。</p>
</div>
<div class='div-other'><a id='mulu700' />
<p class='h3'>二十九祖慧可大師</p><p>航海特來。多少苦心。大唐國裏。祇得一人。覓不可得。如水任器。以此傳家。是為第二。</p>
</div>
<div class='div-other'><a id='mulu701' />
<p class='h3'>三十祖僧燦大師</p><p>通身是病。不知來處。忽逢醫王。猛省其故。心空骨剛。且便行脚。遇有力者。一擔付託。</p>
</div>
<div class='div-other'><a id='mulu702' />
<p class='h3'>三十一祖道信大師</p><p>少年出家。利根捷疾。六十餘年。脇不至蓆。學侶雲臻。何待小兒。以有夙約。觀者不知。</p>
</div>
<div class='div-other'><a id='mulu703' />
<p class='h3'>三十二祖弘忍大師</p><p>來歷不明。出身恰好。一件未完。兩家都了。破頭山中。黃梅路上。往來自由。具大人相。</p>
</div>
<div class='div-other'><a id='mulu704' />
<p class='h3'>三十三祖慧能大師</p><p>樵斧纔拋。以石墜腰。靈根久植。從此抽條。源出曹溪。橫流大地。直至如今。無處不是。</p>
</div></div>
<div class='div-other'><a id='mulu705' />
<p class='h2'>十八尊者贊<span class='note-inline'>(有引)</span></p><p style="margin-left:1em">昔李龍眠。白描十八尊者。精妙入神。觀者目炫。獨趙松雪。倣之逼真。近代歙人丁南羽。畫諸祖道影。不讓古人。而白描亦稱擅美。余嘗請作厲揭圖。竟未能得。頃在五羊。南海侯約我王君。出此卷索贊。展之光明奪目。神情超越。如坐蓮華藏中。聽如來說自性法門時也。詰其作者。乃黃梅伯羽汪生。敬焚香稽首。總為之贊曰。</p>
<p>清淨界中。出生眾妙。大地山河。總歸圓照。鱗介羽毛。普現三昧。何獨應真。為希有事。諸阿羅漢。皆幻化身。見之不識。豈得其真。遊戲神通。咳唾掉臂。俛仰屈信。皆成佛事。師子嚬呻。凝神壁觀。林下水邊。生涯無算。搦拳手酸。降龍費力。但歇妄心。自然閴寂。抱膝凝眸。看他作怪。不若持珠。念佛自在。坦腹熙怡。貝葉在掌。揮麈默談。敲空作響。聽之如聾。說者似啞。不比尋常。之乎者也。倦倚長松。瞌睡打盹。伸手從空。忽然提醒。骨瘦眉長。腰曲脚直。動步全憑。荷負之力。晏坐林閒。心閒不過。偶爾看經。便成話墮。鉢盂一具。蓮華七軸。即此是寶。何須別物。自受用處。唯此而<span class='corr'>已</span>。天龍恭敬。不以為喜。由人愛憎。任他束縛。一味隨緣。自性解脫。只在毫端。現此神力。水底魚蹤。空中鳥跡。鏡像空花。乾城水月。作如是觀。妙不可說。</p>
<p style="margin-left:3em">又。</p>
<p>業識不枯。飄流毒海。魚鼈蛟龍。夜叉鬼怪。可笑爾輩。一味駕空。不敢類墮。謂是神通。苦被佛呵。怕見摩詰。幸爾此閒。躲過黃檗。渺渺長波。滔滔巨浪。不肯放身。是何模樣。自<span class='corr'>己</span>占乾。教他下水。縱是便宜。能得幾幾。雖云遊戲。終成虗誑。喚不回頭。倍增惆悵。看爾鬬到。龍華會中。將甚鼻孔。見我本師和尚。</p>
</div>
<div class='div-other'><a id='mulu706' />
<p class='h2'>又次依第合贊</p><p>人持一經。俱在目前。道路各別。養家一般。踞地而坐。兩眼瞠空。有何所見。樹此門風。懸崖之下。以杌為几。香篆騰空。如雲作雨。骨瘦如柴。精神<span class='corr'>已</span>竭。還要看經。此心不歇。背癢難抓。聊假一手。在恰好處。妙不容口。有何神通。龍藏在缾。手鬆放出。任其飛騰。猛虎踞地。威不可觸。用盡神力。如貓捕鼠。經非文字。當人不少。莫道眼困。昏沉不好。耳中作聲。似有一物。及乎取之。拏掇不出。明月當空。抱膝而坐。如是清閒。何等快活。眉長累墜。時時遮眼。老手無力。翻費撩捲。肚大難遮。甚是褦襶。只須放下。方得輕快。破衲藍衫。費心連補。一鍼一綫。十分辛苦。手持明鏡。自照其醜。忽遇獅子。一聲號吼。同行渡水。脚跟到底。何必又要。累人累鬼。</p>
</div>
<div class='div-other'><a id='mulu707' />
<p class='h2'>又園林遊戲圖合贊</p><p>吾師神通。自<span class='corr'>己</span>有限。全仗大家。團頭聚面。龍不可撓。賴此一鉢。不是者些。縮手縮脚。手掐數珠。假此念佛。捨<span class='corr'>己</span>從人。轉見忽突。持一瓣香。供養者誰。有為功德。不若無為。擎拳合掌。遞相恭敬。臨鏡見頭。空響谷應。手執如意。非無意手。觀未執時。本來何有。猛地廻頭。為何顧伫。待伴同行。便非大步。軍持之中。不見傾注。想是玻瓈。內盛甘露。少不努力。老不歇心。撥起眉毛。還要看經。以我觀來。都成漏逗。雖會騰雲。未離窠臼。前者<span class='corr'>已</span>去。後者未來。趁步不上。未免罣懷。急走不動。恐天落雨。先戴篛笠。又添辛苦。貝葉無文。真經無字。只解口持。不知心悟。為他有塵。故持白拂。彼淨此污。兩皆不足。擎拳合掌。同行獨往。看他如意。好借爬癢。白羽扇頭。皎潔如雪。<span class='corr'>已</span>斷煩惱。如何又熱。為問鉢盂。有無齋飯。若遇肚饑。施主便辦。猛虎爪牙。大開血口。幸遇我師。馴伏而走。一卷真經。有無量義。未展開時。先<span class='corr'>已</span>見諦。種種遊戲。皆成虗誑。試看虗空。是何模樣。</p>
</div>
<div class='div-other'><a id='mulu708' />
<p class='h2'>又渡海圖贊</p><p>苦海無邊。惡浪拍天。橫身直過。誰敢當先。惟諸尊者。神通自在。拌命不顧。往而不害。以我空故。無害我者。內外無物。故無可捨。視淵如陵。履險若平。隨心而至。寓目不驚。縱有蛟龍。夜叉鬼怪。皆為我用。以絕對待。是知至人。處生死中。不與物忤。物無不容。由是觀之。法本寂滅。但不生心。稱為妙絕。</p>
</div>
<div class='div-other'><a id='mulu709' />
<p class='h2'>又各隨其狀而贊之</p>
<div class='div-other'><a id='mulu710' />
<p class='h3'>一右手擎金剛塔左手豎掌如作觀想</p><p>以金剛塔。聊表此心。豎掌諦觀。想念甚深。</p>
</div>
<div class='div-other'><a id='mulu711' />
<p class='h3'>二老病據梧童子擣藥</p><p>此身不有。病從何生。對證之藥。不知何名。</p>
</div>
<div class='div-other'><a id='mulu712' />
<p class='h3'>三手執如意安然晏坐</p><p>手執如意。如意累手。默然自觀。畢竟何有。</p>
</div>
<div class='div-other'><a id='mulu713' />
<p class='h3'>四擎鉢伸空若有所乘</p><p>本來無物。向空妄求。求無所得。豈不含羞。</p>
</div>
<div class='div-other'><a id='mulu714' />
<p class='h3'>五六老清癯若不勝衣倚賴少年扶曳而行</p><p>老瘦難行。自宜休息。何苦累他。拖曳費力。</p>
</div>
<div class='div-other'><a id='mulu715' />
<p class='h3'>七手持貝葉迅疾而行回顧老者若有所待</p><p>獨行快便。替人著急。手中貝葉。幾乎打失。</p>
</div>
<div class='div-other'><a id='mulu716' />
<p class='h3'>八九老前行扶仗童子少持香相隨作供旁有鬼若歸依狀</p><p>步履艱難。所賴童子。此一炷香。非為山鬼。</p>
</div>
<div class='div-other'><a id='mulu717' />
<p class='h3'>十飛錫陵空驚起山神尊者徐行回頭顧盼</p><p>飛錫陵空。山神驚起。吾師且住。法幢在此。</p>
</div>
<div class='div-other'><a id='mulu718' />
<p class='h3'>十一降龍</p><p>因龍性猛。師乃現麤。但調其性。不為其珠。</p>
</div>
<div class='div-other'><a id='mulu719' />
<p class='h3'>十二老邁無力手撫孤松</p><p>一生行脚。於今老矣。身若枯松。心如止水。</p>
</div>
<div class='div-other'><a id='mulu720' />
<p class='h3'>十三伏虎</p><p>猛虎在山。威振林木。吾師道高。自然馴伏。</p>
</div>
<div class='div-other'><a id='mulu721' />
<p class='h3'>十四看經</p><p>真經無文。牛皮遮眼。若鑽不透。終難放膽。</p>
</div>
<div class='div-other'><a id='mulu722' />
<p class='h3'>十五自在安禪獼猴獻果</p><p>寂然澹泊。胸中無物。獼猴最狂。亦知歸服。</p>
</div>
<div class='div-other'><a id='mulu723' />
<p class='h3'>十六朝陽補衲十七坦腹相對笑視而<span class='corr'>已</span></p><p>鍼綫工夫。固是綿密。大眼看來。終是費力。</p>
</div>
<div class='div-other'><a id='mulu724' />
<p class='h3'>十八端然禪定</p><p>大休歇處。安閒自在。冷眼看他。都是揑怪。</p>
</div></div>
<div class='div-other'><a id='mulu725' />
<p class='h2'>又</p><p>可笑此僧。奈閒不住。兩手捉摩。不知何故。</p>
<p>佛戒威儀。端嚴瀟灑。張拳舞脚。甚是不雅。</p>
<p>枯坐壁觀。是渠本分。如此欠伸。想是心悶。</p>
<p>雄猛到此。弓折箭盡。猶張空拳。徒勞發憤。</p>
<p>袈裟著身。本來自在。又假按摩。似為揑怪。</p>
<p>伸手縮脚。左撈右摸。原有一物。竟捉不著。</p>
<p>乞食街頭。失却一物。尋覓不見。搥胸頓足。</p>
<p>不愛打眠。去弄石頭。儻磕破手。惹一場愁。</p>
<p>反手搥背。想是脊痛。少年不覺。老來沉重。</p>
<p>挺挺孤松。是僧榜樣。如此兒戲。是何相狀。</p>
<p>雙手抱頭。老大龍鍾。不是偏風。便是耳聾。</p>
<p>尊者容儀。甚為雅肅。但露脚跟。者些不足。</p>
<p>瞌睡起來。夢境未撇。兩眼睜睜。望空著楔。</p>
<p>是誰趕渠。惡氣滿肚。忙忙急走。恐怕捉住。</p>
<p>不善經行。平地喫跌。縱跳起來。<span class='corr'>已</span>成敗闕。</p>
<p>四肢如拳。百骸似綿。想遇天寒。凍餓使然。</p>
<p>請問尊者。耆年幾何。但看兩眉。世上不多。</p>
<p>本來安穩。自討事做。如浪中船。是誰之過。</p>
<p class="head2">又</p>

<div class='div-other'><a id='mulu726' />
<p class='h3'>一對經卷爐香兀然端坐</p><p>兀爾忘緣。無思無慮。經卷爐香。是閒家具。</p>
</div>
<div class='div-other'><a id='mulu727' />
<p class='h3'>二看經</p><p>持一卷經。貴圖遮眼。牛皮若透。將長補短。</p>
</div>
<div class='div-other'><a id='mulu728' />
<p class='h3'>三橫擔拄杖而行</p><p>拄杖橫擔。獨行獨步。<span class='corr'>但</span>驀直去。何須回顧。</p>
</div>
<div class='div-other'><a id='mulu729' />
<p class='h3'>四倚仗觀瀑布</p><p>倚杖閒看。千丈瀑布。問從何來。不知其故。</p>
</div>
<div class='div-other'><a id='mulu730' />
<p class='h3'>五撫麋鹿坐觀蛺蜨</p><p>麋鹿忘機。閒來伴坐。蛺蜨蘧蘧。熱夢未破。</p>
</div>
<div class='div-other'><a id='mulu731' />
<p class='h3'>六手執如意坦腹而坐</p><p>坦腹頹然。百無所有。可惜未忘。執如意手。</p>
</div>
<div class='div-other'><a id='mulu732' />
<p class='h3'>七手執經卷而行</p><p>既登解脫。無礙無罣。手中者些。翻成話把。</p>
</div>
<div class='div-other'><a id='mulu733' />
<p class='h3'>八坐桃花下回首看經</p><p>花下諦觀。想不為別。要使人知。空即是色。</p>
</div>
<div class='div-other'><a id='mulu734' />
<p class='h3'>九伸手鉢中撈月</p><p>鉢中有水。水中有月。伸手捉拏。畢竟不得。</p>
</div>
<div class='div-other'><a id='mulu735' />
<p class='h3'>十遙空作禮</p><p>平地作禮。目前無物。莫認虗空。是法身佛。</p>
</div>
<div class='div-other'><a id='mulu736' />
<p class='h3'>十一降龍</p><p>雲中之龍。變化自在。何故降他。翻成揑怪。</p>
</div>
<div class='div-other'><a id='mulu737' />
<p class='h3'>十二撫樹觀泉</p><p>獨撫枯樁。靜觀流水。盡世閒人。閒不過爾。</p>
</div>
<div class='div-other'><a id='mulu738' />
<p class='h3'>十三仰觀高山流水</p><p>流水高山。知音者少。吾師得之。出入意表。</p>
</div>
<div class='div-other'><a id='mulu739' />
<p class='h3'>十四䇿杖閒行</p><p>策杖閒行。信步騰騰。世閒少有。此無事僧。</p>
</div>
<div class='div-other'><a id='mulu740' />
<p class='h3'>十五騎虎而行</p><p>猛虎難馴。見之者避。吾師跨之。視如兒戲。</p>
</div>
<div class='div-other'><a id='mulu741' />
<p class='h3'>十六坐觀水月</p><p>皓月寒潭。光明徹底。此中著脚。翻成塵滓。</p>
</div>
<div class='div-other'><a id='mulu742' />
<p class='h3'>十七以指點空</p><p>以手指空。空中何有。雖為點破。似揚家醜。</p>
</div>
<div class='div-other'><a id='mulu743' />
<p class='h3'>十八持杖坐磐石上</p><p><span class='corr'>已</span>到忘懷。快活無那。手中拄杖。何不放下。</p>
</div></div>
<div class='div-other'><a id='mulu744' />
<p class='h2'>又金畫騎獸十八尊者遊戲贊</p><p>三毒<span class='corr'>已</span>除。生死不繫。故得神通。自在遊戲。猛獸獰龍。各各馴伏。信意乘之。任其馳逐。以<span class='corr'>己</span>忘機。物亦忘我。兩得其忘。如火入火。十方遊行。往來無礙。不相識者。見之驚怪。但瞞愚人。難逃智眼。若遇維摩。定遭檢點。於虗空中。妄生分別。縱是金塵。亦眼中屑。</p>
</div>
<div class='div-other'><a id='mulu745' />
<p class='h2'>十六尊者應真圖贊</p><p>欲行不行。若有所思。所思為誰。吾師自知。</p>
<p>拄杖橫擔。腰包肩荷。猛地回頭。恰是者箇。</p>
<p>跫然而立。望之若遺。遙空舉手。對面是誰。</p>
<p>骨瘦如柴。衣寬若袋。不是忘形。誰堪褦襶。</p>
<p>鉢中之水。空中之龍。拏雲之手。別顯神通。</p>
<p>兀然而坐。半恨半思。鉢水湛然。投鍼者誰。</p>
<p>飄然若狂。愕然若怒。縱是無心。也落顧伫。</p>
<p>猛虎易馴。迷心難解。不是吾師。幾成敗壞。</p>
<p>骨瘦神疲。眉長累極。終日撥之。手酸無力。</p>
<p>怯寒㨣衲。抱膝若思。掉頭不顧。思之何為。</p>
<p>物之在空。與爾無競。無故索之。豈稱為聖。</p>
<p>鞠躬低首。合掌向空。見法身故。作禮真容。</p>
<p>篛笠如空。拄杖如龍。逍遙物外。頓脫樊籠。</p>
<p>瓶本無物。何來光怪。自放自收。無人管帶。</p>
<p>雙手徒搏。兩脚急走。雖為他忙。却揚自醜。</p>
<p>衲被蒙頭。冷眼偷視。香煙起處。只者便是。</p>
</div>
<div class='div-other'><a id='mulu746' />
<p class='h2'>十四尊者贊</p>
<div class='div-other'><a id='mulu747' />
<p class='h3'>一衲被蒙頭合掌低頭</p><p>一衲蒙頭。諸緣坐透。合掌稽首。如是信受。</p>
</div>
<div class='div-other'><a id='mulu748' />
<p class='h3'>二降伏獅子抱獅子兒引之奮迅</p><p>獅子奮迅。大威猛力。奪獅子兒。豈不返擲。</p>
</div>
<div class='div-other'><a id='mulu749' />
<p class='h3'>三卓錫擎拳獨行獨步</p><p>一錫撐空。兩拳搦骨。法力無邊。稱南無佛。</p>
</div>
<div class='div-other'><a id='mulu750' />
<p class='h3'>四三人共坐如說法狀</p><p>無舌而說。無耳而聽。法音如雷。無人肯信。</p>
</div>
<div class='div-other'><a id='mulu751' />
<p class='h3'>五默然端坐</p><p>歷劫妄想。忙中不見。正默坐時。一齊出現。</p>
</div>
<div class='div-other'><a id='mulu752' />
<p class='h3'>六禪定</p><p>衲被如空。脊梁似鐵。坐斷十方。翻成點額。</p>
</div>
<div class='div-other'><a id='mulu753' />
<p class='h3'>七擎鉢</p><p>雙手擎鉢。滿盤托出。汝試諦觀。此中何物。</p>
</div>
<div class='div-other'><a id='mulu754' />
<p class='h3'>八大肚坦腹</p><p>肚大難遮。脚長難縮。爾自生嫌。非關我錯。</p>
</div>
<div class='div-other'><a id='mulu755' />
<p class='h3'>九月下看經</p><p>月明如晝。老眼不困。起來誦經。聊當解悶。</p>
</div>
<div class='div-other'><a id='mulu756' />
<p class='h3'>十坐具敷坐</p><p>展開坐具。略放一線。不為坐禪。和身打欠。</p>
</div>
<div class='div-other'><a id='mulu757' />
<p class='h3'>十一布袋行脚</p><p>肩上郎當。手中褦襶。如此行脚。可憎可怪。</p>
</div>
<div class='div-other'><a id='mulu758' />
<p class='h3'>十二手持如意</p><p>手執如意。如意累手。身著袈裟。聊遮其醜。</p>
</div>
<div class='div-other'><a id='mulu759' />
<p class='h3'>十三持珠念佛</p><p>佛自念佛。向何處躲。以我求我。於何不可。</p>
</div>
<div class='div-other'><a id='mulu760' />
<p class='h3'>十四折蘆渡江</p><p>苦海無涯。脚跟難跕。憑此一葉。便到彼岸。</p>
</div></div>
<div class='div-other'><a id='mulu761' />
<p class='h2'>又</p><p>苦海無際。蓮葉為舟。倚他當命。老不知羞。</p>
<p>蘊空愛身。心空有質。如此顛倒。莫道不識。</p>
<p>手中如意。脚跟蘆葉。忙忙碌碌。幾時休歇。</p>
<p>怕海中怪。踏金剛杵。張拳努目。如見老虎。</p>
<p>空中放光。脚下踏經。笑人長短。豈稱為僧。</p>
<p>蠡中測海。枝頭尋春。覿面不見。何名應真。</p>
<p>倒海移山。伸手縮脚。自在神通。誰人敢說。</p>
<p>自蹋實地。看他下水。穩穩當當。乖不過你。</p>
<p>神龍之性。原不可觸。先奪其珠。故不敢忤。</p>
<p>大海之中。即得淺處。念彼觀音。時來救護。</p>
<p>快活不受。被人拖帶。老老大大。不會自在。</p>
<p>衲被蒙頭。快活欲死。任他神通。總不如爾。</p>
</div>
<div class='div-other'><a id='mulu762' />
<p class='h2'>十二尊者厲揭圖贊</p>
<div class='div-other'><a id='mulu763' />
<p class='h3'>一攬衣渡水</p><p>行脚遇水。路頭差錯。沒處迴避。直須要過。</p>
</div>
<div class='div-other'><a id='mulu764' />
<p class='h3'>二能涉負不能涉者</p><p>膽大不怕。膽小怕倒。幸肯負戴。兩家都好。</p>
</div>
<div class='div-other'><a id='mulu765' />
<p class='h3'>三四先登彼岸以杖接不能者</p><p>十分過九。一步不及。賴他拄杖。甚是得力。</p>
<p><span class='corr'>已</span>到彼岸。復顧其伴。極處一提。何等方便。</p>
</div>
<div class='div-other'><a id='mulu766' />
<p class='h3'>五既涉濕衣童子扭之</p><p>不知淺深。信步奔行。濕透衣裳。返累別人。</p>
</div>
<div class='div-other'><a id='mulu767' />
<p class='h3'>六<span class='corr'>已</span>到樹下卸衣結束</p><p>衣衫絡索。泥水汩沒。雖是拖過。翻勞結束。</p>
</div>
<div class='div-other'><a id='mulu768' />
<p class='h3'>七跣坐樹下作嚏解盹</p><p>費盡力氣。閒坐打盹。鼻孔撩天。一噴頓醒。</p>
</div>
<div class='div-other'><a id='mulu769' />
<p class='h3'>八神疲力倦仰視盹者</p><p>神思雖疲。兩眼尚開。看他昏者。甚是癡獃。</p>
</div>
<div class='div-other'><a id='mulu770' />
<p class='h3'>九繫裙</p><p>正涉水時。怕他纏身。既脫又著。枉費精神。</p>
</div>
<div class='div-other'><a id='mulu771' />
<p class='h3'>十倚杖箕踞而坐</p><p>箕踞石上。神精軒豁。忘却疲勞。十分快活。</p>
</div>
<div class='div-other'><a id='mulu772' />
<p class='h3'>十一閒坐以如意爬癢</p><p>自<span class='corr'>己</span>癢處。他人不知。如意在手。任我爬之。</p>
</div>
<div class='div-other'><a id='mulu773' />
<p class='h3'>十二倚杖危坐回看行者包裹衣鉢</p><p>到休歇處。何不放下。累他包裹。好沒傝[仁-二+(天/韭)]。</p>
</div></div>
<div class='div-other'><a id='mulu774' />
<p class='h2'>補衲尊者贊</p><p>破落徧身。從新要補。鍼線工夫。不辭辛苦。</p>
<p style="margin-left:3em">又。</p>
<p>一領破衲。百綴千補。一鍼一劄。甚是辛苦。鍼鍼要透。不透不休。縱然補得。只好蒙頭。</p>
</div>
<div class='div-other'><a id='mulu775' />
<p class='h2'>看經尊者</p><p>自<span class='corr'>己</span>不明。却鑽故紙。清淨界中。翻成渣滓。</p>
<p style="margin-left:3em">又。</p>
<p>生不識字。強要看經。耳聾眼花。說與誰聽。梵筴多年。蛀蟲鑽透。字脚不真。都是漏逗。</p>
</div>
<div class='div-other'><a id='mulu776' />
<p class='h2'>降龍尊者贊</p><p>多瞋之物。捉拿不住。一味慈悲。觀想凝注。</p>
<p style="margin-left:3em">又。</p>
<p>驪龍正睡。珠被師偷。若值醒時。怎肯甘休。</p>
</div>
<div class='div-other'><a id='mulu777' />
<p class='h2'>伏虎尊者贊</p><p>惡性難調。威猛無敵。放捨全身。費盡神力。</p>
<p style="margin-left:3em">又。</p>
<p>爪牙<span class='corr'>已</span>露。猛氣未逞。不是吾師。幾驚市井。</p>
</div>
<div class='div-other'><a id='mulu778' />
<p class='h2'>調獅尊者贊</p><p>法窟爪牙。誰敢摩觸。吾師神通。視為玩物。</p>
</div>
<div class='div-other'><a id='mulu779' />
<p class='h2'>浮海尊者贊</p><p>業海無邊。滔滔不竭。直登彼岸。青蓮一葉。此身非身。荷擔錫杖。空水連天。無相之相。空非有外。水外無流。誰能一喝。截斷兩頭。踏破太虗。踢翻滄海。線斷脚跟。心無罣礙。</p>
</div>
<div class='div-other'><a id='mulu780' />
<p class='h2'>渡江尊者贊</p><p>越無明流。猶在半途。妄想未斷。水上葫蘆。</p>
<p>截流而過。自可超越。何故又憑。貝多一葉。</p>
<p>芭蕉虗質。雖是速朽。不是借他。幾乎出醜。</p>
<p>脚跟未穩。瓦器不堅。搖搖蕩蕩。幸爾兩全。</p>
<p>獨往便休。何為迴頭。若等箇伴。就不唧[口*留]。</p>
<p>貝葉在掌。碧眼撐空。高跨獨步。吾師猶龍。</p>
</div>
<div class='div-other'><a id='mulu781' />
<p class='h2'>燒香尊者贊</p><p>老不歇心。少不努力。撥火燒香。不放一息。本來沒事自尋忙。如何到得無生國。</p>
</div>
<p class='juan'>憨山老人夢遊集卷第三十四</p></div>
</div><!-- end of div[@id='body'] -->
</body></html>