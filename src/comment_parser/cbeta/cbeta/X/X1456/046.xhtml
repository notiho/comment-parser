<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1493' />憨山老人夢遊集卷第四十九</p><p class="byline">侍　者　　福　善　日錄</p><p class="byline">門　人　　通　炯　編輯</p><p class="byline">嶺南弟子　劉起相　重較</p>
<div class='div-other'><a id='mulu1494' />
<p class='h2'>南嶽逢何玄圃</p><p>相逢南嶽前。坐對中秋月。清光徹夜看。疑是燕山雪。</p>
</div>
<div class='div-other'><a id='mulu1495' />
<p class='h2'>玉山</p><p>閒登玉山頭。城中見烟火。萬井密如雲。蓮花青朵朵。</p>
</div>
<div class='div-other'><a id='mulu1496' />
<p class='h2'>望江樓</p><p>獨上望江樓。四面山如織。中有飡霞人。相對不相識。</p>
</div>
<div class='div-other'><a id='mulu1497' />
<p class='h2'>高山寺</p><p>山城枕江流。梵剎雲中起。鐘鳴萬戶開。人在蓮花裏。</p>
</div>
<div class='div-other'><a id='mulu1498' />
<p class='h2'>愚溪</p><p>愚溪何似我。我愚溪不愚。流泉日夜響。說法聲嗚嗚。</p>
</div>
<div class='div-other'><a id='mulu1499' />
<p class='h2'>華嚴菴</p><p>菴近恒河水。僧衣舍衛城。經聲和人語。總是說無生。</p>
</div>
<div class='div-other'><a id='mulu1500' />
<p class='h2'>雜咏二首</p><p>白鶴飛冲霄。翛然任去住。可惜無礙身。不知生死路。</p>
<p>螻蟻慕羶腥。逐氣呼伴侶。忙忙不暫停。所得能幾許。</p>
</div>
<div class='div-other'><a id='mulu1501' />
<p class='h2'>偶成二首</p><p>法侶千峰影。生涯數畝田。信知人世裏。難結此中緣。</p>
<p>青山待人歸。本欲求深契。誰知來者心。動靜多相戾。</p>
</div>
<div class='div-other'><a id='mulu1502' />
<p class='h2'>山居十三首</p><p>片雲浮太虗。倏忽遍大地。試看未生前。清淨無纖翳。</p>
<p>萬境本寂然。因心有起滅。一念若不生。動靜何處覓。</p>
<p>長夜無燈燭。脩途總暗冥。可憐酣睡者。大夢幾時醒。</p>
<p>青山容易入。白業不難修。獨有降心法。英雄讓一籌。</p>
<p>一枕黃粱夢。千秋汗血功。秪知常不朽。誰信轉頭空。</p>
<p>雪老蒼松古。僧閒水石清。坐來忘百慮。眼見一身輕。</p>
<p>酷暑不可人。清風來竹下。颼颼涼氣生。毛骨頓瀟灑。</p>
<p>風靜蟬聲急。龍歸雨氣腥。乘涼高樹下。閒寫換鵝經。</p>
<p>雲深便野寺。僧老愛扶笻。乞食歸來晚。愁穿十里松。</p>
<p>爽氣入疎林。萬山秋色好。貪看溪頭雲。忘却來時道。</p>
<p>獨坐長松下。悠然太古心。高山流水意。誰復是知音。</p>
<p>日月如飛鳥。乾坤似轉丸。浮生忙裏度。誰向靜中看。</p>
<p>長明一碗燈。夜對心更寂。多少醉眠人。夢中狂未息。</p>
</div>
<div class='div-other'><a id='mulu1503' />
<p class='h2'>山居二十首<span class='note-inline'>(六言)</span></p><p>松下數椽芽屋。眼前四面青山。日月升沉不住。白雲來去常閒。</p>
<p>雪裏梅花初放。暗香深夜飛來。正對寒鐙獨坐。忽將鼻孔衝開。</p>
<p>幾片白雲不去。一輪明月飛來。伴我山中寂寞。笑他世上塵埃。</p>
<p>一片寒心雪夜。數聲破夢霜鐘。爐內香銷宿火。窻前月上孤峰。</p>
<p>滿面清霜冽冽。盈頭白髮蕭蕭。世上空花影落。目中幻翳全消。</p>
<p>淅淅泉聲入耳。明明祖意西來。不動舌根常說。何須再歎奇哉。</p>
<p>幽谷蘭香馥馥。中宵月色娟娟。一段清塵勃勃。無端打破枯禪。</p>
<p>一念忘緣寂寂。孤明獨照惺惺。看破空中閃電。非同目下飛螢。</p>
<p>雲散長空雨過。雪消寒谷春生。但覺身如水洗。不知心似冰清。</p>
<p>衰朽應憐骨弱。看來轉覺心強。午夜脊梁似鐵。常時一念如霜。</p>
<p>空谷諸塵盡謝。止留一片閒雲。伴我松根揮麈。堪多麋鹿成羣。</p>
<p>文字眼中幻翳。禪那心上浮塵。內外一齊拈却。大千世界全身。</p>
<p>靜夜鐘聲不住。石牀夢想俱空。開眼不知何處。但聽滿耳松風。</p>
<p>清淨涵空寶鏡。春來水滿彭湖。照徹廬山面目。月如額上明珠。</p>
<p>蓮漏六時猶短。長香百刻安排。日夜真常流注。識神早托華胎。</p>
<p>一片雲封谷口。千峰劃破虗空。中有數椽芽屋。深藏白髮山翁。</p>
<p>可惜青山常在。堪嗟白髮時新。盡是塵中逆旅。誰為物外閒人。</p>
<p>山色愁含宿雨。松聲冷咽清霜。乞食僧同倦鳥。娥眉月上新粧。</p>
<p>世界光如水月。身心皎若琉璃。但見冰消澗底。不知春上花枝。</p>
<p>門外青山朵朵。窻前黃葉蕭蕭。獨坐了無言說。回看妄想全消。</p>
</div>
<div class='div-other'><a id='mulu1504' />
<p class='h2'>舟中即事</p><p>空水連天一葉舟。即看身世等浮漚。鴈聲呌破緣生夢。明月蘆花古渡頭。</p>
</div>
<div class='div-other'><a id='mulu1505' />
<p class='h2'>大姑山</p><p>霞帶雲裳月偃眉。江湖滿目少相知。寒流徹底心如洗。莫問夫君是阿誰。</p>
</div>
<div class='div-other'><a id='mulu1506' />
<p class='h2'>姑山塔</p><p>空裏浮圖水月身。太虗中點一微塵。行人兩眼重添屑。幾個男兒認得真。</p>
</div>
<div class='div-other'><a id='mulu1507' />
<p class='h2'>鄱湖寶陀寺</p><p>玻璃宮殿水晶盤。面面青山碧玉欄。中有一人常說法。西江吸盡夜潮寒。</p>
</div>
<div class='div-other'><a id='mulu1508' />
<p class='h2'>過桐江輓曾健齋光祿</p><p>龍華樹下舊相逢。每夜談心聽曉鐘。今日覓君桐水上。空含血淚灑春風。</p>
</div>
<div class='div-other'><a id='mulu1509' />
<p class='h2'>清江漁父詞二首</p><p>水清沙白月如鈎。影落波心釣未收。無限遊魚吞不得。空教漁父抱深愁。</p>
<p>一葉輕舟逐浪翻。五湖風月任加飡。夢魂常在深深處。最苦離鈎水更寒。</p>
</div>
<div class='div-other'><a id='mulu1510' />
<p class='h2'>舟次橫浦</p><p>五雲一水入南安。萬疊山迴六六灘。行到水窮山盡處。梅花無數嶺頭看。</p>
</div>
<div class='div-other'><a id='mulu1511' />
<p class='h2'>登南安城</p><p>城頭瓣瓣湧青蓮。花蕊香含萬戶烟。身在鏡中人不識。更於此外覓諸天。</p>
</div>
<div class='div-other'><a id='mulu1512' />
<p class='h2'>度大庾嶺二首</p><p>一徑雲霞閣道深。梅花松雨氣陰森。翻思昔日宵行客。何似今朝度嶺心。</p>
<p>嶺上寒梅正發花。枝頭雲擁舊袈裟。試將拄杖重拈出。香逐天風遍海涯。</p>
</div>
<div class='div-other'><a id='mulu1513' />
<p class='h2'>曹溪謁六祖大師二首</p><p>曹溪滴水自靈淵。流入滄溟浪拍天。多少魚龍從變化。源頭一脉尚泠然。</p>
<p>樵斧纔拋石墜腰。黃梅夜半寂無聊。自持一鉢南歸後。從此兒孫氣日驕。</p>
</div>
<div class='div-other'><a id='mulu1514' />
<p class='h2'>廣州道中二首</p><p>烟水南遊歷百城。相逢知識總無情。挨身纔欲須臾住。又指前途向別行。</p>
<p>兩岸中流總不容。扁舟逐浪任天風。直須高挂孤帆去。自信恩波到處同。</p>
</div>
<div class='div-other'><a id='mulu1515' />
<p class='h2'>抵雷陽戍所</p><p>瘴海嵐烟日夜浮。龍蛇氣吐混清流。到來盡是無生國。愈見　君恩未易酬。</p>
</div>
<div class='div-other'><a id='mulu1516' />
<p class='h2'>寄少林無言宗師二首</p><p>五乳峰頭草木深。春來花發滿空林。峰頭積雪仍千尺。誰似當年斷臂心。</p>
<p>清涼會罷復長安。一度相逢一度歡。別後天南望天北。炎風朔雪兩相看。</p>
</div>
<div class='div-other'><a id='mulu1517' />
<p class='h2'>放舟波羅江</p><p>片帆東去海波平。簫皷如從天上鳴。遙望三山天外落。不知人在鏡中行。</p>
</div>
<div class='div-other'><a id='mulu1518' />
<p class='h2'>寄小金山珍公</p><p>天風吹上妙高臺。午夜乘潮載月回。灑掃楞伽山上石。待余重為寫經來。</p>
</div>
<div class='div-other'><a id='mulu1519' />
<p class='h2'>小金山三首</p><p>萬里長波萬里流。誰將拳石砥中洲。不因禹鑿開三級。自是魚龍會點頭。</p>
<p>水晶宮殿絕塵蹤。香霧氤氛露氣濃。明月空中浮客櫂。夜深堦下臥魚龍。</p>
<p>山浮水面寺依空。樓閣虗無杳靄中。不是幻成人世界。多應天湧梵王宮。</p>
</div>
<div class='div-other'><a id='mulu1520' />
<p class='h2'>寄河東妙峰師三首</p><p>首陽山色枕河流。師住中條最上頭。麻谷牀前章敬錫。至今風韻鬼神愁。</p>
<p>黃河一線自天來。流入中原洗刼灰。把斷要關看砥柱。慈航不數濟川才。</p>
<p>天涯行盡路途難。毒霧炎風任飽飡。忽憶龍門千丈雪。猛然提起徹心寒。</p>
</div>
<div class='div-other'><a id='mulu1521' />
<p class='h2'>答高常侍寄香</p><p>一瓣名香出上方。封書遙寄到炎荒。夢聽刁斗疑鐘磬。夜起親焚禮法王。</p>
</div>
<div class='div-other'><a id='mulu1522' />
<p class='h2'>懷五臺龍門舊居</p><p>萬年冰雪擁芽廬。一別於今廿載餘。叶斗峰頭明月夜。不知誰在此安居。</p>
</div>
<div class='div-other'><a id='mulu1523' />
<p class='h2'>憶匡山</p><p>遙憶匡山五老峰。白雲深鎻萬株松。寒空月照彭湖水。瀑布聲飛幾度鐘。</p>
</div>
<div class='div-other'><a id='mulu1524' />
<p class='h2'>懷匡山天池憑虗閣主人</p><p>空中樓閣閣中人。宛似花間自在身。午夜天池浸明月。不知此際與誰親。</p>
</div>
<div class='div-other'><a id='mulu1525' />
<p class='h2'>五羊喜譚子文至自薊門二首</p><p>西山雪擁薊門寒。曾憶圍爐坐夜殘。一別杳然如隔世。相逢疑是夢中看。</p>
<p>炎風朔雪兩無憑。火宅何如大地冰。相對莫驚鬚鬢改。此心元是五臺僧。</p>
</div>
<div class='div-other'><a id='mulu1526' />
<p class='h2'>憶家山並諸舊遊<span class='note-inline'>(有引)</span></p><p style="margin-left:1em">余別家山三十餘年矣。今被放嶺外。適法兄珂公。同廣姪遠慰。因成三絕書。還懸之舊壁。以見人生幻跡如此。</p>
<p>萬竿竹遶舊庵居。樓上仍懸讀遍書。夢見四簷青不改。空留明月照庭除。</p>
<p>長安陌上舊行蹤。吹盡微塵曉夜風。別後消磨三十載。不知幾許出虗空。</p>
<p>憶昔兒童共聚沙。百千嬉戲笑如花。風霜縱使形容變。此念渾同未離家。</p>
</div>
<div class='div-other'><a id='mulu1527' />
<p class='h2'>本寺回祿。余亦遠遊。久抱修復之念。今聞恩兄<span class='corr'>已</span>新寶塔。而殿宇尚在荊榛。感念嬰心。遙寄以詩</p><p>洞然刼火憶當年。寶塔如生火裏蓮。今見優曇花再現。何時重覩率陀天。</p>
</div>
<div class='div-other'><a id='mulu1528' />
<p class='h2'>獨坐</p><p>七軸蓮華一炷香。晝長趺坐倚匡牀。市塵門外深千尺。唯任輪蹄日夜忙。</p>
</div>
<div class='div-other'><a id='mulu1529' />
<p class='h2'>送劉貽哲還鄉兼東諸故人三首</p><p>瘴海三年共此心。形骸總不屬浮沉。君歸獨載秋江月。徹底寒波思更深。</p>
<p>身自驅馳心自閒。窮廬獵隊等青山。故人儻問余消息。只道婆娑鬢<span class='corr'>已</span>班。</p>
<p>世路崎嶇不易行。幾能真見是浮生。君歸儻過西湖上。試看蓮花出水情。</p>
</div>
<div class='div-other'><a id='mulu1530' />
<p class='h2'>軍中寄懷虗谷師</p><p>禪板輕拋事皷鼙。跏趺鞍馬不相宜。夜深月照轅門下。恰似松陰對坐時。</p>
</div>
<div class='div-other'><a id='mulu1531' />
<p class='h2'>懷天臺山二首</p><p>天姥雲霞傍海多。半生夢想竟空過。何時一曳撩天杖。打醒癡僧寂滅魔。</p>
<p>華頂峰頭月倍明。石梁橋下水偏清。能持一滴來炎海。猶勝曇花盞內生。</p>
</div>
<div class='div-other'><a id='mulu1532' />
<p class='h2'>曹溪四時詠</p><p>祖意明明百草頭。春林花發鳥聲幽。朝來雨過山如洗。紅白枝枝露未收。</p>
<p>四山密密綠陰濃。窗下風來水面松。午睡正鼾纔欲夢。長廊忽聽一聲鐘。</p>
<p>刀耕火種是良方。秋到家家晚稻香。放不下時擔取去。何如老偃在韶陽。</p>
<p>夜深旋煑雪中茶。此味天然最可誇。更有一般奇特處。滿林寒月浸梅花。</p>
</div>
<div class='div-other'><a id='mulu1533' />
<p class='h2'>軍中吟二首</p><p>鐵甲天教當敝裘。從軍原不為封侯。身經赫日如爐冶。傲骨而今鍊<span class='corr'>已</span>柔。</p>
<p>緇衣脫却換戎裝。始信隨緣是道場。縱使炎天如烈火。難消冰雪冷心腸。</p>
</div>
<div class='div-other'><a id='mulu1534' />
<p class='h2'>陳生讀書天甯寺</p><p>跡寄祇園已出塵。夜眠應與佛相親。夢魂忽被鐘敲破。始信原為聽法人。</p>
</div>
<div class='div-other'><a id='mulu1535' />
<p class='h2'>海月樓</p><p>海天空處一樓居。方丈中涵無盡虗。夜起開窗放明月。波光霞氣滿襟裾。</p>
</div>
<div class='div-other'><a id='mulu1536' />
<p class='h2'>劉生讀書石湖</p><p>心似寒泉色若冰。幽居不讓石巖僧。夜烹一滴源頭水。乞火頻分照佛燈。</p>
</div>
<div class='div-other'><a id='mulu1537' />
<p class='h2'>寄雲棲大師</p><p>長眉鶴髮久棲雲。麈尾時揮繞鹿羣。遙寄旃檀香一瓣。想師拈對法王焚。</p>
</div>
<div class='div-other'><a id='mulu1538' />
<p class='h2'>寄屠赤水居士</p><p>維摩家近白花山。烟水微茫海印寒。聞道文殊又東去。不知香飯對誰飡。</p>
</div>
<div class='div-xu'><a id='mulu1539' />
<p class='h2'>寄馮開之太史索楞伽經序</p><p>憶昔千華一對談。珍衣脫却久<span class='corr'>㲯</span>毿。楞伽山上摩尼聚。何日重開百寶函。</p>
</div>
<div class='div-other'><a id='mulu1540' />
<p class='h2'>讀達觀大師末後偈</p><p>一念從來絕覆藏。通身不落是非場。試看撒手輕拈出。始信阿師熱肚腸。</p>
</div>
<div class='div-other'><a id='mulu1541' />
<p class='h2'>懷五臺舊居</p><p>叶斗峰頭雪未消。別來音信久寥寥。炎方塵夢經行處。曳杖閒過獨木橋。</p>
</div>
<div class='div-other'><a id='mulu1542' />
<p class='h2'>軍中寄懷黃羽李侍御六首</p><p>十年戎馬走炎荒。常憶同遊海印光。大火聚中求著脚。與君別處最清涼。</p>
<p>聚散浮雲不可期。此心未離別君時。兩輪日月如飛鳥。來往無停促夢思。</p>
<p>大海長江一脉通。烟波浩渺總如空。萬山縱使能相隔。恰似空花落鏡中。</p>
<p>虗空大地可消亡。此念如何屬斷常。試問維摩方丈內。近來諸有置何方。</p>
<p>君先待漏紫宸朝。遙把楞伽問寂寥。侍者飽飡香飯後。至今一粒未曾消。</p>
<p>世事虗空最是閒。乾坤何地沒青山。知君正眼相看處。不在音聲色相間。</p>
</div>
<div class='div-other'><a id='mulu1543' />
<p class='h2'>寄水田南皋鄒給諫</p><p>門前一片福田衣。時折松枝當塵揮。山色溪聲常說法。不知若個是當機。</p>
</div>
<div class='div-other'><a id='mulu1544' />
<p class='h2'>題香爐峰紫雲菴</p><p>香爐峰下紫雲深。松竹層崖白晝陰。門帶長江接溪水。清流洗盡世間心。</p>
</div>
<div class='div-other'><a id='mulu1545' />
<p class='h2'>山中夏日</p><p>如焚夏日晝偏長。渴想菩提樹下涼。一陣風從空裏過。送來何處藕花香。</p>
</div>
<div class='div-other'><a id='mulu1546' />
<p class='h2'>懷九華山</p><p>九江江上秀芙蓉。一帶雲霞六六峰。迴首瘴鄉明月夜。無端清夢挂寒松。</p>
</div>
<div class='div-other'><a id='mulu1547' />
<p class='h2'>繹公自衡陽來參</p><p>遙向曹溪獨問津。溪頭秋水淨無塵。持來一片衡山月。猶照當年獵隊人。</p>
</div>
<div class='div-other'><a id='mulu1548' />
<p class='h2'>寄茶陵劉存赤居士</p><p>見面何如未見真。朅來消息嶺頭春。衡山月色曹溪水。徹底相看是故人。</p>
</div>
<div class='div-other'><a id='mulu1549' />
<p class='h2'>舟次螺江訪僧鍾公不遇</p><p>曾坐江樓待雪消。螺江春水急於潮。今看白鷺洲前月。猶似當年伴寂寥。</p>
</div>
<div class='div-other'><a id='mulu1550' />
<p class='h2'>蒙恩宥還山</p><p>少小為僧五十年。老來特地混塵緣。從今走斷天涯路。此去千峰白晝眠。</p>
</div>
<div class='div-other'><a id='mulu1551' />
<p class='h2'>夜坐</p><p>露灑幽蘭撲鼻香。風吹毛骨夜生涼。坐來<span class='corr'>已</span>覺心如雪。月色還疑地上霜。</p>
</div>
<div class='div-other'><a id='mulu1552' />
<p class='h2'>夏日過法性寺二首</p><p>菩提樹下風<span class='corr'>祛</span>暑。般若臺前雨送涼。一盞清茶諸想滅。更於何處覓西方。</p>
<p>覺樹當年向此栽。初心為待至人來。千秋衣鉢今仍在。說法誰登舊講臺。</p>
</div>
<div class='div-other'><a id='mulu1553' />
<p class='h2'>懷雪峰枯木堂</p><p>枯木堂前冷似冰。當年曾坐半千僧。遙思一片寒灰地。何日重挑午夜燈。</p>
</div>
<div class='div-other'><a id='mulu1554' />
<p class='h2'>題畫二首</p><p>飛來山色掩湖光。烟樹新晴帶夕陽。遙聽上方兜率界。半天鐘皷落微茫。</p>
<p>一片烟波十五橋。雲山落木晚蕭蕭。孤城半壓吳江水。水上人家夜聽潮。</p>
</div>
<div class='div-other'><a id='mulu1555' />
<p class='h2'>將之雷陽江上別曇公</p><p>相逢庾嶺日初遲。欲折梅花第幾枝。忽逐秋風度炎海。別君不似見君時。</p>
</div>
<div class='div-other'><a id='mulu1556' />
<p class='h2'>懷舊居</p><p>安居舊住竹林西。明月溪頭幾杖藜。常想夜深松露下。不知猿鶴向誰啼。</p>
</div>
<div class='div-other'><a id='mulu1557' />
<p class='h2'>寄浮山澹居鎧公</p><p>浮山九帶事如何。回首當年<span class='corr'>已</span>爛柯。為問夜深趺坐處。白雲明月是誰多。</p>
</div>
<div class='div-other'><a id='mulu1558' />
<p class='h2'>舟次小金山志感</p><p>常思半月經三度。倏爾暌携又五年。此日重來峰頂坐。德雲原不是生前。</p>
</div>
<div class='div-other'><a id='mulu1559' />
<p class='h2'>憶山中梅二首</p><p style="margin-left:1em">曹溪梅花。每至盛開。如坐香積世界。今冬以魔作<span class='corr'>祟</span>。牽次芙蓉江上。望山中咫尺。不得坐享香供。詩以憶之。</p>
<p>寒梅帶雪嶺頭開。冉冉天花落講臺。好遣上方香積國。為予一鉢盡擎來。</p>
<p>梅花香樹積成林。香氣熏人悅可心。樹下現敷獅子座。風聲誰解海潮音。</p>
</div>
<div class='div-other'><a id='mulu1560' />
<p class='h2'>得東海門人江吾與書二首</p><p>從空一紙故人書。萬里遙來問起居。為報親知零落盡。滿頭霜雪更愁予。</p>
<p>十五年來坐瘴鄉。海䒶相對未能忘。時看萬里中霄月。一似同遊海印[莢-(人*人)+八]。</p>
</div>
<div class='div-other'><a id='mulu1561' />
<p class='h2'>古佛松林</p><p>松陰幕幕淨無塵。山色雲光自法身。日夜風濤廣長舌。不知聽徹是何人。</p>
</div>
<div class='div-other'><a id='mulu1562' />
<p class='h2'>開元曉鐘</p><p>明河清淺澹疎星。古寺虗簷宿百靈。一擊曉鐘驚大夢。不知誰最獨稱醒。</p>
</div>
<div class='div-other'><a id='mulu1563' />
<p class='h2'>平原古塔</p><p>浮屠何代擁諸天。傳是隋朝大業年。蒼蘚剝封殘碣盡。平原荒草布金田。</p>
</div>
<div class='div-other'><a id='mulu1564' />
<p class='h2'>寄愚菴法師</p><p>遙想華臺坐講時。四天彌覆法堂垂。座中龍象清如許。可記炎荒老赤髭。</p>
</div>
<div class='div-other'><a id='mulu1565' />
<p class='h2'>寄草堂法師</p><p>瘴海還從坐寶林。常懷法窟舊知音。遙看一片燕山月。盡是隨緣度世心。</p>
</div>
<div class='div-other'><a id='mulu1566' />
<p class='h2'>山居偶成四首</p><p>百年世事空華裏。一片身心水月間。獨許萬山深密處。晝長趺坐掩松關。</p>
<p>滾滾紅塵世路長。不知何事走他鄉。回頭日望家山遠。滿目空雲帶夕陽。</p>
<p>鬧藍誰肯急抽身。自古青山隔市塵。莫謂桃源無路入。落花流水是知津。</p>
<p>日夜烟霞護翠微。相將猿鶴待忘機。青山莫道閒無主。自是閒人不肯歸。</p>
</div>
<div class='div-other'><a id='mulu1567' />
<p class='h2'>送隱知禪人還蜀</p><p>一錫冷冷過瘴鄉。巫山西去思茫茫。峨眉峰頂新秋月。知爾看時到上方。</p>
</div>
<div class='div-other'><a id='mulu1568' />
<p class='h2'>寄題杜將軍曇花精舍二首</p><p>皷吹轅門獨晏然。曇花樹下晝安禪。誰知可汗歸王日。正是將軍破有年。</p>
<p>鐘皷胡笳總道場。旌旗影裏坐焚香。思君力破羣魔壘。自許心空見法王。</p>
</div>
<div class='div-other'><a id='mulu1569' />
<p class='h2'>送慈公還五臺</p><p>一別臺山三十年。眼前冰雪尚依然。君來細說窟中事。又結多生未了緣。</p>
</div>
<div class='div-other'><a id='mulu1570' />
<p class='h2'>寄空印法師</p><p>憶昔臺山百尺冰。與君對坐骨崚[山*層]。翻思三十餘年事。夢裏相看似不曾。</p>
</div>
<div class='div-other'><a id='mulu1571' />
<p class='h2'>別曹溪二首</p><p>為決曹溪萬里流。歸心常撫大刀頭。因思血浸齊腰雪。千古令人痛未休。</p>
<p>自為曹溪杖䇿來。坐看山色笑顏開。從今一別千峰去。鳥語溪聲不盡哀。</p>
</div>
<div class='div-other'><a id='mulu1572' />
<p class='h2'>初至衡陽喜雪二首</p><p>七十峰頭雪正寒。到來深見此心安。回思火宅驅馳地。盡入冰壺影裏看。</p>
<p>五熱場中幻化身。廿年來往任風塵。今歸一片瀟湘雪。原是清涼徹骨人。</p>
</div>
<div class='div-other'><a id='mulu1573' />
<p class='h2'>山居二十八首</p><p style="margin-left:1em">余生平抱烟霞之癖。早年行脚。三十住五臺冰雪中者八稔。及居東海一十二載。知命之年。乃被業風吹墮瘴鄉。將二十年。嗟乎人生幾何。忽忽往來<span class='corr'>已</span>七十歲。浮光幻影。豈能長久。頃蒙　聖恩賜還初服。特來南嶽作投老計。因緣未偶。乃就湖東古道場地。仗諸檀越助營安居。創始於甲寅九月既望。落成於臘月逼除。草草苟完。從此一片身心。始得休息之地。如久客還家。以釋重負。其逍遙灑落何快如之。隨有口占。命侍者錄之。以志幽懷。非言詩也。興來即筆。略無次第云耳。</p>
<p>祇園借得一枝安。從此無論道路難。日上三竿高臥穩。相看不必勸加飡。</p>
<p>雪壓衡門夜擁爐。此身雖寄恰如無。不知日月從何去。回首人間歲<span class='corr'>已</span>徂。</p>
<p>灌木叢中一小菴。石牀為座草為龕。杜門口似維摩詰。莫問前三與後三。</p>
<p>形如枯木念如灰。雪滿頭顱霜滿腮。不是老來偏厭世。眼中無處著塵埃。</p>
<p>身心放下有餘閒。垂老生涯在萬山。不許白雲輕出谷。好隨明月護柴關。</p>
<p>寒燈獨照影微微。踈屋風吹雪滿衣。忽憶五臺趺坐處。萬年冰裏一柴扉。</p>
<p>寒威入骨千峰雪。怒氣衝人萬竅風。衲被蒙頭初睡醒。不知身在寂寥中。</p>
<p>百千世界空華影。一片身心水月光。伎倆窮時消息斷。可中無處著思量。</p>
<p>地爐無火石牀寒。瓦鼎香消坐夜殘。萬籟聲沉心更寂。却疑身在鏡中看。</p>
<p>四圍嘉樹影扶踈。樹下深藏一小廬。車馬不聞人跡斷。閉門長日獨跏趺。</p>
<p>寒雨瀟瀟風滿林。蓮花漏永夜沉沉。誰知舉世難醒夢。盡是光明般若心。</p>
<p>夜深獨坐事枯禪。撥盡寒灰火不然。忽聽樓頭鐘磐發。一聲清韻滿霜天。</p>
<p>雪滿乾坤萬象新。白銀世界裏藏身。坐來頓入光明藏。此處從來絕點塵。</p>
<p>平湖冷浸菱荷衣。湖上青山絕是非。塵跡盡消人世遠。白雲鷗鳥總忘機。</p>
<p>雪擁柴扉獨坐時。寒林寸寸折瓊枝。曉來頓失青山色。開盡梅花總不知。</p>
<p>春過人日雪初晴。新月疎林影更清。夜起推窗望寥廓。滿天星斗挂簷楹。</p>
<p>雲開四野動春光。何處梅花送暗香。曳杖欲尋幽谷去。一枝斜倚在東牆。</p>
<p>一片雲封萬壑松。門前流水日淙淙。不分晝夜供鼾睡。好夢驚回隔嶺鐘。</p>
<p>春深雨過落花飛。冉冉天香上衲衣。一片閒心無處著。峰頭倚杖看雲歸。</p>
<p>信步騰騰任所從。形骸一似雪中松。偶來纔向溪頭立。又逐閒雲過別峰。</p>
<p>麋鹿空山孰可從。輸他豐草與長松。紅塵縱有難醒夢。絕世何曾到萬峰。</p>
<p>垂垂白髮對青山。身在千巖萬壑間。寂寂松門無過客。往來唯有白雲閒。</p>
<p>青山不動自如如。朝暮雲霞任卷舒。縱有紅塵深萬丈。曾無一點到茅廬。</p>
<p>萬峰深處獨跏趺。歷歷虗明一念孤。身似寒空挂明月。唯餘清影落江湖。</p>
<p>睡起呼童旋煑茶。竹爐湯沸雪如花。旗鎗未竪魔先退。始信叢林有作家。</p>
<p>倦倚虗窗坐看山。千峰紫翠出松間。無心縱許雲來往。何似如如體更閒。</p>
<p>月色松聲總見聞。禪心妄想聖凡分。消歸一念無生處。此意如何把似君。</p>
<p>平湖秋水浸寒空。古木霜飛落葉紅。石徑小橋人跡斷。一菴深鎻白雲中。</p>
</div>
<div class='div-other'><a id='mulu1574' />
<p class='h2'>寄舜菴老衲</p><p>三十餘年學嬾慵。生涯坐斷祝融峰。身輕鶴骨休言老。千尺還看手種松。</p>
</div>
<div class='div-other'><a id='mulu1575' />
<p class='h2'>寄魏考叔</p><p>幽居宛是在家僧。一室清如六月冰。縱使善空諸有盡。尚餘山水挂眉稜。</p>
</div>
<div class='div-other'><a id='mulu1576' />
<p class='h2'>留別湖東社中諸子二首</p><p>曇花舍就竹林西。市遠塵囂最可棲。勤掃堦前雲臥地。歸來莫使草萋萋。</p>
<p>偶來松下掩柴關。招隱相求出世間。豈意又隨流水去。別君心似戀雲山。</p>
</div>
<div class='div-other'><a id='mulu1577' />
<p class='h2'>岳陽阻風二首</p><p>岳陽樓外浸湖天。樓下沙汀夜泊船。來往風帆留不住。獨餘山色尚依然。</p>
<p>北風吹浪打山城。一葉輕帆阻去程。想為留看洞庭月。怪來偏向客邊明。</p>
</div>
<div class='div-other'><a id='mulu1578' />
<p class='h2'>過金沙於潤甫雲林</p><p>咫尺雲林望不遙。到來寒爽氣蕭蕭。閉門不放烟霞出。多少塵心亦易消。</p>
</div>
<div class='div-other'><a id='mulu1579' />
<p class='h2'>西湖偶成</p><p>四面湖山鏡裏看。樓船深浸碧波寒。不知身在冰壺影。可笑沈酣夢未殘。</p>
</div>
<div class='div-other'><a id='mulu1580' />
<p class='h2'>喜歸匡山</p><p>垂老青山荷主恩。匡廬南向臥朝暾。七賢五老遙相對。泉響深談不二門。</p>
</div>
<div class='div-other'><a id='mulu1581' />
<p class='h2'>輓匡山黃龍徹空師二首</p><p style="margin-left:1em">昔與師住五臺冰雪中者三載。別來三十餘年所矣。予今投老匡山。一禮師塔。輓之以詩。</p>
<p>憶昔清涼對坐時。垂垂冰雪綴雙眉。別來夢到傷心處。一段難禁祇自知。</p>
<p>塔影團團擁萬松。法身不動聳千峰。知師常說無生法。鳥語溪聲和曉鍾。</p>
</div>
<div class='div-other'><a id='mulu1582' />
<p class='h2'>山中雪夜</p><p>雪擁千峰獨閉關。寒燈深夜照衰顏。心灰<span class='corr'>已</span>絕紅塵夢。誰信人間有此閒。</p>
</div>
<div class='div-other'><a id='mulu1583' />
<p class='h2'>閱華嚴經十地品夢中偶成</p><p>一葉輕舟一釣竿。鈎頭香餌未曾殘。直須入海深撈摝。莫滯蘆花淺水灘。</p>
</div>
<div class='div-other'><a id='mulu1584' />
<p class='h2'>思鄉曲二首</p><p style="margin-left:1em">余十二歲離鄉。今六十年矣。適鄉人遠問於山中。因賦此。</p>
<p>門前高柳映清池。常記兒童戲浴時。六十餘年如夢事。幾回猶動故園思。</p>
<p>青山一帶遶河流。家住河邊古渡頭。自小離鄉今<span class='corr'>已</span>老。此心不斷水悠悠。</p>
</div>
<div class='div-other'><a id='mulu1585' />
<p class='h2'>懷大都龍華主人</p><p>龍華樹下有緣人。一別難求似昔親。幾度夢魂飛夜月。縱然相見總非真。</p>
</div>
<div class='div-other'><a id='mulu1586' />
<p class='h2'>入山</p><p>直入千峰不厭深。最幽絕處可安心。松門任使青苔厚。從此時人沒處尋。</p>
</div>
<div class='div-other'><a id='mulu1587' />
<p class='h2'>曹溪堂主俛無昂公來訊二首</p><p>自別曹溪<span class='corr'>已</span>十春。常思香水一霑唇。夢魂時坐松陰下。只恐今生是後身。</p>
<p>溪上梅花不斷香。幾回香霧溼衣裳。年來每到看花處。一似當時坐法堂。</p>
</div>
<div class='div-other'><a id='mulu1588' />
<p class='h2'>送青林熙公遊南嶽二首</p><p>憶昔曾登七十峰。倚天傍日撫長松。幽巖絕壑探奇遍。君去尋余䇿杖蹤。</p>
<p>萬峰深處碧雲寒。曾結茅廬學懶殘。牛糞尚埋煨芋火。君應一撥地爐看。</p>
</div>
<div class='div-other'><a id='mulu1589' />
<p class='h2'>偶成</p><p>湛海波澄一物無。寒空深夜月輪孤。但看萬里纖雲斷。自覺冰心在玉壺。</p>
</div></div>
<div class='div-other'><a id='mulu1590' />
<p class='h1'>集外詩五首</p>
<div class='div-other'><a id='mulu1591' />
<p class='h2'>喜老母遣弟至</p><p>天屬憐同蒂。君恩賜一身。生還如有日。尚可奉慈親。</p>
</div>
<div class='div-other'><a id='mulu1592' />
<p class='h2'>憶故鄉居</p><p>家住龜山陰。宛似恒河曲。却憶兒童時。熱在河中浴夾岸柳陰濃。當戶南山翠。手種碧桃花。不知在也未門前一小橋。幼見水衝斷。欲架獨木枝。路遠猶未辦。</p>
</div>
<div class='div-other'><a id='mulu1593' />
<p class='h2'>憶鄉友</p><p>幼小同讀書。連牀還共被。誰知一別來。看看六十歲。却憶聚沙時。相戲常生惱。只記童子顏。不信今衰老。</p>
</div>
<div class='div-other'><a id='mulu1594' />
<p class='h2'>憶家山菴居</p><p>樓居水竹總相連。長夏清風白晝眠。此日炎荒萬里外。回思恰似幾生前。</p>
</div></div>
<p class='juan'><span class='corr'>憨山老人夢遊集</span>卷四十九</p>
</div><!-- end of div[@id='body'] -->
</body></html>