<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1077' />憨山老人夢遊集卷第三十八</p><p class="byline">侍　者　　福　善　日錄</p><p class="byline">門　人　　通　炯　編輯</p><p class="byline">嶺南弟子　劉起相　重較</p><p class="head1">偈一</p>

<div class='div-other'><a id='mulu1078' />
<p class='h2'>示鄒生子胤十首</p><p>此事明明絕覆藏。普天帀地露堂堂。男兒不突金剛眼。覿體相看若面墻。</p>
<p>見聞知覺總空花。瞖未除時見轉差。只待晴空清淨眼。方知別有好生涯。</p>
<p>聲色場中豈偶然。自將荊棘苦參天。何人一擲翻身出。始信隨緣自在禪。</p>
<p>妙性圓明自本真。從來皎潔絕纖塵。不教妄染輕遮障。便是超凡大力人。</p>
<p>道心原不離尋常。待客迎賓底事忙。試看个中關捩子。何曾移動一毫芒。</p>
<p>五蘊山中寂滅場。六窓虗敞夜生光。只須喚醒葊中主。莫使昏沈自葢藏。</p>
<p>湛湛心光本不迷。祇因情想自暌攜。但看起處無消息。一任猿聲日夜嗁。</p>
<p>性天雲淨月輪孤。身世何須問有無。但得塵緣蹤迹斷。不勞名字挂江湖。</p>
<p>世緣逐逐幾時休。弃却家山向外求。衣底明珠任埋沒。長途空自抱窮愁。</p>
<p>太虗閃電不留情。憎愛何容逐隊行。擘破孃生真面目。肯教埋沒過平生。</p>
</div>
<div class='div-other'><a id='mulu1079' />
<p class='h2'>寄袁生</p><p>曾將書札寄南能。問法遙參最上乘。三昧知從文字入。不知可記昔時僧。</p>
</div>
<div class='div-other'><a id='mulu1080' />
<p class='h2'>示水天禪人</p><p>知識相逢豈易哉。个中消息口難開。妙高峰頂經行處。不是平空賺善財。</p>
</div>
<div class='div-other'><a id='mulu1081' />
<p class='h2'>示譚復之</p><p>曾從授記向靈山。今日重來一扣關。為問拈華當日事。頭陀不是易開顏。</p>
</div>
<div class='div-other'><a id='mulu1082' />
<p class='h2'>示鍾生衡頴</p><p>曾過曹谿<span class='corr'>已</span>十年。相逢知識總前緣。阮生何必窮途哭。自有西來最上禪。</p>
</div>
<div class='div-other'><a id='mulu1083' />
<p class='h2'>示方生覺之</p><p>心光獨露形骸外。祖意能參機語前。想聽匡山蓮漏熟。故來重理舊因緣。</p>
</div>
<div class='div-other'><a id='mulu1084' />
<p class='h2'>示常達禪人</p><p>南岳曹谿一脈來。相傳明鏡亦非臺。金剛正眼人人共。須向磨甎一句開。</p>
</div>
<div class='div-other'><a id='mulu1085' />
<p class='h2'>示宗玄禪人</p><p>幻成五蘊本來空。必欲求之似捕風。試向渾身消散後。應須識取主人公。</p>
</div>
<div class='div-other'><a id='mulu1086' />
<p class='h2'>示南岳庸質山主</p><p>萬山深處一茅菴。朝暮雲霞當小參。最是谿聲關不住。廣長日夜語喃喃。</p>
</div>
<div class='div-other'><a id='mulu1087' />
<p class='h2'>南岳山居</p><p>七十年來夢裏過。江湖蹤迹總蹉跎。而今喜得閒田地。莫問從前事若何。</p>
<p>脚跟踏徧水雲鄉。未離清涼古道場。筋力漸衰心<span class='corr'>已</span>倦。安眠飽食是行藏。</p>
<p>大休歇處不尋常。妄想消時世<span class='corr'>已</span>忘。都向別求真極樂。誰知當下是西方。</p>
<p>但見無生寂滅心。了無妄想敢來侵。根塵總是空花影。佛祖何須向外尋。</p>
<p>觀心生處了無生。閃電光中眼倍明。為問西來成底事。今人都只解貪程。</p>
</div>
<div class='div-other'><a id='mulu1088' />
<p class='h2'>示廬陵僧密潔公</p><p>廬陵米價近如何。問著休全舉似他。一粒但能輕嚼破。始知佛法總無多。</p>
</div>
<div class='div-other'><a id='mulu1089' />
<p class='h2'>示杜言禪人</p><p>西江一派馬師禪。聞道而今久失傳。莫謂磨甎堪作鏡。自然不墮路途邊。</p>
</div>
<div class='div-other'><a id='mulu1090' />
<p class='h2'>示定水禪人</p><p>久依華座覓真詮。鐘鼓分明句句玄。若問西來端的意。從前佛祖未曾傳。</p>
</div>
<div class='div-other'><a id='mulu1091' />
<p class='h2'>示量空禪人接待武昌</p><p>聞開梵剎向江湄。來往風䭵正渡時。為問華亭垂釣者。離鈎三寸幾人知。</p>
</div>
<div class='div-other'><a id='mulu1092' />
<p class='h2'>題方覺之離垢菴</p><p>一芥菴中絕點塵。從來無物可相親。靜觀寂滅清涼地。頓見如來妙法身。</p>
</div>
<div class='div-other'><a id='mulu1093' />
<p class='h2'>題羼提菴</p><p>物我如空不可求。無邊大海一浮漚。但看起處無蹤跡。苦樂從教當下休。</p>
</div>
<div class='div-other'><a id='mulu1094' />
<p class='h2'>示天淵禪人</p><p><span class='corr'>己</span>躬下事甚分明。不用尋師費遠行。只向目前親薦取。是誰見色與聞聲。</p>
</div>
<div class='div-other'><a id='mulu1095' />
<p class='h2'>示六義禪人</p><p>死生大事莫商量。說起愁心可斷腸。無量劫來都錯過。者回豈忍負空王。</p>
</div>
<div class='div-other'><a id='mulu1096' />
<p class='h2'>寄若昧法師</p><p>蓮華峰下住菴人。日與雲中五老親。瀑布從空霏玉屑。恍如賓主對談論。</p>
</div>
<div class='div-other'><a id='mulu1097' />
<p class='h2'>示雲居常元禪人</p><p>出世原為究此心。非圖名字挂叢林。頭話參到無心處。不向他家外面尋。</p>
</div>
<div class='div-other'><a id='mulu1098' />
<p class='h2'>寄海會菴主</p><p>十方海會此為家。來往經過路不差。香飯飽餐回首去。出門煙水更無涯。</p>
</div>
<div class='div-other'><a id='mulu1099' />
<p class='h2'>答雨法師寄法華新疏</p><p>靈山一會費商量。四十餘年久覆藏。今日通身全吐露。分明只在一毫芒。</p>
<p>閣門緊閉不通風。多少躊躇歎路窮。不是輕勞彈指力。安知裏許量如空。</p>
<p>窮子歸來見父時。此心相委信無疑。縱將寶藏全分付。若不掀翻總不知。</p>
<p>無邊剎海總蓮華。可歎從前盡數沙。君向毛頭親點破。自今常御白牛車。</p>
</div>
<div class='div-other'><a id='mulu1100' />
<p class='h2'>示素璞禪人<span class='note-inline'>(有引)</span></p><p style="margin-left:1em">禪人向參予於曹谿。尋歸吳門。頃巢雨二法師。以予與若師雪浪。為法門兄弟。命禪人持書。遠走南岳。迎予終老。予感二公高誼。念禪人遠勞。因成二偈。用以志懷。</p>
<p>曾禮曹谿走瘴鄉。歸依三帀繞禪牀。分明一句無生話。莫道當時有覆藏。</p>
<p>遙持一紙故人書。特向空山問卜居。一片身心全付託。餘生不必問何如。</p>
</div>
<div class='div-other'><a id='mulu1101' />
<p class='h2'>答巢雨二法師</p><p>法門義氣信非常。自是青山骨肉香。擬向通玄峰頂上。忘言相對一繩牀。</p>
<p>吳門山水最幽清。二朗高峰久著聲。儻得煙霞期共老。安眠飽食遂餘生。</p>
</div>
<div class='div-other'><a id='mulu1102' />
<p class='h2'>示浮剎禪人</p><p>遙向千峰問嬾殘。口邊寒涕未曾乾。火中黃獨初煨熟。把似君前不易餐。</p>
</div>
<div class='div-other'><a id='mulu1103' />
<p class='h2'>示大智禪人</p><p>竹杖芒鞵過萬山。遠從南岳扣松關。石頭路滑難移步。莫道參方是等閒。</p>
</div>
<div class='div-other'><a id='mulu1104' />
<p class='h2'>題別峰相見卷</p><p>百城南望盡煙波。峰頂相逢事若何。不是善財無面目。祇緣知識信誵譌。</p>
</div>
<div class='div-other'><a id='mulu1105' />
<p class='h2'>訊專愚衡公病</p><p>四大久觀如泡影。病魔何處可潛蹤。古人自有安閒法。只在無生一念中。</p>
</div>
<div class='div-other'><a id='mulu1106' />
<p class='h2'>示若拙禪人</p><p>行徧天涯覓此心。從來都向外邊尋。縱然未出門前路。須信漫漫草更深。</p>
</div>
<div class='div-other'><a id='mulu1107' />
<p class='h2'>寄徐菶莪</p><p>時問維摩病裏身。門開不二露天真。飽餐香飯忘言後。方信離情道始親。</p>
</div>
<div class='div-other'><a id='mulu1108' />
<p class='h2'>示心聞禪人</p><p>本來自性量如空。見色聞聲樹過風。但使浮雲消散盡。幾曾一物著其中。</p>
</div>
<div class='div-other'><a id='mulu1109' />
<p class='h2'>示三昧真禪人遊峩嵋</p><p>歷徧諸方好歇心。不虗名字挂叢林。歸來滿面峩嵋雪。雲白山青何處尋。</p>
</div>
<div class='div-other'><a id='mulu1110' />
<p class='h2'>示徑山靜主</p><p>電光石火豈為真。瞥地相逢未可親。若是本來消息斷。大千隨處現全身。</p>
</div>
<div class='div-other'><a id='mulu1111' />
<p class='h2'>若埜音禪人從黃梅走南岳復參雙徑示之以偈</p><p>遠行南岳覓行蹤。喜得黃梅一綫通。別向五峰相見處。萬山雪擁白頭翁。</p>
</div>
<div class='div-other'><a id='mulu1112' />
<p class='h2'>示無瑕禪人</p><p>䇿杖遙來雙徑深。別峰相見是知音。故人若問餘生事。萬疊雲山一片心。</p>
</div>
<div class='div-other'><a id='mulu1113' />
<p class='h2'>示念西居士</p><p>南詢煙水百城過。知識相逢事若何。更向五峰深處覓。須知佛法本無多。</p>
</div>
<div class='div-other'><a id='mulu1114' />
<p class='h2'>示勤如禪人禮峨嵋</p><p>遠從雙徑禮峨嵋。涉水登山為阿誰。儻見普賢真面目。莫教辜負一雙眉。</p>
</div>
<div class='div-other'><a id='mulu1115' />
<p class='h2'>示徑山堂主</p><p>雙徑單傳佛祖心。蒼崖翠竹古叢林。應知正令常新處。鐘鼓時宣妙法音。</p>
</div>
<div class='div-other'><a id='mulu1116' />
<p class='h2'>輓幻予師</p><p>寒巖凍餓有誰知。絕後重甦賴阿師。今日五峰闚塔影。恍然猶對坐談時。</p>
</div>
<div class='div-other'><a id='mulu1117' />
<p class='h2'>示仁安法師</p><p>身心一片似冰壺。試看其中是有無。妄想不來消息斷。何須此外覓工夫。</p>
</div>
<div class='div-other'><a id='mulu1118' />
<p class='h2'>過菩提菴喜逢智河禪友</p><p>原是菩提樹下人。到來恍忽見前身。谿聲常說無生法。可惜時人聽不真。</p>
<p>樹下相逢舊有緣。別來不記幾生前。入門一笑心相契。始信無言是祕傳。</p>
</div>
<div class='div-other'><a id='mulu1119' />
<p class='h2'>示詢南禪人看病</p><p>出世何為最勝因。目前看破病中身。知他痛癢相關處。萬行無如此念真。</p>
</div>
<div class='div-other'><a id='mulu1120' />
<p class='h2'>示德門禪人校經</p><p>海眼從來絕點塵。大光明藏可安身。只須仔細從頭看。纔著纖塵便失真。</p>
</div>
<div class='div-other'><a id='mulu1121' />
<p class='h2'>示非玄曉禪人</p><p>曾向慈恩理教綱。釣竿拋却歷諸方。於今若識孃生面。不必將心問法王。</p>
</div>
<div class='div-other'><a id='mulu1122' />
<p class='h2'>過甘露接待寺</p><p>登山涉水總迷途。未審前邨是有無。驀直忽逢甘露灑。纔沾一滴破焦枯。</p>
</div>
<div class='div-other'><a id='mulu1123' />
<p class='h2'>示承拙禪人持明密行</p><p>烈火炎炎妄想流。醍醐須灌頂門頭。會教一滴周毛孔。始是持明祕密修。</p>
</div>
<div class='div-other'><a id='mulu1124' />
<p class='h2'>澹泊齋示雲山居士</p><p>廛中一室冷如冰。趺坐長明午夜燈。來往應真時滿座。人人知是在家僧。</p>
</div>
<div class='div-other'><a id='mulu1125' />
<p class='h2'>示蓮西居士</p><p>妄想生時當下休。了無一念挂心頭。忘機便是真安養。極樂何須向外求。</p>
</div>
<div class='div-other'><a id='mulu1126' />
<p class='h2'>題達大師書經墨光亭</p><p>聞道蓮華筆底生。墨光猶自照虗明。閒來為問華中主。滿耳秋濤說法聲。</p>
</div>
<div class='div-other'><a id='mulu1127' />
<p class='h2'>示曹生錫卿</p><p>丈夫立志豈尋常。<span class='corr'>刺</span>股懸梁苦備嘗。但使六根無垢濁。管教心地自生光。</p>
</div>
<div class='div-other'><a id='mulu1128' />
<p class='h2'>遊浮山於妙高峰下聞智燈禪人誦法華經因題於壁</p><p>水上蓮華舌上經。一菴深鎻萬峰青。松風日夜常宣說。可惜時人不解聽。</p>
</div>
<div class='div-other'><a id='mulu1129' />
<p class='h2'>示真嗣沙彌</p><p>生死無常一息閒。好將心志在青山。但能不作紅塵業。嬴得終身物外閒。</p>
</div>
<div class='div-other'><a id='mulu1130' />
<p class='h2'>匡山喜陳赤石大參過訊</p><p>萬疊青山一片心。目前處處是雲林。不須更問西來意。水鳥時宣妙法音。</p>
</div>
<div class='div-other'><a id='mulu1131' />
<p class='h2'>示修六逸公掩關金輪峰</p><p>萬仞峰頭獨坐時。身心放下是全提。銀山銕壁須鑽透。徹底分明不許知。</p>
</div>
<div class='div-other'><a id='mulu1132' />
<p class='h2'>送悟心融首座還京口</p><p>空山擬伴老餘年。何意東歸上法船。好待海門孤月上。話頭一為老僧圓。</p>
</div>
<div class='div-other'><a id='mulu1133' />
<p class='h2'>示達本禪人</p><p>勘破塵凡萬劫心。歸來遙向白雲深。金輪峰下松濤急。日聽無生妙法音。</p>
</div>
<div class='div-other'><a id='mulu1134' />
<p class='h2'>示本懷禪人</p><p>身心久在白雲中。何事隨緣任轉蓬。收拾歸來全放下。萬山高臥日頭紅。</p>
</div>
<div class='div-other'><a id='mulu1135' />
<p class='h2'>示行素侍者</p><p>拋却身心禮法王。前程不必問行藏。但能識得孃生面。草木叢林盡放光。</p>
</div>
<div class='div-other'><a id='mulu1136' />
<p class='h2'>示頓利禪人遊五臺</p><p>一條拄杖曳單瓢。參禮休辭萬里遙。儻遇曼殊齋會日。休教惡水驀頭澆。</p>
</div>
<div class='div-other'><a id='mulu1137' />
<p class='h2'>示寂知慧林二禪人</p><p>學人不必苦馳求。妄想消時得自由。但自披衣閒處看。心心不斷是誰流。</p>
<p>空山寂寂絕諸緣。不學諸方五味禪。參者不須求向上。但能放下自天然。</p>
</div>
<div class='div-other'><a id='mulu1138' />
<p class='h2'>示恒一禪人</p><p>此事從來不外求。見聞知覺有來由。但知日用頭頭現。莫落隨緣第二籌。</p>
</div>
<div class='div-other'><a id='mulu1139' />
<p class='h2'>示克文禪人</p><p>空華起滅本無端。爭奈人人瞖眼看。須信晴空無處覓。丈夫切莫被他瞞。</p>
</div>
<div class='div-other'><a id='mulu1140' />
<p class='h2'>示巨壑禪人</p><p>坐斷千峰不問禪。爐香經卷是生緣。<span class='corr'>但</span>能此外無餘事。自是塵中極樂天。</p>
</div>
<div class='div-other'><a id='mulu1141' />
<p class='h2'>若惺炯首座遠來相訊因示</p><p>苦海相從二十年。重從廬岳禮枯禪。相看莫問餘生事。五老雲霞在目前。</p>
</div>
<div class='div-other'><a id='mulu1142' />
<p class='h2'>念雲禪人遵乃祖命接待吳江今逢六十初度偈以壽之</p><p>塵中覺路敞雲堂。徧布身心滿十方。一片祖翁常住地。願教永劫作津梁。</p>
</div>
<div class='div-other'><a id='mulu1143' />
<p class='h2'>示眉子</p><p>火宅炎炎不易清。六根銷爍可憐生。但能一念如冰冷。便是超凡第一程。</p>
</div>
<div class='div-other'><a id='mulu1144' />
<p class='h2'>送昧法師應講維揚</p><p>偶乘一葦截江流。法鼓雷鳴彼岸頭。無數羣生開大夢。歸來毫相不曾收。</p>
</div>
<div class='div-other'><a id='mulu1145' />
<p class='h2'>示鄭白生居士</p><p>一片身心放下時。直教內外似琉璃。其中無著纖塵處。日用頭頭只自知。</p>
</div>
<div class='div-other'><a id='mulu1146' />
<p class='h2'>示曹谿堂主俛無昂公</p><p>常想新州戴髮僧。不知一字有何能。肩頭柴擔腰閒石。博得西來無盡燈。</p>
<p>道場不必向他求。只在當人一念頭。自性但能全體現。何愁法海不橫流。</p>
</div>
<div class='div-other'><a id='mulu1147' />
<p class='h2'>示見空禪人</p><p>出塵本意在山林。四十無聞愧此心。今喜脚跟絲綫斷。萬峰深處更宜深。</p>
</div>
<div class='div-other'><a id='mulu1148' />
<p class='h2'>示禪人禮峨嵋</p><p>無邊法界以為身。觸處相逢意最親。若向峨嵋峰頂上。雲霞滿目更迷人。</p>
<p>西望峨嵋雪似銀。普賢端坐一微塵。無邊剎海都含攝。應現隨緣喜見身。</p>
</div>
<div class='div-other'><a id='mulu1149' />
<p class='h2'>示冶師鑄鐘成</p><p>天地為爐萬象銅。鎔成眾竅吼長風。一聲響徹三千界。喚醒人閒大夢中。</p>
</div>
<div class='div-other'><a id='mulu1150' />
<p class='h2'>示李生</p><p>浮世光陰苦不多。<span class='corr'>己</span>躬下事竟如何。今生若不求歸宿。依舊從緣墮愛河。</p>
</div>
<div class='div-other'><a id='mulu1151' />
<p class='h2'>示朴行者乞食</p><p>市遠山深乞食遙。單持一鉢路迢迢。莫因曲折生疲厭。應想黃梅石墜腰。</p>
</div>
<div class='div-other'><a id='mulu1152' />
<p class='h2'>示無隱法師</p><p>昔依華座繞空王。文字時生般若香。今向一毛觀剎海。逢人不必細商量。</p>
</div>
<div class='div-other'><a id='mulu1153' />
<p class='h2'>示幻宗老衲印造華嚴經</p><p>剖破微塵出大經。法門珠網遞相形。分明託出蓮華藏。觸處令人夢眼醒。</p>
</div>
<div class='div-other'><a id='mulu1154' />
<p class='h2'>贈堪輿響山老衲</p><p>大地山河入眼空。一條拄杖活如龍。分明指出無生路。直與西來一派通。</p>
</div>
<div class='div-other'><a id='mulu1155' />
<p class='h2'>示體具禪人</p><p>趙州無字死生關。銕壁銀山冷眼看。但向未生前覰破。自然不被舌頭謾。</p>
</div>
<div class='div-other'><a id='mulu1156' />
<p class='h2'>示悅禪人清涼菴捨茶</p><p>楊枝甘露灑焦枯。一滴纔沾熱惱蘇。直指西來端的意。相逢但問喫茶無。</p>
</div>
<div class='div-other'><a id='mulu1157' />
<p class='h2'>寄博山無異來公</p><p>襟期不隔一毫端。千里雲山覿面看。最是思君親切處。夜深明月照人寒。</p>
</div>
<div class='div-other'><a id='mulu1158' />
<p class='h2'>示壽昌長老</p><p>瓦礫翻成大道場。祖翁田地莫教荒。應思冐雨衝寒句。粒米莖薪可斷腸。</p>
</div>
<div class='div-other'><a id='mulu1159' />
<p class='h2'>示壽昌闃然謐禪人</p><p>堀中師子久調兒。轉擲翻身未易知。莫使埜狐蹤迹近。叉牙切記在當時。</p>
</div>
<div class='div-other'><a id='mulu1160' />
<p class='h2'>示頑石禪人</p><p>埋身八面不通風。死盡偷心始見功。但向未生前著力。方知海底日頭紅。</p>
</div>
<div class='div-other'><a id='mulu1161' />
<p class='h2'>示碧霞老衲</p><p>他方行徧久歸來。梵剎家山坐地開。衲子入門無別事。喫茶洗鉢亦奇哉。</p>
</div>
<div class='div-other'><a id='mulu1162' />
<p class='h2'>示玄樞禪人</p><p><span class='corr'>己</span>躬下事要分明。一念單提莫記程。但使妄情消盡處。管教心水自澄清。</p>
</div>
<div class='div-other'><a id='mulu1163' />
<p class='h2'>示蘄陽歸宗老衲</p><p>觸目明明般若光。六門常放未遮藏。若能當念根塵斷。日用端居大道場。</p>
</div>
<div class='div-other'><a id='mulu1164' />
<p class='h2'>示慧鏡禪人</p><p>心見光明不在根。從來諸暗不能昏。三千世界如觀果。那律親登此法門。</p>
</div>
<div class='div-other'><a id='mulu1165' />
<p class='h2'>示六如坤公掩關</p><p>收攝身心緊閉關。塵中不異在深山。好將妄想都拋却。從此勤求出世閒。</p>
</div>
<div class='div-other'><a id='mulu1166' />
<p class='h2'>示戒深濬侍者</p><p><span class='corr'>憶</span>昔攜缾逐杖藜。幾回為法到曹谿。今來直入千峰裏。更向堂前乞指迷。</p>
</div>
<div class='div-other'><a id='mulu1167' />
<p class='h2'>示有明了重禮五乳</p><p>昔年參罷禮清涼。一見文殊返故鄉。不識三三多少眾。故來重請為敷揚。</p>
</div>
<div class='div-other'><a id='mulu1168' />
<p class='h2'>鄭白生重參五乳因示</p><p>昨來問法過匡廬。一句全提會也無。但只不忘歸去路。自然超出聖凡途。</p>
</div>
<div class='div-other'><a id='mulu1169' />
<p class='h2'>聞沈朗倩掩關城中寄示</p><p>廛居一室豁如空。凡聖交參落此中。獨有主人常寂寂。十方坐斷不通風。</p>
</div>
<div class='div-other'><a id='mulu1170' />
<p class='h2'>示丹陽觀音山慧空禪人</p><p>祇園門外即迷津。來往風波過客頻。高揭慧燈常不昧。直須照破一微塵。</p>
</div>
<div class='div-other'><a id='mulu1171' />
<p class='h2'>示岸度禪人</p><p>幻海無涯浪未收。全憑智楫駕慈舟。中流高桂輕䭵去。直到菩提彼岸頭。</p>
</div>
<div class='div-other'><a id='mulu1172' />
<p class='h2'>寄金貞度</p><p>同坐祇園飯食時。別來每憶善思惟。法緣應似維摩詰。不二相談近是誰。</p>
</div>
<div class='div-other'><a id='mulu1173' />
<p class='h2'>寄普陀昱光禪人</p><p>白花山下久跏趺。水月光中一念孤。正使十方俱坐斷。海枯石爛恰如無。</p>
</div>
<div class='div-other'><a id='mulu1174' />
<p class='h2'>酬心光法師</p><p>空山一室白雲封。鳥道玄微入萬重。不是直通霄外路。安知步步絕行蹤。</p>
</div>
<div class='div-other'><a id='mulu1175' />
<p class='h2'>示深光侍者省親</p><p>爾別慈親<span class='corr'>已</span>廿年。要明父母未生前。而今復作思歸夢。此去應須斷愛緣。</p>
</div>
<div class='div-other'><a id='mulu1176' />
<p class='h2'>示姚星陽居士</p><p>心在塵中願出塵。直須不昧本來人。時時常想歸依處。八寶花閒有後身。</p>
</div>
<div class='div-other'><a id='mulu1177' />
<p class='h2'>示了此老衲增臘</p><p>濁世浮生莫問年。法身三際不能遷。但須一念常光現。華藏莊嚴在目前。</p>
</div>
<div class='div-other'><a id='mulu1178' />
<p class='h2'>示護關侍者</p><p>擎茶奉水要真知。動靜週旋看是誰。須向目前三喚處。莫教辜負一雙眉。</p>
<p>犀牛扇子骨皮全。急喚將來不解拈。一語痛如三頓棒。幾能脇下會還拳。</p>
</div>
<div class='div-other'><a id='mulu1179' />
<p class='h2'>示新安仰山本源禪人</p><p>割愛應知出世因。肯教心地著纖塵。直須念念回光照。莫昧當人淨法身。</p>
<p>圓明一念沒遮藏。觸處逢緣盡寂光。拈起一塵含法界。更於何處覓西方。</p>
</div>
<div class='div-other'><a id='mulu1180' />
<p class='h2'>寄雞鳴寺冲虗上人</p><p>湖光山色照牀前。樓閣渾如出水蓮。遙憶故人行樂處。花中白日坐安禪。</p>
</div>
<div class='div-other'><a id='mulu1181' />
<p class='h2'>寄黃檗山了心上人</p><p>禪從黃檗最難參。纔著言詮落二三。唯有風光當一掌。至今山水語喃喃。</p>
</div>
<div class='div-other'><a id='mulu1182' />
<p class='h2'>寄樊山主</p><p>隨緣示現小王身。心似蓮花不染塵。宴坐深宮常說法。直教不昧本來人。</p>
</div>
<div class='div-other'><a id='mulu1183' />
<p class='h2'>寄袁居士</p><p>一向此身都是客。而今掉臂始歸家。回看奔走紅塵道。何似棲心白藕花。</p>
</div>
<div class='div-other'><a id='mulu1184' />
<p class='h2'>示明海禪人</p><p>袈裟之下豈尋常。不自求心最可傷。曠劫漂流至今日。者回真是好商量。</p>
</div>
<div class='div-other'><a id='mulu1185' />
<p class='h2'>示心悟禪人閉關九年</p><p>閉關枯坐九年期。好似嵩山面壁時。縱有齊腰三尺雪。安心一語幾人知。</p>
</div>
<div class='div-other'><a id='mulu1186' />
<p class='h2'>示性通行人</p><p>負舂腰石似黃梅。夜半何曾正眼開。但信本來無一物。方知明鏡亦非臺。</p>
</div>
<div class='div-other'><a id='mulu1187' />
<p class='h2'>送克文禪人少林禮祖</p><p>斷臂巖前雪尚紅。西來一脈許誰通。此行但得安心法。便振當年鼻祖風。</p>
</div>
<div class='div-other'><a id='mulu1188' />
<p class='h2'>輓巢松法師</p><p>原從兜率白椎來。此去還應坐講臺。若待慈尊下生日。知君重理舊胚胎。</p>
</div>
<div class='div-other'><a id='mulu1189' />
<p class='h2'>寄融首座</p><p>西江不斷往來船。別後音書竟杳然。唯有牀前松上月。夜深影落在君前。</p>
</div>
<div class='div-other'><a id='mulu1190' />
<p class='h2'>寄孫圖南居士</p><p>久落江湖不定蹤。別來今<span class='corr'>已</span>臥千峰。誰知破盡人閒夢。唯有空山靜夜鐘。</p>
</div>
<div class='div-other'><a id='mulu1191' />
<p class='h2'>示深愚字以訥</p><p>大道西來本絕言。好從愚訥遡真源。直須參到忘緣處。方信毗耶不二門。</p>
</div>
<div class='div-other'><a id='mulu1192' />
<p class='h2'>寄三白禪人</p><p>何時杖錫過東林。入室重論出世心。莫負千峰秋夜月。清光獨照影沈沈。</p>
</div>
<div class='div-other'><a id='mulu1193' />
<p class='h2'>示廣鎧侍者持法華經</p><p>一自親聞墨劫前。是時<span class='corr'>已</span>結大因緣。從今重理多生句。字字心開舌上蓮。</p>
</div>
<div class='div-other'><a id='mulu1194' />
<p class='h2'>示海藏行人禮法華經</p><p>多寶如來舊法身。從空涌出示諸人。若能當處無生滅。法法原來總是真。</p>
</div>
<div class='div-other'><a id='mulu1195' />
<p class='h2'>示江州孝子左福念</p><p>佛本多生孝道人。常持一念奉慈親。若將孝道求成佛。萬行無如此念真。</p>
</div>
<div class='div-other'><a id='mulu1196' />
<p class='h2'>示鳴明禪人</p><p>遙來為法到匡山。幾度晨昏一叩關。若問西來端的意。白雲飛去又飛還。</p>
</div>
<div class='div-other'><a id='mulu1197' />
<p class='h2'>示明華禪人字道果</p><p>一葦西來五葉花。從茲道種自生芽。但將智水勤澆灌。果證菩提定不差。</p>
</div>
<div class='div-other'><a id='mulu1198' />
<p class='h2'>示歸宗堅音長老</p><p>荷擔正法古叢林。須用金剛護法心。但得光明全體現。頭頭物物盡知音。</p>
</div>
<div class='div-other'><a id='mulu1199' />
<p class='h2'>示王居士</p><p>父子家傳淨業禪。曾從瘴海問真詮。而今重入匡山祉。見面還如未別前。</p>
</div>
<div class='div-other'><a id='mulu1200' />
<p class='h2'>武夷默初禪人遠來禮請病不赴因示</p><p>遙來為法到匡山。瞻戀殷勤重往還。莫道老僧慵說法。白雲不放出松關。</p>
<p>莊嚴華座擁諸天。只待光臨啟法筵。莫謂法身曾不動。舌根蚤<span class='corr'>已</span>徧三千。</p>
</div>
<div class='div-other'><a id='mulu1201' />
<p class='h2'>寄示觀智雲禪人</p><p>遠持一鉢走他方。到處隨緣是道場。莫謂塵勞非佛事。原從苦海泛慈航。</p>
</div>
<div class='div-other'><a id='mulu1202' />
<p class='h2'>示鏡玄禪人</p><p>當體圓明般若光。六根門首沒遮藏。若能念念無生現。觸處無心解脫場。</p>
</div>
<div class='div-other'><a id='mulu1203' />
<p class='h2'>示禪人八首</p><p>當人一念要精持。歷歷孤明不昧時。獨有未生前一著。從來不許老胡知。</p>
<p>死生大事最堪悲。急下功夫蚤是遲。但向自心求解脫。不須此外更尋思。</p>
<p>往來生死久竛竮。未悟無生不暫停。誓向此身應度脫。莫教回首再沈冥。</p>
<p>圓明一性絕纖塵。只為從前錯認真。但使斷除煩惱障。自然得見本來人。</p>
<p>欲海波騰無盡流。誰將彼岸一回頭。直須高挂輕䭵去。不到窮源未肯休。</p>
<p>世緣無盡苦無涯。一念回頭便到家。識得本來真面目。方知不負此袈裟。</p>
<p>此心不必外邊求。只在當人一念休。身世但從空處看。恰如湛海一浮漚。</p>
<p>六根門首六塵多。舉世人人沒奈何。但肯心心常照破。自然日用不隨他。</p>
</div>
<div class='div-other'><a id='mulu1204' />
<p class='h2'>示修淨土六首</p><p>眾緣消盡絕疎親。老眼何容著點塵。莫使六時蓮漏斷。華中<span class='corr'>已</span>有未來身。</p>
<p>初因愛念感娑婆。淨土應須出愛河。要得蓮華為父母。全憑念念見彌陀。</p>
<p>見聞知覺盡常光。心地蓮華暗吐香。若使六根無染著。自然觸目是西方。</p>
<p>眉閒一道白毫光。諸佛眾生總覆藏。但得現前常不昧。蓮華心地暗生香。</p>
<p>五濁塵勞可厭離。西方淨土是歸期。直須念念光明現。便見華開七寶池。</p>
<p>淨土原來不外求。當人一念要知休。回觀妄想消融處。便是西方第一籌。</p>
</div>
<div class='div-other'><a id='mulu1205' />
<p class='h2'>大雪</p><p>萬山冰雪連根凍。一片身心徹骨寒。回想六年飢餓處。令人不覺鼻頭酸。</p>
</div>
<div class='div-other'><a id='mulu1206' />
<p class='h2'>答劉三畏大參</p><p>千里雲山見此心。聊將一語寄東林。儻君不負蓮華約。白社幽期尚可尋。</p>
</div>
<div class='div-other'><a id='mulu1207' />
<p class='h2'>華宇居士持華嚴經令甥覺之來請因寄</p><p>華藏莊嚴妙絕倫。無邊佛剎一微塵。若能念念光明現。便是隨緣解脫人。</p>
</div>
<div class='div-other'><a id='mulu1208' />
<p class='h2'>示在珍行童</p><p>生死途中苦最長。好從知識覓良方。若能掉臂安然去。須向空門禮法王。</p>
</div>
<div class='div-other'><a id='mulu1209' />
<p class='h2'>蘊真禪人時從從五臺來參雙徑</p><p>金剛堀裏舊行蹤。別後雲山隔萬重。今夜長空千里雪。當年曾把洞門封。</p>
</div></div>
<p class='juan'>憨山老人夢遊集卷第三十八</p>
</div><!-- end of div[@id='body'] -->
</body></html>