<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu782' />憨山老人夢遊集卷第三十五</p><p class="byline">侍　者　　福　善　日錄</p><p class="byline">門　人　　通　炯　編輯</p><p class="byline">嶺南弟子　劉起相　重較</p><p class="head1">贊</p>

<div class='div-other'><a id='mulu783' />
<p class='h2'>達摩大師渡江贊</p><p>十萬里西來。端的為何事。老蕭乍見時。胸中尚疑似。一語不投機。掉臂且休去。折得一莖蘆。欲將橫大地。九年面壁坐。寥寥沒意趣。博得神光臂一支。通身化作光明聚。相逢不必問前程。丈夫自有冲霄志。</p>
<p style="margin-left:3em">又。</p>
<p>不是徒來。胸中有事。不遇其人。吞聲忍氣。撩起便行。絕無顧伫。滔滔長江。截流而渡。折蘆一枝。五葉浮空。聊以代步。豈是神通。前程未定。不知何往。誰料少室巖前。又落九年妄想。</p>
<p style="margin-left:3em">又。</p>
<p>特來覓知音。相逢不相遇。一語不投機。抽身便休去。折蘆渡長江。脚跟不點地。不是少室巖。幾乎大失利。幸得赤心兒。聊以遮羞愧。賺殺後來人。喚作西來意。</p>
</div>
<div class='div-other'><a id='mulu784' />
<p class='h2'>又半影贊</p><p>狀似蒼鷹。心如攫兔。不是無身。不欲全露。</p>
</div>
<div class='div-other'><a id='mulu785' />
<p class='h2'>又西歸贊</p><p>來太忙。歸太速。憔悴精神。慚惶面目。落得一隻破鞵。恰又有皮沒骨。看爾回見尊堂。將甚言句報覆。阿呵呵。屈不屈。惹得兒孫望空哭。</p>
<p style="margin-left:3em">又。</p>
<p>此事人人有分。何勞特特西來。只道將本求利。誰知返見疑猜。歸去淒涼無限思。到家始恨手空回。</p>
</div>
<div class='div-other'><a id='mulu786' />
<p class='h2'>又繡像贊</p><p>本無面目。枉費針線。貫穿將來。一毫不欠。縱是全身。只得一半。梁王殿上。少室巖畔。決無如此。許多思算。人道是鼻祖西來。我說是婆心出現。</p>
</div>
<div class='div-other'><a id='mulu787' />
<p class='h2'>又達摩大師贊</p><p>一片苦心腸。遠來當大事。不遇箇中人。好生沒意趣。九年面壁坐。冰枯雪<span class='corr'>已</span>老。不得斷臂漢。此心終不了。只為當初自著忙。今日始知來太早。</p>
<p style="margin-left:3em">又。</p>
<p>其來甚遠。其心甚苦。不遇作家。多遭輕侮。其道既光。其澤愈溥。懸絲命在一莖蘆。博得兒孫不可數。普天匝地盡皈依。此是吾師真鼻祖。</p>
<p style="margin-left:3em">又。</p>
<p>有事在心。忍俊不禁。十萬西來。誰是知音。一語不投。九年面壁。不是神光。幾乎狼籍。苦海無涯。掀天波浪。擬之即墮。蹈之即喪。五葉浮空。一花不改。是知我師。至今如在。</p>
<p style="margin-left:3em">又。</p>
<p>氣葢乾坤。心包六合。十萬里西。來特特為者著。不是不肯承當。止因不愛摸索。一語不投便渡江。過水何曾不溼脚。九年面壁冷愀愀。謊得神光一臂落。至今大地血橫流。無限家私都拋却。人道是直指單傳。我道是閒家過活。</p>
<p style="margin-left:3em">又。</p>
<p>碧眼胡。碧眼胡。十萬里來胡為乎。一語不投忙折蘆。掉頭不顧羞殺吾。嵩山石室冰雪枯。九年面壁嘴盧都。不愀不釆心何孤。忽睜兩眼雙糢糊。問道立者誰之徒。擬待開口喪其軀。一臂墮落心膽蘇。滴血橫流滿江湖。且道此事誰人無。問君不竟胡為乎。</p>
<p style="margin-left:3em">又。</p>
<p>特特而來。尋人不遇。忙折一蘆。抽身便去。少室巖前。全無滋味。賴有神光。少吐其氣。剛留一隻臭皮鞵。惹得兒孫嫌破碎。何似當初未到時。長空明月無纖翳。</p>
<p style="margin-left:3em">又。</p>
<p>其往太速。其來太早。知之者希。空增懊惱。不是少室巖前。幾乎此心不了。雖云直指單傳。畢竟門前之遶。兒孫至今播揚。狼籍家私不少。咦。東風龡破樹頭春。落花滿地無人埽。</p>
</div>
<div class='div-other'><a id='mulu788' />
<p class='h2'>又石室達摩大師贊</p><p>蒼巖石室。九年面壁。非是無心。祇為不識。太無聊。沒端的。直待神光雪沒腰。平空一語成狼籍。五葉花開大地春。至今滿眼生荊棘。</p>
</div>
<div class='div-other'><a id='mulu789' />
<p class='h2'>又贊</p><p>既赤手來。包裹何物。把作贜私。便成塗毒。分疏不下。至今負屈。</p>
</div>
<div class='div-other'><a id='mulu790' />
<p class='h2'>六祖大師肉身贊</p><p>一陽來復。煗氣漸臨。三陽滿足。萬物皆春。一陰初至。流火內凝。三陰始交。草木頓零。有力造化。尚使枯榮。何況無生。念念熏蒸。以有入空。四大俱融。以空入有。有則不朽。空有兩忘。適同金剛。山河大地。盡常寂光。是故我師。為法中王。</p>
</div>
<div class='div-other'><a id='mulu791' />
<p class='h2'>永明大師贊<span class='note-inline'>(有序)</span></p><p style="margin-left:1em">清幼讀心賦。唯心訣。即知師為光明幢也。既而從雲谷先師。聞說大師日行一百八件方便行。將謂尋常勤勞事耳。竊慕而行之。因是寓目無遺法。以為善用其心矣。及垂老。至西湖淨慈。入宗鏡堂。禮大師塔影。訪其行事。弟子大壑出自行錄。清展卷默然自失。歎曰。此廣大無邊微妙法行。誠非金剛心。普賢願。不能持其萬一也。況揭心宗而鎔教海。示法性而攝羣情。非稱法界三輪。何能臻其閫閾哉。清感歎難思。稽首為之贊曰。</p>
<p>稽首大師光明幢。普照法界清淨藏。乘大願輪示三業。特為羣生開正眼。親傳佛祖祕密印。融通教海歸一心。陶鎔聖凡非比量。頓入實相三昧海。百千妙行顯唯心。萬善同歸一真諦。思惟自有三寶來。此土唯師能護法。是故華夷悉歸仰。盡入慈悲心念中。飛潛動植攝無遺。即以<span class='corr'>己</span>身代受苦。若非寂滅平等觀。何能了無彼此相。悲哉末法諸愚蒙。不知盡被願力攝。懸此宗鏡照萬法。目前何法非佛事。即此放生一種德。便入毗盧法界門。自心先入眾生心。眾生何能逃淨土。我以湖山為筆研。不能寫師一毛孔。普願隨喜見聞者。同證吾師大心力。</p>
</div>
<div class='div-other'><a id='mulu792' />
<p class='h2'>諸祖道影略傳贊</p></div>
<div class='div-other'><a id='mulu793' />
<p class='h2'>康祖僧會贊</p><p>法身舍利。普徧大地。光明照耀。無處不是。爰有至人。尋光而來。懇求出現。梵剎初開。</p>
</div>
<div class='div-other'><a id='mulu794' />
<p class='h2'>天竺佛圖澄和尚贊</p><p>至人隱顯。其行莫測。透體光明。其用自別。出入帝庭。如狎鷗鳥。脫然歸去。由來時道。</p>
</div>
<div class='div-other'><a id='mulu795' />
<p class='h2'>廬山東林遠公贊</p><p>曠志高懷。遊心淨土。創開東林。以為初步。蓮漏清聲。流韻至今。凡有聞者。靡不歸心。</p>
</div>
<div class='div-other'><a id='mulu796' />
<p class='h2'>寶誌公贊</p><p>至人潛行。跡不可知。從何處來。為鷹之兒。遊行世閒。人莫能測。擘破面皮。又何必說。</p>
</div>
<div class='div-other'><a id='mulu797' />
<p class='h2'>傅大士贊</p><p>道不在冠。儒不在履。釋不袈裟。無有彼此。但能不生分別心。三教宗師即是你。</p>
</div>
<div class='div-other'><a id='mulu798' />
<p class='h2'>章安法師贊</p><p>影響法化。雲龍風虎。凡立幟者。必有其伍。一家教觀。至師大昌。入多聞海。源遠流長。</p>
</div>
<div class='div-other'><a id='mulu799' />
<p class='h2'>法智法師贊</p><p>台之一家。遠宗龍樹。教觀分明。觸者多悟。五百年來。其維不張。實生吾師。大振其綱。</p>
</div>
<div class='div-other'><a id='mulu800' />
<p class='h2'>不空三藏法師贊</p><p>毗盧灌頂。是為心印。正令全提。佛魔聽命。犇走龍神。潛消百怪。是故智者。得大自在。</p>
</div>
<div class='div-other'><a id='mulu801' />
<p class='h2'>賢首法師贊</p><p>大法界網。聖凡羅列。獨有一綱。惟師能挈。引萬派流。同歸性海。五教齊收。終古不改。</p>
</div>
<div class='div-other'><a id='mulu802' />
<p class='h2'>清涼國師贊</p><p>秉大智印。範圍法界。入總持門。具四無礙。九尺長軀。百年住世。七帝門師。事不思議。</p>
</div>
<div class='div-other'><a id='mulu803' />
<p class='h2'>圭峰禪師贊</p><p>萬里封侯。投筆而取。吾師一投。直出生死。性海同遊。真子之印。入法界門。是稱亞聖。</p>
</div>
<div class='div-other'><a id='mulu804' />
<p class='h2'>法照國師贊</p><p>曼殊大士。將期一見。故金色界。鉢中先現。及至入門。如從舊遊。直指極樂。是所歸投。</p>
</div>
<div class='div-other'><a id='mulu805' />
<p class='h2'>玄奘三藏法師贊</p><p>大教東流。其法未普。爰有應真。委命往取。般若流光。相宗大啟。苦海舟航。利濟無<span class='corr'>已</span>。</p>
</div>
<div class='div-other'><a id='mulu806' />
<p class='h2'>窺基法師贊</p><p>唯識幽宗。義深且玄。惟師揚之。如日麗天。定從兜率。預稟彌勒。不從中來。安知其訣。</p>
</div>
<div class='div-other'><a id='mulu807' />
<p class='h2'>道宣律師贊</p><p>如來設教。三學為師。定慧所發。以戒為基。大法東流。此教未光。南山傑出。一振其綱。</p>
</div>
<div class='div-other'><a id='mulu808' />
<p class='h2'>一行禪師贊</p><p>顯密之宗。讖緯之故。大衍一成。陰陽合度。世出世法。靡不該練。五地之行。於師乃見。</p>
</div>
<div class='div-other'><a id='mulu809' />
<p class='h2'>南嶽懷讓禪師贊</p><p>氣概冲天。心虗沒量。攬曹溪水。興波作浪。睡著馬駒。一甎打起。蹴踏橫行。觸者皆死。</p>
</div>
<div class='div-other'><a id='mulu810' />
<p class='h2'>青原行思禪師贊</p><p>天然尊貴。不落階級。一語投機。如蜂得蜜。曹溪一脈。枝分脈衍。從此兒孫。雷驅電捲。</p>
</div>
<div class='div-other'><a id='mulu811' />
<p class='h2'>永嘉無相大師贊</p><p>金錫孤標。生龍活虎。不是老盧。幾遭輕侮。言前薦得。一宿便行。縱然超越。猶是兒孫。</p>
</div>
<div class='div-other'><a id='mulu812' />
<p class='h2'>西江道一禪師贊</p><p>馬駒如龍。牛行虎視。百三十人。一脚蹋地。法流西江。百川東倒。一滴瀰漫。潤茲枯槁。</p>
</div>
<div class='div-other'><a id='mulu813' />
<p class='h2'>石頭希遷禪師贊</p><p>獦獠佛性。原自有因。一尋思去。即得其真。踞坐石頭。其路甚滑。縱能行者。也喫一蹋。</p>
</div>
<div class='div-other'><a id='mulu814' />
<p class='h2'>越州大珠慧海禪師贊</p><p>自持寶藏。更向他求。一言指出。應用自由。越有大珠。圓明通透。隨方照耀。不落窠臼。</p>
</div>
<div class='div-other'><a id='mulu815' />
<p class='h2'>天皇道悟禪師贊</p><p>那邊不住。從何處來。一見石頭。八字打開。以此示人。只貴知有。顛倒拈來。如弄丸手。</p>
</div>
<div class='div-other'><a id='mulu816' />
<p class='h2'>潭州溈山靈祐禪師贊</p><p>百丈壁立。來者望崖。惟師直入。撥火心開。作水牯牛。異類中行。仰山勘破。父子家聲。</p>
</div>
<div class='div-other'><a id='mulu817' />
<p class='h2'>杭州鳥窠道林禪師贊</p><p>乘日光來。依自性住。故纔出頭。天然妙悟。巢居長松。人道是險。但看他人。不自撿點。</p>
</div>
<div class='div-other'><a id='mulu818' />
<p class='h2'>洪州黃檗希運禪師贊</p><p>大雄山下。有一大蟲。哮吼一聲。聞者耳聾。疾雷之機。掣電之眼。西來門風。從此太險。</p>
</div>
<div class='div-other'><a id='mulu819' />
<p class='h2'>鎮州臨濟義玄禪師贊</p><p>黃檗師子。爪牙纔露。大愚之機。如鷹拏兔。脇下三拳。腮邊一掌。適犯其鋒。非為麤莽。</p>
</div>
<div class='div-other'><a id='mulu820' />
<p class='h2'>端州洞山良价悟本禪師贊</p><p>本來面目。一摸便見。無情說法。似乎還欠。既見雲巖。掀翻窠臼。過水覩影。方始通透。</p>
</div>
<div class='div-other'><a id='mulu821' />
<p class='h2'>撫州曹山本寂禪師贊</p><p>越格之資。不存名跡。超方之眼。一見便識。五位虗玄。宗旨綿密。是故至今。猶黑似漆。</p>
</div>
<div class='div-other'><a id='mulu822' />
<p class='h2'>福州雪峰義存禪師贊</p><p>熟處難忘。蔬筍習氣。鐘梵經聲。聞之心醉。師棒如龍。友嘴如鐵。故此出身。自然超越。</p>
</div>
<div class='div-other'><a id='mulu823' />
<p class='h2'>雲門禪師贊</p><p>纔見睦州。閉門推出。挨身一拶。頓折一足。從此轉身。蓋天蓋地。雪峰未見。早<span class='corr'>已</span>心契。</p>
</div>
<div class='div-other'><a id='mulu824' />
<p class='h2'>法眼禪師贊</p><p>一切現成。了無顧佇。萬象之中。堂堂獨露。一味平懷。目前即是。纔涉思惟。便落第二。</p>
</div>
<div class='div-other'><a id='mulu825' />
<p class='h2'>汝州首山省念禪師贊</p><p>七軸蓮經。持之<span class='corr'>已</span>久。一言放下。即知本有。不說之說。舉著就見。拂袖而行。何等快便。</p>
</div>
<div class='div-other'><a id='mulu826' />
<p class='h2'>越州天衣義懷禪師贊</p><p>本性慈悲。來酬夙帳。見了魚兒。隨手便放。一出塵網。便登覺地。擔折桶脫。虗空粉碎。</p>
</div>
<div class='div-other'><a id='mulu827' />
<p class='h2'>潭州石霜楚圓慈明禪師贊</p><p>西河逆機。見者不識。親遭掩口。鼻孔打失。其機迅發。脫不可羈。明眼稱之。真獅子兒。</p>
</div>
<div class='div-other'><a id='mulu828' />
<p class='h2'>隆興府黃龍慧南禪師贊</p><p>西河獅子。父子門風。倒握太阿。誰敢當鋒。師一攖之。聖凡情盡。室中三關。全提正令。</p>
</div>
<div class='div-other'><a id='mulu829' />
<p class='h2'>袁州楊岐方會禪師贊</p><p>荷擔大法。綱維叢林。狹路相逢。一語見心。異時兒孫。徧滿天下。源遠流長。根深枝大。</p>
</div>
<div class='div-other'><a id='mulu830' />
<p class='h2'>舒州白雲寺守端禪師贊</p><p>久把明珠。祕為奇貨。及遇作家。一笑便墮。看破笑處。自亦絕倒。信手拈來。無非是寶。</p>
</div>
<div class='div-other'><a id='mulu831' />
<p class='h2'>蘄州五祖法演禪師贊</p><p>出門不利。即撞擔板。逢人便問。祇好遮眼。幸遇作家。一椎打破。掉轉頭來。方知話墮。</p>
</div>
<div class='div-other'><a id='mulu832' />
<p class='h2'>杭州慧日永明延壽智覺禪師贊</p><p>乘大願力。出為法瑞。總持門開。眾行畢備。懸一心鏡。朗照萬物。佛日中天。無幽不燭。</p>
</div>
<div class='div-other'><a id='mulu833' />
<p class='h2'>天目高峰禪師贊</p><p>雪巖之險。壁立萬仞。惟師登之。得其捷徑。死關之險。又踰於巖。故望之者。猶如登天。</p>
</div>
<div class='div-other'><a id='mulu834' />
<p class='h2'>天目中峰禪師贊</p><p>天目窟中。真獅子兒。爪牙纔露。百獸奔馳。孤峰凜凜。法海洋洋。是故我師。稱僧中王。</p>
<p style="margin-left:3em">又。</p>
<p>踞天目之高峰。透空中之鐵壁。破佛祖之重關。小剎塵之知識。示如幻之身心。展那伽之定力。打碎眾生生死窠。縱是相逢無處覓。</p>
</div>
<div class='div-other'><a id='mulu835' />
<p class='h2'>千巖禪師贊</p><p>問佛何在。尋之不見。鼠翻猫器。忽然出現。躍身如空。應聲若響。不是者番。幾沉妄想。</p>
</div>
<div class='div-other'><a id='mulu836' />
<p class='h2'>佛印禪師贊</p><p>文字習氣。生來漏逗。橫口說禪。不落窠臼。預畫笑容。不知何為。軒渠而化。只者便是。</p>
</div>
<div class='div-other'><a id='mulu837' />
<p class='h2'>徑山無準禪師贊</p><p>一語投機。十方通透。舌根雷奔。衲僧雲湊。兩入內庭。提挈萬乘。不假他力。全憑正令。</p>
</div>
<div class='div-other'><a id='mulu838' />
<p class='h2'>寂照圓明禪師贊</p><p>世道交興。真人應運。雲龍風虎。莫之能禁。真金出礦。古鏡生光。精明既發。照用無方。</p>
</div>
<div class='div-other'><a id='mulu839' />
<p class='h2'>白雲覺禪師贊</p><p>坐白雲峰。轟霹靂舌。性海波翻。義天星列。奔走龍神。潛消魔蠥。一點清涼。破除瘴熱。好箇阿師。十分標格。若不是者滿嘴鬍鬚。人定認作靈山迦葉。</p>
</div>
<div class='div-other'><a id='mulu840' />
<p class='h2'>金剛塔贊</p><p>稽首金剛幢。般若光明聚。一切眾生心。故稱諸佛母。普入微塵中。能作利益事。善哉妙智人。從微細心想。建此最勝幢。猶若蓮華藏。幢依微塵立。一塵書一字。塵塵世界圓。字字光明現。即於此一幢。一一微塵聚。具足般若緣。不增亦不減。是知眾生心。各各皆具足。我觀我此身。不異此勝幢。日用微細心。盡憑般若力。若一念瞻依。一切皆具足。念念不離心。功德皆圓滿。</p>
</div>
<div class='div-other'><a id='mulu841' />
<p class='h2'>三教圖贊</p><p>即一而三。赤子身穿花布衫。即三而一。沒韻曲吹無孔笛。說謊面不慙。瞞人心似漆。莫道肝腸有兩般。誰能識破真消息。一腔心事總難言。杜䳌血染春山溼。</p>
</div>
<div class='div-other'><a id='mulu842' />
<p class='h2'>文昌帝君贊</p><p>造化之精。煥而為文。炳乎長夜。日月代明。莫匪爾極。寂然爾寧。有叩之者。如篁斯聲。淵淵不竭。若谷似盈。帝出乎震。此之謂至神。</p>
</div>
<div class='div-other'><a id='mulu843' />
<p class='h2'>老子騎牛贊</p><p>紫氣東來。青牛西逝。不是尋人。端為何事。</p>
</div>
<div class='div-other'><a id='mulu844' />
<p class='h2'>老子出關贊</p><p>心存太古。道違薄俗。光而不耀。虗而不屈。致虗守靜。少思寡欲。恬惔怡神。蕩然無物。羣雄競爭。方事馳逐。鼎沸中原。緬懷西竺。纔駕青牛。便騰紫氣。關令早知。真人將至。拜命瞻依。請發幽祕。垂五千言。道全德備。不居物先。不為禍始。謙道無我。知足知止。混俗和光。莫知其紀。故稱猶龍。為柱下史。</p>
</div>
<div class='div-other'><a id='mulu845' />
<p class='h2'>孔子贊</p><p>百王之師。千聖之命。萬古綱常。羣生正性。一力擔當。全無餘剩。不是吾師沒量人。誰能永使人倫正。</p>
</div>
<div class='div-other'><a id='mulu846' />
<p class='h2'>彭祖贊</p><p>色若嬰兒氣若哇。吸風吹露但餐霞。蟠桃一熟三千歲曾記為童尚折花。</p>
</div>
<div class='div-other'><a id='mulu847' />
<p class='h2'>呂純陽贊</p><p>宇宙在手。萬化生身。稟三才之至粹。得二氣之精純。負青蛇而遊戲無礙。見黃龍而妙悟乃真。朝遊蓬島。暮宿崑崙。壽同天地。德比陽春。夫是之謂人中之聖。抑仙中之神者也。</p>
</div>
<div class='div-other'><a id='mulu848' />
<p class='h2'>漢壽亭侯贊</p><p>凜凜若生。明明若在。耿耿孤忠。堂堂氣槩。面上精神。胸中磊塊。處處逢人愛現身。多應未了英雄債。</p>
</div>
<div class='div-other'><a id='mulu849' />
<p class='h2'>清涼山玉峰和尚半影贊</p><p>明月半輪。浮雲一片。雪老冰枯。水清沙淺。人傳作鼻祖兒孫。我說是文殊侶伴。八十年苦行無窮。百千劫圓成一念。不知那世舊冤家。來此人閒償夙欠。晚得箇俗不俗阿郎。却做出真不真皮面。咦。今朝一笑再相逢。直待龍華初會見。</p>
</div>
<div class='div-other'><a id='mulu850' />
<p class='h2'>寶峰和尚贊</p><p>是真非真。無相不相。如珠中色。似鏡中像。大千遊徧沒行踪。十方壁落無遮障。為打<span class='corr'>陝</span>府鐵牛。觸折邛州竹杖。塞北山寒雪正飛。天南地煗花初放。相逢不肯露全機。只道有無俱是謗。借問何處者沒巴鼻阿師人道是天子門前寶峰和尚。</p>
</div>
<div class='div-other'><a id='mulu851' />
<p class='h2'>紫柏大師贊</p><p>法界網裂。其維不張。適生大師。力振其綱。踞獅子窟。斫旃檀樹。奮迅未伸。爪牙<span class='corr'>已</span>露。擊塗毒鼓。釃甘露漿。飲之者醉。耳之者狂。寂滅性空。轟霹靂舌。奔雷捲電。觸者褫魄。以大地心。堅金剛骨。眼裏有筋。胸中無物。臨濟不死。黃檗猶生。誰知大師。不受其名。大方闊步。不存軌則。翻身擲過須彌峰。一拳槌碎無生國。</p>
<p style="margin-left:3em">又。</p>
<p>獨坐孤峰。披襟藏海。咄醒魚龍。潛消鬼怪。拄撑如意雙眼空。十方世界無遮葢。莫道春風處處同。冰枯雪老寒巖在。</p>
<p style="margin-left:3em">又。</p>
<p>定乾坤眼。如懸寶鏡。有臨之者。妍媸莫遁。倒握太阿。與人不悋。魔外攖之。喪身失命。無手行拳。拳不在手。無舌解語。語不在口。鬚眉略露。其形似有。若扣其中。自不能剖。</p>
<p style="margin-left:3em">又。</p>
<p>面如月。心似鐵。短髮長髯。丰神自別。拳頭一捏雙眼空。脊梁纔豎諸緣歇。槌碎金剛圈。圓成甘露滅。十方世界沒遮攔。一道神光閒不徹。驀地相逢鼻孔酸。心中有痛難分說。</p>
<p style="margin-left:3em">又。</p>
<p>通身血汗。如獅搜絆。迸斷情根。卸却重擔。外雖城府。內無崖岸。兩眼睜睜。只見者漢。</p>
</div>
<div class='div-other'><a id='mulu852' />
<p class='h2'>雲棲大師贊</p><p>乘願力來。居堪忍界。開淨土門。了慈悲債。建光明幢。稟金剛戒。八十年餘半利生。臨行落得空無礙。若識吾師住世心。是則名為觀自在。</p>
<p style="margin-left:3em">又。</p>
<p>我觀大師。渾身活潑。諸毛孔中。光明透脫。不見面目。如何描摸。縱饒畫得。畢竟不著。晏坐如空。說法如風。捕風捉影。不得其蹤。聞空中風。見水中影。多少癡人。開眼打盹。</p>
<p style="margin-left:3em">又。</p>
<p>以空為居。以慧為命。入眾生心。行普賢行。不論鱗甲。羽毛。同入平等法性。一味慈悲。十分清淨。若問吾師甚法門。此中三昧明無諍。</p>
<p style="margin-left:3em">又。</p>
<p>心若空中月。形如鏡裏像。此是吾師四十年。隨順眾生真榜樣。</p>
<p style="margin-left:3em">又。</p>
<p>其容寂。其心密。無內外。不出入。百千三昧。眼裏空花。一切行門。空中鳥跡。不信分身萬象中。癡人却向毫端覓。咦。</p>
</div>
<div class='div-other'><a id='mulu853' />
<p class='h2'>無明和尚圓相贊</p><p>久嚮無明名。未識無明面。突出大好山。千里遙相見。生涯在钁頭。說法如奔電。提張沒弦弓。慣用石鞏箭。只要射箇人。應弦早奔竄。忽撞頑石頭。鏃羽一齊陷。拋出鐵渾淪。見者絕思算。此是吾師老面皮。相看只許言前薦。若問當陽向上機。雲山滿目難分辨。</p>
</div>
<div class='div-other'><a id='mulu854' />
<p class='h2'>無邊和尚贊</p><p>剎海無邊。一塵不立。脚跟到處。因緣會集。隨身叢林。家常茶飯。來者充足。任意幹辦。一蹋吳江。剎竿纔豎。龍象奔騰。全無回互。雙徑雲生。單傳月朗。誰人大呼。師答其響。於一毫端。現寶王剎。八十八代。都沒合殺。道運全機。賴師一撥。鼻孔半邊。誰曾摸著。</p>
</div>
<div class='div-other'><a id='mulu855' />
<p class='h2'>清涼山空印法師贊</p><p>金色界中。常隨萬眾。唯師匡徒。潛施大用。五頂峰高。經行顧注。萬壑風猋。法音彌布。遊寂滅海。坐雜花林。如師子戲。顧欠頻伸。名聞九重。風清寰宇。十方歸依。如海吸水。形不象心。真不混俗。但見其皮。誰得其骨。法幢既傾。教網不密。師振其綱。如天絲織。哲人往矣。寂寥千載。天實生師。儀形未改。千尺寒巖。萬年冰竇。我居其前。師躡其後。我以業驅。師以願持。炎涼雖異。此中不移。劫火洞然。冰枯雪老。幻瞖既除。空花亦了。浮雲散盡碧天高。一輪明月當空皎。試問金剛窟裏人。前後三三是多少。</p>
<p style="margin-left:3em">又半身贊。</p>
<p>問者老漢。從何處來。不知為甚。滿面塵埃。千尺冰雪凍不死。留得一半令人猜。可怪獅子項下鈴。自繫自解真奇哉。</p>
</div>
<div class='div-other'><a id='mulu856' />
<p class='h2'>紹覺法師贊</p><p>以法為身。以慧為命。以三界為家。以眾生為性。其形骸也槁木。其三昧也無諍。火宅寒灰。塵勞冰穽。以城市為山林。從語言入正定。故熾然常說而不休者。以智海橫流自不能禁。無怪乎阿師口門不正。</p>
</div>
<div class='div-other'><a id='mulu857' />
<p class='h2'>靈徹法師贊</p><p>骨崚嶒。心寥廓。鼻孔昂藏。眉毛卓索。湛若碧沼青蓮。挺若長松孤鶴。舌根不動語如雷。時人莫道無言說。</p>
</div>
<div class='div-other'><a id='mulu858' />
<p class='h2'>自光長老贊</p><p>從金剛窟。來王舍城。更無別事。只為眾生。一身叢林。十方粥飯。來者同餐。不分主伴。以無我心。作眾佛事。遇緣即宗。平等無二。若求其真。真不在此。但看現前。即真佛子。</p>
</div>
<div class='div-other'><a id='mulu859' />
<p class='h2'>大歇耆年贊</p><p>蚤年即知離俗。老年方能出家。以漚和為妙行。以佛事為生涯。五濁世中。了無半點罣礙。清淨界裏。只有一朵蓮華。此便是優婆塞眾中第一作家。</p>
</div>
<div class='div-other'><a id='mulu860' />
<p class='h2'>定宗老宿贊</p><p>少入千佛巖。即依千佛住。起坐常不離。人不知其故。雖過八十年。猶是最初步。步入雜華林。始是歸家路。</p>
</div>
<div class='div-other'><a id='mulu861' />
<p class='h2'>雪嶠山主贊</p><p>坐斷雙髻峰。捏出秤椎汁。打破金剛圈。咬碎鐵栗棘。幾番凍餓死復生。剛博得些閒氣息。不是殺父冤讎。為甚著者死急。落得一條性命。却又東拋西擲。走向雙徑峰頭。不解埽踪滅跡。露出者箇形容。也是眼中著屑。縱饒雪上加霜。須知炎天赫日。試看端的。橫眉鼈鼻。杜䳌聲裏雨如煙。東風龡落花狼籍。赤脚鬔頭下翠微。相逢誰是真相識。</p>
</div>
<div class='div-other'><a id='mulu862' />
<p class='h2'>靈霄峰梵懷慧山主贊</p><p>從空中來。求實處住。故向凌霄。別行一路。身<span class='corr'>已</span>在空。足未離地。若欲超然。必須粉碎。雲山滿目。葛藤不少。雖無干絆。終是纏遶。一物不將。只須放下。小處不存。乃見其大。不向外求。不從人覓。本有現前。一切真實。知見消亡。玄妙不立。一念直透。銀山鐵壁。</p>
</div>
<div class='div-other'><a id='mulu863' />
<p class='h2'>衲雲師贊</p><p>其脊如鐵。其心如空。一衲如雲。萬事如風。早入方山之室。晚荷清涼之宗。老而愈壯。淡而不窮。非窟中萬人之一。安得振如此之高蹤。是以思之而不見。寫之而難形容。依稀彷彿。似池上放牛之翁。</p>
</div>
<div class='div-other'><a id='mulu864' />
<p class='h2'>虗谷公贊</p><p>外若浮雲。中如谷神。心為常住。故以為身。七十九年若夢。百千億劫如生。留得一片清淨田地。傳之子子孫孫。咦。珊瑚樹上撑明月。海底波斯夜嚼冰。</p>
</div>
<div class='div-other'><a id='mulu865' />
<p class='h2'>月岸公贊</p><p>其出也不來。其沒也不去。生平覿面。人無覓處。雲駛月運。舟行岸騖。咦。一聲長嘯海空秋。金烏夜半嗁天曙。</p>
</div>
<div class='div-other'><a id='mulu866' />
<p class='h2'>雪嶺公贊</p><p>面如滿月。骨似冰雪。望之稜稜層層。其中必定崎崎崛崛。咦。白雲橫斷曉峰青。杜䳌嗁徹春山血。</p>
</div>
<div class='div-other'><a id='mulu867' />
<p class='h2'>澹居鎧公贊</p><p>骨稜層。心寥廓。氣昂藏。機活潑。那一半。沒描摸。佛祖郎當。眾生絡索。拌命橫身一力擔。不負家傳者一著。</p>
</div>
<div class='div-other'><a id='mulu868' />
<p class='h2'>自贊</p><p>看教不徹。參禪未瞥。一味癡憨。十方蠢拙。沒量如空。剛腸似鐵。且喜早入寒巖。滿拌放身休歇。忽遇一陣黑風。飄墮羅剎鬼國。拋入大冶紅爐。擲向炎方火宅。仰仗佛力加持。者條性命拾得。滿面風塵。一腔冰雪。不為行脚操方。多是疇償夙業。就中一片苦心。開口向人難說。只待龍華會中。那時方纔明白。縱饒描寫將來。不是孃生骨血。</p>
<p style="margin-left:3em">又。</p>
<p>坐楞伽山。踞磐陀石。聽海潮音。入無生國。早從金色界中來。老年誤作雷陽客。馬後驢前。風餐露食。歷窮火聚刀山。且喜干戈寧息。感荷　君恩復放還。一條性命拾得。翻身直上萬峰頭。晝夜打眠無閒歇。眾魔心空。諸佛耳熱。時人若問箇中機。鼎湖山上雲長白。</p>
<p style="margin-left:3em">又。</p>
<p>形似片雲。太虗不住。來去無心。隨風一度。坐鼎湖之高峰。笑曹溪之露柱。任他苦海波翻。自信肝腸鐵鑄。回看火宅炎蒸。何似白雲深處。</p>
<p style="margin-left:3em">又。</p>
<p>為僧久慣。還俗了欠。習氣難忘。修行不辦。幸入　聖天子大冶紅爐。鑄成一箇生鐵羅漢。拋向火宅炎荒。大似鑊湯爐炭。煉得通身骨肉鎔。剩得慈悲心一片。深知恩大莫能酬。要報須憑真實願。</p>
<p style="margin-left:3em">又。</p>
<p>心非在家。形還混俗。眼裏有珠。胸中無物。聞名時是是非非。見面後嚷嚷咄咄。任他描寫百千般。只有一點畵不出。</p>
<p style="margin-left:3em">又。</p>
<p>非俗非僧。不真不假。肝膽氷霜。形骸土苴。一味癡憨。萬般瀟灑。若不是　聖天子破格鉗鎚。如何得隨伴著將軍戰馬。看他別有一種精神。恰不屬之乎者也。</p>
<p style="margin-left:3em">又。</p>
<p>拄杖長戈。體盂刁斗。一等生涯。何分妍醜。但看水月空華。此外於吾何有。</p>
<p style="margin-left:3em">又。</p>
<p>少小自愛出家。老大人教還俗。若不恒順世緣。只道胸中有物。聊向光影門頭。略露本來面目。鬚髮苦費抓搔。形骸喜沒拘束。一轉楞伽一炷香。到處生涯隨分足。</p>
<p style="margin-left:3em">又。</p>
<p>心不在髮。形不在僧。人不足道。名不足稱。百無可取。一味可憎。忍辱法門。唯此獨能。</p>
<p style="margin-left:3em">又。</p>
<p>愛山不高。愛水不深。僧不去髮。俗不冠巾。文不識字。武不談兵。實無可取。虗有其名。此箇沒用頭阿師。只宜貶向雷陽隊裏。著他驢前馬後。者一著最能。</p>
<p style="margin-left:3em">又。</p>
<p>獨行獨坐。快活無那。凡事無心。佛也不做。萬里雷陽。一擲便過。若有相逢問是誰。兜率殿中第一座。</p>
<p style="margin-left:3em">又。</p>
<p>心不在道。形不入俗。脚無干絆。口無拘束。如風行空。如響答谷。一味癡憨。千般埋沒。幸籍菩提樹一枝。此生千足與萬足。</p>
<p style="margin-left:3em">又。</p>
<p>少小出家。老大還俗。裝憨打癡。有皮沒骨。不會修行。全無拘束。一朝特地觸龍顏。貶向雷陽作馬足。而今躲嬾到曹溪。學墜石頭舂米穀。</p>
<p style="margin-left:3em">又。</p>
<p>此老無狀。是何模樣。打之不痛。抓之不癢。罵之不羞。謗之不枉。兀坐不會參禪。一味胡思亂想。作佛無分。作祖有障。只好發付無事甲裏。做箇老軍隊長。</p>
<p style="margin-left:3em">又。</p>
<p>俗不知名。僧不在數。佛祖隊裏不容。眾生界中不住。白手操戈。赤身露布。怕死入地無門。要活上天無路。都道是沒伎倆的阿師。誰知是不識字的大措。</p>
<p style="margin-left:3em">又。</p>
<p>霜鬢鬔鬆。冰心冷淡。鉗口結舌。奔雷捲電。作東西南北之人。受百千萬億之難。號是憨僧。呼為鐵漢。形影相看瘴海濵。莫道斯人無侶伴。</p>
<p style="margin-left:3em">又。</p>
<p>出世六十年。當軍三千日。住山二十秋。畢竟沒巴鼻。為僧不解修行。涉俗又無拘忌。是何等業緣。作者般蟲豸。最喜是一片癡心。把佛祖門庭。當自<span class='corr'>己</span>家事。煩惱無邊。苦海無際。歷盡風波。隨行逐隊。荊棘林裏橫身。戈戟場中作戲。到如今不肯回頭。閻老子豈不生氣。想待彌勒下生。那時方纔理會。咄。春山夜雨子規嗁。聲聲呌人且歸去。</p>
<p style="margin-left:3em">又。</p>
<p>其狀龍鍾。其中空空。佛祖界中不住。眾生隊裏難容。諸緣不會。一法不通。只將尋常茶飯。當作豎立門風。枉費癡心沒底。落得煩惱無窮。不若貶向無生國土。披白雲以高臥。抱明月而長終。一切不顧。依稀成就箇真正憨翁。</p>
<p style="margin-left:3em">又。</p>
<p>為六祖而來。因讓師而去。來去雖似奔忙。法門本來無住。祇為撑支父子門庭。不是妄生閒氣。歷盡艱難。參殘竹篦。落得滿面風塵。當作西來祖意。到底一片金剛心。尚留再布曹溪地。</p>
<p style="margin-left:3em">又。</p>
<p>兀兀無知。百無所思。全沒伎倆。一味憨癡。豈是人天眼目。原來粥飯阿師。只有一種奇特處。皎皎月上珊瑚枝。</p>
<p style="margin-left:3em">又。</p>
<p>曾向鉢中。見有萬眾。問是文殊。被他掉弄。直到五臺。親承奉重。聞說淨土法門。恰似開眼作夢。想是此老前身。今日重來打鬨。</p>
<p style="margin-left:3em">又。</p>
<p>七十年來。夢遊人世。隨身叢林。空花佛事。不顧危亡。全無避忌。一朝觸犯龍顏。拶得虗空粉碎。擲向萬里炎荒。依舊逢場作戲。只至弓折箭盡。那時方纔歇氣。而今正眼看來。落得一覺熟睡。</p>
<p style="margin-left:3em">又。</p>
<p>月挂長松。影沉秋水。有相可窺。無物堪比。不可得而親。豈可得而取。引萬里之長風。縱洪波之一葦。大似少室巖前。不是毗盧城裏。清絕塵埃。了無渣滓。聲吼泥牛。花開碓嘴。從他相識滿乾坤。脫體承當能幾幾。</p>
<p style="margin-left:3em">又。</p>
<p>如鏡現像。似雲浮空。虗谷聲響。止水魚蹤。有眼不見。有耳如聾。既無可以贊歎。又何可以形容。喚作一物即不中。此其所以為憨翁。</p>
<p style="margin-left:3em">又。</p>
<p>威威堂堂。澄澄湛湛。不設城府。全無崖岸。氣葢乾坤。目撑雲漢。流落今事門頭。不出威音那畔。無論為俗為僧。肩頭不離扁擔。若非佛祖奴郎。定是覺場小販。不入大冶紅爐。誰知他是鐵漢。只待彌勒下生。方了者重公案。</p>
<p style="margin-left:3em">又。</p>
<p>五臺冰雪枯。東海波濤惡。炎荒瘴癘深。曹溪緣分薄。只待心疲力倦。赤身走歸南嶽。七十峰頭睡正濃。醒來兩眼空落落。坐倚長松獨自看。白雲一片生幽壑。</p>
<p style="margin-left:3em">又。</p>
<p>不屬聖凡。本來面目。從何處來。向毫端出。水澄月照面。雲開山露骨。要知淵默雷聲。大似響傳空谷。有人若問西來的意。但向伊道即心即佛。</p>
<p style="margin-left:3em">又。</p>
<p>面闊口窄。眉橫鼻直。任爾描模。全無氣息。文彩未露時。那箇知端的。不向人天路上來。問君何處曾相識。</p>
<p style="margin-left:3em">又。</p>
<p>此老其中。空無一物。不聖不凡。非心非佛。兔角杖撈水月踪。龜毛繩縛虗空骨。喚作憨山則背。不喚作憨山則觸。仔細撿點將來。恰以枯樁榾柮。只是別有一種惺惺。畢竟描模不出。咄咄咄。月落不離天。鳥歸樹上宿。</p>
<p style="margin-left:3em">又。</p>
<p>坐五臺之冰雪。聽東海之波濤。飲炎荒之瘴毒。臥南嶽之高峰。拈雙徑之竹篦。吹雲棲之布毛。且看者些行脚。恰似月上松梢。若問大人作略。全沒半點。求其衲僧巴鼻。絕無一毫。只有一副肝膽。痛癢不在皮毛。再三捫摸。仔細抓搔。求之不得。切處難撓。且道畢竟如何。咦。巫峽猿嗁霜夜月。斷腸聲使夢魂銷。</p>
<p style="margin-left:3em">又。</p>
<p>四十七年前。曾向江心住。今過七十二。重來第二度。如空雲去來。竟莫知其故。相逢舊時人。請問歸家路。識破夢幻身。便是第一步。若問末後句。看燈籠露柱。</p>
</div>
<div class='div-other'><a id='mulu869' />
<p class='h2'>又觀海圖贊</p><p>巨石長松。洪波冥壑。仰之彌高。望之彌闊。中有一人。神情軒豁。時聽潮音說普門。親證耳根真解脫。</p>
</div>
<div class='div-other'><a id='mulu870' />
<p class='h2'>又行脚贊</p><p>錫杖無環。草鞵沒締。十方往來。隨足所至。世出世閒。兩不相似。水月道場。空花佛事。若問生涯。如是如是。</p>
</div>
<div class='div-other'><a id='mulu871' />
<p class='h2'>胡中丞像贊</p><p>僧不僧。俗不俗。一樣心腸。兩般丰骨。若問宰官比丘。恰似生米作粥。今朝狹路相逢。依舊二三如六。不拘南北東西。觸著如釘入木。往來生死路頭。不知何處歸宿。但願同生兜率天。此心千足與萬足。</p>
</div>
<div class='div-other'><a id='mulu872' />
<p class='h2'>王宗伯像贊</p><p>水月襟懷。空花眼界。鐵石肝腸。風雲氣槩。記得未入胞胎。不是者箇褦襶。就中沒處描模。看來有些古怪。當初不合杜口毗耶。今日却來酬償夙債。塵勞中轉無盡法輪。毛端上現百千三昧。捨<span class='corr'>己</span>為人。將金博塊。時人盡道宰官身。我說是名觀自在。</p>
</div></div>
<p class='juan'>憨山老人夢遊集卷第三十五</p>
</div><!-- end of div[@id='body'] -->
</body></html>