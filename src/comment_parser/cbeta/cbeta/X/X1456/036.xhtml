<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu873' />憨山老人夢遊集卷第三十六</p><p class="byline">侍　者　　福　善　日錄</p><p class="byline">門　人　　通　炯　編輯</p><p class="byline">嶺南弟子　劉起相　重較</p>
<div class='div-other'><a id='mulu874' />
<p class='h1'>頌</p>
<div class='div-other'><a id='mulu875' />
<p class='h2'>佛祖機緣<span class='note-inline'>(三十則)</span></p><p style="margin-left:1em">釋迦牟尼世尊初生。一手指天。一手指地。周行七步。目顧四方。云天上天下。唯吾獨尊。後雲門云。我當時若見。一棒打殺與狗子喫。貴圖天下太平。瑯琊覺云。可謂將此身心奉塵剎。是則名為報佛恩。頌曰。</p>
<p>纔出頭來便著忙。虗開大口說行藏。祇知要吐心中事。番惹旁人說短長。</p>
<p style="margin-left:1em">世尊因調達謗佛。生身陷地獄。佛勅阿難傳問云。汝在地獄中安否。云我雖在地獄。如三禪天樂。佛又令阿難傳問。你還求出否。云我待世尊來便出。阿難云。佛是三界大師。豈有入地獄分。云佛既無入地獄分。我豈有出地獄分。頌曰。</p>
<p>地獄天堂有甚差。受恩深處便為家。人生適意即為樂。何用閒情檢點他。</p>
<p style="margin-left:1em">世尊因黑齒梵志運神力。以左右手。擎來合歡梧桐樹兩株。至靈山獻佛。佛云。梵志。志應諾。佛云。放下著。志放下左手一株。佛又云。放下著。志放下右手一株。佛又云。放下著。志云。我兩手盡空。未審更放下個甚麼。佛云。吾非教汝放下其華。汝當放下內六根。外六塵。中六識。無一可捨。是汝免生死處。志忽然大悟。頌曰。</p>
<p>擎來平地起干戈。放下教伊沒奈何。直到水窮山盡處。縱無一物也嫌多。</p>
<p style="margin-left:1em">世尊昔至多子塔前。命摩訶迦葉分座令坐。以僧伽黎圍之。遂告云。吾有正法眼藏。密付與汝。汝當護持。傳授將來。勿令斷絕。頌曰。</p>
<p>分明大地露堂堂。一片袈裟豈蓋藏。纔說密時原不密。舌頭遍地太郎當。</p>
<p style="margin-left:1em">文殊師利。在靈山會上諸佛集處。見一女子近佛座入於三昧。文殊白佛。云何此女得近佛坐。佛云。汝但覺此女。令從三昧起。汝自問之。文殊遶女子三匝。鳴指一下。乃至托上梵天。盡其神力而不能出。佛云。假使百千文殊。亦出此女定不得。下方過四十二恒河沙國土。有罔明菩薩能出此女定。須臾罔明至佛所。佛勅出此女定。罔明即於女子前。鳴指一下。女子於是從定而出。頌曰。</p>
<p>佛前女子路頭差。不是文殊力不加。縱有拿龍捉虎手。無如打鼓弄琵琶。</p>
<p style="margin-left:1em">達摩初至金陵見武帝。帝問如何是聖諦第一義諦。摩云。廓然無聖。帝云。對朕者誰摩云。不識。帝不契。遂折蘆渡江。至少室面壁九年。頌曰。</p>
<p>遠來一片熱心腸。只道他鄉是故鄉。豈料相逢不相識。掉頭冷坐最淒涼。</p>
<p style="margin-left:1em">二祖至少林。參承達摩。立雪斷臂。問曰。諸佛法印。可得聞乎。摩曰。諸佛法印。不從人得。祖曰。我心未安。乞師安心。摩曰。將心來與汝安。祖云。覓心了不可得。摩云。與汝安心竟。祖於是悟入。頌曰。</p>
<p>齊腰大雪臂摧殘。特地將心強要安。借爾拳頭築爾嘴。何曾添上一毫端。</p>
<p style="margin-left:1em">六祖大師參黃梅。五祖著入碓房舂米。一日因五祖索偈。欲付衣法。師書偈於壁曰。菩提本無樹。明鏡亦非臺。本來無一物。何處惹塵埃。祖默識之。夜呼入室。密示心宗法眼。傳付衣鉢。令渡江南歸曹溪。頌曰。</p>
<p>碓頭柴斧有何差。又向晴空眼見華。剛道本來無一物。如何又拾破袈裟。</p>
<p>未到黃梅早<span class='corr'>已</span>知。三更入室又何為。祇將衣鉢為奇貨。引得兒孫箇箇癡。</p>
<p style="margin-left:1em">南陽忠國師。一日喚侍者。者應諾。如是三召。皆應諾。師曰。將謂吾辜負汝。却是汝辜負吾。頌曰。</p>
<p>三呼三應太分明。辜負何曾有重輕。試向未呼前勘破。長風日夜吼松聲。</p>
<p style="margin-left:1em">南嶽讓禪師初參六祖。祖問甚處來。師曰。嵩山來。祖曰。什麼物。恁麼來。師曰。說似一物即不中。祖曰。還可修證否。師曰。修證即不無。染污即不得。祖曰。即此不染污。諸佛之所護念。汝既如是吾亦如是。頌曰。</p>
<p>遠來意氣甚揚揚。問著何如雪上霜。早向太陽門下立。何須撥火更澆湯。</p>
<p style="margin-left:1em">馬師一日陞堂。百丈收却面前席。祖便下座。頌曰。</p>
<p>大將登壇八面風。捲旗息鼓四壘空。太平氣象清如許。方見王師大戰功。</p>
<p style="margin-left:1em">馬師不安。院主問和尚近日尊候如何。祖曰。日面佛。月面佛。頌曰。</p>
<p>病在膏肓不可醫。閉門暗地自尋思。傍人不解難禁處。纔問如何<span class='corr'>已</span>失時。</p>
<p style="margin-left:1em">趙州因僧遊五臺。問一婆子曰。臺山路。向甚麼處去。婆云。驀直去。僧便去。婆曰。好箇阿師。又恁麼去也。後有僧舉似師。師曰。待我去勘過。明日師便去。問臺山路向甚麼處去。婆曰。驀直去。師便去。婆曰。好箇阿師。又恁麼去也。師歸院。謂僧曰。臺山婆子為汝勘破了也。頌曰。</p>
<p>斜陽芳草正萋萋。漫把王孫去路迷。多少迷中留宿客。五更夢破一聲鷄。</p>
<p style="margin-left:1em">趙州問新到。曾到此閒麼。曰曾到。師曰。喫茶去。又問僧。僧曰。不曾到。師曰。喫茶去。後院主問曰。為甚麼曾到也云喫茶去。不曾到也云喫茶去。師召院主。主應諾。師曰。喫茶去。頌曰。</p>
<p>趙州一味澹生涯。但是相逢請喫茶。若問梅花探春色。一枝墻外過隣家。</p>
<p>遠來經涉路迢遙。壘塊填胸氣正驕。不用靈丹并妙藥。只須一碗熱湯澆。</p>
<p style="margin-left:1em">趙州因僧問。如何是祖師西來意。師曰。庭前栢樹子。曰和尚莫將境示人。師曰。我不將境示人。曰如何是祖師西來意。師曰。庭前栢樹子。頌曰。</p>
<p>大千經卷剖微塵。臘盡陽回大地春。拈出庭前栢樹子。西來祖意又重新。</p>
<p style="margin-left:1em">南泉因東西兩堂。各爭猫兒。師遇之。白眾曰。道得即救取猫兒。道不得即斬却也。眾無對。師即斬之。趙州自外歸。師舉前語示之。州乃脫草鞋。安頭上而出。師曰。汝適來若在。即救得猫兒也。頌曰。</p>
<p>太阿出匣絕無情。觸著須教斷死生。偶遇白牯誇好手。却將驢糞換雙睛。</p>
<p style="margin-left:1em">睦州示眾云。大事未明。如喪考妣。大事<span class='corr'>已</span>明。如喪考妣。頌曰。</p>
<p>長江無際渺風波。一任輕帆帶雨過。到岸回頭看白浪。愁心轉比在船多。</p>
<p style="margin-left:1em">德山一日飯遲。托鉢下堂。時雪峰作飯頭。見便云。這老漢。鐘未鳴。鼓未響。托鉢向甚麼處去。師便歸方丈。峰舉似巖頭。頭云。大小德山。不會末後句。師聞。令侍者喚來。問汝不肯老僧那。頭密啟其意。師乃休去。至明日陞堂。果與尋常不同。頭至僧堂前。撫掌大笑曰。且喜老漢會末後句。雖然如是。只得三年。果三年而沒。頌曰。</p>
<p>閒看師子漫調兒。顧欠頻呻力盡施。觸著翻身聊一擲。低頭歸去令全提。末後句。莫狐疑。自在遊行更讓誰。萬古長空風月在。三年未必是歸期。</p>
<p style="margin-left:1em">德山因廓侍者。問從上諸聖向甚麼去。師曰。作麼作麼。廓曰。勅點飛龍馬。跛鱉出頭來。師休去。明日師浴出。廓過茶與師。師撫廓背曰。昨日公案作麼生。廓曰。這老漢。今日方始瞥。師又休去。頌曰。</p>
<p>慣戰深藏陷虎機。窮追焉敢犯重圍。縱然保得全身去。折盡旗鎗<span class='corr'>已</span>喪威。</p>
<p style="margin-left:1em">馬祖與百丈西堂南泉玩月次。祖曰。正與麼時如何。丈曰。正好修行。堂曰。正好供養。泉拂袖便行。祖曰。經入藏。禪歸海。唯有善願。獨超物外。頌曰。</p>
<p>月到中秋分外明。幾家歌管不停聲。漁翁歸去蘆花宿。睡熟江天夢不成。</p>
<p style="margin-left:1em">長沙因張拙秀才。看千佛名經。問曰。百千諸佛。但見其名。未審居何國土。還化物也無。師曰。黃鶴樓崔顥題後。秀才還曾題也未。曰未曾。師曰。得閒題取一篇。頌曰。</p>
<p>黃鶴樓前江水深。風波日夜吼雷音。百千諸佛同搖舌。覿面何勞別處尋。</p>
<p style="margin-left:1em">夾山參船子。纔見便問大德住甚麼寺。山曰。寺即不住。住即不似。子曰。不似。似個甚麼。山曰。不是目前法。師曰。甚麼處得來。山曰。非耳目之所到。師曰。一句合頭語。萬劫繫驢橛。師又曰。垂絲千尺。意在深潭。離鈎三寸。子何不道。山擬開口。被師一橈打落水中。山纔上船。師又曰。道。道。山擬開口。師便打。山豁然大悟。乃點頭三下。師曰。竿頭絲線從君弄。不犯清波意自殊。山遂問拋綸罷釣時如何。師曰。絲懸淥水。浮定有無之意。山曰。語帶玄而無路。舌頭談而不談。師曰。釣盡江波。錦鱗始遇。山乃掩耳。師曰。如是如是。頌曰。</p>
<p>蘭橈獨倚把關津。鈎線閒垂釣錦鱗。偶遇獰龍纔一撞。滔天浪裏解翻身。</p>
<p style="margin-left:1em">趙州因僧問。狗子還有佛性也無。州云無。頌曰。</p>
<p>長江一望渺寒煙。極目中流思惘然。可惜夜深明月下。更無人問渡頭船。</p>
<p style="margin-left:1em">趙州因僧問萬法歸一。一歸何處。師曰。老僧在青州。做領布衫重七斤。頌曰。</p>
<p>路到懸崖沒處行。轉身一步脚頭輕。要尋挂角羚羊跡。有眼饒君亦似盲。</p>
<p style="margin-left:1em">雪峰因三聖問透網金鱗。未審以何為食。師曰。待汝出網來向汝道。聖曰。一千五百人善知識。話頭也不識。師曰。老僧住持事繁。頌曰。</p>
<p>扁舟使盡一帆風。到岸何勞又轉篷。若問漁翁何處宿。放歌歸去月明中。</p>
<p style="margin-left:1em">僧問雲門。不起一念。還有過也無。門云。須彌山。頌曰。</p>
<p>天寒霜落月沉西。清夜迢迢鶴夢迷。海底日輪紅似火。行人猶聽五更雞。</p>
<p style="margin-left:1em">雲門上堂。光不透脫。有兩般病。一切處不明。面前有物是一。又透得一切法空。隱隱地。似有箇物相似。亦是光不透脫。又法身亦有兩般病。得到法身。為法執不忘。<span class='corr'>己</span>見猶存。坐在法身邊是一。直饒透得法身去。放過即不可。仔細檢點將來。有甚麼氣息。亦是病。頌曰。</p>
<p>天街華月影珊珊。沉醉東風獨倚欄。朝罷九重人靜後。六宮猶整尚衣冠。</p>
<p style="margin-left:1em">魯祖尋常見僧來便面壁。南泉聞云。我尋常向師僧道。佛未出世時會取。尚不得一箇半箇。他恁麼驢年去。頌曰。</p>
<p>寒巖雪壓一枝梅。無限春光不放開。却被東風輕漏泄。暗香吹入夢中來。</p>
<p style="margin-left:1em">溈山示眾云。老僧百年後。向山下作一頭水牯牛。左脇下書五字。曰溈山僧某甲。此時若喚作溈山僧。又是水牯牛。喚作水牯牛。又是溈山僧。喚作甚麼即得。頌曰。</p>
<p>馬腹驢胎佛祖家。大人行處路途賒。牯牛若較溈山老。頭角崢嶸更讓他。</p>
<p style="margin-left:1em">雲門因僧問如何是佛。門云。乾屎橛。頌曰。</p>
<p>山河國土露堂堂。瓦礫叢林總放光。若使一塵當面立。恒沙諸佛盡遮藏。</p>
</div>
<div class='div-other'><a id='mulu876' />
<p class='h2'>金剛經頌<span class='note-inline'>(十八首)</span></p>
<div class='div-other'><a id='mulu877' />
<p class='h3'>世尊著衣持鉢空生歎希有</p><p>著衣持鉢只如斯。飯食經行有甚奇。何故空生歎希有。令人特地更生疑。</p>
</div>
<div class='div-other'><a id='mulu878' />
<p class='h3'>應如是住</p><p>窮途白眼正悽惶。忽漫相逢大歇場。放下便為安樂地。何須忉怛費商量。</p>
</div>
<div class='div-other'><a id='mulu879' />
<p class='h3'>如是降伏其心</p><p>壁閒燈影弄孩兒。黑夜翻疑有鬼隨。試到天明親看破。許多驚喜向誰提。</p>
</div>
<div class='div-other'><a id='mulu880' />
<p class='h3'>實無眾生得滅度者</p><p>夜來夢到鬼門關。無數羅叉擁鐵山。唱罷寒雞天大曉。回頭一笑破愁顏。</p>
</div>
<div class='div-other'><a id='mulu881' />
<p class='h3'>不住於相</p><p>乾闥婆城落鏡中。樓臺殿閣滿虗空。但看無數登臨客。倚檻披襟送去鴻。</p>
</div>
<div class='div-other'><a id='mulu882' />
<p class='h3'>應無所住而生其心</p><p>鳥跡魚蹤莫浪尋。電光石火豈容心。時人<span class='corr'>但</span>聽春禽噪。誰信頻伽鷇裏音。</p>
</div>
<div class='div-other'><a id='mulu883' />
<p class='h3'>無我人眾生壽者</p><p>傀儡登壇待鼓鑼。大家相聚聽高歌。不知線索經誰手。線斷羞慚最懡㦬。</p>
</div>
<div class='div-other'><a id='mulu884' />
<p class='h3'>四果不作是念</p><p>長途客店暫招商。一宿休閒豈久長。夜夢忽登兜率界。回頭空費好思量。</p>
</div>
<div class='div-other'><a id='mulu885' />
<p class='h3'>燃燈佛所於法實無所得</p><p>少擕書劍走他鄉。主意將來赴選場。偶向街頭遇占卜。報言當作狀元郎。</p>
</div>
<div class='div-other'><a id='mulu886' />
<p class='h3'>持四句偈其福甚多</p><p>年年鬼祟請神巫。送退還來作穢污。太上老君如律令。諸邪從此一齊驅。</p>
</div>
<div class='div-other'><a id='mulu887' />
<p class='h3'>須菩提感激流涕</p><p>心頭痛處有誰知。國喪家亡說向誰。回首故鄉消息斷。不堪重聽雁聲悲。</p>
</div>
<div class='div-other'><a id='mulu888' />
<p class='h3'>歌利王割截身體</p><p>穆王心愛偃師人。歌笑歡娛當是真。一怒頓教支解後。始知膠漆合成身。</p>
</div>
<div class='div-other'><a id='mulu889' />
<p class='h3'>一念信心即得菩提</p><p>莫道夷門薦狗屠。一言然諾許金軀。提鎚直入中軍帳。奪得將軍肘後符。</p>
</div>
<div class='div-other'><a id='mulu890' />
<p class='h3'>三心不可得</p><p>寒空落落雁孤征。望眼昏迷里數生。自是本來踪迹斷。勸君不必計途程。</p>
</div>
<div class='div-other'><a id='mulu891' />
<p class='h3'>無法可說</p><p>幻戲場中伎倆多。歌聲不斷舞婆娑。可憐觀者增悲喜。曾見其中一線麼。</p>
</div>
<div class='div-other'><a id='mulu892' />
<p class='h3'>如來說非眾生是名眾生</p><p>畫工隨意寫形容。狀貌衣冠各不同。好醜任他分別盡。到頭不是主人公。</p>
</div>
<div class='div-other'><a id='mulu893' />
<p class='h3'>凡夫者如來說則非凡夫</p><p>貴賤原無定準程。從來白屋出公卿。一蒙天子親宣詔。便是當場第一名。</p>
</div>
<div class='div-other'><a id='mulu894' />
<p class='h3'>如來者無所從來亦無所去</p><p>夢向華胥國裏遊。到時歡喜轉時愁。一聲雞唱霜天曉。枕上空華落兩眸。</p>
</div></div>
<div class='div-other'><a id='mulu895' />
<p class='h2'>淨土十六妙觀頌</p>
<div class='div-other'><a id='mulu896' />
<p class='h3'>第一日觀。觀落日如懸鼓</p><p>白日西沉寄所思。夕陽盡處有心知。一從別後無消息。自此常如見面時。</p>
</div>
<div class='div-other'><a id='mulu897' />
<p class='h3'>第二水觀。觀大水澄清。凝氷映徹。作琉璃想</p><p>清涼心地碧澄澄。瑩徹猶如水結氷。一片琉璃光潔地。休教埋沒老胡僧。</p>
</div>
<div class='div-other'><a id='mulu898' />
<p class='h3'>第三地觀。觀氷琉璃。成就地想</p><p>遊心何處可經行。寶地琉璃一掌平。未動脚跟前一步。看來原不涉途程。</p>
</div>
<div class='div-other'><a id='mulu899' />
<p class='h3'>第四樹觀。觀琉璃地上。作寶樹想</p><p>行樹重重七寶林。目前羅列氣陰森。花含無量摩尼聚。風動常宣妙法音。</p>
</div>
<div class='div-other'><a id='mulu900' />
<p class='h3'>第五池觀。觀七寶池中。有八功德水想</p><p>如意珠王出涌泉。水含八德注花閒。金剛池底金沙布。念念心開七寶蓮。</p>
</div>
<div class='div-other'><a id='mulu901' />
<p class='h3'>第六總觀。作寶樓閣想</p><p>寶嚴樓閣影重重。無量諸天集此中。不鼓自鳴天樂動。法音盈耳樂無窮。</p>
</div>
<div class='div-other'><a id='mulu902' />
<p class='h3'>第七座觀。觀七寶蓮華中。含金剛臺想</p><p>七寶華含七寶臺。摩尼華蕊結胞胎。隨心一片光明藏。自身金容出現來。</p>
</div>
<div class='div-other'><a id='mulu903' />
<p class='h3'>第八像觀。觀一佛二菩薩想</p><p>相好光明水月身。恰如亡子見慈親。從今一識娘生面。不作悠悠行路人。</p>
</div>
<div class='div-other'><a id='mulu904' />
<p class='h3'>第九佛觀。觀佛相好想</p><p>毫若須彌目若蓮。重重相好總無邊。通身毛孔光明聚。照徹三千及大千。</p>
</div>
<div class='div-other'><a id='mulu905' />
<p class='h3'>第十觀音觀。作大士形像。佛立頂冠想</p><p>長大無邊大士身。頂光化佛等微塵。細看毛孔含生土。觸目分明是故人。</p>
</div>
<div class='div-other'><a id='mulu906' />
<p class='h3'>第十一勢至觀。作端坐。手執蓮花想</p><p>光明色相總非差。頂上天冠百寶華。華裏淨含諸佛土。不知誰是主人家。</p>
</div>
<div class='div-other'><a id='mulu907' />
<p class='h3'>第十二普觀。作自身往生蓮華開合想</p><p>心想蓮華量若空。託身深處密難通。光明照破華開後。醒眼依然似夢中。</p>
</div>
<div class='div-other'><a id='mulu908' />
<p class='h3'>第十三雜觀。作佛大小不定身想</p><p>百川月落影參差。來去隨人任所之。只道兩頭分二路。誰知動處不曾移。</p>
</div>
<div class='div-other'><a id='mulu909' />
<p class='h3'>第十四。上三品觀</p><p>心想遙登兜率宮。莊嚴妙麗境重重。親聞彌勒談真諦。只恐相逢是夢中。</p>
</div>
<div class='div-other'><a id='mulu910' />
<p class='h3'>第十五。中三品觀</p><p>天子求才選孝廉。鄉評大小共稱賢。一朝特地登金殿。白屋公卿豈偶然。</p>
</div>
<div class='div-other'><a id='mulu911' />
<p class='h3'>第十六。下三品觀</p><p>劍樹刀山在目前。回光一照變金蓮。椎埋拜將英雄事。始信為官不是錢。</p>
</div></div>
<div class='div-other'><a id='mulu912' />
<p class='h2'>本住法頌壽黃檗山無念禪師八十<span class='note-inline'>(有引)</span></p><p style="margin-left:1em">上御宇之三年。癸亥仲春。二月十有七日。廼黃檗山無念禪師四百八十甲子之辰也。惟師少志向上。早悟自心。開頂門之正眼。豎無畏之高幢。法門歸重。衲子趨風。莫不指歸第一義。令入自信之地。誠末法之津梁。長夜之慧炬也。宗門寥落。賴師獨振其家聲。不慧雖未承顏。而心光相照。不隔一毫。以法忘情。無彼我相。為日久矣。嗟今老矣。愧不能一接麈尾。以結法喜之緣耳。今幸值師示生之辰。十方宰官居士緇白眾等。各持供養而興慶讚。不慧聞而歡喜。私謂悟無生者。離壽者相。非四相之可遷。安可以世諦而擬之耶。乃說本住法頌。敬遣侍者。遙持香花。用申讚歎。是以滴水而稱大海。以一隙而覩太虗。非敢盡其涯量。聊見微忱。以法供養之意耳。而說頌曰。</p>
<p>諸法自性常寂滅。湛然不動如虗空。世界森羅及萬象。唯此一法之所印。佛未出世祖未來。此本住法無欠闕。草芥塵毛體自全。白牯黧奴亦知有。何況眾生各具足。而與諸佛性平等。平等自性無生滅。又豈四相之可遷。不來不去無始終。是故名為本住法。若人悟此體如如。一超頓絕凡聖見。正眼開時生死空。迷悟兩關當下闢。<span class='corr'>已</span>過關者掉臂行。獨蹈大方無滯礙。猶如師子自在遊。非是野干可隨逐。揭開五蘊封蔀茅。露地披襟坦然坐。是名無畏解脫人。從此常依本法住。唯師了此本住法。獨踞黃檗最高峰。巍巍不動若須彌。萬象森羅齊額手。日月遊行若電光。世界山河鏡中影。良以心空身亦空。混融萬法無起滅。是故一塵與空合。即與虗空共一體。一切微塵亦復然。身與微塵等無二。身塵既入法界空。自性體與虗空等。此空即是本住法。入此法者壽無量。空中世界任起滅。一切聖凡從去來。是法不動相常住。此是大地眾生壽。眾生既與諸佛同。吾師豈與眾生別。但願吾師常化生。證入眾生無量壽。</p>
</div></div>
<div class='div-other'><a id='mulu913' />
<p class='h1'>箴</p>
<div class='div-other'><a id='mulu914' />
<p class='h2'>座右箴示黃生</p><p>欲不可縱。志不可蕩。性不可僻。心不可放。身不可逸。學不可浪。理不可蔽。思不可妄。勿佚豫而外馳。勿嗜好而內喪。恬憺自居。百骸無恙。不為物誘。其神自王。</p>
</div>
<div class='div-other'><a id='mulu915' />
<p class='h2'>定志箴示江生</p><p>勿汩汩於物欲。勿鬱鬱於亂想。勿矯矯於浮雲。勿逐逐於世網。宜定志以素居。冀凝神而靜養。藜藿澹以自茹。山水清而獨賞。披玄易以窮化。覽春秋而鑒往。誦南華以銷憂。叩西墳而破障。觀世態若陽焰。聽是非如谷響。視眾物如蟲臂。看此身如鼠壤。富貴於我何求。得失於人翻掌。明明在前。昭昭在上。不妄不虞。何惚何恍。形似木雞。心如象罔。孔子曰。不忮不求。何用不臧。此之謂善長。</p>
</div>
<div class='div-other'><a id='mulu916' />
<p class='h2'>我箴</p><p>一切愛憎。皆由我障。我障若空。光明無量。逐境心生。隨情動念。心境兩忘。物我無辨。物無妍醜。由我是非。我心不起。彼物何為。動靜等觀。貴賤一視。凡聖齊平。名不思議。</p>
</div>
<div class='div-other'><a id='mulu917' />
<p class='h2'>身箴</p><p>敬咨爾身。爾何為者。四大合成。內外虗假。聚沫芭蕉。塵埃野馬。眾苦稠林。生死曠野。昧之者多。識之者寡。一息不來。贅疣土苴。</p>
</div>
<div class='div-other'><a id='mulu918' />
<p class='h2'>心箴</p><p>爾胡為心。恍惚杳冥。為物之則。為人之靈。昭昭不昧。耿耿常惺。善惡之府。賢聖之庭。無為欲蔽。勿使妄縈。恬憺寂寞。其神自寧。</p>
</div>
<div class='div-other'><a id='mulu919' />
<p class='h2'>性箴</p><p>爾體圓明。爾形精奧。不動不遷。無相無貌。如水之溼。如火之燥。萬化不移。名言不到。去住來今。閒忙靜躁。卓爾獨存。是名真道。</p>
</div>
<div class='div-other'><a id='mulu920' />
<p class='h2'>命箴</p><p>咨爾何從。實唯天顧。壽夭窮通。聽其所遇。不忮不求。無怨無惡。鶉居鷇食。龍雲豹霧。信乎爾神。浮沉有數。安以俟之。無容外慕。</p>
</div></div>
<div class='div-other'><a id='mulu921' />
<p class='h1'>銘</p>
<div class='div-other'><a id='mulu922' />
<p class='h2'>母子銘<span class='note-inline'>(并序)</span></p><p style="margin-left:1em">清因弘法致難。上干聖天子怒。聲若雷霆。私念老母。聞之必驚絕矣。乃蒙恩宥不死。遣戍雷陽。道經故鄉。迎老母於江上。一見歡喜談笑。音聲清亮。胸中略無纖毫滯念。因問老母。聞兒死生之際。豈不憂乎。乃曰。死生分定耳。我尚不憂。何憂於汝。但人言參差。於事無決定見。為疑念耳。相與侍坐。達旦即作永訣。老母囑曰。汝善以道自愛。無為我憂。今亦與汝長別矣。欣然就道。了不相顧。余因感天下之為母有如此者。豈不頓盡死生之情乎。乃為之銘曰。</p>
<p>母子之情。磁石引針。天然妙性。本自圓成。我見我母。如木出火。木<span class='corr'>已</span>被焚。火原無我。生而不戀。死若不知。始見我身。是石女兒。</p>
</div>
<div class='div-other'><a id='mulu923' />
<p class='h2'>澄心銘示丁右武</p><p>真性湛淵。如澄止水。僧愛擊之。煩惱浪起。起之不休。自性渾濁。煩惱無明。愈增不覺。以我取彼。如泥入水。以彼動我。如膏益火。彼亂我真。亂實我生。我若不生。劫燒成氷。是故至人。先空我相。我相若空。彼從何障。忘我之功。在乎堅忍。習氣纔發。忽然猛省。省處即覺一念回光。掃蹤絕跡。當下清涼。清涼寂靜。挺然獨立。恬澹怡神。物無與敵。</p>
</div>
<div class='div-other'><a id='mulu924' />
<p class='h2'>觀心銘</p><p>觀身非身。鏡像水月。觀心無相。光明皎潔。一念不生。虗靈寂照。圓同太虗。具含眾妙。不出不入。無狀無貌。百千方便。總歸一竅。不依形氣。形氣窒礙。莫認妄想。妄想生怪。諦觀此心。空洞無物。瞥爾情生。便覺恍惚。急處迴光。著力一照。雲散晴空。白日朗耀。內心不起。外境不生。但凡有相。不是本真。念起即覺。覺即照破。境來便掃。掃即放過。善惡之境。隨心轉變。凡聖之形。應念而現。持呪觀心。如磨鏡藥。塵垢若除。此亦不著。廣大神通。自心全具。淨土天宮。逍遙任意。不用求真。心本是佛。熱處若生。生處自熟。二六時中。頭頭盡妙。觸處不迷。是名心要。</p>
</div>
<div class='div-other'><a id='mulu925' />
<p class='h2'>師心銘</p><p>人性本大。超乎形器。直以有我。自生障蔽。習染濃厚。故為物累。問學不廣。故多自是。見理不明。驕矜恃氣。輕內重外。逐物喪志。嗜慾戕生。不知避忌。棄<span class='corr'>己</span>忘真。孰稱為智。達人虗懷。應緣無滯。與時逶迤。龍蛇玩世。得失靡驚。貴賤無預。恬憺怡神。省思寡慮。力其未能。謹其未至。學其無為。行其無事。聽其無聽。視其無視。返觀內照。念念不住。諸妄消滅。精一無二。此乃至人。師心之秘。在我求之。恢有餘地。不如是觀。名為自棄。</p>
</div>
<div class='div-other'><a id='mulu926' />
<p class='h2'>覺非銘</p><p>萬里之行。步步皆非。維人不覺。寸步不移。人生百歲。念念不住。昧者冒然。孰分新故。善惡迭遷。如環無端。莫知其極。誰使之然。使者不知。愈新愈迷。脚跟罔措。舉足成疲。疲之既久。失其故有。變怪百出。不見其醜。以迷為覺。大地皆錯。嫫母效顰。恬然自樂。霎時臨鏡。忽然猛省。<span class='corr'>但</span>歇狂心。不勞施粉。天然秀媚。眉目清朗。本來面皮。毫髮無爽。無論美惡。不須雕琢。只任現成。自然還樸。覺不覺是。不知知非。是非俱唾。萬物齊歸。</p>
</div>
<div class='div-other'><a id='mulu927' />
<p class='h2'>夢覺銘</p><p>善惡無端。一心返復。聖凡不隔。唯存夢覺。以覺入夢。顛倒滋重。以夢入覺。當下解脫。夢覺俱非。寂爾靈知。不生不滅。何慮何思。幻化百千。唯在一念。念起不覺。太虗閃電。煩惱不結。業即不生。愛憎堅固。實生死根。因果報應。捷如影響。根若不生。枝從何長。業有多種。以殺為先。好生惡死。彼此皆然。軀殻雖異。佛性是同。<span class='corr'>但</span>平等觀。殺念自空。心鏡塵埋。習染既厚。以覺消磨。光明自透。漸磨漸落。念起即覺。覺至無生。心境空廓。妄想馳逐。究竟無益。諦審思維。死生迅疾。生死來往。大夢冥冥。但隨業轉。如不有生。有生不著。須從夢覺。醒眼看來。無繩自縛。念念迴光。心心返照。但不隨情。是名要妙。</p>
</div>
<div class='div-other'><a id='mulu928' />
<p class='h2'>忘緣銘</p><p>情有智愚。性無明昧。凡聖之分。實存向背。如臣事君。如子侍父。一念精真。不容顧佇。顧佇則移。移則造迷。迷之既久。其神日疲。不移即悟。悟則不顧。獨立湛然。妙用常住。應緣若響。處世如空。逍遙物化。頓脫樊籠。不出不入。無去無來。空華世相。水月襟懷。</p>
</div>
<div class='div-other'><a id='mulu929' />
<p class='h2'>觀世銘</p><p>四大幻身。本無一物。愚者執之。愛憎桎梏。妙圓覺心。彌滿清淨。妄想積迷。顛倒增病。渴鹿逐燄。愈逐愈渴。看破即休。始知是錯。遊戲神通。不離日用。貴賤好醜。任其搬弄。達人大觀。洞然明白。離合悲歡。了不可得。六塵境界。如夢聚寶。無量貪求。一覺便了。音聲色相。風月行空。於斯不著。豈是盲聾。以此處世。有何罣礙。身雖凡夫。名觀自在。</p>
</div>
<div class='div-other'><a id='mulu930' />
<p class='h2'>六根銘</p><p>身為業媒。心為業種。從六情根。貪奔愛涌。眼流於色。失其真明。耳流於聲。遺其本聞。舌非爽味。實多妄語。恣意縱情。識風內皷。習發竅鳴。如簧有聲。不知所自。聽者震驚。出口入耳。愛憎斯起。聲<span class='corr'>已</span>消亡。禍方資始。如雷擊糞。忽生毒菌。愚者食之。誤傷其命。維鼻合身。同為一覺。總是浮塵。身多過惡。意乃樞機。波流毒海。為彼所漂。汩其真宰。是故世人。雖生不生。若能返觀。各得精真。精真若復。六根無物。似雲浮空。如響出谷。不被形拘。不為心礙。逈出情塵。超然自在。</p>
</div>
<div class='div-other'><a id='mulu931' />
<p class='h2'>念佛三昧銘</p><p>念佛念心。念心念佛。佛不外心。心不是物。自性光明。心心照燭。妄想潛蹤。形骸空谷。淨土不離目前。蓮花常襯兩足。何必待身後方生。即現前不出不入。此正是普光三昧。只在當人一嗾。</p>
</div>
<div class='div-other'><a id='mulu932' />
<p class='h2'>正心銘</p><p>心本光明。欲蔽故暗。天然之體。隨情耗散。今欲正之。<span class='corr'>祛</span>慾制情。一真既復。諸妄不生。</p>
</div>
<div class='div-other'><a id='mulu933' />
<p class='h2'>誠意銘</p><p>意乃妄根。乘虗日鑿。密察其原。潛乎不覺。覺則不妄。妄息即真。至誠無息。其善乃敦。</p>
</div>
<div class='div-other'><a id='mulu934' />
<p class='h2'>修身銘</p><p>只體之慾。縱情之本。酒色之迷。陷身之穽。迷欲不返。身心不固。徒有此生。誠為虗度。</p>
</div>
<div class='div-other'><a id='mulu935' />
<p class='h2'>齊家銘</p><p>齊家之要。惟儉與勤。義禮若豐。澹薄自醇。勤儉傳家。澹薄寧志。是乃聖賢。處世之秘。</p>
</div>
<div class='div-other'><a id='mulu936' />
<p class='h2'>六妙銘<span class='note-inline'>(并引)</span></p><p style="margin-left:1em">雪嶠山主。結廬雙徑之朝陽峰下。千峰如指。故顏曰千指。前峰緊抱。彎環如角。予名之曰麟角。且喻獨也。菴前有池。俗呼洗硯。葢東坡嘗三遊茲山。特附諱乎。予易曰來月。古人喻道曰。池成月自來。池上有齋。予扁曰洗月。喻心境也。齋後有泉。味甘冽而醇。予題之曰。過乳。以昔聖言。劫初之水。味過於乳。以從金剛際來。今峰頂之水。其源必深。可喻道脈欲知本也。菴後有石。予名大歇。謂阿蘭若。真修行處。為寂滅場。乃大休歇地也。此景天然。故題稱六妙。而卷首書曰。六通四達。欲此境中人。老人隨不為妙縛也。直須雙奪。故曰通達耳。手而各為之銘。志不忘也。不作境會。不落言思。是在賓主自得耳。</p>
</div>
<div class='div-other'><a id='mulu937' />
<p class='h2'>千指菴</p><p>千峰卓立。直指此菴。此菴如空。了沒遮闌。問菴中主。不出不入。有來參者。空中一咄。</p>
</div>
<div class='div-other'><a id='mulu938' />
<p class='h2'>麟角峰</p><p>羣走奔騰。一麟自足。惟麟所重。在乎角獨。片石如麟。萬木若毛。可笑騎者。不動一毫。</p>
</div>
<div class='div-other'><a id='mulu939' />
<p class='h2'>來月池</p><p>月原不來。水亦不去。驀爾相逢。不知其故。水底之天。池中之月。去來之相。了不可說。</p>
</div>
<div class='div-other'><a id='mulu940' />
<p class='h2'>洗月齋</p><p>月本無塵。水自清潔。從何處洗。求之不得。月墮水中。水涵月影。可惜觀者。熱夢未醒。</p>
</div>
<div class='div-other'><a id='mulu941' />
<p class='h2'>過乳泉</p><p>水中擇乳。須是鵞王。此不須擇。在乎善嘗。不許入口。要先知味。惟知味者。飲之心醉。</p>
</div>
<div class='div-other'><a id='mulu942' />
<p class='h2'>大歇石</p><p>石不善走。為何要歇。歇之大者。為本寂滅。趺坐此中。不動不搖。吐廣長舌。松風夜號。</p>
</div>
<div class='div-other'><a id='mulu943' />
<p class='h2'>般若軒銘<span class='note-inline'>(并序)</span></p><p style="margin-left:1em">軒因閱此經以得名也。為吳門居士朱鷺王在公棲息所。鷺故奇士。在公舉鄉進士。為郡司馬。唾軒冕。棄妻子。結隱於天目。無何復過雙徑。居此軒。閱般若經。大有省發。予自南嶽來。以達大師末後因緣。得至此山。居士見而歡喜。執弟子業。予歎曰。非大力量。欣寂滅之樂者。何能頓脫塵累而至此耶因名朱曰大力。王曰大[金*(起-巳+戍)]。顏其軒曰般若。乃為銘以紀之。銘曰。</p>
<p>咄哉此軒。光明透脫。內外洞然。了無縛著。六根門頭。圓通虗豁。世出世閒。一齊拋却。此軒之味。恬憺寂漠。軒中主人。身心快樂。一切情塵。火聚太末。問此法門。名不可說。</p>
</div>
<div class='div-other'><a id='mulu944' />
<p class='h2'>毗耶室銘<span class='note-inline'>(有序)</span></p><p style="margin-left:1em">居士管覺僊。生長吳門。早歸三寶。不畜妻子。不治生產。唯結一室。顏曰毗耶。以延十方。以無法可說。但以香飯而作佛事。老人過其室。因請銘之。銘曰。</p>
<p>毗耶離城。堅固綿密。雖居市[廓-享+墨]。而無塵跡。中有居士。獨寢一室。門不通風。六窗虗寂。唯有十方。不時雲集。有問法者。止是一默。香飯不請。隨緣<span class='corr'>摶</span>食。座不用借。露地為席。諸有屏空。一塵不立。身心兩忘。世界齊擲。萬累俱捐。諸緣頓息。在塵出塵。斯為第一。</p>
</div>
<div class='div-other'><a id='mulu945' />
<p class='h2'>鐵如意銘<span class='note-inline'>(并引)</span></p><p style="margin-left:1em">予別雙徑。雪嶠山主。以鐵如意并香奩為供。感而為銘。</p>
<p>維此如意。代我心口。我不能談。借爾善吼。爾言不無。我法非有。兩者既離。一亦不守。唯法身香。與爾作耦。託此金剛。用垂不朽。</p>
</div></div>
<p class='juan'>憨山老人夢遊集卷第三十六</p>
</div><!-- end of div[@id='body'] -->
</body></html>