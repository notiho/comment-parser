<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山老人夢遊集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1301' />憨山老人夢遊集卷第四十七</p><p class="byline">侍　者　　福　善　日錄</p><p class="byline">門　人　　通　炯　編輯</p><p class="byline">嶺南弟子　劉起相　重較</p>
<div class='div-xu'><a id='mulu1302' />
<p class='h1'>夢遊詩集自序</p><p>集稱夢遊。何取哉曰。三界夢宅。浮生如夢。逆順苦樂。榮枯得失。乃夢中事時。其言也。乃紀夢中遊歷之境。而詩又境之親切者。總之皆夢語也。或曰。佛戒綺語。若文言<span class='corr'>已</span>甚。況詩又綺語之尤者。且詩本乎情。禪乃出情之法也。若然者。豈不墮於情想耶。予曰不然。佛說生死涅槃。猶如昨夢。故佛祖亦夢中人。一大藏經。千七百則。無非䆿語。何獨於是。僧之為詩者。始於晉之支遠。至唐則有釋子三十餘人。我　明國初。有楚石。見心。季潭。一初。諸大老。後則無聞焉。嘉隆之際。予為童子時。知有錢塘玉芝一人。而詩無傳。江南則予與雪浪創起。雪浪刻意酷嗜。遍歷三吳諸名家。切磋討論無停晷。故聲動一時。予以躭枯禪。蚤謝筆硯。一鉢雲遊。及守寂空山。盡唾舊習。胸中不留一字。自五臺之東海。二十年中。時或習氣猛發。而稿亦隨棄。年五十矣。偶因弘法罹難　詔下獄。濵九死。既而蒙　恩放嶺海。予以是為夢墮險道也。故其說始存。因見古詩之佳者。多出於征戍覊旅。以其情真而境實也。且僧之從戍者。古今不多見。在唐末則谷泉。而宋則大慧。覺範。二人。在明則唯予一人而<span class='corr'>已</span>。谷泉卒於軍中。所傳者。唯臨終一偈。曰。今朝六月六。谷泉受罪足。不是上天堂。便是入地獄。言訖而化。大慧徙梅陽。則發於禪語。有宗門武庫覺範貶珠厓。則有楞嚴頂論。其詩集載亦不多。顧予道愧先德。所遭過之。而時且久。所遇亦非昔比也。丙申春二月。初至戍所。癘飢三年。白骨蔽野。予即如坐屍陀林中。懼其死而無聞也。遂成楞伽筆記。執戟大將軍轅門。居壘壁間。思效大慧冠巾說法。搆丈室於穹廬。時與諸來弟子。作夢幻佛事。乃以金皷為鐘磬。以旗幟為幡幢。以刁斗為鉢盂。以長戈為錫杖。以三軍為法侶。以行伍為清規。以納喊為潮音。以參謁為禮誦。以諸魔為眷屬。居然一大道場也。故其所說。若法語偈讚。多出世法。而詩則專為隨俗說也。雖未陞法堂。踞華座。拈槌竪拂。而處塵勞。混俗諦。頓入不二法門。固不減毗耶。特少一散花天耳。其說不純。以對機不一。乃應病之藥。固無當於佛祖向上關。其實為上下千載法門。一段奇特夢幻因緣。及蒙賜還初服。之南嶽匡廬。又若夢遊天姥也。二十餘年。侍者福善。日積月累。門人通烱。從居五乳。編次成帙。向有求者。未敢拈出。恐點清淨界中。新安仰山門人海印。請先以詩次第梓之。予知醒眼觀之。如寒空鳥跡。秋水魚蹤。若以文字語言求之。則瞖目空華。終不免為夢中說夢也。天啟元年。歲在辛酉春王正月上元日。匡山逸叟。憨山老人。釋德清。書於枯木菴中。</p>
</div>
<div class='div-other'><a id='mulu1303' />
<div class='div-other'><a id='mulu1304' />
<p class='h2'>征途述懷十章章四句</p><p>矯矯冥鴻。載飛且鳴。哀哀求侶。悲此遠征。<span class='note-inline'>(一)</span>火雲若流。白日如矢。遐征不歸。誰其念只。<span class='note-inline'>(二)</span>濯泉洗耳。<span class='corr'>采</span>薇充飢。我豈無心。彼何人斯。<span class='note-inline'>(三)</span>紫芝英英。白石燦燦。邈矣懷人。夜以達旦。<span class='note-inline'>(四)</span>誰云滴水。可以穿石。孰云忘憂。我心如織。<span class='note-inline'>(五)</span>曰亦可冷。風亦可繫。憂從中來。不知所自。<span class='note-inline'>(六)</span>亭亭長松。猿鶴依只。悠悠白雲。我心逝矣。<span class='note-inline'>(七)</span>載飢載渴。易飡易飲。嗟彼醉夫。難以獨醒。<span class='note-inline'>(八)</span>有酒有旨。寔為友朋。惟玄惟漠。尊罍久空。<span class='note-inline'>(九)</span>嗟彼行人。往來相顧。扣其所以。莫知其故<span class='note-inline'>(十)</span>。</p>
</div>
<div class='div-other'><a id='mulu1305' />
<p class='h2'>感時詩十五章章四句<span class='note-inline'>(有序)</span></p><p style="margin-left:1em">頃聞四方。連年水旱。加以蝗災。民生惶惶。朝不待夕。有司請告　皇慈愍之。內外公府。齊發金穀出賑。百僚仰德。各捐俸一年以助。昔所未有。感之以詩。</p>
<p>上天好生。胡為其愆。斯民逑安。曷為不然。<span class='note-inline'>(一)</span>滔滔洪水。禹則治之。淫雨橫流。孰能禦之。<span class='note-inline'>(二)</span>甘露瀼瀼。時雨如漿。片雲不興。我民惶惶。<span class='note-inline'>(三)</span>雨澤愆期。民之瘁矣。矧此旱魃。為祟甚矣。<span class='note-inline'>(四)</span>蝗飛蔽天。胡為而然。唼膏食脂。使民睊睊。<span class='note-inline'>(五)</span>民之所親。食逾父母。易子而食。斯言良苦。<span class='note-inline'>(六)</span>維皇之天。斯民是愛。斯民之命。皇天是賴。<span class='note-inline'>(七)</span>皇仁浩浩。施金與穀。誰能噀水。使天雨粟。<span class='note-inline'>(八)</span>以敬其天。雨暘時若。以哀其民。所施逾博。<span class='note-inline'>(九)</span>報功之資。上天所司。匪曰同胞。孰能[田/廾]之。<span class='note-inline'>(十)</span>邈矣上古。嘉禾自生。哀哉末運。播植不登。<span class='note-inline'>(十一)</span>蠢蠢之生。予寔同之。皇皇上天。予共戴之。<span class='note-inline'>(十二)</span>安得地肥。不勞民力。安在軒皇。任其食息。<span class='note-inline'>(十三)</span>康衢之民。無時不有。陶唐之化。孰云匪久。<span class='note-inline'>(十四)</span>時之往矣。不可挽也。民生苦矣。不可緩也<span class='note-inline'>(十五)</span>。</p>
</div>
<div class='div-other'><a id='mulu1306' />
<p class='h2'>咏懷<span class='note-inline'>(園中作)</span></p><p>大塊總微塵。滄溟一滴水。茫茫宇宙間。代謝無停止。達人縱大觀。上下千萬紀。歷覧在目前。賢愚可屈指。美惡不足稱。是非安可擬。仲尼重知命。老聃貴忘<span class='corr'>己</span>。惟我大雄尊。超然出生死。世界等浮漚。身心類塵滓。幻化祇如斯。榮辱何憂喜。顛倒任空華。吾視此而<span class='corr'>已</span>。</p>
</div>
<div class='div-other'><a id='mulu1307' />
<p class='h2'>廬陵淨土菴受王性海諸居士齋因懷汪使君</p><p>廬陵一粒米。價重過須彌。須彌尚可碎。此粒無壞時。化為香積飯。轉作淨土資。拈來信口飡。一飽忘百飢。如食金剛屑。終竟透出皮。此土多蓮華。眾妙香芬披。一人坐一華。左右相追隨。光明暎日月。彈指超僧祇。華中少一人。悠悠勞我思。</p>
</div>
<div class='div-other'><a id='mulu1308' />
<p class='h2'>廬陵喜再逢王塘南翁<span class='note-inline'>(有引)</span></p><p style="margin-left:1em">余二十五歲。曾遊青原。晤翁時年五十。今復晤之。又過半矣。宛然在昔。以翁精心白業。色若嬰兒。感故念今。喜而賦贈。</p>
<p>人生一百歲。四分二十五。初逢半之半。再會十之五。君<span class='corr'>已</span>過三分。宛然似初覩。面如嬰兒色。骨似金剛股。心想入蓮華。音聲出天皷。端坐七寶臺。經行眾香樹。不離五蘊身。便是清淨土。打破頻伽瓶。即見華中主。與君雖別離。恰是相逢處。</p>
</div>
<div class='div-other'><a id='mulu1309' />
<p class='h2'>六詠詩</p>
<div class='div-other'><a id='mulu1310' />
<p class='h3'>心</p><p>金翅鳥命終。骨肉盡消散。唯有心不化。圓明光燦爛。龍王取為珠。照破諸黑暗。轉輪得如意。能救一切難。如何在人中。日用而不見。</p>
</div>
<div class='div-other'><a id='mulu1311' />
<p class='h3'>無常</p><p>法性本無常。亦不墮諸數。譬彼空中雲。當體即常住。聖凡皆過客。去來無二路。是生不是生。非新亦非故。智眼明見人。此外何所慕。</p>
</div>
<div class='div-other'><a id='mulu1312' />
<p class='h3'>苦</p><p>夢入大火聚。怕怖多慞惶。正當苦惱時。滴水便清涼。水盡火復然。念慕何慨慷。及至醒眼觀。向者誰悲傷。</p>
</div>
<div class='div-other'><a id='mulu1313' />
<p class='h3'>空</p><p>須彌橫太虗。大地浮香海。六塵蔽性天。四大遍法界。劫火洞然時。此箇壞不壞。何必待燒盡。然後無障碍。</p>
</div>
<div class='div-other'><a id='mulu1314' />
<p class='h3'>無我</p><p>一水作眾味。酸醎苦辣具。以本淡然故。而能成眾事。若實不隨者。安肯隨他去。唯有不隨者。誰能識此趣。</p>
</div>
<div class='div-other'><a id='mulu1315' />
<p class='h3'>生死</p><p>生死不流轉。流轉非生死。若實不流轉。生死無窮已。諦觀流轉性。流轉當下止。不見流轉心。是真出生死。</p>
</div></div>
<div class='div-other'><a id='mulu1316' />
<p class='h2'>苦熱行</p><p>人世苦炎熱。余心何清涼。直以無可觸。故能安如常。譬若火浣布。得之愈增光。視彼區區者。錯然誰敢當。</p>
</div>
<div class='div-other'><a id='mulu1317' />
<p class='h2'>月夜過三峽</p><p>扁舟載明月。隨流競奔頺。帆影似轉變。月光無去來。心境本寂滅。死生安在哉。所寓即常樂。此外俱塵埃。</p>
</div>
<div class='div-other'><a id='mulu1318' />
<p class='h2'>懷淨土詩四首</p><p>嗟哉堪忍土。多慮而為人。憂來百念結。綢繆役其形。眾苦集微軀。臭腐搏青蠅。憒憒不自知。營營竟朝昏。明潔日以虧。汩沒疲精神。安能滌情垢。一旦返而真。長揖大火宅。從此謝囂塵。逍遙清淨土。其樂方無垠我聞至西極。有國名極樂。妙嚴飭宮殿。寶網珠絲絡。天人普集會。光明相暎奪。園林敷雜華。空中散天樂。蓮開八德池。香浮七寶閣。微風吹簷端。雲間響金鐸。眾鳥相和鳴。法音恣宣說。凡情一經耳。眾若當下脫極樂本非遙。駕言十萬億。但能一念淨。觸目現前是。蓮華生欲泥。清涼發焰熾。瓦礫等瓊瑤。寶林出荊<span class='corr'>刺</span>。念結阻山河。想銷破幽滯。險道登坦途。情根證初地。誰知微密中。淨穢苦樂具。試觀空中華。起滅了無際苦因憎愛生。樂從清淨得。譬若夢中人。貴賤匪外覓。情想本無端。苦樂非預設。瞻彼晴空雲。倏忽多變滅。愚者執為真。逐境勞欣慼。達人貴朗照。了罔淨陳習。一悟永不迷。靈淵常湛寂。願乘白毫光。端居極樂國。</p>
</div>
<div class='div-other'><a id='mulu1319' />
<p class='h2'><span class='corr'>采</span>珠行</p><p>灼灼明月珠。產向深淵底。從空撈摝之。魚龍盡驚起。鮫人相抱泣。洒淚忽成雨。腥風撲遠岸。鯨波奔萬里。密網垂天雲。輕帆展鵬翼。一擘川后愁。再擊海若徙。盡剖蚌蛤腹。不補蒼赤髓。安得如意珠。持歸報天子。神光發中夜。龍顏大欣喜。七寶隨所求。四時盡豐美。展轉濟孤貧。利樂無窮已。用賞戰勝功。傳為灌頂祉。罷此批鱗役。聊以釋附髀。滄海不揚波。溝瀆清塵滓。願祝吾皇壽。量同東海水。</p>
</div>
<div class='div-other'><a id='mulu1320' />
<p class='h2'>咏龍</p><p>變化無端倪。噓吸作雲雨。膏澤潤蒼生。滂沱霑下土。倏忽遍九垓。頃刻被寰宇。豈若沙中蟲。與物同臭腐。</p>
</div>
<div class='div-other'><a id='mulu1321' />
<p class='h2'>咏虎</p><p>長嘯發山空。悲風振林木。颯颯秋雨寒。凄凄夜鬼哭。腥膻徒自矜。皮毛甘可服。何如偃鼠安。飲河期滿腹。</p>
</div>
<div class='div-other'><a id='mulu1322' />
<p class='h2'>贈曹溪行脚僧<span class='note-inline'>(有引)</span></p><p style="margin-left:1em">南韶觀察祝公。下車之初。痛念祖庭荒廢。極意整頓且自號為曹溪行脚僧。感而賦贈。</p>
<p>曹溪行脚來。元自曹溪去。久假而不歸。忽憶曹溪路。即墮宰官身。依然無所住。任運大化中。褦襶安能韄。猶記別時言。菩提本無樹。以是不迷人。觸目多感悟。隨緣到故鄉。萬山滿烟霧。未入曹溪門。此心<span class='corr'>已</span>如故。況見昔時人。凄然瀝情素。提起屈眴衣。宛若初分付。椎碎墜腰石。打開寶藏庫。掇出如意珠。獨誇長者富。三車隨所施。諸子忽驚怖。一喝泣鬼神。片言逐狐兔。魍魎頓潛蹤。龍蛇喜交錯。經行寂滅場。往來憑杖屨。穿破磵底雲。踏乾草頭露。瓦礫盡生輝。靈源永不涸。誰知先後身。主賓自相顧。願執漚和鞭。長驅白牛步。</p>
</div>
<div class='div-other'><a id='mulu1323' />
<p class='h2'>酬董國愽崇相過訪曹溪</p><p>君向曹溪來。直入曹溪路。溪上忽逢君。乍見<span class='corr'>已</span>如故。一笑心眼開。主賓忘禮數。促膝坐更深。歷歷披情素。高懷皎氷雪。清言振金玉。俯視六合空。長軀千里步。歲暮事遠遊。理冥無去住。把手送君行。溪橋獨延伫。</p>
</div>
<div class='div-other'><a id='mulu1324' />
<p class='h2'>綠槐社諸子過訊予時掩關未面而去示之以此</p><p>炎炎火宅中。一片清涼地。雖從長者施。實係　君王賜。法侶喜相過。高懷發幽秘。洞見未語心。直達無生意。何必問毗耶。此中真不二。</p>
</div>
<div class='div-other'><a id='mulu1325' />
<p class='h2'>董太史玄宰寫山圖贈予之雷陽賦答</p><p>五臺三伏天。江南臘月樹。孤蹤空裏雲。餘生草頭露。寒熱本無端。南北任去住。隨地足清涼。此中何所慕。</p>
</div>
<div class='div-other'><a id='mulu1326' />
<p class='h2'>癸卯初度自五羊之曹溪舟中作</p><p>今朝五十八。明日五十九。未來不可思。過去何所有。世相空裏花。毀譽鏡中醜。不推羊鹿車。喜隨牛馬走。自愧膝穿蘆。却怪肘生柳。髮散少冠束。面厚多塵垢。戰退生死軍。打碎無明臼。使盡老婆心。笑破虗空口。兩岸既不容。中流非所守。來往任風波。去住絕偕耦。天際望長安。寒空一回首。回首問時人。誰是儂家友。</p>
</div>
<div class='div-other'><a id='mulu1327' />
<p class='h2'>遊方廣寺</p><p>朝披南嶽雲。暮宿方廣寺。岧嶤一徑深。千峰鎻幽秘。儼坐青蓮華。頓入清涼地。流泉和松聲。如對談不二。但絕世間心。莫問西來意。安能結枝棲。以滿居山志。休息芭蕉身。涕唾空華事。從此謝塵氛。永絕生人累。</p>
</div>
<div class='div-other'><a id='mulu1328' />
<p class='h2'>遊南嶽登祝融峰</p><p>我懷南嶽山。夢想四十年。天際七十峰。居常在目前。自愧無羽翰。況為形纏牽。頃踐故人約。始得恣遊盤。攝衣登祝融。一望空楚天。湘流引疋練。星斗如腰纏。去天不盈尺。恍惚隨飛仙。睥睨萬象小。世界如彈丸。身<span class='corr'>已</span>入空虗。足底浮雲烟。若御泠風去。從此超塵寰。回首思古人。三生竟何緣。曹溪一滴水。化為霖雨霑。焦枯發靈芽。法皷醒瞑顛。如何獅子窟。今令狐兔潛。梵宇空寥寥。慧燈昏不然。誰秉照天燭。一破長夜眠。徘徊轉悽惻。飲泣如流泉。安得巨神通。彈指變大千。頓成七寶土。遍地敷金蓮。一覩空中雲。普集諸聖賢。</p>
</div>
<div class='div-other'><a id='mulu1329' />
<p class='h2'>別南嶽山人鄺慕一</p><p>我從曹溪來。擬向山中老。山靈不我欺。滿目雲霞好。歷覧古道場。金沙墮叢篠。嬾殘煨芋處。幽蹤莫可考。遙想磨磚師。成佛苦不早。獅子窟中王。誰能犯牙爪。法雨久不潤。靈苗竟枯槁。嗟我來何遲。臨風增懊惱。幸遇飡霞人。相期出世表。欲與坐深巖。玄言窮要眇。愛此高尚心。真能謝紛擾。蓮華社未開。又取東歸道。良以天屬情。日久縈懷抱。今暫辭雲山。此心終未了。我登江上舟。君隱山中豹。因思李鄴侯。君閒恐不保。但留窗前雲。待我歸來掃。</p>
</div>
<div class='div-other'><a id='mulu1330' />
<p class='h2'>從南嶽東遊江上留別方覺之</p><p>與子江上逢。擬結山中好。相期臥白雲。可共終休老。山靈不我留。拽杖辭窈眇。子亦倦遊人。志在烟霞表。潛神眾妙門。久欲辭紛擾。衷情繫所天。未即恣懷抱。今我駕慈航。揚帆涉浩渺。與子雖別離。因緣猶未了。假我未窮年。重拈一莖草。遲爾婚嫁畢。歸來時尚早。</p>
</div>
<div class='div-other'><a id='mulu1331' />
<p class='h2'>別衡山解嘲</p><p>空林臥不堅。復理東歸櫂。縹緲辭雲山。繾綣縈懷抱。衡嶽七十峰。久欲恣幽討。適來即便去。返遺山靈誚。歸來既<span class='corr'>已</span>遲。言別亦何早。我本山中人。丘壑宿<span class='corr'>已</span>飽。杖屨烟霞生。坐臥麋鹿遶。眼耳不容塵。心光離昏曉。四大如空谷。六根絕紛擾。到處即深山。何必戀枯槁。試問山中人。靜縛何時了。打破琉璃瓶。始識隨緣好。</p>
</div>
<div class='div-other'><a id='mulu1332' />
<p class='h2'>武昌逢石浪岷嶽二禪人還蜀省親因示</p><p>我本行脚僧。忽逢行脚客。借問行脚事。相視無言說。匡廬一片雲。峨嵋千尺雪。箇是行脚心。去來水中月。因思母子情。念念不相隔。今歸承歡顏。恰似未曾別。奉旨不奉甘。問冷不問熱。劈破娘生面。乃見不生滅。方是行脚人。到家之時節。</p>
</div>
<div class='div-other'><a id='mulu1333' />
<p class='h2'>示聞子與病中</p><p>病從有我生。我因煩惱集。煩惱癡愛滋。生死輪不息。情根如機梭。妄想相交織。織成幻妄身。眾苦皆叢積。求出苦方便。慧劍急揮斥。斬斷妄想絲。根境當下寂。一念了無生。四大各歸一。求我不可得。病從何處覓。</p>
</div>
<div class='div-other'><a id='mulu1334' />
<p class='h2'>歸匡山<span class='note-inline'>(有引)</span></p><p style="margin-left:1em">余少志遠遊。三十住山。倏二十年。忽被業風吹入幻海。二十餘年。而此一念。未離寒巖冰雪中也頃幸晚歸匡山。以遂投老。葢年七十二矣。嗟嗟浮世。人生幾何。視此餘生。如西山落日。浮光瞬息。乃為詩以紀之。</p>
<p>浮世無百年。夢遊七十餘。幻海渺洪波。彼岸無方隅。一葦隨天風。飄飄任所如。歷覧周八荒。險阻非一途。神疲力<span class='corr'>已</span>倦。削跡為遠圖。烟霞結夢想。巖穴心久辜。垂老方遂志。拂袖歸匡廬。一超濁世緣。眾念悉<span class='corr'>已</span>枯。千峰抱幽壑。邈與人世殊。七賢列雲中。五老頻招呼。眉目時相對。嘯傲多歡娛。明月有時來。一鏡懸空虗。清光入蓬蓽。照我顏色舒。白髮對青山。形影如冰壺。頹然踞石牀。日夜雙跏趺。返觀未生前。本來一物無。了知幻化緣。胡為有生拘。從此脫紛糺。高登常樂都。</p>
</div>
<div class='div-other'><a id='mulu1335' />
<p class='h2'>寄錢太史受之</p><p>匡廬列雲霄。江湖邈天際。地湧青蓮華。枝葉相鮮麗。睠彼華中人。超然隔塵世。夢想五十年。良緣圖未遂。偶乘空中雲。隨風至吳會。東南美山水。醒藉多佳士。一見素心人。精神恍如醉。未語肝膽傾。清言入微細。相對形骸忘。了然脫拘忌。精白出世心。太虗信可誓。苦海方洪波。願言駕津濟。把別向河梁。遂我歸山志。長揖返匡廬。藏蹤杳深䆳。五老與七賢。日夜常瞻對。誅茅臥空山。烟霞為衣被。視此芭蕉身。一擲如棄涕。緬想未歸人。馳情勞夢寐。安得駕長虹。凌風倏然至。暫謝塵世緣。入我真三昧。</p>
</div>
<div class='div-other'><a id='mulu1336' />
<p class='h2'>歸宗登金輪峰禮舍利塔</p><p>我登金輪峰。一覧乾坤窄。眾山如蟻奔。彭湖小如楪。萬壑吼長風。吹落天邊月。夜靜俯下方。燈火自明滅。身一入空虗。諸想頓消歇。遙念救世尊。法身遍一切。舍利自西來。至人布三業。峰頭立浮屠。莊嚴以金鐵。爰感大丈夫。建剎捨居宅。遂為光明幢。法緣從此結。上下千餘年。清涼解炎熱。嗟彼眾生界。四相轉成劫。禪宮委荊榛。金碧成瓦礫。叢林遭斧斤。孤松獨挺特。根株半剝斷。枝柯將夭折。何期至人來。呪願施膏澤。以此卜重興。法雷震前哲。皮骨日夜長。密茂返生色。果滿金剛心。荒蕪從此闢。法藏自天來。龍光照巖穴。梵宇如雲興。四眾增歡悅。始知淨穢土。轉變隨心別。</p>
</div>
<div class='div-other'><a id='mulu1337' />
<p class='h2'>東林懷古</p><p>少躭遠遊志。夙慕東林師。青山開白社。高賢畢在斯。惜晷刻蓮漏。清修禮六時。淨念絕塵想。極樂為歸期。高風振千載。翹首結遐思。光容如在眼。夢寐相追隨。垂老始攀陟。撫景增餘悲。荒林翳頺垣。草莾重紛披。徘徊三笑處。莓苔露華滋。影堂列羣彥。彷彿見芳規。古砌鎻寒烟。白蓮開污池。香谷發清響。地籟天風吹。邱陵有遷變。至道無改移。師有未了願。重來亦何遲。開林儻如初。高蹤尚可追。山靈久呵護。神運常在茲。我<span class='corr'>已</span>畢命待。濁世從此辭。</p>
</div>
<div class='div-other'><a id='mulu1338' />
<p class='h2'>感遇詩奉酬南康袁使君<span class='note-inline'>(有引)</span></p><p style="margin-left:1em">九漈袁使君。治郡南康。匡南湖山。盡歸化育。不唯斯民戴德。即巖穴之士。儼若端居白毫相中也。棲賢古剎。久墮荒榛。一旦舉而新之。又架籋雲橋。以濟險道。此名山不朽勝事。法雲開創。實感護法精心。承惠寺記。一言足垂千載。勒石告成。俚言致謝。</p>
<p>匡廬高入雲。乾坤鍾秀氣。千峰列重霄。青蓮擁天際。往多飡霞人。藏形養幽秘。一自遠公來。開林結真契。高賢集如雲。清修期出世。山色暎湖光。人境兩相媚。憶昔龍象儔。法幢列如市。睠彼棲賢老。舌根如鼎沸。拈槌竪拂間。直指西來意。誰知千載下。造化潛更替。寶堦墮荒榛。諸天委荊<span class='corr'>刺</span>。長者一莖草。雖拈未見諦。況復野干鳴。難同獅子戲。鐘磬寂無聲。山空神鬼泣。天假至人來。靈山親授記。示現宰官身。隨緣作佛事。法雨潤焦枯。甘霖澤羣卉。一片金剛心。廣布如大地。斯民若嬰兒。慈母相盼睇。吐哺不啜甘。調劑剔所忌。凡在指顧間。鮮不為生計。千里坐春風。荒村無犬吠。頓置含齒氓。儼在葛天氏。政暇多幽況。尋山探靈異。覩此祇陀林。慨發重興志。一舉運斤手。丹榱若雲翼。不日梵宮成。恍忽如天至。神力尚有餘。莊嚴若未備。絕壑架飛梁。長虹帶蒼翠。玉淵臥虬龍。形影如顧視。五老與七賢。鬚眉雲中墜。慈航設險道。往來無困躦。緬懷利濟恩。豈特居方內。每接欬唾餘。玉屑灑肝肺。琬琰勒佳章。片石鍾鼎寄。功德載名山。匡君應列祀。樵歌接梵音。誦祝千萬禩。空谷積雲霞。盡為供奉器。感此希世緣。短吟寫胸臆。願言保遐齡。永錫天人類。</p>
</div>
<div class='div-other'><a id='mulu1339' />
<p class='h2'>有所思</p><p>與君一別數千里。思君不斷如流水。流水東馳去不還。我心如環之無端。舉首望長空。長空杳無涯。揮手邀明月。明月有來時。光影縱相顧。可望不可攀。安得君容如滿月。使我一見開心顏。</p>
</div>
<div class='div-other'><a id='mulu1340' />
<p class='h2'>觀侯生畵山水謌</p><p>侯生貧壓夷門客。執轡何人過其宅。獨有丹青思入神。風流足可稱癡絕。一室懸罄冰雪清。烟雲時向毛孔生。空中麋鹿時時走。暗裏山靈夜夜驚。晝長閉戶門却掃。梁肉不足烟霞飽。含濡墨汁當醍醐。時人却怪形容好。頻年甲子六六支。居間一半常苦飢。尺布斗粟博美酒。清泉白石令人嗤。有時獨向街頭立。見人未語先羞澁。都言窮骨軟如泥。誰信剛腸勁似鐵。三江五湖波浩蕩。千巖萬壑爭奇狀。閒披絹素淡揮毫。一齊撮在眉尖上。入山尋討橛木株。松下一見歡相呼。喫茶只恨千鍾少。問法從來半字無。老失肚大舌頭長。吞吐萬里明月光。星辰散落無收拾。君堪與我為奚囊。留君且向山中臥。白雲片片青天幕。渴飲清流嚼紫芝。海枯石爛從他那。</p>
</div>
<div class='div-other'><a id='mulu1341' />
<p class='h2'>曇花精舍歌贍祇園逸史杜將軍韜英</p><p>我昔遨遊妙嚴國。眼見曇花白似雪。花下林林大士身。容儀光照黃金色。此花不是等閒開。千年一度方苞胎。至人將現花先發。獨為因緣大事來。大事因緣非一類。千百億身皆度世。三乘八部應念周。十方法界隨心至。或現天大將軍身。威風八面如天神。萬里橫行略無敵。欃槍盡掃清烟塵。變化無端甚希有。亦似曇花開笑口。月下吹笙鳳鳥來。馬上揮戈獅子吼。一開便作人間瑞。人與花神兩無二。人效祇陀布地心。花作園林功德事。將軍用武不離禪。精舍小築祗園邊。對花心入無生國。閉戶身居極樂天。殺機盡是降魔智。色香妙露西來意。見色聞香法界空。當場戰入三摩地。氤氳造化花中主。文彩縱橫邁今古。陽春號令發雷霆。風雲變態驅龍虎。園林廣大花無恙。精舍剛剛方一丈。古今天地芥裏空。世界山河鏡中像。曇花入鏡倍精神。將軍亦是鏡中人。萬里懸空如對面。眼聽何如耳見真。我亦祇園花下史。時時灌溉禪那水。五蘊蔓草久芟除。四大幻身沒依止。拋向炎荒如露布。鑊湯爐炭無回互。忽見花間舊主人。寄聲莫忘來時路。</p>
</div>
<div class='div-other'><a id='mulu1342' />
<p class='h2'>木菴歌<span class='note-inline'>(有引)</span></p><p style="margin-left:1em">淨泰禪人。更字木菴。南<span class='corr'>皋</span>居士有贈。因戲書之。</p>
<p>枯木菴。枯木菴。象嶺巖前獅子龕。拳枝奇曲無可攀。霜葉雲披何藍毿。望之若杌不足取。就之枯槁如真參。雪老堂中如著此。文殊前後何三三。我<span class='corr'>已</span>老朽識海乾。與爾同坐枯木菴。</p>
</div>
<div class='div-other'><a id='mulu1343' />
<p class='h2'>烏夜啼</p><p>寒林積雪白日西。慈烏啞啞枝上啼鴟梟在巢未敢棲。飢不得食情慘悽。虞人網羅亦何密。飢烏之肉不足食。何事綢繆日夜求。返哺不遂情何極。母子分飛兩不全。況復母死歸黃泉。啼聲不絕如杜䳌。令子抱恨遺終天。啼烏啼烏真可憐。虞人忽死鴟梟殲。明明天道何昭然。</p>
</div>
<div class='div-other'><a id='mulu1344' />
<p class='h2'>遊浮山歌</p><p>空中一島攢青霞。宛如香海浮蓮花。巖龕石寶簇花蕊。又如帝網珠交加。我來遙登華藏界。一開雙眼無遮礙。周圍行樹影重重。分明炳若瓶中芥。橫空殿閣雲中影。法身不動青山穩。飛來花氣暗香浮。習習侵人重衲冷。拽杖撥開巖中霧。怪石崢嶸若棋布。指點還如數列星。一噴青天洒飛唾。石門磴道一線通。側身半壁足不容。猿行鳥度亦不易。如何使我筋力窮。攀蘿直上妙高頂。眼底湖光霞布錦。足未離地身含空。回看一似冰壺影。小轉還過會聖巖。巖廊石室何奇哉。遠祖因棋善說法。黑白未兆令人猜。度溪西上蓮華石。朵朵金蓮從地出。徘徊不見華中人。但聽松風廣長舌。回禮金谷丈六身。虗明無地容纖塵。劫火洞然此不壞。始信蒼巖是本真。我欲誅茅依石室。餘生借此藏蹤跡。儻得安眠白日高。身心世界都拋擲。如何捨此從他去。一葉浮空都是寄。不若快便早歸來。休教猿鶴常相憶。華藏從來是故宅。行盡十方出不得。潛身頓入一微塵。何人於此知消息。</p>
</div>
<div class='div-other'><a id='mulu1345' />
<p class='h2'>擔板漢歌<span class='note-inline'>(有引)</span></p><p style="margin-left:1em">徑山法窟。自大慧中與臨濟之道。相續慧命。代不乏人。近來禪門寥落。絕響久矣。頃一時參究之士。坐滿山中。至有一念瞥地。當體現前。得大自在者。惜乎。坐在潔白地上。不肯放捨。以為奇特。不知返成法礙也。教中名為所知障。所以古云。直饒做到如寒潭皎月。靜夜鐘聲。隨叩擊以無虧。觸波瀾而不散。猶是生死岸頭事。所謂荊棘林中下脚易。夜明簾外轉身難。名抱守竿頭。靜沉死水。尚不許坐住。況有未到瞥地。偶得電光三昧。便以為得。弄識神影子者乎。此參禪得少為足。古今之通病也。恐落世諦流布。疑誤多人。因有請益者。乃笑為擔板漢歌。以示之。歌曰。</p>
<p>擔板漢。擔板漢。如何被他苦相賺。只圖肩頭輕。不顧脚跟絆。縱饒擔到未生前。早<span class='corr'>已</span>被他遮一半。者片板。項上枷。渾身骨肉都屬他。若不快便早拋却。百千萬劫真冤家。行也累。坐也累。明明障礙何不會。只為當初錯認真。清門淨戶生妖魅。開眼見。閉眼見。白日太虗生閃電。乾闥婆城影現空。癡兒認作天宮殿。要得輕。須放下。臭死蝦蟇爭甚價。烏豆將來換眼睛。魚目應須辨真假。有條路。最好行。坦坦蕩蕩如天平。但不留連傍花柳。管取他年入帝京。捨身命。如大地。牛馬駝驢不須避。果能一擲過須彌。劍樹刀山如兒戲。若愛他。被他害。累贅多因費管帶。一朝打破琉璃瓶。大地山河都粉碎。我勸君。不要擔。髑髏有汁當下乾。分身散影百千億。從今不入死生關。</p>
</div>
<div class='div-other'><a id='mulu1346' />
<p class='h2'>聞沈朗臞掩關姑蘇城中歌以寄之</p><p>火宅炎炎夢未醒。塵中一片清涼境。<span class='corr'>但</span>見燎空烈焰高。道人一念如冰井。市聲喧闐奔萬馬。日夜不休何為者。耳根寂滅心不生。看來盡是空中假。妻子對面如化人。返觀亦似鏡中身。終朝相見不相識。兩眼何處容纖塵。有時神遊華藏界。揮毫一灑胸中塊。<span class='note-inline'>(朗善丹青)</span>。</p>
<p>水光山色影重重。交羅攝入無障礙。有時坐入蓮華土。地平如掌金沙布。八德池中菡萏開。香風一觸心開悟。方丈一室無壁落。量含法界同寥廓。十方海會入其中。坐參更不勞行脚。匡廬萬丈懸太虗。與君恰似同室居。不出不入不來往。問君此際心何如。</p>
</div>
<div class='div-other'><a id='mulu1347' />
<p class='h2'>從軍詩<span class='note-inline'>(有引)</span></p><p style="margin-left:1em">余以弘法罹難。蒙　恩發遣雷陽。丙申春二月入五羊。三月十日抵戍所。時值其地饑且癘。<span class='corr'>已</span>三歲矣。經年不雨。道殣相望。乓戈滿眼。疫氣橫發。死傷蔽野。悲慘之狀。甚不可言。余經行途中。觸目興懷。偶成五言律詩若干首。久躭枯寂。不親筆硯。其辭鄙俚。殊不成章。而情境逼真。諒非綺語。聊紀一時之事云。</p>
<p>楚澤非炎徼。行吟愧獨醒。瘴烟千嶂黑。宿草四時青。颶觸秋濤怒。人靳厲鬼靈。從來皆浪跡。今日更飄萍。火宅誰堪避。清涼自可求。天低偏近日。樹老不知秋。海月心何寂。空雲思欲浮。却憐無住客。今復寄炎洲。舊說雷陽道。今過電白西。萬山嵐氣合。一錫瘴烟迷。末路隨蓬累。殘生信馬蹄。那堪深樹裏。處處鷓鴣啼。遠道經行地。孤雲獨可憑。有家俱是客。無累即為僧。毒霧熏心醉。炎風透骨蒸。翻思舊遊處。儼若履層冰。</p>
<p>行脚原吾事。擔簦固所能。心懸萬里月。肩荷一枝藤。吃食愁蠻語。安禪喜俗僧。降魔空說劍。今日始先登。</p>
<p>出世還行役。誰悲道路難。長戈聊當錫。短髮不勝冠。沆瀣餘三島。炎蒸厲百蠻。天南回首處。落日是長安。</p>
<p>皇天無不覆。豈獨外遐荒。曲折吾生短。驅馳世路長。但知心似雪。忽覺鬢如霜。隨地堪埋骨。君恩詎可忘。昔住清涼界。今登熱惱天。燠寒風氣別。南北地形偏。萬里同明月。千山隔暝烟。塞鴻書縱寄。不過雁峰前。</p>
<p>髫年從白業。垂老脫緇衣。豈是君恩薄。多應世道違。烟霞行李少。冰雪眼中稀。莫問前途事。家山到處歸。曉起占天候。星河曙色分。潮吞丹鳳日。山吐毒龍雲。飄泊還鷗侶。棲遲憶鹿羣。誰知逃世客。臨老學從軍。此日天涯道。艱虞祇自憐。海風腥釀雨。山氣毒含烟。畏路從人後。衝泥向馬前。始知行役苦。多在戍兒邊。旅宿悲寒食。兵戈老歲年。身經九死後。心是未生前。北伐思山甫。南征憶馬淵。梅花何處笛。聽徹不成眠。</p>
<p>竄逐辭金地。窮荒到海涯。雲容飛赤鳥。星尾曳丹蛇。棄杖林成久。揮戈日未斜。天南并塞北。是處有胡笳。</p>
<p>一鉢從師旅。孤征任轉蓬。形骸乘野馬。心事托冥鴻。雲出蒼梧白。霞蒸海日紅。吾生久<span class='corr'>已</span>棄。不待此時空。</p>
<p>浮世甘為客。勞生恨此身。舌存終是苦。道在豈稱貧。渴鹿爭趨燄。飢烏習近人。滄桑雖未變。何地不飛塵。一息餘生贅。千山去路長。問途逢牧馬。挾䇿耦亡羊。衷熱三秋日。心寒六月霜。所經如蹈鑊。安敢任踈狂。幻跡元無住。逢山即當歸。因看前路窄。轉見此生微。時抱桑間餓。常懷漂母飢。所欣無臘月。不望寄寒衣。</p>
</div>
<div class='div-other'><a id='mulu1348' />
<p class='h2'>獨坐</p><p>浮世吾身外。勞生逆旅中。誰能一隻眼。豁盡十方空。碧海飛涼月。青林散曉風。胡牀箕踞坐。瀟洒意無窮。</p>
</div>
<div class='div-other'><a id='mulu1349' />
<p class='h2'>晚歸營門</p><p>混俗希忘象。臨戎想牧羝。前驅[利-禾+殳]忍草。左袒抝伽黎。落日江容醉。歸雲樹色迷。行藏同倦鳥。漸漸向人低。</p>
</div>
<div class='div-other'><a id='mulu1350' />
<p class='h2'>庚子歲即事四首</p><p>豹虎中原遍。星軺日夜馳。詔無哀痛字。人有向隅悲。遠探驪龍窟。深批弱木枝。乾坤聊俯仰。愁絕一雙眉。</p>
<p>清海初收捷。珠厓始罷征。劍門飛赤羽。閣道走羗兵。帝聽懷柔遠。王師耻戰爭。蠻夷應繫長。不見請長纓。</p>
<p>滿目黃塵暗。披肩短髮垂。江湖歸路杳。鷗鷺傍人疑。康濟思今日。安危望此時。從來貂珥重。寧不愧恩私。</p>
<p>生事人甘拙。干戈鼎沸騰。金珠欣積累。菅草畏追徵。國是誰堪定。天心未可憑。南熏何日奏。一為洗炎蒸。</p>
</div>
<div class='div-other'><a id='mulu1351' />
<p class='h2'>過三峽</p><p>萬壑奔流下。千山紫翠連。帆飛三峽雨。人入九秋天。客路浮雲外。歸心落日前。吾生猶未<span class='corr'>已</span>。江漢是餘年。</p>
</div>
<div class='div-other'><a id='mulu1352' />
<p class='h2'>宿清溪驛夢得草蟲鳴斷岸沙鳥宿寒汀之句因續成詩</p><p>遡流遵遠渚。旅洎傍孤亭。月隱山容淡。魚潛水氣腥。草蟲鳴斷岸。沙鳥宿寒汀。最惜飄零者。浮生夢未醒。</p>
</div>
<div class='div-other'><a id='mulu1353' />
<p class='h2'>酬朱叔祥惠斑竹禪几</p><p>半榻供禪寂。支頤臥白雲。虗心偏愛我。高節獨憐君。細拭含湘淚。精裁泣楚文。最宜調病骨。從此絕塵氛。</p>
</div>
<div class='div-other'><a id='mulu1354' />
<p class='h2'>林參軍從余入山</p><p>戎馬身經老。風烟鬢<span class='corr'>已</span>班。骨疲仇鐵甲。心冷愛青山。木札禪離味。茶香事儘閒。白雲欣共住。肯放出松關。</p>
</div>
<div class='div-other'><a id='mulu1355' />
<p class='h2'>重修曹溪採木入山</p><p>一水縈紆入。羣峰夾岸迴。人疑秦代住。僧似竺乾來。竹樹連雲長。田疇逐地開。誰知五嶺曲。亦自有天台。</p>
</div>
<div class='div-other'><a id='mulu1356' />
<p class='h2'>伐木</p><p>百尺由萌蘖。孤根出草萊。歷窮烟瘴苦。聽盡鶴聲哀。用大應非折。裁成豈是災。祇憐今夜月。空自照莓苔。</p>
</div>
<div class='div-other'><a id='mulu1357' />
<p class='h2'>小金山坐月</p><p>藏海浮香剎。華幢湧梵宮。青螺呈寶髻。滿月現慈容。世界平如掌。江流淨似空。應憐驅逐者。俱墮法身中。</p>
</div>
<div class='div-other'><a id='mulu1358' />
<p class='h2'>腰沽道中</p><p>荒途無遠近。曲折似兼程。地逐河流轉。人依鳥道行。雲間孤鶩沒。木末片帆輕。回首長安路。難聞塞雁聲。</p>
</div>
<div class='div-other'><a id='mulu1359' />
<p class='h2'>太平驛</p><p>䇿馬望郵亭。長途舊所經。終朝嵐氣白。十月燒痕青。面熱<span class='corr'>檳</span>榔醉。神昏海霧腥。孤城笳皷動。悲壯不堪聽。</p>
</div>
<div class='div-other'><a id='mulu1360' />
<p class='h2'>曉行</p><p>殘月掛城頭。征笳慘客愁。北風吹短鬢。凉露溼重裘。野燒連營壘。邊烽暗戍樓。孤雲聊淡伫。瀟洒竟如浮。</p>
</div>
<div class='div-other'><a id='mulu1361' />
<p class='h2'>化州道中</p><p>崗巒盤廣漠。曲折不知層。夾路疑函谷。居人似武陵。林深藏虎豹。天遠擊鸇鷹。何事風塵道。驅馳一老僧。</p>
</div>
<div class='div-other'><a id='mulu1362' />
<p class='h2'>化州</p><p>孤征過萬里。道遠慨逾深。山色蚺蛇氣。人言鴂舌音。蘧廬今日事。冰雪一生心。縱有參天木。難同祇樹林。</p>
</div>
<div class='div-other'><a id='mulu1363' />
<p class='h2'>石城</p><p>行穿窮谷口。樹杪見天涯。野曠留殘照。城荒帶落霞。飢驅忘力倦。欲速較途賒。薄暮投山館。安眠似到家。</p>
</div>
<div class='div-other'><a id='mulu1364' />
<p class='h2'>橫山堡</p><p>羣山低赴壑。一水到迴村。平野開炎徼。邊陲列戍屯。民生空歲月。時序失寒溫。莫謂天涯遠。扶桑近日暾。</p>
</div>
<div class='div-other'><a id='mulu1365' />
<p class='h2'>至鮫宮</p><p>修途煩足力。廣衍入平川。地勢南溟盡。珠光北斗連。遠山低並樹。大海立齊天。望若垂雲翼。帆開摝寶船。</p>
</div>
<div class='div-other'><a id='mulu1366' />
<p class='h2'>癸卯春日大廉即事</p><p>炎方風物異。歲事總難期。臘盡蟲無蟄。春來鳥不知。荳花開舊莢。榕葉落新枝。因憶燕山雪。陽和似有私。</p>
</div>
<div class='div-other'><a id='mulu1367' />
<p class='h2'>春日偶成</p><p>瓊海積春陰。炎蒸宿霧深。賽蘭香作瘴。勒竹苦成林。莫問勞生計。單看近死心。自嫌鬚髮累。日日愛抽簪。</p>
</div>
<div class='div-other'><a id='mulu1368' />
<p class='h2'>放船</p><p>秋水芙蓉滿。扁舟一葉輕。安流猶故宅。飄泊是歸程。踈雨炎蒸退。清風縠浪生。往來隨所適。不信鷓鴣鳴。</p>
</div>
<div class='div-other'><a id='mulu1369' />
<p class='h2'>中流望飛來寺</p><p>兩岸山垂影。千峰倒入空。雲間飛鷲嶺。水底現龍宮。細落天花雨。長鳴地籟風。急流將繫舫。小可不相容。</p>
</div>
<p class='juan'>憨山老人夢遊集卷第四十七</p></div>
</div><!-- end of div[@id='body'] -->
</body></html>