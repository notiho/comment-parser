<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>般若心經釋義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 540-A 般若波羅蜜多心經略疏序</p><p class="byline">唐翻經沙門賢首大師　法藏　著</p><p>夫以真源素範。沖漠隔於筌罤。玅覺玄猷。奧賾超於言象。雖真俗雙泯。二諦恒存。空有兩亡。一味常顯。良以真空未嘗不有。即有以辨於空。幻有未始不空。即空以明於有。有空有。故不有。空有空。故不空。不空之空。空而非斷。不有之有。有而非常。四執既亡。百非俱遣。般若玄旨。斯之謂歟。若歷事備陳。言過二十萬頌。若撮其樞要。理盡一十四行。是知詮真之教。乍廣略而隨緣。超言之宗。性圓通而俱顯。般若心經者。實謂曜昏衢之高炬。濟苦海之迅航。拯物導迷。莫斯為最。然則般若以神鑑為體。波羅蜜多以到彼岸為功。心顯要玅所歸。經乃貫穿言教。從法就喻。詮旨為目。故云般若波羅蜜多心經。</p>
<p style="margin-left:1em">此序文約義豐。辭無枝葉。玩其真空。未甞不有。即有以辨於空。<span class='note-inline'>(云云)</span>十二轉語。撥出一個真空實相親切嚴密。非具雙眼者。莫能言也。愚每誦斯文。爽酥毛骨。得其印券者多矣。固不可掩師之善。亦不敢自私於心。敬錄卷端。以公天下為後來同志者的。</p>
<p style="margin-left:1em">觀光</p>
</div>
<div class='div-xu'><a id='mulu2' />
<p class='h1'>No. 540-B 般若波羅蜜多心經釋義序</p><p>佛說心經。首尾五十三言。能了一十二部大藏經中之玅義。非他經可比。故謂之了義心經。經謂之心者。心所以至宰乎一身。而運用乎百骸者也。夫心之時義大矣哉。何後之註解者。與經文無所發明。惟唐高僧賢首。諱法藏者。所註心經略疏。及真覺諱文才者。註慧燈集。盡略疏之詳。此二家之註。不離本文。義理切實。但言淡意清。科條繁細。初機學者。神流氣矂。一時觀之。無入頭處。其次如潛溪宋先生。會賢首宗泐孤山古雲等諸師之解。而為解者。其義雖明。不無闕略。噫。甚矣此經之不可以漫然註解。而註解者之難也。且佛經三藏。曰經曰律曰論。凡謂之經與律者。皆世尊金口宣揚。一入阿難尊者之耳。始終不訛一字。佛至雙林。勅阿難。將四十九年所說之法。彚集成經。凡諸經首。必用如是我聞四字。蓋示以述而不作之意也。又佛住世時。在會菩薩。如文殊普賢觀音勢至等。為十方無量菩薩之首。俱未見其說法。縱有所說。非佛之言。阿難安敢收攝入藏。以水參乳乎。爰是而知。心經為世尊所說無疑矣。不然。何略疏謂此一十四行之經。其文雖簡。而義悉備。即能統攝六百卷中之要妙。則此即諸經之總持也。略疏又以觀自在至度一切苦厄。目為略標綱要分。舍利子<span class='corr'>已</span>下。目為廣陳實義分。據此條目綱領而詳之。始知心經之脉絡。所謂開萬古之群蒙者此耳。蓋心經之旨。在於般若。三世諸佛依之。即得菩提。十地菩薩依之。即證涅槃。明般若者。四諦等法。皆不足憶也。故曰。千日學法。不如一日學般若。出世之流。可踰般若而慕他法乎。愚以淺見薄識。豈敢好異與老宿強辯。亦不敢妄為註解。以愚後來。惟據賢首文才二師之解而衍說之。間有竊附<span class='corr'>己</span>意。補其闕略。亦乃一得之愚。庶使初機學者。不至如矮人觀場。未必無小補云。</p>
<p style="margin-left:1em">旹萬曆丁亥春福建延乎嘿壺謝觀光書于錢塘紫陽洞天深處</p>
</div>
<div class='div-other'><a id='mulu3' />No. 540
<p class='juan'><a id='mulu4' />般若波羅蜜多心經釋義</p><p class="byline">閩劍一笠道人嘿壺謝子　觀光　釋</p><p class="byline">武林有髮僧了幻前進士　胡孝　校</p><p><span class='note-inline'>(佛謂世間一切男女。無分貴賤。但肯一念)</span>觀<span class='note-inline'>(心。則其人)</span>自<span class='note-inline'>(性就)</span>在。<span class='note-inline'>(不用擬議安排。何也。自性在窮。應物有主。則事不能擾。何安樂如之。此觀字法門。即萬行之樞也。清涼云。萬行束為六度。六度攝歸三學。戒定慧也。三學攝歸止觀。止觀本乎一心。止乃伏結之初門。觀乃斷惑之正要。苟脩止觀。萬事畢矣。人若一念不觀。則心<span class='corr'>已</span>惑於物。心既溺物。諸惱兢臻。自在之樂。安可得乎。今學觀者。勿觀之目。宜觀之心。心觀其體。即得自在。忘體觀物。即生煩惱。觸目皆物。孰能不觀。惟觀不悖體。用即靈妙。如是觀心。立成佛道。經云。平等真法界。無行無能到。若能間觀心。能行亦能到。略疏以觀自在菩薩為句者。指觀心之人也。非實有一菩薩以承其名耳。儂謂觀自在一句。乃學佛之綱領也。行深般若者。乃脩菩薩之綱領也。今之欲脩)</span>菩薩<span class='note-inline'>(之道者。其法頗繁。須要先)</span>行<span class='note-inline'>(法空)</span>深般若<span class='note-inline'>(之智慧。得)</span>波羅蜜多。<span class='note-inline'>(到寂淨涅槃彼岸之)</span>時。<span class='note-inline'>(然後始能)</span>照見五蘊<span class='note-inline'>(之陰翳原無體質。依人之性而生。今證涅槃。則彼諸蘊。隨照)</span>皆<span class='note-inline'>(歸)</span>空<span class='note-inline'>(假。惟有涅槃獨露。蓋因先證涅槃。次破五蘊。然後始)</span>度<span class='note-inline'>(脫)</span>一切<span class='note-inline'>(罣礙恐怖顛倒夢想之)</span>苦厄。<span class='note-inline'>(不是先度苦厄。故略疏云。證見真空。苦惱斯盡。始遠離分段變易二種生死。今之學者。下手即泥閉目靜坐。掃除妄想。希俟妄盡。而見真性。如是行者。大違佛旨。豈知妄若塵沙。以眾生知見。焉能出脫。儂謂欲除塵妄。須證涅槃。欲證涅槃。須行般若。般若不行。則涅槃不證。涅槃不證。則苦厄難除。所以心經。以般若為宗矣。此上二節。略疏目為略標綱要分。即學佛學菩薩之二綱領也。下文廣陳實義分。即其教中八條目也。心經義理。離諸禪律。純粹輕清。非上智莫能了。佛會上智。舍利子其人也。彼時佛將廣陳條目。特呼智慧第一之弟子)</span>舍利子<span class='note-inline'>(曰夫。)</span>色<span class='note-inline'>(蘊)</span>不異<span class='note-inline'>(乎真)</span>空。<span class='note-inline'>(真)</span>空<span class='note-inline'>(亦)</span>不異<span class='note-inline'>(乎)</span>色<span class='note-inline'>(蘊。此一節。略疏目為空假無礙觀。佛又曰。)</span>色<span class='note-inline'>(蘊)</span>即是<span class='note-inline'>(真)</span>空。<span class='note-inline'>(此節從假入空觀。真)</span>空即是色<span class='note-inline'>(蘊。此節是從空入假觀。其餘四蘊。佛省文總括之曰。)</span>受想行識<span class='note-inline'>(之四蘊。)</span>亦復如是。<span class='note-inline'>(色蘊四轉語一般而轉矣。此節因上文。五蘊皆空。及觀字法門而發也。略疏曰。觀色即空。以成止行。觀空即色以成觀行。空色無二。即止觀俱行。方為究竟也。夫色空二字。學者自須明白。切勿隨聲附和。此色不異空之空。不是沒有了。乃人人身中真性實有之名也。色者。非特眼見者是。聲香觸法。皆色也。乃身外一切事物之名也。所謂不異。又曰即是。乃教人和光同塵。混色融空之意。切忌避喧趨寂。此是醫那除妄想。求真性者之病也。學者若悟般若。以般若涉事。即事亦成般若。若明事即般若。應物亦無妄矣。慧燈云。事虗而理實。以實應虗。如水奪波。波相自盡。解斯法者。不動步。可疾證菩提。但此心境一如之空如來藏。障重福薄者難當。佛憫我等。不悟衣中之珠。重呼舍利子。形容此實相如來藏。佛告)</span>舍利子<span class='note-inline'>(曰。)</span>是諸<span class='note-inline'>(五蘊之)</span>法<span class='note-inline'>(塵若)</span>空<span class='note-inline'>(了之時定要顯出一個空了之)</span>相<span class='note-inline'>(狀出來。方契實際之理。不然即墮在那法空之空中去矣。此相非空非有。甚難形容。佛於下文。提出不生不滅等兩頭機。證出中間之奇貨。儂謂此節。乃是直指實相門。略疏就位釋不生不滅。謂在道前凡夫位。以諸凡夫。死此生彼。流轉長劫。是生滅位。真空離此。故云不生不滅。儂就性釋。謂諸聲聞小乘。迷時逐物妄起則為生。悟時離物妄息則為滅。因其未證空相。不生即滅。不滅即生。動靜只此兩頭忙。若具真空實相者。應物動時。見透物是有外緣虗假。不隨物往。以其有空相表之耳。雖曰念生。其實生亦)</span>不生。<span class='note-inline'>(應了念慮靜時。似乎寂滅。彼滅中。却有實相。故滅亦)</span>不滅。<span class='note-inline'>(略疏就位釋不垢不淨。謂在道中菩薩等位障染之垢。雖未消盡。而清淨之行<span class='corr'>已</span>脩。名垢淨位。真空離此。故云不垢不淨。儂就性釋。以緣覺中乘之人。厭喧求寂。故其知見有垢有淨。惟悟空相之人。應物居塵之時。亦)</span>不<span class='note-inline'>(見其污)</span>垢。<span class='note-inline'>(應了心性恬靜之時。亦)</span>不<span class='note-inline'>(見其清)</span>淨。<span class='note-inline'>(略疏就位釋不增不減。謂在道後佛果位中。生死惑障。昔未盡而今盡。是減也。脩生萬德。昔未圓。而今圓。是增也。真空離此。故云不增不減。儂就性釋。謂上乘之人。悟則明生。似乎有增。迷即明失。似乎有減。若證真空實相之人。以實相非因聖有。故在聖位之時。)</span>不<span class='note-inline'>(見其有所)</span>增<span class='note-inline'>(長。性相本來具足。故在凡位。亦)</span>不<span class='note-inline'>(見其有所)</span>減<span class='note-inline'>(缺。夫證實相之相者。不淪空。不滯有。謂之清淨妙色身。佛謂惟此一事實。餘二即非真。孰能信悟踐此真空實相之形者。五蘊不照而自空。六根不滌而自淨。六塵不掃而自清。六識不轉而自智。無量法門。皆為此真空實相之相。一法之所攝也)</span>是故<span class='note-inline'>(此真)</span>空<span class='note-inline'>(實相之)</span>中。無<span class='note-inline'>(諸)</span>色<span class='note-inline'>(蘊之障。亦)</span>無受想行識<span class='note-inline'>(之障。有此實相之法。即不用餘法。故曰。亦)</span>無<span class='note-inline'>(滌)</span>眼耳鼻舌身意<span class='note-inline'>(六根之法。亦)</span>無<span class='note-inline'>(掃)</span>色聲香味觸法。<span class='note-inline'>(六塵之法。亦)</span>無<span class='note-inline'>(轉十八界中)</span>眼界<span class='note-inline'>(之小法。)</span>乃至無<span class='note-inline'>(轉)</span>意識<span class='note-inline'>(等十八)</span>界<span class='note-inline'>(之法。略疏目此節為法相開合門。夫空相門中。非特無此數法而<span class='corr'>已</span>。亦)</span>無<span class='note-inline'>(十二因緣法中)</span>無明<span class='note-inline'>(之可破。何也。夫無明一悟即是真空。真空一迷。復成無明。無明既因迷而右。因悟而無。雖無定體。心若一迷。無明即至。固不可言其絕盡無矣。故曰)</span>亦無無明盡。<span class='note-inline'>(夫此空相無明。原非兩物。永嘉曰。無明實性即佛性。幻化。空身即法身。此言甚覺有味。苦厄生於無明。故無明。乃是十二因緣之首惡。今悟空相。既<span class='corr'>已</span>無之。則其餘黨。緣行。緣識。緣名色。緣六入。緣觸。緣受。緣愛。緣取。緣有。亦皆無之。非但無此止矣。)</span>乃至無<span class='note-inline'>(諸)</span>老死。<span class='note-inline'>(人既有身。必有老死。今說無之。佛就性言。以人真性。萬劫不壞。無死無生。故曰無老死。本性雖無老死。色身未<span class='corr'>免</span>有老死。豈可謂其絕盡無矣。故曰)</span>亦無老死盡。<span class='note-inline'>(此節。略疏目為緣起逆順門。非但<span class='corr'>已</span>上諸法。不若實相省力。至於四諦之法。雖為大乘之法寶。真空亦能兼攝。故曰。實相門中。亦)</span>無苦集滅道<span class='note-inline'>(四諦之法也。此節。略疏目為染淨因果門。詳解在釋疑中。下文無智亦無得一節。略疏目為境智能所門。外境。即所也。內智。即能也。學者由有般若內能之智。而見實相之理。因得此理。始無<span class='corr'>已</span>上外境諸法之所。法所今既無之。猶存智理未去。此節甚難形容。為設一喻。實見之理喻藥方。諸法之擾喻疾病。般若之智喻藥石。法空何用般若。即病愈不可復藥。無病服藥。恐因藥致生他病。法今既空。般若須罄。即無智也。般若雖罄。實見之理猶存。如藥去而方尚在。今者若併其所得之方。亦俱無之。正如剝芭蕉。始剝到此無下手處。惟露出那無病無藥無方之奇貨。故曰)</span>無智亦無得。<span class='note-inline'>(學者學到這箇無所得之田地。邃寂孤危行人絕跡。實無問津處。自要抖擻精神。睜眼作個主張。不然即跌落那昏懵深坑去。萬劫不得出頭來。莫恨某甲今日不說破。要迯生死苦。須由這條路上過。躲閃不得。下文以無所得故一節。是牒前起後之句。略疏謂以者。由也。故者。所以也。謂了生死之學者。由前)</span>以無所得<span class='note-inline'>(為因)</span>故<span class='note-inline'>(後所以能得涅槃菩提之果。此二果〔伏〕無所得而得也。學者若存少有得之心。即為其所礙。二果不可得矣。此經以無所得三個字結於法未。獨無旨乎。即瞿曇老婆心切處。圭峰云。般若以無所得為方便。圓覺以離相為方便者。是也。夫)</span>菩提薩埵。<span class='note-inline'>(造無所得地。由)</span>依。<span class='note-inline'>(那)</span>般若波羅蜜多<span class='note-inline'>(時。)</span>故<span class='note-inline'>(其)</span>心<span class='note-inline'>(中。始)</span>無<span class='note-inline'>(一切名利嗜欲喜怒愛惡之)</span>罣礙。<span class='note-inline'>(因其)</span>無<span class='note-inline'>(諸)</span>罣礙<span class='note-inline'>(了。)</span>故<span class='note-inline'>(纔)</span>無有<span class='note-inline'>(患得患失)</span>恐<span class='note-inline'>(懼)</span>怖<span class='note-inline'>(畏之心矣。菩薩工夫到此。惑不礙心。境不礙智。外無魔怨之怖。即惡緣息也。由此始能)</span>遠離<span class='note-inline'>(聲色)</span>顛倒<span class='note-inline'>(醉)</span>夢<span class='note-inline'>(之情)</span>想。<span class='note-inline'>(到此地□。內無惑障之倒。即惡因盡也。這其間。始)</span>究竟。<span class='note-inline'>(窮盡菩薩所證無死無生)</span>涅槃<span class='note-inline'>(圓寂自在之斷果。夫十方)</span>三世<span class='note-inline'>(一切)</span>諸佛。<span class='note-inline'>(造無所得之地。亦由)</span>依<span class='note-inline'>(那)</span>般若波羅蜜多<span class='note-inline'>(了。)</span>故<span class='note-inline'>(纔證)</span>得<span class='note-inline'>(本來之)</span>阿耨多羅三藐三菩提<span class='note-inline'>(無上正等正覺之智果。龍舒居士註。梵語阿。此云無也。耨多羅。上也。三。正也。藐。等也。菩提。覺也。詳言之曰無上正等正覺。略言之曰。覺也。以人人真性。無得而上之。故云無上。然上自十方諸佛。下至蠢動含靈。此性正相平等。故云正等。覺性圓明普照。無去無來。大周沙界。小入毫〔苦〕故云正覺。得此正覺之果者。所以為佛。即此三界。而離三界。不復輪迴矣。)</span>。</p>
<p><span class='note-inline'>(<span class='corr'>已</span>上之文。乃是有義理之顯般著。令人循文解義。依法脩持。篤信力行者。則魔網自裂。五蘊頓空。六根漸〔爭〕苦厄潛消。佛果必證)</span>。</p>
<p><span class='note-inline'>(<span class='corr'>已</span>下所說之呪。謂之密般若。密者。秘密也。謂不可解說。但令信心持誦。自然災業除。福慧長。有陰助行人進道之功。若貪嗔癡鈍。宿業染習深重未除者。不藉此神呪之力。而能得脫其韁鎻者。決無是理也。佛於下文。先讚密般若呪力之勝妙曰。)</span>故知<span class='note-inline'>(此密)</span>般若波羅蜜多。<span class='note-inline'>(之神呪。不比尋常之呪。乃)</span>是<span class='note-inline'>(解宿世冤業有)</span>大神<span class='note-inline'>(力之)</span>呪。是<span class='note-inline'>(豁人心一切愚鈍之)</span>大明呪。<span class='note-inline'>(諸經皆有神呪。更無一呪高妙過於此呪者。故曰)</span>是無<span class='note-inline'>(更有在此)</span>上<span class='note-inline'>(之)</span>呪<span class='note-inline'>(也。)</span>是無<span class='note-inline'>(更有與此般若呪平)</span>等<span class='note-inline'>(一般)</span>等<span class='note-inline'>(平之)</span>呪<span class='note-inline'>(也。此呪)</span>。能除<span class='note-inline'>(三界眾生)</span>一切<span class='note-inline'>(煩惱災障)</span>苦<span class='note-inline'>(厄之呪。我此讚呪勝妙之語。皆是)</span>真實<span class='note-inline'>(之言。)</span>不<span class='note-inline'>(是)</span>虗<span class='note-inline'>(誑之語也。世尊贊此呪<span class='corr'>已</span>。)</span>故<span class='note-inline'>(即)</span>說<span class='note-inline'>(此密)</span>般若波羅蜜多<span class='note-inline'>(之)</span>呪。即說<span class='note-inline'>(其)</span>呪曰。</p>
<p class="dharani">揭諦揭諦。波羅揭諦波羅僧揭諦。菩提薩婆訶</p>
<p style="margin-left:1em">默老所釋心經。理直義貫。甚利初機。由茲始達本文二百六十字。獨闡般若。實諸佛菩薩成果之正因。雖辟支緣覺聲聞。尚未知有其要。凡夫闡提外道。豈能傾信其神。又非高遠。在人一念轉間顯密。果能併行不悖者。非佛口所生之子而何。</p>
<p style="margin-left:1em">了幻僧䟦</p>

<p class='juan'>般若波羅蜜多心經釋義<span class='note-inline'>(終)</span></p></div>
</div><!-- end of div[@id='body'] -->
</body></html>