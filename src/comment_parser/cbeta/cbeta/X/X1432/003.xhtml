<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無明慧經禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu57' />壽昌無明和尚語錄卷三</p><p class="byline">住福州鼓山湧泉寺嗣法小師元賢重編</p>
<div class='div-other'><a id='mulu58' />
<p class='h1'>峩峯問答</p><p>問。世尊開堂四十九年。談經三百餘會。為甚末後拈花示眾。乃至飲光微笑。便言不立文字教外別傳。正法眼藏密付與汝。未審作麼生說箇密付底道理。</p>
<p>師呵呵大笑曰。明瞞猶可。暗騙難當。</p>
<p style="margin-left:1em">頌曰。劃斷巫山十二峰。孤明一鑑暎晴空。人天百萬皆驚駭。真勝全歸掌握中。</p>
<p>問。世尊初降。手指天地作師子吼。天上天下唯吾獨尊。為甚至雪山覩明星方悟。未審又悟箇甚麼。</p>
<p>師曰。咦。一乾屎橛。說他作麼。</p>
<p style="margin-left:1em">頌曰。誰把虗空計限年。森羅萬象自留連。縱橫施設無窮數。成壞何甞到彼邊。</p>
<p>問。文殊是七佛之師。為甚出女子定不得。罔明是初地之士。為何又出得。敢問罔明有甚長處。</p>
<p>師咄曰。這野狐精三尺。趂出去。</p>
<p style="margin-left:1em">頌曰。不向鋤頭尋活計。郄來架上打鞦韆。鏗鍧鼓弄歌歡樂。鎮夜令人不得眠。</p>
<p>問。善財至妙高峯覔德雲比丘七日不得。後於別峰相見。何也。</p>
<p>師舉尺曰。這是一切峰首。請善財來相見。</p>
<p style="margin-left:1em">頌曰。塵塵普現寶王剎。豈可相逢往別峰。獨有貍奴精古恠。法堂跳出上穹窿。</p>
<p>問。初祖九年面壁直接上根。未審渠還用功也無。</p>
<p>師曰。這無用漢。說他甚功。</p>
<p style="margin-left:1em">頌曰。不諳世法出世法。却來此土嘴盧都。人天凡聖皆嫌棄。返得清名上祖圖。</p>
<p>問。二祖說法。天花亂墮。地湧金蓮。為甚麼立雪求達磨安心。</p>
<p>師曰。這老有些意思。不解將金博金。却解以塵去塵。</p>
<p style="margin-left:1em">頌曰。三藏琅函砌滿懷。人間天上嘆奇哉。知非斷臂求心法。誰想獃獃亦是獃。</p>
<p>問。神秀在五祖會下為教授師。因甚將衣鉢付盧行者去。</p>
<p>師曰。盧公何曾受衣鉢。莫謗盧公好。</p>
<p style="margin-left:1em">頌曰。老成人愛老成人。一錠金還一錠金。具眼終須知本色。豈應看錯定盤星。</p>
<p>問曰。牛頭未見四祖。感百鳥㗸花。見後為甚麼却無。</p>
<p>師曰。噫。不唧[口*留]漢被人換却眼睛了也。自此不解見神見鬼。</p>
<p style="margin-left:1em">頌曰。一世榮華曷可誇。千金不換野人家。門庭險峻人難近。鳥獸何能再獻花。</p>
<p>問。古云。色聲為無生之鴆毒。受想乃至人之坑穽。為甚麼道不斷煩惱而入涅槃。</p>
<p>師曰。咦。蛇頭鬼腦。</p>
<p style="margin-left:1em">頌曰。悞入禪園見作家。新翻時樣破袈裟。有時包裹三千界。不許時人亂撒沙。</p>
<p>問。青蘿夤緣直上寒松之頂。白雲淡泞出沒太虗之中。萬法本閒。惟人自閙。如何是本閒底法。</p>
<p>師曰。墻壁瓦礫。</p>
<p style="margin-left:1em">頌曰。情知國難出忠臣。不至艱危不見人。到得南陽門裏去。何須更要問關津。</p>
<p>問。迷時三界有。悟後十方空。未審中心樹子作麼生得通去。</p>
<p>師曰。不於五濁惡世實難尋他。</p>
<p style="margin-left:1em">頌曰。佛於濁世事行難。箇箇聞之著實參。忽日足頭而撞破。竟休出嶺問津關。</p>
<p>問。萬象之中獨露身。未審露柱與燈籠是同是別。</p>
<p>師曰。噫。却須問取露柱。</p>
<p style="margin-left:1em">頌曰。四洲風月不同同。夜則西兮日則東。聊與時人通線路。須彌山隔在其中。</p>
<p>問。佛法遍在一切處。普現一切羣生前。為甚迷者迷悟者悟。</p>
<p>師曰。恠一切人不得。</p>
<p style="margin-left:1em">頌曰。天輪晝夜亘長明。不見皆因翳眼睛。更有一般奇異物。六根不具却知音。</p>
<p>問。古云。一切不為。佛也不作。未審作箇甚麼。</p>
<p>師曰。咄。聽誰恁麼說。且去作佛好。</p>
<p style="margin-left:1em">頌曰。威音外是一乾坤。一箇人兒住一村。無上涅槃為伴侶。省煩家業不須分。</p>
<p>問。三千大千界無剎不現身。為甚普眼覔普賢不得見。</p>
<p>師曰。咄。恠得普眼覔普賢不見。覔自<span class='corr'>己</span>也不見在。</p>
<p style="margin-left:1em">頌曰。何似當機不出塵。葢因見上太分明。更須知有超方意。罔象收珠不足稱。</p>
<p>問。異草靈花覩者皆羨。何因又道。有眼如盲方有少分相應。</p>
<p>師曰。這事要問野狐精。即向汝道。</p>
<p style="margin-left:1em">頌曰。好事不如無事好。牽起還應重跌倒。要得清安一世閒。獨羨平田使犢嫂。</p>
<p>問。不涉言詮。速道速道。</p>
<p>師曰。咄。汝性急作麼。待我慢慢道也無妨。</p>
<p style="margin-left:1em">頌曰。孤雲來去自優游。管甚時人喜復憂。不讓金烏飛玉兔。何妨鶖子與螢流。</p>
<p>問。寒山拾得終日或笑或哭。敢問渠還有地獄分也無。</p>
<p>師曰。啊。他那一處無分。</p>
<p style="margin-left:1em">頌曰。出纏人解入纏行。鐵壁銀山一掌平。遍體黃金膿滴滴。眼睛鼻孔若銅鈴。</p>
<p>問。磨甎匪作鏡。車鈍在打牛。祇如打牛。牛在甚麼處。</p>
<p>師曰。咦。知過必改。得能莫忘。</p>
<p style="margin-left:1em">頌曰。大方廣博納虗空。無限行人路不通。一遇到家人的信。不勞舉足在家中。</p>
<p>問。即心即佛即不問。非心非佛是如何。</p>
<p>師曰。咄。且照管話頭著。</p>
<p style="margin-left:1em">頌曰。即心即佛即是心。非心非佛即是佛。擬議墮落野狐坑。不擬仍沉魂鬼窟。噫。畢竟何者是佛。咄。</p>
<p>問。馬祖云。自從胡亂後。三十年不曾少鹽醬。未審他是貪味供養。未審是法爾如然。</p>
<p>師曰。莫錯擬蒼天祇許大也。</p>
<p style="margin-left:1em">頌曰。拋却轅門坐玉堂。寒威凜凜整朝綱。山河平靜歌娛宴。上臠何消更問甞。</p>
<p>問。靈雲見桃花大悟。玄沙為甚麼不肯。</p>
<p>師曰。大有人不肯玄沙在。</p>
<p style="margin-left:1em">頌曰。不學行時先學走。自然引得傍人笑。鐵牛不怕紫金毛。衲子河沙幾箇曉。</p>
<p>問。不許夜行。投明須到。假饒到後。作何勾當。</p>
<p>師曰。咄。看脚下紅線著。</p>
<p style="margin-left:1em">頌曰。相逢直要辯來因。眼裏無筋一世貧。明暗兩頭俱解住。倒行始是出廛人。</p>
<p>問。楞嚴經云。認能推者為心。是認賊為子。為甚道塵塵剎剎現全身。</p>
<p>師曰。相識滿天下。知心能幾人。</p>
<p style="margin-left:1em">頌曰。潑天銀浪擁山來。來一回時去一回。萬派千流如鼎沸。和同到海亦悠哉。</p>
<p>問。大事未明如喪考妣。大事<span class='corr'>已</span>明亦如喪考妣。尚有何事。</p>
<p>師曰。人無遠慮。必有近憂。</p>
<p style="margin-left:1em">頌曰。未明明廼共誠真。貧富雖殊一樣心。道行臨深如履薄。通玄爭肯枉光陰。</p>
<p>問。婆生七子。六箇不遇知音。祇這箇也不消得。拋向水中。未審渠具甚麼眼得恁麼。</p>
<p>師曰。咦。賣燒餅底手脚數他。</p>
<p style="margin-left:1em">頌曰。手段雖低計較多。愛河翻鬪爍迦羅。果然被摵徐徐去。子母俱焚莫柰何。</p>
<p>問。王老師做一頭水牯牛。即今還在甚麼處。</p>
<p>師曰。一塵不空到是極。</p>
<p style="margin-left:1em">頌曰。可笑叢林今古客。路頭不見曷參禪。南泉遷化為牛去。誰不驚惶嘆可憐。</p>
<p>問。禪即不問。如何是宗。</p>
<p>師曰。葛藤絆倒大虗空。</p>
<p style="margin-left:1em">頌曰。問宗不問禪。妻死哭黃天。劈脊三兩尺。痛快莫成顛。</p>
<p>問。道不可以智知。不可以識識。離知識又成灰斷。作麼得相應去。</p>
<p>師曰。咦。山露連纏骨。水流不斷筋。</p>
<p style="margin-left:1em">頌曰。層層疊疊接青天。水曲山彎沒際邊。碧眼老胡都不涉。葢因不肯續燈傳。</p>
<p>問。廣南有顆鎮海明珠。仰山未嘗収得。敢問和尚還曾収得否。</p>
<p>師曰。㘞。你那日見得聻。</p>
<p style="margin-left:1em">頌曰。誰道神珠鎮海涯。纔方舉念悉皆差。枉勞娑竭殷勤守。遍滿乾坤總是他。</p>
<p>問。威音王前有一對無孔鐵鎚。大悲通身手眼為甚摸索不著。</p>
<p>師曰。聞時富貴。一文不如。見後貧窮。萬金不換。</p>
<p style="margin-left:1em">頌曰。須彌下際普金剛。透海穿山總放光。間有野僧能粉粹。人間天上少承當。</p>
<p>問。普化時常打筋斗。未審渠是何心倖。</p>
<p>師曰。絕好心腸。肥邊易得。瘦肚難求。</p>
<p style="margin-left:1em">頌曰。為因描得盤山真。便解叢林翻筋斗。天下道彼是瘋顛。寶蓮臺上呵呵笑。笑甚麼。活跳蚤。</p>
<p>問。古德云。你有拄杖與你拄杖。你無拄杖奪你拄杖。拄杖既無。奪箇甚麼。</p>
<p>師曰。奪得他手裏無底。纔見手段。</p>
<p style="margin-left:1em">頌曰。劃斷山頭幾白雲。清風祇得努雙睛。空花陽燄能収去。送得來時有幾人。</p>
<p>問。布袋和尚向十字街頭等箇人來。未審這老漢是甚麼心倖。</p>
<p>師曰。待汝等著他來。即向汝道。</p>
<p style="margin-left:1em">頌曰。一生單等箇人來。誰覺其人久在懷。可惜諸方雲水客。空勞神力用心猜。</p>
<p>問。石頭問南嶽。不慕諸聖不重<span class='corr'>己</span>靈。寧可永劫受沉淪。不從諸聖求解脫。何也。</p>
<p>師曰。噫。死強漢著甚來由。</p>
<p style="margin-left:1em">頌曰。毗嵐持住一乾坤。萬象森羅悉<span class='corr'>已</span>遵。此是瞿曇収放的。根苗聯續至今存。</p>
<p>問。百丈再參馬祖。遭馬祖一喝。直得三日耳聾。聾後得箇甚麼。</p>
<p>師曰。釋迦老子付迦葉的。</p>
<p style="margin-left:1em">頌曰。千鈞弩不為鼷鼠。一舉鋒降師子威。龍象觀之心膽碎。世間天上實希奇。</p>
<p>問。法是諸佛說。因何諸佛又以法為師。敢問諸佛未生時。法在甚麼處。</p>
<p>師竪起拂云。會麼。此是佛法僧之師。</p>
<p style="margin-left:1em">頌曰。眾中不有寒山客。決莫同他說一言。昔日丹霞無點化。決然道彼是瘋顛。</p>
<p>問。莫謂無心便是道。無心猶隔一重關。未審是那一重關。</p>
<p>師曰。是這一重不差。省得又加搕[木*(天/韭)]。</p>
<p style="margin-left:1em">頌曰。直漢從來不受欺。未甞舉意我先知。蒼蒼也解知人意。何況人天調御師。</p>
<p>問。達磨西來直指人心見性成佛。趙州為甚麼又道。佛之一字吾不喜聞。</p>
<p>師曰。賊終不認賊。贓露爭不得。</p>
<p style="margin-left:1em">頌曰。干將決不讓不平。但是當鋒猶損<span class='corr'>己</span>。天下聞風必恐驚。三頭相滾復何喜。</p>
<p>問。護生須是殺。殺盡始安居。脩行人慈悲何在。</p>
<p>師曰。好。小人[怡-台+作]憧。君子慎獨。</p>
<p style="margin-left:1em">頌曰。九重圍禁鎮天威。勅合通行遍九區。勦賊除奸梟詐佞。施行發政按時宜。</p>
<p>問。古人有箇未了底公案。請師銷繳著。免得掛人唇齒也好。</p>
<p>師曰。可不妨舉起瓦解冰銷。</p>
<p style="margin-left:1em">頌曰。拿住中間布袋口。那畏千頭與萬頭。麤細聖凡収在內。管他歡喜及憂愁。</p>
<p>問曰。古人畵圓相呈了。作女人拜。看將來是甚麼氣象。</p>
<p>師曰。拈花示眾。誰解破顏。</p>
<p style="margin-left:1em">頌曰。紅粉佳人續祖燈。金沙灘頭馬郎婦。人間天上獨稱尊。此等何甞在二數。</p>
<p>問。古人戲椎擊土。土碎豁然大悟。未審悟在甚麼處。師打尺一下云。百襍碎。</p>
<p style="margin-left:1em">頌曰。遊戲三昧。成羣作隊。搊痛鼻孔。連悔至悔。跨驊騮兮五嶽逍遙。碎金剛兮一身富貴。一根楖栗活如龍。萬頃滄波齊屏息。</p>
<p>問。古人書心字於門壁上。其意云何。</p>
<p>師曰。無事枕松石。賣卜掛招牌。</p>
<p style="margin-left:1em">頌曰。為人不得賣心肝。百尺竿頭進步觀。覷透古人真實意。縱橫海內把天瞞。</p>
<p>問。教中道。若能轉物即同如來。假如須彌山。作麼生轉。</p>
<p>師曰。咄。収放芥子孔裏著。</p>
<p style="margin-left:1em">頌曰。一塵一座五花臺。法說如雲遍九垓。奇怪衲僧都不釆。何須轉物共如來。</p>
<p>問。大覺參臨濟。濟竪起拂子。覺展坐具。濟擲下拂子。覺収坐具而去。敢問他具甚麼眼。不禮而去。</p>
<p>師曰。關迷逢達磨。</p>
<p style="margin-left:1em">頌曰。不假揚眉先<span class='corr'>已</span>知。開門憶得閉門時。龍驤雲起師資合。虎嘯風生賓主歸。</p>
<p>問。馬祖下出八十餘員善知識。得祖正法眼者祇三五人。牛頭亦未知向上關棙。祇如關棙子正法眼相去幾何。</p>
<p>師曰。咄。且向大門出。莫過祖師關。</p>
<p style="margin-left:1em">頌曰。灨水湘河十八灣。舟行前後兩相攀。雖然阻隔無妨礙。到岸清幽一樣閒。</p>
<p>問。動容揚古路。不墮悄然機。又云。古路毒蛇頭戴角。如何是古路。</p>
<p>師曰。咄。行歪難下足。尚未省來頭。</p>
<p style="margin-left:1em">頌曰。家家有路透長安。未到多應被彼瞞。慣便乾坤同隻眼。從他言語百千般。</p>
<p>問。蠢動含靈皆有佛性。敢問世尊未出世時還有佛法也無。</p>
<p>師咄曰。會說說都市。不會說家裏。</p>
<p style="margin-left:1em">頌曰。物物夏長春生。人人頂天立地。是有是無。知心知<span class='corr'>己</span>。</p>
<p>問。有道君王不納有智之臣。和尚年老。還用侍者也無。</p>
<p>師曰。唔。須是用他。不許近傍。</p>
<p style="margin-left:1em">頌曰。端居法界獨稱孤。寶殿翛翛一物無。濟物利生常勿憚。不教人拜佛毗盧。</p>
<p>問。若道這箇是。即頭上安頭。若道不是。即斬頭求活。畢竟如何得到家去。</p>
<p>師曰。路見不平拔劒相助。</p>
<p style="margin-left:1em">頌曰。太阿鋒出匣。多因斷不平。二邊俱一則。中道勿令嬴。多少不勞諍。是非不足徵。三頭并六臂。不許入中廳。</p>
<p>問。趙州行脚時到南方火爐頭。有箇無賓主話。直至於今無人舉著。請和尚舉。</p>
<p>師咄曰。後生多明日。老人多往時。</p>
<p style="margin-left:1em">頌曰。眼光爍破四天下。再不令人暗處行。賓主無言吾舉了。不知陷殺幾多人。</p>
<p>問。僧問同安。如何是天人師。安云。頭上角不全。身上毛不出。此意如何。</p>
<p>師曰。啊。有口無心。說話極真。</p>
<p style="margin-left:1em">頌曰。異類中行出世奇。四生生過總無依。天人師也非為貴。毛角空兮更解飛。</p>
<p>問。思大云。三世諸佛被我一口吞盡。何處更有眾生可度。為甚留得彌陀觀音在。</p>
<p>師舉尺曰。唔。思大今日遭手了也。</p>
<p style="margin-left:1em">頌曰。三世諸佛被他吞。他今忽地遭吾手。令伊一尺碎微塵。致使彌陀法道久。</p>
<p>問。盡虗空。遍法界。此是文殊智普賢行。未審衲僧分上又作麼生。</p>
<p>師曰。咦。亘納虗空。時含法界。</p>
<p style="margin-left:1em">頌曰。有時萬象有時空。地獄天堂不是通。法爾如然非造作。三賢十聖值驚魂。</p>
<p>問。普化搖鈴。禾山打皷。石鞏張弓。迦葉作舞。恁麼伎倆還當得宗乘也無。</p>
<p>師曰。要求天上福。須用世間財。</p>
<p style="margin-left:1em">頌曰。老人說法懶開口。祇使皷鈴弓箭走。有智相逢不展眉。無情撞著頻招手。</p>
<p>問。石牛長吼真空外。木馬時嘶皓月前。未審是阿誰受用。</p>
<p>師曰。此子老僧實不知道。</p>
<p style="margin-left:1em">頌曰。斯人古怪沒來繇。不在乾坤及九流。佛祖位中留不住。萬機謀略曷能収。</p>
<p>問。入息不居陰界。出息不涉眾緣。常轉如是經百千萬億卷。作麼生是不轉的經。</p>
<p>師曰。梵音深玅。令人樂聞。</p>
<p style="margin-left:1em">頌曰。手不釋卷無文字。三藏琅函一口宣。不是聖王能具眼。險些一眾莫伸冤。</p>
<p>問。韓文公一樣問大顛與首座。大㒹與首座一樣答。因甚麼不肯首座。</p>
<p>師曰。唔。莫錯會好。却是首座不肯大㒹。</p>
<p style="margin-left:1em">頌曰。勘判諸方同不同。有時西現有時東。文公若有摩醯眼。爭肯留衣服大公。</p>
<p>問。秀禪師偈云。一切佛法自心本有。將心外求捨父逃走。且道作麼生是本有的佛法。</p>
<p>師曰。噫。是何言歟。蹤得家財。未免走在。</p>
<p style="margin-left:1em">頌曰。聖主經綸內外安。豈應守御在金鑾。簪纓積代非為貴。尊勝輸歸倒剎竿。</p>
<p>問。久聞忠國師遺一無縫墖。即今在甚麼處。</p>
<p>師曰。咄。<span class='corr'>陝</span>府鐵牛糞堆裏倒在。請去看。</p>
<p style="margin-left:1em">頌曰。從來久羨南陽塔。舉世無人解去尋。雪竇當時指箇影。至今湖海謾沉吟。</p>
<p>問。三世諸佛不說法。歷代祖師不參禪。且道甚麼人得恁麼去。</p>
<p>師曰。盲聾喑啞者。</p>
<p style="margin-left:1em">頌曰。竭世樞機定不乖。方圓左右玅奇哉。門前各有通宵路。豈向街頭問鬞獃。</p>
<p>問。一切諸佛及阿耨多羅三藐三菩提皆從此經出。且道如何是此經。</p>
<p>師曰。學而第一。</p>
<p style="margin-left:1em">頌曰。行行卷卷太分明。何必三年說起因。萬象森羅齊顯現。空生徒自淚沾襟。</p>
<p>問。諸佛不出世。敢問王宮降誕說法利生者是阿誰。</p>
<p>師曰。繫驢橛。</p>
<p style="margin-left:1em">頌曰。消息從來不許知。柰緣更有泄天機。太虗今古涵天地。生死真凡敢曰誰。</p>
<p>問。楞嚴經云。若一人發真歸元。十方虗空悉皆消隕。從古洎今成道者如麻似粟。因甚山河大地永無變遷。</p>
<p>師曰。咦。又是一眚生也。</p>
<p style="margin-left:1em">頌曰。具眼端然識正邪。從他空處起空花。珍珠収在囊中竟。一任盲人亂撒沙。</p>
<p>問。那吒太子析骨還父析肉還母。然後現本身為父母說法。作麼生是那吒本身。</p>
<p>師曰。咄。祇許汝見。不許人聞。</p>
<p style="margin-left:1em">頌曰。太冶真金無變色。隨方作器數難量。一逢罏鞴鎔同了。萬狀千形沒處藏。</p>
<p>問。無邊剎海不隔毫端。敢問梵王與帝釋還同裏許否。</p>
<p>師曰。也要與波斯通事商量始得。</p>
<p style="margin-left:1em">頌曰。剎海無邊一體觀。何須更論一毫端。眉間突出摩醯眼。不被真凡境跡瞞。</p>
<p>問。佛知無量劫因地中事。請問和尚三世前那事還記得否。</p>
<p>師曰。適纔與汝道底。</p>
<p style="margin-left:1em">頌曰。這一時通歷劫通。古今三世一塵中。虗空有盡渠無盡。剔起眉毛同不同。</p>
<p>問。劫火洞然大千俱壞。未審向甚麼處安身立命。</p>
<p>師曰。火燄裏看是阿誰。</p>
<p style="margin-left:1em">頌曰。疑雲散盡露金烏。海嶽虗明鑑有無。從教劫灰都散盡。端然不涉赤鬚胡。</p>
<p>問。珍財滿室非貴。濟貧賑乏為佳。請和尚隨時飲啄底布施些子。</p>
<p>師曰。近前來領去。汝若生心受施。未免有事在。</p>
<p style="margin-left:1em">頌曰。㵎飲松飡志獨高。爭如出格老風騷。浮山五味親供眾。常住何曾犯一毫。</p>
<p>問。能因境有。境逐能沉。能境俱忘。復是何物。</p>
<p>師曰。有名無實。是實非名。</p>
<p style="margin-left:1em">頌曰。析煙分㸑最難為。打合營家極易持。孝順和同天意順。便宜極則少人知。</p>
<p>問。黃冠羽氅駕霧步虗不稱道人。未審阿誰是道人。</p>
<p>師曰。老先生是三清之師。識否。</p>
<p style="margin-left:1em">頌曰。道人不駕鶴乘雲。豈住蓬萊與太清。瑤草朱英瓊玉殿。擬心躭墮野狐精。</p>
<p>問。假饒全提正令是弄死蛇頭。如朗月當天猶是堦下漢。作麼生是向上人。</p>
<p>師曰。不穿雲水履。肯戴寶花冠。</p>
<p style="margin-left:1em">頌曰。紛紛雨點一時収。獨羨靈雲老比丘。啟立門庭無限量。纔方登者若冤仇。</p>
<p>問曰。承和尚有言。須彌粉碎成團去。成團則不問。目今帝釋向甚麼處去。</p>
<p>師曰。啊。眼睛中聻。</p>
<p style="margin-left:1em">頌曰。見不通兮問不詳。一身何更奉多娘。了知如幻無生底。劈破挪丸總不妨。</p>
<p>問。昨夜一問<span class='corr'>已</span>呈方丈久矣。和尚為甚不還某甲。</p>
<p>師曰。應。</p>
<p style="margin-left:1em">頌曰。瓊枝寸寸為珍寶。沉水分分是妙香。寶所定然無襍具。不消意識漫商量。</p>
<p>問。古德云。悟之一字直須吐却。敢問老和尚還吐却也無。</p>
<p>師曰。咄。月有忻潭之意。水無愛月之心。</p>
<p style="margin-left:1em">頌曰。大人君子意平懷。不棄愚而不尚乖。若要與君通一線。莫遊南嶽與天台。</p>
<p>問。涅槃和尚命眾開田許說大義。及上堂為甚祇展兩手。</p>
<p>師曰。噓。離田求義。箭去久矣。</p>
<p style="margin-left:1em">頌曰。茫茫一片白滔天。大義何甞又不全。從此解翻身脫殻。飛騰出世絕廉纖。</p>
<p>問。溈山召仰山曰慧寂。寂應諾。山曰出也。仰大悟。但未知悟得箇甚麼。</p>
<p>師曰。唔。迸斷井索。忍痛難禁。</p>
<p style="margin-left:1em">頌曰。麒麟落草猶無柰。忽值相擕便泰然。一粒伽陀療劫外。當知各有好因緣。</p>
<p>問。睦州關門。雲門損足便大悟。畢竟悟得甚麼。</p>
<p>師曰。咄。呌發眠夢事多端。</p>
<p style="margin-left:1em">頌曰。為人須要為得徹。殺人必定要見血。有些氣息便相妨。懸厓一拶命根絕。</p>
<p>問。萬松謂洛浦。如生澁鑰匙投舊鎻。家常鹽醋<span class='corr'>已</span>喫知酸。於是服膺。即今鑰匙在甚處。</p>
<p>師打一尺曰。収放甚處。</p>
<p style="margin-left:1em">頌曰。薄靸周遊天竺路。枯藤撞斷海山雲。臘梅落盡方空谷。笑看南山露蚤春。</p>
<p>問。馬祖陞堂百丈捲席。渠具甚麼眼。不容師說法。</p>
<p>師曰。咄。理合如是。不必再移。</p>
<p style="margin-left:1em">頌曰。祇因鼻孔痛得徹。一世心胸恨不消。把斷要關渾不放。逍遙外更有逍遙。</p>
<p>問。庵主竪拳無異答。趙州褒貶意何如。</p>
<p>師曰。疆界令嚴。不許攙行奪市。</p>
<p style="margin-left:1em">頌曰。指南一路覔天機。舉眼看時定不知。句後言前如會得。電光石火卒難追。</p>
<p>問。傅大士云。能為萬象主。不逐四時凋。即今春生夏長秋殺冬枯。其中還有為主底也無。</p>
<p>師曰。當該值歲。</p>
<p style="margin-left:1em">頌曰。人人各有先天祖。剔起眉毛不用觀。萬象森羅藏在內。分明頭角莫瞞頇。</p>
<p>問。臨濟云。赤肉團上有一無位真人。未證據者看。僧問如何是無位真人。濟擒住曰道道。僧擬議。濟曰無位真人是甚麼乾屎橛。此理如何。</p>
<p>師曰。即師子捉兔。盡其威力。</p>
<p style="margin-left:1em">頌曰。撑船不到岸。氣殺岸頭人。大似白拈賊。聾者許知音。</p>
<p>問。某甲捉得箇野狐精。莫犯和尚諱否。</p>
<p>師曰。咦。敢莫是箇死猫兒在。</p>
<p style="margin-left:1em">頌曰。莫是野狐能變化。金毛隊入心無怕。拿來開口與吾聽。斷不辜伊真及假。</p>
<p>問。某甲未出家時有一問。至今無人答得。請和尚答。</p>
<p>師曰。中九子吾以教彼訖。汝自問之。不然下七子更好問也。</p>
<p style="margin-left:1em">頌曰。讐人相見兩眉攢。各在心知豈假言。不放過時何所與。驀頭一尺再加拳。</p>
<p>問。白鷺下田千點雪。黃鸝上樹一枝花。敢問是阿誰境界。</p>
<p>師曰。㘞。好一隊畜生。解這等作弄。</p>
<p style="margin-left:1em">頌曰。禪宗境界絕依因。散樹鋪田不用尋。今日<span class='corr'>已</span>成菩薩面。昨朝原是夜叉心。</p>
<p>問。古云。待石烏龜點頭即向汝道。目今石烏龜點頭也。却作麼生道。</p>
<p>師曰。咦。蝦蟇呌襍沓。又道淨版聲。</p>
<p style="margin-left:1em">頌曰。轉身相續句隨通。緜遠連環振古風。剖破心腸肝膽後。老胡不解少林宗。</p>
<p>問。汾陽問首山。百丈捲席意旨如何。山曰。龍袖拂開全體現。象王行處絕狐蹤。陽大悟。敢問悟得甚麼。</p>
<p>師曰。咄。祇是韓獹逐塊。</p>
<p style="margin-left:1em">頌曰。千年故紙好合藥。祇要醫王解下方。百萬家財都付與。不消書契也為良。</p>
<p>問。三乘十二分教。一千七百則宗。盡是黃葉止啼。敢問和尚說底是甚麼。</p>
<p>師曰。咦。聾人聽去。啞子傳來。</p>
<p style="margin-left:1em">頌曰。良驥追風曷假鞭。真兒何用止啼錢。時來拄杖成龍去。運去黃金變作甎。</p>
<p>問。道不屬知與不知。知是妄覺。不知是無記。如何得相應去。</p>
<p>師曰。不知眼中有翳。却怨空裏生花。</p>
<p style="margin-left:1em">頌曰。嬰兒祇要乳酥甞。那管親娘不是娘。直待有朝來具眼。塵塵剎剎顯全彰。</p>
<p>問。十字街頭打睡。千尋海底翻身。斯人堪作何用。</p>
<p>師曰。咄。見怪不怪。其怪自壞。</p>
<p style="margin-left:1em">頌曰。解向佛前欺侮。必然祖後生端。白日青天打睡。三更半夜盤桓。古怪蹺蹊諸釋種。至今天下黑漫漫。</p>
<p>問。山河及大地。一法之所印。如何是一法。</p>
<p>師曰。中山河大地卉木叢林。</p>
<p style="margin-left:1em">頌曰。見聞知覺最朦朧。萬象羣靈一握中。不入白雲家裏去。爭知足下有清風。</p>
<p>問。甘行者在南泉設粥。仍請南泉念誦。泉乃白椎曰。請大眾為貍奴白牯念摩訶般若波羅蜜。甘拂袖便行。泉聞便打破鍋子。是如何。</p>
<p>師曰。咄。一箇跨海征東。一箇便漫天収北。</p>
<p style="margin-left:1em">頌曰。因緣撞著死冤家。出入行藏豈讓他。此橫鐵槊彼按金。又。拂袖便行鈞有餌。鍋兒打破玉無瑕。</p>
<p>問。南泉住菴一僧來參。泉曰。我去上山作務。汝自炊飯喫了送來。僧做飯喫了。將家火都打破。泉下午回。見僧在牀睡。泉亦傍睡。僧即起去。此理如何。</p>
<p>師曰。正為朋者生。為友者死。</p>
<p style="margin-left:1em">頌曰。絕世無如真子出。果然惡氣播諸方。南泉若不依它作。畢竟庵中打一場。</p>
<p>問。一法若有。毗盧墮在凡夫。萬法若無。普賢失其境界。左右不然。教行人如何踐履。</p>
<p>師曰。腦後見腮。不與往來。</p>
<p style="margin-left:1em">頌曰。倐然<span class='corr'>已</span>到法王家。管甚千差與萬差。丈六金身同草用。涅槃煩惱總空花。</p>
<p>問。教中鈔解疏疏解經。未審經解甚麼。</p>
<p>師曰。吽。一箇連累兩箇。三箇連累四箇。</p>
<p style="margin-left:1em">頌曰。連環綺互莫申舒。一竅虗通一亦無。是事不從人所得。達磨故所觜盧都。</p>
<p>問。天上無彌勒。地下無彌勒。畢竟在甚麼處。</p>
<p>師曰。咦。火罏震動。通身汗流。</p>
<p style="margin-left:1em">頌曰。彌勒當來下生。人人活陷深坑。現在兜率內院。白白將自羅籠。金剛般若兮無人無我。華嚴法界兮勿西勿東。火罏震動堪作麼。須知下載有清風。</p>
<p>問。某甲有二百問。請和尚一句答來。</p>
<p>師曰。啊。答也未。轉身猶可易。脫體道應難。</p>
<p style="margin-left:1em">頌曰。一句當天答也未。古今宗教問皆酬。若還更要尋心路。一尺端然定不休。</p>
<p>問。蓮花色比丘尼見佛。佛訶云汝何得越大僧見吾。雖見吾色身。且不見吾法身。須菩提巖中宴坐。却見吾法身。未審利害在甚麼處。</p>
<p>師曰。實好心無好報。大事得無憂。</p>
<p style="margin-left:1em">頌曰。舌頭有骨非為佛。言說無因却是真。見不見人都一尺。令他粉骨報師恩。</p>
<p>問。趙州云。轉藏經竟。婆云為甚祇轉半藏。未審婆子具甚麼眼。</p>
<p>師曰。錯。何太多生。</p>
<p style="margin-left:1em">頌曰。具眼纔能収施錢。廣為儉用不為慳。一旋三藏餘多軸。何以猶言轉未全。</p>
<p>問。地藏謂法眼曰。若論佛法一切現成。眼即大悟。未知悟得箇甚麼。</p>
<p>師曰。㘞。八字打開。洞然直入。</p>
<p style="margin-left:1em">頌曰。滿盤捧出醇甘露。到<span class='corr'>口</span>令人命即亡。絕後再甦欺不得。翻嗟岐路漫尋羊。</p>
</div>
<div class='div-other'><a id='mulu59' />
<p class='h1'>贊</p>
<div class='div-other'><a id='mulu60' />
<p class='h2'>彌陀贊</p><p>稽首阿彌陀。蓮開九品攝娑婆。四十八願深如海。婆心不柰闡提何。豈不聞提婆達多生陷地獄云。如三禪天樂。似這等欺聖瞞凡。不受顢頇能幾箇。壽昌膽大親說破。莫把虗空亂捉摸。若有人以楖櫪罪。我必自承當領荷。何以故。狹路相逢躲不過。</p>
</div>
<div class='div-other'><a id='mulu61' />
<p class='h2'>釋迦贊</p><p>黃面老。黃面老。莫瞞我了。化白象以降皇宮。托摩耶而成潦倒。生下周行信口便道。七十九歲貪名。四十九年苦口。臨終不柰閻老何。手把曇花問諸老。諸老云好。迦葉祇皺眉。所以不可言。只自微微笑。次第流傳到老僧。為它傾出一栲栳。咄。</p>
</div>
<div class='div-other'><a id='mulu62' />
<p class='h2'>大士贊</p><p>普門大士剎剎全身。十方法界不隔一塵。擬心朝謁眼裏無筋。金沙灘頭魚籃何在。普陀巖上磐石猶存。若然此處見觀音。金屑落眼必傷睛。畢竟作麼生。青山幽䆳白雲深。</p>
</div>
<div class='div-other'><a id='mulu63' />
<p class='h2'>達磨贊</p><p>達磨大士不順人情。好肉剜窟痛處加針。梁武啟問第一義。廓然無答太分明。自<span class='corr'>己</span>祇云不識。真箇是黑臉烏心。九年面壁等箇人。神光三拜始安心。隻履西歸陷魏使。迨及於今。噫。可惜當面蹉過。若是跛脚雲門。一棒打殺與狗子喫。貴圖天下太平。</p>
</div>
<div class='div-other'><a id='mulu64' />
<p class='h2'>仰山古梅禪師贊</p><p>古梅古梅。揑怪何大。沾如來恩。續臨濟派。用金剛圈喝祖呵宗。掌野狐精囊藏被葢。有時向仰山使鬼驅風。或乃依湖海貴買賤賣。尚幸今<span class='corr'>已</span>露賊贓。遇老僧打破營寨。若然不肯不甘心。行人盡在青山外。</p>
</div>
<div class='div-other'><a id='mulu65' />
<p class='h2'>董巖雲陽禪師贊</p><p>雲散於長空。陽回於大地。盡華藏含靈。拄杖頭出氣。</p>
</div>
<div class='div-other'><a id='mulu66' />
<p class='h2'>一菴禪人贊</p><p>一亦不可得。菴跡何所留。寶池澄巨浪。橫駕採蓮舟。</p>
</div>
<div class='div-other'><a id='mulu67' />
<p class='h2'>古心法師贊</p><p>古佛傳燈久。心師續燄長。欲知渠去處。芳草臥斜陽。</p>
</div>
<div class='div-other'><a id='mulu68' />
<p class='h2'>趙預齋居士贊<span class='note-inline'>(居士臨終落髮)</span></p><p>預齋老翁這等形狀。髭鬚白而不白。和尚相而非相。十卷楞嚴任你週流。一點菩提從人譽謗。似這等沒用的老頭陀。貶在閻浮極惡世中。留與人天作箇榜樣。</p>
</div>
<div class='div-other'><a id='mulu69' />
<p class='h2'>自贊</p><p>這箇東西也寫上絹。實沒來由。又何可羨。有影無形無背面。天上人間不曾見。影似千江之月輪。形若太虗之閃電。可愛也達些妙而知些玄。可惡也泄萬機而通萬變。有時將自<span class='corr'>己</span>虧。有時把他人騙。顛顛倒倒不成人。千萬莫等閻王見。何以故。畢竟難栲伊是善不善。</p>
<p>這漢無理。第一不賢。埋頭喫飯。縮脚打眠。又不慕道。亦不參禪。有人撞著無價寶。他言不值半文錢。設有人問作麼生。驀地攔胸打一拳。不是欺地便乃瞞天。撞著箇作家挨拶。便云是教外別傳。噫。似則也似。只好作馬為牛。不解人間長福田。</p>
<p>這老漢。太懵憧。不習真。乾打閧。弗依世上務本生涯。只好山中填坑穵孔。然是此土生身。祇奉西天梵種。一生倔強詆禪宗。到得人間君子重。徐徐惡風而播諸方。也不辜他而嗣曹洞。生平不能與諸聖齊功。到也共一箇鼻孔。楖櫪橫拈要打人。聖凡聞見眉毛痛。切莫理他。各自珍重。</p>
<p>此老無極。不識可識。纔涉思惟。銀山鐵壁。空如來藏不假施功。碎祖師關無勞用力。漏逗今將一紙彰。遲其鑑者多生益。</p>
<p>這漢最粗。龍頭蛇尾。逢人不親。見佛不喜。尋常鼓舌搖唇。解道祇這便是。會者拄杖到頭。不會佯不釆去。江湖多有生嗔。其不然者。面壁騰騰順世度時。便宜到手而<span class='corr'>已</span>。也有不唧[口*留]漢再三請上紙。若遇出世的頭陀。畢竟被他笑歪嘴。</p>
<p>這老漢。具何福。煩息人多屈曲。箇底虗空不如。豈是這般面目。為人拶著笑呵呵。等閒撥動屙漉漉。問妙答玄三番四覆。有時道鐵壁銀山。有時云本來具足。或且敬重聖賢。又或觸忤佛祖。似這等沒定量阿師。也把他上數。何得將金粧橛木。灼然布施我者不名福田。供養我者應墮地獄。何以故。甜瓜徹蒂甜。苦瓠連根苦。伶俐衲僧休笑侮。</p>
<p>這潦倒漢。沒些伎倆。於聖凡中不知痛癢。依林泉四十餘年。混世流七旬將上。曾到大好山來。始識宗門背向。遍歷南北訪參。只論一條拄杖。不管聖去魔來。正令親行非曠。抝捩不順人情。貢高爭容比量。似此不唧[口*留]阿師。安用寫他這般模樣。</p>
<p>這箇潦倒和尚。做盡千形萬狀。向孤峰頂上三二十年。把水月生擒。遊各叢林四五十載。將虗空亂撞。滅胡種族。嘯月吟風。破提婆宗。拿雲[瓝-勺+(穫-禾)]浪。橫推直送碎祖師關。蠻打倒拖空如來藏。未審他學得甚麼本事。胡行亂為。料想彼習成大好山規。縱心放曠。<span class='note-inline'>(寶方請)</span></p>
<p>此老無知何所能。五旬避世泊林泉。聞伊撞入惟寬社。故所於禪解發顛。不希聖地。不重心田。又無忌諱。兀兀騰騰。儘世猜疑肖不賢。大抵真凡収不得。拍碎三千及大千。祇自漏逗云。功未齊于諸聖。古稀過後尚犂田。這等去就也有人寫上箋。葢為明心不住禪。</p>
<p>咄。你是瞿曇真種。為甚不似面孔。論禪多則顢頇。辯教全然儱侗。說話不依古規。行事無自珍重。於世都無一法長。何如敢受人天供。</p>
</div>
<div class='div-other'><a id='mulu70' />
<p class='h2'>圓相贊</p><p>這一段明妙合向者希少。百萬人天中獨迦葉微笑。次第流傳古至今。野衲幸緣而湊巧。向茅鐮上放光。鋤頭邊弘要。平山填陷穽而建道場。鑿石塞濡潭以成畎畒。誘湖海衲子拚命損身。令諸山道人刳心杜口。不是與麼圓伊。爭得如是去就。信筆縷覼似仁真。千萬莫與作家曉。何則。恐渠笑不了。<span class='note-inline'>(沙縣陳元仁元真請)</span></p>
<p>相出無相。明帶不明。僧繇雖妙畵難成。唯斯野衲合其真。故假其形示箇人。若也達磨師見。必然努目睜睛。何則。笑人笑人。</p>
<p>這樣東西。像箇甚麼。類圓陀不陀。似光爍非爍。法界不能安。乾坤無處著。若非達性人。終是難捉摸。道者莫向語言中測度。</p>
</div></div>
<p class='juan'>壽昌無明和尚語錄卷三</p>
</div><!-- end of div[@id='body'] -->
</body></html>