<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無明慧經禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu37' />壽昌和尚語錄卷二</p><p class="byline">住福州皷山湧泉禪寺嗣法小師元賢重編</p>
<div class='div-other'><a id='mulu38' />
<p class='h1'>師三遷壽昌語錄</p>
<div class='div-other'><a id='mulu39' />
<p class='h2'>開堂</p><p>拈香白槌竟。師曰。第一義且止。姑與大眾商量箇佛事。佛身無為不墮諸數。九九八十一。六六三十六。前三三後三三。誰道佛身不具足。有罪免罪無福享福。須知各有一因緣。爭怪天堂并地獄。所以趙州云。老僧將丈六金身作一莖草用。將一莖草為丈六金身用。佛是煩惱煩惱是佛。僧曰佛是誰家煩惱。州曰與一切人煩惱。僧曰如何免得。州曰用免作麼。從此透得趙州平實禪。則一生參學事畢。無事珍重。</p>
</div>
<div class='div-other'><a id='mulu40' />
<p class='h2'>上堂</p><p>舉龐居士辭藥山。山命十禪客相送至門首。士指空中雪云。好雪片片不落別處。師曰。虗空挂雷椎。有全禪客曰落在甚麼處。師曰不識好惡。士打一掌。師曰功不浪施。全曰居士也不得草草。師曰灼然不知痛癢。士曰恁麼稱禪客。閻羅老子未放你在。師曰依公明斷。全曰居士作麼生。師曰真箇鈍置殺人。士又掌曰眼見如盲口說如瘂。師曰大丈夫殺人須見血。師復曰。古人舉此總祇要人得箇落處。好雪片片畢竟落在甚麼處。若也恁麼會。免使迦葉微笑。其或未然。達磨依舊面壁去也。所以云。靈苗瑞草野父愁耘。玉鎻金匙智人不顧。千華臺座空勞設。百寶光明枉費垂。何則。為它行脚超空劫之前。受用出威音之外。視諸佛國土猶如空花。一大藏教拭瘡疣紙。三十三天若一浮漚。四大部洲似一遺履。於中更復何為者乎。眾知識各發大心。莫拘小節。若然打失下落處。頓足搥胸悔不來。</p>
</div>
<div class='div-other'><a id='mulu41' />
<p class='h2'>浴佛上堂</p><p>世尊初誕。一手指天一手指地。周行七步目顧四方。天上天下唯吾獨尊。雲門云。我當時若見。一棒打殺與狗子喫。貴圖天下太平。琅琊云。雲門所謂將此深心奉塵剎。是則名為報佛恩。時人祇知雲門罵佛。若非琅琊。冤屈何伸。此事如虗空挂劒號令人天。寶印臨臺指揮龍象。全提向上。正眼難窺。雖佛祖猶且皺眉。況魔王安敢肆意。化風屏息。海嶽翛然。要具鐵膽銅肝始解步空捉影。一任野狐精巖中脫殻。從教水牯牛山下投胎。祇如不落因果造化底人。作麼生話會。良久云。輪王現出真金子。灌頂承封自自然。</p>
</div>
<div class='div-other'><a id='mulu42' />
<p class='h2'>上堂</p><p>眾知識。莫顢頇。天非高大海非寬。信解海天元是我。成僊作佛不相干。所以阿難總持第一。不消倒却門前剎竿。及至達磨九年口如磉盤。壽昌恁麼舉。也是太無端。下座。</p>
</div>
<div class='div-other'><a id='mulu43' />
<p class='h2'>觀音誕日上堂</p><p>五分真香預<span class='corr'>已</span>然。光明雲起遍三千。普熏三世真如際。奉祝　　當今萬萬年。更冀滿朝臣佐合國軍民共樂堯天。觀音大士且喜來也。某甲有句請問大士。實是今日聖誕耶。祇如天無葢地無底。一切世界有無情身從何而起。道得即共大士七十三八十四。道不得未免柱杖道道。良久曰。先<span class='corr'>已</span>告過。當仁不讓。念大士是正法明王。且放三十棒。珍重。</p>
</div>
<div class='div-other'><a id='mulu44' />
<p class='h2'>上堂</p><p>今夜初三。明朝十一。若問如來禪。一切都道畢。祖師禪作麼生會。中九下七。還會麼。虗空有路虗空大。可惜行人不解行。若是有能行上去。只饒佛祖也寒心。祇如恁麼道。會則直下會去。若不會。時寒各自珍重。</p>
<p class="head2">上堂</p>
<p>良久曰。大眾。要似這等過日子。不可似這等過時光。且道這等是箇甚麼。若論過日子。木人今夜死。若論過時光。石女哭斷腸。間有知音者不在此限。下座。</p>
<p class="head2">上堂</p>
<p>法門纔開。不許去來。禪關<span class='corr'>已</span>閉。曷容來去。或問於意云何。向道眼橫鼻直。會麼。會不會。行人更在青山外。</p>
<p class="head2">上堂</p>
<p>掛起毗盧印。珍藏罔象珠。臘月開交去。不必用工夫。祇與麼。別有長處。噫。感月夜來相照顧。承風時往埽遊塵。梅花香送禪關裏。良久云。向這裏齅著始得。</p>
<p class="head2">上堂</p>
<p>若論此事。纔涉唇吻便落意思。盡是死門俱非活路。所以云。恁麼也不得。不恁麼也不得。恁麼不恁麼總不得。依斯透脫。自然七縱八橫天迴地轉。非唯人天慶幸。亦乃諸佛讚揚。其或未然。更聽末後句。行雨龍王不免興雲佈霧。踞地獅子自然嘯月吟風。揮尺一下下座。</p>
<p class="head2">上堂</p>
<p>黃鶯啼歇楊枝老。白雁飛來桂萼傳。有問西來玄旨趣。不消擎起一空拳。會得者黐膠膠住。不會底無故含冤。棒下承當去也非伶俐。喝中透脫得豈解縱橫。作麼生始免得諸方簡點。咦。獅子窟中無異獸。象王行處絕狐踪。</p>
<p class="head2">上堂</p>
<p>藏得真璽者。無權不足為貴。拾得野草者。解用總是堪珍。所以會者物物全真貧窮自樂。不會頭頭磕著富貴何榮。不觀古人乎。德山擔籠逞能。到龍潭灰飛煙滅。香嚴負笈恃有。見溈山瓦解氷消。不是一番寒徹骨。爭得梅花撲鼻香。</p>
<p class="head2">上堂</p>
<p>以拄杖卓一下曰。一回舉起一回新。昨夜三更過孟津。驀然撞著風顛漢。三脚驢兒弄蹄行。即以拄杖一摑。彼不審來因。翻身見臨濟大師請決不平。濟亦以拄杖趂出曰。冤有頭。債有主。情理難伸。任是馬祖快斧。藥山利刀。莫能劈析。縱教雲門舌劒。洞山唇鋒。也斷不明。正所謂劒為不平離寶匣。藥因救病出金瓶。</p>
</div>
<div class='div-other'><a id='mulu45' />
<p class='h2'>因事上堂</p><p>同風罕會。據欵偏逢。狹處倒走千乘之駒。寬場難藏一塵之蠛。各得隨宜受用。無非妙行難思。如實當機直須自契。若夫扶掖宗旨。一條窮性命何貪。但凡叩激<span class='corr'>己</span>躬。萬倍尊榮身不較。故宣宗喫黃蘗掌。不封粗行沙門。獅子承罽王刀。永播別傳祖道。為得造深步遠。自能革故鼎新。用大智能不逐是非途轍。受重賞罰方知苦樂寒酸。縱凑地刀鎗莫驚。任滿城火燄何懼。命根不斷。毫釐順逆不甘。性相頓空。百千生殺何涉。馬祖一聲喝。百丈三日耳聾。黃蘗三頓棒。臨濟一生心死。若是英靈衲子立成笑具。參方正眼却總難瞞。畢竟獨超諸方一句作麼生道。良久云。地上有程終莫走。空中無路始干行。</p>
</div>
<div class='div-other'><a id='mulu46' />
<p class='h2'>上堂</p><p>卓拄杖曰。拄杖流行千百年。頭頭露出祖根源。有時舉起乾坤黑。佛祖猶然莫近邊。何則。掣風㒹漢不順聖意。豈容他情。是也三十。不是也三十。作麼生免得。豈不見德山臨濟似火消冰。不管踈親爭分勝負。單喝有得。偏打無依。假饒自解翻騰藏身沒影。顢頇不得。膽氣如天橫撞直行。威光赫奕。雖黃龍關棙自有匙開。任白馬陷坑猶能跳過也。畢竟未免在。信知有出古今外一句。會麼。良久云。慣捉龍頭擒虎尾。通身三界沒行蹤。</p>
<p class="head2">上堂</p>
<p>即心即佛。幾個柰何。非心非佛。呢喃者多。不是心不是佛不是物。明眼衲僧多恍惚。縱然大梅我祇即心即佛。也似蚖蛇戀窟。作麼生始不拖泥帶水去。咄。復云。恰好。便下座。</p>
<p class="head2">上堂</p>
<p>舉普化打筋斗因緣曰。盤山當時見他打觔斗出去。合喚回將鉢袋子與他。他若近前來受。劈脊便棒。免教後代參學乘虗接響去也。壽昌恁麼舉。還愜大眾意不。良久云。縱奪橫身宇宙間。到頭終未得安閑。別傳教外通方旨。豈肯循途望指南。</p>
<p class="head2">上堂</p>
<p>幸值小陽天。大眾好譚禪。百草凋林麓。孤松秀嶺㒹。孽虫藏孔穴。蟄龍隱深淵。一般干造化。得失有因緣。且道壽昌恁麼舉。還是禪非禪。眾中有具眼者請和後韻。眾無對。師曰。咦。若是老胡來在內。必然隻履又歸西。下座。</p>
</div>
<div class='div-other'><a id='mulu47' />
<p class='h2'>歲夜上堂</p><p>古云臘月三十夜作麼生折合去。山僧借路經過。大眾有解折合者。老僧與你商量。莫不是頓悟自心即名為佛不。莫不是一心不生萬法無咎不。莫不是瞥地一翻通身解脫不。莫不是言前薦得句下承當不。若作恁麼會。辜負先聖去也。且道作麼生得不辜負去。良久云。嘍囉國裏生嘍囉。便下座。</p>
</div>
<div class='div-other'><a id='mulu48' />
<p class='h2'>上堂</p><p>一義重新為眾宣。滿空佛祖皆稱賞。異口同音贊壽昌。猶能廣演如來藏。眾中有領略者出眾舉揚。博山出曰。和尚近日脩造務農不易。請和尚拋却犂耙鋤頭歸方丈相見。師曰。然雖如是。當知末後一句。假饒諸佛有廣長舌相猶不能舉。直須自悟者請再舉看。山曰。老馬無韁。驪龍無角。師曰。乾坤海嶽無塵相。南北東西有萬機。</p>
<p class="head2">上堂</p>
<p>明白太甚。其或未然。黃公喫惱問張婆。貧窘教人怎柰何。張婆嘻笑答黃公。直須節儉做家風。黃公得意翻身去。四下門前栽荊棘。截斷人間是與非。果然家業重新起。二下商量生意通。果是優餘賽石崇。眾中且道他作麼生意得如是慶快。博山出曰。向上玄談不勞拈出。斷索殘篇一句作麼生道。師曰。若如是透得。則德山棒臨濟喝拈放一邊。趙州茶雲門餅不勞舉著。山曰和尚齒不關風。師曰爭柰宗門慶幸。山曰觸著家風不是家風。師曰。雖然如是。此一上堂特為四來緇素等。山曰却請和尚下座。師曰。業障隨雲走。靈明逐日回。</p>
<p class="head2">上堂</p>
<p>不論一義二義。只要直下便是。大眾。作麼生說箇直下便是底道理。僧曰露柱燈籠[跳-兆+孛]跳。師曰。何不道頭髮連鬚眉毛合鼻。會麼。會則便請領去。不然關山萬里。下座。</p>
<p class="head2">上堂</p>
<p>此事若舉起。無風起塵。如放下。猶雲蔽日。縱然不舉不放。又在顢頇。一切屏除。未是佛祖境界。畢竟作麼生是佛祖境界。咦。嵐風起處乾坤震。劫火燃時世界空。</p>
<p class="head2">上堂</p>
<p>第一義真訣。唯心善分別。中間即不居。兩頭亦無涉。蕩蕩越虗空。輝輝超日月。瞥地一回時。猶雷轟電掣。龍象與金毛。聞之皆腦裂。惟有臨濟雲門善解抽釘拔楔。祇如釘楔去後又作麼生。良久云。驀看紅鑪一點雪。</p>
<p class="head2">上堂</p>
<p>南無薩怛多。無始笑呵呵。畢竟因何事。憍陳如達磨。一箇混眾一箇獨坐。這等誵訛。今古禪和幾柰何。却有露柱子返是覷得破。大眾。且道他覷破箇甚麼。良久云。動地驚天。一場懡㦬。</p>
<p class="head2">上堂</p>
<p>若論說法。無故有因。如若說禪。有因無故。肯心貴在承當。不管貴賤貧富。釋迦昔記然燈。畢竟有何分付。若云有。如云若有法得阿耨菩提。然燈佛則不與我授記。若云無。西天四七東土二三。五派宗師從何因立。所以云。極有來繇時。鬼神茶飯。最無分曉句。佛祖爪牙。然雖如是。眾中有具擇法眼者出眾辯白看。良久云。路窮山盡處。急著眼睛看。便下座。</p>
<p class="head2">上堂</p>
<p>只有這箇。作麼生了。大而不大小而不小。虗空曷高天涯非杳。釋迦不唧[口*留]。達磨成逗漏。雪山六載假承當。面壁九年空杜口。遞代相貽古及今。誰能預發機先竅。只有木上座却解呵呵笑。</p>
<p class="head2">上堂</p>
<p>抽筋不動皮。換骨不見血。筋骨一齊空。遊行不倒跌。達磨大士解滅而不解生。釋迦老人解生而不解滅。要知生滅不相干。除是當年乾屎橛。</p>
<p class="head2">上堂</p>
<p>一義若有。真如實際不得其名。一義若無。普賢大士藏身無地。若道又有又無。未免儱侗。若道非有非無。猶是顢頇。祇如去此又作麼生定量。眾無對。師曰。乾坤無私意。聖賢無別心。達磨未來東土。南嶽天台現成。下座。</p>
<p class="head2">上堂</p>
<p>在堂一眾知識。要且今日重起。須是把定乾坤。莫云明朝解制。何則。露地白牛無消息。豈肯一旦干休去。摑碎虗空著意尋。看他何處藏蹤跡。若然尋著牢穿鼻。騎得歸來方是貴。分付南泉與溈山。大家看守哩囉哩。眾生聞見悉皆如。一切齊赴龍華會。豈不聞古德云。終日在面門前露逈逈。趂亦不去。若得恁麼。方不辜負釋迦老子出世。我汝坐禪一上。有麼。咦。有意氣時添意氣。不風流處也風流。下座。</p>
</div>
<div class='div-other'><a id='mulu49' />
<p class='h2'>臨終辭眾上堂</p><p>今年只有茲時在。請問諸人知也無。那事未曾親磕著。切須緜密做工夫。從上佛祖皆因如是。昔歸宗座下僧夜大呌曰我悟也。歸宗次日上堂曰昨夜大悟僧出來道看。僧出曰師姑元是女人做。若論歸宗。馬祖下出八十餘員善知識。歸宗其一也。此僧若不的的當當到這田地。怎肯許他。大眾。且把這公案左看右看反覆細看。是箇甚麼道理。還有佛法也無。還有宗乘也無。且喜沒交涉。此是老僧今日最後分付一著。大眾切宜珍重。</p>
</div>
<div class='div-other'><a id='mulu50' />
<p class='h2'>小參</p><p>悟心若虗。空微塵飛不到。何況諸聖凡。境跡能依靠。了是空心者。解說無生道。曾令石點頭。普眼莫能討。左也好。右也好。大方獨步無煩惱。說法將近五十年。於中一字都忘了。世世生生法界中。屈尊就下提顛倒。復舉拂子云。看看。直須頭正尾正始得。</p>
<p class="head2">小參</p>
<p>心有一法。在處不安。心無一法。未免顢頇。有無心不著。畢竟是何端。江山礙眼情非瞥。心境居胸識未乾。故恁麼也不得。不恁麼也不得。恁麼不恁麼總不得。透過三句外。自然與佛無差。橫行也得。直行也得。無能攔攩。殺也不怕。活也不怕。豈解傷鋒。為伊有通霄路徑。行於鳥道何處覔蹤繇。似幻人把捉伊不住。佛祖尚不柰何。況天堂地獄耶。大眾。須信有這箇道理。祇如不落聖凡一句作麼生道。良久云。大鵬鼓翅飛龍震。獅子頻呷大象驚。</p>
<p class="head2">小參</p>
<p>一念不生。諸佛眾生無二相。三心勿起。五宗百派總孤明。十方三世誰安。六道四生何立。了無所了。了得元了自心。明無所明。明時祇明本性。三藏不談別事。五宗豈闡他乘。性理未徹。故起萬種參差。心地若明。渾化百家骨董。玄路登而開義網。關棙碎而破疑團。更不滯句隨言。一任曇花開遍野。竟休循行數墨。儘從貝葉散彌天。六載苦行是何緣。祇為演若。九年面壁成甚事。專引逃兒。正眼觀來。誠如一夢。唯有一真一切真。棒喝徒勞驅使。萬法總一法。殺活枉用行持。千聖不柰他何。祇是元無所有。諸方盡力歸仰。皆因脫體全空。從教五位排斑。覔蹤跡了不可得。三玄門啟。求影響畢竟難知。百千文殊。神力難出那伽。一箇普化。靈踪驚翻大地。爭似野狐能變化。不出黃蘗圈䙡。縱饒牛牯解翻身。仍受南泉嘔氣。三千門下。百萬人天。檢點將來。盡皆喫棒。且道過在甚麼處。噫。祇為今時有。未免古時無。</p>
<p class="head2">小參</p>
<p>行不干徑。坐弗涉牀。放去無踪。收來沒跡。大抵通方提掇異。竪拳舞劍越尋常。差別門庭無軌則。儘從智行不相妨。</p>
<p class="head2">小參</p>
<p>佛法非法貴在悟達。祖道無道要須親到。達則決聖凡之是非。到則斷人天之果報。達不達。一念無生定自發。發後千燈共一光。不須更議其生滅。到不到。一念純真當實造。造到因緣機熟時。一定虗空解跌倒。論甚佛祖。談甚法道。十方法界絕行踪。陽燄空花何處討。</p>
<p class="head2">小參</p>
<p>汝等諸人既臨法會。當以法為先。若不得法。所脩何益。何者。是法即汝心是。古云。即心是佛。即心是法。法佛無二。僧寶亦然。故云。萬法從心生。還知此心麼。即是目下歷歷孤明晃耀乾坤底。又古云。心法無形。貫滿十方。此心在眼能見十方色。在耳能聞十方音。如是六門無不鑒覺。須自省悟。若不識此心。縱脩十善亦非解脫。縱得大定亦非究竟。縱有辯才智慧只成乾慧。不免輪迴。汝莫言但要空五蘊。便度一切苦厄。不知五蘊本空。苦厄何有。經不云乎。色不異空。空不異色。受想行識亦復如是。空即心也。色受想行識亦心也。所以凡所見色。皆是見心。經云。一切世間諸所有物。皆即菩提妙明心體。此心一悟。無色無受想行識。無眼耳鼻舌身意。乃至無智亦無得。一即一切一切即一。若能如是。何慮不畢。若不悟者。但於心法無形貫滿十方中參看。忽日參透。光超日月。大納乾坤。方是入頭處。管取有說話分。自然不被一切有無事縛。珍重。</p>
<p class="head2">小參</p>
<p>昨夜雷轟電掣。打破虗空。腦裂不甘。哀告毗盧。未能依公斷決。大眾有知者為伊分雪。僧曰總在和尚。師曰聊與一摑。</p>
</div>
<div class='div-other'><a id='mulu51' />
<p class='h2'>歲夜小參</p><p>時當三十夜。當知折合處。雲從龍。風從虎。九九八十一。五五二十五。西天四七宗。東土二三祖。甜瓜徹蒂甜。苦匏連根苦。趙州黃蘗不落其數。參。</p>
</div>
<div class='div-other'><a id='mulu52' />
<p class='h2'>小參</p><p>憶昔年逢四十歲。插秧田內不知由。今時幸值古稀壽。依舊田中去使牛。栽禾博飯古之有。未審誰人共作儔。若有。即來與老僧荷鋤提笠。良久云。不然。依舊老和尚自<span class='corr'>己</span>支當去也。四五十年鼓兩片皮。即今覔一箇荷鋤持笠人了不可得。珍重。</p>
<p class="head2">小參</p>
<p>直草不踏。橫草不拈。四威儀外絕廉纖。道人不學道。何則。木頭。禪者不參禪。何故。㼾甎。不是達磨來此。爭知教外別傳。摘蘆渡江非本意。九年面壁乃乘權。禪者切宜勉旃。</p>
<p class="head2">小參</p>
<p>一塊乘大海。大海統全潮。紅塵匝地如何遣。白浪滔天作麼消。眾中設有拏雲<span class='corr'>㸕</span>浪奪鼓攙旗者。試請著力看。不然。優鉢非常不亂飄。</p>
</div>
<div class='div-other'><a id='mulu53' />
<p class='h2'>臨終小參</p><p>人生有受非償。莫為老病死慌。笑破無生法忍。自然業識消亡。一時雲淨常光發。佛祖皆安此道場。故云我今安住常寂滅光。名大涅槃。縱佛祖曲示玄妙差別門庭。七方八便接誘羣機。總不出大寂滅光而<span class='corr'>已</span>。珍重。</p>
</div>
<div class='div-other'><a id='mulu54' />
<p class='h2'>普說</p><p>學佛道者。第一不得住學地。要行到佛祖田地始得。故善財參一百餘城。<span class='corr'>但</span>言我先發菩提心。云何教我學菩薩道。如云無有一法可得名菩提心。從上諸祖所得。豈有少法可得也。故僧問九峰䖍曰。祖祖相傳復傳何事。峰曰釋迦慳迦葉富。僧曰如何是釋迦慳。峯曰無物與人。僧曰如何是迦葉富。峯曰國內孟嘗君。僧曰畢竟傳底事作麼生。峯曰百歲老人分夜燈。你仔細看。是有學。是無學。雖然如是。直是行到方知有此事。<span class='corr'>但</span>行不學十有九到。但學不行十無一到。學行兩全十脩十到。故釋迦六年苦行。達磨九年面壁。馬祖二十年不開口。趙州八十歲猶行脚。克符一生穿紙衣。玄泰一世著布衲。張九成看箇栢樹子。呂純甫提箇趙州無。古今得此旨者筆言難盡。一箇箇都是實行上做。一時打破漆桶。自然頭頭上合。物物上明。古今用不盡底到手了也。要用時果如貧婆[打-丁+婪]草隨手拈來。不行但學縱在三藏腹中穿下過。千七百則透將來。及乎定業到時。未免一場熱閙。想無別念只是啊㖿。然定業者何。即是無始熟用之境也。雖知此咎。盡力掃除。愈加紛雜。行力不久。雖然脩進。又不知不覺打合輥作一塊去也。若要定業冤家散去。第一不得打掃他。但把箇敵生死話頭頓在面前。與彼抵捱。必然胡思洞裏閑神野鬼妖狐恠䫫。佛魔天眾近不得也。昔槃特伽曾持掃箒三十年。生死心破。證無生忍。安有盡力行持者不瞥地耶。然切不可恣肆言易。山僧三十年來著實力行。尚自走作不柰何。況不下死工夫得成就哉。故汾陽曰。古人二三十年方纔成辦。況乎今時。余每向人前弗敢言易。不是用實力曾覷破古人巴鼻。安敢說這箇話。定不是饒舌瞞人。瞞人之罪定非輕也。眾等若肯發心。從善財本分上用底。諸師話頭上做將去。憤然一念。弗計遠近。年月管取有目。如雲開見日大地光輝。就解向佛未行到處。把關下寨攔攩野狐。揀辯是非。入平等除却不被六師牽入社火隊。誘壞後昆汙凟先聖。真師子兒一撥便轉。決擇種性。若非飲光別傳印子上的。縱是足踏蓮花。頭垂寶葢。辨若懸河。橫身宇宙。一定當面便吐。何則。祇要選取一箇定乾坤底手段。沒查滓的心腸。扶振宗風作將來眼。佛法千生莫遇。祖道萬世難逢。某甲幸緣一遇。如獲無孔鐵鎚。身心迷悶有年。忽於大好山行下過。如獲至寶。身心忻躍。迨至今時用度不盡。始知千聖共傳無底鉢。生生世世永馨香。伏冀當來好心珍重。</p>
</div></div>
<div class='div-other'><a id='mulu55' />
<p class='h1'>拈古</p><p>嵩山極因僧問。如何是脩善行人。師曰擔枷帶鎻。如何是作惡行人。師曰脩禪入定。曰某甲淺機請師直指。師曰。汝問我惡。惡不從善。汝問我善。善不從惡。會麼。曰不會。師曰。惡人無善念。善人無惡心。所以道善惡如浮雲。俱無起滅處。僧於言下大悟。</p>
<p style="margin-left:1em">師拈曰。惡人無善。善人無惡。倐爾言外知歸。翻然不落因果。僧大悟。悟甚麼。獅兒迸斷黃金鎻。據實舉論。俱未免過。畢竟過在甚麼處。閒雲一道凝青嶂。一任風雷鼓復收。</p>
<p>外道問世尊曰。不問有言。不問無言。世尊良久。外道讚歎曰。世尊大慈。開我迷雲。令我得入。乃作禮而去。阿難白佛。外道得何道理稱讚而去。世尊曰。如世良馬。見鞭影而行。</p>
<p style="margin-left:1em">師拈曰。此事所謂空谷傳聲虗堂習聽。祇如世尊良久。昭覺賜棒。還是同是別。若檢點得出。則外道作佛。其或未然。佛即外道。會麼。龍飛鳳舞真奇恠。不中胡僧碧眼看。</p>
<p>馬祖云。自從胡亂後。三十年不曾少鹽醬。</p>
<p style="margin-left:1em">師拈曰。馬祖恁麼道。在老僧則不然。自從胡亂後。三十年不曾有鹽醬。大眾。且道與馬師相去幾何。咦。彼即是空言。吾即是實受。</p>
<p>僧問同安。如何是天人師。安曰。頭上角未全。身上毛未生。</p>
<p style="margin-left:1em">師拈曰。關津易過。險穿難行。謀士有先見之能。將元惟威勇之力。預知險處不踐。定獲勝地高登。不須血戰以成功。善保軍民之塗炭。從教神機妙算。終是乾弄一場。要知同安意麼。突然掇出燎原燧。驚散巢居鬼窟精。</p>
</div>
<div class='div-other'><a id='mulu56' />
<p class='h1'>頌古</p><p>世尊拈花。</p>
<p style="margin-left:1em">千鈞寶鼎浮滄海。一丈龜毛縛太虗。不是飲光重出世。爭能百萬眾前嗤。</p>
<p>世尊見二人舁猪過。</p>
<p style="margin-left:1em">君子成人之美。平地無風浪起。雖然與眾無干。未免見聞思議。</p>
<p>殃崛持鉢。</p>
<p style="margin-left:1em">含生多為蘊緣纏。得遇玄音即解冤。豁爾逈超空劫外。葢因不欠路頭錢。</p>
<p>調達在地獄如三禪天樂。</p>
<p style="margin-left:1em">世尊不識好惡。調達不知死活。驀地故將生屎潑。致令天下問如何。大似臨河而呌渴。咦。法窟爪牙。威稜莫遏。</p>
<p>馬師鹽醬。</p>
<p style="margin-left:1em">探竿影草諗來由。是處終還不是酬。三十年來茶飯事。豈應當作寶珠收。</p>
<p>南泉斬猫。</p>
<p style="margin-left:1em">南泉揑怪。趙州幫惡。累及後人。牽繩帶索。惟有猫兒。高登極樂。</p>
<p>丹霞燒木佛。</p>
<p style="margin-left:1em">丹霞不是好心腸。活活令人受苦殃。今日酬恩無越此。失錢遭罪幾甘當。</p>
<p>南泉白牯。</p>
<p style="margin-left:1em">知有不知有。天下衲僧顛倒走。縱是八臂那吒身。摸著鼻孔失却口。</p>
<p>僧問趙州如何是不錯路。州曰明心見性是不錯路。</p>
<p style="margin-left:1em">有口無心老作家。一時正又一時邪。千般伎倆能知的。今古還他子沒爺。</p>
<p>臺山婆子。</p>
<p style="margin-left:1em">暗藏春色。明露秋光。有眼莫鑑。縱智難量。到家不上長安路。一任風花雪月揚。</p>
<p style="margin-left:1em">劃斷虗空真氣脉。掃除賢聖正經綸。須知教外單傳旨。提掇時人出見聞。</p>
<p>庵主竪拳。</p>
<p style="margin-left:1em">趙州本分手段。優劣纔分者憨。殺活何甞有意。不須甘與不甘。</p>
<p>趙州喫茶。</p>
<p style="margin-left:1em">殺活縱橫驗作家。有無只是一盃茶。若然遇著僊陀客。畢竟從他不順他。</p>
<p>南陽無縫墖。</p>
<p style="margin-left:1em">問處無端舉亦然。金烏的不在天邊。生知自有通天眼。爭肯同暝望碧蟾。</p>
<p>臨濟喫棒。</p>
<p style="margin-left:1em">醍醐上味出乎乳。滴水攙中總不成。三十棒頭開正眼。何甞傳得祖師心。</p>
<p style="margin-left:1em">問處情真切。慈心祇是椎。大愚不說說。瞥地始安居。騎虎頭。把虎尾。棒喝宗風從是起。[日/巾]轉佛祖鐵心腸。誰云佛法無多子。</p>
<p>臨濟兩堂首座相見。同時下喝。僧問還有賓主也無。濟曰賓主歷然。</p>
<p style="margin-left:1em">賓主歷然。其道緜緜。會得者喪。不會者全。</p>
<p>鹽官犀牛。</p>
<p style="margin-left:1em">扇子<span class='corr'>已</span>破索犀牛。良久無酬是實酬。連累諸方多計較。盡從草裏去追求。</p>
<p>洞山過水覩影大悟。</p>
<p style="margin-left:1em">渠今正是我。天地難包裹。我今不是渠。佛祖莫能知。要識洞山真實處。白雲飛在綠楊枝。</p>
<p>雲門糊餅。</p>
<p style="margin-left:1em">雲門跨浪虗空走。笑倒南辰驚北斗。拈向人前不值錢。釋迦老子難下口。</p>
<p>靈雲見桃花悟道。</p>
<p style="margin-left:1em">見色明心。附物顯理。具眼宗師。許而不許。敢保老兄未徹。一隊閒神野鬼。不是焦面王來。受陷遭坑幾許。</p>
<p>婆生七子。</p>
<p style="margin-left:1em">攪亂乾坤漉海涯。豈知兜著活冤家。幸然棒眼明如日。鬼怪何甞得近他。</p>
<p>洛浦服膺。</p>
<p style="margin-left:1em">玉璽權衡在手中。何如被奪一番空。慈悲不忍還他去。不爾爭些落草叢。</p>
<p>雲門須彌山。</p>
<p style="margin-left:1em">挑得嵐風過海門。一時放出冷乾坤。蒼松老栢能禁傲。遇此因緣也斷魂。</p>
<p>雲門乾屎橛。</p>
<p style="margin-left:1em">有屈無伸事果拙。使人憎愛難分雪。直下分明者幾人。鎮州蘿蔔重加楔。</p>
<p>陳操尚書。</p>
<p style="margin-left:1em">非非想天幾人退。舉世參禪難可對。三二十年不柰何。要如足斷方知悔。</p>
<p>洞山麻三斤。</p>
<p style="margin-left:1em">洞山麻三斤。縛殺幾多人。不解祖師意。凝然不動心。麻三斤。是甚麼。擬思量。無結果。</p>
<p>古鏡未磨。</p>
<p style="margin-left:1em">一把爛茅當寶木。燃起烟騰法界中。大抵逢緣沾馥郁。翻然抖碎太虗空。</p>
<p>香嚴擊竹。</p>
<p style="margin-left:1em">時來鐵也變成金。豈在區區遍討尋。擊竹礫聲而太悟。不知賺殺幾多人。</p>
<p>南院啐啄同時。</p>
<p style="margin-left:1em">呼蛇容易遣蛇難。一遣誰知又解翻。<span class='corr'>已</span>識此蛇能變化。故垂杖送下高灘。</p>
<p>風穴問僧。啐啄同時話。汝當時作麼生會。僧曰當時如在燈影裏行相似。穴曰汝會也。</p>
<p style="margin-left:1em">悟不從師總屬緣。得時猶不費盤纏。從教地轉天迴者。也是金烏下碧川。</p>
<p>風穴一塵。</p>
<p style="margin-left:1em">一塵飛起葢天涯。不管諸方老作家。沾著必然皆受困。未知誰不被伊遮。</p>
<p>青原信禪師上堂。老僧三十年前未參禪時。見山是山見水是水。及至後來。親見知識有箇入處。見山不是山見水不是水。而今得箇休歇處。依前見山祇是山見水祇是水。大眾。這三般見解是同是別。有人緇素得出。許汝親見老僧。</p>
<p style="margin-left:1em">無端呈出一三叉。龍象筵中騐作家。若是老胡家裏客。是非蜂起儘從他。</p>
<p>天童覺浴佛上堂曰。祇如釋迦老子在摩耶胎時作麼生。以拂畫[○@、]相。曰祇如以清淨水浴金色身時又作麼生。復畫[○@水]相。曰。祇如周行七步目顧四方。指天指地成道說法。神通變化智慧辯才。四十九年三百餘會。說青道黃指東話西。入般涅槃時又作麼生。乃畫⊕相。</p>
<p style="margin-left:1em">向上宗乘。無元字脚。大用現前。智難摸捉。清風無意過山頭。綠水自然眉皺却。若能透出此玄關。無下落時有下落。</p>
<p>黃龍三關。</p>
<p style="margin-left:1em">我手何似佛手。看是何人知有。禪道佛法人空。更不思前慮後。</p>
<p style="margin-left:1em">我脚何似驢脚。反轉手難摸索。假饒摸索得時。黃龍關未夢著。</p>
<p style="margin-left:1em">人人盡有生緣。單驗教外別傳。未徹別傳要旨。縱然透得非禪。</p>
<p>浮山九帶。</p>
<p style="margin-left:1em">正法眼。信手拈來不用揀。佛法藏。擬議思量即莾蕩。理貫事貫各得一半。理事縱橫應物隨緣。屈曲垂玅。叶兼扭揑。不得放之自然。金鍼雙鎻無可不可。平懷常實不落因果。更問九帶。總在九家坐。會得有眼如盲。不契無罪覔過。</p>
<p>雲門三句。</p>
<p style="margin-left:1em">函葢乾坤句。通天徹地是。一法襍其中。不名超十地。</p>
<p style="margin-left:1em">截斷眾流句。鏌邪決是非。辯才如瀉水。到此却支離。</p>
<p style="margin-left:1em">隨波逐浪句。方便誘羣迷。雖然言句廣。未涉口唇皮。</p>
<p>石頭三不得。</p>
<p style="margin-left:1em">恁麼也不得。虎被狐狸嚇。不恁麼也不得。乾坤齊暗黑。恁麼不恁麼總不得。黃巢滅却劒猶存。天下杳無這箇賊。</p>
<p>三界唯心萬法唯識。</p>
<p style="margin-left:1em">三界唯心心是誰。達心心不把心推。長空亘古無形貌。畢竟名言一切灰。</p>
<p>龐居士見丹霞畫七一。</p>
<p style="margin-left:1em">龐老年來氣運衰。挑擔乾草賣長街。果然撞著窮光棍。依舊滔滔哭轉來。</p>
<p>龐居士指雪。</p>
<p style="margin-left:1em">好雪落處地獄滓。都緣未續鉢羅花。頭頭總是家珍寶。祇看誰人解用他。</p>
<p>夾山普請掘坑<span class='note-inline'>(云云)</span>其僧束裝潛去。</p>
<p style="margin-left:1em">拿龍角。捉虎尾。要且全身不落興廢。夾山老人一場悔氣。這僧鬼面蛇頭。也是無風浪起。</p>
<p>地藏栽田。</p>
<p style="margin-left:1em">誰人不愛子孫賢。爭柰非賢亦枉然。家寶<span class='corr'>已</span>將分付竟。無知金玉當為甎。</p>
<p>僧問演祖如何是和尚家風。祖曰。老僧耳聾。高聲問將來。其僧便高聲問。祖曰。你問我家風。我却識你家風了也。</p>
<p style="margin-left:1em">老僧耳聾。鐵壁難通。誰知直下。佛祖家風。</p>
<p>克符不借。</p>
<p style="margin-left:1em">拈掇全提大闡揚。何拘凡聖與存亡。虗空有骨無心事。一任時人謾度量。</p>
<p>臨濟打維那。</p>
<p style="margin-left:1em">驊騮不是等閒駒。雪覆青山路不迷。大海潑天波莫賺。電光石火卒猶遲。</p>
<p>馬師即心即佛非心非佛物。</p>
<p style="margin-left:1em">即心即佛不是物。太直分明覿面呈。南山虎向水中坐。北海龍從火內停。</p>
<p>趙州無<span class='note-inline'>(二首)</span>。</p>
<p style="margin-left:1em">信口張開吸五湖。從教行者亂分疏。要知根本繇來處。五祖何甞付老盧。</p>
<p style="margin-left:1em">狗子無佛性。虗空重安柄。撞著赤鬚鬍。難逃窮性命。</p>
<p>五宗總頌。</p>
<p style="margin-left:1em">溈仰宗。返思靈燄玅無窮。事理不二通玄旨。縱奪緜緜掌握中。</p>
<p style="margin-left:1em">臨濟宗。棒頭打印妙玄通。三拳一掌興家業。殃及兒孫不可窮。</p>
<p style="margin-left:1em">曹洞宗。無情說法出羅籠。只這是中行異類。權分五位絕無功。</p>
<p style="margin-left:1em">雲門宗。足斷方離劫外蒙。玅法一時新定旨。四方普施永離中。</p>
<p style="margin-left:1em">法眼宗。現成公案續宗風。古今一切皆歸盡。剩有曇花別樣紅。</p>
</div>
<p class='juan'>壽昌無明和尚語錄卷二</p>
</div><!-- end of div[@id='body'] -->
</body></html>