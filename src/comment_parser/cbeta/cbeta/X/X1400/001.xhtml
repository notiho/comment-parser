<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>高峰原妙禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1400-A 元高峰大師語錄序</p><p>始予乍閱內典。得經論并古今雜著。共數帙。中有大師語。驚喜信受。如闇逢炬。至於今猶然。蓋自來參究此事。最極精銳。無逾師者。真似純鋼鑄就。一回展讀。一回激發人意氣。俾踊躍淬礪忘倦。雖悟處深玄。不敢以凡臆窺測。而但覺其直截根原。脫落窠臼。近有慈明妙喜之風。遠之不下德山臨濟諸老。偉哉。堂堂乎。可謂照末法之光明幢也。獨恨大藏未收。坊刻尚尠。怏怏於胸中者三十年。乃今以其舊本重壽諸梓。而蓮社行人。有相顧耳語者。謂予旋轉萬流。指歸淨土。柰何復殷勤稱讚是編。意者念阿彌陀佛不及看萬法歸一耶。遂洶洶搖動。嗟乎。但了念佛是誰。不必問一歸何處。茲有人焉。知生我是父。又自疑身從何來。聞者寧不絕倒。古尊宿云。如人涉遠。以到為期。不取途中強分難易。諸仁者。方便門多。歸元路一。願勿以狐疑玩愒歲時。便應直往疾趨。為到家計。既到家<span class='corr'>已</span>。千丈巖。七寶池。有智主人。二俱不受。</p>
<p>萬歷二十七年歲次<span class='corr'>己</span>亥佛歡喜日雲棲袾宏謹識</p>
</div>No. 1400
<p class='juan'><a id='mulu2' />高峰大師語錄卷上</p><p class="byline">參學門人編　　靈隱弘禮重梓</p>
<div class='div-other'><a id='mulu3' />
<p class='h1'>湖州雙髻庵法語</p><p>師自咸湻甲戌春就庵示眾。乃云。談玄談妙。說性說心。攢花簇錦。巧妙尖新。如麻似粟。從古至今。莫不皆是乘虗接響底漢。倚草附木精靈。山僧雖是他家種草。決定不向遮裏藏身。既然如是。且道今日為眾開堂。斬新條令一句又作麼生。喝一喝云。符到奉行。</p>
<p>示眾。有一物。明歷歷。佛祖覰不破。大地無人識。常在舌頭尖。盡力吐不出。吐得出。也是胡餅裏呷汁。</p>
<p>示眾。有句無句。金烏吞玉兔。如藤倚樹。癩馬繫枯樁。樹倒藤解。一冬燒不盡。句歸何處。石虎當途踞。呵呵大笑。龍頭蛇尾。捺倒爛泥裏。剛刀不斬無罪之人。且道溈山過在甚麼處。乃呵呵大笑下座。</p>
<p>示眾。千嶺萬山雪。五湖四海冰。清光成一片。物物盡皆明。且道趙州柏樹子。雲門乾矢橛。洞山麻三斤。畢竟是箇甚麼。喝一喝云。明星當午現。猶待曉雞鳴。</p>
<p>歲旦示眾。百年難遇歲朝春。姹女梳粧越樣新。惟有東村王大姐。依前滿面是埃塵。</p>
<p>解制示眾。九旬把定繩頭。不容絲毫走作。直得箇箇皮穿骨露。九零八落。冷眼看來。正謂掘地討天。千錯萬錯。今日到遮裏。不免放開一線。彼此無拘無束。東西南北。任運騰騰。天上人間。逍遙快樂。然雖如是。且道忽遇鑊湯爐炭。劍樹刀山。未審如何棲泊。良久云。惡。</p>
<p>示眾。萬里不挂片雲。虗空突出一竅。雙髻峰[跳-兆+孛]跳上三十三天。拄杖子向十字街頭揚聲大叫。且道叫箇甚麼。以拂子擊禪牀云。炎炎六月火生冰。夜半日輪當午照。</p>
<p>示眾。一夏九十日。看看又將半。面門無位人。急著眼睛看。冷地驀相逢。脚跟紅線斷。掌內握乾坤。翻身遊碧漢。堪笑當年老瑞巖。惺惺石上重呼喚。乃豎起拂子云。大眾。遮箇是瑞巖主人公耶。是臨濟無位真人耶。若也定當得出。許你一生參學事畢。脫或未然。擲下拂子云。撒向堦前。來朝打算。</p>
<p>示眾。五湖春色十分肥。正是功圓果滿時。玉蝶穿花零碎錦。黃鶯擲柳亂垂絲。靈雲打失娘生眼。備老重添八字眉。無限水邊林下客。謾將竹杖度須彌。</p>
<p>示眾。三世諸佛說不到。開口道著。歷代祖師行不到。動步踏著。行說俱到時如何。正好行脚。</p>
<p>歲旦示眾。山僧去年三十六。今年又添一歲。諸人共知。拈拄杖云。且道拄杖子年多少。擊禪牀云。元正啟祚。萬物咸新。</p>
<p>示眾。舉南泉示眾云。文殊普賢。昨夜三更。起佛見法見。各與二十棒。貶向二鐵圍山。所供並實。趙州出云。棒教阿誰喫。泉云。過在甚麼處。一對無孔鐵槌。州便禮拜。泉歸方丈。蒼天中更添怨苦。南泉和尚。雖則頂門具眼。賞罰分明。點檢將來。也是虗空裏釘橛。若無趙州後語。未審如何折合。高峰不然。忽有人起佛見法見。但向他道。善哉善哉。時節若至。其理自彰。</p>
<p>示眾。百千諸佛。歷代祖師。乃至天下老和尚。以拂子擊禪牀一下云。總向遮裏墮坑落壍。還有跳得出底麼。又擊一下云。三生六十劫。</p>
<p>示眾。舉丹霞因過一院。值凝寒。遂於殿中見木佛。乃取燒火向。院主偶見。訶責曰。何得燒我木佛。霞以杖撥灰云。吾燒取舍利。主云。木佛何有舍利。霞云。既無舍利。更請兩尊再取燒之。院主自後眉鬚墮落。師拈云。丹霞燒木佛。為寒所逼。豈有他哉。院主眉鬚墮落。偶爾成文。何足疑矣。若作佛法商量。管取入地獄如箭。擲拂子下座。</p>
<div>示眾。歸宗拭却眼睛。二祖安心斷臂。雲門拶折一足。玄沙[祝/土]破脚指。遮一夥隨摟搜漢。以拂子<img src='../images/X70p0678_01.gif' alt='X70p0678_01.gif' />云。蚤知有遮般消息。免見血淋滿地。</div>
<p>示眾。以拄杖橫肩顧左右云。大眾會麼。楖[木*栗]橫肩不顧人。直入千峰萬峰去。</p>
</div>
<div class='div-other'><a id='mulu4' />
<p class='h1'>杭州西天目山師子禪寺法語</p><p>至元丁亥冬。眾請師開堂。遂就石室內拈香祝聖罷。次拈香云。此一瓣香。不假壺中日月。亦非劫外春風。幾番親遭毒手。直得八面玲瓏。如今放下也。地搖六震。拈來則塞破虗空。且道不拈不放一句又作麼生。喝一喝。作女人拜。爇向爐中。供養前住仰山戴角披毛無鼻孔底老和尚。用酬法乳之恩。遂就座。僧問十方同聚會。箇箇學無為。此是選佛場。心空及第歸。龐居士恁麼道。還有為人處也無。師云。有。進云。畢竟在那一句。師云。從頭問將來。進云。如何是十方同聚會。師云。龍蛇混雜。凡聖交參。進云。如何是箇箇學無為。師云。口吞佛祖。眼蓋乾坤。進云。如何是選佛場。師云。東西十萬。南北八千。進云。如何是心空及第歸。師云。動容揚古路。不墮悄然機。進云。恁麼則言言見諦。句句朝宗。師云。你甚處見得。僧喝。師云。也是掉棒打月。進云。此事且止。只如西峰今日十方聚會。選佛場開。畢竟有何祥瑞。師云。山河大地。萬象森羅。情與無情。悉皆成佛。進云。既皆成佛。因甚學人不成佛。師云。你若成佛。爭教大地成佛。進云。畢竟學人過在甚麼處。師云。湘之南。潭之北。進云。還許學人懺悔也無。師云。禮拜著。僧纔拜。師云。師子咬人。韓獹逐塊。師乃豎拂召大眾云。此是選佛場。心空及第歸。伶俐漢。若向遮裏見得。便見龐居士安身立命處。既見龐居士安身立命處。便見從上佛祖安身立命處。既見佛祖安身立命處。便見自<span class='corr'>己</span>安身立命處。既見自<span class='corr'>己</span>安身立命處。不妨向遮裏拗折拄杖。高挂鉢囊。三條椽下。七尺單前。咬無米飯。飲不濕羮。伸脚打眠。逍遙度日。若是奴郎不辨。菽麥不分。抑不得<span class='corr'>已</span>。按下雲頭。向虗空裏書一本上大人。教諸人依樣畫猫兒去也。山僧昔年在雙徑。歸堂未及一月。忽於睡中疑著萬法歸一一歸何處。自此疑情頓發。廢寢忘餐。東西不辨。晝夜不分。開單展鉢。屙屎放尿。至於一動一靜。一語一默。總只是箇一歸何處。更無絲毫異念。亦要起絲毫異念了不可得。正如釘釘膠粘。撼搖不動。雖在稠人廣眾中。如無一人相似。從朝至暮。從暮至朝。澄澄湛湛。卓卓巍巍。純清絕點。一念萬年。境寂人忘。如癡如兀。不覺至第六日。隨眾在三塔諷經次。擡頭忽覩五祖演和尚真讚。驀然觸發日前仰山老和尚問拖死屍句子。直得虗空粉碎。大地平沈。物我俱忘。如鏡照鏡。百丈野狐。狗子佛性。青州布衫。女子出定話。從頭密舉。驗之。無不了了。般若妙用。信不誣矣。前所看無字。將及三載。除二時粥飯。不曾上蒲團。困時亦不倚靠。雖則晝夜東行西行。常與昏散二魔輥作一團。做盡伎倆。打屏不去。於遮無字上。竟不曾有一餉間省力成片。自決之後。鞠其病源。別無他故。只為不在疑情上做工夫。一味只是舉。舉時即有。不舉便無。設要起疑。亦無下手處。設使下得手。疑得去。只頃刻間。又未免被昏散打作兩橛。於是空費許多光陰。空喫許多生受。略無些子進趣。一歸何處。却與無字不同。且是疑情易發。一舉便有。不待返覆思惟計較作意纔有。疑情稍稍成片。便無能為之心。既無能為之心。所思即忘。致使萬緣不息而自息。六窗不靜而自靜。不犯纖塵。頓入無心三昧。忽遇喫粥喫飯處。管取向鉢盂邊摸著匙筯。不怕甕中走却鼈。此是<span class='corr'>已</span>驗之方。決不相賺。如有一句誑惑諸人。自招永墮拔舌犂耕。現前學般若菩薩。必要明此一段大事。不憚山高水闊。特特來見西峰。況兼各各然指然香。立戒立願。礪齒磨牙。辦鐵石志。既有如是操略。如是知見。切須莫負自<span class='corr'>己</span>初心。莫負父母捨汝出家心。莫負新建僧堂檀信心。莫負國王大臣外護心。直下具大信去。直下無變異去。直下壁立萬仞去。直下依樣畫猫兒去。畫來畫去。畫到結角羅紋處。心識路絕處。人法俱忘處。筆端下驀然突出箇活猫兒來。㘞。元來盡大地是箇選佛場。盡大地是箇自<span class='corr'>己</span>。到遮裏說甚龐居士。直饒三乘十地。膽喪魂驚。碧眼黃頭。容身無地。然雖如是。若要開鑿人天眼目。發揚佛祖宗猷。更須將自<span class='corr'>己</span>與選佛場鎔作一團。颺在百千萬億世界之外。轉身移步向威音那邊更那邊打一遭。却來喫西峰痛棒。大眾。既是和自<span class='corr'>己</span>颺了。又將甚麼喫棒。忽有箇不顧性命底漢子。聞恁麼舉。出來掀倒禪牀。喝散大眾。是則固是。要且西峰師子巖未肯點頭在。</p>
<p>上堂。無邊剎境。自他不隔於毫端。十世古今。始終不離於當念。只如山僧每日在張公洞裏。橫眠豎眠。或歌或詠。諸人還知麼。諸人每日在選佛場前。東行西行。或嗔或喜。山僧還知麼。若也彼此知得。不免分身碓搗。拔舌犂耕。若也彼此不知。管取釋迦拱手。彌勒歸依。因甚如此。不見道。知之一字。眾禍之門。</p>
<p>上堂。萬法歸一。一歸何處。乃顧視左右下座。</p>
<p>上堂。盡十方世界。是箇鉢盂。汝等諸人喫粥喫飯。也在裏許。屙屎放尿。也在裏許。行住坐臥。乃至一動一靜。總在裏許。若也識得。達磨大師。只與你做得箇洗脚奴子。若也不識。二時粥飯。將甚麼喫。參。</p>
<p>元正上堂。新年頭。行新令。露柱燈籠。急著眼聽。竈頭西南角有片方磚。惺惺伶俐。伶俐惺惺。念茲在茲。必恭必敬。因甚如此。徐十三郎。行年本命。</p>
<div>上堂。愛之欲其生。惡之欲其死。愛惡兩重關。以拄杖⊕。總向遮裏起。直饒識得根源。更買草鞋行脚三十年。以拄杖<img src='../images/X70p0679_01.gif' alt='X70p0679_01.gif' />。何曾踏著遮裏。擲拄杖云。你有拄杖子。與你拄杖子。</div>
<p>上堂。卓拄杖云。師子窟。師子吼。師子兒。無前後。驀然直下翻身。便解人前開口。即今莫有翻身底麼。擲拄杖云。鰕跳不出斗。</p>
<p>結制上堂。大限九旬。小限七日。麤中有細。細中有密。密密無間。纖塵不立。正恁麼時。銀山鐵壁。進則無門。退之則失。如墮萬丈深坑。四面懸崖荊棘。切須猛烈英雄。直要翻身跳出。若還一念遲疑。佛亦救你不得。此是最上玄門。普請大家著力。山僧雖則不管閒非。越例與諸人通箇消息。[○@(│*│*│)]㊂[○@∴]。</p>
<p>因從一禪人有省上堂。二十餘年。布箇縵天網子。打鳳羅龍。竟不曾遇著一箇鰕蟹。今日不期有箇蟭螟蟲。撞入網中。固是不堪上眼。三十年後。向孤峰絕頂。揚聲大叫。且道叫箇甚麼。大地山河一片雪。</p>
<p>上堂。昨夜夢中作得一偈。舉似大眾。良久云。忘却了也。驀拈拄杖云。拄杖子還記得麼。良久云。同坑無異土。</p>
<p>浴佛上堂。舉世尊纔生下。乃一手指天一手指地。周行七步目顧四方。云天上天下惟吾獨尊。師云。見怪不怪。其怪自壞。大眾會麼。更聽一頌。指天指地展戈矛。直至如今戰不休。假使羣靈都殺盡。一身還有一身愁。</p>
<p>祈晴上堂。天關久鎖不開容。日夜滂沱鼓黑風。以拂子擊禪牀一下云。憤性一槌俱擊碎。頂門迸出一輪紅。</p>
<div>中夏上堂。以拂子<img src='../images/X70p0679_02.gif' alt='X70p0679_02.gif' />。四十五日前薦得。非特日消萬兩黃金。亦乃能應四天下供養。四十五日後薦得。寸絲滴水。也當牽犁拽杷償他。以拂子擊禪牀一下云。曾經巴峽猿啼處。不是愁人也斷腸。</div>
<p>上堂。忘却當年密授句。枉教一眾喫辛苦。夜來枕上忽憶著。年年五月黃梅雨。</p>
<p>上堂。一葉落。天下秋。一塵起。大地收。喝一喝云。有意氣時添意氣。不風流處也風流。</p>
<p>上堂。海底泥牛銜月走。巖前石虎抱兒眠。鐵蛇鑽入金剛眼。崑崙騎象鷺鷥牽。此四句內。有一句能殺能活。能縱能奪。若檢點得出。許汝一生參學事畢。</p>
<p>直翁居士至上堂。山僧有一奇特因緣。未甞輕易拈出。今日幸遇直翁證明。供養大眾。良久云。美食不中飽人餐。</p>
<p>冬至上堂。陰向鼻端滅。陽從眼裏生。會得箇中意。更參三十年。</p>
<p>上堂。夜夜抱佛眠。上大人。朝朝還共起。丘乙己。起坐鎮相隨。化三千。語默同居止。七十士。纖毫不相離。爾小生。如身影相似。八九子。欲識佛住處。佳作仁。只遮語聲是。可知禮也。傅大士和聲吐出。耀古騰今。妙上座矢上加尖。一場好笑。伶俐漢纔聞舉著。如珠在掌。如芥投針。若是機思遲鈍。三搭不回。昔年吾佛世尊。由斯之輩。三七思惟。計盡情忘。不免全身放倒。今日山僧到遮裏。也只得依條攀例。按下雲頭。倒轉鎗旗。就窠打劫。直教一箇箇不假乘舟鼓棹。游戲如來大圓覺海。以拂子打圓相云。還見麼。以拂子擊禪牀一下云。還聞麼。蒼天蒼天。正所謂有耳不聞圓頓教。有眼不見舍那身。說甚長期短期。百千萬億阿僧祇。鼻孔依前向下垂。擲下拂子喝一喝下座。</p>
<p>普請上堂。禪不在參。道不須悟。動轉施為。山嶽鼓舞。孟八郎漢便恁麼去。爭似西峰搬石運土。</p>
<p>上堂。昨夜東西兩天目。議論狗子有無佛性話。儘儘爭之不<span class='corr'>已</span>。山僧未免出來向他道。說有說無。總未夢見在。於是二邊懡㦬而退。大眾。既謂有無俱不是。畢竟合作麼生。八角磨盤空裏走。三脚驢子弄蹄行。</p>
<p>因事上堂。水中鹹味。色裏膠青。決定是有。不見其形。豎拂子云。見其形。失却山前一村人眼睛。</p>
<p>上堂。八十日中。千說萬喻。說也說到無說時。聞也聞到無聞處。既是無說又無聞。功成果滿憑何舉。吹龍笛。擊鼉鼓。皓齒歌。細腰舞。桃花亂落如紅雨。</p>
<p>結制上堂。西峰今年結夏。有一奇特事。不得不告報諸人。且道是甚奇特事。龍蛇混雜。凡聖同居。</p>
<p>上堂。大海無魚。大地無草。大富無糧。大悟無道。若人透此四重關。非特親見高峰眉毛長短。鼻孔淺深。猶如赫日當空。萬別千差無不照。雖然。喚作拂子則觸。不喚作拂子則背。畢竟喚作甚麼。</p>
<p>中夏上堂。豎拂子召大眾云。到遮裏進前一步也不得。退後一步也不得。總不恁麼也不得。畢竟如何。不得不得。</p>
<p>解制上堂。布袋頭開。餧驢餧馬。要騎便騎。要下便下。若到江西湖南。撞著焦尾大蟲。切莫道在西峰度夏。</p>
<p>上堂。喫粥了也。洗鉢盂去。矢上加尖。一場敗露。西峰今日忍俊不禁。却要向鷺鷥腿上割股。良久云。便恁麼去。</p>
<p>開爐上堂。豎起拂子云。遮些火種。自靈山傳至西峰。<span class='corr'>已</span>得二千二百三十餘載。今日幸遇開爐。特為諸人拈出。以拂子吹一吹。乃擲下云。照顧燒却眉毛。</p>
<p>冬至上堂。良久云。一陽來復。萬物咸新。恭惟盲龜跛鼈。鬼怪妖精。莫問前長後短。大家扶起破沙盆。</p>
<p>臘八上堂。黃面瞿曇。夜半成道。正是喚奴作郎。嬴得一場好笑。山僧恁麼告報。也是細姑嫌嫂。</p>
<p>晚參。參須實參。悟須實悟。動轉施為。輝今耀古。若是操心不正。悟處不真。粧粧點點。鬬鬬釘釘。被人輕輕拶著。未免喚燈籠作露柱。且道如何是實參實悟底消息。良久云。南山起雲。北山下雨。</p>
<p>上堂。西峰今日啟建圓覺長期。有四件切要事。告報大眾。第一不得隔壁聽聲。第二不得暗裏偷光。第三不得指東話西。第四不得閙中取靜。汝等諸人。誠能遵行此令。管取剋日成功。超凡入聖。若也不然。縱歷阿僧祇。敢道未徹在。</p>
<p>上堂。舉鵝湖和尚示眾云。未了底人。長時浮逼逼地。設使了得底人。明得知有去處。尚乃浮逼逼地。上大人。丘乙己。雲門舉問首座云。適來和尚道。未了底人浮逼逼地。了得底人浮逼逼地。意作麼生。座云。浮逼逼地。可知禮也。門云。首座在此頭白齒黃作遮箇語話。曲則全。座云。上座作麼生。門云。要道即得。見即便見。若不見。莫亂道。枉則直。座云。只如堂頭和尚道。浮逼逼地。又作麼生。門云。頭上著枷。脚下著杻。重言不當喫。座云。恁麼則無佛法也。親言出親口。門云。此是文殊普賢大人境界。是何言歟。二老披肝歷膽。西峰雪上加霜。還見鵝湖也無。若道見。端的在那一句。若道不見。誵訛在甚麼處。具眼底試點出看。</p>
<p>冬至上堂。世間動不動法。皆屬陰陽遷變。驀拈拄杖云。惟有山僧木上座。能為萬象主。不逐四時彫。乃靠拄杖云。無形本寂寥。</p>
<p>上堂。低頭覓天。仰面尋地。波波挈挈。遠之遠矣。驀然撞著徐十三郎。嗄。元來只在遮裏。以手拍膝一下云。在遮裏。臘月三十日到來。也是開眼見鬼。</p>
<p>上堂。舉香嚴和尚一日上堂。時有僧問。不慕諸聖不重<span class='corr'>己</span>靈如何。嚴云。萬機休罷。千聖不攜。臘月扇子。此時疏山在眾作嘔聲。曰是何言歟。低聲低聲。嚴云。阿誰。眾曰師叔。嚴云。不肯老僧那。出云是。胡來胡現。嚴云。汝莫道得麼。山曰。道得。平地干戈。嚴云。汝試道看。山云。若教某甲道。須還師資禮始得。赤眼撞著火柴頭。嚴乃禮拜。舉前話問之。山曰。何不道肯諾不得全。草賊大敗。嚴云。直饒恁麼道。也須倒屙三十年。設使住山無柴燒。近水無水喫。分明記取。棒打石人頭。嚗嚗論實事。後住疏山。果如前記。大眾。二老互相屈辱。西峰從頭解注。還分優劣也無。若謂不分。因甚倒屙三十年。若謂分。漏逗在甚麼處。伶俐漢緇素得出。非惟截斷天下人舌頭。穿却天下人鼻孔。釋迦彌勒。與你作奴。亦不為差。其或不然。更聽一頌。洞徹是非如夢幻。轉身未免墮深坑。須知別有通霄路。不許時人造次行。</p>
<p>上堂。拈拄杖召大眾云。還見麼。人人眼裏有睛。不是瞎漢。決定是見。以拄杖卓一下云。還聞麼。箇箇耳裏有竅。不是死漢。決定是聞。既見既聞。是箇甚麼。以拄杖○。見聞即且止。只如六根未具之前。聲色未彰之際。未聞之聞。未見之見。正恁麼時。畢竟以何為驗。以拄杖[○@│]。吾今與汝保任斯事。終不虗也。以拄杖[○@□]。三十年後。切忌妄通消息。靠拄杖下座。</p>
<p>雪巖和尚忌。拈香。昔年瞎却我眼。今朝穿却你鼻。冤冤相報無休。莫若克己復禮。遂插香。以袖掩面作哭聲。復以坐具搭左肩上。作女人拜。云非惟和尚同塵。免得遞相鈍置。</p>
<p>上堂。一年<span class='corr'>已</span>減五日。光影如駒過隙。直須如救頭然。切莫隨情放逸。卓拄杖云。夜來一雨雪消鎔。萬疊青山如洗出。</p>
<p>元宵上堂。參禪須是鐵漢。著手心頭便判。只如雪覆千山。孤峰不白。作麼生判。擲拄杖云。上元定是正月半。</p>
<p>上堂。舉百丈和尚問溈山云。併却咽喉唇吻。道將一句來。山云。却請和尚道。師拈云。大小溈山。推惡離<span class='corr'>己</span>。今日忽有人問西峰。併却咽喉唇吻。道將一句來。即向他道。柴荒米貴。忍飢無暇祗對。</p>
<p>佛涅槃上堂。周行七步猶成跡。槨示雙趺豈易收。微雨灑花千點泪。淡烟籠竹一堆愁。</p>
<p>晚參。身貧道貧。無法可親。一味盲枷瞎棒。聞者見者莫不生嗔。卓拄杖云。黃金自有黃金價。終不和沙賣與人。</p>
<p>結制上堂。西峰今年結夏。全然不成保社。一日兩頭薄粥。大家忍飢無暇。雖有真如佛性。菩提涅槃。和聲擲拄杖云。權且颺在師子巖下。</p>
<p>上堂。終日著衣。未甞挂一縷絲。終日喫飯。未甞咬一粒米。既然如是。且道即今身上著底。每日口裏喫底。是箇甚麼。到遮裏不論明與不明。徹與不徹。寸絲滴水。也當牽犂拽杷償他。何故。一片白雲橫谷口。幾多歸鳥自迷巢。</p>
<p>上堂。若論此事。只要當人的有切心。纔有切心。真疑便起。真疑起時。不屬漸次。直下便能塵勞頓息。昏散屏除。一念不生。前後際斷。纔到遮般時節。管取推門落臼。若是此念不切。真疑不起。饒你坐破蒲團百千萬箇。依舊日午打三更。</p>
<p>上堂。迷中有悟。悟復還迷。直須迷悟兩忘。人法俱遣。衲僧門下。始有語話分。大眾。既是迷悟兩忘。人法俱遣。共語話者。復是阿誰。速道速道。</p>
<p>上堂。諸方拈槌豎拂。接物利生。祇解指虗空說虗空。指燈籠露柱說燈籠露柱。於是藥頭無驗。誤人多矣。西峰要向未有虗空名字以前說虗空。未有燈籠露柱以前說燈籠露柱。要使聞者見者。[祝/土]著磕著。一得永得。一證永證。大眾。未有名字以前。畢竟憑何施設。以拂子擊禪牀一下。又連擊兩下。</p>
<p>上堂。日正暄。春<span class='corr'>已</span>暮。落花片片隨流去。拈拄杖云。拄杖枝頭一點紅。馨香徧界無人顧。大眾。顧不顧即且止。畢竟一歸何處。擲拄杖下座。</p>
<p>解制上堂。一夏以來。諸人懡㦬。山僧亦懡㦬。懡㦬逢懡㦬。彼此無空過。今朝聖制告圓。不免更說些懡㦬禪。嬴得大家俱懡㦬。如何是懡㦬禪。咄。猛火著油煎。</p>
<p>除夜小參。一年三百六十日。看看逗到今宵畢。十箇有五雙。參禪。禪又不知。學道。道亦不識。只遮不知不識四字。正是三世諸佛骨髓。一大藏教根源。伶俐漢纔聞舉著。如龍得水。似虎靠山。天上人間。縱橫無礙。然雖如是。點檢將來。猶是遮邊底消息。若謂那邊更那邊一著子。直饒西天四七。唐士二三。以至天下老古錐。敢保未徹在。山僧與麼告報。忽有箇漢子。心憤憤。口悱悱。出來道。高峰高峰。你有甚長處。開得遮般大口。只向他道。來年更有新條在。惱亂春風卒未休。</p>
<p>直翁居士施僧鞋上堂。以手指云。以此施者入無間獄。受此施者亦入無間獄。施者受者既遭此報。汝等諸人還知利害處麼。以手合掌云。難消。</p>
<p>結制上堂。封却拄杖頭。結却布袋頭。大家團欒頭。赤眼火柴頭。嗄。正是冤家共聚頭。不妨頭上更安頭。以拄杖打散。</p>
<p>中夏上堂。前四十五日何處去。焦尾大蟲入閙市。後四十五日何處來。三脚驢子上高臺。俊鷹快鷂便合乘時。跛鼈盲龜徒勞[跳-兆+孛]跳。</p>
<p>上堂。今年一期有五件好事。特為諸人分明揭示。第一好僧堂。第二好後架。第三好知事。第四好廚堂。第五好衲子。若作佛法商量。掉棒打月。若作世諦流布。接竹點天。畢竟合作麼生。師子巖有箇焦尾大蟲。夜來惡發。被山僧劈脊一棒。化為微塵。却借陳如尊者四大五蘊。以為出入游戲之具。你一隊瞌睡漢。驢年也未夢見在。喝一喝下座。</p>
<p>上堂。舉風穴和尚因真園頭同念法華問訊次。穴問真云。如何是世尊不說說。迦葉不聞聞。真云。鵓鳩樹上啼。穴云。你作許多癡福作麼。何不體究言句。又問念法華云。你作麼生。念云。動容<span class='corr'>揚</span>古路。不墮悄然機。穴却顧真園頭云。你何不看念法華下語。念自茲印可。名振四方。師云。山僧昔年侍立先師次。亦甞被問此話。擬下語間。遂遭一頓熱棒打出。直得三日忍痛不<span class='corr'>已</span>。大眾。端的要見二老優劣。但將妙上座喫棒處看。</p>
<p>雪巖和尚忌。拈香。巴陵設忌三轉語。西峰單單只一句。且道是那一句聻。遂插香云。逢人切忌錯舉。</p>
<p>上堂。舉凌行婆問浮杯。盡力道不得底句。分付阿誰。杯云。浮杯無剩語。婆云。未到浮杯。不妨疑著。杯云。更有長處。不妨拈出。婆<span class='corr'>斂</span>手哭云。蒼天中更添怨苦。杯無語。婆云。語不知偏正。理不識倒邪。為人則禍生。後有僧舉似南泉。泉云。苦哉浮杯。被遮老婆摧折一上。婆聞得。笑云。王老師猶少機關在。時有幽州澄一禪客。詣婆乃問。南泉為甚少機關。婆哭云。可悲可痛。澄一罔措。婆云。會麼。一合掌而立。婆云。跂死禪和。如麻似粟。後澄一舉似趙州。州云。我若見遮臭老婆。問教伊口啞。一云。未審和尚作麼生問伊。州便打。一云。為甚却打某甲。州云。似遮般跂死禪和。不打更待何時。婆聞。却云。趙州合喫婆手中棒。州聞得。哭云。可悲可痛。婆聞。乃歎云。趙州眼光爍破四天下。州聞得。令人去問云。如何是趙州眼。婆乃豎起拳。僧回舉似趙州。州乃有頌與婆云。當機覿面提。覿面當機疾。報爾凌行婆。哭聲何得失。婆有頌答云。哭聲師<span class='corr'>已</span>曉。<span class='corr'>已</span>曉復誰知。當時摩竭令。幾喪目前機。師拈云。山僧始者一看。將謂總是白拈賊。及乎再辨端倪。却有浮杯較些子。何故。不因漁父引。爭得見波濤。</p>
<p>佛誕上堂。指天指地。一棒打殺。鴆屎砒霜。合造毒藥。颺在三千世界中。不知那箇親遭著。卓拄杖一下。</p>
<p>結制上堂。西峯結制不尋常。穀滿倉兮僧滿堂。既得遮些根蒂固。大家搖扇取風涼。</p>
<p>上堂。門外有一人用盡機謀。要入入不得。門裏有一人做盡伎倆。要出出不得。出不得入不得即且置。且道門外人與門裏人相見時如何。愁人莫向愁人說。說向愁人愁殺人。</p>
<p>開爐上堂。三千世界作爐。百億須彌為炭。生鐵鑄就禪和。炙得通身紅爛。正恁麼時。莫有躲得過底麼。左右顧視云。嗄。將謂水不能溺。火不能焚。元來總是一隊爛額焦頭漢。</p>
<p>上堂。十五日<span class='corr'>已</span>前。[毯-炎+畏][毯-炎+畏][毯-炎+崔][毯-炎+崔]。魍魍魎魎。十五日<span class='corr'>已</span>後。巍巍堂堂。煒煒煌煌。正當十五日。虗空為鼓。須彌為槌。輕輕擊動。佛祖攢眉。即今莫有解擊底麼。以拂子擊禪牀云。若將耳聽應難會。眼處聞聲方始知。</p>
<p>薦亡上堂。入我法中。不論凡聖。動轉施為。咸遵舊令。要明少室格外新條。驀拈拄杖云。未免借伊鼻孔出氣。卓拄杖云。開甘露門。劃一畫云。示甘露味。大地眾生。頓超十地。惟有今辰覺成上座。營齏報薦考妣二位亡靈不在其內。何故。擲拄杖云。分明一對黃金骨。不必栴檀入細雕。</p>
<p>留兩班上堂。九旬把定重關。今朝放開一線。頂門具眼衲僧。自合知機識變。乃展手云。依舊平分局面。</p>
<p>復舉靈雲見桃花悟道。<span class='corr'>刺</span>腦入膠盆。溈山道從緣入者永無退失。咬牙封雍齒。玄沙道諦當甚諦當。敢保老兄未徹在。泣淚斬丁公。伶俐漢。直饒向遮裏見得。更買草鞋行脚三十年。却來喫西峰痛棒。</p>
<p>上堂。一不成。二不是。紅底桃。白底李。紅紅白白不相瞞。因甚達磨大師被流支三藏打落當門齒。</p>
<p>通寧智顏菴主送法被至上堂。裁蜀錦。翦吳綾。披白玉。間黃金。打成一片時。針劄不入。羅紋結角處。線路難尋。雖然。只如西峰以諸法空為座。以拄杖指被云。還著得遮箇麼。靠拄杖云。天香影散莓苔石。五葉花開薝蔔林。</p>
<p>結制上堂。一百禪和三十州。無繩自縛萬山頭。誰是護生誰是殺。白雲影裏鐵船浮。</p>
<p>上堂。舉雪峰因僧來參。峰問甚處來。僧云。浙中來。峰云。船來陸來。僧云。二途俱不涉。峰云。爭得到遮裏。僧云。有甚麼隔礙。峰打趁出。僧後十年再來。峰云。甚處來。僧云。湖南來。峰云。湖南與此間相去多少。僧云。不隔。峰舉拂云。還隔遮箇麼。僧云。若隔爭得到遮裏。峰亦打出。僧住後。每見人必罵雪峰。同行聞。特去相訪。遂問你因甚罵雪峰。遮僧舉前兩段因緣。同行痛罵。與伊點破。遮僧遂悲泣。每於中夜焚香。望雪峰禮拜。師拈云。遮箇公案。頗類德山托鉢話。諸方商量者極多。錯會者亦不少。具眼底但於德山低頭處見得。便會雪峰打意。於巖頭不肯處見得。便會遮僧罵意。又於巖頭密啟處見得。便會同行點破意。於巖頭撫掌處見得。便會遮僧悲泣意。又於巖頭受記處見得。便會遮僧遙禮意。西峰今日將二老父父子子縛作一束。拋在諸人面前了也。諸人要見二老則易。要見西峰則難。何故。有眼無耳垛。六月火邊坐。</p>
<p>晚參。萬法歸一。一歸何處。狹路相逢。兩手分付。逴得便行。黃河三千年一度清。</p>
<p>上堂。意句不到。宗說不通。盲龜跛鼈。意句俱到。宗說俱通。盲龜跛鼈。西峰恁麼告報。莫有離此之外別有生涯底麼。盲龜跛鼈。</p>
<p>佛誕上堂。呱聲未絕便稱尊。攪得三千海嶽昏。惡水一年澆一度。知他雪屈是酬恩。</p>
<p>妙湛無為長老至上堂。舉劉鐵磨來參溈山。把髻投衙。山云。老牸牛。汝來也。引狗入寨。磨云。來日臺山大會有齋。和尚還去麼。癩免牽伴。溈山作臥勢。隨邪逐惡。磨便出。咄。直饒逴得便行。也是韓獹逐塊。</p>
<p>冬至。舉僧問古德云。一陽來復。日長一線。未審佛法長多少。德云。長一線。後又有古德云。一線長。師拈云。就窠打劫。還他二老本分鉗鎚。若謂佛法短長。端的未夢見在。今日忽有人問西峰佛法長多少。只向他道。東西十萬。南北八千。</p>
<p>薌林居士至上堂。此事如欲登天目大山相似。未到山時。不免蘊一座山於八識田中。洎至一到。所蘊之山恍焉消殞。因甚如此。豎起拂子云。只緣身在此山中。</p>
<p>復舉老子道。湛兮似或存。吾不知其誰之子。象帝之先。師拈云。咄哉遮漢。錯下注脚。湛兮似或存。吾不知其誰之子。毗耶城裏老維摩。</p>
<p>上堂。舉雲門大師到乾峰云。請師答話。含血噴人。先汙自口。峰云。到老僧也未。赤眼撞著火柴頭。門云。恁麼那。恁麼那。河裏失錢河裏摝。峰云。將謂猴白。更有猴黑。好手手中呈好手。紅心心裏中紅心。</p>
<p>雪巖和尚忌。拈香。阿師示寂來。彈指恰八載。將謂入黃泉。面目儼然在。大眾。面目既在。拈起香云。莫是遮箇麼。插香云。認著依前猶隔海。</p>
<p>上堂。工夫不到不方圓。寬著程途急著鞭。但得此心常不昧。從教滄海變桑田。</p>
<p>解制上堂。識得拄杖子。被拄杖子縛。不識拄杖子。亦被拄杖子縛。卓拄杖云。不是弄潮人。徒勞遭點額。</p>
<p>復舉金陵則監寺初參青峰。問云。如何是學人自<span class='corr'>己</span>。峰云。丙丁童子來求火。後謁法眼。眼云。曾見甚麼人來。則云。青峰來。眼云。有何言句。則舉前話。眼云。上座作麼生會。則云。丙丁屬火。以火覓火。如將自己覓自己。眼云。恁麼會又爭得。則云。某甲只恁麼。和尚作麼生。眼云。汝問我。我與汝道。則云。如何是學人自己。眼云。丙丁童子來求火。則於言下頓悟。師拈云。遮則公案。自古至今。覓箇不錯會底人。如星中揀月相似。只如則監寺於法眼言下悟去。要且不是順朱。具眼底試辨看。</p>
<p>重陽上堂。大抵登高直須親到萬山之頂。若不到頂。爭知宇宙之寬。即今莫有到頂者麼。良久云。土曠人稀。相逢者少。</p>
<p>復舉慈明和尚。每室中以水一盆。上劄一口劍。下著一緉草鞋。膝上橫按拄杖。凡有僧入門便指。纔擬便棒。師拈云。大小慈明。勞而無功。西峰不動一鎗一旗。從教鳧短鶴長。何故。年年九月九。徧地菊花香。</p>
<p>上堂。舉永首座。同慈明辭汾陽後。相從二十年。不得休歇。一夕圍爐夜深。明以火筯敲炭召云。永首座。永首座。永咄云。野狐精。明以手指云。訝郎當漢。又恁麼去。永於言下頓悟。師拈云。遮箇公案。若曰依條直斷。慈明無端坑陷平人。合喫三十棒。永首座不合隨風倒柂。亦當代喫十棒。忽有箇抱不平底出來道。西峰聻。則向他道。心不負人。面無慚色。</p>
<p>雪巖和尚忌。拈香。咄哉老賊。偷心未息。石灰布袋。到處成跡。若謂子為父隱。畢竟曲不藏直。今日因齋慶讚。未免乘時拈出。</p>
<p>上堂。一年又過一月。今日又從頭起。循環烏兔如梭。百年光陰有幾。以拄杖卓一下云。諸上座。休瞌睡。直饒火急翻身。四大海水。早<span class='corr'>已</span>傾在汝耳裏。</p>
<p>結制上堂。今年龍象頗多。權作三堂結夏。雖然名字不同。是法本無高下。中間有箇肉身菩薩。現與諸人同結同修。同眠同坐。若也點檢得出。說甚黃面瞿曇。西來達磨。不然。且待七月十五。却與諸人說破。</p>
<p>復舉僧問雲門。如何是諸佛出身處。門云。東山水上行。又僧問圓悟。如何是諸佛出身處。悟云。薰風自南來。殿閣生微涼。師拈云。二老雖具頂門正眼。慤其本源。天地懸隔。</p>
<p>上堂。資生貴圖求富。參禪貴圖求悟。求悟若學資生。箇箇成佛作祖。咄。甜瓜徹蒂甜。苦瓠連根苦。</p>
<p>復舉僧於馬祖前作四畫。上一畫長。下三畫短。云不得道長。不得道短。離四句。答某甲始得。祖乃畫一畫云。不得道長。不得道短。答汝了也。後僧舉似忠國師。師云。何不問我。師拈云。字經三寫。烏焉成馬。西峰忍俊不禁。特為諸人改正去也。召侍者云。分明記取。</p>
<p>上堂。舉僧問長慶。眾手淘金。誰是得者。慶云。有伎倆者得。僧云。學人還得也無。慶云。大遠在。師拈云。西峰不然。今日忽有人問。眾手淘金。誰是得者。只向他道。阿誰無分。又云。學人還得也無。猶嫌少在。</p>
<p>上堂。千疑萬疑。祇是一疑。若能決此一疑。免教節上生枝。即今莫有決得底麼。若也決得。賞你一錠金。若決不得。亦賞你一錠金。何故。豈不見道。至道無難。惟嫌揀擇。</p>
<p>復舉僧問法眼。聲色二字。如何透得。法眼召大眾云。若會得遮僧問處。透聲色也不難。師拈云。明修棧道。暗度陳倉。</p>
<p>解制上堂。拈拄杖卓一下云。打開布袋頭。放出百千牛。縱隨芳草去。終不被人收。一日歸來重會面。半含容笑半含羞。大眾。羞即且止。畢竟笑箇甚麼。又卓一下云。休。</p>
<p>復舉芙蓉一日告辭馬祖。祖云。裝却包了來。與你說一上佛法。芙蓉於次日至方丈侍立少頃。祖云。時寒善為道路。芙蓉至法堂上忽然有省。師拈云。馬祖佛法。恁麼流布。拈花微笑。命若懸絲。今日凡有人來告辭。總與草鞋一緉。</p>
<p>上堂。今朝八月一。行脚禪和出。不識自家珍。却向途中覓。直饒走徧一百一十城。參見五十三善知識。功超十地三乘。位等釋迦彌勒。若還來到西峰。未免一棒打折你驢脊。</p>
<p>起期上堂。山僧久病。服藥不瘳。大眾。久參於心不悟。所以病到筋斷骨折處。參到情窮理極時。一一檢點將來。全無些子靈驗。記得去年有一則未了公案。今日擬循舊例。別剏新條。以八十日劃地為牢。要諸人各各通箇口欵。不得將無作有。不得指東話西。不得舉意<span class='corr'>摶</span>量。不得擬心湊泊。若有箇不顧性命底漢。向事未著罪未彰以前。一欵盡招。西峰拄杖子。當為伊據欵結案。</p>
<p>辭眾。西峰三十年妄談般若。罪犯彌天。末後有一句子。不敢累及平人。自領去也。大眾。還有知落處者麼。良久云。毫釐有差。天地懸隔。</p>
</div>
<div class='div-other'><a id='mulu5' />
<p class='h1'>示禪人</p><p>三世諸佛。歷代祖師。留下一言半句。惟務眾生超越三界。斷生死流。故云為一大事因緣。出現於世。若論此一大事。如馬前相撲。又如電光影裏穿針相似。無你思量解會處。無你計較分別處。所以道。此法非思量分別之所能解。是故世尊於靈山會上。臨末梢頭。將三百六十骨節。八萬四千毛竅。盡底掀翻。雖有百萬眾圍繞。承當者。惟迦葉一人而<span class='corr'>已</span>。信知此事。決非草草。若要的實明證。須開特達懷。發丈夫志。將從前惡知惡解。奇言妙句。禪道佛法。盡平生眼裏所見底。耳裏所聞底。莫顧危亡得失。人我是非。到與不到。徹與不徹。發大忿怒。奮金剛利刃。如斬一握絲。一斬一切斷。一斷之後。更不相續。直得胸次中空勞勞地。虗豁豁地。蕩蕩然。無絲毫許滯礙。更無一法可當情。與初生無異。喫茶不知茶。喫飯不知飯。行不知行。坐不知坐。情識頓淨。計較都忘。恰如箇有氣底死人相似。又如泥塑木雕底相似。到遮裏驀然脚蹉手跌。心華頓發。洞照十方。如杲日麗天。又如明鏡當臺。不越一念。頓成正覺。非惟明此一大事。從上若佛若祖。一切差別因緣。悉皆透頂透底。佛法世法。打成一片。騰騰任運。任運騰騰。灑灑落落。乾乾淨淨。做一箇無為無事出格真道人也。恁麼出世一番。方曰不負平生參學之志願耳。若是此念輕微。志不猛利。[毯-炎+畏][毯-炎+畏][毯-炎+崔][毯-炎+崔]。魍魍魎魎。今日也恁麼。明日也恁麼。設使三十年二十年用工。一如水浸石頭相似。看看逗到臘月三十日。十箇有五雙。懡㦬而去。致令晚學初機。不生敬慕。似遮般底漢。到高峰門下。打殺萬萬千千。有甚麼罪過。今日我之一眾。莫不皆是俊鷹快鷂。如龍若虎。舉一明三。目機銖兩。豈肯作遮般體態。兀兀度時。然雖如是。正恁麼時。畢竟喚甚麼作一大事。若也道得。與汝三十拄杖。若道不得。亦與三十拄杖。何故。卓拄杖一下云。高峰門下。賞罰分明。</p>
<p>兄弟家。十年二十年。以至一生。絕世忘緣。單明此事。不透脫者。病在於何。本分衲僧。試拈出看。莫是宿無靈骨麼。莫是不遇明師麼。莫是一暴十寒麼。莫是根劣志微麼。莫是汩沒塵勞麼。莫是沈空滯寂麼。莫是雜毒入心麼。莫是時節未至麼。莫是不疑言句麼。莫是未得謂得。未證謂證麼。若論膏肓之疾。總不在遮裏。既不在遮裏。畢竟在甚麼處。咄。三條椽下。七尺單前。</p>
<p>若論此事。如大火聚。烈燄亘天。曾無少間。世間所有之物。悉皆投至。猶如片雪。點著便消。爭容毫末。若能恁麼提持。剋日之功。萬不失一。倘不然者。縱經塵劫。徒受勞矣。</p>
<p>若論此一段奇特之事。人人本具。箇箇圓成。如握拳展掌。渾不犯纖毫之力。祇為心猿擾擾。意馬喧喧。恣縱三毒無明。妄執人我等相。如水澆冰。愈加濃厚。障却自己靈光。決定無由得現。若是生鐵鑄就底漢。的實要明。亦非造次。直須發大志。立大願。殺却心猿意馬。斷除妄想塵勞。如在急水灘頭泊舟相似。不顧危亡得失。人我是非。忘寢忘餐。絕思絕慮。晝三夜三。心心相次。念念相續。劄定脚頭。咬定牙關。牢牢把定繩頭。更不容絲毫走作。假使有人取你頭。除你手足。剜你心肝。乃至命終。誠不可捨。到遮裏方有少分做工夫氣味。嗟乎。末法去聖時遙。多有一等泛泛之流。竟不信有悟門。但只向遮邊穿鑿。那邊計較。直饒計較得成。穿鑿得就。眼光落地時。還用得著也無。若用得著。世尊雪山六年。達磨少林九載。長慶坐破七箇蒲團。香林四十年方成一片。趙州三十年不雜用心。何須討許多生受喫。更有一等。成十年二十年用工。不曾有箇入處者。只為他宿無靈骨。志不堅固。半信半疑。或起或倒。弄來弄去。世情轉轉純熟。道念漸漸生疏。十二時中。難有一箇時辰把捉得定。打成一片。似遮般底。直饒弄到彌勒下生。也有甚麼交涉。若是真正本色行脚高士。不肯胡亂。打頭便要尋箇作家。纔聞舉著一言半句。更不擬議。直下便恁麼信得及。作得主。把得定。孤迥迥。峭巍巍。淨躶躶。赤灑灑。更不問危亡得失。只恁麼捱將去。驀然繩斷喫攧。絕後再甦。看他本地風光。何處更覓佛矣。又有一偈。舉似大眾。急水灘頭泊小舟。切須牢把遮繩頭。驀然繩斷難迥避。直到通身血迸流。</p>
<p>生死事大。無常迅速。生不知來處。謂之生大。死不知去處。謂之死大。只遮生死一大事。乃是參禪學道之喉襟。成佛作祖之管轄。三世如來。恒沙諸佛。千變萬化。出現世間。蓋為此生死一大事之本源。西天四七。唐土二三。以至天下老和尚。出沒卷舒。逆行順化。亦為此一大事之本源。諸方禪衲。不憚勞苦。三十年二十年。撥草瞻風。磨裩擦袴。亦為此一大事之本源。汝等諸人。發心出家。發心行脚。發心來見高峰。晝三夜三。眉毛撕結。亦為此一大事之本源。四生六道。千劫萬劫。改頭換面。受苦受辛。亦是迷此一大事之本源。吾佛世尊。捨金輪王位。雪山六年苦行。夜半見明星悟道。亦是悟遮一大事之本源。達磨大師。入此土來。少林面壁九載。神光斷臂。於覓心不可得處打失鼻孔。亦是悟遮一大事之本源。臨濟遭黃檗六十痛棒。向大愚肋下還拳。亦是悟遮一大事之本源。靈雲桃花。香嚴擊竹。長慶捲簾。玄沙[祝/土]指。乃至從上知識。有契有證。利生接物。總不出悟遮一大事之本源。多見兄弟家。雖曰入此一門。往往不知學道之本源。不能奮其志。因循度日。今來未免葛藤。引如上佛祖入道之因。及悟道之由。以為標格。晚學初機。方堪趣向。且道如何趣向。不見古人道。若要脫生死。須透祖師關。畢竟將甚麼作關。喚作竹篦則觸。不喚作竹篦則背。不得有語。不得無語。若向遮裏著得一隻眼。覰得破。轉得身。通得氣。無關不透。無法不通。頭頭示現。物物全彰。無邊剎境。自他不隔於毫端。十世古今。始終不離於當念。所以水潦和尚見馬大師。禮拜起。擬伸問間。被馬祖攔胸一踏踏倒。起來呵呵大笑云。百千法門。無量妙義。總向一毫頭上識得根源去。德山見龍潭。向吹滅紙燭處豁然大悟。次日遂將疏鈔於法堂上爇云。窮諸玄辨。若一毫置於太虗。竭世樞機。似一滴投於巨壑。到遮裏有甚麼禪道可參。有甚麼佛法可學。有甚麼生死可脫。有甚麼涅槃可證。騰騰任運。任運騰騰。臘月三十日到來。管取得大自在。去住自由。故云自從認得曹溪路。了知生死不相干。然雖如是。豎拂子云。且道遮箇是生耶。是死耶。若也道得。便可向無佛處稱尊。無法處說法。其或未然。山僧不懼羞慚。更與諸人露箇消息。擲下拂子云。夜冷魚潛空下釣。不如收卷過殘年。</p>
<p>兄弟家。成十年二十年撥草瞻風。不見佛性。往往皆謂被昏沈掉舉之所籠罩。殊不知只遮昏沈掉舉四字。當體即是佛性。堪嗟迷人不了。妄自執法為病。以病攻病。致使佛性愈求愈遠。轉急轉遲。設使一箇半箇。回光返照。直下知非。廓然藥病兩忘。眼睛露出。洞明達磨單傳。徹見本來佛性。若據西峰點檢將來。猶是生死岸頭事。若曰向上一路。須知更在青山外。</p>
<p>若論此事。正如逆水撑船。上得一篙。退去十篙。上得十篙。退去千篙。愈撑愈退。退之又退。直饒退到大洋海底。掇轉船頭。決欲又要向彼中撑上。若具遮般操志。即是到家消息。如人上山。各自努力。</p>
<p>若論此事。如萬丈深潭中投一塊石相似。透頂透底。了無絲毫間隔。誠能如是用工。如是無間。一七日中。若無倒斷。妙上座永墮阿鼻地獄。</p>
<p>法門廣無邊。參禪第一義。若真師子兒。不入他羣隊。直下便翻身。諸獸皆迴避。毗盧頂上行。生死海中戲。佛祖不知名。眾魔爭敢邇。奇哉此妙門。寂寞無人思。若有發初心。須具大根器。內外絕諸緣。屏心立堅志。譬如人架屋。先須實基址。基實屋無傾。志堅道成易。提箇趙州無。截斷有無意。豎起鐵脊梁。急著眼睛覰。密密與緜緜。絲毫無間棄。譬如人倒懸。念念更無異。日夜苦思量。一心求脫離。不分東與西。寢食都忘記。又如初生兒。呼喚渾不視。用工到那時。如人鑽火燧。漸見黑黃烟。知火必在此。切莫顧危亡。更須加猛利。直待火星飛。通身是燄熾。余雖不會禪。也曾恁麼試。只在剎那間。可立而待至。頂門眼豁開。裂破娘生鼻。海竭須彌崩。虗空撲落地。十方賢聖師。盡是眼中<span class='corr'>刺</span>。微笑與拈花。可煞不知愧。更有葛藤根。一千七百事。嗚呼後代人。盡食他殘饐。若更問如何。拳頭劈口捶。十二時中。四威儀內。寶劍全提。如臨大陣。纔有絲毫念起。當急剉之。一斷永斷。莫令再續。若能如是用工。管取干戈永息。天下太平。有志之士。思之遵之。夜後參前。遞相警勵。</p>
<p>此事的要剋日成功。如善射者。仰箭射空。復以後箭。射前箭筈。筈筈承箭。箭箭中筈。首尾相資。上下貫串。住於空中。經久不墮。蓋是精進之功。決非神力所致。凡學般若菩薩。亦復如是。汝等應當精進。如彼射空。正恁麼時。莫有善射底麼。以拂作彎弓勢云。看箭。</p>
<p>參禪一著莫遲疑。念念如同救火時。烈燄亘天渾不顧。翻身直造萬重圍。一朝火滅烟消後。鼻孔依前向下垂。</p>
<p>如人負重。過急流溪。行至中間。忽遇黑風暴雨。其水愈急。其水愈深。退亦不能。進亦不能。擬議之間。喪身失命。正恁麼時。合作麼生。參。</p>
<p>若論參禪之要。不可執蒲團為工夫。墮於昏沈散亂中。落在輕安寂靜裏。總皆不覺不知。非惟虗喪光陰。難消施主供養。一朝眼光落地之時。畢竟將何所靠。山僧昔年在眾。除二時粥飯不曾上蒲團。只是從朝至暮。東行西行。步步不離。心心無間。如是經及三載。曾無一念懈怠心。一日驀然踏著自家底。元來寸步不曾移。</p>
<p>若謂著實參禪。決須具足三要。第一要有大信根。明知此事。如靠一座須彌山。第二要有大憤志。如遇殺父冤讐。直欲便與一刀兩段。第三要有大疑情。如暗他做了一件極事。正在欲露未露之時。十二時中。果能具此三要。管取剋日成功。不怕甕中走鼈。苟闕其一。譬如折足之鼎。終成廢器。然雖如是。落在西峰坑子裏。也不得不救。咄。</p>
<p>若論此事。無尊無卑。無老無少。無男無女。無利無鈍。故我世尊。於正覺山前。臘月八夜。見明星悟道。乃言奇哉眾生。具有如來智慧德相。又云。心佛及眾生。是三無差別。又云。是法平等。無有高下。既無差別。亦無高下。從上佛祖。古今知識。乃至天下老和尚。有契有證。有遲有速。有難有易。畢竟如何。譬如諸人在此。各各有箇家業。驀然一日圓光返照。思憶還原。或有經年而到者。或有經月而到者。或有經日而到者。或有頃刻而到者。又有至死而不到者。蓋離家有遠近之殊。故到有遲速難易之別。然雖如是。中問有箇漢子。無家業可歸。無禪道可學。無生死可脫。無涅槃可證。終日騰騰任運。任運騰騰。若他點檢得出。釋迦彌勒。與你提瓶挈鉢。亦不為分外。苟或不然。以拂子擊禪牀兩下。喝兩喝云。若到諸方。切忌錯舉。</p>
<p>此事譬如人家屋簷頭一堆搕[打-丁+(天/韭)]相似。從朝至暮。雨打風吹。直是無人覰著。殊不知有一所無盡寶藏。蘊在其中。若也拾得。百劫千生。取之無盡。用之無竭。須知此藏不從外來。皆從你諸人一箇信字上發生。若信得及。決不相誤。若信不及。縱經塵劫。亦無是處。普請諸人便恁麼信去。免教做箇貧窮乞兒。且道此藏即今在甚處。良久云。不入虎穴。爭得虎子。</p>
<p>萬法歸一一何歸。只貴惺惺著意疑。疑到情忘心絕處。金烏夜半徹天飛。</p>
<p>若窮此事用工極際。正如空裏栽花。水中撈月。直是無你下手處。無你用心處。往往纔遇遮境界現前。十箇有五雙打退鼓。殊不知正是到家底消息。若是孟八郎漢。便就下手不得處。用心不及時。猶如關羽。百萬軍中。不顧得喪。直取顏良。誠有如是操略。如是猛利。管取彈指收功。剎那成聖。若不然者。饒你參到彌勒下生。也只是箇張上座。</p>
<p>有時熱閧閧。有時冷冰冰。有時如牽驢入井。有時如順水張帆。因此四魔更相殘害。致使學人忘家失業。西峰今日略施一計。要與諸人掃蹤滅跡。良久云。捷。</p>
<p>若論此事。如登萬仞之山。一步一步將搆至頂。惟有數步壁絕攀躋。到遮裏須是箇純鋼打就底。捨命[拚-ㄙ+ㄊ]身。左捱右捱。捱來捱去。以上為期。縱經千生萬劫。萬難千魔。此心此志。愈堅愈強。若是根本不實。泛泛之徒。何止望崖。管取聞風而退矣。</p>
<p>示直翁居士。終日共談不二。未嘗舉著一字。復問此意如何。不免遞相鈍置。父母非我親。誰是最親者。盲龜跛鼈。靈利漢。向遮裏薦得。便見無邊剎境。自他不隔於毫端。十世古今。始終不離於當念。其或未然。不妨撇轉機輪。便就盲龜跛鼈上著些精彩。起箇疑情。疑來疑去。直教內外打成一片。終日無絲毫滲漏。鯁鯁於懷。如中毒藥相似。又若金剛圈。栗棘蓬。決定要吞。決定要透。但盡平生伎倆憤將去。自然有箇悟處。假使今生吞透不下。眼光落地之時。縱在諸惡趣中。不驚不怖。無拘無絆。設遇閻家老子。諸大鬼王。亦皆拱手。何故。蓋為有此般若不思議之威力也。然則有諸現業。畢竟般若力勝。如箇金剛幢子。鑽之不入。撼之不動。世人出於豪勢門牆。亦復如是。一切官屬吏卒。無不畏之。又若擲物墮地。重處先著。目即雖有成住壞空之相。如龍脫殻。如客旅居。其實本主無生無滅。無去無來。無增無減。無老無少。自無始劫來。至於今生。頭出頭沒。千變萬化。未嘗移易絲毫許。堪嗟一等學人。往往多認遮箇識神。不求正悟。不脫生死。置之莫論。今生既下此般若種子。纔出頭來。管取福慧兩全。超今越古。裴相國。李駙馬。韓文公。白樂天。蘇東坡。張無盡。即此之類也。雖沈迷欲境。亦不曾用工。纔參見善知識。一言之下。頓悟上乘。超越生死。雖在塵中。游戲三昧。不忘佛囑。外護吾門。咸載祖燈。續佛慧命。此等若不是宿世栽培。焉得便恁麼開花結子。福足慧足。是則固是。今日山僧却有箇煅凡成聖底藥頭。不假栽培底種子。說則辭繁。略舉一偈。欲明種子因。熟讀上大人。若到可知禮。盲龜跛鼈親。</p>
<p>示淨修侍者。予假此來二十四年。常在病中求醫服藥。歷盡萬般艱苦。爭知病在膏肓。無藥可療。後至雙徑。夢中服斷橋和尚所授之丹。至第六日。不期觸發仰山老和尚所中之毒。直得魂飛膽喪。絕後重甦。當時便覺四大輕安。如放下百二十斤一條擔子相似。今將此丹授之於汝。汝欲服之。先將六情六識。四大五蘊。山河大地。萬象森羅。總鎔作一箇疑團。頓在目前。不假一鎗一旗。靜悄悄地。便似箇清平世界。如是行也只是箇疑團。坐也只是箇疑團。著衣喫飯也只是箇疑團。屙屎放尿也只是箇疑團。以至見聞覺知。總只是箇疑團。疑來疑去。疑至省力處。便是得力處。不疑自疑。不舉自舉。從朝至暮。粘頭綴尾。打成一片。無絲毫縫罅。撼亦不動。趁亦不去。昭昭靈靈。常現在前。如順水流舟。全不犯手。只此便是得力底時節也。更須慤其正念。慎無二心。展轉磨光。展轉淘汰。窮玄盡奧。至極至微。向一毫頭上安身。孤孤迥迥。卓卓巍巍。不動不搖。無來無去。一念不生。前後際斷。從茲塵勞頓息。昏散勦除。行亦不知行。坐亦不知坐。寒亦不知寒。熱亦不知熱。喫茶不知茶。喫飯不知飯。終日獃憃憃地。却似箇泥塑木雕底。故謂墻壁無殊。纔有遮境界現前。即是到家之消息也。決定去他不遠也。巴得搆也。撮得著也。只待時刻而<span class='corr'>已</span>。又却不得見恁麼說。起一念精進心求之。又却不得將心待之。又却不得要一念縱之。又却不得要一念棄之。直須堅凝正念。以悟為則。當此之際。有八萬四千魔軍。在汝六根門頭伺候。所有一切奇異殊勝善惡應驗之事。隨汝心設。隨汝心生。隨汝心求。隨汝心現。凡有所欲。無不遂之。汝若瞥起毫釐差別心。擬生纖塵妄想念。即便墮他圈繢。即便被他作主。即便聽他指揮。便乃口說魔話。心行魔行。反誹他非。自譽真道。般若正因。從茲永泯。菩提種子。不復生芽。劫劫生生。常為伴侶。當知此諸魔境。皆從自心所起。自心所生。心若不起。爭如之何。天台云。汝之伎倆有盡。我之不<span class='corr'>采</span>無窮。誠哉是言也。但只要一切處放教冷冰冰地去。平妥妥地去。純清絕點去。一念萬年去。如箇守屍鬼子。守來守去。疑團子欻然爆地一聲。管取驚天動地。勉之勉之。</p>
<p>示信翁居士。大抵參禪。不分緇素。但只要一箇決定信字。若能直下信得及。把得定。作得主。不被五欲所撼。如箇鐵橛子相似。管取剋日成功。不怕甕中走鼈。豈不見華嚴會上善財童子。歷一百一十城。參五十三善知識。獲無上果。亦不出遮一箇信字。法華會上八歲龍女。直往南方無垢世界。獻珠成佛。亦不出遮一箇信字。涅槃會上廣額屠兒。颺下屠刀。唱言我是千佛一數。亦不出遮一箇信字。昔有阿那律陀。因被佛訶。七日不睡。失去雙目。大千世界。如觀掌果。亦不出遮一箇信字。復有一少比丘。戲一老比丘。與證果位。遂以皮毬打頭四下。即獲四果。亦不出遮一箇信字。楊岐參慈明和尚。令充監寺。以至十載打失鼻孔。道播天下。亦不出遮一箇信字。從上若佛若祖。超登彼岸。轉大法輪。接物利生。莫不皆由此一箇信字中流出。故云信是道元功德母。信是無上佛菩提。信能永斷煩惱本。信能速證解脫門。昔有善星比丘。侍佛二十年。不離左右。蓋謂無此一箇信字。不成聖道。生陷泥犂。今日信翁居士。雖處富貴之中。能具如是決定之信。昨於壬午歲。登山求見。不納而回。又於次年冬。拉直翁居士同訪。始得入門。今又越一載。齎糧裹糝。特來相從。乞受毗尼。願為弟子。故以連日詰其端由。的有篤信趣道之志。維摩經云。高原陸地。不生蓮華。卑濕淤泥。乃生此華。正謂此也。山僧由是撫之。將箇省力易修曾驗底話頭。兩手分付。萬法歸一。一歸何處。決能便恁麼信去。便恁麼疑去。須知疑以信為體。悟以疑為用。信有十分。疑有十分。疑得十分。悟得十分。譬如水漲船高。泥多佛大。西天此土。古今知識。發揚此段光明。莫不只是一箇決疑而<span class='corr'>已</span>。千疑萬疑。只是一疑。決此疑者。更無餘疑。既無餘疑。即與釋迦彌勒。淨名龐老。不增不減。無二無別。同一眼見。同一耳聞。同一受用。同一出沒。天堂地獄。任意逍遙。虎穴魔宮。縱橫無礙。騰騰任運。任運騰騰。故涅槃經云。生滅滅<span class='corr'>已</span>。寂滅為樂。須知此樂。非妄念遷注。情識之樂。乃是真淨無為之樂耳。夫子云。夕死可矣。顏回不改其樂。曾點舞詠而歸。咸佩此無生真空之樂也。苟或不疑不信。饒你坐到彌勒下生。也只做得箇依草附木之精靈。魂不散底死漢。教中言二乘小果。雖入八萬劫大定。不信此事。去聖逾遙。常被佛訶。直欲發大信。起大疑。疑來疑去。一念萬年。萬年一念。的的要見遮一著子下落。如與人結了生死冤讐相似。心憤憤地。即欲便與一刀兩段。縱於造次顛沛之際。皆是猛利著鞭之時節。若到不疑自疑。寤寐無失。有眼如盲。有耳如聾。不墮見聞窠臼。猶是能所未忘。偷心未息。切宜精進中倍加精進。直教行不知行。坐不知坐。東西不辨。南北不分。不見有一法可當情。如箇無孔鐵鎚相似。能疑所疑。內心外境。雙亡雙泯。無無亦無。到遮裏舉足下足處。切忌踏翻大海。踢倒須彌。折旋俯仰時。照顧觸瞎達磨眼睛。磕破釋迦鼻孔。其或未然。更與添箇注脚。僧問趙州。萬法歸一。一歸何處。州云。我在青州作一領布衫重七斤。師云。大小趙州。拖泥帶水。非特不能為遮僧斬斷疑情。亦乃賺天下衲僧死在葛藤窠裏。西峰則不然。今日忽有人問萬法歸一一歸何處。只向他道。狗䑛熱油鐺。信翁信翁。若向遮裏擔荷得去。只遮一箇信字。也是眼中著屑。</p>
<p>示理通上人。大抵學人。打頭不遇本分作家。十年二十年。遮邊那邊。或參或學。或傳或記。殘羮餿飯。惡知惡覺。尖尖滿滿。築一肚皮。正如箇臭糟瓶相似。若遇箇有鼻孔底聞著。未免惡心嘔吐。到遮裏設要知非悔過。別立生涯。直須盡底傾出。三回四回洗。七番八番泡。去教乾乾淨淨。無一點氣息。般若靈丹。方堪趣向。若是悤悤草草。打屏不乾。縱盛上品醍醐。亦未免變作一瓶惡水。且道利害在甚麼處。咄。毒氣深入。</p>
<div>答直翁居士書。來書置問。皆是辨論學人用工上疑惑處。當為決之。俾晚學初機。趣向無滯。問平常心是道。無心是道。此平常心無心之語。成却多小人。誤却多少人。往往不知泥中有<span class='corr'>刺</span>。笑裏有刀者。何啻有掉棒打月。接竹點天。古人答一言半句。如揮吹毛利刃。直欲便要斷人命根。若是箇皮下有血底。直下承當。更無擬議。若撞著箇不知痛痒底。從饒髑髏徧地。也乾沒星子事。又如石中藏玉。識者知有連城之璧。不識者只作一塊頑石視之。大抵要見古人立地處。不可向語句上著到。且道既不在語句上。畢竟在甚處著到。<img src='../images/X70p0689_01.gif' alt='X70p0689_01.gif' />若向遮裏薦得。便知此事不假修治。如身使臂。如臂使拳。極是成現。極是省力。但信得及便是。何待瞠眉豎目。做模打樣看箇一字。倘或不然。古云。莫道無心云是道。無心猶隔一重關。何止一重。更須知有百千萬重在。苟不發憤志。精進下一段死工夫。豈於木石之有異乎。凡做工夫到極則處。必須自然入於無心三昧。却與前之無心天地相越。達磨云。心如牆壁。夫子三月忘味。顏回終日如愚。賈島取捨推敲。此等即是無心之類也。到遮裏能舉所舉。能疑所疑。雙忘雙泯。無無亦無。香嚴聞聲。靈雲見色。玄沙[祝/土]指。長慶捲簾。莫不皆由此無心而悟也。到遮裏設有毫釐待悟心生。纖塵精進念起。即是偷心未息。能所未忘。此之一病。悉是障道之端也。若要契悟真空。親到古人地位。必須真正至於無心三昧始得。然此無心。汝譬頗明。吾復以偈證之。不得遮箇。爭得那箇。既得那箇。忘却遮箇。然雖如是。更須知道遮箇那箇。總是假箇。的的真底聻。咄。陽燄空華。</div>
<p>通仰山雪巖和尚疑嗣書。昔年敗缺。親曾剖露師前。今日重疑。不免從頭拈出。某十五歲出家。十六為僧。十八習天台教。二十更衣入淨慈。立三年死限學禪。遂請益斷橋和尚。令參生從何來。死從何去。於是意分兩路。心不歸一。又不曾得斷橋和尚說做工夫處分曉。看看擔閣一年有餘。每日只如箇迷路人相似。那時因被三年限逼。正在煩惱中。忽見台州淨兄。說雪巖和尚。常問你做工夫。何不去一轉。於是欣然懷香。詣北磵塔頭請益。方問訊插香。被一頓痛拳打出。即關却門。一路垂淚。回至僧堂。次日粥罷。復上。始得親近。即問<span class='corr'>已</span>前做處。某一一供吐。當下便蒙勦除日前所積之病。却令看箇無字。從頭開發做工夫一徧。如暗得燈。如懸得救。自此方解用工處。又令日日上來一轉。要見用工次第。如人行路。日日要見工程。不可今日也恁麼。明日也恁麼。每日纔見入來。便問今日工夫如何。因見說得有緒。後竟不問做處。一入門便問。阿誰與你拖遮死屍來。聲未絕。便以痛拳打出。每日但只恁麼問。恁麼打。正被逼拶有些涯際。值老和尚赴南明請。臨行囑云。我去入院了。却令人來取你。後竟絕消息。即與常州澤兄結伴同往。至俗親處整頓行裝。不期俗親念某等年幼。又不曾涉途。行李度牒。總被收却。時二月初。諸方挂搭。皆不可討。不免挑包上徑山。二月半歸堂。忽於次月十六夜夢中。忽憶斷橋和尚室中所舉萬法歸一一歸何處話。自此疑情頓發。打成一片。直得東西不辨。寢食俱忘。至第六日辰巳間。在廊下行。見眾僧堂內出。不覺輥於隊中。至三塔閣上諷經。擡頭忽覩五祖演和尚真贊。末後兩句云。百年三萬六千朝。返覆元來是遮漢。日前被老和尚所問拖死屍句子。驀然打破。直得魂飛膽喪。絕後再甦。何啻如放下百二十斤擔子。乃是辛酉三月廿二少林忌日也。其年恰廿四歲。滿三年限。便欲造南明求決。那堪逼夏。諸鄉人亦不容。直至解夏。方到南明。納一場敗缺。室中雖則累蒙煅煉。明得公案。亦不受人瞞。及乎開口。心下又覺得渾了。於日用中。尚不得自由。如欠人債相似。正欲在彼終身侍奉。不料同行澤兄有他山之行。遽違座下。至乙丑年。老和尚在道場作挂牌時。又得依附。隨侍赴天寧。中間因被詰問。日間浩浩時還作得主麼。答云。作得主。又問睡夢中作得主麼。答云。作得主。又問正睡著時。無夢無想。無見無聞。主在甚麼處。到遮裏直得無言可對。無理可伸。和尚却囑云。從今日去。也不要你學佛學法。也不要你窮古窮今。但只飢來喫飯。困來打眠。纔眠覺來。却抖擻精神。我遮一覺。主人公畢竟在甚處安身立命。雖信得及。遵守此語。奈資質遲鈍。轉見難明。遂有龍鬚之行。即自誓云。[拚-ㄙ+ㄊ]一生做箇癡獃漢。定要見遮一著子明白。經及五年。一日寓庵宿睡覺。正疑此事。忽同宿道友推枕子墮地作聲。驀然打破疑團。如在羅網中跳出。追憶日前佛祖所疑誵訛公案。古今差別因緣。恰如泗州見大聖。遠客還故鄉。元來只是舊時人。不改舊時行履處。自此安邦定國。天下太平。一念無為。十方坐斷。如上所供。並是詣實。伏望尊慈。特垂詳覽。</p>
<p>室中垂語大徹底人。本脫生死。因甚命根不斷　佛祖公案。只是一箇道理。因甚有明與不明　大修行人。當遵佛行。因甚不守毗尼　杲日當空。無所不照。因甚被片雲遮却　人人有箇影子。寸步不離。因甚踏不著　盡大地是箇火坑。得何三昧。不被燒却。</p>
<p>普說。尋常教人做工夫。看箇萬法歸一一歸何處公案。看時須是發大疑情。世間一切萬法。總歸一法。一畢竟歸在何處。向行住坐臥處。著衣喫飯處。屙屎放尿處。抖擻精神。急下手脚。但恁麼疑。畢竟一歸何處。決定要討箇分曉。不可拋在無事甲裏。不可胡思亂想。須要緜緜密密。打成一片。直教如大病一般。喫飯不知飯味。喫茶不知茶味。如癡如呆。東西不辨。南北不分。工夫做到遮裏。管取心華發明。悟徹本來面目。生死路頭。不言可知。須要世間情念放教輕微。道念自然濃厚。古人云。生處要熟。熟處要生。閑時不要看經消遣。工夫不得成一片。只要起身行道。急著精神。討箇一歸何處著落。自然不用看經。公案便是一卷不斷頭經。晝夜常轉。何須又要頭上安頭。若作恁麼工夫。天龍自然護持。何須祈禱。但要絕世緣。省言語。古人道。二十年不開口說話。向後佛也奈何你不得。生死事大。無常迅速。如人上山。各自努力。勉之。偈曰。</p>

<div class="lg regular"><div class='lg-row'>紅塵堆裏學山居　寂滅身心道有餘</div>
<div class='lg-row'>但得胸中憎愛盡　不參禪亦是工夫</div>
</div></div>
</div><!-- end of div[@id='body'] -->
</body></html>