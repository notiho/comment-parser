<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>運菴普巖禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1379
<p class='juan'><a id='mulu1' />運菴和尚語錄</p>
<div class='div-other'><a id='mulu2' />
<p class='h1'>目次</p>
<ul class="">
<li>鎮江府大聖普照禪寺語錄</li>

<li>真州報恩光孝禪寺語錄</li>

<li>安吉州道場山護聖萬壽禪寺語錄</li>

<li>法語</li>

<li>贊佛祖</li>

<li>頌古</li>

<li>偈頌</li>

<li>行實</li>
</ul></div>
<div class='div-other'><a id='mulu3' />
<p class='h1'>運菴和尚住鎮江府大聖普照禪寺語錄</p><p class="byline">侍者　元靖　編</p><p>師開禧二年三月初八日平江府寶華山受請入寺。</p>
<p>三門。豁開戶牗。直出直入。鮎魚上竹竿。俊鶻趂不及。</p>
<p>泗洲殿。出現楊州。坐斷壽丘。脚跟不點地。贏得一身愁。不是冤家不聚頭。</p>
<p>方丈。日面月面。霹靂閃電。直下來也。急著眼看。</p>
<p>拈帖。馬頭回。牛頭沒。一字入公門。九牛曳不出。</p>
<p>拈衣。箇樣皮毛千化萬變。黃梅鷲頭謾自流傳。後代兒孫可貴可賤。</p>
<p>法座。坐而不住。住而不坐。滴水生氷。因風吹火。陞座拈香祝聖畢。次拈香云。此香堪笑又堪悲。剛把愁腸說向誰。冶父山前曾落節。千鈞之重一毫釐。盡情拈出。供養前住臨安府景德靈隱禪寺松源老師大和尚。用酬法乳之恩。遂就座。甘露諾庵肇和尚白槌云。法筵龍象眾。當觀第一義。師曰。鼓聲未動。此座未陞。好箇古佛樣子。莫有知時別宜底麼。僧問。橫擔拄杖。縱橫虎穴。魔宮倒。握吹毛。直下殺佛殺祖。正與麼時如何。師曰崖崩石裂。進曰今日小出大遇去也。師云勾賊破家。進云師唱誰家曲宗風嗣阿誰。師曰驢事未去馬事到來。進云莫是松源的子東山正傳麼。師云此去西天十萬程。進云向上還有事也無。師云一東二冬叉手當胷。進云學人不會。師云江西馬大師南岳讓和尚。僧禮拜。師云今日失利。　乃云。衝開碧落。萬象平沉。喝散白雲。古今獨露。全彰意氣。不在躊躇。撒火飛星。擡眸萬里。鞠其趣向。別有來端。妙轉綿綿。甚生標格。直得三世諸佛六代祖師只眨得眼。到者裡推不進前。拽不退後。世出世間承誰恩力。還委悉麼。萬方有慶歸明主。又見黃河一度清。</p>
<p>復舉閩王請羅山陞堂。山<span class='corr'>斂</span>衣顧視大眾便下座。王近前執山手云。靈山一會何異今日。山云將謂你是箇俗漢。師拈云。龍驤虎驟玉轉珠回。裂破古今白珪無砧。雖然坐致太平。要且未能勦絕。擊拂子。打刀須是[利-禾+分]州銕。白槌云。諦觀法王法。法王法如是。</p>
<p>當晚小參。衲僧家如龍似虎。飄風驟雲阿誰奈何得你。有時拈一莖艸作丈六金身。有時吹一布毛傳正法眼。離四句絕百非。清寥寥。白滴滴。直透萬重關。不住青霄外。千手大悲提不起。爍迦羅眼莫能窺。至於提一機示一境。崖崩石裂百川倒流。為佛祖梯航。作人天榜樣。與麼告報還有人檢點麼。卓拄杖云。駟不及舌。復舉瑯琊和尚問法華和尚近離甚處公案。師拈云。盡謂瑯琊被法華干戈。爭知法華被瑯琊勘破。雖然。豈不見道。見利而忘義。故君子之道鮮矣。</p>
<p>謝兩序上堂。風雲合匝。龍虎交馳。一進一退。各適其宜。叢林烜赫。慧命流輝。壽丘面皮厚多少。惟許通方作者知。</p>
<p>上堂。入院數日來。人事閙閧閧。兩脚走如烟。眼不見鼻孔。大聖圀師聞得出來道箇希有。何故。過去燈明佛。本光瑞如此。</p>
<p>淮東歸上堂。歸來出去。迦葉貧阿難富。出去歸來。南天台北五臺。目前包褁。滿面塵埃。禹力不到處。河聲流向西。</p>
<p>上堂。舉靈雲見桃花悟道頌。玄沙云。諦當甚諦當。敢保老兄未徹在。師云。同坑無異土。決定有疎親。</p>
<p>松源先師忌日拈香。近之不遜。遠之則然。無義無情。可貴可賤。一年一度雪深冤。畢竟無人是的傳。</p>
<p>上堂。過去諸如來。斯門<span class='corr'>已</span>成就。一槌擊碎。現在諸菩薩。今各入圓明。風火交煎。未來修學人。當依如是住。舌拄上齶。壽丘與麼道。也是與賊過梯。</p>
<p>瑯琊蒙谷和尚至。上堂。故人方外來。相見便相悉。倒指三十年。道義同一日。鐵壁銀山。十分狼藉。直得同聲相應同氣相求。西河師子在汾州。</p>
<p>上堂。舉曹山因僧問。清稅孤貧乞師賑濟。山召云稅闍黎。僧應諾。山云。青原白家三盞酒。喫了猶道未沾唇。師云。毒攻毒。楔出楔。老曹山不識別。那裡是者僧喫酒處。</p>
</div>
<div class='div-other'><a id='mulu4' />
<p class='h1'>真州報恩光孝禪寺語錄</p><p class="byline">侍者　智能　編</p><p>拈帖。令不虗行。箭不虗發。儻或躊躇。二九十八。</p>
<p>歲旦上堂。舉僧問鏡清新年頭還有佛法也無。清云有。僧云如何是新年頭佛法。清云。元正啟祚。萬物咸新。僧云謝師答話。清云鏡清失利。又僧問明教。新年頭還有佛法也無。教云無。僧云。年年是好年。日日是好日。為什麼却無。教云張公喫酒李公醉。僧云老老大大龍頭蛇尾。教云今日失利。師拈云。有與無。非意氣。明教鏡清二俱失利。有問報恩。新年頭還有佛法也無。拈拄杖便打。何。故總不可作野狐精見解。</p>
<p>上堂。黃蘗示眾云。汝等諸人盡是噇酒糟漢。公案舉了。拈云。洞門無鑰。劒閣崔嵬。風露高寒。且非人世。是則是。天上人間知幾幾。者僧一問不將來。黃蘗通身是泥水。</p>
<p>冬至上堂。卓拄杖云。一陽生也。樹頭驚起雙雙魚。石上迸出長長筍。靠拄杖云。即日伏惟兩序。高人現前清眾履。茲長至倍膺戩穀。喝一喝。俗氣未除。</p>
<p>上堂。季春漸暄。鳥啼花笑恒沙數。見聞覺知悉皆了了。因甚西天老凍膿。總被聲色轉却。致令後代兒孫一箇箇擡脚不起。且道利害在什麼處。金屑雖貴。落眼成翳。</p>
<p>上堂。一葉落。天下秋。一塵起。大地収。臨濟掌黃蘗。南泉喚趙州。開口不在舌頭上。夜濤催發海南舟。</p>
</div>
<div class='div-other'><a id='mulu5' />
<p class='h1'>安吉州道場山護聖萬壽禪寺語錄</p><p class="byline">侍者　惟衍　編</p><p>上堂。龍吟虎嘯。斗轉星移。剗除上古風規。開闢今時樞要。法社自然號令。斯文可以日新。一舉堂頭。如何敲唱。妙舞不須誇拍變。三臺須是大家催。</p>
<p>上堂。舉臨濟入京教化。至一家門首云。家常添鉢。婆云太無厭生。濟云。飯也未得。何言太無厭生。婆便閉却門。師拈云。家常添鉢。臨濟平地活埋。太無厭生。婆婆死而不吊。</p>
<p>上堂。舉石霜慈明或時方丈內以水一盆。上劄一口劒。下面著一緉草鞋。以拄杖橫按膝上。僧入門便指。擬議棒出。師拈云。巧笑<span class='corr'>倩兮</span>。美目盻兮。素以為絢兮。</p>
<p>顯慈諾庵和尚至。上堂。顯慈鼻祖。諾庵法兄。機如電掣。辯似河傾。無心相撞著。分外得人憎。彼此不堪為種艸。先師之道轉跉[跳-兆+屏]。</p>
<p>上堂。山僧昨夜三更夢中被一陣黑風吹墮羅剎鬼國。幾乎性命不存。賴得曉鐘一動。驚覺起來。開眼合眼千頭百緒。帶累胡達磨釋迦文祖。閣漆桶。堂中上座總少他一分不得。何故。仁義盡從貧處斷。世情偏向有錢家。</p>
<p>松源先師塔頭拈香。斷楊歧正脉。壞臨濟鋼宗。赤土塗牛嬭。密室不通風。身前身後不了。深瘞白雲之中。非父非子。挾路相逢。㵎藻溪蘋相鈍置。謝郎錯認釣魚船。</p>
<p>上堂。舉資福示眾云。隔江見資福。剎竿便回。脚跟下如與三十棒。何況過江來。時有僧纔出。福云不堪共語。師拈云。勾賊破家。</p>
<p>靈隱石鼓和尚至。請上堂。師引座云。宗門中有一千七百則公案。號曰古令。又為長物。拈起則污人唇齒。且撥置一邊。衲僧家各有一則公案。籬坍壁倒塞壑填溝。直是扶持不起。問佛不會。問祖不會。問向來大白無用叔祖不會。問靈隱松源先師不會。道場也不會。幸遇石鼓法叔光訪山間。必為解粘去縛。抽釘拔楔。使小姪舉眾得箇安樂也不定。所謂一東二冬叉手當胸。下坡不走。快便難逢。下座同伸攀。請願垂開示。</p>
<p>開山伏虎禪師忌日拈香。老訥今朝死。老巖今日生。二俱無伎倆。有夢不同牀。夤緣繼踵。香火荒凉。肝膓銕作也須裂。驢屎如何比麝香。</p>
<p>元宵上堂。一燈然出百千燈。燈燈無盡。不審這一燈從甚處出。卓拄杖。且不從者裡出。良久云。竹杖化龍去。痴人戽夜塘。</p>
<p>上堂。毀於佛。謗於法。不入眾數。是什麼人道場。賦性偏窄直是不容。不免與佗本分草料。擯向他<span class='corr'>方</span>世界。冷地裏有箇瞥地。終不孤負老僧。</p>
<p>冬夜舉洞山與泰首座喫果子公案。師云。老洞山玷辱宗風。泰首座埋沒自<span class='corr'>己</span>。雙雙繡出鴛鴦。千古扶持不起。</p>
<p>伏虎禪師忌日拈香。四年承乏雲峰寺。暗寫秋膓寄阿誰。每到十一月初五。一狐疑了一狐疑故。我開山伏虎禪師。指柳罵楊。傷龜恕鼈。你死我活。莫說一盌麁茶一炷香。也勝和盲㪍訴瞎。</p>
<p>除夜小參。千聖不傳底機。填溝塞壑。衲僧道不得底句。戴角擎頭。年窮歲盡。命若懸絲。臘盡春回。石人撫掌。與麼與麼。法出奸生。不與麼不與麼。徐六擔版。如斯告報。且不作佛法商量。又不作世諦流布。只如東村王老夜燒錢。又作麼生。喝一喝。</p>
<p>復舉德山小參不答話公案。師拈云。德山平生據一條白棒。佛來也打。祖來也打。無端向這僧面前納疑。致令千古之下遭人檢點。今夜莫有救得德山底麼。擲下拄杖。</p>
<p>松源先師忌日拈香。項短耳聵。千妖百怪。如是三十年。續東山正脉。我也錯商量。三拜一爐香。一任傍人說短長。</p>
</div>
<div class='div-other'><a id='mulu6' />
<p class='h1'>法語</p>
<div class='div-other'><a id='mulu7' />
<p class='h2'>示守德禪人</p><p>佛祖之道如大日輪。昇于虗空無所不燭。只為情生智隔。想變體殊。故勞我黃面老師四十九年東說西說。末後拈花微笑。至於西天此土祖祖聯芳燈燈分燄。無非提持箇事。不妨透頂透底。截銕斬釘。可謂一盲引眾盲。相牽入火坑。若是箇殺佛殺祖底漢。便乃逆風揚塵。衝波激浪。朝游羅浮暮歸檀特。羅籠不肯住。呼喚不回頭。於佛界魔界刀山火聚。出沒變通自由自在。滅却臨濟正宗。瞎却正法眼藏。似與麼。操志立身。似與麼出家行脚。似與麼提持正令。也只救得一半。況或三咬兩咬咬不斷。依前打入骨董袋裡去。非唯埋沒自<span class='corr'>己</span>。亦乃鈍置先宗。莫恠壽丘多口。你自冷地相度。</p>
</div>
<div class='div-other'><a id='mulu8' />
<p class='h2'>示龍華會首韋德通</p><p>抱道之士根器不同。舉措有異。凡吐言出氣。千聖莫知趣向。縱是釋迦彌勒亦難近傍。至於瞥轉生死。去來淨穢兩境逆。順是非塵勞煩惱轉見力量彌著。確乎其不可㧞。豈止虗而靈空而妙。如青天轟一箇霹靂。擬擡頭早覔他蹤跡不得。蓋命根一斷。到大安樂之場了無餘事。日銷萬兩黃金亦未為分外。喚什麼作涅<span class='corr'>槃</span>般若。喚什麼作直指單傳。喚什麼作生死根塵。喚什麼作天堂地獄。大咲一聲天回地轉。若如是操履。方有少分相應。稍胸中礙膺之物不除。妄相升沈不歇。要擬向上宗乘。如掉棒打月。若欲易會。一發打辨精神。屏却舊時窠窟。一躍龍門飛騰雲漢。至不可說不可說香水海那邊猶有餘地。豈止敵生死者哉。不見蟾首座問洞山。佛真法身猶若虗空。應物現形如水中月。作麼生說箇應底道理。山云如驢覰井。蟾云。是則是。只道得八成。山云首座作麼生。蟾云如井覰驢。看它古德漆桶相挨。便乃生風起艸。向未開口以前揑定咽喉。則彼此有分。堪為從上爪牙。後世龜鑑者也。余丙寅歲季秋來掃洒是剎。適邊事未寧。米價湧貴。而會中供辨米麥不輟。蓋會首處士韋德通。正因出家。正因修行。正因操履。留心於法門有年。補於常住者多矣。晚年之間。究竟向上一段光明。為敵生死照破昏暗。超出三際。乃是不虗出家之志。袖軸炷看求語警䇿。書此昭示云。</p>
</div></div>
<div class='div-other'><a id='mulu9' />
<p class='h1'>贊佛祖</p>
<div class='div-other'><a id='mulu10' />
<p class='h2'>觀音大士</p><p>草木丘陵。風雷雲氣。具足妙相尊。證入三摩地。萬象森羅從鼎沸。</p>
</div>
<div class='div-other'><a id='mulu11' />
<p class='h2'>達磨大師</p><p>葦航身險風急水寒。九年面壁用盡心肝。大唐人。不識隻履過西天。單傳直指待驢年。</p>
</div>
<div class='div-other'><a id='mulu12' />
<p class='h2'>百丈大師</p><p>親見馬簸箕。面目甚奇怪。鼻痛野鴨飛。漆桶好不快。只見祥麟一角尖。定知罪犯彌天大。</p>
</div>
<div class='div-other'><a id='mulu13' />
<p class='h2'>布袋和尚</p><p>山月未出海雲忽飄。瞑目而坐歸路迢迢。布袋裡頭無長物。許誰胡蝶夢溪橋。</p>
</div>
<div class='div-other'><a id='mulu14' />
<p class='h2'>濟顛書記</p><p>毀不得。贊不得。天台出得箇般僧。一似青天轟霹靂。走京城。無處覔。業識忙忙。風流則劇。末後筋斗。背飜煅出。水連天碧。稽首濟顛。不識不識。挾路相逢捻鼻頭。也是普州人送賊。</p>
</div></div>
<div class='div-other'><a id='mulu15' />
<p class='h1'>頌古</p>
<div class='div-other'><a id='mulu16' />
<p class='h2'>世尊指天地</p><p>自謂五更侵早起。誰知更有夜行人。條風塊雨今非昔。堯舜垂衣萬國賓。</p>
</div>
<div class='div-other'><a id='mulu17' />
<p class='h2'>初祖見梁王</p><p>擡頭霹靂不容追。缺齒胡僧陷鐵圍。六合空空風悄悄。杜䳌啼月不如歸。</p>
</div>
<div class='div-other'><a id='mulu18' />
<p class='h2'>心不是佛智不是道</p><p>月淡江空泛小舟。唱歌和月看江流。更深欹枕夢何處。兩峰清霜曉未収。</p>
</div>
<div class='div-other'><a id='mulu19' />
<p class='h2'>狗子無佛性</p><p>銕壁銀山幾萬重。有無之字若為通。斬關豈在搴旗手。枉有虗名落漢中。</p>
</div>
<div class='div-other'><a id='mulu20' />
<p class='h2'>趙州洗鉢</p><p>洗鉢家家事一同。新羅不在海門東。因行掉臂趙州老。身在烟蘿第幾重。</p>
</div>
<div class='div-other'><a id='mulu21' />
<p class='h2'>百丈野狐</p><p>搽抔抹粉沒人猜。五百生中與麼來。覿體風流有多少。不知何處可安排。</p>
</div>
<div class='div-other'><a id='mulu22' />
<p class='h2'>趙州百骸</p><p>百骸一物貞薰天。風起今朝病一般。酷恨雙雙醫不得。枕邊空聽鴈聲寒。</p>
</div>
<div class='div-other'><a id='mulu23' />
<p class='h2'>青州布衫</p><p>等閑提起七斤衫。多少禪和著意參。盡向青州做窠窟。不知春色在江南。</p>
</div>
<div class='div-other'><a id='mulu24' />
<p class='h2'>芭蕉拄杖</p><p>洗膓換骨老芭蕉。拄杖拈來價轉高。賣與買人人不買。翻令平地起波濤。</p>
</div>
<div class='div-other'><a id='mulu25' />
<p class='h2'>密菴沙盆</p><p>如是如何正法眼。驀然突出破沙盆。依俙渭北春天樹。彷彿江東日暮雲。</p>
</div></div>
<div class='div-other'><a id='mulu26' />
<p class='h1'>偈頌</p>
<div class='div-other'><a id='mulu27' />
<p class='h2'>大義渡</p><p>孩兒不見棄渾身。可惜婆婆眼不親。白浪洪波無了日。至今愁殺渡頭人。</p>
</div>
<div class='div-other'><a id='mulu28' />
<p class='h2'>大藏主號鏡中</p><p>孤光不墮有無間。碧落衝開萬象寒。撲破果然亡朕跡。從教大地黑漫漫。</p>
</div>
<div class='div-other'><a id='mulu29' />
<p class='h2'>寄天目禮書記閩回</p><p>爪牙消息露三山。勘破曾郎想不難。一嘯歸來千嶂曉。菸菟不似舊時斑。</p>
</div>
<div class='div-other'><a id='mulu30' />
<p class='h2'>寄太白幸首座</p><p>糞火堆頭潦倒身。且無花鳥閙芳春。口邊白醭心如銕。甘作叢林不義人。</p>
</div>
<div class='div-other'><a id='mulu31' />
<p class='h2'>題戢菴居士竹亭</p><p>疎疎綠葉起清風。屈指巡簷數不窮。幽致果然難比況。此君未必在其中。</p>
</div>
<div class='div-other'><a id='mulu32' />
<p class='h2'>送僧見孟侍郎</p><p>三秋月冷半山雲。來謁維摩必有因。特見嶺梅開一朵。也應知道不干春。</p>
</div>
<div class='div-other'><a id='mulu33' />
<p class='h2'>乘禪者歸蜀</p><p>出劍門兮入劍門。眼空寰宇一閑身。杖挑一滴江南水。散作西川劫外春。</p>
</div>
<div class='div-other'><a id='mulu34' />
<p class='h2'>送洪維那</p><p>笑把虗空一口吞。髑髏瞥轉振乾坤。破沙盆有兒孫在。玉笛橫吹出海門。</p>
</div>
<div class='div-other'><a id='mulu35' />
<p class='h2'>自贊</p><p>斷楊岐正脉。滅臨濟綱宗。猿啼碧嶂。月鎻千峰。影落于闐國。人在大遼東。應緣淡泊。無分從容。謂是運菴真面目。澄潭不許臥蒼龍。</p>
</div>
<div class='div-other'><a id='mulu36' />
<p class='h2'>又　<span class='note-inline'>(智密副寺請)</span></p><p>妙在轉處。密在汝邊。繪予面目。正中乖偏。踏飜却謝郎船。不撥萬象。火冷灰寒。我有丰子分誰。道不完全。十分狼藉。難収拾。微風吹動碧琅玕。</p>
</div></div>
<p class='juan'>運菴和尚語錄<span class='note-inline'>(終)</span></p>
<div class='div-xu'><a id='mulu37' />
<p class='h1'>No. 1379-A 炎宋安吉州道場山護聖萬歲禪寺運菴禪師行實</p><p>師諱普巖。字少瞻。　高宗紹興廿六年丙子生於四明杜氏也。稍長泊然不肯從俗屈首。亟從剃落。初與石鼓夷公。謁無用全公洎諸老。</p>
<p>孝宗淳熈十一年甲辰春正月。松源岳禪師出世平江澄照。唱密菴之道。洗鉢眾底參叩勤確。時年三十也。未幾松源遷江陰之光孝。無為之冶父。師皆從。室中激揚。水乳相合。命師侍香山中也。　光宗紹熈改元庚戌秋九月董饒之薦福。引師居悅眾。解職錦旋矣。松源以偈一章贐之。冶父門庭索索。東湖風波甚惡。知心能有幾人。萬里秋天一鶚。松源領明之香山．蘇之虎丘．杭之靈隱報慈凡八會。十八年形影相從。玄微鑠盡。甞在靈隱分座接納。以母故回鄉北磵。簡公作長句唁出。叢林至今咏之。　寧宗嘉泰二年壬甲秋八月。松源臨示寂。以所傳白雲端禪師法衣再頂相授與。師却衣受像。倩破菴師叔請贊。江湖伏其識矣。師之兄喬仲。創菴于四明。即運菴也。請師居之。台州般若．北磵簡公製勸請疏。開禧二年丙寅春三月師在蘇臺寶華受鎮江大聖請出世。拈衣云。箇樣皮毛。千化萬變。黃梅鷲嶺。漫自流傳。後代兒孫。可貴可賤。陞座拈香祝　聖畢。次拈香云。此香堪笑又堪悲。剛把愁膓說向誰。冶父山前曾落節。千鈞之重一毫釐。盡情拈出供養前住臨安府景德靈隱禪寺松源老師大和尚。用酬法乳之恩。移真之天寧。湖之道場。盖道場開山訥禪師者。湖州許氏。目有重瞳。垂手過膝。抵豫得心印於翠微學禪師。乃憩止于此山。薙草卓菴。參徒四至。遂成禪苑。廣闡法化。所遺壞衲三事及拄杖木屐。現今在影堂中。甞行道之時。猛摯之獸馴戢如奉教。以故舉世稱伏虎祖師者也。師從領寺事。宿獘為之一革。胥曰伏虎再來也。夢菴在居士讚師像曰。松源嫡嗣。伏虎後身。接物有驗。見地不親。叢林沾潤恩波闊。萬古雲峰翠色新。　理宗寶慶二年丙戌秋八月初四日坐化于此山。享年七十有一。請靈隱石鼓夷和尚為對小參云。</p>
<p>天澤之道流入東海。汜濫浩澣暨于無垠者。從我　老運菴一片古帆發洋出來也。其三會錄雖舊刻。較存豕亥漫漶。惜乎不與聵翁陳祖之語並行也。予甞藏一本爰并之江月玩公重修。自不揣膚尠。覃意校讐且加訓點以授劂氏。儻或有箇漢道。天澤玄源果流通也未麼。即曰君其問諸水濵。</p>
<p>元祿甲戌七年小至日。</p>
<p style="margin-left:7em">武丘容安軒屬<span class='note-inline'>(末)</span>宗著拜識。</p>
</div>
</div><!-- end of div[@id='body'] -->
</body></html>