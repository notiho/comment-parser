<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>白雲守端禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />白雲端和尚語錄卷三</p>
<div class='div-other'><a id='mulu12' />
<p class='h1'>偈頌</p>
<div class='div-other'><a id='mulu13' />
<p class='h2'>世尊</p><p>指天指地行七步。雙放雙収重夾注。槨中錦上更添花。直至如今垂雨露。</p>
</div>
<div class='div-other'><a id='mulu14' />
<p class='h2'>達磨</p><p>先被梁王勘破。却向少林端坐。謾言教外別傳。爭不識者箇。</p>
</div>
<div class='div-other'><a id='mulu15' />
<p class='h2'>四祖</p><p>雙峰峰下塔中真。端坐巍巍四百春。今古見聞皆仰羨。不知誰解自觀身。</p>
</div>
<div class='div-other'><a id='mulu16' />
<p class='h2'>五祖</p><p>在聖權方世莫評。雙峰密付豈虗稱。前身<span class='corr'>已</span>老難傳鉢。託蔭重來始繼燈。昔日栽松名尚振。千靈報母願何增。如今海內宗風徧。只為樁中擇得能。</p>
</div>
<div class='div-other'><a id='mulu17' />
<p class='h2'>布袋和尚</p><p>都盧一箇布袋。裏面討甚奇怪。困來且得枕頭。携去亦無妨礙。有時閙市打開。多是自家買賣。</p>
</div>
<div class='div-other'><a id='mulu18' />
<p class='h2'>袁州楊歧先師真讚</p><p>碧海中珠。爛泥裏刺。虎嘯龍吟。雞啼狗吠。天下楊歧。討甚巴鼻。</p>
</div>
<div class='div-other'><a id='mulu19' />
<p class='h2'>衡州茶陵東林受業和尚真讚</p><p>水月以喻兮。古來<span class='corr'>已</span>多。我今不然兮。所陳伊何。百尺竿頭曾進步。溪橋一踏沒山河。固不方遊兮。何遊之有。玄沙保壽兮。師其與偶。鴈峰之東兮。洣川之口。三十三秋兮。大師子吼。舒兮卷兮<span class='corr'>已</span>而矣。依然空瀉洣川水。九江相去幾千里。父有重牙子無齒。謾勞提耳一鑪香。微烟旋逐松風起。</p>
</div>
<div class='div-other'><a id='mulu20' />
<p class='h2'>謝南康簽判余秘丞</p><p>向承見訪雖疎面。因辱留題旨最親。樹上鯉魚開口笑。石龜眨眼便為隣。近聞倅俚山南郡。應鑒諸方偽與真。莫怪此宗難得侶。弄潮須是弄潮人。</p>
</div>
<div class='div-other'><a id='mulu21' />
<p class='h2'>又答</p><p>蒙君報我錯錯錯。鐵牛鼻孔曾穿却。通身作口未稱心。爭奈兀然無去著。鋒刃上行。大燄裏走。蟭螟吞却金翅鳥。幾人到此得從容。喝散白雲不開口。知君知寶劒。收來善護持。佛祖掃除非好手。直須刃下有針錐。有針錐。囉邏哩。得便宜是落便宜。</p>
</div>
<div class='div-other'><a id='mulu22' />
<p class='h2'>寄楊長官</p><p>十載聞名楊次公。有文堪振我宗風。分三成六添些子。直得金烏半夜紅。</p>
</div>
<div class='div-xu'><a id='mulu23' />
<p class='h2'>室中二題并序</p><p>菴中無事間。或吟興瞥然而來。因得應真不借。涉流轉物。二題。雖文字之勢。寄詩家之作。以其題意。實自於吾宗。可曰山偈而矣。庶知我者同之。</p>
</div>
<div class='div-other'><a id='mulu24' />
<p class='h2'>應真不借</p><p>情塵我自出。安用世人知。月好還邀客。花開亦詠詩。訓徒朝有則。鍊句□□□。頗似區區者。剛然不識伊。</p>
</div>
<div class='div-other'><a id='mulu25' />
<p class='h2'>涉流轉物</p><p>物理詎可忽。逢時各解鳴。亂蛙迎雨急。孤狖帶霜清。歷歷何先後。寥寥異性情。汨羅嫌醉者。病在不分明。</p>
</div>
<div class='div-other'><a id='mulu26' />
<p class='h2'>寄雙峰祖印</p><p>宗門提掇事還多。既<span class='corr'>已</span>歸菴若奈何。翻笑五迴移祖榻。曾無巴鼻走禪和。</p>
</div>
<div class='div-other'><a id='mulu27' />
<p class='h2'>答郭公甫</p><p>藏身不用縮頭。斂跡不用収脚。金烏半夜遼天。玉兔趕他不著。</p>
</div>
<div class='div-other'><a id='mulu28' />
<p class='h2'>寄九江王元甫</p><p>一念隨禪起。何當適所期。泉聲中夜後。山色夕陽時。壑遠風來冷。天長鳥下遲。分明非耳目。唯可與君知。</p>
</div>
<div class='div-other'><a id='mulu29' />
<p class='h2'>偶作</p><p>無花可献見牛頭。靄靄清風數百秋。今日龍門菴裏老。依前獨坐冷颼颼。</p>
</div>
<div class='div-other'><a id='mulu30' />
<p class='h2'>初住白雲作</p><p>白雲歸老稱平生。古屋低低分外清。薜茘㳂堦增野興。潺湲遶院益閒情。何妨乞食消寒暑。雖是當途少送迎。道侶不須重問祖。<span class='corr'>已</span>將布袋為君傾。</p>
</div>
<div class='div-other'><a id='mulu31' />
<p class='h2'>寄斗方元長老</p><p>自笑垂輪手未親。悠悠江上謾因循。年來都不勞心力。鈎上時時有錦鱗。</p>
</div>
<div class='div-other'><a id='mulu32' />
<p class='h2'>牧童</p><p>忽然牛上亂嗚咿。自是難禁興發時。誰管行人聽不足。徘徊更把笛來吹。遇興高歌豈強為。任教牛食著鞭稀。擡頭不許春風覺。雨過溪邊艸又肥。溪上春來艸又肥。披蓑半雨半晴時。橫眠竪臥牛兒穩。那畔鳴咿這畔嘻。</p>
</div>
<div class='div-other'><a id='mulu33' />
<p class='h2'>寄大湖昌祕校</p><p>所至行所存。迺是官民者。當名無其實。有口不如啞。昭昭君子心。宜哉日月下。</p>
</div>
<div class='div-other'><a id='mulu34' />
<p class='h2'>逢春</p><p>老去病生何足問。古今多少謾悠悠。東風漸解簷前凍。一歲嚴凝又且休。</p>
</div>
<div class='div-other'><a id='mulu35' />
<p class='h2'>答興化曉長老</p><p>融融春色滿園林。花約唯愁斗變陰。無限情懷與誰說。寒山多日絕來音。</p>
</div>
<div class='div-other'><a id='mulu36' />
<p class='h2'>寄保寧勇長老</p><p>白蓮峰下閑嬉日。幾笑先師無腦門。當路興來提掇起。又應笑我入深村。</p>
</div>
<div class='div-other'><a id='mulu37' />
<p class='h2'>詠珠</p><p>金盤不可動。轆轆轉難住。停待良久間。圓光湛如露。</p>
</div>
<div class='div-other'><a id='mulu38' />
<p class='h2'>報土</p><p>始終皆卓<span class='corr'>犖</span>。一似預安排。舊事有時在。新陽不日來。五更雞對月。四季笋連苔。好是明明說。從教鴨聽雷。</p>
</div>
<div class='div-other'><a id='mulu39' />
<p class='h2'>寄顯禪莊主</p><p>糞田收稻倍常年。變態乾坤在目前。一任老儂生徤羨。莫將此法等閒傳。</p>
</div>
<div class='div-other'><a id='mulu40' />
<p class='h2'>子規</p><p>聲聲解道不如歸。往往人心會者稀。滿目春山春水綠。更求何地可忘機。</p>
</div>
<div class='div-other'><a id='mulu41' />
<p class='h2'>寄陳主簿</p><p>世道尊明理。宗門重晦機。舉談皆共至。携手不仝歸。春去花猶盛。池成月未輝。祇因曾到者。絲髮不相違。</p>
</div>
<div class='div-other'><a id='mulu42' />
<p class='h2'>拄杖</p><p>天產龍形迥別。肯羨笻州九節。有時撥艸閒行。驚得蛇鑽不徹。</p>
</div>
<div class='div-other'><a id='mulu43' />
<p class='h2'>有無雙舉</p><p>道本無心不是心。直須分出有疎親。絲毫有路隨身者。盡是名為門外人。行貴無心却要心。還如形影自相親。雖然暗處時藏得。爭奈金烏日日新。</p>
</div>
<div class='div-other'><a id='mulu44' />
<p class='h2'>送勇藏主還明</p><p>湘西昔日聊分袂。屈指年光逾十二。鑪峰看雪方偶仝。蓮嶠乘凉期遽遂。<span class='note-inline'>(辛酉冬會圓通壬寅夏回五祖)</span>甘露亭中水石奇。終朝竟日夫何為。提盡古人未到處。從頭一一加針錐。有所益兮無所益。手不及處爭著力。渾圝無縫成兩邊。擲地金聲如瓦礫。有所損兮無所損。幾度和衣艸裏輥。樹頭驚起雙雙魚。石上迸出長長笋。問我肩笻擬何適。報云太虗藏鳥跡。便進欲隱彌露言。直得青天轟霹靂。阿呵呵。誰可悉。砌下流泉忽倒流。嶺上白雲不敢白。楊歧頂上眼未真。楊歧腦後眼豈親。當時一席三五百。透得金塵能幾人。君兮將適江東去。我<span class='corr'>已</span>退藏不足豫。清風定播好音來。南北東西看獨步。</p>
</div>
<div class='div-other'><a id='mulu45' />
<p class='h2'>蠅子透窓</p><p>為愛尋光紙上鑽。不能透處幾多難。忽然撞著來時路。始覺從前被眼瞞。</p>
</div>
<div class='div-other'><a id='mulu46' />
<p class='h2'>寄九江上人</p><p>燈前一夜看廬山。屈指俄經五載間。<span class='note-inline'>(來法華時有此)</span>今日白雲堪自愛。悠悠舒卷水潺潺。</p>
</div>
<div class='div-other'><a id='mulu47' />
<p class='h2'>覽楊次公詩集</p><p>無為子詩今又古。始明終晦人難覩。豈唯正得國風歸。別出一枝通佛祖。</p>
</div>
<div class='div-other'><a id='mulu48' />
<p class='h2'>寄凌靜微祕校</p><p>所至苟不欺。終有知音在。皎皎如日月。何須常面會。</p>
</div>
<div class='div-other'><a id='mulu49' />
<p class='h2'>白雲夏日</p><p>夏日宜山寺。優游趣幾何。閒庭芳艸長。危嶺斷雲過。洞水穿廊遠。岩風入座多。更當星少夜。月色透松蘿。</p>
</div>
<div class='div-other'><a id='mulu50' />
<p class='h2'>白雲清夜</p><p>興作都無定。中宵殊未眠。窓明簷外雪。室靜竹間泉。幾到無聲際。還歸有象前。盤桓成此曲。不覺曉光連。</p>
</div>
<div class='div-other'><a id='mulu51' />
<p class='h2'>滋禪為凝禪寫予真。因以為示</p><p>筆熟方精。迥然紅活。三五月圓。二九十八。自來愛唱邏囉哩。興發更饒咄咄咄。</p>
</div>
<div class='div-other'><a id='mulu52' />
<p class='h2'>送璿禪人</p><p>鋒鋩影裏眉頭雛。霹靂光中笑臉開。上下西菴十方度。龍門不得道空迴。</p>
</div>
<div class='div-other'><a id='mulu53' />
<p class='h2'>答馮秀才</p><p>淨名杜口行私路。龐老多言觸祖翁。若是西菴門下客。眼中箇箇有仙瞳。</p>
</div>
<div class='div-other'><a id='mulu54' />
<p class='h2'>秋雨</p><p>秋雨山氣凉。早欲添重服。不知紅塵中。可殺消炎溽。淺㵎起新[口*((聲-耳)-殳)]。脩篁還舊綠。病體稍經蘇。免廢文殊囑。</p>
</div>
<div class='div-other'><a id='mulu55' />
<p class='h2'>中秋月</p><p>中秋一夜月。露洒滿林珠。[颱-台+弗][颱-台+弗]輕風起。雲開眾壑殊。</p>
</div>
<div class='div-other'><a id='mulu56' />
<p class='h2'>答李待制風入松曲</p><p>琴有風入松。真聞但逆理。颼颼滿座間。在耳不在耳。</p>
</div>
<div class='div-other'><a id='mulu57' />
<p class='h2'>賦得笻杖。送凝禪者</p><p>眼裏著須彌。不廢絲毫力。拈起九節笻。汗流通背脊。重者復何輕。雙者翻成隻。因以贈子行。卓卓當春色。</p>
</div>
<div class='div-other'><a id='mulu58' />
<p class='h2'>九日菊</p><p>金蘃叢叢帶露新。採來烹茗賞佳晨。浮杯何必須宜酒。但有馨香自醉人。</p>
</div>
<div class='div-other'><a id='mulu59' />
<p class='h2'>送譚禪人寧親</p><p>巍巍不識者。清風滿寥廓。昔子曾自違。一朝還自怍。因茲十載中。步步仝啐啄。謾誇百城遊。孰解暗移脚。謾誇樓閣開。孰免遭攣縛。無端懷慷慨。特地成齷齪。迺思慈母心。千里不為邈。匍匐望桂林。迤邐辭廬嶽。一句出山言。藜杖生龍角。撫肩善保之。轉手將吾獨。把定更拈來。却指遼天鶴。咄。</p>
</div>
<div class='div-other'><a id='mulu60' />
<p class='h2'>因事示詢首座</p><p>曉山新鳥聲聲好。忽憶夜來對詢老。紅輪杲杲百花香。無限遊人踏芳艸。</p>
</div>
<div class='div-other'><a id='mulu61' />
<p class='h2'>答勇藏主</p><p>蛾眉女子鬚拖地。焦尾驢兒角指天。日午騎來都市過。幾多鼻孔被他穿。</p>
</div>
<div class='div-other'><a id='mulu62' />
<p class='h2'>送四面演長老</p><p>無摸索處病難除。放下蛇頭捋虎鬚。今日雙泉通一脉。好看月上長珊瑚。</p>
</div>
<div class='div-other'><a id='mulu63' />
<p class='h2'>因雪</p><p>瓊花一夜滿空山。天曉皆言好雪寒。片片縱饒知落處。奈緣猶在半途間。</p>
</div>
<div class='div-other'><a id='mulu64' />
<p class='h2'>動與事會</p><p>飯若真珠麵如玉。食罷㳂溪行幾曲。忽然逢箇荷鋤翁。我自高歌他皷腹。</p>
</div>
<div class='div-other'><a id='mulu65' />
<p class='h2'>答開禪客</p><p>言言言兮。飄風灑雪。默默默兮。雷轟電掣。藕絲孔裏騎大鵬。等閒挨落天邊月。</p>
</div>
<div class='div-other'><a id='mulu66' />
<p class='h2'>免太平請。上楊大卿</p><p>長者存心不可名。一千餘里古風清。山僧若得白雲隱。端坐焚香過此生。</p>
</div>
<div class='div-other'><a id='mulu67' />
<p class='h2'>送明禪人</p><p>剪釘截鐵休未休。絲來線去遇不遇。三千里外獨夜行。金烏飛上珊瑚樹。</p>
</div>
<div class='div-other'><a id='mulu68' />
<p class='h2'>寄胡齋郎</p><p>故人念久別。理䇿偶相尋。道在寧嫌物。機冥不論心。君乎懷世濟。我自樂雲深。易地皆然處。猶慚支道林。</p>
</div>
<div class='div-other'><a id='mulu69' />
<p class='h2'>答俗士</p><p>何曾有寄白雲來。石上松間一為開。特地要論心地法。青天白日一聲雷。</p>
</div>
<div class='div-other'><a id='mulu70' />
<p class='h2'>題雲蓋會和尚遺塔</p><p>五峰諸祖塔。我祖據中央。山脉朝來正。溪光瀉去長。僧移雲際樹。客献海邊香。從此瀟湘畔。遺風振洛陽。</p>
</div>
<div class='div-other'><a id='mulu71' />
<p class='h2'>本禪人有擬雲之什。見辭。故依韻。答此山頌。為送</p><p>因風當便布濃陰。洒潤千岑與萬岑。莫謂無心閑去是。只斯閑者是何心。咄。</p>
</div>
<div class='div-other'><a id='mulu72' />
<p class='h2'>答嗣子無住</p><p>鳳雛麟子古來稀。為瑞為祥未稱伊。近日白雲因大雪。滿山總是玉猿兒。</p>
</div>
<div class='div-other'><a id='mulu73' />
<p class='h2'>寄龍門舊山嗣祖無住</p><p>海底珠動時。雲中月還現。良夜無狂風。清光都一片。</p>
</div>
<div class='div-other'><a id='mulu74' />
<p class='h2'>法華山居十首</p><p>山中閴爾若為論。歸隱來來絕異聞。多少尋幽人訪我。穿雲罕有不迷雲。</p>
<p>崕泉長遶艸堂鳴。每到中宵分外清。遠勢自然能斷續。誰誇品弄玉琴聲。</p>
<p>深溪雲散月重圓。靜看群波幌幌然。寒影凝時移不覺。團團忽照亂峰前。</p>
<p>梅雨經旬不暫停。晴來萬里豁然青。山軒何事添餘興。依舊分明列翠屏。</p>
<p>春來溪水如苔綠。秋後山楓似火紅。度歲罕逢佳賞者。等閒輸我卓孤笻。</p>
<p>稚子騎牛過木橋。卓然頭角在危流。行歌行語如平地。慣後方能得自由。</p>
<p>野鳥㗸花久不來。幽庭無可污莓苔。瑩然宛似秋波色。來者無疑起浪堆。</p>
<p>憧憧富貴與恩情。滿檐盈車日夜行。迴顧一盂兼一錫。誰知輕重不多爭。</p>
<p>獮猴摘果恐人知。眼盻東西手暗移。冷地看時真可笑。無端之物解如斯。</p>
<p>每見僧從絕頂還。區區未免足心酸。何當示與吾遊處。直得千峰不解寒。</p>
</div></div>
<p class='juan'>白雲端和尚語錄卷三</p>
</div><!-- end of div[@id='body'] -->
</body></html>