<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>白雲守端禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu75' />白雲端和尚語錄卷四</p>
<div class='div-other'><a id='mulu76' />
<p class='h1'>舒州法華山端和尚頌古一百十則</p><p class="byline">參學小師　處凝　集</p><p style="margin-left:3em">世尊陞座。</p>
<p>巍巍頂相終難見。舒卷何當如掣電。彼時若有此時人。文殊槌下分針線。</p>
<p style="margin-left:3em">世尊拈花。</p>
<p>盡說拈花微笑是。不知將底辨宗風。若言心眼仝時證。未免朦朧在夢中<span class='note-inline'>(咄)</span>。</p>
<p style="margin-left:3em">外道問佛。</p>
<p>萬丈寒潭徹底清。錦鱗夜靜向光行。和竿一掣隨鈎上。水面茫茫散月明。</p>
<p style="margin-left:3em">倒却門前剎竿著。</p>
<p>金襴之外復何傳。弟應兄呼豈有偏。倒却門前剎竿著。免教依舊倚墻邊。</p>
<p style="margin-left:3em">武帝問達磨聖諦第一義。</p>
<p>一箭尋常落一鵰。又加一箭<span class='corr'>已</span>相饒。直歸少室峰前坐。梁主休言更去招<span class='note-inline'>(師云誰欲招)</span>。</p>
<p style="margin-left:3em">二祖安心。</p>
<p>終始覓心無可得。寥寥不見少林人。滿庭舊雪重知冷。鼻孔依前搭上唇。</p>
<p style="margin-left:3em">日面佛月面佛。</p>
<p>大地山河俱是寶。不識之人即荒艸。日面月面佛現時。閃爍珊瑚光杲杲。</p>
<p style="margin-left:3em">僧問百丈。如何是奇特事。丈云獨坐大雄峰。僧禮拜。丈便打。</p>
<p>大機大用豈虗然。獨坐雄峰是有權。稍若錯傳王令者。腦門須喫棒三千。</p>
<p style="margin-left:3em">黃檗和尚示眾云。汝等諸人。盡是噇酒糟漢。漝麼行脚。何處有今日。還知道大唐國裏無禪師麼。時有僧出云。只如諸方匡徒領眾。又作麼生。檗云不道無禪。只道無師。</p>
<p>大唐國裏無禪師。與君携手歸家裏。拋鈎本欲釣驪龍。誰知得箇跛鱉子。</p>
<p style="margin-left:3em">南泉斬猫兒。</p>
<p>提起兩堂應盡見。招刀要取活狸奴。可憐皮下皆無血。直得橫屍滿道塗。</p>
<p style="margin-left:3em">趙州頭戴草鞋。</p>
<p>狸奴夜靜自舒張。引手過頭露爪長。王老室中巡邏了。狼忙出去恐天光。</p>
<p style="margin-left:3em">南泉云。時人見此一株花。如夢相似。</p>
<p>天地仝根自唯然。當時猶喜遇南泉。指言見此花如夢。須信壺中別有天。</p>
<p style="margin-left:3em">趙州青州布衫。重七斤。</p>
<p>七斤衫重豈難提。日出東方定落西。一擊珊瑚枝粉碎。轟轟雷雹滿山溪。</p>
<p style="margin-left:3em">趙州勘婆子。</p>
<p>干戈中立大平基。塊雨條風勝古時。婆子為君勘破了。趙州脚跡少人知。</p>
<p style="margin-left:3em">僧問大隨。劫火洞然。大千俱壞。未審此箇。壞也不壞。隨云壞。僧云漝麼則隨他去。也隨云隨他去。</p>
<p>壞與不壞舌無骨。驀面著時眼突出。大隨猶在劫火中。天下熬熬謾啾唧。</p>
<p style="margin-left:3em">臨際三頓棒。</p>
<p>一拳拳倒黃鶴樓。一踢踢翻鸚鵡洲。有意氣時添意氣。不風流處也風流。</p>
<p style="margin-left:3em">臨際問院主。甚處去來。主云城中粜黃米去來。際云粜得盡麼。主云粜得盡。際以拄杖。劃地一劃云。還粜得者箇盡麼。主便喝。際便打。却見典座來。際舉前話。座云院主不會和尚尊意。際亦以拄杖劃地一劃云。你又作麼生。座禮拜。際便打。</p>
<p>寶劒提來刃似霜。幾回臨陣斬蠻王。有情有理俱三段。一道寒光射斗傍。</p>
<p style="margin-left:3em">臨際示眾云。赤肉團上。有一無位真人。每日在汝諸人面門出入。未證據者。看看。時有僧出問。如何是無位真人。際跳下禪牀。攔胷搊定其僧云。道道。僧無語。際一托開云。無位真人。是什麼乾屎橛。</p>
<p>春風浩浩烘天地。是處山藏煙靄裏。無位真人不可尋。落花又見隨流水。</p>
<p style="margin-left:3em">臨際囑三聖云。誰知吾正法眼藏。向這瞎驢邊滅却。</p>
<p>劈破太山雷未猛。照開滄海月非光。瞎驢滅却正法眼。直得哀鳴震大唐。</p>
<p style="margin-left:3em">風穴云。若立一塵。家國興盛。野老嚬蹙。不立一塵。家國喪亡。野老安貼。師遂拈拄杖。卓一下。却放舊處。</p>
<p>立國仍教野老欣。威行閫外不揚塵。縱橫莫測文兼武。宇宙茫茫有幾人。</p>
<p style="margin-left:3em">僧問三聖。如何是祖師西來意。聖云臰肉來蠅。後興化聞僧舉云。我即不然。破脊驢上足蒼蠅。</p>
<p>破脊蠅多臰肉蠅。誰知興化不徒行。慣從五鳳樓前過。手握金鏘賀太平。</p>
<p style="margin-left:3em">寶壽開堂。</p>
<p>金槌直下如星疾。好手接來不廢力。當時擲向洪波中。千古萬古無消息。</p>
<p style="margin-left:3em">僧問首山。學人到寶山。空手歸時如何。山云家家門前火把子。</p>
<p>空手歸時誰肯信。驢駝馬載入門來。家家舉起火把子。半夜天如白日開。</p>
<p style="margin-left:3em">僧問汾陽。如何是祖師西來意。陽云青絹扇子足風凉。</p>
<p>青絹扇子足風凉。親得搖來始息狂。只愛團團無縫者。人前空自眼如羊。</p>
<p style="margin-left:3em">楊歧先師。問慈明。幽鳥語喃喃。辭雲入亂峰時如何。明云。我行荒艸裏。汝又入深村。歧云官不容針。再借一問。明便喝。歧云好喝。明又喝。歧亦喝。明連喝兩喝。歧便禮拜。</p>
<p>將出驪珠遇大商。金盤撥動有餘光。無煩一句論高價。把手歸家笑幾場。</p>
<p style="margin-left:3em">趙州問投子。大死底人。却活時如何。子云不許夜行。投明須行。</p>
<p>死去活來牙尚露。投明須到<span class='corr'>己</span>先行。誰家別舘池塘裏。一對鴛鴦畫不成。</p>
<p style="margin-left:3em">同光帝謂興化曰。寡人収下中原。獲得一寶。未有人酬價。化云請陛下寶。看。帝以兩手引開撲頭脚。化云君王之寶。誰敢酬價。</p>
<p>北番王子彎弓射。南國將軍仰面看。沙上空餘斜影在。翩翩直自入雲端。</p>
<p style="margin-left:3em">良遂座主參麻谷。第一度上去。谷見來。便掩却方丈門。至來日又上去。谷都不顧。自携鋤頭。入園裏去。至次日。又上去。谷見來。高聲喚云。良遂。良遂應喏。聲未絕。忽有省。乃云。和尚不得謾良遂。良遂若不來見和尚。洎被十二本經論。賺過一生。便歸本院。賣却房子。作一罷講齋。集諸講侶云。諸人知處。良遂盡知。良遂知處。諸人不知。</p>
<p>閉戶携鋤<span class='corr'>已</span>太賒。更來當面受糊塗。<span class='note-inline'>(音茶)</span>光中自覺遭謾久。方信無人共出家。</p>
<p style="margin-left:3em">僧問趙州。承聞和尚。親見南泉來。是否。州云。鎮州出大蘿蔔頭。</p>
<p>鎮州出大蘿蔔頭。報君來處要分曉。衲僧多是渾圝吞。子細得他滋味少。</p>
<p style="margin-left:3em">維摩問文殊不二法門。</p>
<p>一箇兩箇百千萬。屈指尋文數不辨。暫時放在暗牕前。明日與君重計筭。</p>
<p style="margin-left:3em">楞嚴經云。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。</p>
<p>堂前露柱久懷胎。長下孩兒頗俊哉。未解語言先作賦。一操便取狀元來。</p>
<p style="margin-left:3em">金剛經云。若為人輕賤。是人先世罪業。應墮惡道。以今世人輕賤故。先世罪業則為消滅。</p>
<p>水不洗水誰不知。旋嵐常靜太驅馳。千年曆日如能用。免被巡官指上推。</p>
<p style="margin-left:3em">請傅大士講經。</p>
<p>大士何曾會講經。志公方便且相成。一揮案上俱無取。直得梁王努眼睛。</p>
<p style="margin-left:3em">龍潭本荊州餅人。家近天皇。每日新送十餅。上天皇和尚。天皇常迴一餅云。惠汝以蔭子孫。如是經歲。月忽一日問。此餅是弟子將來。因何却言惠。汝天皇。云是汝將來。復汝何咎。餅人微有省。</p>
<p>十餅每須回一箇。因思何謂蔭兒孫。團團將出還將入。不覺醍醐到頂門。</p>
<p style="margin-left:3em">龍潭遂投天皇出家。執持經于三載。一日乃問。某甲到來。竝不蒙和尚。指示心要。皇云汝擎茶來。吾為汝受。汝問訊時。吾即低首。何處不示汝心要。龍潭佇思。皇云。見即便見。擬思則差。龍潭豁然大悟。</p>
<p>脫白投師貴辛苦。擎茶問訊盡躬親。無端再敘三年事。笑殺街頭賣餅人。</p>
<p style="margin-left:3em">德山在龍潭室中侍立。夜深。潭云何不下去。便珍重揭簾。見外面黑。乃云外面黑。潭云來。遂撚一紙燭子。度與山。山才舉手到燭邊。潭驀然吹殺。山便禮拜。潭云子見什麼道理。便禮拜。山云從今日去。不疑天下老和尚舌頭也。潭云子他後向孤峰頂上。盤結艸菴。呵佛罵祖去在。</p>
<p>明暗相凌不足云。絲毫有解未為親。紙燈忽滅眼睛出。打破大唐無一人。</p>
<p style="margin-left:3em">廓侍者問德山。從上諸聖。向什麼處去也。山云作麼作麼。廓云官家自點飛龍馬。跛鱉出頭作什麼。山便休去。至來日。浴次。山將木行者。打廓一下。廓迴首。山云昨夜公案作麼生。廓云老漢今日。方始瞥地。</p>
<p>雲鵬展翅天無光。井底蝦<span class='corr'>䗫</span>剛咄咄。太陽忽轉跳出來。千峰萬峰空突兀。</p>
<p style="margin-left:3em">雪峰住菴時。有兩僧來禮拜。峰見來。以手托菴門。放身出云。是什麼。僧亦云是什麼。峰低頭歸菴裏。</p>
<p style="margin-left:3em">僧後到嵓頭。頭問什麼處來。僧云嶺南來。頭云曾到雪峰麼。僧云到。頭云有何言句。僧舉前話。頭云他道什麼。僧云無語低頭入菴去。頭云噫我當初悔不向他說末後句。若向說。天下人不奈雪老何。</p>
<p style="margin-left:3em">僧至夏末請益。頭云何不問。僧云不敢容易。頭云雪峰雖與我仝條生。不與我仝條死。要識末後句。只者是。</p>
<p>雪峰却入菴中後。路上無人見得伊。賴有故人千里在。仝條仝死不仝時。</p>
<p style="margin-left:3em">僧問玄沙。學人乍入叢林。乞師指箇入處。沙云子聞偃溪水聲麼。僧云聞。沙云向者裏入。</p>
<p>天生碧眼崑崙兒。有藝過人自不知。幾度黑風翻大海。波中出沒自閑戲。</p>
<p style="margin-left:3em">靈雲見桃花悟道。</p>
<p>靈雲悟處復何如。未徹無人辨得渠。千古華山山脚下。豈知潘閬倒騎驢。</p>
<p style="margin-left:3em">乾峰示眾云。法身有三種病。二種光。須是一一透得。始解穩坐。雲門出云。庵內人。為什麼不見庵外事。峰呵呵大笑。門云猶是學人疑處。峰云子是什麼心行。門云也要和尚委悉。峰云漝麼始解穩坐。</p>
<p>鋪主將鍮試寶人。謂言難似此真金。寶人拂袖先行去。滿面慚惶不敢瞋。</p>
<p style="margin-left:3em">乾峰示眾云。舉一不得舉二。放過一著。落在第二。雲門出云。昨日有人。從天台來。却往南嶽去也。峰云今日不得普請。門便歸眾。</p>
<p>黑白分明滿局碁。曾無一著有相虧。可憐無限傍觀者。斧爛柯消總不知。</p>
<p style="margin-left:3em">僧問雲門。殺父殺母。佛前懺悔。殺佛殺祖。向甚處懺悔。門云露。</p>
<p>簸土颺塵無避處。將身直到御樓前。迴頭不見來時路。下是黃泉上是天。</p>
<p style="margin-left:3em">僧問雲門。如何是正法眼。門云普。</p>
<p>頂上有來真个瞎。輝天輝地不同時。大悲手裏休擎出。獨自夜行誰得知。</p>
<p style="margin-left:3em">僧問雲門。不起一念。還有過也無。門云須彌山。</p>
<p>須彌山兮塞宇宙。千眼大悲看不透。除非自解倒騎牛。一生不著隨人後。</p>
<p style="margin-left:3em">俗官問雲門。佛法如水中月。是否。門云清波無透路。官云和尚從何得。門云再問復何來。官云便恁麼去時如何。門云重疊關山路。</p>
<p>灼然水月非難取。自是時人手不親。韶石老師拈出了。關山重疊越光新。</p>
<p style="margin-left:3em">雲門云。放你三頓棒。</p>
<p>一鏃三關破不難。如何猶在是非間。曲勞提起飯袋子。三頓方知徹骨寒。</p>
<p style="margin-left:3em">王大王請羅山開堂。山陞座。<span class='corr'>斂</span>僧伽梨衣。左右顧示。便下座。大王近前。執山手云。靈山一會。何異今日。山云將謂你是个俗漢。</p>
<p>紛紛雪影耀閩天。閩主稀逢倍樂然。一旦春風吹大地。更無一點在階前。</p>
<p style="margin-left:3em">僧問洞山。如何是佛。山云麻三斤。</p>
<p>斤兩分明不付君。眼中瞳子莫生瞋。百年三萬六千日。得欣欣處且欣欣。</p>
<p style="margin-left:3em">楊歧舉盤山語云。向上一路。千聖不傳。拈云。口上著。</p>
<p>盤山向上路何玄。罕見行人耳有穿。口上著來無咬處。方知千聖不能傳。</p>
<p style="margin-left:3em">僧問楊歧。撥雲見日時如何。歧云東方來者東方坐。</p>
<p>堯舜垂衣萬國賓。撥雲見日意休陳。東方來者東方坐。艸木重霑雨露新。</p>
<p style="margin-left:3em">僧問楊歧。如何是佛。歧云三脚驢子弄蹄行。</p>
<p>三脚驢子弄蹄行。奉報行人著眼睛。草裡見他須喪命。只緣踢踏最分明。</p>
<p style="margin-left:3em">僧問楊歧。少林面壁。意旨如何。歧云西天人不會唐言。</p>
<p>天高地逈非難見。水濶山重不易論。萬古八風吹不入。西天人不會唐言。</p>
<p style="margin-left:3em">僧問楊歧。天得一以清。地得一以寧。衲僧得一。堪作什麼。歧云鉢盂口向天。</p>
<p>鉢口向天底時節。十方世界一團鐵。少林面壁謾多年。衲僧眼裏重添屑。</p>
<p style="margin-left:3em">脩山主悟空法眼行脚。入地藏院避雨。向火道話次。地藏入來。見乃問。山河大地。與上座自<span class='corr'>己</span>。是仝是別。脩云不別。地藏竪起兩指便去。</p>
<p>地藏當鋒竪指頭。諸老至今猶未瞥。天迴地轉却等閒。千古萬古兩條鐵。</p>
<p style="margin-left:3em">僧問法眼。慧超諮和尚。如何是佛。法眼云。汝是慧超。</p>
<p>一文大光錢。買得个油餈。喫向肚裏了。當下便不飢。</p>
<p style="margin-left:3em">僧問法眼。如何是學人自<span class='corr'>己</span>。眼云丙丁童子來求火。</p>
<p>末上一迴秤八兩。又秤恰重半斤來。定盤星在誰人手。爭著絲毫可怪哉。</p>
<p style="margin-left:3em">僧問雪竇和尚。山花開似錦。㵎水湛如藍。學人分上。為什麼不會。雪竇云棺木裏瞠眼。僧云恁麼則從苗辨地。因語識人也。雪竇云三十棒且待別時。</p>
<p>一枝枯艸強遮著。明鏡當軒燭盡幽。滿面慚惶移步去。清光灼灼避無由。</p>
<p style="margin-left:3em">雲蓋鵬和尚。參雙泉雅山主。雅令看芭蕉室中示僧云。你有拄杖子。我與你拄杖子。你無拄杖子。我奪却你拄杖子。鵬經久看之未省。一日雅向火次。鵬侍立。雅顧視鵬云。你有拄杖子。我與你拄杖子。你無拄杖子。我奪却你拄杖子。鵬擬開口。被雅攔手以火筯一摵。鵬豁然有省。</p>
<p>與奪雙行驗正邪。才爭拄杖即忘家。驀然鐵棒如風至。失却從前眼裏花。</p>
<p style="margin-left:3em">僧請益瑯瑘和尚。清淨本然。云何忽生山河大地。瑯瑘云清淨本然。云何忽生山河大地。</p>
<p>混混玲瓏無背面。拈起有時成兩片。且從依舊却相當。免被傍人來覰見。</p>
<p style="margin-left:3em">北禪賢和尚。冬夜烹水牯牛。</p>
<p>納他皮角要輸機。放下尋時結抄歸。一任這迴黃雪落。滿家圍火掩紫扉。</p>
<p style="margin-left:3em">鹽官喚侍者。將犀牛扇子來。侍者云犀牛扇子破也。鹽官云犀牛扇子破也。還我犀牛兒來。</p>
<p>可憐一柄犀牛扇。謾道曾遭<span class='corr'>已</span>破除。無限清風隨手處。卓然頭角出寰區。</p>
<p style="margin-left:3em">馬祖陞堂。百丈捲蓆。</p>
<p>昨日東風偶然惡。桃花亂落如紅雨。昨夜東風又發狂。滿地不知何處去。</p>
<p style="margin-left:3em">龐居士問仰山。久響仰山。到來為什麼却覆。仰山竪起拂子。居士云恰是。仰山云是仰是覆。居士指露柱云。雖無人見。且有露柱證明。仰山擲下拂子云。一任舉似諸方。</p>
<p>兩箇八文為十六。從頭數過猶不足。拏來亂撒向階前。滿地團團春蘚綠。</p>
<p style="margin-left:3em">雪峰示眾云。南山有一條鱉鼻蛇</p>
<p>象骨鱉蛇當大路。稜師可惜便忘身。雲門弄得雖然活。爭似南山不用親。</p>
<p style="margin-left:3em">水潦參馬祖。禮拜起。擬伸問次。馬祖一踏踏倒。水潦豁然大悟。起來呵呵大笑云。百千法門。無量妙義。只向一毫頭上。識得根源去。開堂日。謂眾云。自從馬師一踏後。直至如今笑未休。</p>
<p style="margin-left:3em">僧問。如何是佛法大意。水潦呵呵大笑。便歸方丈。</p>
<p>一踏倒時堪大笑。從前伎倆虗徒勞。蛇頭却要重揩痒。萬萬千千出一毫。</p>
<p style="margin-left:3em">僧問投子。和尚住此山。有何境界。投子云。丫角女子白頭絲。</p>
<p>丫角女子白頭絲。猛焰堆中雪片飛。一等住山誰可擬。閒雲流水不仝歸。</p>
<p style="margin-left:3em">國師無縫塔。</p>
<p>無縫塔從誰手造。雖然有樣不堪傳。如何強寫無層級。永向琉璃殿上懸。</p>
<p style="margin-left:3em">趙州柏樹子。</p>
<p>新羅鷂子㓨天飛。鈍鳥籬根[怡-台+(毅-殳)]不去。趙州庭柏一何高。誰道先師無此語。</p>
<p style="margin-left:3em">僧問潭州報慈和尚。只為情生智隔。想變體殊。祇如情未生時。還隔也無。報慈云隔。僧云情未生。又隔箇什麼。報慈云。杜茶子。你未遇人在。</p>
<p>無情猶隔若為通。絲髮之間路萬重。可惜兩頭空走者。不能直下見某宗。</p>
<p style="margin-left:3em">南泉參百丈涅槃和尚。百丈云從上諸聖。還有不為人說底法麼。南泉云有。百丈云作麼生是不為人說底法。南泉云不是心不是佛不是物。百丈云說了也。南泉云某甲只恁麼。和尚作麼生。百丈云我不是善知識。爭知有說不說。南泉云某甲不會。百丈云我太煞為你說也。</p>
<p>涅槃老子順風吹。邏哩哩邏爭得知。隔嶺幾多人錯聽。一時喚作鷓鴣詞。</p>
<p style="margin-left:3em">茶陵東林先師郁和尚。因看僧問法燈。百尺竿頭。如何進步。法燈云啞。凡三年。一日因度橋。一踏橋板而悟。遂有頌云。我有神珠一顆。久被塵勞關鎖。今朝塵盡光生。照見山河萬朵。自茲更不遊方。</p>
<p>百尺竿頭曾進步。溪橋一蹈沒山河。從茲不出茶川上。吟嘯無非邏哩囉。</p>
<p style="margin-left:3em">僧問巴陵鑒和尚。如何是吹毛劒。巴陵云珊瑚枝枝撐著月。</p>
<p>珊瑚枝枝撐著月。射斗鋒鋩未足觀。四海盡來歸貢後。乾坤仝耀寶光寒。</p>
<p style="margin-left:3em">僧問吉州青原思和尚。如何是佛法大意。思云廬陵米作麼價。</p>
<p>廬陵米價越尖新。那箇商量不掛唇。無限清風生閫外。休將升斗計疎親。</p>
<p style="margin-left:3em">僧問趙州和尚。至道無難。唯嫌揀擇。如何是不揀擇。趙州云天上天下唯我獨尊。僧云此猶是揀擇。趙州云田厙奴。什麼處是揀擇。僧無語。</p>
<p>團團秋月印天心。是物前頭有一輪。入穴蝦<span class='corr'>䗫</span>無出路。却冤天道不平勻。</p>
<p style="margin-left:3em">僧問趙州和尚。至道無難。唯嫌揀擇。是時人窠窟不。趙州云。曾有人問我。直得五年分疎不下。</p>
<p>分疎不下五年強。一葉舟中載大唐。渺渺兀然波浪裏。誰知別有好思量。</p>
<p style="margin-left:3em">僧問趙州和尚。至道無難。唯嫌揀擇。才有言語。是揀擇。和尚如何為人。趙州云何不引盡者語。僧云只念到者。裏趙州云只者至道無難。唯嫌揀擇。</p>
<p>驅山塞海也尋常。所至文明始是王。但見皇風成一片。不知何處有封疆。</p>
<p style="margin-left:3em">雲門大師云。藥病相治。盡大地是藥。那箇是你自<span class='corr'>己</span>。</p>
<p>左眼不見山河。右眼不見日月。直待百花開時。一一為君分別。</p>
<p style="margin-left:3em">玄沙三種病人。</p>
<p>退後進前兼對辯。相逢邂逅難迴面。春風驀地撼庭前。還見落花千萬片。</p>
<p style="margin-left:3em">僧親近大隨次。見一龜在大隨座前。遂問。是箇眾生。皮褁骨。者箇眾生。為甚骨褁皮。大隨脫一隻靸鞋。拈在龜背上。</p>
<p>分明皮上骨團圍。卦畫重重更可觀。拈起靸鞋都蓋了。大隨却被者僧謾。</p>
<p style="margin-left:3em">雲門垂語云。人人盡有光明在。看時不見暗昏昏。作麼生是諸人光明。自代云。廚庫三門。又云好事不如無。</p>
<p>徹底昏昏不待看。拄天拄地黑漫漫。三門廚庫長相對。一徑松風滿院寒。</p>
<p style="margin-left:3em">趙州示眾云。泥佛不度水。金佛不度爐。木佛不度火。</p>
<p>併却泥佛金木佛。趙州放出遼天鶻。東西南北謾擡眸。萬重雲去只一[木*突]。</p>
<p style="margin-left:3em">僧問雲門。如何是法身。雲門云六不収。</p>
<p>六不収兮調最新。能歌何待遶梁塵。和風滿檻花千樹。不換乾坤別有春。</p>
<p style="margin-left:3em">僧問趙州。初生孩子。還具六識也無。趙州云急水上打毬子。</p>
<p>何謂識兮還具六。八萬四千殊不足。初生孩子尚喃喃。急水打毬攔口[祝/土]。</p>
<p style="margin-left:3em">智門蓮花。</p>
<p>蓮花荷葉有由哉。泥水分時絕點埃。堪憶九龍初沐處。東西一步一枝開。</p>
<p style="margin-left:3em">僧問雲門。如何是超佛越祖之談。雲門云餬餅。</p>
<p>雲門餬餅圓摸小。爭似法華爐竈大。飽來一任帶刀眠。誰問西來閒達磨。</p>
<p style="margin-left:3em">雲門垂語云。乾坤之內。宇宙之間。中有一寶。祕在形山。拈燈籠向佛殿裏。將三門來燈籠上。</p>
<p>嶺上白雲舒復卷。天邊皓月去還來。低頭却坐茅簷下。不覺呵呵笑幾迴。</p>
<p style="margin-left:3em">馬祖答龐居士云。一口吸盡西江水。</p>
<p>一口吸盡西江水。萬古千今無一滴。要須黨理不黨親。馬師可惜口門窄。</p>
<p style="margin-left:3em">僧問雲門。如何是塵塵三昧。雲門云鉢裏飯桶裏水。</p>
<p>朝打三千未為多。暮打八百未為少。鉢裏飯兮桶裏水。人前切忌無分曉。</p>
<p style="margin-left:3em">僧問五祖識和尚。如何是佛。識云踏著秤槌硬似鐵。</p>
<p>踏著秤槌硬似鐵。此時有理不能說。新羅國裏火星飛。直向雲門指上爇。</p>
<p style="margin-left:3em">趙州洗鉢盂去。</p>
<p>梅花落盡杏花披。未免春風著出褫。一氣不言含有象。萬靈何處謝無私。</p>
<p style="margin-left:3em">僧問大愚芝和尚。如何是佛。大愚云鋸解秤槌。</p>
<p>鋸解秤槌無縫罅。風吹日炙朝復夜。雖然不許亂商量。一任稱提遶天下。</p>
<p style="margin-left:3em">雪峰云。三世諸佛。向火焰上轉大法輪。雲門云。火燄為三世諸佛說法。三世諸佛立地聽。</p>
<p>火燄騰輝說最親。無邊諸佛近前聞。誰知更有傍觀者。鼻孔遼天不喜君。</p>
<p style="margin-left:3em">雪峰示眾云。盡大地。撮來如一顆粟米粒大。拋向面前。漆桶不會。打皷普請看。</p>
<p>眉毛罅裏遊南嶽。大海中心泛釣舟。薄藝隨身終不說。從他打皷看無休。</p>
<p style="margin-left:3em">溈山示眾云。老僧遷化後。往山下檀越家。作一頭水牯牛。左脇下書一行字。溈山僧某甲。正當恁麼時。喚作溈山僧即是。喚作水牯牛即是。</p>
<p>不道溈山不道牛。酌然何處辨蹤由。絲毫蹉却來時路。萬劫無由得出頭。</p>
<p style="margin-left:3em">雲門在靈樹會中為首座。有僧問靈樹。如何是祖師西來意。靈樹無語。舉向首座。如何得一轉語。鐫上碑去。首座云不難。代云師。</p>
<p>師之一字大巍巍。獨向寰中定是非。畢竟水須朝海去。到頭雲定覓山歸。</p>
<p style="margin-left:3em">慈明在眾中時。到芝和尚寮中。芝坐間開合子。取香在手中欲燒次。慈明問云。作麼生燒。芝便放爐中燒。慈明云。齖郎當漢。又恁麼去也。</p>
<p>千人萬人行一路。幾箇移身不移步。對面拈香爐上燒。齖郎當漢又恁去。</p>
<p style="margin-left:3em">溈山寄一面鏡。與仰山。仰山接得。兩手捧起。示眾云。若道溈山鏡。爭奈在山僧手裏。若道仰山鏡。又是溈山寄來。還有人定當得麼。眾無語。遂擲下鏡。</p>
<p>師鏡拈來呈眾了。癡人往往爭妍醜。當時撲碎不可尋。免見壞却兒孫手。</p>
<p style="margin-left:3em">雪竇換舡子漁父頌云。夜靜水寒魚不食。滿船載得月明歸。</p>
<p>閃爍金鱗躍浪時。華亭貪翫下鈎遲。誰知雪老垂綸慣。不犯波濤取得伊。</p>
<p style="margin-left:3em">洞山聰和尚云。一大藏教。只是箇之字。</p>
<p>點劃分明無道理。老胡幾度提不起。不如分付王將軍。無限風流歸手裏。</p>
<p style="margin-left:3em">長慶云。寧說阿羅漢有三毒。不說如來有二種語。不道如來無語。只是無二種語。保福云作麼生是如來語。長慶云聾人爭得聞。保福云情知汝向第二頭道。長慶云作麼生是如來語。保福云喫茶去。</p>
<p>不說如來有二語。三三為九須重數。何謂聾人爭得聞。狐裘未免還移主。</p>
<p style="margin-left:3em">僧問投子。如何是十身調御。投子下禪牀立。</p>
<p>老婦低頭事舅姑。起來爭免面模糊。強將雲髻高高綰。遮得傍人眼也無。</p>
<p style="margin-left:3em">楞嚴經云。若能轉物。即仝如來。</p>
<p>若能轉物即如來。春暖山花處處開。自有一雙窮相手。不曾容易舞三臺。</p>
<p style="margin-left:3em">維摩經云。不斷煩惱。而得涅槃。</p>
<p>朝生暮死千萬徧。一日幾迴相見面。展陳開旗放出來。一指動時客戲見。</p>
<p style="margin-left:3em">德山入門便棒。</p>
<p>突出雙頭卒辨難。曾將一擊碎潼關。自從天下太平後。流落人間號德山。</p>
<p style="margin-left:3em">臨際入門便喝。</p>
<p>萬里青霄絕點雲。一聲霹靂震乾坤。茫茫宇宙人無數。幾箇如今有腦門。</p>
<p style="margin-left:3em">魯祖凡見僧來便面壁。</p>
<p>魯祖孤風振四維。僧來面壁少人知。南泉提起驢年會。且道如今是甚時。</p>
<p style="margin-left:3em">僧問法眼。如何是曹源一滴水。法眼云。是曹源一滴水。</p>
<p>曹源一滴久澄清。流出千江絕浪聲。大海幾多遊翫者。茫茫空遶水邊行。</p>
<p style="margin-left:3em">僧問雲門。如何是透法身句。雲門云北斗裏藏身。</p>
<p>五陵公子遊花慣。未第貧儒自古多。冷地看他人富貴。等閒不奈幞頭何。</p>
<p style="margin-left:3em">國師三喚侍者。侍者三應。國師云。將謂吾辜負汝。誰知汝辜負吾。</p>
<p>國師三喚侍者。侍者三度應喏。茫茫亂下針錐。誰知可知禮也。</p>
<p>法華頌古一百十首終。</p>
</div>
<div class='div-other'><a id='mulu77' />
<p class='h1'>自題</p><p>嘉祐七年壬寅夏。寓五祖之西堂。因禪人見問。時悉以吾之大事印之。往往多未然者。願請益古德因緣。於其間浸潤。欲求其然。乃許之。或間為頌之。凡三十餘首。八年癸卯秋九月。住此山。山深無事。復如其前。共成一百十首。然此一大事。在徹證者。方便出沒。無不可者。唯恐途中之士。或泥之。或疎之。為病耳。苟以此浸潤。而忽得其然。則吾頌何剩哉。然則高妙深遠之致。則庶慰於先覺。以隨器而任。則庶以報於古聖海嶽之一毫。乃吾之志耳。治平元年甲辰孟夏既望題之于後。</p>
</div>
<p class='juan'>白雲端和尚語錄卷四<span class='note-inline'>(終)</span></p>
</div><!-- end of div[@id='body'] -->
</body></html>