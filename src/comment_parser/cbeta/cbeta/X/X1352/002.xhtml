<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>白雲守端禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />白雲端和尚語錄卷二</p>
<div class='div-other'><a id='mulu9' />
<p class='h1'>舒州興化禪院語錄</p><p class="byline">參學小師　處凝　編</p><p>師開堂日。祝　聖白槌罷。乃云。便恁麼散去。祖燄高輝了也。若也未然。不免平高就下。所以道。吾大聖人之道。不在有言。不在無言。不關有言。不關無言。只者箇。赫然獨耀。逈出古今。寄古今間。應時而作。今日還有知時之士麼。出事與興化相見　僧問。朝蓋親臨於法會。西來密意請師宣。師云。五挎歌中搥法皷。箇中消息少人知。僧云。恁麼則清風匝地。師云聽不著。僧云三十年後。有人舉此話在。師云好。僧禮拜。</p>
<p>僧問。一言頓悟。於當人何益。一言不悟。於當人何損。仰無諸佛。俯無眾生。轉身一句。作麼生道。師云誰知蓆帽下。元是昔愁人。僧云恁麼則聖凡收不得。堯舜不知名。師云只知其一。不知其二。僧云謝師證明。師云莫錯認定盤星。僧應喏。師云三十年後。更須自看。僧禮拜　師乃云。達磨大師。初來此土時。未有人相委。於少林寺。端然宴坐。凡經九年。一日二祖立雪齊腰。達磨曰。汝當何來。二祖云。請師安心。達磨曰。汝將心來。為汝安心。二祖良久對曰。覓心了不可得。達磨曰。與汝安心竟。大眾且道。什麼處是達磨為二祖安心處。若言覓心了不可得。無一法可當情處。是為他安心處。祇如恁麼道底消息。從什麼處來。若言恁麼道底。是為他安心處。不見道。意為大患。理為大障。直得意理掃盡。豁然便是本鄉。山僧有頌云。終始覓心無可得。寥寥不見少林人。滿庭舊雪重知冷。鼻孔依前搭上唇。正當恁麼時。乾坤大地。都是箇解脫門。釋迦老子。向者裏無措手分。一大藏教。祇下得箇注脚。然後移身換步。應物投機。却能流出一大藏教。所以道。善言言者。言所不能言。善跡跡者。跡所不能跡。要放行也。萬卉常春。要把定也。大地無塵。然雖如是。未稱衲僧家風。且道如何是衲僧家風。良久云。千峰勢到嶽邊止。萬派聲歸海上消。</p>
<p>上堂云。秋江清淺時。白鷺和煙島。良哉觀世音。全身下荒艸。大眾。興化今日有例攀例。</p>
<p>新正上堂。僧問。孟春猶寒即不問。如何是興化境。師云家家盡看夜胡兒。僧云白雲常展瀟湘畔。滿堂清眾盡霑恩。師云你無分。僧禮拜　師乃云。年去年來來去間。迎新送舊幾多般。街頭撞見張三伯。元正啟祚太無端。喃喃猶道孟春寒。城上角聲成一片。大家齊賀萬年歡。</p>
<p>因嗣者點茶上堂云。拈花付曯。土上加泥。斷臂安心。水中捉月。且道作麼生得此脉。到今日不墜。良久云。青山不鎻長飛勢。滄海合知來處高。</p>
<p>上堂云。法尚應捨。何況非法。拈起拄杖云。者箇拄杖。且作麼生捨。又作麼生說箇非法。良久云。敲落鼻孔。露出眼睛。擊禪牀一下。</p>
<p>上堂云。一法不明。瞖汝眼睛。拈起拄杖云。者箇豈不是眼睛。八萬四千法門。無一點影子。八萬四千法門。門門解脫。作麼生瞖得伊。只如每日見山見水。分別青黃赤白。不是伊又作麼生見。乃卓拄杖一下云。瞎。</p>
<p>因請藏主上堂。舉一僧在經堂內長坐。一日藏主問。上座何不看經。僧云某甲不識字。藏主云。何不問人。其僧鞠躬叉手云。未審是什麼字。藏主無語。</p>
<p>大眾。藏主雖然無語。爭奈其聲如雷。者僧雖不識字。要且點畫分明。且道是什麼字。良久云。玉篇裏尋取。</p>
<p>上堂。僧問。父母未生時。鼻孔在什麼處。師云花須連夜發。莫待曉風吹。僧云特伸請益。師云換却眼睛。僧云恁麼則和尚有長處也。師云喫棒得也未。僧禮拜。</p>
<p>師乃云。古者道。賊來須打。客來須看。禮之常道。賊來須打。且道作麼生打。人面似賊。賊面似人。半夜三更。有什麼辨處。然雖如是。也不得放過。以拄杖擊一下。</p>
<p>上堂云。尋常向你道未在。也無別意。只是要諸人喫粥喫飰。須是自家拈匙放筯便得飽。若取別人辦。只是虗飽。﨟月三十日。贏得一場乾嚥唾。然雖如是。莫教忘却口。</p>
</div>
<div class='div-other'><a id='mulu10' />
<p class='h1'>舒州白雲山海會禪院語錄</p><p class="byline">參學小師　法演　編</p><p>師開堂日。宣疏。白槌<span class='corr'>已</span>。乃顧視座下云。皷聲未動<span class='corr'>已</span>前。山僧未陞座<span class='corr'>已</span>前。好箇古佛樣子。若人向此時薦得。可謂古釋迦不前。今彌勒不後。更待聽三寸舌頭上。帶出來底。早是參差。須有掃參差之手。方能救得完全。今日還有麼。出來看　僧問。世尊出世。度人<span class='corr'>已</span>畢。和尚六度開堂。度得多少人。師云行到水窮處。坐看雲起時。僧云恁麼則皇帝萬歲。師云人人盡願。僧應諾。禮拜　僧問。朝蓋臨筵於法會。請師不恡震雷音。師云一琴彈古調。百里賀新聲。僧云一句逈然去也。師云你作麼生聞。僧云相識滿天下。師哂之　乃云。善言言者。言所不能言。善跡跡者。跡所不能跡。每日開口動舌。無非是言。作麼生說箇言所不能言。既喚作言。即便是跡。作麼生說箇跡所不能跡。到者裏。一大藏教。用一字不著。到者裏。一大藏教。一字用得著。為什麼先用不著。又却用得著。且道譊訛在甚處。不見道。千峰勢到嶽邊止。萬派聲歸海上消。自古自今。向其間鑽仰者。如稻麻竹葦。實端的透徹。百千中無一二。若果然透得者。十二時中。不妨慶快。應機接物。利樂有情。將盡乾坤星辰日月。盡大地艸木叢林。都在一箇出入遊戲之具。所以古者道。玉轉珠迴祖佛言。精通猶自污心田。老盧只解長舂米。何得黃梅萬古傳。山僧在菴中。亦有示徒道。直下雖然沒許般。透如未盡活還難。海門昨夜狂風起。無限波濤一掃乾。恁麼地。先與人開却大路。然後兩手掇向人前。有靈利底。不用一毫頭氣力。便提得去。今日還有麼。若道提不去。敢問諸人。十二時中。應用施為。分賢別愚。是是非非。是箇什麼。</p>
<p>上堂云。佛法二字。掉去他方世界。未為分外。一日兩度鉢盂溼。少一點不得。不見道。常聞一飽忘百飢。今日山僧身便是。乃云。不審不審。</p>
<p>郭長官入山。師上堂云。夜來枕上。作得箇山頌。謝功父大儒。廬山二十年之舊。今日遠訪白雲之懃。當須舉與大眾。請<span class='corr'>已</span>後分明舉似諸方。此頌豈唯謝功甫大儒。直要與天下有鼻孔衲僧。脫却著肉汗衫。莫言不道。乃云。上大人丘乙<span class='corr'>己</span>。化三千七十士。爾小生八九子。佳作仁可知禮也。</p>
<p>上堂。僧問。冬至一陽生。遂提起坐具云。且道者箇作麼生。師拍禪床一下。僧云爭奈風吹日炙何。師云答話得也未。僧撫掌兩下。師云只得半橛。僧云將謂真箇。師云猶較些子。僧禮拜　師乃云。今日一陽之節。恁麼道。且道是世諦流布。為當別有所歸。若向者裏分得去。一陽生後。四時八節。萬象森羅。與諸人同光。還有人分得麼。白雲今日不免為你分看。乃云。晷運推移。日南長至。應時納祜。慶無弗宜。</p>
<p>中峰長老至。師上堂。僧問。紅葉辭枝即不問。逢場作戲事如何。師云無孔笛子兩邊吹。僧云恁麼則。在處謌謠樂太平。師云誰是知音者。僧云囉邏哩囉邏哩。師云猶在半途。僧云和尚分明記取。師云也得。僧禮拜　師乃云。九九八十一。幾人能解筭。兩箇五百文。元來是一貫。到者裏。添得一文麼。若有添得一文。即便滿路光生。拔出古今。爭奈自古自今。千箇萬箇。只愛足頭底。白雲今日為你添看。乃云。下座與知事首座大眾。請中峰和尚。昇座一徧。</p>
<p>上堂。僧問。千聖不求嫌自<span class='corr'>己</span>。往來消息為誰通。師云同途不同步。僧云爭奈眾眼難瞞。師云一脚在前。一脚在後。僧云。若不隔流水。還應過別山。師云礚著腦門。僧云和尚不得忘却。師便打。僧禮拜　師乃云。一稱南無佛。皆<span class='corr'>已</span>成佛道。彈指一下云。且道。者箇是多少。莫是一即一切。一切即一。若恁麼會。有甚分曉。且道如何即是。乃云。相逢盡道休官去。林下何曾見一人。拍禪牀一下。</p>
<p>上堂。僧問。淨名杜口行私路。和尚如何為闡揚。師云東行不見西行利。僧云恁麼則一出一沒。師云在什麼處。僧便喝。師云猶在者裏。僧云莫道不逢人。師云更須子細　師乃云。此事有一人擔得起。價直三千大千世界。有一人擔不得。不直半文錢。且道三千大千世界即是。不直半文錢即是。乃云。不見道。知恩方解報恩。</p>
<p>上堂云。揚眉瞬目。拈槌竪拂。彈指謦欬。盡是鐃鈎搭索。且道。海會今日還免過也無。乃云。家家觀世音。處處彌陀佛。</p>
<p>上堂云。初秋夏末不思議。舉步移身可自知。四海盡歌堯舜化。爭如雲外囉邏哩。</p>
<p>上堂。舉洞山悟本和尚云。初秋夏末。直須向萬里無寸艸處去。有僧。舉到劉陽菴主。菴主云。出門便。是艸師云。若見得庵主。便見得洞山老人。若見洞山老人。便見得庵主洞山却易見。庵主却難見。為他不為住持之絆。不見道。雲在嶺頭閒不徹。水流㵎下太忙生。</p>
<p>上堂。僧問。不重<span class='corr'>己</span>靈求解脫。往來消息為誰通。師云不知。僧云一言<span class='corr'>已</span>出。駟馬難追。師云作麼生分。僧云傍觀者哂。師云果然未分。僧云慣從五鳳樓前過。手握金鏘賀太平。師云咄咄。僧禮拜　師乃云。十方同聚會。箇箇學無為。此是選佛場。心空及第歸。每日動用施為。說黃道白。若喚作心。即無及第之時。若不喚作心。亦無及第之時。且道作麼生得心空及第去。良久云。向道是龍剛不信。果然奪得錦標歸。</p>
<p>上堂。僧問。大地雪漫漫。相逢盡道寒。為什麼過這裏不得。師云眼裏分身看。僧云恁麼則片片不落別處。師云又道過不得。僧云。將謂胡鬚赤。更有赤鬚胡。師云元來却是。僧禮拜　師乃云。石頭和尚。問讓和尚。不求諸聖解脫。不重<span class='corr'>己</span>靈時如何。讓云汝問太高生。何不向下問。石頭云。乍可永劫沈淪。不求諸聖解脫。雪竇拈云。三十棒教誰喫。</p>
<p>師云。大眾。誰知雪竇老人。留者拄杖子。今日與白雲。既然如此。也要大家知。卓拄杖一下。</p>
<p>上堂云。百丈道。汝等為我開田。吾為汝等說大義。僧開田了。白云。開田<span class='corr'>已</span>竟。請和尚說大義。百丈行數步。退身而立。展開兩手。</p>
<p>師云。大眾。百丈說大義。只止於此。當時再參馬祖底。向甚處去也。若言更有在。未免與蛇畵足。且道作麼生見得百丈老人立地處。乃云。客來無茶點。蒿湯備禮儀。</p>
<p>上堂云。若端的得一迴汗出來。也向一莖艸上便現瓊樓玉殿。若未端的得一迴汗出。縱有玉殿瓊樓。却被一莖艸蓋却。且道作麼生得汗出去。良久云。自有一雙窮相手。不曾容易舞三臺。</p>
<p>上堂。舉僧問北禪和尚。夾山打典座。意旨如何。賢便打。其僧擬議。賢却問僧。會麼。僧云不會。賢云廢却我多少鹽醋。</p>
<p>師云。且道北禪還見得古人麼。若道向棒下見夾山。大似掉棒打月。若不恁麼見。且道棒在誰手裏。乃打禪牀。下座。</p>
<p>上堂云。拈一放一。自古自今。且道作麼生是拈一放一底句。乃云。青林暗換葉。紅蘃續開花。</p>
<p>上堂云。興化和尚。向克賓維那道。汝不久當作唱導之師去。克賓云。我不入你這保社。興化云。會了不入。不會了不入。克賓云。總不恁麼。興化便打。乃云。大眾。克賓維那。法戰不勝。罸錢五貫。設飰一堂。至來日齋時。又抽單趂出院。克賓後來出世。却為興化燒香。叢林自古自今。盡道克賓維那。知恩方解報恩。恁麼說話。可謂埋沒古人。土上加泥。且道作麼生見得克賓維那。要會麼。雖為興化燒香。要且自要熏天炙地。更聽一頌。明明熱處為斯人。若為斯人即陸沈。要見賓公拈起處。熏天炙地到如今。</p>
<p>上堂云。功高二儀而不仁。明踰日月而彌昏。肇法師只得半邊。且道作麼生是完全者。乃云。左眼半斤。右眼八兩。</p>
<p>上堂云。馬大師道。即心即佛。又道非心非佛。諸人即今要見馬大師麼。處處綠楊堪繫馬。家家門首透長安。</p>
<p>上堂云。開口有時道不著。開口有時道得著。著與不著爭幾何。祥麟只有一隻角。</p>
<p>上堂云。彈指謦欬。揚眉瞬目。無不是這箇。古人為什麼却道。萬古碧潭空界月。再三勞摝始應知。要會麼。九九八十一。</p>
<p>上堂云。田地穩密底。古佛家風在。神通遊戲底。今佛現光明。且道。即今是古是今。乃云。上馬見路。職到威成。</p>
<p>上堂云。古人留下一言半句。未透時。撞著鐵壁相似。忽然一日覰得透後。方知自<span class='corr'>己</span>自是鐵壁。且道如今作麼生透。乃云。鐵壁鐵壁。</p>
<p>上堂云。一句道得盡。與祖佛為師。一句道不盡。與人天為師。今日作麼生道。乃云。有水皆含月。無山不帶雲。</p>
<p>上堂。僧問。與我相似。共你無緣。且道今日有緣無緣。師云相逢不飲酒。山花也笑人。僧云恁麼則相識滿天下。知心能幾人。師云知心底事作麼生道。僧云不是冤家不聚頭。師云猶較些子。僧禮拜　師乃云。既到這裏。還免得人道養子之緣麼。免得免不得。凜凜清風格。尀耐善財童。辜負他彌勒。</p>
<p>上堂云。一二三四五。剩得太多。六七八九十。又却少些子。且道。作麼生得向定盤星上。秤得恰好去。乃云。到頭霜夜月。任運落前溪。</p>
<p>上堂云。有為雖偽。棄之即道業不成。無為雖真。著之即慧性不明。古人若向者裏。借路經從。盡大地盡在脚跟下。若向長安城裏。即賺殺一船人。諸人要見白雲病老麼。乃云。時把一聲歸去笛。夜深吹過汨羅灣。</p>
<p>上堂云。明明知道。只是這箇。為什麼透不過。只為見人開口時。便喚作言句。見人閉口時。便喚作良久默然。又道。動轉施為。開言吐氣。盡十方世界內。無不是自<span class='corr'>己</span>。所以道。在途中隱隱。猶懷舊日嫌。豈不見。雲門大師道。聞聲悟道。見色明心。遂舉起手云。觀世音菩薩。把箇錢來買餬餅。放下手云。元來却是饅頭。又不見。山僧在法華時。甞有示眾道。無業禪師道。一毫頭聖凡情念未盡。未免入驢胎馬腹裏去。大眾。直饒一毫頭聖凡情念頓盡。亦未免入驢胎馬腹裏去。瞎漢。但恁麼看取。</p>
<p>掛院額上堂。僧問。天得一以清。地得一以寧。君王得一以治天下。衲僧得一。堪作什麼。師云苗從地斷。僧云恁麼則寒來向火。飢來喫飯也。師云十萬八千。僧云是。師云大眾見你。僧禮拜　師乃云。龍舒海會有新聞。金牓高懸耀白雲。樓閣不消彈指入。眉毛眼睫要須分。眉毛眼睫。有長有短。直饒道不長不短。未出常見。更道長長短短。雪上加霜。且道如何即是。乃云分。</p>
<p>上堂。舉溈山問仰山。甚處來。仰山云田中來。溈山云田中有多少人。仰山插鍬子叉手而立。溈山云今日南山大有人刈茅。仰山㧞鍬便行。</p>
<p>師云。仰山恁麼祗對。不妨數目分明。只是插得鍬子太深。溈山也只是要兩箇五百是一貫。且不是得箇驢兒便歡喜。何謂如此。家肥生孝子。國覇有謀臣。</p>
<p>上堂云。開口時。末上一句正道著。舉步時。末上一步正踏著。為甚鼻孔到底不正。只為尋常見他頑了。所以不肯發心。白雲今日勸諸人發却去。乃云一。</p>
<p>上堂云。本是釣魚船上客。偶除鬚髮著袈裟。祖佛位中留不得。夜來依舊宿蘆花。依舊宿蘆花。有誰可共。明月滿船無處問。沙鷗時呌兩三聲。</p>
<p>上堂云。雲門舉。夾山道。一塵纔起。大地全收。鳥窠拈布毛。便有人醒去。大眾。甚處不是雲門。雖然如是。更須穿過鼻孔。卓拄杖一下。</p>
<p>上堂云。直下分明。承當得了。被人道箇不是。便見參差。不然亂有承當。不然忘前失後。且道病在甚處。只為未有透得時節。只這箇不是。泄盡天機。並無一點滲漏。良久云。不是不是。</p>
<p>上堂。舉雲門道。終日喫飰。不曾咬著一粒米。為什麼終日喫飰。不曾咬著一粒米。若道咬著。即與雲門相違。不唯與雲門相違。自<span class='corr'>己</span>向甚處去也。若道不曾咬著。又作麼生得肚裏飽。要會麼。三德六味。施佛及僧。法界有情。普仝供養。</p>
<p>上堂云。絲毫有趣皆能進。畢竟無歸若可當。逐日退身行興盡。忽然得見本爺娘。且作麼生是本爺娘。乃云。萬福萬福。</p>
<p>上堂云。法法本來法。無法無非法。何於一法中。有法有不法。大眾。披袈裟底是僧。戴冠子底是道士。褁帽子底是秀才。又道非僧非俗。非男女等相。又作麼生。良久云。一氣不言含有像。萬靈何處謝無私。</p>
<p>上堂。舉甘贄行者常接待。凡有僧問行者接待不易。行者云。譬如餧驢餧馬。琅邪覺和尚云。快把飯來。大眾。琅邪有不犯之手。雖然如是。白雲即不然。譬如餧驢餧馬。願行者長似今日。</p>
<p>上堂云。一切障礙。即究竟覺。釋迦老子。不唧溜無用處。被白雲拄杖子。穿過鼻孔也。且道還可恕也無。乃云。文殊自文殊。解脫自解脫。卓拄杖一下。</p>
<p>上堂云。世間一切伎倆。手頭弄得熟後。自然方有餘態。且道。衲僧伎倆。手頭弄得熟後。有多少餘態。良。久吹一聲。下座。</p>
<p>上堂云。舉起來便有親有疎。且道那箇是親。那箇是疎。良久云。嶮。</p>
<p>上堂云。彌勒真彌勒。分身千百億。乃卓拄杖三下。時時示時人。時人自不識。卓拄杖下座。</p>
<p>上堂云。太平堅不住。終老白雲間。第一便宜處。門前有好山。等閒行一徧。勝服大還丹。為什麼勝服大還丹。乃噫氣兩聲。</p>
<p>上堂。舉龍牙和尚云。一切名山到因脚。辛苦年深與襪著。如今老大不能行。手裏把柄破木杓。師云。龍牙老人。可謂熟處難忘。</p>
<p>上堂。舉僧問楊歧。如何是不動尊。楊歧云。大眾齊著力。白雲即不然。如何是不動尊。禮拜著。</p>
<p>上堂。舉洞山和尚云。天晴蓋却屋。乘時刈却禾。輸賦皇祖了。皷腹唱謳歌。大眾且道。洞山聰禪老。何似白雲老。</p>
<p>黃梅楊長官請上堂。僧問。炎雲乍捲。玉露初垂。賢宰臨筵。請師說法。師云松柏唯高唯<span class='corr'>斂</span>。僧云便恁麼去時如何。師云汝見青青見什麼。僧云歲久見人心。師云更子細道看。僧云却請和尚道。師云恁麼禪客。且在半途。</p>
<p>乃云。自古自今。說理說事者。如稻麻竹葦。會禪者。更比比然。俱是討一箇家裏人。如天上揀月相似。黃梅賢宰楊次公。聞名十載有餘。夜來忽蒙訪及。元來却是一箇本分家裏人。杓柄長短。鍋子大小。雖然未曾一一點過。看他數目。也甚分明。可謂如在東溪日。花開葉落時。幾擬將黃金。鑄作鍾子期。昨來當塗郭公甫來。曾舉上大人一徧。今日次公來。更須舉一徧。夜凉堂上忽聞人呌喚。黃梅楊長官。來到白雲畔。久聞竊我宗。未得當面斷。一夜燈火前。行過舊公案。所犯一一招。也要眾人看。鼻直權骨高。一箇沒量漢。何日履亨衢。吾道聊輝煥。共唱太平歌。掃盡天下亂。文章不礙他。兼能大衍筭。兩箇五伯文。依前是一貫。</p>
<p>上堂。僧問。禁足九旬今<span class='corr'>已</span>滿。蠟人輕重請師分。師云自<span class='corr'>己</span>施為猶不可。誰能更去管閒人。僧云恁麼則斤兩分明。師云相逢盡道休官去。林下何曾見一人。僧云六六三十六。師云更道看。僧云一二三。師云。大眾證明。</p>
<p>乃云。白雲又得一夏。說盡靈山舊話。雖然移東補西。直到如今話覇。</p>
<p>上堂云。吾本來茲土。傳法救迷情。祖師豈不知有。一花開五葉。結果自然成。因風吹火。用力不多。</p>
<p>上堂云。忌口自然諸病減。多情未免有時勞。貧居動便成違順。祇得清閒一味高。雖然如是。莫謂無心云是道。無心猶隔一重關。</p>
<p>上堂云。諸人每日見底。諸人每日用底。如從天上降下。地中涌出。緜緜然無絲毫間斷。可謂古釋迦不前。今彌勒不後。白雲病老。打底不遇作家。到底飜成骨董。</p>
<p>上堂云。圓成沈識海。既是圓成。為甚却沈識海。遂拈拄杖云。只為喚者箇作拄杖子。且道如何得依舊位去。乃竪起拄杖云。拄杖子拄杖子。</p>
<p>上堂云。叮嚀損君德。無依真有功。任從滄海變。終不為君通。者箇是黃泥。那箇是白石。</p>
<p>上堂云。從來共住不知名。齪漢。任運相將只麼行。一脚在前。一脚在後。自古上賢猶不識。端的也未。造次凡流豈可明。錦上更添花。</p>
<p>上堂。舉僧報趙州和尚。大王來看和尚。趙州云。大王萬福。僧云。大王未來。趙州云。又道大王來也。其僧罔措。</p>
<p>師云。其僧雖然罔措。爭奈王令<span class='corr'>已</span>行。王令<span class='corr'>已</span>行。即海晏河清。且道海宴河清一句作麼生道。乃云。野老不知堯舜力。鼕鼕打皷祭江神。</p>
<p>上堂。舉僧問六祖。黃梅意旨。是什麼人得。六祖云。會佛法人得。僧云師還得否。祖云我不得。僧云為什麼不得。祖云我不會佛法。大眾。還識祖師麼。</p>
<p>上堂。舉長沙和尚遊山迴。首座問。和尚甚處去來。長沙云。始隨芳艸去。又逐落花迴。首座云。大似春意。長沙云。也勝秋露滴芙蕖。</p>
<p>大眾且道。長沙在春夏秋冬中。不在春夏秋冬中。要會麼。一氣不言含有象。萬靈何處謝無私。</p>
<p>上堂。舉僧問洞山和尚。寒暑到來。如何迴避。洞山云。何不向無寒暑處去。僧云。如何是無寒暑處。洞山云。寒時寒殺闍黎。熱時熱殺闍黎。</p>
<p>洞山老。人偏向枯木上生春。作麼生下手。白雲今日與你下手。今日是開鑪。</p>
<p>上堂。舉百丈和尚云。汝等為我開田。吾為汝等說大義。一日眾開田了云。開田<span class='corr'>已</span>竟。請和尚說大義。百丈展開兩手行數步。</p>
<p>大眾。百丈如是說大義。諸人還記得麼。今日白雲重為諸人說過。常憐百丈解開田。今古行人手裡傳。誰道舌頭曾不動。五音六律太周旋。</p>
<p>上堂云。大道只在目前。要且目前難覩。欲識大道真體。不離聲色言語。拈起拄杖云。者箇是拄杖子。阿那箇是大道真體。將箇什麼識想。你者一隊漆桶。臈月三十日。只認得驢鞍橋。作阿爺下頷。乃喝云。去。</p>
<p>上堂云。言之者失其真。知之者返其愚。有之者乖其性。無之者傷其軀。若也會得。因風吹火。用力不多。若也不會。秋水共長天一色。然雖如是。有時乘好月。不覺過滄州。</p>
<p>演首座受四面請。上堂云。年年秋暑甚如初。何事清凉特有餘。盡是當人心地感。不虗把手在龍舒。且道。把手一句作麼生道。良久云。行到水窮處。坐看雲起時。</p>
<p>上堂云。秋色凄清。早晚愈凉。信知節氣不相饒。林間學道之士。飢則喫飯。寒則添衣。殊不知。世間有苦樂者。且道如何得知苦樂去。乃云。只知事逐眼前過。不覺老從頭上來。</p>
<p>興道者開田迴。上堂云。三歲區區弄水泥。捎裩擗袴又扶犁。滿倉収稻方歸院。一任禪和韗肚皮。且道韗底是禪是飯。乃云。因風吹火。用力不多。</p>
<p>上堂云。少一滴不得。剩一滴不得。且道是什麼人分上事。良久云。日日日東上。夜夜月西流。</p>
<p>上堂云。文字一般樣。語話一般樣。聲勢一般。理趣一般。為什麼却道。他未在。乃云。只為鼻孔大頭向下。</p>
</div>
<p class='juan'>白雲端和尚語錄卷二</p>
</div><!-- end of div[@id='body'] -->
</body></html>