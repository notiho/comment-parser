<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徑石滴乳集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu37' />徑石滴乳集卷之三</p><p class="byline">清嗣祖沙門江州真在編</p><p class="byline">嗣法門人齊安機雲續</p>
<div class='div-other'><a id='mulu38' />
<p class='h1'>徑山下第九世</p>
<div class='div-other'><a id='mulu39' />
<p class='h2'>太崗寧禪師法嗣</p><p>杭州天目寶芳進禪師。幼習儒。因與同學會文。覩芍藥花有省。從坦然披剃。坦誨以栢樹子話。徧扣禪宗。自謂。諸方無出格鉗錘。一晚在天界佛殿經行。聞燈花爆。如雷震相似。尋謁太崗。便問。如何是西來密密意。崗下禪床擒住曰。西來無意。你道此間是什麼意。師無對。如是寢食俱忘。一日登廁。聞隣僧敲籌作聲。忽然大悟。乃懷香入室。崗一見器之。付偈曰。祖祖無法付。人人本自有。汝受無付法。急著傳於後。</p>
<p style="margin-left:1em">金明旭。舉因緣畢乃曰。夷峯鉗錘嚴密。門墻固不通風。非天目老人。亦不能破家蕩產。大眾還有知此消息者麼。良久卓拄杖。下座。</p>
<p style="margin-left:1em">徑山進頌曰。大地山河驀入官。松風水月不相瞞。滔滔只要源頭活。何慮人間滄海乾。</p>
<p style="margin-left:1em">石門雲頌曰。層巖傑閣襯仙遊。襯得飛仙到上頭。一脚踏翻生鐵甕。春山花放酒盈樓。</p>
<p>上堂。拈花微笑。節外生枝。面壁安心。畫蛇添足。山僧這裏。無禪可參。無道可學。直教一箇箇。成佛作祖去。汝等還信得及麼。良久拍膝云。劍號巨闕。玉出崑岡。</p>
<p>上堂。截瓊枝寸寸是寶。窮秘藏點點是金。自出洞來。踞虎頭。把虎尾。千個萬個。只知陣後說兵書。若龍是門躍過底。天目有三十拄杖。自領出去。</p>
<p>上堂。舉天目禮和尚曰。季冬極寒。萬木短殘。惟有梅花。十分清韻。野橋流水外。茅舍催籬傍。山僧不會東皇意。三嗅寒香立晚陽。師曰。若作佛法會。大眾將火把來照。照者漢面皮厚多少。若作蜩蟲小技會。又道。野橋流水外。茅舍短籬傍。新天目。未免狗尾續貂。今冬極寒。柴炭俱難。凍得泥牛脚縮。石虎眉攢。翻身北斗。面南看。出頭乾外。誰是我般般。</p>
<p>示眾。舉月溪垂問。為甚鐵牛眠少室。師頌曰。高名不借。金玉宣同。子輿懷寶遊諸國。其賴安仁君子風。</p>
<p>僧參。師云。你道。山僧眉毛。落却幾莖。僧云。總不見得。師云。參學高流。眼在甚麼處。僧云。乾坤大地。全在裡許。師乃喝出。</p>
<p>示眾。舉古庭堅。因無際問。子別我在甚處。堅曰。佛祖行不到處。際曰。還許人來否。堅曰。坦然無礙因緣。師頌曰。水邊林下舊生涯。土凳柴床意味佳。歸興忽然動昨夜。謾將客思寄烟霞。</p>
<p>正德十四年仲冬廿四日。說偈別眾。茶毗得五色舍利無數。墖於本山。</p>
</div>
<div class='div-other'><a id='mulu40' />
<p class='h2'>天淵源禪師法嗣</p><p>金陵祖堂興禪師。上堂。僧問。如何是佛。師云。靈龜曳尾。曰莫便是麼。師曰。杜撰禪和。</p>
<p>住長墖。示眾。長墖既老且病。不能傾心吐膽。長篇闊論謙悞汝等。亦不要汝等廣知解透公案。如本參疑情。便要和身拶入。直向那邊更那邊立地回覰。始知世間產業資生。皆從自性流出。此猶是合頭語。古人謂之繫驢橛。亦謂之貼肉汗衫。在今諸方。往往坐在個裡。佛法垂秋。此其兆也。在我長塔門下。參要真參。悟要實悟。唐喪光陰。殊為可痛。珍重。</p>
<p>金陵棲霞突空昇禪師。參天成不契。謁太崗。崗曰。甚處來。曰天成。曰天成鼻孔多少長。曰與和尚一般。</p>
<p>上堂。法華道。我為法王。於法自在。又道。是法住法位。世間相常住。釋迦老子。大似淹耳偷鈴。棲霞前是山門。後是佛殿。左是厨庫。右是僧堂。且道。阿那個是常住底相。試出通個消息看。良久云。萬里片雲飛始盡。一輪明月挂烟蘿。</p>
</div>
<div class='div-other'><a id='mulu41' />
<p class='h2'>德山安禪師法嗣</p><p>南嶽春山崇景禪師。上堂。舉臨濟示眾曰。汝等諸人。赤肉團上。有一無位真人。常向諸人面門出入。汝若不識。但問老僧。時有僧問。如何是無位真人。濟便打曰。無位真人。是什麼乾屎橛。師曰。臨濟大似一頭驢。要見麼。咄。良久曰。一頭燒火兩頭烟。兀兀難藏個白拈。樓碎窮年山鬼窟。依然華藏水連天。</p>
<p>西竺中天表禪師。鳳翔人。本儒家子。幼歸釋氏。後禮水晶菴無著為師。謁古心機契。</p>
<p>上堂。個如露地白牛白。頭角崢嶸赤日赫。走向雪山深處眠。幾回入草尋不獲。忽尋獲。鼻孔依然欠扭揑。</p>
</div>
<div class='div-other'><a id='mulu42' />
<p class='h2'>天真善禪師法嗣</p><p>太湖法華鏡堂明禪師。示眾。舉高沙彌看藥山。山曰。你來也。曰是。山曰。可煞濕。曰不打者鼓笛。雲岩曰。皮也無。打什麼鼓。道吾曰。鼓也無。打什麼皮。彌曰。大好一場曲調。師曰。藥山父子。大似丹鳳冲霄。翔翱六口雲巖鼓上作活。道吾皮上作活。正眼看來。二俱口口在。若是生機之手。別有道理。</p>
</div>
<div class='div-other'><a id='mulu43' />
<p class='h2'>洞山惠禪師法嗣</p><p>嵩山別傳宗禪師。示眾。巖栖㵎飲目雲霄。只有松風伴寂寥。醒眼滄桑多劫夢。看來天地一秋毫。</p>
</div>
<div class='div-other'><a id='mulu44' />
<p class='h2'>仰山道禪師法嗣</p><p>蘄水華桂山能仁秋月澄禪師。僧問。如何是華桂境。師曰。五葉千燈秀。曰如何是境中人。師曰。雙眉聳半空。僧問。盡大地是箇火坑。得何三昧不被燒却。師曰。此去尤河將八里。</p>
</div>
<div class='div-other'><a id='mulu45' />
<p class='h2'>八峰聞禪師法嗣</p><p>月潭澄禪師。天順初。住蘇之西禪。晚遷薦福。興陽澤問。不落古人窠臼。請師速道。師隨聲便喝。澤曰。此是古人機用。更乞曲施誘廸。師連喝兩喝。澤曰。祖師玄言。忘功絕謂。出格人來。如何提携。師曰。木奴雙义髻。出語不慚惶。澤曰。與麼則相逢不抵揖。各自逞家風。師曰。叱退文殊消息盡。松風韻罷欲誰彈。</p>
<p>師付無聞鎧偈曰。蒙山三關。八峰漏逗。吾展付汝。永光橋後。復囑曰。宜飽研憨飲接續吾宗。</p>
<p>末後示眾。大機現前。來風自辨。扣鑰衝關。垛生招箭。七佛以前消息。諸禪德作麼生體取。良久奄化。</p>
<p>三祖天然銳禪師。因性空。舉乳源上堂。西來的的意。不妨難道。眾中莫有道得者麼。出來試道看。時有僧出禮拜。乳便打曰。是甚麼時節出頭來。便歸方丈。你作麼生。師曰。和尚曾問甚麼人來。空曰不會。師作掀禪床勢。空曰。西來的的意聻。師曰。濵兄若進方丈。和尚莫說某甲答不得此話。空曰。這僧有喫棒分。無喫棒分。師拂袖便出。</p>
<p>齊安石門黃荊濟舟濵禪師。上堂。回頭轉位。直須戴角披毛。喚作水牯牛。千聖萬賢。無出頭處。以拄杖畫一畫云。出得者個。不妨顯些子作略。</p>
<p style="margin-left:1em">石門雲曰。直饒出得。更參三十載。</p>
<p>昭覺無礙通禪師。初參通無極白古巖澂月溪。俱不契。後謁八峯。峰誨以有句無句話參究。旬日有省。住後雲水四至。</p>
<p>上堂。魯祖常年面壁。秘魔終日擎杈。臨機不解通變。驢年未許到家。</p>
<p>上堂。大道無向背。至理絕言詮。要識安身處。泥牛海底眠。</p>
</div>
<div class='div-other'><a id='mulu46' />
<p class='h2'>古溪澄禪師法嗣</p><p>成都西宗祐禪師。上堂。橫按拄杖曰。父母未生前。也只明者箇。父母既生後。也只明者箇。竪起拄杖云。大眾看看。箇是甚麼熟碗鳴聲。遂擲下。歸方丈。</p>
<p>涿州金山寂菴湛禪師。示眾。昔靈源謂圓悟曰。衲子雖有見道之資。若不深蓄厚養。發用必峻暴。非特無補教門。將恐有招禍辱。山僧最初。在月溪會裡。一十三載。方與個事。打作一團。始無間斷得。非深蓄厚養發用。安有今日也。汝等晚學。若不深蓄厚養。得少許自足。欲廓神機。終難極妙。又安有補於叢林哉。</p>
</div>
<div class='div-other'><a id='mulu47' />
<p class='h2'>龍門悟禪師法嗣</p><p>司空碧天朗禪師。僧問。如何是祖師西來意。師曰。月穿潭底靜。風過樹頭搖。</p>
<p>示眾。祇箇事不是容易底。昔在大方。參見數知識。問他禪道宗旨。儘有說底衲子。舉公案徵詰差別。亦口吧吧底。山僧將謂佛法止此。反到龍門。遭渠一拶。好像布袋盛菱角。一齊敗露。道流。要續佛祖命脉。要明道眼。能識邪正。其餘殺人活人機要。非平日之溫研。一旦對機對境。自然過去不得。</p>
<p style="margin-left:1em">玉峰乾曰。近日學者。多恃聰明。不知者般工夫。又不明教理。惜哉。</p>
</div>
<div class='div-other'><a id='mulu48' />
<p class='h2'>性空悅禪師法嗣</p><p>金山東巖亮禪師。一日定中。聞鷄鳴有省。述偈呈空曰。狗子佛性無有。赤脚髼頭亂走。社散扶歸鄭三。原是李二醉酒。空笑而肯可。</p>
<p>上堂。一切法不有。一切法不無。會得轉身處。東壁挂葫蘆。</p>
</div>
<div class='div-other'><a id='mulu49' />
<p class='h2'>大雲興禪師法嗣</p><p>黃州師子巖玉峰鐵牛堅禪師。在大雲處。得其洒脫。隱於桐山。辟穀。止食蒼术。一日別峯過訪。密囑同行。焚其菴。請師南巖。未幾至白雲。訪鑑和尚。乃就齊安禪師舊基結茅。一時衲子雲至。遂成伽藍。師潛機密用。人無知者。後無疾坐化。墖於寺左。</p>
</div>
<div class='div-other'><a id='mulu50' />
<p class='h2'>石徑裕禪師法嗣</p><p>萬松曉堂滿禪師。久依石經。一日偶閱演祖。謂郭功輔曰。人之性情。固無常守。隨化日遷。自古佛法。雖隆替有數。而興衰之理。未有不由教化而成。昔江西南嶽諸祖之利物也。扇以淳風。節以清淨。被道德。教以禮義。使學者收視聽。塞邪僻。絕嗜欲。忘利養。所以日遷善遠過。道成德備而不知。今之人。不如古之人遠矣。必欲參究此道。適石經至。師問。如何是此道。石以拳驀口築之。師良久。石曰會麼。師曰不會。石曰。好箇不會。語未卒。又築一拳。師乃大悟。</p>
</div>
<div class='div-other'><a id='mulu51' />
<p class='h2'>無相真禪師法嗣</p><p>金谷巖大華嚴寺南宗勝禪師。初依廣恩。次謁浮山。執瓶巾久之。一晚禮佛次。山問誰。師曰某甲。山曰作麼。師曰禮佛來。山曰。佛向你道甚麼。師曰。不曾道。山曰。你頭不曾點地那。師曰。下下點地。山曰。又謂不曾道。師於言下。豁然開解。曰某甲會也。山曰。你會箇甚麼。師曰。吐露太分明。山便喝。師擬進語。山曰。拄杖不在手。放汝二十棒。師便出。</p>
<p>上堂。若見諸相非相。即見如來。釋迦老子。從兜率天。拖泥帶水。下降皇宮。脫珍御服。著獘垢衣。苦行成道。地搖六震。天雨四花。將謂是箇人。若是諸相非相。即見如來太遠生。以拂子上下指曰。天是天。地是地。山是山。水是水。且道。如來在甚麼處。豈不見。五天一隻蓬蒿箭。攬動支那百萬兵。不是雲門行正令。幾乎錯認定盤星。</p>
<p>天順甲申間。纂佛祖宗派圖。立碑於嵩山。會善戒壇大殿前。正續明教大師傳法正宗記。為天下禪宗萬世祖龍。</p>
</div>
<div class='div-other'><a id='mulu52' />
<p class='h2'>淨慈休休禪師法嗣</p><p>杭州昭慶寺雪庭禪師。字幻寄。仁和桂氏子。生於景泰丙子。患痘風雙目短視。夢中感金神。使令出家。母兄不允。成化間。參休休翁於仙林寺。一見契合。遂出家。受無字話。十七剃染。二十九登具。三十五受休休翁印記。又四年侍休於淨慈。四十七開法昭慶。</p>
<p>上堂。舉僧問雲門。不起一念。還有過也無。門云。須彌山幸遇此僧。當機不薦蹉過。雲門直至於今。欄街塞巷。無存放處。此僧若也下得一語。道某甲者裏。安放不得。且請和尚。掇過一邊。非唯自<span class='corr'>己</span>。千古之下。作箇自在。快活間人。抑且拶得。雲門忙手忙脚。撒了收不得。收了撒不得。豈不丈夫。然雖幻寄與麼也。是勞人不少。且道。還有安放處也無。自代云。看取雲門道底。</p>
</div>
<div class='div-other'><a id='mulu53' />
<p class='h2'>性空覺禪師法嗣</p><p>荊州玉泉能關主。初參祖源海。後依投子。一日問。有佛處不得。住時如何。子竪起拂子。師曰。無佛處急走過。又作麼生。子放下拂子云會麼。師曰不會。子曰。兩頭不著。千聖難窺。這箇且住。古人道。藏身處沒踪跡。沒踪跡處莫藏身。意旨如何。師曰。不即不離。子曰。不即即箇甚麼。不離離箇甚麼。師擬對。子便打。一日因鷄飛。徹見投子用處。</p>
<p>示眾。昨夜兔角起佛見。今日龜毛起法見。一齊貶向。二鐵圍山。眉稜與太虗相扭。大海與須彌鬬額。其餘王風主水者。忍氣吞聲。且道。能上座。還有罪過也無。吐舌云拔。</p>
<p>廬山黃龍寺徹空通禪師。示眾。拄杖子穿却。釋迦彌勒鼻孔。文殊普賢。運神變現。覰也不敢覰著。黃龍門下。莫有腦後拔楔者麼。咄屙屎送尿漢。是你錯用心。萬曆間。為慈聖。皇太后祝遐。詔至奉天門。賜大藏。供奉至今存焉。</p>
</div>
<div class='div-other'><a id='mulu54' />
<p class='h2'>南竺橘禪師法嗣</p><p>三河寶鑑無聞明聰禪師。上堂。十五日<span class='corr'>已</span>前。麻纏紙裏。十五日<span class='corr'>已</span>後。拋頭露面。正當十五日。夜半庭前屈膝坐。毛頭星現恰臨門。撞頭磕額底。悄悄看。</p>
<p>示眾。盡大地是沙門一隻眼。汝等諸人。向甚麼處屙。示眾。望州亭與汝相見了也。烏石嶺與汝相見了也。僧堂前與汝相見了也。山僧今日亦然。有相見的出來麼。一僧出。師靠拄杖下座。正德壬申七月朔二日入寂。世壽六十有三。</p>
</div>
<div class='div-other'><a id='mulu55' />
<p class='h2'>太初忍禪師法嗣</p><p>華亭無涯順禪師。上堂。龍吟枯木。鐵笛無聲。踏翻船舷。將謂別有。順上座。只好捕風捉影。還信麼二十年後。有人證明。師後二十年果示寂。</p>
</div>
<div class='div-other'><a id='mulu56' />
<p class='h2'>天目秀禪師法嗣</p><p>南嶽雪巖清禪師。依荊璧。扣心法。不敢容易。入室。一日同澄禪師。禮拜次。師問。三不是復擬開口璧。以手掩之。師忽然省入。次謁天目秀夾山覺。師知法無二印。後結茅于古頭菴側。</p>
<p>示眾。舉斷橋倫和尚上堂云。叢林冷冷無甚。今時諸方老宿。雖則煨幾塊死柴頭。各自煖熱門戶。其奈東挑西撥。橫抗竪吹。和自家底一齊。烏了山僧者裡。不問大箇小箇。乾箇濕箇。收拾堆在爐中。火種星兒深與埋著。待伊時節自到。大眾時節到也。以拂作撥火勢云。嗄烟燄逼人。師曰。用盡自<span class='corr'>己</span>心。笑破他人口。又曰。好箇話端。只是國清。拈弄不出。清上座。今日與他拈出也。拈拄杖云。大眾還見麼。一僧出。師曰。不是龍門客。切忌遭點額。以杖約退下座。</p>
</div>
<div class='div-other'><a id='mulu57' />
<p class='h2'>印空海禪師法嗣</p><p>東滄證果如福禪師。參寶月途中。述偈曰。古徑迢迢任縱橫。擡眸跌足可憐生。只知雲傍杖頭起。不覺懸泉到頂[寧*頁]。</p>
</div>
<div class='div-other'><a id='mulu58' />
<p class='h2'>方湖本禪師法嗣</p><p>斗方隱峰高禪師。東巖參。令看無字。一日問曰。汝還記得活頭麼。巖擬對。師將拳驀[祝/土]巖口。巖如此有省。</p>
</div>
<div class='div-other'><a id='mulu59' />
<p class='h2'>默堂照禪師法嗣</p><p>太虗圓禪師。示眾。如未了悟。須向蒲團上。冷坐十年二十年三十年。看箇父母未生前面目。</p>
</div>
<div class='div-other'><a id='mulu60' />
<p class='h2'>荊山理禪師法嗣</p><p>溈山古溪清禪師。上堂眾集。師拈拄杖曰。丹鳳擬飛。鳧鶴驚群。便曳杖下座。</p>
<p style="margin-left:1em">龍門淵曰。謝公亭子偶登眺。無限幽懷望裡生。</p>
</div>
<div class='div-other'><a id='mulu61' />
<p class='h2'>了禪能禪師法嗣</p><p>黃梅法幢金禪師。頌沙彌傳語因緣曰。萬里家山一條鐵。機深密固不容泄。者僧赤面犯鋒鋩。拄杖至今流鮮血。</p>
<p>成都昭覺寶藏通禪師。示眾。舉月圓缺因緣。頌曰。圓缺持來問作家。秋光醉得眼眯[(序-予+林)/目]。白蘋江上紅波湧。錯認蘆花作雪花。</p>
</div>
<div class='div-other'><a id='mulu62' />
<p class='h2'>天寧宣禪師法嗣</p><p>牛頭吉菴祚禪師。聞東林悟道。冠南北宗席。師與古溪松菴。同志參扣。因門風孤峻難得。入室後至天寧。師資道契。寧付偈曰。心同虗空量。法亦徧虗空。不住虗空理。授受繼吾宗。</p>
<p>法舟參。受以無字。舟一日偶行廊廡間。聞佛殿磬聲。豁然即趨方丈。師見而笑曰。子著賊也。師曰。賊<span class='corr'>已</span>收下請騐贜。師曰。贜聻舟振坐具。曰狼籍狼籍。師曰。者掠虗漢。狼籍箇甚麼。舟一喝歸眾。</p>
<p>杭州徑山天才英禪師。上堂。默堂和尚。平地上湧起波濤。虗空裡敲出木楔。中人毒氣。回來剛道。親見寶月。不知瞎却多少。人眼啞洎合饒舌。</p>
</div>
<div class='div-other'><a id='mulu63' />
<p class='h2'>東方裕禪師法嗣</p><p>南京碧峰寺天通顯禪師。玉芝參。師上堂。徧舉古德公案。芝曰。如何得不落人圈繢。師掌曰。是落不落。芝平日所蘊。泮然冰釋。禮謝歸眾。</p>
<p>師遊西湖。宗鏡堂。陞座曰。此處正好說法。芝從傍唱曰。說法<span class='corr'>已</span>竟。師便下座。</p>
</div>
<div class='div-other'><a id='mulu64' />
<p class='h2'>洞庭潛禪師法嗣</p><p>南京碧峯道瑩瑛禪師。參洞庭。見湖光㶑灔有省。謂同舟曰。佛性天真。不生不滅。佛性即自性。自性即佛性。有無不計。獨露真如。</p>
<p>異巖登禪師。僧問。學人參求知識。或令提箇話頭。或令疑箇話頭。同也別也。師曰。纔舉話頭。當下便疑。豈有二理。一念提起。疑情即現。覆去翻來。精研推究。功深力極。自得了悟。師有釋疑集行世。</p>
<p style="margin-left:1em">雲棲袾曰。此數語最為精。當今人頗有滯。此二端而不決者。葢未曾實做工夫故也。</p>
</div>
<div class='div-other'><a id='mulu65' />
<p class='h2'>寶峯柔禪師法嗣</p><p>育王傑峰定[課/心]禪師。上堂。舉世尊初生頌曰。瞿曇生下便驚羣。爭似雲門一棒親。盡道五更侵早起。誰知更有夜行人。</p>
<p>藪菴參師曰。祖師西來意。你作麼生菴。曰靜夜燒栢子。清香到月邊。師然之。</p>
<p style="margin-left:1em">不二際曰。育王好個問端。可惜發不著。所以虎頭蛇尾。反令者僧認個。拈香擇火。不知別有奇特。佛巖當日。若作育王。待他與麼。祗對便好把住云。未在。更道。若是伶俐衲僧。如龍得水。變化莫測。倘若站定脚跟。不妨徹底掀倒。要他至今起身不得。</p>
<p style="margin-left:1em">洪濟幻頌曰。慈母心同稚子心。愛憐終是困羣陰。當初若解衝關去。掣電驅雷也陸沉。</p>
<p>上堂眾集。師曰。且散去老僧。今日困靠。拄杖下座。</p>
<p>上堂。古德道。我有一機。覿面提持。如擊金石。如奏篔箎。不是知音。誰其知古人提侍箇事。如古帝王。書雲物歌大風。一等語相似。不特英風逼人。而意在言外。即覿面相逢。不錯過者鮮矣。</p>
</div></div>
<div class='div-other'><a id='mulu66' />
<p class='h1'>徑山下第十世</p>
<div class='div-other'><a id='mulu67' />
<p class='h2'>天目進禪師法嗣</p><p>嘉興東墖野翁曉禪師。參天目。目曰。汝本是佛。堂堂大度。著甚來由。師曰。生死不明。乞師指示。目曰。本自無瘡。剜肉作麼。師曰。望和尚慈悲。目低頭師方丈。師愕然曰。莫教人斷絕去麼。遂袖香入室。目曰。子<span class='corr'>已</span>到不疑之地。何生死之懼哉。師於言下豁然。</p>
<p style="margin-left:1em">石門雲頌曰。不識黃金殿是家。洛陽徒自覓生涯。翻身擊碎蒼龍窟。贏得一番風雨賒。</p>
<p>天目上堂。箭鋒相拄。徒勞話會。啐啄同時。全憑作者。啐啄同時。且置。如何是箭鋒相拄底事。師出禮拜。起便喝。目亦喝。師又喝兩喝歸眾。目卓拄杖下座。</p>
<p>一日師。從外歸。目問。甚處去來。師云。佛祖行不到處。目云。適有一人。往彼處去。子會麼。師云不會。目云。為甚不會。師云。若會則佛祖行到也。目云。如是如是。即付師偈曰。真性本無性。真法本無法。了知無法性。何處不通達。</p>
<p style="margin-left:1em">龍珍胤頌曰。撥動冰盤珠轉轉。掣開金鎻寂寥寥。相逢謾說威音話。玉笛橫拈調自高。</p>
</div>
<div class='div-other'><a id='mulu68' />
<p class='h2'>巫山松禪師法嗣</p><p>建寧府斗峰古音淨琴禪師。禮赤石山主出家。與石論覺知緣我心起處。石叱之。師曰。我無心也。石曰。是汝知無所知覺無所覺者。師於言下頓脫身心。後遇靜晃禪師。重加闢掃。入蜀過南陽。鷄鳴河有省。</p>
<p>示眾。縱遇開示。一時難悟。要假話頭。逼開心慧。工夫日久。百磨千煉。如鷄抱卵。煖氣久蒸。忽然一日。時節到來。或遇因緣。觸發心目。方得開悟。古云。是花各有開時節。春蘭秋菊不同途。凡作工夫。當離喧閙。截斷眾緣。屏息雜念。單提本參話頭。至於行住坐臥。苦樂逆順。一切時中。不得忘失念茲在茲。專心正意。切切思思。念念自究。返觀自<span class='corr'>己</span>。這個能追能問底。是箇甚麼。人若能如是。下疑疑來。疑去疑到。水窮山盡處。樹倒藤枯處。擬議不到處。心忘境絕處。忽然疑。團迸散。心花朗發。大悟現前。頓見自<span class='corr'>己</span>。本來佛性。一段風光非從外得。若得真有此見處。更要求覔。高見宗匠。決擇邪正。不可以此便休。如此纔名入門。纔名得地。</p>
<p style="margin-left:1em">古雪喆禮拜。墖偈曰。青山常獨步。緣水不曾流。欲會西來意。嬰兒盡白頭。</p>
<p>齊安白雲寶明鑑禪師。蜀入。參壽堂得法。出峽徧遊湘湖。於正德間。卓錫黃岡白雲山。巖處㵎飲。四方學者叢集。遂成伽藍。</p>
<p>僧問。如何是學人自<span class='corr'>己</span>。師曰。有佛處不得住。無佛處急走過。曰學人不會。師曰。一箇巴掌。五箇指頭。問如何是白雲山中人。師曰。納結三條篾。縱橫一字關。</p>
<p style="margin-left:1em">指月明。舉公案了乃曰。如此荅話者僧。未免在有無處著脚。明上座則不然。待云學人不會。向他道。汝不會。我更不會。這僧若仍舊。死墩墩地。劈脊便棒。何故為人須為徹。</p>
<p>嘉靖二年。遊大崎龜峯諸剎。十一月至苑機。訪道弘老宿甚契。一日敘別曰。來不上此山。去亦不下此山。畢竟作麼生。言訖而逝。全身墖於殿後。</p>
</div>
<div class='div-other'><a id='mulu69' />
<p class='h2'>薦福澄禪師法嗣</p><p>天成無聞愷禪師鳳。陽冷氏子初。謁薦福福。示以鳥窠吹布毛公案有省。徧叩寶方。進無學才慧堂智。皆喜其工夫綿密。後返薦福。福詰問。皷山聖箭話。始得脫然。正德初。住天成晚。住道林。師每接機。拈拂子。向學者面前問。是甚麼。學者擬對。師便打。默菴同古溪參。菴欲問話。先奪拂子。然後致問。師撫掌大笑。歸方丈。</p>
<p>示默菴偈曰。語是默。默是說。語默不到處。佛祖心路絕。龜毛奪得出。高層也落。今時第二月。千斤重。担付伊荷丕。振吾宗。弘正脈。即令分座襄陽之龍池。</p>
</div>
<div class='div-other'><a id='mulu70' />
<p class='h2'>石門濵禪師法嗣</p><p>齊安石門佛勤紹禪師。僧問。如何是奇特事。師曰。螺螄吞却鴨。僧云。還別有麼。師云。有僧云如何是奇特事。師云。螺螄吞却鴨。</p>
</div>
<div class='div-other'><a id='mulu71' />
<p class='h2'>萬峯方禪師法嗣</p><p>靈鷲中峰素禪師。僧問。秋月團團。因什缺却。師曰。紫霧驚豹變。僧佇思。師便喝出。</p>
</div>
<div class='div-other'><a id='mulu72' />
<p class='h2'>金臺覺禪師法嗣</p><p>舒州太平璉宗振禪師。參金臺。臺問。丹霞燒木佛院主。為甚墜落鬚眉。師曰。覔火和烟得擔泉。帶月歸臺乃印可。師一初終身。三伏不浴。嚴冬不爐。臨終預辭檀越及諸山。端坐而逝。</p>
<p>杭州徑山萬松慧林禪師。郡之仁和沈氏子。禮天目。平舒老人。獲聞心要。人京師宿通堂。聞僧謂丹霞上堂語大徹。時伏牛空幻。寓廣德。師詣陳解。遂得法。</p>
<p>住徑山。一日說偈曰。七十六年。萍跡何倚。本無去來。應緣而<span class='corr'>已</span>。便寂。</p>
</div>
<div class='div-other'><a id='mulu73' />
<p class='h2'>牛頭祚禪師法嗣</p><p>嘉興府天寧法舟道濟禪師。秀水張氏子。參吉菴通徹。菴付偈曰。法法本無法。今付無法法。便於此承當。即此是心法。</p>
<p>嘉靖初。住金陵安隱。上堂。舉拂子召眾曰。見麼。又擊一下曰。聞麼既舉起便見擊著。便聞妙真如藏。非思非議。應用冷冷。汝諸人自不丈夫。乃傍人門戶。求知求解。韜晦家珍甘為寒。乞將謂諸聖。別有奇特。</p>
<p style="margin-left:1em">龍珍胤曰。安隱透過銀山鐵壁。從大解脫場出來。直與諸入覿面。相呈諸人。總被情封識鎻。出頭不得。將謂聖遠乎哉。及被拂子吞却。空王寶座。向諸人。頂[寧*頁]一拶。諸人還覺痛麼。</p>
<p>因羣鴉鳴有俗士。問那一聲好。那一聲不好。師曰。總是觀音入理之門。</p>
<p>陸五臺問。畫前原有易否。師曰。若無將甚麼。畫曰。畫後如何。師曰。原無一。畫曰。現有六十四卦。何得言無。師曰。居士莫著文字好。曰請師離文字。發一爻看。師召五臺。臺應諾。師曰。者一爻從何處起。</p>
<p style="margin-left:1em">普明用曰。畫前畫後。論有論無。總與大易。無涉直饒。一喚一諾。爻相分明也。未是衲僧。極則畫前。元有易否。天寧老漢。何不當頭。便喚五臺。待地應諾却好云。元有易否。陸公口裡必然。別有所入。且免後來。許多週遮。</p>
<p style="margin-left:1em">龍興在曰。諸人不得作恠。龍興與你。平實商量。陸公祇問。畫前有無消息。你若畫前薦得許。你參見伏羲。畫後薦得許。你參見法舟。一爻未發處。薦得許。你參見陸公。一總薦得。畫前畫後。皆是一卷大易。自天子以至於庶人。日用不離還薦麼。</p>
<p style="margin-left:1em">玉林琇頌曰。倒垣破屋住幽林。徹後通前不掩門。轉北回南接影響。可憐咫尺隔千層。</p>
<p style="margin-left:1em">一初元頌曰。羲皇殿上話庖氏。夫子庭前[諲-西+日]仲尼。共住都因不相識。却教腦後擊金槌。</p>
<p>熊南沙問。設有人。將劍來。取師頭。師還躲避否。師曰。若有不眨眼的。將軍便有不怕死的。和尚沙作揮劍勢。師放身便倒。沙曰。好箇阿師死在劍下。師起來呵呵大笑曰。作麼作麼。</p>
<p>施靜齋問。一切法從這裏流出是否。師喝曰。一切法且置。如何是這裏。齋以扇擊椅。師曰。居士曾到這裏麼。齋拂袖便出<span class='note-inline'>(即無趣禪師)</span>精嚴佛開光。上堂。南寺佛點眼。北寺佛放光。若作奇特商量。大似白日著鬼。咄且置是事。只如教中道。佛真法身。猶若虗空。應物現形。如水中月。又云。佛身充滿於法界。且道。這光明向甚麼處點。即是以拄杖作點勢云。今佛放光明。助發實相義。</p>
<p>郭平川指壁間佛問曰。此佛何不放光。師曰。光遍十方。未曾間斷。公曰。我何不見。師曰。又放光也。</p>
<p style="margin-left:1em">石門雲曰。法舟被鐘聲。塞破耳門頓覺。通身靈活。出世拈提脫略。對機生氣逼人。</p>
<p>庚申秋。寢疾且革。或勸起坐。或請說偈。師曰。此皆文飭非吾事也。以手搖曳而逝。年七十有四。坐五十二夏。受教葢千餘人。入室弟子。如淵大芹輩。茶毗後。墖其骨於別室中南嚮別室。今廣為禪悅堂。而墖如故。</p>
</div>
<div class='div-other'><a id='mulu74' />
<p class='h2'>伏牛斌禪師法嗣</p><p>齊安白虎山興善寺玅中玄禪師。成化初重興虎山。上堂。僧問。最初威音王。末後樓至佛。未審參見何人。師竪拄杖曰。會麼。僧擬議。師便打。</p>
</div>
<div class='div-other'><a id='mulu75' />
<p class='h2'>碧峯顯禪師法嗣</p><p>湖州天池月泉法聚禪師。嘉興富氏子。讀壇經有省。浴佛上堂。欲知佛性義。當觀時節因緣。只如孟夏漸熱。自釋迦老子降生。以至今日。無纖毫變異之相。時節既無變異。當知巍巍相好。亦無絲毫變異。無端向四十九年。說心說性。說頓說漸。致令後代兒孫。啐啄不丈夫者。總被惡水澆却。即今狹路相逢。不妨眾等也。各各與他一杓。不見道。得人一牛。還人一馬。捨身與受身。誰是報恩者。擊拂子下座。</p>
<p>元旦上堂。撇眼流光如箭急。今朝又是正月。一家家門上貼桃符。大鬼小鬼都竄匿。猶有一箇不順陰陽的漢。古貌堂堂。無朕迹明。逾日黑逾漆鬱壘。眼睛覰不及今日。被山僧捉敗了也。特與諸人報消息。咄佛殿裏祝讚。僧堂前雲集。</p>
<p>陸五臺問。東土千七百善知識。即今向甚處去了。師指庭樹鳴蟬曰。者裡也有一箇。曰聲響口口。師曰。喚作聲響。即錯過也。</p>
<p style="margin-left:1em">徑山進曰。玉芝與麼為人。不獨貴客看破。亦將千七百知識。埋在庭樹下。至今起身不得。若問新天池向道棒。如雨點喝似雷奔。陸公須是。文章貴客。知我衲僧。別有長處。</p>
<p style="margin-left:1em">東林在曰。二老扶竪箇賓主句。塞海排山。奔龍走象總出。陸公問。頭不得。東林則不然待。問即今在什處。高聲呼曰。陸公。公應諾。向道公。若<span class='corr'>閒</span>暇。與老僧同遊徑山一回。公若透聲透色。便識席帽下。原是舊時人。</p>
<p>多雲天然慧禪師。俗士問。如何是道。師曰。即今從什處來。曰山後。師曰。什處去。曰山後。師曰。且喜來去分明。士禮謝。師嘗應機。皆曰善。或曰善逝。</p>
</div>
<div class='div-other'><a id='mulu76' />
<p class='h2'>廣惠連禪師法嗣</p><p>靖安龍門無礙辯禪師。參廣慧。受以萬法歸一話。疑甚。一日聞僧曰。透過三汲浪。專聽一聲雷。又僧曰。何不道騎驢。踏破洞庭波。師忽有省。</p>
</div>
<div class='div-other'><a id='mulu77' />
<p class='h2'>育王[課/心]禪師法嗣</p><p>松竹大方寬禪師。無礙理參。師曰。伏牛打七。即不問終南靜室意如何。理曰。伏牛打七。泥團土塊。終南靜室。放大光明。師震威一喝曰。即今光明。在甚麼處。理口口口口。師呵呵笑曰。如是如是。</p>
</div></div>
<div class='div-other'><a id='mulu78' />
<p class='h1'>徑山下第十一世</p>
<div class='div-other'><a id='mulu79' />
<p class='h2'>東墖曉禪師法嗣</p><p>嘉興敬畏無趣如空禪師。秀水施氏子。性仁慈。留心內典。同法舟。盤桓八年。參野翁於東墖。每呈見解。翁與掃却。一日謂師曰。達磨西來。直指人心。見性成佛。唯在直下體取。子若信得。及可放下萬緣參。個一歸何處。師領旨。後聞鷄嗚有省。即薙染。</p>
<p style="margin-left:1em">石門雲頌曰。夢乘口鶴登金闕。一簇仙風生兩脇。邸店寒鷄纔唱曉。金烏啄破琉璃國。</p>
<p style="margin-left:1em">金明旭頌曰。淺碧漸流春日暖。仙舸泛徧又乘騎。道途不盡經華眼。勒馬歸來月轉西。</p>
<p style="margin-left:1em">微塵盛頌曰。三番擬透禹門浪。身在洪波隔迢遙。纔得春風通一線。擎頭<span class='corr'>戴</span>角直中霄。</p>
<p>野翁付師法偈曰。非法非非法。非性非非性。非心非非心。付汝心法竟。</p>
<p>掩關示眾。三十餘年參請。宗匠問。法皆云無說問。佛皆云無相。幸得無相無說不覺頓。空伎倆抝折。主杖拍雙空手。入玄關。坐看陰陽消長偈曰。窮子還歸長者宅。善財參遍雜華林。大千收拾毫端內。推出口空掩上門。</p>
<p>啟關。自結玄關自活埋。自吾閉也自吾開。一拳打破玄關竅。放出從前這漢來。</p>
<p>上堂眾集。師良久喝一喝曰。禍出私門。便歸方丈。</p>
<p>上堂。今日佳節七月七。通身收拾巧來吃。絕妙奇能一併吞。盡盡勿留些影跡。向來弄巧喪天真。從今抱拙守愚直。騰雲駕霧總成空。百巧不如一老實。如何是老實一句。二便二一便一。</p>
<p>新晴。久雨初晴。人皆喜悅。綠柳舞薰風。黃鶯啼不輟。萬古祖師機。一時都漏泄。直下會得來。依舊沒交涉何故一朝樹倒鶯不來。莫把烏龜喚做鱉。</p>
<p>梅雨。梅風拂拂。梅雨霏霏。須彌山頭。爛額香水。海面皺眉。池塘蛙鼓響如雷。諸人會取西來意。於斯薦得。方知人人是五祖。處處是黃梅大解脫門原無關鑰實際理地本是平夷。若也未明。任爾百鍊薰修。徒自辛苦。何也祇為他。眼邊耳畔覓黃梅。依然拋却。祖翁田地。</p>
<p>示眾。言前薦得<span class='corr'>已</span>天涯。句下承當路轉賒。一擊鐵圍如粉碎。海天空闊雁行斜。</p>
<p>除夜。時窮何似日窮好。月若窮來歲亦然。三十六旬口過了。東村王老夜燒錢。老漢並無一物。應個時節因緣。拈拄杖曰。祇有這個。無窮無盡。歷劫經年。今夜隨時送去。免教涉蔓口牽。擲下曰。歷劫得來今斷送。拍雙空手接新年。</p>
<p>元宵。畫角聲中。薦得觀音。未是作家。彩燈影裏。知歸室利。謾誇好手。恁麼告報。與諸人也。須笑破虗空。口禪流若也未瞥。然再看鰲山顛倒走參。</p>
<p>示眾。鴻蒙未判。天地未分。先有一物。時人呼為正法眼藏。亦名涅槃妙心。今在諸人六根門頭。顯現四威儀內昭彰。拈拂子曰。見麼若見通個消息。</p>
<p>講師參。師問。經前一句。逼塞虗空。經後一句。充滿天地。包括一句。函葢乾坤。正恁處時。向什處下口。講師無對。</p>
<p>無幻補帳次。師掃地至。問曰。做什麼。幻曰補帳。師曰誰帳要汝補。幻曰。和尚得恁麼惱亂人。師便打。幻作掃地勢。師持帚而去。</p>
<p>俞居真參。師曰。聞居士在天心書院。悟得些子氣息是否。俞曰是。師曰。氣息聻。曰在和尚開口處。師曰。非干汝事。俞向前抉手。師曰。這個是書院裏學來底。俞退身就位。師曰。乃見一斑。俞曰。某甲日用不忘者個。師曰。且得途中受用。俞作滿空雲水。有生涯句呈。師曰。雲散水枯時。生涯在什麼。俞擬議。師彈指一下曰。在者裡。俞於此有省。</p>
<p style="margin-left:1em">石門雲曰。一座天心書院。多少文章秀士在裡面。光風霽月。弘讚嘉猷。無端遭滿空雲雨致。令昧心者。戀金馬步長安。大似咫尺望帝鄉。千里若是。石門纔問。伊雲散水枯他。若擬議驀面。好掌管取。天心書院底。一齊洒脫。</p>
<p>湖邊步月次。無幻至。師曰。明月與清風。水天同一色。人人在個中。祇是出不得。幻曰。打草驚蛇作甚麼。師曰。汝又作麼生。幻曰。看脚下。師大笑便歸。</p>
<p>師與無幻經行次。聞風[打-丁+慼]槎槤樹聲。師曰。此樹風來獅子吼。風寂便涅槃。幻曰。樹倒風息時。獅子在什處吼。師良久。幻曰。大好吼即不是獅子。師便掌。</p>
<p style="margin-left:1em">鐵容玄頌曰。公子邀遊月滿樓。佳人更調唱伊州。便將席上春風起。直到瀟湘水盡頭。</p>
<p>陸五臺。舉僧問。夾山承和尚有言。二千年住此山。未嘗舉著宗門事。至束裝前去因緣。曰此僧前。曰掀床。後日灒去。一言無措。和尚可代。一轉語得麼。師曰。者兩個有頭無尾漢。夾山當此。僧問時。即曰。我向來不曾道著。喚侍者擯出此僧。不失乎有前無後。賊過張弓者。僧次日當夾山舉話處。即向空中。打兩拳。推一推。埋了也。亦免陣敗逃回。曰是。師曰。且道者僧埋自<span class='corr'>己</span>。埋夾山。曰俱埋了也。師曰。仔細切莫累我。陸大笑。師曰去也。陸曰妙妙。</p>
<p style="margin-left:1em">龍興在曰。作家宗師。天然猶在廟廊。貴客今日偶逢。同心鼓舞。扭結鴛鴦。直得席割蒼梧。樂奏鍧鍠。使當日夾山極力處有。今之陸公法道。不致寂寥敬畏。拔劍相助。却被俗官看破。</p>
<p>萬曆己卯仲冬。付法於無幻訖。且謂曰。來歲中秋。五六日間。吾欲行。子宜來。於期幻至。師示微恙。說偈曰。生來死去空花。死去生來一夢。皮囊付於丙丁公。白骨斷橋。隨眾呵呵。明月清風吟弄。</p>
<p style="margin-left:1em">佛日。方曰。皮囊既付丙丁。白骨交歸斷橋。畢竟將什麼。吟風弄月。良久云。為見烟霞生背面。因知星月繞簷楹。</p>
<p style="margin-left:1em">石門雲。別佛日。皮囊付丙丁。白骨歸斷橋。畢竟將甚麼吟弄。良久曰。長天秋水。孤鶩落霞。</p>
<p style="margin-left:1em">晦牧密頌曰。自從踏斷板橋霜。茆店雞聲午夜長。砧杵重敲聲轉切。行人始不費商量。</p>
<p>師。生於弘治辛亥年十月十八日。終於萬曆庚辰八月十六日。世壽九十。墖於本菴。</p>
</div>
<div class='div-other'><a id='mulu80' />
<p class='h2'>石門海禪師法嗣</p><p>隨州七尖峰大休宗隆禪師。青州益都賈氏子。一日挑水忘行撞壁有省。作偈曰。大地山河體性空。那分行走與西東。偶然撞著無私句。萬水千山總一同。謁無盡於河南乾明寺。機契遂蒙印可。</p>
<p>室中甞垂三關語。以騐學者。</p>
<p>僧問。如何是祖師西來意。師云。黃瓜茄子。其僧不薦。至一菴。菴主問。上座從甚處來。僧曰。七尖峯。主曰。有何言句。僧曰。某問西來意。和尚相戲。主曰。試述看。僧舉前話。菴主設香遙拜曰。大休古佛放光也。其僧方悟。</p>
<p>嘉靖二十一年十一月八日。集眾書偈曰。三際握來為主杖。十方元是舊袈裟。泥牛石虎知消息。踏破虗空便到家。置筆端坐而逝。塔於本山。</p>
</div>
<div class='div-other'><a id='mulu81' />
<p class='h2'>斗峯琴禪師法嗣</p><p>建寧府斗峰天真道覺禪師。看萬法歸一有省。述偈曰。一手拍兮一手鼓。無位真人出格舞。口中唱出無腔歌。三千諸佛同一母。往呈古音。音可之。</p>
</div>
<div class='div-other'><a id='mulu82' />
<p class='h2'>三角喜禪師法嗣</p><p>義水高原山二祖南宗印禪師。參三角。請益趙州置掃箒撫掌大笑因緣。角連打二掌。師曰。莫當得麼。角又打。師曰。金鍮不辨。玉石不分。角大笑。出法堂。一日因僧誦風鈴偈曰。銅唇鐵舌太尖新。樓角懸來不計春。言外百千三昧法。因風說與箇中人。師有省。呈似角。角可之。</p>
<p style="margin-left:1em">龍門性頌曰。不是人斑是虎斑。兩回牙爪露巑岏。而今要見趙州老。剎剎塵塵禿帚談。</p>
<p style="margin-left:1em">護國鐸頌曰。荷葉羅裙一樣裁。英蓉笑臉兩邊開。直入池心看不見。歌聲必定有人來。</p>
</div>
<div class='div-other'><a id='mulu83' />
<p class='h2'>西林頂禪師法嗣</p><p>浠川華桂山能仁濟舟洪禪師。九江桑落人。禮四祖解聞為師。一日送亡僧。感絕世緣。參西林。林教看三不是。領旨。</p>
<p>一日僧參。師曰。什處來。曰黃蘗。師曰。黃蘗有何言句。曰甞謂眾曰。只教汝別求易。若教汝休歇最難。師曰。有幾人會得。曰常春大覺。師曰。上座聻。曰某甲不會。師曰。實不會耶。曰實實不會。師曰。明日速回。伊必為上座說。僧稟命返黃蘗。果於言下契悟。</p>
<p style="margin-left:1em">能仁在曰。兩箇黃鸝鳴翠柳。一行白鶯上青天。</p>
<p>萬曆辛丑年。中秋翫月次。師指月謂心安曰。晦則吾行矣。至三十日。沐浴坐脫。墖於寺西。</p>
</div>
<div class='div-other'><a id='mulu84' />
<p class='h2'>天寧濟禪師法嗣</p><p>嘉興胥山雲谷法會禪師。嘉善懷氏子。參法舟。舟令看念佛語。一日受食。碗忽墮地。猛然有省。偶閱宗鏡錄大悟。舟特著臨濟二十七世源流。付之。</p>
<p>僧問。如何是祖師西來意。師曰。有水皆含月。無山不帶雲。曰莫更有奇特否。師曰。不得將龜作鱉。</p>
<p>憨山清。北遊。師出衣偈付之囑曰。吾之大法。在汝肩頭。慎勿容易。子當珍重。山唯唯拜受。</p>
<p>師終有大光明。垂於後世。墖於棲真寺之西。碑銘係袁了凡作。</p>
<p><span class='note-inline'>(按牧齋錢公。作清師塔銘。後語其略曰。然我大師之續脉於祖也。按師自述。得雲谷向上巴鼻。深參力究。以至築著旋嵐偃嶽之句。方疑團〔沐〕釋。時有鼻孔向下之偈。及鐵牛入水之談。葢從是悟入。故多別參。一無曰嗣。獨於谷師。法感<span class='corr'>已</span>深。尚敘荷法。準此。師本雲谷無惑。當自雲谷傳。法舟濟遡推至臨濟大師。則師嗣為二十八世。雖然而的法淵旨。機用施設。實圓洞五宗。任運不立。絕非死殺一家之振。何則。派發於源。莫葢於曹溪之後。五宗過盛。則衰於盛昭代之初。劍去久矣。刻舟而覔。固克肖之。捉死蛇耳。豈能力捄斯道哉滴乳曰。世之搶行奪市。識者鄙而笑之。况宗乘筆削。慧命攸關。乃有確據者。如東林悟之八峯潭所出天寧宣。宣出吉菴祚。祚出天寧濟。濟出雲谷會。會出憨山德清。此師師授受。祖祖相傳。黃童白叟之所共曉。近見少林續燈。編入大千潤下。是欲開天皇天王之諍端於後世也。南㵎續燈存稿。誠禪宗繡史。法門金鏡。亦見編入未詳。因少林書出在前。存稿流通在後。故姑存以待具正法眼者。若張無盡點出湛堂金剛眼也。其足下兒孫。罔知所自出之祖。亦學步邯鄲。直令識者鄙而笑之。予詳考清公南還。會師物化。遂建塔院。募田以永守塔計。清公立師神主。不曰明圓寂本師雲谷會禪師之神主乎。傍勒得法弟子德清立乎。又紫竹林顓愚衡公集所述淵源。錢牧齋作清公塔銘。有公嫡嗣雲谷之言。何一總抹殺。緣清公不即登祖師位。瓣香拈出。致令門外漢。妄下語耳)</span>。</p>
<p>嘉興精嚴寺冬溪方澤禪師。嘉善任氏子。參法舟。一日。舟舉龍潭參天皇語。至何處不指示心要有省。天寧解制秉拂。佛法雖徧一切世間。而未嘗有絲毫透露。作麼生結。雖未嘗有絲毫透露。亦未嘗有絲毫囊藏。作麼生解。故知百丈大師。曲引初學。為此方便誑諕之辭。其實不能結不能解也。設有孟八郎漢出來道。我能向百丈大師結不得處。一結結斷。直使天下衲僧。忘前失後。求出無門。亦能向百丈大師解不得處。一解解開。直使天下衲僧。七狼八藉。竄身無地。却甚奇特。諸上座。彼既丈夫。我寧不爾。良久擊拂子一下云。吽。</p>
</div>
<div class='div-other'><a id='mulu85' />
<p class='h2'>薦福[巾*(壴-士+山)]禪師法嗣</p><p>襄陽府龍池寺默菴慧聞禪師。<span class='note-inline'>(語具無聞章)</span>師舉僧問雲門如何是雲門一曲。門曰。臘月二十五。師頌曰。宮商不落調還高。千古淳音法帝堯。明月清風無價買。盡情分付與漁樵。</p>
</div>
<div class='div-other'><a id='mulu86' />
<p class='h2'>松竹寬禪師法嗣</p><p>伏牛無礙明理禪師。汾州和氏子。參松竹蔓大方和尚。隨眾打七。有一聲虗空碎獨露法中王之句。後同月菴大圓入終南。一日菴舉高峰銀山鐵壁語。師頓悟。述偈曰。一覺心空疑便消。拈來放出自逍遙。運水搬紫全體現。萬象森羅一性包。又曰。玅體如如本自空。更無一物可追尋。須彌頂上波翻浪。太陽終不離乾坤。過大方求證。方付偈曰。付汝金襴廣利生。空宗一震海河清。性包萬象人天仰。佛祖門中闡化機。</p>
</div></div>
<p class='juan'>徑石滴乳集卷之三</p>
</div><!-- end of div[@id='body'] -->
</body></html>