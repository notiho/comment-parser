<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南山祖師禮讚文</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1506
<p class='juan'><a id='mulu1' />南山祖師禮讚文</p><p class="byline">天台沙門釋　允堪　述</p>
<div class='div-other'><a id='mulu2' /><p>稽首南山教主西明律師。智廓難量。位高莫測。外示聲聞奇相。內冥菩薩圓修。洋洋馳譽於五天。藹藹流芳於千古。早自發揮祕藏。撰述彝章。英辭而間綴珠瓊光逾眾寶。奧義而濬開川瀆量等沖溟。決通四分雄詮。親感諸天顯證。尋以清機化滿。遽遷壇谷室中。玅利功圓。遂託率陀宮內。我恨生當澆季。不遇真慈濫傳三行。微言寧賾五篇深旨。望座蓮而既遠。難親師子之音。思法乳以空頻。但守嬰兒之困。今則應鍾俄屆。諱日斯臨。座列香華。槃盈蘋藻。庶同禴祭。式表爾思。仰追罔極之恩。少薦非馨之禮。遠希慈眼。俯察虔心。彈指而來降道場。神功靡忒。舉足而不離寶所。玅用　輙露精誠。願垂昭鑒。</p>

<ul class="">
<li>一心奉請南山教主澄照大師。</li>
</ul><p style="margin-left:1em">惟願降臨道場。受我供養。</p>
<p>皓月麗空則眾星隱耀。聖師出世則羣智絕言。繼揚象扇之風。宏著虬文之訓。皇王拜首。天人翊靈。實波離儔。荷如來任。</p>

<ul class="">
<li>一心頂禮隋文治世京華降誕時身南山尊者。<span class="note-inline">(下皆倣此。後和同前)</span></li>
</ul>
<div class="lg regular"><div class='lg-row'>神州一類機緣熟　大士分身感赴來</div>
<div class='lg-row'>月應澄瀾信不差　谷酬清響曾無失</div>
<div class='lg-row'>竺賢指出真僧迹　姚氏忻懷聖者蹤</div>
<div class='lg-row'>誕慶佳辰與佛同　應知識作空王使</div>
</div><p>一心頂禮日嚴精舍棄家入道時身。</p>

<div class="lg regular"><div class='lg-row'>跡寄搢紳為令子　操懷松栢異常童</div>
<div class='lg-row'>弱齡搖筆著高文　綠髮辭家厭浮世</div>
<div class='lg-row'>內典閱窮千日內　玅經誦徹兩旬中</div>
<div class='lg-row'>仰茲勇銳早超羣　豈獨當年推義少</div>
</div>
<ul class="">
<li>一心頂禮靈壇求戒預祈冥感時身。</li>
</ul>
<div class="lg regular"><div class='lg-row'>尸羅欲受彰靈感　舍利先求降寶函</div>
<div class='lg-row'>確爾將圓七晝期　鏗然俄向遙空墜</div>
<div class='lg-row'>金莖滴露清難比　銀漢流星勢可同</div>
<div class='lg-row'>吳地于今尚有緣　塔婆夜夜祥光起</div>
</div>
<ul class="">
<li>一心頂禮京畿請業聽尋律藏時身。</li>
</ul>
<div class="lg regular"><div class='lg-row'>佛法于時嗟壅塞　律筵無處可依承</div>
<div class='lg-row'>艱辛得造首師門　研考便通金口義</div>
<div class='lg-row'>鈿軸曉開雲閣靜　紗燈夜映竹堂深</div>
<div class='lg-row'>毗尼殘缺自茲明　猶歎未能心盡證</div>
</div>
<ul class="">
<li>一心頂禮紵麻蘭若操觚撰鈔時身。</li>
</ul>
<div class="lg regular"><div class='lg-row'>跡隱終南當絕頂　雲深蘭若寂無人</div>
<div class='lg-row'>會通羣部補今宗　搜駮諸師成了義</div>
<div class='lg-row'>三行旨清秋月皎　十門辭爛曉霞明</div>
<div class='lg-row'>反光九代信難如　後世素師空擬議</div>
</div>
<ul class="">
<li>一心頂禮九旬精進行般舟三昧時身。</li>
</ul>
<div class="lg regular"><div class='lg-row'>般舟深定功推大　菩薩真機力可修</div>
<div class='lg-row'>萬境虗融泯外緣　一心圓證妄餘念</div>
<div class='lg-row'>香飄雲室迎秋令　聲遞林風入夜清</div>
<div class='lg-row'>三昧成時秖自知　十方佛在空中立</div>
</div>
<ul class="">
<li>一心頂禮西明行道天神捧足時身。</li>
</ul>
<div class="lg regular"><div class='lg-row'>寂寂花宮當夜午　寥寥月殿尚經行</div>
<div class='lg-row'>心緣真境頓忘勞　足趺空堦寧有害</div>
<div class='lg-row'>捷疾現身親捧接　那吒受勅暗相隨</div>
<div class='lg-row'>佛牙從此獻師來　沒付文綱今在世</div>
</div>
<ul class="">
<li>一心頂禮龍天依奉講楞伽授戒時身。</li>
</ul>
<div class="lg regular"><div class='lg-row'>師居物表閑揮麈　龍化人形來聽經</div>
<div class='lg-row'>法語頻揚吼石音　戒身密授浮囊意</div>
<div class='lg-row'>南天毗勒供甘露　西竺那提請象胥</div>
<div class='lg-row'>如斯解行世稀逢　幽顯咸思歸盛德</div>
</div>
<ul class="">
<li>一心頂禮京南澧福築壇應法時身。</li>
</ul>
<div class="lg regular"><div class='lg-row'>里稱遵善當靈壤　鄉曰清官是淨墟</div>
<div class='lg-row'>遂築靈壇向紺園　仰模良制資先聖</div>
<div class='lg-row'>明明珠釜連高頂　粲粲星神布兩層</div>
<div class='lg-row'>重受雲奔來四方　功成因感賓頭禮</div>
</div>
<ul class="">
<li>一心頂禮功成示寂往生兜率時身。</li>
</ul>
<div class="lg regular"><div class='lg-row'>棘林香好從天獻　覩史宮奇待聖來</div>
<div class='lg-row'>補處爰親慈氏尊　下生將紹波離任</div>
<div class='lg-row'>煥爛幡幢搖彩日　清泠歌唄響層宵</div>
<div class='lg-row'><span class='corr'>斂</span>容端坐寂無聲　荷法千徒流血淚</div>
</div></div>
<div class='div-other'><a id='mulu3' />
<p class='h1'>至心懺悔</p><p>我及十方法界一切眾生。無明風鼓心源。妄識波騰性海。遂成起滅。乃受漂淪。四生流轉無窮。眾苦嬰纏莫盡。不聞正法。何殊三億之徒。或染邪風。豈異六師之黨。永招幽暗。長處愚蒙。塵境攀緣若癡猿之得樹。慾情競騖猶逸象之無鈎。縱遇良師。詎懷深信。致使衣珠空繫都忘知覺之心。宅寶徒盈寧濟困窮之厄。何緣今日。偶得出家。披水田衣。納塵沙戒。值能仁遺訓。遇終南寶章。不思義路全迷。未通幽䆳疑冰。正結罔構淵深。反繄測海之知。妄恃挈瓶之智。輕陵先覺。排斥真乘。將實教為憑虗。以權宗為戲論。慢幢高竪。愛網宏張。居屏為非。肯畏幽靈而掃跡。逢人<span class='corr'>斂</span>相。苟求邪利以資身。不義常行。無慚永坐。諒作福田荊棘。信為佛日煙雲。三乘觀慧闕修。十聚罪愆深隱。如斯釁戾量等虗空。對萬德以披陳。向四依而發露。誓除後犯。永絕前非。普承智慧之光。頓釋雪霜之非。</p>
<p style="margin-left:1em">懺悔<span class='corr'>已</span>。至心歸命頂禮。<span class='note-inline'>(下皆倣此)</span>。</p>
</div>
<div class='div-other'><a id='mulu4' />
<p class='h1'>至心勸請</p>
<div class="lg regular"><div class='lg-row'>能仁制略為初訓　身子虔誠乞廣談</div>
<div class='lg-row'>我今徧請聖賢師　先向剎塵揚律藏</div>
</div></div>
<div class='div-other'><a id='mulu5' />
<p class='h1'>至心隨喜</p>
<div class="lg regular"><div class='lg-row'>初發道心諸佛子　終登玅果大慈尊</div>
<div class='lg-row'>所有熏修出世緣　我今一一皆隨喜</div>
</div></div>
<div class='div-other'><a id='mulu6' />
<p class='h1'>至心迴向</p>
<div class="lg regular"><div class='lg-row'>戒定慧中曾習行　聞思修內或生因</div>
<div class='lg-row'>迴向真如法界中　普滋羣有霑常樂</div>
</div></div>
<div class='div-other'><a id='mulu7' />
<p class='h1'>至心發願</p>
<div class="lg regular"><div class='lg-row'>鵝珠誓共行慈利　草繫期同護戒根</div>
<div class='lg-row'>遮性無邊誓等持　常遊佛道開禪智</div>
</div><p style="margin-left:1em">右真悟律師第一章云丹徒降誕者。按行狀云。大師在京華生長。即京兆府。而云長城丹徒。葢指祖宗所出。非生處也。第八章按禮記辨四方語。各有其職。東方曰寄。南方曰象。西方曰狄鞮<span class='note-inline'>(音蹄)</span>。北方曰譯。周禮謂象胥乃通四方之言。胥字上聲呼之。今作平聲。誤矣。若作上聲則音律不便。今對西竺。宜云狄鞮。且仍舊貫。學者不可不知。</p>
</div>
<p class='juan'>南山祖師禮讚文<span class='note-inline'>(畢)</span></p>
</div><!-- end of div[@id='body'] -->
</body></html>