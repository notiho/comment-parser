<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>徹悟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />徹悟禪師語錄卷下</p><p class="byline">嗣法門人　了梅等　集</p>
<div class='div-other'><a id='mulu9' />
<p class='h1'>雜著</p>
<div class='div-other'><a id='mulu10' />
<p class='h2'>般若淨土兩門大義</p><p>般若乃即緣起而明性空。雖性空而不壞緣起。淨土乃即性空而明緣起。雖緣起而不礙性空。此則空有兩門。互不相礙也。不特於此。正以緣起故性空。若非緣起。說誰性空。此則緣起為性空之所以。又以性空故緣起。若非性空。何從緣起。此則性空為緣起之所以。若然者。空有兩門。不<span class='corr'>但</span>不相礙。且復迭互相成矣。如古所謂萬象參天。觀之而無色。羣音揭地。聽之而無聲。愈有愈空。愈空愈有者矣。夫緣起性空。既在同時任運。便有雙泯雙存之面目。雙泯雙存同時無礙。即是向上圓融不思議第一義諦。圓融第一義諦。即是當人本源心性之異名。是知佛說種種般若門。無非顯示此本源心性。佛說種種淨土門。亦無非顯示此本源心性。從本源心性。流出種種般若淨土法門。而種種般若淨土法門。皆悉指歸本源心性。所謂無不從此法界流。無不還歸此法界也。昔有人問雲棲大師云。參禪念佛。如何得融通去。大師答云。若然是兩物。即用融通得著。噫。旨哉言乎。夫禪者。淨土之禪。淨土者。禪之淨土。本非兩物。用融通作麼。然則般若淨土兩門。既唯一本源心性。不唯分無可分。亦且合無可合。分合尚著不得。況可更論其相成相礙也哉。</p>
</div>
<div class='div-other'><a id='mulu11' />
<p class='h2'>西有解</p><p>西有者。謂西方的的是有。但含事理空有等種種義相耳。若謂定方實有。不可移易。此凡情執著之常有也。若謂一切境界。循業發現。即其現處。當體全空。此則非有。而有。有即非有。真空妙有二諦交徹之有也。若互奪雙亡。二諦俱泯。則非空非有之有也。若相成兩立。二諦俱存。則即空即有之有也。若正雙泯時便雙存。正雙存時便雙泯。雙泯雙存同時無礙之有也。又此有緣起性空。不墮有句。性空緣起。不墮空句。二義只成一法。不墮亦有亦空句。一法宛具二義。不墮非有非空句。此則四句全超之有也。又此有性空緣起。該得有句。緣起性空。該得空句。二諦雙存。該得亦有亦空句。二諦俱泯。該得非有非空句。此則四句全該之有也。又唯全超故全該。設有一句不超。亦不能全該四句。唯全該故全超。設有一句不該。亦不能全超四句也。此則圓教有門之有也。又西方依正莊嚴。皆一切眾生性所本具。特借彌陀大願為增上緣因。一顯發耳。曾何片法之新得哉。此則西有者。乃自性本具真善妙有之有也。又有句固是有句。有句亦是空句。有句亦是亦有亦空句。有句亦是非有非空句。一句即四句也。一句既即四句。四句亦即一句。有句固是有句。空句亦是有句。亦有亦空句亦是有句。非有非空句亦是有句。全一即四。全四即一。一四圓融。不可思議。又此有空等四句。執之則成四種邪見。通之則為四方便門。執成邪見網。永墮外道種族。通為方便門。便入聖賢階位。故曰般若如大火聚。觸著便燒。此謂四邊不容執著也。又曰般若如清涼池。隨方可入。此謂四門皆堪入道也。然全大火聚是清涼池。非離火聚別有涼池。全清涼池是大火聚。非離涼池別有火聚。所謂毫釐有差。天地懸隔。毫釐無差。天地懸隔也。</p>
</div>
<div class='div-other'><a id='mulu12' />
<p class='h2'>華嚴經節略要旨</p><p>大方廣佛華嚴經者。乃毗盧遮那如來。於菩提場初成正覺。七處九會。一音頓演稱性法門也。案西域記。此經有三本。上中二本。其偈品以世界微塵論。下本猶有十萬偈。四十八品。結集之後。收入龍宮。以上中二本。非閻浮提人心力能持。故龍樹大士。但於龍宮記出此本。流布人間。而經來此土。有晉唐兩譯。佛陀波陀羅所譯六十卷。三十四品。唐實叉難陀所譯八十卷。三十九品。即今經也。然文雖未備。義<span class='corr'>已</span>周圓。神而會之。存乎其人。文中前後共有七處九會。古德判為五周四分。曲盡精詳。今古同遵。第一會。說毗盧遮那如來依正因果法門。經文凡十一卷。六品。即四分中舉果勸樂生信分。五周中所信因果周也<span class='note-inline'>(此中因果。乃聖位中修證之圓因妙果。非善惡因果之謂也。後皆倣此)</span>其次六會。以次說十信十住十行十回向十地等妙二覺法門。共四十一卷。三十一品。即四分中修因契果生解分。五周中差別因果平等因果二周也。第八一會。說離世間法門。普慧雲興二百問。普賢缾瀉二千酧。重明因果行相。共七卷。一品。即四分中託法進修成行分。五周中成行因果周也。第九一會。有本有末。初如來現相放光。具答諸菩薩心念所請果海中事三十問。令其現證。為本會。後文殊於福城東際大塔廟前令六千比丘頓證十信滿心。指善財童子南參諸善知識。為末會。共二十一卷。一品。即四分中依人證入成德分。五周中證入因果周也。以前三十八品。雖廣談法界因果。但令生信開解起行造修。至此方始證入。苟無此證。前之信解行俱為虗設。故以證終焉。詳夫全經之大旨。統唯一真法界。葢圓該萬有。唯是一心。覿體全真。融通交攝。是為諸佛極證之果海。亦即眾生本有之心源也。然法界勢含四重。<span class='note-inline'>(謂理法界。事法界。理事無礙法界。事事無礙法界也)</span>重重無盡。因果緣起六位。<span class='note-inline'>(即前信住行向地等妙二覺也)</span>位位圓融。圓融不礙行布。行布於圓融。差別非離平等。平等其差別。初則舉法界而全成因果。萬德萬行昭然。後乃融因果而混同法界。一毫一塵廓爾。雖四重六位有殊。隱顯開合無定。而原始要終。究不離乎一真法界。故曰無不從此法界流。無不還歸此法界也。是以一心萬法。舒卷自由。三際十方。縱橫無礙。十世古今互現。無邊剎境交羅。猶帝網之千珠。光含眾影。類天池之一滴。味具百川。故界標華藏。具見染淨之融通。而佛號毗盧。直示應真之不二。五周四分之金文。瀾翻於口海。六相十玄之妙旨。星燦於義天。可謂教啟無上圓宗。法窮甚深理窟者矣。故得若聞若見。圓文殊智鑒於自心。或誦或持。啟普賢行門於徧界。人人入金剛之藏。塵塵樹功德之林。直得一生事辦。則我即善財。但使法界願周。而誰非淨滿。經云。此經不入一切餘眾生手。論云。唯付屬最上大心凡夫。斯言豈無謂哉。故知排斥久修開士。聾瞽上德聲聞。是皆所以融權執。引大心之深意也。然則食金剛之少許。固<span class='corr'>已</span>植乎聖因。剖大經於微塵。終有待夫智者。況一字法門。海墨書而不盡。千重樓閣。指聲彈而頓開非貝葉之所能詮。豈管窺可得而測。勉述大端。聊備<span class='corr'>采</span>覽云爾。</p>
<p style="margin-left:1em">如欲詳明者。藏中有清涼觀國師疏鈔。棗柏李長者合論。其疏盡精微。沖深包博。而論得大體。痛快直截。二者參而觀之。則華嚴大旨。無餘蘊矣。</p>
</div>
<div class='div-other'><a id='mulu13' />
<p class='h2'>楞嚴二決定義</p><p>初義葢示根中之湛性為真因。真因得而後果證可期。二義葢指根中之結相為惑本。惑本明而後斷修有要。湛性者。六根之性也。不變之真也。結相者。六根之相也。隨緣之妄也。斯則唯一六根。特相妄性真之別耳。惟其相妄。故須解之令盡。惟其性真。故可依而為因。然真既不變。則妄即本空。而妄既緣起。則真必全隱。約妄緣起而真全隱。修德固不可缺。且真不變而妄元空。性德尤所當明。性德固資修德而顯。修德全依性德而成。合二門之義觀之。真妄交融。性修雙妙之旨。無餘蘊矣。然則推此而往。根身世界。物物頭頭。真也妄也。圓陀陀活潑潑。渾無定相。云為動作。心心念念。性也修也。淨灑灑赤躶躶。了無定執。如是則何惑不斷。何果不成。而實亦無斷無不斷。無成無不成。特對迷心倒見者強分別耳。</p>
</div>
<div class='div-other'><a id='mulu14' />
<p class='h2'>楞嚴頓歇漸修說</p><p>前云汝但不隨分別三種相續。狂性自歇。歇即菩提何藉劬勞肯綮修證。似令一念頓歇也。此云菩提涅槃尚在遙遠。非汝歷劫辛勤修證。雖復多聞。祇益戲論。似令歷劫漸修也。阿難之根。不劣於滿慈。而滿慈之位。差勝於阿難。何其修證難易之相懸若是耶。此葢世尊據念劫圓融之理。頓漸不二之宗。顯妄空以奪法執。斥徒聞而䇿真修。即所謂看孔著楔。應病與藥也。試論之。一念歇狂。頓也。不了則流為長劫。歷劫勤修。漸也。究亦不離於一念。此念劫頓漸。似相懸而實不離也。況乃念性元空。時節無體。迷時似有隔異。悟後本自圓融。一念本不殊長劫。而長劫原祇是一念。復何念劫頓漸之可疑哉。向使滿慈不索妄因而執實有。阿難不溺多聞而廢進修。則世尊頓歇漸修之說。亦不容拈出矣。</p>
</div>
<div class='div-other'><a id='mulu15' />
<p class='h2'>金剛經實有法發菩提心說</p><p>金剛經。圓明五眼。洞徹三心。一段。乃解上文實無有法發菩提心者之義。謂眾生所以為眾主者。為有妄心故也。三心既不可得。眾生豈復可得眾生不可得。誰為能發之人。三心不可得。何為所發之心。故曰實無有法發菩提心者。又妄心不可得。則全妄即真。眾生不可得。則全生即佛。果見到全妄即真全生即佛。是為不發而發。稱性開發阿耨多羅三藐三菩提心。如此發心。何更有法可得。故曰實無有法發菩提心者。</p>
</div>
<div class='div-other'><a id='mulu16' />
<p class='h2'>楞嚴經知見無見說</p><p>楞嚴經知見無見一語。至為要妙。總攝一切諸要妙句。以其即是見猶離見也。華屋之門也。狂心頓歇也。不取無非幻也。聞復翳根除也。歸無所得也。滅妄名真也。全修在性也。覓心了不可得也。心空及第歸也。子轉身而就父也。臣退位以朝君也。父子投機也。君臣道合也。以少方便疾得成佛也。緣起無生也。知之一字眾妙之門也。剎那而登正覺也。體得無心道也休也。諸聖所知轉相傳授妄想無性也。一超直入如來地。回頭慚愧好兒孫也。自是不歸歸便得。故鄉風月有誰爭也。撒手到家何所似。更無一物獻尊堂也。知而無知。不是無知而說無知也。即此見聞非見聞。無餘聲色可呈君也。根既不立。塵無所緣。根塵兩亡。靈光獨耀也。類此句義。不能盡舉。唯此四句。攝盡無餘。所謂緊要處佛法無多子也。果能一念相應。是為真轉全經。古德如慈明圓權大道棲賢舜廣道者等諸人。於大見道後。皆作此工夫。謂之無心體道。以其是還鄉要路。歸真祕訣也。</p>
</div>
<div class='div-other'><a id='mulu17' />
<p class='h2'>一乘決疑論說</p><p>欲得不招無間業。莫謗如來正法輪。此古德大慈悲心淚出痛腸語也。良以我釋迦如來。為眾生故。修證此法。無央數劫。行諸一切難行法行。捨所愛之國城妻子頭目腦髓。不知其幾千萬億。至於道成。仍以平等大悲。順悉檀義而敷衍之。故凡一句一字。皆無明長夜之寶炬。生死苦海之慈航。凡在有情。孰不蒙益。而諸子以依通之見。肆口詆訶。障正法明。瞎將來眼。疑誤眾生。殊非小小。謂其無罪。寧有是處。茲以一乘之理。剖決羣疑。正大光明。直截痛快。蕩迷雲而淨盡。耀佛日以重光。誠為法門一大金湯矣。當是時也。諸子天眼法執。果得<span class='corr'>已</span>通<span class='corr'>已</span>忘。自能深生隨喜正使未忘未通。定當頓獲勝益。故知此論之作。非特有益於法門。實則有益於諸子。不唯有益於諸子。且深有益於天下後世之學者。請即流通以廣法施。</p>
</div>
<div class='div-other'><a id='mulu18' />
<p class='h2'>相相離相心心印心略解</p><p>原夫境逐念生。念泯則相相離相。妄依真起達真則心心印心。惟其離也。有相皆歸實相。即斯印矣。無心不屬真心。是以滯相迷真。頭頭障礙。背塵合覺。法法圓通。心相大端。略申管見。精微詳釋。以俟多聞。</p>
</div></div>
<div class='div-other'><a id='mulu19' />
<p class='h1'>䟦</p>
<div class='div-other'><a id='mulu20' />
<p class='h2'>淨土津梁䟦</p><p>乙巳仲秋。衍法志公和尚。會刻淨土經論文集成。屬䟦數語。余因歷觀。三經明因舉果。大開淨土之門。三論顯理破迷。的示唯心之要。龍舒文。導初機而精詳曲盡。指歸集。<span class='corr'>采</span>眾善於事理圓通。或問數紙。搜抉禪者孤陋之疑。法語一章。力振行人因循之弊。雲棲願文自注戒殺放生等篇。莫非往生急務。助行要門。至若蓮華世界詩。雖文出游戲。而理實圓常。況寫境傳神。引心入觀。攝化門中為不可少。善哉。念佛一門。得此諸說。無機不被。無路不通。統萬流而歸淨土。誠為一大津梁矣。爰為題名曰淨土津梁。然而津梁雖設。履踐在人。撩起便行。阿誰無分。所貴賈勇先登。占寶蓮之上品。玄關直踏。獲法忍於無生。佛記早承。願輪速轉。徧剎網而縱橫應化。盡劫波以展轉津梁。則苦海勞生。由是而蒙利濟者。可復量哉。如其逐世波而忘返。趨險道以苟安。或則玩津梁而不進。守津梁以自足。不驚汩沒竛竮之苦。卒致問橋戀筏之譏。其何以慰集者之苦心。且深昧夫命名者之大義也矣。或曰。和尚秉單傳之宗。以祖道自任。當依本分。直截示人。夫唯心淨土。當處現成。自性彌陀覿體不隔。乃為是津梁之說。以起人心外有法。去來取捨之見乎。噫。通元峰頂。不是人間。心外無法。滿目青山。本分直截耶。去來取捨耶。於此緇素分明。許汝會唯心自性。如或未然。莫寐語好。</p>
</div>
<div class='div-other'><a id='mulu21' />
<p class='h2'>䟦德全禪人血書蓮華經</p><p>無我而靈者。佛知見也。有我而昧者。眾生知見也。生佛知見無殊。特一妄我間之耳。夫大迷之本存乎我。而我之最愛者莫過身。苟眾生之身見不亡。我執不破。則生死輪回。曷能自<span class='corr'>已</span>。德禪人密發九品淨願。書成七軸蓮經。以無情之霜刀。刺難出之身血。十指瀝乾。一心不動。偉矣哉。真無邊苦海中。頓空我見。直出生死之勇猛丈夫也。噫。禪人初發是念。蓮華種植時也。日漸<span class='corr'>刺</span>書。蓮華增長時也。七卷功圓。蓮華光香具足時也。如是則禪人之淨因<span class='corr'>已</span>成矣。但當莫忘本願。繫心念佛。直待此方報謝。彼土華開。即見佛聞法因圓果滿時也。雖然。即今試問禪人。方金刀裂肉血筆縱橫時。其知疼痛而成點畫者。靈耶。昧耶。我耶。非我耶。佛知見耶。眾生知見耶。於此了然。則佛國非遙。寶蓮正放。或猶未也。請分明記取。以質諸彌陀老子。</p>
</div>
<div class='div-other'><a id='mulu22' />
<p class='h2'>䟦明初禪人血書蓮華經</p><p>金刀未舉。班管未拈。盡十方是部血淋淋的妙法華經。於斯見徹。謂靈山一會未散可也。謂靈山一會本不曾會亦可也。向當時喝散可也。於今日再會亦可也。大用現前。不存軌則。如王寶劒。殺活臨時。如是<span class='corr'>刺</span>血。如是書經。是真精進。是名真法供養如來可以暢本師出世之懷。何以來古佛泥洹之塔。直令十二類生。迎刃而命根頓斷。無邊法藏。點筆而文<span class='corr'>采</span>全彰。莫不滴滴歸源。言言得髓。奚止<span class='corr'>刺</span>無能<span class='corr'>刺</span>。書無所書。鋪好華於錦上。指明月於天邊也哉。明禪人年齒尚少。向道唯誠。<span class='corr'>刺</span>血書經。歸心樂土。果能聞是說而不生驚怖。是為解第一義。上品生因。如其未然直須十二時中。四威儀內。以書經之念。念念忘緣。<span class='corr'>刺</span>血之心。心心憶佛。管取金臺可以坐待。妙諦不日親聞。否則必見我為能書。經為所書。彼是<span class='corr'>刺</span>血時。彼是書經處。以生滅心。取實相法。轉不輕行。為我慢幢。不特全迷妙法。遠背佛心。且深負此一點百劫千生不易發起之勇猛淨信。為可惜矣。禪人其勉之。</p>
</div>
<div class='div-other'><a id='mulu23' />
<p class='h2'>書蓮華經普門品後</p><p>題標妙法。何法也。品號普門。何門也。說者謂。一光東照。十界圓彰。隨類現身。應念脫苦。未為非是。特其末耳。直須未舉以前。向世尊開口不得處。大士回避不及時。親見法法此法。門門此門。正與麼時不與麼會。始具看經眼。否則入海算沙。執指為月。不唯埋沒<span class='corr'>己</span>靈。見惜明眼。將恐普門。漸閉而妙法終隱矣。默超居土有見於此。得是經而裝帙之。屬綴數語。普為見聞隨喜者。震塗毒鼓。食少金剛。其意豈淺淺哉。</p>
</div>
<div class='div-other'><a id='mulu24' />
<p class='h2'>二有室䟦</p><p>經云。從是西方過十萬億佛土。有世界名曰極樂。其土有佛。號阿彌陀。今現在說法。此金口誠言。分明指示。而世之昧者。猶謬執唯心。橫生異議。可悲也。因特書此以名余室。用警省焉。</p>
<p>余以二有名室。或者淺之。吁。是尚不知即空之有。有而非有。況復雙泯雙存。超四句。該四句。圓教有門之有。與夫性具本有之有耶。其謂之淺也宜矣。無庸辯。</p>
</div>
<div class='div-other'><a id='mulu25' />
<p class='h2'>䟦禪人勇建血書楞嚴經莊嚴淨土</p><p>首楞嚴者。稱性大定之名也。以如來藏心而為體性。以耳根圓通而為入門。以窮極聖位而為究竟。此依藏性之理。起稱性之行。還復證入。藏性全體。一經大旨。義盡於斯。故文殊於是請結經名。此後復明昧此難免七趣沈淪。修此須防五魔擾亂者。但反襯正宗。以補足其間要務耳。經中兼明淨土。其處有四。第一大勢至法王子。親稟念佛法門於超日月光佛。其所陳念法。至為切要。而大士修因契果。自利利他。唯以念佛。皆悉具足。第二乾慧地中云。現前殘質不復續生。夫乾慧地。雖圓伏五住。見思尚猶未斷。何以便不續生。葢超同居穢土。生同居淨土矣。智者大師是其明證。第三情想升沈中云。純想即飛。必生天上。若飛心中。兼福兼慧。及與淨願。自然心開。見十方佛清淨國土。隨願往生。前乾慧地。猶屬聖位。此則博地凡夫。純想之心。便往生有分。此葢我釋迦如來大慈悲心。熾然輪回之中。特地拈出此橫出三界之要道耳。古今未入聖位之人。臨終往生者。是其證也。第四流通分中。若有一人身具重罪。將招極惡。一念宏法。變其所受地獄苦因。為安樂國。重罪尚然。況輕罪乎。況無罪乎。無福尚然。況有福乎。況多福乎。一念尚然。況多念乎。況終年終身乎。其往生不在中下品矣。古今宏法諸師。現相往生者。皆其證也。夫念佛法門。專逗十方之機。三根齊被。耳根圓通。專逗此方之機。唯利上根。且示阿難以就路還家。故文殊大士曲為揀選。非謂耳根獨勝。念佛便劣也。讀經者不可不知。禪人血書此經。流通大法。實為希有難能之行。其於往生當必有分焉。</p>
</div></div>
<div class='div-other'><a id='mulu26' />
<p class='h1'>書問</p>
<div class='div-other'><a id='mulu27' />
<p class='h2'>覆香嚴居士書</p><p>月內二十九日。得尊札。備悉一切。欣慰無量。讀札內有念佛期過三七尚未見相好云云。觀此用心之切。立行之猛。此百日內。當必有大不思議之成就。但此時不可預存期効之心。存之則增躁動而翻為障礙矣。此係修行門中微細心病。不可不知。直須深信諦了。心外無佛。佛外無心全心即佛。全佛即心。一念現前。即一念相應。念念現前。即念念相應。但使此念常現在前。便是真實効驗。離此念外別求効驗。便是間斷。便不親切。便入岐路矣。經云。是心作佛。是心是佛。正此之謂也。鄙見如此。不識居士於意云何。至如長水之問。琅琊之答。鍼鋒直截明白。不可更為蛇足。果能於此正眼洞開。覻破瑯琊。捉敗長水。楞嚴大旨。思過半矣。然雖如此。正好擲向他方世界。且自一心念佛。若曰開少解路。則更不勞拈出矣。柴紫錄久聞其名。第未親見其書。未可懸斷。寺中近日唯嘉園居士兼旬或一至。此外別無客跡。不慧逐日與諸衲子揮麈談經。罷即焚香晏坐。或讐校華嚴。或檢閱津梁。別亦無事楞嚴<span class='corr'>已</span>講竟六卷。約於後七月間。可圓全部。因思半載之內。兩終此經。亦閻浮提人生一大快事也。然唯循行數墨而<span class='corr'>已</span>。絕無一字之新得。并書以博一笑。</p>
</div>
<div class='div-other'><a id='mulu28' />
<p class='h2'>答江南彭二林居士書</p><p>仰惟居士。深入淨宗。廣陳法施。自他並利。解行俱圓。可謂現居士身。修菩薩行。不違本願。不忘佛屬者矣。向得三經新論。妄為評題。不見罪責。<span class='corr'>已</span>出分外。茲復寄示種種新刻。屬令論定。益覺赧顏。山野唯教乘大旨。粗知向方。而幼失問學。語不成文。故兩處住持。二十餘年。檀護之門。未投隻字。今感居士虗懷遠問。為法之誠。遂頓忘固陋。罄<span class='corr'>己</span>所知。直詞以告。其當否去取。唯高明以自裁焉。念佛決疑兩論。皆發前人所未發。一以見慧解之超卓。一以彰衛道之真切。並沒量大人出格作用。可續入藏。永永流通。序䟦皆精當。間有可商之處。簽辯於後。</p>
</div>
<div class='div-other'><a id='mulu29' />
<p class='h2'>與瑞一李居士書</p><p>屢有書來。曾未覆答。師資心契。諒不我疑。聞在南中。竭力辦公。盡心護法。修持不輟。勸導維殷。此則自行化他。二利並舉。世法佛法。一道齊行。或雁信時通。或口碑傳誦。每一聞見。且慰且欣。因思道無不在。豈分朝野。而修證之際。實有易難。的論修道。出家尚不易。況在家耶。居家<span class='corr'>已</span>難。況居官耶故知即塵勞為佛事。化熱惱作清涼。苟非忍證無生。位登不退。深入如來之室。權現宰官之身者。恐終不免塵緣漸染。而道念日微也。今賢契信向此道未久。便能於衝繁官署。猛切乃爾。非宿善根力。謂之何哉。雖然。猶須痛念三界無安。肉身苦惱。生死路險。人命無常。幸聞佛法。幸生信心。幻境幻緣。隻眼覰破。佛心佛行。赤體儋當。淨業得修且修。宦場可下便下。無少生留戀。無虗棄光陰。務期事辦一生。華開上品。庶幾不負自<span class='corr'>己</span>多生熏習之善願。我佛長劫護念之慈恩。而成一世出世間之勇猛丈夫焉。</p>
</div></div>
<div class='div-w'><a id='mulu30' />
<p class='h1'>No. 1182-D 念佛伽陀<span class='note-inline'>(附)</span></p><p class="byline">嗣法門人　了如等　述錄</p>
<div class='div-w'><a id='mulu31' />
<p class='h2'>教義百偈</p>
<div class="lg regular"><div class='lg-row'>一句彌陀　我佛心要　豎徹五時　橫該八教</div>
<div class='lg-row'>一句彌陀　意旨如何　知音常少　木耳偏多</div>
<div class='lg-row'>一句彌陀　大意分明　蛇生弓影　藥出金瓶</div>
<div class='lg-row'>一句彌陀　名異方便　普攝羣機　旁通一綫</div>
<div class='lg-row'>一句彌陀　開往生門　是多福德　非少善根</div>
<div class='lg-row'>一句彌陀　臨終佛現　四辯親宣　六方共讚</div>
<div class='lg-row'>一句彌陀　成佛標準　以念佛心　入無生忍</div>
<div class='lg-row'>一句彌陀　證三不退　祇此一生　便鋪佛位</div>
<div class='lg-row'>一句彌陀　滿十大願　豈得普賢　錯教了辦</div>
<div class='lg-row'>一句彌陀　白牛駕勁　其疾如風　行步平正</div>
<div class='lg-row'>一句彌陀　如來藏心　水外無浪　器原是金</div>
<div class='lg-row'>一句彌陀　妙真如性　春在華枝　像含古鏡</div>
<div class='lg-row'>一句彌陀　清淨實相　絕議絕思　難名難狀</div>
<div class='lg-row'>一句彌陀　圓融法界　覿體全真　交羅無礙</div>
<div class='lg-row'>一句彌陀　大圓智鏡　身土影含　重重掩映</div>
<div class='lg-row'>一句彌陀　空如來藏　萬法未形　一真絕相</div>
<div class='lg-row'>一句彌陀　圓滿菩提　天更無上　雲不與齊</div>
<div class='lg-row'>一句彌陀　大般涅槃　一輪明月　萬里空寒</div>
<div class='lg-row'>一句彌陀　開般若門　十虗萬法　一口平吞</div>
<div class='lg-row'>一句彌陀　華屋門開　從者裏入　快隨我來</div>
<div class='lg-row'>一句彌陀　入王三昧　似地均擎　如天普葢</div>
<div class='lg-row'>一句彌陀　得大總持　轉一切物　使十二時</div>
<div class='lg-row'>一句彌陀　性本自空　星皆拱北　水盡朝東</div>
<div class='lg-row'>一句彌陀　法界緣起　淨業正因　菩提種子</div>
<div class='lg-row'>一句彌陀　如鏡照鏡　宛轉互含　重疊交暎</div>
<div class='lg-row'>一句彌陀　似空合空　了無痕縫　卻有西東</div>
<div class='lg-row'>一句彌陀　一大藏經　縱橫文彩　絕待幽靈</div>
<div class='lg-row'>一句彌陀　一大藏律　瞥爾淨心　戒波羅蜜</div>
<div class='lg-row'>一句彌陀　一大藏論　當念心開　慧光如噴</div>
<div class='lg-row'>一句彌陀　一藏祕密　發本神通　具大威力</div>
<div class='lg-row'>一句彌陀　渾全大藏　戒定慧光　流出無量</div>
<div class='lg-row'>一句彌陀　繩本是麻　奈何不會　翻疑作蛇</div>
<div class='lg-row'>一句彌陀　罕聞罕睹　影現鏡林　響宣天鼓</div>
<div class='lg-row'>一句彌陀　無可譬喻　古鏡當臺　水銀墮地</div>
<div class='lg-row'>一句彌陀　老婆心苦　運萬斛舟　發千鈞弩</div>
<div class='lg-row'>一句彌陀　明明是有　四辯八音　婆心苦口</div>
<div class='lg-row'>一句彌陀　的的是無　鎔他萬像　入我洪鑪</div>
<div class='lg-row'>一句彌陀　亦無亦有　夢裏山川　鏡中華柳</div>
<div class='lg-row'>一句彌陀　非有非無　捺著便轉　水上壺盧</div>
<div class='lg-row'>一句彌陀　第一義諦　尚超百非　豈落四句</div>
<div class='lg-row'>一句彌陀　妙圓三諦　最清涼池　大猛火聚</div>
<div class='lg-row'>一句彌陀　得大自在　轉變聖凡　融通世界</div>
<div class='lg-row'>一句彌陀　有功者賞　王膳盈前　髻珠在掌</div>
<div class='lg-row'>一句彌陀　里仁為美　居卜來歸　枯樁非鬼</div>
<div class='lg-row'>一句彌陀　非難非易　九品蓮華　一生心力</div>
<div class='lg-row'>一句彌陀　就路還家　可惜癡人　棄金擔麻</div>
<div class='lg-row'>一句彌陀　橫出娑婆　儞信不及　吾末如何</div>
<div class='lg-row'>一句彌陀　歸元捷徑　緊要資糧　唯信願行</div>
<div class='lg-row'>一句彌陀　要在信深　蓮芽九品　抽自此心</div>
<div class='lg-row'>一句彌陀　要在願切　寸心欲焚　雙目流血</div>
<div class='lg-row'>一句彌陀　要在行專　單提一念　斬斷萬緣</div>
<div class='lg-row'>一句彌陀　誓成片段　拌此一生　作箇閒漢</div>
<div class='lg-row'>一句彌陀　只恁麼念　百八輪珠　綫斷重換</div>
<div class='lg-row'>一句彌陀　不急不緩　心口一如　歷歷而轉</div>
<div class='lg-row'>一句彌陀　愈多愈好　如人學射　久習則巧</div>
<div class='lg-row'>一句彌陀　攝心密持　如人飲水　冷煖自知</div>
<div class='lg-row'>一句彌陀　譬猶掘井　就下近泥　價廉工省</div>
<div class='lg-row'>一句彌陀　類如鑽火　木煖煙生　暫停不可</div>
<div class='lg-row'>一句彌陀　全身頂戴　人命無常　光陰不再</div>
<div class='lg-row'>一句彌陀　如救頭然　盡十分力　期上品蓮</div>
<div class='lg-row'>一句彌陀　妙圓止觀　寂寂惺惺　無雜無間</div>
<div class='lg-row'>一句彌陀　險路砥平　直抵寶所　不住化城</div>
<div class='lg-row'>一句彌陀　如水清珠　紛紜雜念　不斷自無</div>
<div class='lg-row'>一句彌陀　頓入此門　金翅擘海　直取龍吞</div>
<div class='lg-row'>一句彌陀　塵緣自斷　師子遊行　驚散野干</div>
<div class='lg-row'>一句彌陀　驀直念過　一踏到底　香象渡河</div>
<div class='lg-row'>一句彌陀　無相心佛　國土莊嚴　更非他物</div>
<div class='lg-row'>一句彌陀　無為大法　日用單提　劒離寶匣</div>
<div class='lg-row'>一句彌陀　無漏真僧　雪山藥樹　險道明燈</div>
<div class='lg-row'>一句彌陀　滿檀那度　裂破慳囊　掀翻寶聚</div>
<div class='lg-row'>一句彌陀　滿尸羅度　都攝六根　圓淨三聚</div>
<div class='lg-row'>一句彌陀　滿羼提度　二我相空　無生忍悟</div>
<div class='lg-row'>一句彌陀　滿毗梨度　不染纖塵　直踏玄路</div>
<div class='lg-row'>一句彌陀　滿禪那度　現諸威儀　藏甚枯樹</div>
<div class='lg-row'>一句彌陀　滿般若度　境寂心空　雲開月露</div>
<div class='lg-row'>一句彌陀　想寂思專　未離忍土　<span class='corr'>已</span>坐寶蓮</div>
<div class='lg-row'>一句彌陀　一朵寶蓮　唯心之妙　法爾如然</div>
<div class='lg-row'>一句彌陀　一朵寶蓮　凡情不信　亦宜其然</div>
<div class='lg-row'>一句彌陀　一朵寶蓮　決定不信　真箇可憐</div>
<div class='lg-row'>一句彌陀　一朵寶蓮　直饒不信　<span class='corr'>已</span>染識田</div>
<div class='lg-row'>一句彌陀　宏通敢惰　入大悲室　坐法空座</div>
<div class='lg-row'>一句彌陀　無盡寶藏　八字打開　普同供養</div>
<div class='lg-row'>一句彌陀　斷諸煩惱　全佛全心　一了百了</div>
<div class='lg-row'>一句彌陀　滅除定業　赫日輕霜　洪爐片雪</div>
<div class='lg-row'>一句彌陀　能空苦報　世界根身　即粗而妙</div>
<div class='lg-row'>一句彌陀　圓轉三障　即惑業苦　成祕密藏</div>
<div class='lg-row'>一句彌陀　解難解冤　慈光共仰　法喜均沾</div>
<div class='lg-row'>一句彌陀　報未報恩　裂纏緜網　入解脫門</div>
<div class='lg-row'>一句彌陀　空諸惡趣　萬德洪名　那容思議</div>
<div class='lg-row'>一句彌陀　機逗人天　參差三輩　掩暎九蓮</div>
<div class='lg-row'>一句彌陀　化兼小聖　回狹劣心　向無上乘</div>
<div class='lg-row'>一句彌陀　超然無礙　文殊普賢　大人境界</div>
<div class='lg-row'>一句彌陀　微妙難思　唯佛與佛　乃能知之</div>
<div class='lg-row'>一句彌陀　列祖奉行　馬鳴造論　龍樹往生</div>
<div class='lg-row'>一句彌陀　因緣時節　異香常聞　蓮社創結</div>
<div class='lg-row'>一句彌陀　利大象龍　永明禪伯　智者教宗</div>
<div class='lg-row'>一句彌陀　感應非輕　少康化佛　善導光明</div>
<div class='lg-row'>一句彌陀　有教無類　雄俊入冥　惟恭滅罪</div>
<div class='lg-row'>一句彌陀　是無上禪　一生事辦　曠劫功圓</div>
<div class='lg-row'>一句彌陀　理非易會　百偈俄成　三尊加被</div>
</div></div>
<div class='div-w'><a id='mulu32' />
<p class='h2'>宗乘百偈</p>
<div class="lg regular"><div class='lg-row'>一句彌陀　五宗公案　八裂七華　不勞判斷</div>
<div class='lg-row'>一句彌陀　指向上路　不可言傳　直須神悟</div>
<div class='lg-row'>一句彌陀　切忌莽鹵　瓜徹蒂甜　瓠連根苦</div>
<div class='lg-row'>一句彌陀　何敢相嘲　合取狗口　打折驢腰</div>
<div class='lg-row'>一句彌陀　現成公案　但辦肯心　必不相賺</div>
<div class='lg-row'>一句彌陀　正好活埋　拗折竹杖　燒卻草鞋</div>
<div class='lg-row'>一句彌陀　死了未燒　佛曾有約　天不須招</div>
<div class='lg-row'>一句彌陀　莫問宗教　未擲藤條　先焚疏鈔</div>
<div class='lg-row'>一句彌陀　計甚易難　三條竹蔑　七箇蒲團</div>
<div class='lg-row'>一句彌陀　拳拳牢執　捏鐵稱錘　出黃金汁</div>
<div class='lg-row'>一句彌陀　親切受持　一牛飲水　五馬不嘶</div>
<div class='lg-row'>一句彌陀　念來便好　不用分疏　耑蒙合道</div>
<div class='lg-row'>一句彌陀　悟機尤妙　念極情忘　寒灰豆爆</div>
<div class='lg-row'>一句彌陀　誰知如此　百丈鼻頭　雲門足指</div>
<div class='lg-row'>一句彌陀　正好轉身　山盡無路　谿回有邨</div>
<div class='lg-row'>一句彌陀　踏上頭關　水不是水　山依舊山</div>
<div class='lg-row'>一句彌陀　萬重關透　佛手驢脚　面皮多厚</div>
<div class='lg-row'>一句彌陀　格外宗通　泥牛吼月　木馬嘶風</div>
<div class='lg-row'>一句彌陀　三玄三要　除卻楊修　阿誰知妙</div>
<div class='lg-row'>一句彌陀　天然五位　只為分明　卻難領會</div>
<div class='lg-row'>一句彌陀　全賓全主　師子咬人　鵝王擇乳</div>
<div class='lg-row'>一句彌陀　四重料揀　收放卷舒　頂門有眼</div>
<div class='lg-row'>一句彌陀　四種藏鋒　巖頭去後　誰善斯宗</div>
<div class='lg-row'>一句彌陀　藏身無跡　此意誰知　華亭空憶</div>
<div class='lg-row'>一句彌陀　本分禪宗　橫擔楖栗　直入千峰</div>
<div class='lg-row'>一句彌陀　密轉不<span class='corr'>已</span>　自<span class='corr'>己</span>山河　山河自<span class='corr'>己</span></div>
<div class='lg-row'>一句彌陀　大有來由　暗中書字　窗裏出牛</div>
<div class='lg-row'>一句彌陀　誰善舉揚　龜毛拂短　兔角杖長</div>
<div class='lg-row'>一句彌陀　六八宏願　冷便穿衣　飢來喫飯</div>
<div class='lg-row'>一句彌陀　是何宗旨　雪峰輥毬　天龍竪指</div>
<div class='lg-row'>一句彌陀　得要明宗　攬草成藥　破壁飛龍</div>
<div class='lg-row'>一句彌陀　全機勘破　勝金剛王　超木上座</div>
<div class='lg-row'>一句彌陀　舊案全翻　喝退臨濟　棒走德山</div>
<div class='lg-row'>一句彌陀　法身向上　如何若何　徒勞讚謗</div>
<div class='lg-row'>一句彌陀　一點靈明　無星稱上　兩頭恰平</div>
<div class='lg-row'>一句彌陀　一箇主翁　若然兩物　用著融通</div>
<div class='lg-row'>一句彌陀　坐鎮寰宇　燒返魂香　擊塗毒鼓</div>
<div class='lg-row'>一句彌陀　切莫顢頇　月圓當戶　日出連山</div>
<div class='lg-row'>一句彌陀　重新指點　拽下禪牀　未是正眼</div>
<div class='lg-row'>一句彌陀　成羣合夥　覰井覰驢　是渠是我</div>
<div class='lg-row'>一句彌陀　居不待卜　盜入賊家　僧投寺宿</div>
<div class='lg-row'>一句彌陀　父子投機　慈顏咫尺　愧久背違</div>
<div class='lg-row'>一句彌陀　君臣道合　聖德天淵　慚難報答</div>
<div class='lg-row'>一句彌陀　且淺商量　薰風南來　殿閣微涼</div>
<div class='lg-row'>一句彌陀　子細商量　心外無法　東土西方</div>
<div class='lg-row'>一句彌陀　的當商量　店中焚被　庫下賣薑</div>
<div class='lg-row'>一句彌陀　含靈普育　日麗山川　春榮草木</div>
<div class='lg-row'>一句彌陀　九品蓮華　種豆得豆　種瓜得瓜</div>
<div class='lg-row'>一句彌陀　九品蓮華　布帛非儉　錦繡非奢</div>
<div class='lg-row'>一句彌陀　九品蓮華　故鄉作客　別國為家</div>
<div class='lg-row'>一句彌陀　九品蓮華　壺盧架上　卻結冬瓜</div>
<div class='lg-row'>一句彌陀　曾聞多觜　雁過長空　影沈寒水</div>
<div class='lg-row'>一句彌陀　今重告語　生實不生　去決定去</div>
<div class='lg-row'>一句彌陀　念者為誰　會得了也　猶欠鍼錐</div>
<div class='lg-row'>一句彌陀　撥塵見佛　佛亦是塵　塵是何物</div>
<div class='lg-row'>一句彌陀　於意云何　兩段不同　收歸上科</div>
<div class='lg-row'>一句彌陀　願樂欲聞　草木真香　山水清音</div>
<div class='lg-row'>一句彌陀　惟德是馨　山不在高　水不在深</div>
<div class='lg-row'>一句彌陀　別啟玄關　一般雲月　各自谿山</div>
<div class='lg-row'>一句彌陀　是殺人刀　當場拈起　鬼哭神嘷</div>
<div class='lg-row'>一句彌陀　是活人劒　略露鋒鋩　龍騰豹變</div>
<div class='lg-row'>一句彌陀　轟雷掣電　法眼卷簾　三平斷案</div>
<div class='lg-row'>一句彌陀　臨機自由　芭蕉拄杖　黃龍拳頭</div>
<div class='lg-row'>一句彌陀　不用曉曉　但歸山去　自有柴燒</div>
<div class='lg-row'>一句彌陀　頗深意致　買石雲饒　移華蜨至</div>
<div class='lg-row'>一句彌陀　說山中話　六月松風　人間無價</div>
<div class='lg-row'>一句彌陀　安樂故土　胡不歸來　閙市有虎</div>
<div class='lg-row'>一句彌陀　轉身就父　無計承歡　何敢背忤</div>
<div class='lg-row'>一句彌陀　法本常住　綠樹啼鶯　動便飛去</div>
<div class='lg-row'>一句彌陀　不勞融貫　心佛眾生　本來一串</div>
<div class='lg-row'>一句彌陀　佛眼難窮　通身緜密　八面玲瓏</div>
<div class='lg-row'>一句彌陀　<img src='../images/X62p0350_01.gif' alt='X62p0350_01.gif' />字三點　喚破沙盆　作正法眼</div>
<div class='lg-row'>一句彌陀　千車同軌　王庫寶刀　祖庭真髓</div>
<div class='lg-row'>一句彌陀　坐大寶蓮　彌勒非後　釋迦不前</div>
<div class='lg-row'>一句彌陀　全心相委　似金博金　如水投水</div>
<div class='lg-row'>一句彌陀　百千卷經　水中鹽味　色裏膠青</div>
<div class='lg-row'>一句彌陀　常寂滅相　時至華開　鶯啼柳上</div>
<div class='lg-row'>一句彌陀　是究竟道　下士聞之　呵呵大笑</div>
<div class='lg-row'>一句彌陀　殊非草草　救取丹霞　喚回趙老</div>
<div class='lg-row'>一句彌陀　萬古空平　當人面目　大地眾生</div>
<div class='lg-row'>一句彌陀　明珠走盤　看則有分　道即應難</div>
<div class='lg-row'>一句彌陀　豐儉隨家　香巖錐子　真淨袈裟</div>
<div class='lg-row'>一句彌陀　建大法幢　寰中道契　化外魔降</div>
<div class='lg-row'>一句彌陀　震大法雷　臥龍奮迅　蟄戶洞開</div>
<div class='lg-row'>一句彌陀　吹大法<span class='corr'>蠃</span>　木童撫掌　石女高歌</div>
<div class='lg-row'>一句彌陀　擊大法鼓　日月停輪　山河起舞</div>
<div class='lg-row'>一句彌陀　無邊眾生　同時度竟　豈待更稱</div>
<div class='lg-row'>一句彌陀　無盡煩惱　輥成一團　全身靠倒</div>
<div class='lg-row'>一句彌陀　無量法門　慈氏樓閣　武陵桃源</div>
<div class='lg-row'>一句彌陀　無上佛道　不許夜行　投明須到</div>
<div class='lg-row'>一句彌陀　且不是佛　名本非名　物原無物</div>
<div class='lg-row'>一句彌陀　何止唯心　山自高高　水自深深</div>
<div class='lg-row'>一句彌陀　心佛雙彰　兩輪互照　一統無疆</div>
<div class='lg-row'>一句彌陀　心佛兩亡　水歸滄海　雲去帝鄉</div>
<div class='lg-row'>一句彌陀　離見超情　水清月現　印壞文成</div>
<div class='lg-row'>一句彌陀　恰有明證　趙州狗子　卻無佛性</div>
<div class='lg-row'>一句彌陀　宗提格外　劫火洞然　者箇也壞</div>
<div class='lg-row'>一句彌陀　道出大方　寂光有相　佛性無常</div>
<div class='lg-row'>一句彌陀　人人知有　從東過西　進前叉手</div>
<div class='lg-row'>一句彌陀　大家委悉　向下文長　付於來日</div>
</div></div>
<ul class="">
<li>一信生必有死<span class="note-inline">(普天之下。從古至今。曾無一人逃得)</span>。</li>

<li>二信人命無常<span class="note-inline">(出息雖存。入息難保。一息不來。即為後世)</span>。</li>

<li>三信輪回路險<span class="note-inline">(一念之差。便墮惡趣。得人身如爪上土。失人身者如大地土)</span>。</li>

<li>四信苦趣時長<span class="note-inline">(三途一報五千劫。再出頭來是幾時)</span>。</li>

<li>五信佛語不虗<span class="note-inline">(此日月輪。可令墮落。妙高山王。可使傾動。諸佛所言。無有異也)</span>。</li>

<li>六信實有淨土<span class="note-inline">(如今娑婆無異。的的現有)</span>。</li>

<li>七信願生即生<span class="note-inline">(<span class="corr">己</span>今當願。<span class="corr">己</span>今當生。經有明文。豈欺我哉)</span>。</li>

<li>八信生即不退<span class="note-inline">(境勝緣強。退心不起)</span>。</li>

<li>九信一生成佛<span class="note-inline">(壽命無量。何事不辦)</span>。</li>

<li>十信法本唯心<span class="note-inline">(唯心有具造二義。如上諸法。皆我心具。皆我心造)</span>。</li>
</ul><p style="margin-left:2em">信佛語故。則造後四。不信佛語。但造前四。故深信佛言。即深信自心也。修淨業者。能具此十種信心。其樂土之生。如操左<span class='corr'>券</span>而取故物。夫何難之有。</p>
<p style="margin-left:2em">甲子七月訥堂道人書</p>
</div>
<div class='div-xu'><a id='mulu33' />
<p class='h1'>No. 1182-E 徹悟禪師行略</p><p>師諱際醒。字徹悟。一字訥堂。又號夢東。京東豐潤縣人。俗姓馬。父諱萬璋。母高氏。師幼而穎異。長喜讀書。經史羣籍。靡弗<span class='corr'>采</span>覧。二十二歲。因大病。悟幻質無常。發出世志。病<span class='corr'>已</span>。至房山縣。投三聖菴榮池老宿薙髮。越明年。詣岫雲寺恒實律師圓具。次年。聞香界寺隆一法師開演圓覺。師預會焉。晨夕研詰。精求奧義。遂悟圓覺全經大旨。復依增壽寺慧岸法師。聽講相宗。妙得其要。後歷心華寺徧空法師座下。聽法華楞嚴金剛等經。圓解頓開於性相二宗三觀十乘之旨。了無滯礙。乾隆三十三年冬。參廣通粹如純翁。明向上事。師資道合。乃印心焉。是為臨濟三十六世。磬山七世也。三十八年。粹翁遷萬壽寺。師繼席廣通。率眾參禪。䇿厲後學。津津不倦。十四年如一日。聲馳南北。宗風大振。每憶永明延壽禪師。乃禪門宗匠。尚歸心淨土。日課十萬彌陀。期生安養。況今末代。尤宜遵承。遂捿心淨土。主張蓮宗。日限尺香晤客。過此惟禮拜持念而<span class='corr'>已</span>。五十七年。遷覺生寺。住持八年。百廢盡舉。於淨業堂外。別立三堂。曰涅槃。曰安養。曰學士。俾老病者有所依託。初學者便於誦習。師於禪淨宗旨。皆深造其奧。律<span class='corr'>己</span>甚嚴。望人甚切。開導說法。如瓶瀉雲興。與眾精修。蓮風大扇。遐邇仰化。道俗歸心。當時法門為第一人。嘉慶五年。退居紅螺山資福寺。以期終歲。衲子依戀追隨者眾。師為法為人。心終無厭。遂復留眾。俄成叢席。擔柴運水。泥壁補屋。一飲一飡。與眾共之。如是者又十年。十五年二月。詣萬壽寺。埽粹祖塔。辭諸山外護。屬曰。幻緣不久。人世非常。虗生可惜。各宜努力念佛。他年淨土好相見也。三月。還山。命預辦茶毗事物。十月十七日。集眾付院務。命弟子松泉領眾住持。誡曰。念佛法門。三根普被。無機不收。吾數年來。與眾苦心建此道場。本為接待方來。同修淨業。凡吾所立規模。永宜遵守。不得改弦易轍。庶不負老僧與眾一片苦心也。臨示寂半月前。覺身微疾。命大眾助稱佛號。見虗空中幢旛無數。自西而來。乃告眾曰。淨土相現。吾將西歸矣。眾以住世相勸。師曰。百年如寄。終有所歸。吾得臻聖境。汝等當為師幸。何苦留耶。十二月十六日。命監院師貫一設涅槃齋。十七日申刻。告眾曰。吾昨<span class='corr'>已</span>見文殊觀音勢至三大士。今復蒙佛親垂接引。吾今去矣。眾稱佛號愈厲。師面西端坐合掌曰。稱一聲洪名。見一分相好。遂手結彌陀印。安詳而逝。眾聞異香浮空。供奉七日。面貌如生。慈和豐滿。髮白變黑。光潤異常。二七入龕。三七茶毗。獲舍利百餘粒。門弟子遵遺命。請靈骨葬於普同塔內。師生於乾隆六年十月十四日未時。終於嘉慶十五年十二月十七日申時。世壽七十。僧臘四十九。法臘四十有三。所著有示禪教律念佛伽陀行於世。嘉慶十七年壬申。九月既望。有師之弟子惺聰者。持師行實。請述於余。余與師相契有年。素蒙開誨。啟廸良多。師真過量人也。六根通利。解悟超常。既具辯才。兼持苦行。終始如一。余所目覩。故此述不容一字假飾。愧余不文。特質言之以傳信云爾。</p>
<p>拈華寺慕蓮杜多體寬通申敬述</p>
</div>
<p class='juan'>徹悟禪師語錄卷下<span class='note-inline'>(終)</span></p>
</div><!-- end of div[@id='body'] -->
</body></html>