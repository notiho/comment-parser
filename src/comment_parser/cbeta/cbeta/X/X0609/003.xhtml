<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經大意</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />法華大意卷下</p><p class="byline">廣陵寶城寺沙門　無相　說</p><p class="byline">吳興天池沙門　法聚　較正</p><p class="byline">長水平林居士葉祺胤　重較</p>
<div class='div-other'><a id='mulu12' />
<div class='div-orig'><p>玅法蓮華經第三藥草喻品第五</p>
</div>
<div class='div-commentary'><p style="margin-left:1em">此一品經。大意言諸佛大聖人所談之道是一。眾人本具之性是一。但眾人所立之志不同。所領會之意不同。所進修之久近勤怠淺深迷悟亦皆不同。所以證果有小乘中乘大乘之不同也。非佛道有不同。人性有不同者也。故迦葉等四子信解之後。佛乃喻如一雨所霑。一地所產。而若草木各各榮茂。有萬不同。非雨施有不同。地有不同。乃草木各稟受不同者也。舉如意云。會麼。若於此會得。青青翠竹總是真如。鬱鬱黃華無非般若。牕前草是自家意思。園中竹即佛祖玄機。其或不然。須向靜室中與蒲團打合。將三十年工夫專專看個一歸何處。忽爾桶箍自爆。當大悟云。元來十方大聖人與自<span class='corr'>己</span>共箇鼻孔舊矣。若更遲疑。聽說山偈。翠竹黃華真面目。春風元沒兩般心。既能直下知端的。葉底枝頭總玅音。問曰。如何是春風元沒兩般心。師曰。聽說山偈。大包無外細無內。此理人人不用猜。我許趙州談祖意。庭前栢樹是西來。曰恁麼則頭頭上顯物物上明不須疑也。師曰。更聽山偈。道體既然充宇宙。目前無法不真如。等閑拈起一莖草。即是蓮華七軸書。</p>
</div>
<div class='div-orig'><p>復講。</p>
</div>
<div class='div-commentary'><p style="margin-left:1em">唯有如來如實見之。明了無礙。大聖人之心大而無外。以大而無外故。盡虗空界之國土風境人物。巨細升沉。無不見其邊際了然明白。大聖人之心細而無內。以細而無內故。盡心性之玄微。奧玅神聖。無不知其念慮洞然明徹。以盡知念慮故。上而諸佛之性覺。下而眾生之性欲。前而往古之劫名始初。後而來今之年號終窮。無有不知其精微者也。以盡見其形狀故。大而天地之圓偏廣狹。小而塵芥之起止聚散。無有不見其的實者也。故華嚴楞嚴方廣大集答諸弟子所問。或世界。或情欲。或半提。或究竟。了無罣礙。故曰如實見之明了無礙。非若拘於一日月所周旋之天地為究竟。止於一元會所該攝之年歲為極則。如以一元會所該攝之年歲為極則。須悟此一元會之先却是何時。以一日月所周旋之天地為究竟。須悟一日月外果是何境。如此自參。必當自識大聖人之知見。竪窮橫遍。無不到於至處。舉如意云。會麼。若於此會得。撮塵雖與天地同體。而實小大逈殊。燈燭雖與日月同明。而實廣狹遼遠。其或不然。請聽山偈。上天下地中人物。億萬斯年幾佛生。唯佛人中為至聖。出言句句盡成經。問曰。如何是句句成經一句。師曰。信則龍女頓成佛。不信善星遭陷墜。曰恁麼則佛語真實當奉行而莫違。曰佛言真實便當學。不學為人成大錯。我見多少遠佛人。眼前事事強摸索。</p>
</div></div>
<div class='div-other'><a id='mulu13' />
<div class='div-orig'><p>授記品第六</p>
</div>
<div class='div-commentary'><p style="margin-left:1em">授記者。乃大聖人付授記莂。保其人於千萬年劫之後。還如今日之言。無少更變也。葢當人有真信真向。而夙習未忘。故至聖有真見真知。而保必成就。此為佛之能事。悟道之極功。非佛不能。非悟莫及。以世間庶聖預知。不過千年萬年尚不知其的實。以世間穎悟篤守者。不過一生兩生尚有昧其根本。何得知人於百千萬億劫之後。更千百萬億劫。了了分明。不失今日之言。何得領人之命百千萬億生之後。更有千萬億生。一一洞徹。還得今日之記。大哉授記。非大聖人而不能。非真悟者而不獲。真悟者何。悟自<span class='corr'>己</span>玅性大而無外細而無內前而無始後而無終。大聖者何。證自<span class='corr'>己</span>玅性後而無終前而無始細而無內大而無外。以證其後也無終。其前也無始。故前後際斷。成一心也。以悟其細也無內。其大也無外。故小大情空。圓一性矣。以圓一性故。自絕生佛之假名。雖百千萬億之變遷。可類浮雲於天。於天何損益乎。以成一心故。自無自他之影迹。雖百千萬億劫之久遠。可比虗泡於海。於海何加減乎。故曰識得一。萬事畢。更何疑哉。舉如意云。會麼。若於此會得。會古今於一念。收剎海於毫端。却是人人固有。不難之事。其或不然。聽說山偈。一年三百零六旬。日日皆是此心覺。若是此心果有遷。<span class='corr'>已</span>隨三百六旬錯。問曰。如何是<span class='corr'>已</span>隨三百六旬錯。師曰。食飯不知食飯者。著衣不識著衣人。曰恁麼則六根門首無人會。惹得胡僧特地來。師曰。伶俐闍黎。堪領佛記。</p>
</div></div>
<div class='div-other'><a id='mulu14' />
<div class='div-orig'><p>化城喻品第七</p>
</div>
<div class='div-commentary'><p style="margin-left:1em">此一品經。申說諸佛開權顯實之大意。葢法周譬喻。既悟一佛乘。如登寶所。恐下根生退。自謂機小而莫及。故引化城喻以曉之。化城。乃化作不實之城。以止息退墮機小之眾耳。既得止息。進力漸生。乃滅化城。復使其進。務到寶所。如佛知人不堪大法。權以變粗形為玅質。易短壽作長年。以漸教之。人心既純。復說大法。令悟本來是佛。此品又謂之因緣周者。謂佛為我等故。曾於往昔經無量劫。以此玅經教化我等。我等今日得聞妙經。若不信。是自昧夙時之正因。亦失見世之好緣者也。舉如意云。會麼。若於此會得。如子見父母。如暗遇燈燭。大通智勝佛却是青州布衫。大聚寶所何別庭前栢樹。仰觀俯察至道縱橫。左顧右盻至神充塞。更說什麼前際後際這邊那邊。其或未然。須向靜室中放下更放下世緣。如紅爐點雪。提起再提起道心。若順水推舟。一旦工夫做熟。當自大悟云。寶所無寶所。成佛非成佛。三千界而物物全真。百萬劫而時時圓覺。到此田地。化城也如空含空。寶所也如鏡照鏡。更何疑哉。請聽山偈。一聲皷響大家聞。却許何人識皷神。識得皷神周徧處。塵塵剎剎是全身。問曰。如何是皷神周徧處。師曰。你還聞麼。曰學人不聞。師曰。你還記得話頭麼。曰學人記不得。師曰。塵塵剎剎是全身。曰請師直捷處道一句看。師曰。聽說山偈。若要直捷莫妄想。妄想恐墮世緣網。須知十方三世間。總是沙門一隻眼。</p>
</div>
<div class='div-orig'><p>爾時大通智勝如來<span class='note-inline'>(至)</span>十二行法輪。</p>
</div>
<div class='div-commentary'><p style="margin-left:1em">此一段經意。大略只是言大通佛既受虔請應機說法。後乃各得悟解。各各成道果。更無他說。然講以悟解為宗。禪以入妙為本。<span class='note-inline'>(某)</span>濫叨講肆。亦辱禪門。試以三轉十二法輪重拈一遍。末以禪家眼目略陳梗槩。夫三轉者。示相轉。勸修轉。作證轉。作證轉者。謂我<span class='corr'>已</span>證。汝亦應證。勸修轉者。示善道路。宜應進學。示相轉者。示四諦法。便知向方。四諦法者。謂苦集滅道四聖諦也。謂之聖諦者。謂此四法皆是大聖人諦實之法也。何以謂之苦。地獄餓鬼畜生三惡趣是也。佛說此三處苦者。以此三處俱受逼迫。不得自在。故名苦諦。何以謂之集。殺盜淫兩舌惡口妄言綺語貪嗔癡十惡是也。佛說此十惡皆是召眾苦之本。故名集諦。何以謂之滅諦。冲虗妙粹清淨常樂是也。佛說此地眾苦不能侵。一靈常寂滅。故名滅諦。何以謂之道諦。三十七品修道名教是也。三十七品者。四念處。四正勤。五根。五力。七覺支。八正道。四如意也。如是三十七品。若講說。入海算沙。總是其體而<span class='corr'>已</span>矣。如是三轉四諦。成十二行法輪。上根一轉即悟。中根二轉乃明。下根必須三轉。舉如意云。會麼。若於此會得。千山勢向嶽邊止。萬派聲歸海上消。佛法世法打成一片。道念情念融作一心。直得無法可說是名說法。其或不然。山僧有偈。但能不作三途業。三十七般法亦空。無事道人常打睡。任他日月自西東。問曰。如何是無事道人。師曰。不除妄想不求真。曰還了得生死也無。師曰。你喚恁麼作生死。曰恁麼則無明實性即佛性。幻化空身即法身。師曰。如是如是。</p>
</div></div>
<div class='div-other'><a id='mulu15' />
<div class='div-orig'><p>五百弟子受記品第八</p>
</div>
<div class='div-commentary'><p style="margin-left:1em">此一品經。佛為下根不悟。說因緣一周明夙。世因緣之事。滿慈子等五百領悟。自述云。元來十方不隔。三世不遷。性本圓明。心本靈妙。但當人拘於根塵之偏。囿於形器之小。舊習不消。所以有成佛不成佛之分。授記不授記之別。豈佛心有揀擇而授記諸子有上下乎。舉如意云。會麼。若於此會得。根塵逈脫。不異消片雪於紅爐。夙習頓空。宛若破輕漚於大海。一即一切。盡乾坤是個法身。一切即一。亘古今通為佛智。其或不然。須要靜中獨獨看個無始無終無內無外的竟是何物。工夫純熟。打成一片。必當自悟云。成佛不成佛。俱是辨空華之濃淡。授記不授記。俱是較兔角之短長。如到此地。繫珠之親。親亦我也。醉酒之我。我亦親也。更何貧苦之可拋。何富貴之可得哉。再聽說偈。一個圓明淨覺心。人人本具是他尋。必蒙授記方成佛。總是將金去換金。問曰。如何是授記方成佛之事。師曰。掀天功業世無對。不得封侯也是閒。曰恁麼則理雖圓具。習要漸消。道總<span class='corr'>已</span>成。還須佛印。師曰。聽說古偈。壯志稜稜鬢未秋。男兒不奮不封侯。翻思清白傳家客。洗耳溪邊不飲牛。曰如是則不除妄想不求真。師曰。一道孤光。洞徹古今。</p>
</div></div>
<div class='div-other'><a id='mulu16' />
<div class='div-orig'><p>授學無學人記品第九</p>
</div>
<div class='div-commentary'><p style="margin-left:1em">此一品經。授記之說。與前授記品說同。學者。明自本性而漸斷惡習。無學者。得悟自性而舊習滅盡。或曰。得悟本性。習惑滅盡。蒙佛授記。將來成大聖人。宜矣。只如纔欲明性理。纔欲斷惡習。亦蒙授記當來成大聖人。理恐非宜。智人答曰。人之本性。性即理也。元無聖凡之名可稱。元無善惡之迹可指。竪窮三際。橫遍十方。但以當人不知。或隨氣稟而有異。或拘習染而自差。所以有學無學二者之名。果能一念回光。復還天性。則無邊惡業直下頓消。無邊功德一時具足。更說什麼學與無學。故永嘉云。證實相。無人法。剎那滅却阿鼻業。若將妄語誑眾生。自招拔舌塵沙劫。舉如意云。會麼。若於此會得。頭頭總是。物物全彰。大而天地。眾而萬物。微而念慮。無不是祖師西來意。無不是七軸蓮華。無不是道人妙用。其或未委。須向靜中參句萬法歸一一歸何處。工夫久久當自覺悟。十世古今始終不離於當念。無邊剎海自他不隔於毫端。乃自家舊物耳。再聽說偈。夙習未消須要滅。習消學滅總虗言。人言有水皆涵月。我道無雲便是天。問曰。如何是無雲便是天。師曰。聽說山偈。圓明覺體本如然。昧者不知道有言。既肯迷雲都掃盡。緣何不是大青天。曰恁麼則但離妄緣。即如如佛。師曰。闍黎如此。大家迴向。</p>
</div></div>
<div class='div-other'><a id='mulu17' />
<div class='div-orig'><p>法師品第十<span class='note-inline'>(講品名至三菩提兩段)</span></p>
</div>
<div class='div-commentary'><p style="margin-left:1em">此一品經。推尊弘法之足以為天人師。聞法之人亦必成佛無疑。故曰法師品。<span class='note-inline'>(再舉)</span>爾時世尊因藥王菩薩至三菩提。此一段經。廣記二乘八部四眾但聞妙經皆得成佛無疑者也。<span class='note-inline'>(再舉)</span>佛告藥王至三菩提記。此一章經。特記濁惡之時聞此妙經。乃至一句。一念隨喜。亦得受佛尊記。然此妙經。即人人自性之理。以人人自性元與十方大聖人無少間隔。以無少間隔。故聖人間出。闡揚至道。莫不皆指此性廣無涯際壽無終始萬善圓具萬理圓通本來是佛者也。以人不明此性。故於此性上起人我見。其見既萌則萬別千差之取舍憎愛。如奔蟻旋磨無有了期。以不悟此心。故於此性上生逆順情。其情既立。則萬種千般之喜怒哀樂似老象溺泥無有出日。良可嘆也。故吾佛大聖人。以四生同體之仁。以萬類同知之智。生大憐愍。演此妙經。直指人人本具妙性本與十方大聖人了無毫髮間隔。欲令人人一同悟入。復元來田地者也。如是。只恐不聞不信。但聞但信。將來成佛。如麵作餅。如白受<span class='corr'>采</span>。豈難事哉。舉如意云。會麼。若於此會得。全身領荷。萬物一馬也。何真何假。天地一指也。孰是孰非。其或躊蹰。山僧有偈。當人只恐信不篤。信得篤時心即佛。如施五彩白紙中。不須百樣功勞碌。問曰。經云若聞一句亦得當來作佛。未審學人還成佛否。師曰。你道那個不是佛。曰恁麼則人人本具。個個圓成。師曰。闍黎若是更躊蹰。江北江南問王老。</p>
</div>
<div class='div-orig'><p>若復有人<span class='note-inline'>(至)</span>生此人間。</p>
</div>
<div class='div-commentary'><p style="margin-left:1em">此一章經。科家謂之推尊其人。謂惟六種法師也。六種法師者。一受持經。謂領受妙道。永無退失者也。二對本讀經。謂尊道而行。不越毫髮者也。三離本唱誦。謂熟於斯道。左右逢源者也。四為人解說。謂<span class='corr'>己</span>道既得。以道化人者也。五書寫流通。謂道德既明。萬人取法者也。六供養經卷。謂以道自重。備修眾善者也。然俱稱為法師者。此六種人。皆可為人中模範。海內舟航。堪當恭敬。或曰。佛特推尊之者何。葢此妙經即人人本具之至理。以理不明故。經無量百千劫。於生死海頭出頭沒。無有盡日。今若得聞此經。則經理昭然而不昧。至道條然而不亂。以不亂故。折旋俯仰。皆合先聖威儀。以不昧故。念慮語言。皆是先佛玄妙。玄妙既與先佛相符。威儀又與先聖無異。烏得不以法師稱之。特推尊於眾人之上者哉。舉如意云。會麼。若於此會得。俯仰皆是妙經。鳶也宣揚。魚也宣揚。左右無非妙道。柴也書寫。水也書寫。其或不然。須向靜中看個喜怒哀樂的主人翁畢竟是何面孔。忽地悟來。便不受人瞞。元來如此。元來如此。如若再疑。山僧有偈。竹翠華黃總妙經。讀經真眼許誰明。今朝山野午拈拂。昔日瞿曇曉見星。向上有關時打透。現前無道不圓成。當人於此真能領。萬古天人師可稱。問曰。今朝山野午拈拂一句學人不會。師曰。今日將午。山僧講經。手拈拂子。有什麼不會。曰恁麼則運水搬柴。拈匙舉筋。無不是祖師的的大意也。師曰。金屑雖貴。落眼成塵。曰如何是直捷一句。請師對眾宣揚。師曰。你肯念佛。無人掩住你口。</p>
</div>
<div class='div-orig'><p>藥王若有人<span class='note-inline'>(至)</span>其罪甚重。</p>
</div>
<div class='div-commentary'><p style="margin-left:1em">藥王若有人問至必得作佛。此兩句經。言必得作佛之義。再舉何以故若善男子至種種供養者。此一篇經。言六種法師皆當以佛供養而供養之。以其成佛必矣。再舉藥王當知至廣演此經。此一行經。言如上六種法師皆再來菩薩也。再舉若是善男子至廣為人說。此一段經。極讚說經功德。再舉藥王若有惡人至其罪甚重。此數句經。極稱妙經毀之者其罪甚重。<span class='note-inline'>(某)</span>才雖不敏。悟亦有宗。敢以毀佛毀經之罪輕重。拈一遍看。葢諸佛居殊方之國。妙經即當人之妙心也。故毀經是毀自<span class='corr'>己</span>之心。雖一言而難懺。罵佛乃罵殊方之佛。故惟年久而可消。甚矣欺心之去道。小則墮貪瞋痴之三惡。大乃積殺盜等之萬愚。或狹隘而崇尚偏真。或圓融而輕慢小善。或是一<span class='corr'>己</span>之一而不知一之至一。或執一<span class='corr'>己</span>之中而不知中之大中。皆所謂自欺自心而毀妙經者也。心既無始無終。罪亦無休無歇。豈不然乎。舉如意云。會麼。若於此會得。不可毀。不可讚。體若虗空勿厓岸。其或不然。須向靜中看得能看經者竟是何物。於此有悟。當自覺云。天地之塞吾其體。天地之帥吾其性。民吾同胞。妙蓮華。字字分明。物吾與也。蓮華妙。行行顯露。或再有疑。山僧有偈。自心即是妙蓮華。頃刻迷來有萬差。劍樹刀山高岌岌。鑊湯爐炭苦牙牙。披毛戴角輪迴久。冐暑衝寒歲月賖。切忌等閒開口謗。忙忙何日是歸家。問曰。如何是不毀妙經一句。師曰。諸惡莫作。眾善奉行。</p>
</div>
<div class='div-orig'><p>藥王其有讀法華經<span class='note-inline'>(至)</span>三菩提故。</p>
</div>
<div class='div-commentary'><p style="margin-left:1em">此一段經。吾佛大聖人滿口極稱讀誦此妙經之人。且道佛語誠實。而滿口極稱。其必有意。<span class='note-inline'>(某)</span>學雖不廣。見則頗真。試以此經深處略發揚看。夫妙經所詮之廣大。即當人自性之廣大。妙經所詮之義理。即當人自性之義理。妙經該始該終而貫徹古今。即當人自性該始該終而貫徹古今。妙經通真通俗而圓融物我。即當人自性通真通俗而圓融物我。良以當人不悟自性。於自性圓融之地生物我見。此見既生。六十二見。乃至萬差。輪迴不<span class='corr'>已</span>。良以當人不悟自性。於自性貫徹之地立藩籬界。此界既立。萬八千界。乃至無量。區域何窮。嗚呼。不有大聖人演此妙經。直指妙性。使人人頓悟。則藩籬之重重。何日而徹。輪迴之輥輥。何日而休。今既聞此妙性有如是之廣大。有如是之義理。有如是之貫徹。有如是之圓融。則其聞經之人。成佛必矣。佛無二佛。烏得見性之人不為佛所荷擔。性唯一性。豈曰聞經之人不堪如佛恭敬。舉如意云。會麼。若於此會得。如室中之暗。縱百千年。燈能頓破而皆明。如海上之波縱千萬尺。風能頓息而皆水。其或不然。山僧有偈。波即是水。燈即是火。伶俐高人。再莫問我。問曰。既是聞此妙經皆得成佛。且道今日說法。有幾人成佛。師曰。會麼。曰不會。師曰。闍黎早<span class='corr'>已</span>成佛。只是不知。曰知則如何。師曰。無明實性即佛性。幻化空身即法身。</p>
</div>
<div class='div-orig'><p>爾時世尊欲重宣此義<span class='note-inline'>(至)</span>法華最第一。</p>
</div>
<div class='div-commentary'><p style="margin-left:1em">此六十四句頌。大意只是尊尚此經。又是重拈前尊尚之意。所以佛於此經極口稱讚。欲人盡心敬奉者何。葢人有一人之人。有萬人之人。有天下人之人。佛乃天下人之人。人莫能識也。道有一事之道。有一生之道。有始終究竟之道。此經乃終始究竟之妙道。人莫能悟也。此經為之究竟道者何。直指當人妙心。前前無始。後後無終。大大無外。細細無內。以無外無內故。宇宙洪纖之充塞。肺肝動靜之幾微。無非本然之妙。而當人自不悟也。以無始無終故。元會天地之聚散。頃刻念慮之變更。亦無非本然之妙。而當人自不明也。既悟且明。則往古來今。轉為自心之本寂。四維上下。轉為自性之真常。如是。則此經之功。非掀天勛業可比。葢掀天勛業縱富貴綿遠。不過百年之間。得聞妙道。則直下轉凡成聖。息生死於無窮無際。豈掀天勛業之可比哉。信此經之德。非葢世才能可並。葢世才能。縱與奪自在。不過四海之內。得證妙性。則直下返本還元。明善復初。致中庸於不偏不倚。豈葢世才能之可並哉。此所謂道之妙道也。吾佛為天下人之人者何。生即有目顧四方。手指兩間。週行七步之神氣。長乃具學通萬典。力超三界。量包千聖之天才。七日若不出家。七寶自至。而輪王之位必登。六年既得<span class='corr'>已</span>辦。六通自在。而諸佛之心圓證。由是談經三百餘會。凡有耳目。莫不聞見。而盡心依學。住世八十一年。凡有血氣。莫不尊親。而盡<span class='corr'>已</span>依從。度緣既畢。教化亦周。<span class='corr'>斂</span>神復入光明藏。號曰涅槃。而厥本歸根流芳不<span class='corr'>已</span>。化火自焚金剛軀。名曰舍利。人間天上建塔猶存。此所謂人之至人也。毀之者是不識至人者也。經亦有謗之者是不悟妙性者也。嗚呼。自天地開闢以來。演唱斯道者孔孟程朱。孔孟未見佛經。且置之而勿論。程朱親見佛經。尚曰夷狄之小法耳。至人豈容易識乎。妙道豈容易悟乎。識人悟道既為難事。宜乎極超誠明之地之至理。一而<span class='corr'>已</span>矣。法華最第一之語。豈欺世誣民哉。舉如意云。會麼。若於此會得。佛法世法。打成一片。聖情凡情元沒兩般。融釵釧於大冶。頓滅釵釧之名。會溝瀆於大川。頓絕溝瀆之味。其或不然。山僧有偈。莫言伱高。莫說我病。但看末後。安身立命。問曰。如何是安身立命一著。師曰。會。即龍女頓成佛。不會善星遭陷墜。曰學人不會。師曰。見賢思齊。內疚不省。曰恁麼則當人要具眼。不可錯下脚。師曰。萬古乾坤。一朝明月。</p>
</div>
<div class='div-orig'><p>爾時佛復告藥王<span class='note-inline'>(至)</span>當知是人得近阿耨多羅三藐三菩提。</p>
</div>
<div class='div-commentary'><p style="margin-left:1em">爾時佛復告藥王至最為難信難解。此節經意。言妙法理深難解。<span class='note-inline'>(再舉)</span>藥王此經至況滅度後。此節經意言非器勿傳。<span class='note-inline'>(再舉)</span>藥王當知至手摩其頭。此一節經意。言持經之人功勝。持經即修道精誠。<span class='note-inline'>(再舉)</span>藥王在在處處至如來全身。此節經意。言修道之處應敬如佛。<span class='note-inline'>(再舉)</span>此塔應以一切至三菩提。此節經意。言非止修道之人可敬。修行道人所居之地亦可敬而生福。<span class='note-inline'>(再舉)</span>藥王多有人至三菩提。此節經意。通前大意總是尊尚法華之意。<span class='note-inline'>(某)</span>才疎學淺。行欠名輕。特於妙經頗得悟入。試為諸公詳解看。夫此妙經。非此柒卷二十八品。六萬餘言。而別有所謂妙經。葢此妙經。在當人之心謂之性。在性之知覺謂之靈明。在靈明之取舍憎愛謂之情。在情之背向善惡謂之業。在業之前因今果。今因後果謂之數。在數之順受不逃謂之知命。在數之忍受欲逃謂之不知命。在命之貧賤富貴謂之天理。在天理之得失進退謂之因果。明因果則無惡不斷。無善不修。葢善召樂。惡召苦。乃必然之天理也。明天理則不求不恃。不怨不奢。葢求則枉勞。恃則徒望。怨則空背。奢則自費。而不知皆天命也。非人能不能。如是明業。則慎動心於人不知之地。戒行事於人不見之時。葢出乎爾。返乎爾。形直影端。聲和響順。皆自業所感也。如是乃至若靈明。若情性。非理中真有如是之多事。惟當人於此經。明不明。持不持。信不信。之自千差萬別之變也。先哲云。識得一。萬事畢。其間此經之人乎。不能聞此經則不知道。不知道。則觸途成滯。惡作百端。展轉生疑。怨天怨地。每欲求樂。苦向他尋。不悟自家元是道本。所以大聖人於此法師一品廣讚弘經功德。舉如意云。會麼。若於此會得。處處綠楊堪繫馬。家家有路逶長安。其或不然。聽說山偈。此經真妙善為本。不善皆非經上文。大路礙車須去礙。靈臺塵鎻必消塵。裴公綠野堂堪立。文潞香山會可親。今古人皆稱善事。請於善地各留神。問曰。如何是妙經悟處。乞師一指。師曰。天地同根。萬物一體。曰恁麼則莫生二見。即悟妙經。師曰。但無二見無人我。日日無非是誦持。</p>
</div>
<div class='div-orig'><p>藥王譬如有人<span class='note-inline'>(至)</span>說是法華經。</p>
</div>
<div class='div-commentary'><p style="margin-left:1em">此一章經。謂之鑿井喻。大凡鑿井。向濕泥鍬之。知水必近。乾土鑿之。知水必遠。喻修行人得聞此經。悟明至道。成佛近矣。不聞此經。不悟大道。成佛恐難。<span class='note-inline'>(再舉)</span>藥王若有善男子至說是法華經。此一章經。言時為法師為人講說。須具三事。三事者。入如來室。著如來衣。坐如來座。是也。葢座者。悟一切法空是。若不悟一切法空。則被一切法之所礙。既有諸法罣礙。死生去就。取舍運為。皆煩惱也。自既煩惱牽纏。何得謂之法主。衣者。真得善人君子柔和忍辱心者是。若無柔和忍辱。在處與人相拒。奮怒百端。既奮怒百端。與常人何異。既與常人不異。何以謂之法師。室者。大慈大悲者是。若不慈則不能與人樂。若不悲。則不能與人拔苦。既不能為拔苦。是無義之人。既不能使人安樂。是不仁之人。既不仁不義。我何以為人談經。三者同具。是真說法。三者缺一。是讚經之人。三者缺二。聞經之人。三者俱缺。是常人也。舉如意云。會麼。若於此會得。不須釋迦授記而成佛無疑。即是彌勒下世而度人可信。其或不然。聽說山偈。莫道法師尊貴好。法師也要具三般。不然大眾俱褒貶。辨似懸河亦自瞞。問曰。如何是亦自瞞。師曰。披蓑救火。掩耳偷鈴。曰恁麼則自成可以成人。自覺可以覺人。師曰。源潔流清。形端表正。</p>
</div>
<div class='div-orig'><p>藥王我於餘國<span class='note-inline'>(至)</span>偈終。</p>
</div>
<div class='div-commentary'><p style="margin-left:1em">藥王我於餘國至令得具足。此一章經。言說經效驗。說經即道德圓具。而人天欽崇。庶類從化。理之自然也。<span class='note-inline'>(再舉)</span>爾時世尊欲重宣此義而說偈言至得見恒沙佛。此偈重宣法師品一遍之義。葢妙經圓示一大之至道。法師圓證一大之至人。非至人無以證一大之至理。而闡揚一大之言。非至道無以收一大之至教。而明貫一大之心。一即大。若有二有三有千萬。即不大之理也。大即一。若有彼有此有分別。即不一之理也。既一而大。大而一。同太極而圓常。合大道而冲妙。從此發於言。言妙經也。從此行於事。事妙德也。用此以致君。君堯舜之君也。用此以澤民。民堯舜之民也。如是乃至充塞宇宙。貫徹古今。一一而大大。何莫而非吾心全體大道之妙乎。故記曰喜怒哀樂之未發謂之中。發而皆中節謂之和。中和即一大之理。葢一則自無喜怒哀樂。大則無不中節。天地位而萬物育。誰曰不然。老子曰。天得一以清。地得一以寧。侯王得一以天下和平。鬼神得一以靈。葢天之道。日月有度數。星辰有躔候。風雨有時若。寒暑有節常。無一主之則四者皆亂。而天不清。地不寧。天下不和平矣。如是則一之道乃清寧和平之至道也。舉如意云。會麼。若於此會得。頭頭顯露。法法全真。其或不然。再聽山偈。一大中和會得來。爹爹元沒兩般腮。從儒從道并從釋。關鎻重重自打開。問曰。如何是一大中和會得來之理。師曰。等閒識得東風面。萬紫千紅總是春。曰恁麼則皇天無二道。聖人無兩心。師曰。再聽山偈。此心不必別安排。萬古乾坤一聖胎。除是不求求不得。得時還是一中來。</p>
</div></div>
<div class='div-other'><a id='mulu18' />
<div class='div-orig'><p>見寶塔品第十一</p>
</div>
<div class='div-commentary'><p style="margin-left:1em">此一品經。三周法備。四眾記圓。法身之談既全。本願之心亦足。故感過去之多寶佛。馳願塔以聽聞。遂致現在釋迦尊。集分身而開塔。三展淨土。會古今於一念。斯時也廓此心元舊之封疆。收剎海於毫端。斯處也實此性本來之面目。舉如意云。會麼。若於此會得。舉首低頭。多寶佛不須開塔。揚眉瞬目。釋迦佛豈用會身。鳶飛魚躍。妙經宣揚。雨施雲行。諸佛出現。其或不然。須向靜中萬緣放下。一念專提。看個父母未生前本來面目。如是工夫久久。必當自悟。本無過去。何有未來。十方諸佛國即是吾心。一切諸眾生即是自<span class='corr'>己</span>。我人之見既忘。是非之心自息。到此田地。可謂道千江有水千江月。萬里無雲萬里天。更若躊蹰。聽說山偈。法身周遍莫他求。求則分明錯念頭。記得古人曾有語。騎牛不必更尋牛。問曰。經云會集十方諸佛意旨如何。師曰。但莫妄想。曰分身諸佛畢集寶塔乃開意旨如何。師曰。妄窮真現。曰三展淨土廣大莊嚴以容來佛意旨如何。師曰。心中莫存世念。曰恁麼則探珠宜靜裡。動水取應難。師曰。十方三世佛。俱以靜為先。曰只如靜久畢竟如何。師曰。動靜成一。乃為玅處。曰此經闡明一大。如何是一大之妙。師曰。但莫憎愛。洞然明白。</p>
</div>
<div class='div-orig'><p>若以大地置足甲上<span class='note-inline'>(至)</span>偈末。</p>
</div>
<div class='div-commentary'><p style="margin-left:1em">如此偈有一百九十餘句。大略只是廣讚妙經難逢難遇。當生敬仰。當盡心奉持。當熟思而有大覺悟也。或不如此。虗生浪死人也。何以知之。葢此生不聞此妙經。則道無由發明。道既不明。自性不明。性既不明。心之所思。言之所發。日所行事。皆不明矣。此生不明。來生復來生。後世復後世。以至無量恒河沙數生世。料知皆不明矣。何以故。今日之心。萬萬世後之種子也。<span class='note-inline'>(某)</span>才荒學淺。見狹悟微。然於此經略有入處。試特以適所舉句復講一遍看。夫此經所談一大之道。即記所指中庸之理。亦道所言一大之妙也。經之一大。偈<span class='corr'>已</span>具言。記之中庸。眾亦共曉。老子一妙。誰不同知。但於行事之際鮮得中庸。存心之時少見一大。至於取舍去就之頃。行藏念慮之間。非止不一。亦乃千萬。宜乎此經暫讀為難。讀即聞道也。非對紙墨之本為讀也。舉如意云。會麼。若於此會得。野色更無山隔斷。月光常與水相連。其或不然。更聽山偈。妙經一大許誰知。知則中庸可共時。世上事難難却易。此經不遇後難期。問曰。如何是一大之旨。師曰。諸佛法身。當人妙性。曰。恁麼今日說了。為什麼又道難聞。師曰。伱雖聞此說。如不聞一般。曰學人字字明白。為什麼與不聞一般。師曰。便也聞。却信不及。曰信得及時如何。師曰。龍女頓成佛。只在獻受間。</p>
</div></div>
<div class='div-other'><a id='mulu19' />
<div class='div-orig'><p>提婆達多品第十二</p>
</div>
<div class='div-commentary'><p style="margin-left:1em">此一品經謂之得聞經之機。修道之要。乃成佛甚速者也。葢天下之眾惡。人不能作者。達多能作也。天下之眾善。人不能為者。吾佛能為也。以吾佛能為眾善。故謂之大慈仁。謂之大聖人。具足妙相。天神擁護。飛走欽服。宜其然矣。以達多能為眾惡。故謂之極頑愚。謂之大罪人。具足醜相。天神誅戮。鳥獸銜冤。亦宜其然矣。此法華會上佛亦授記達多作佛者。顯示惡業迹也。佛性本也。本既存而迹可消。罪可滅。而佛可證。故引龍女頓成佛之事以實之。又此經世傳有四句口談正在此品。謂彩雲影裡仙人現。手把紅羅扇遮面。急須著眼看仙人。莫看仙人手中扇。其旨曰。世間逆順百端。皆五彩雲。雲中皆有說此妙經之仙人。以妙經。仙人傳來也。又逆順百端難忍難祛之際。謂之仙人手中紅羅扇。當此之際。會得個大而無外。細而無內。前而無始。後而無終。如海受萬派之聲。嶽止千山之勢。便是仙人說妙法華經。不見手中扇也。大凡修學佛者。果能二六時中刻刻子見。無前際後際。這邊那邊。既無我人眾壽。自無取舍愛憎。到此田地。境即心也。心即境也。我一佛也。佛一我也。龍女成佛。猶是有獻受之遲。當體即真。豈非無記證之別。其或未委。更聽山偈。虗空體本絕雲霞。縱有雲霞見自差。會得虗空本無物。仙人終日說蓮華。問曰。如何是直下頓成佛一句。願師直指。師曰。若要直指。起來禮拜。曰學人每日禮拜。何待起來。名為直指。師曰。只是不肯起來。便是不肯聽此妙經。曰恁麼則隨順是師學。得見恒沙佛。師曰。闍黎肯如是。處處見仙人。</p>
</div></div>
<div class='div-other'><a id='mulu20' />
<div class='div-orig'><p>持品第十三</p>
</div>
<div class='div-commentary'><p style="margin-left:1em">持者。止於至善之地。不遷不易之正定也。葢人生於兩間萬類之中。必有知覺之心。既有知覺之心。必有好樂恐懼等念。念之發處。必因逆順憎愛之境。逆順憎愛之念不<span class='corr'>已</span>。必有天堂地獄。絲竹刑杖苦樂之具。此具既有。則最初之元心。心中本具之至理妙道。隨之而變為萬別千差矣。不有大聖人具以知見開示此心。則人人終不能自悟本性妙體。無大無小無始無終之妙也。妙經既開示。當人能悟入。則此心也。充塞宇宙者。皆謂之妙心。皆妙心故。鳶飛魚躍而不疑。日升月落而自一。則此性也。貫徹古今者總謂之妙性。總妙性故。死生聚散而不惑。去來動靜而自如。到此田地。晴夜無風。湖心月影。季春雨過。幽谷華香。亦不足以喻持妙之萬一也。此處持之。不遷不貳。惟一惟中。可以與諸佛鼻孔一般。可以與千聖肺肝一樣。於此不能持。守被塵境移。可謂道春秋成敗知多少。萬載千年卒未休。其或更疑。聽說山偈。持此經時萬慮沉。逢違逆順莫呻吟。工夫做到至誠地。三世十方即一心。問曰。經中謂持此經。師謂持此心。意旨如何。師曰。經是照心之燈<span class='corr'>燭</span>。心是持經之堪與。曰恁麼則心即經。經即心。莫生二見。事即理。理即事。本是一根。師曰。更聽說偈。了無毫髮念頭來。純一功深心自開。七軸蓮華如此守。十方諸佛嘆奇哉。</p>
</div></div>
<div class='div-other'><a id='mulu21' />
<div class='div-orig'><p>安樂行品第十四</p>
</div>
<div class='div-commentary'><p style="margin-left:1em">心無他適而自若謂之安。性得其所而圓順謂之樂。久不變動而功高謂之行。如是之行也謂之妙行。如是之樂也謂之妙樂。如是之安也謂之妙安。葢有大道為之主宰者。凡百欺心之順事。違理之順得。逆天之順享。皆不愛也。有妙經為之印證者。凡百本性之眾善。克<span class='corr'>己</span>之多勞。諸佛之妙德。皆勤修也。以能勤修。如上聖德賢行。始可謂之聞經善人。以能圓契。如前大道妙經。始可謂之修行之善業。修行既善。凡百毀謗輕慢之言自無。灾障汙穢之事自絕。從此光明廣大。道德尊崇。現世為天人師。他日登佛聖地。誰曰無是理哉。舉如意云。會麼。若於此會得。心如皎月。體似虗空。十方無不仰其高。萬姓無不稱其妙。如或不然。須向靜中切切舉個阿彌陀佛。復自驗云念佛者何心。不念佛時何物。工夫打成一片。當自悟云。佛外無心。心外無佛。到此田地。可謂道上天下地彌陀佛。魚躍鳶飛白藕華。更有何人還不悟。痴痴門外問三車。問曰。如何是門外三車。師曰。羊車鹿車大牛之車。曰羊鹿車時如何。大牛車時如何。師曰。葵華向日。柳絮隨風。曰恁麼則信向大乘。莫隨小見。師曰。更聽山偈。要能安樂行無虧。念念心休向外馳。日久功深成一片。大千世界碧琉璃。</p>
</div></div>
<div class='div-other'><a id='mulu22' />
<div class='div-orig'><p>從地湧出品第十五</p>
</div>
<div class='div-commentary'><p style="margin-left:1em">此一品經。因六萬恒沙菩薩各有六萬恒沙眷屬。一一菩薩眷屬各曾無量劫修習。具黃金相。具清淨梵音。具廣大辯才。具至聖道德。忽從地湧出。敬禮吾師。稱云是我等師。我等慈父。開示我等。得成妙道。時眾皆疑云。吾佛出家未久。成道亦後。何以從地湧出六萬恒沙大菩薩各各領六萬恒沙菩薩眷屬。各來禮敬。稱師稱慈父。譬如百歲老叟稱二十五歲少壯為父。父亦喚百歲老叟為子。是可疑也。葢此疑者。不知吾佛根本。遠自無量不可量之前。悟此妙道。證淨妙身。常居實際之地。常起我人眾壽之四相。起惑作業。妄自升沉。乃示同生滅。演教度人。欲人人還復本源。同歸實際。此吾佛之本意也。如是會得六萬恒沙之廣眾信向。豈為遇哉。乃至盡法界悉同證妙身。同成正覺。亦不為多。於吾佛久近。亦不須疑也。咦。聽說山偈。法身無去亦無來。可嘆時人空自猜。三際十方俱坐斷。乾坤信是眼中埃。問曰。如何是三際十方俱坐斷。師曰。會麼。曰學人不會。曰乾坤信是眼中埃。</p>
</div></div>
<div class='div-other'><a id='mulu23' />
<div class='div-orig'><p>如來壽量品第十六</p>
</div>
<div class='div-commentary'><p style="margin-left:1em">醫師喻。羅絡始終謂之佛壽。包括空有謂之佛量。得佛之量者。一日月周旋之界。空中一塵。盡空塵之天地。海中一漚。極海漚之廣濶。乃性天之微塵耳。悟佛壽者。一元會該攝之時。劫中一刻。盡劫刻之運世。年中一息。極年息之久長。乃理曆之瞬息耳。葢斯道之體。其前無始。其後無終。大而無外。細而無內者也。以眾人不知。我我間隔。物物偏私。所謂無始無終之圓物。遂離之為元會運世時矣。所謂無內無外之大體。遂裂之為東西南北之方矣。既有方向。外而曰蠻曰夷。內而曰華曰夏。烏得不張王李趙。爾汝比隣乎。既有壽年。近而曰元曰宋。遠而曰羲曰皇。安得不年月日時。往古來今乎。嗚呼。吾佛大聖人宣揚此壽量品。良有以也。將長人之短促而至究竟乎。將廣人之狹小而至太極乎。將欲人人徹悟而叮嚀教誡乎。不然。何以醫師之喻而再四勉旃乎。舉如意云。會麼。若於此會得。不隨往而往者此靈心也。不隨來而來者此靈心也。不隨物而物者此靈心也。其或不然。更聽山偈。自從撞入個胞胎。添却元翁多少獃。若是元翁能大悟。此身天地一微埃。問曰。如何是佛之壽量。師曰。世上算師數不得。曰餘世人與佛本來人還有壽量也無。師曰。伱曾見本來人也未。曰恁麼則元翁無面目。世人徒自猜。師曰。闍黎。</p>
</div></div>
<div class='div-other'><a id='mulu24' />
<div class='div-orig'><p>分別功德品第十七</p>
</div>
<div class='div-commentary'><p style="margin-left:1em">此經乃宣揚此心之廣大久遠。不滅不生之妙典也。此心既明。則功德無有涯際。豈容有所分別乎。所以有分別者。非此心之理有分別。乃眾人領受之不同。所以功德有淺深多寡也。經中以布施持戒忍辱精進禪定五波羅蜜。精一修行。經八十萬億多劫所修功德。不如一念信受此經功德。以聞此經。必悟圓滿覺性。以悟圓滿覺性故。必能會無始無終於寂然不動之中。必能會無為無變於感而遂通之際。如是則豈有為有變有年有劫之功德可比擬哉。故曰佛子住此地。即是佛受用。舉如意云。會麼。若於此會得。生死永斷。苦樂無端。盡法界總是真常。括古今通為妙性。演之為易。可以趨吉避凶。頌之為詩。可以移風易俗。如是乃至世諦資生。無不化為真如妙理中庸聖行者也。咦。聽說山偈。此經一句信無疑。便是圓融法界時。萬種有為皆費力。吾心頓悟即菩提。問曰。如何是頓悟即菩提之理。師曰。若能頓悟此心。則無聖無凡。非空非有。曰恁麼則本無聖凡。人自迷悟。師曰。杲日卓午雲消盡。具眼何人不見明。</p>
</div></div>
<div class='div-other'><a id='mulu25' />
<div class='div-orig'><p>隨喜功德品第十八</p>
</div>
<div class='div-commentary'><p style="margin-left:1em">此一品經。極讚聞此妙經功德。無有涯際。不可稱量。故以展教第五十人隨喜功德以讚之耳。葢以資生之具。盡心供養他人以至於老。乃百年之夢事。亦剝他人來世富貴之利劍耳。於自性何益哉。第五十人隨喜此經之功德。雖今生不明斯道。乃<span class='corr'>已</span>種當來成佛之種子。既有成佛種子。同緣會遇。必得親聞妙經。既得親聞妙經。成佛必矣。既得成佛。逆推今日隨喜之為種。豈資生之幻具。助緣之夢為。可比成佛之大功。了生死。證涅槃之大事乎。舉如意云。會麼。若於此會得。無邊幻妄頓滅無餘。無窮死生頓消無迹。盡大地作沙門一隻眼。了無毫髮之疑。盡十方是箇自身。亦何甞擬議。其或不然。須向靜中自看父母未生<span class='corr'>已</span>前。今日之思量計較者畢竟在何處安立。看來看去。必然有悟云。我本不生。人何曾滅。眾生諸佛悉是假名。五教三乘皆為虗說。到此田地。可謂道一條大道本無迂。自是當人見識遲。今日肯能真領悟。目前何法不如如。問曰。如何是如如。師曰。綿州附子漢州薑。曰恁麼萬別千差。如如之理何在。師曰。會得時本無千差萬別。曰如是則見自異而自差。體本同而本一。師曰。不可隨語生解。曰畢竟一歸何處。師曰。山僧不知當人自看活套。曰隨喜妙經既有無量功德。且道今日信某禳灾一句作麼生道。師曰。似日消清霜。如火焚枯草。</p>
</div></div>
<div class='div-other'><a id='mulu26' />
<div class='div-orig'><p>法師功德品第十九</p>
</div>
<div class='div-commentary'><p style="margin-left:1em">此一品經。演出得此經之靈驗。葢妙經所詮者性道也。悟此性道者。形雖凡夫。心即佛也。心既佛之妙心。乃一心上帝則主宰乾坤。化生萬物者也。心既如佛。則一身隨之而妙。身既隨之而妙。則六根能具廣大神妙。六根既妙。則六塵悉能隨神指呼。能一能萬。能短能長。乃至手取天地外之物。如手拈香。眼視往古來今之事。如眼觀掌。亦真圓證本心之常事者也。何法師功德廣大之可疑哉。舉如意云。會麼。若於此會得。佛一我也。我一佛也。彌陀與我不是兩般。我與達多元非二質。融萬象成一法身。會古今即一知見。其或不然。須向蒲團上靜坐二三十年。單單看個大而無外。果有外乎。果無外乎。前而無始。果有始乎。果無始乎。始處得其實。終處亦真。外處得其真。內處亦實。悟到此田地謂之知至。究到此田地謂之物格。眾如有疑。聽說山偈。此心神妙人人佛。自是人人不自知。肯信山僧輕一點。六般神妙任施為。問曰。適云六般神妙任施為。師亦法師。六般神妙還具足也無。師曰。我又不是法師。問什麼具足不具足。曰適來高座敷演。大眾蒙益。為什麼不是法師。師曰。若喚作法師。不值半文錢。曰不喚作法師意旨如何。曰糟粕人間真打透。庖羲畫畫是秦灰。</p>
</div></div>
<div class='div-other'><a id='mulu27' />
<div class='div-orig'><p>常不輕品第二十</p>
</div>
<div class='div-commentary'><p style="margin-left:1em">此一品經。演唱能行此妙經之妙行。必將成佛者也。葢甞靜思之。人生於天地間。醉生夢死者固不在此論。但有少覺悟者。試為詳裁之。夫妙經乃演人人本具之性理也。圓滿覺性固無欠而無餘。蘊積妄情實有生而有滅。妄情既有。生起消滅之道豈無。故吾佛大聖人引起往昔為凡夫時初得覺悟修行。以為今悟妙性修行模範也。妙行有三。曰平等行。曰無相行。曰無我行。無我則心量廣大。見識淵泉。菩提涅槃而日日增榮。解脫智慧而時時深入。故曰無我而大。大而化之謂之聖。聖而不測謂之神。無明逆順之境忘於外。善惡之機息於內。無好樂憂患之念萌。絕利欲爭奪之念舉。故曰守其無相。相固常有。體其無體。體固全真。平等則雖冤親而不同。實冤親而共性。雖男女而有別。實男女而同根。廓七尺軀為大千沙界。廣一寸心作太極圓圖。故曰心同虗空界。示等虗空法。證得虗空時。無是無非法。如是則萬事紛紜而常一。萬法變化而常真。收萬古於一念慮中。會塵剎於一毫頭上。到此田地。誰曰成佛更有遲疑。果若更疑。聽說山偈。此心平等忘人我。雖未修行佛<span class='corr'>已</span>成。若道山僧言不當。不輕菩薩可憐生。問曰。不輕菩薩授記一切人是佛。且道蒙授記者還有不成佛者麼。師曰。只你不成。曰學人為什麼不成。師曰。你若肯成。不將再問。曰恁麼則直下承當。更休擬議。師曰。善哉大丈夫。</p>
</div></div>
<div class='div-other'><a id='mulu28' />
<div class='div-orig'><p>如來神力品第二十一</p>
</div>
<div class='div-commentary'><p style="margin-left:1em">此一品。顯示佛佛具如是神通妙用也。然以世眼觀之。則黃帝乘龍。欒巴噀酒。龐婆入石。長房縮地。皆罕見之難事。誠以道眼觀之。則維摩丈室容百萬之多座。釋尊一時歷百千之長年。一舌抵初禪萬萬里之高。一聲遍十方萬萬界之廣。亦大聖人之末事。何以如此。以吾性無方所年劫者也。此性既無方所年劫。則歷不可數之元會。自心何甞少間。如是則於一念頃經無量恒河沙之大劫。乃至一語一默光照十方。一抑一揚聲宏萬世。皆佛之小事。性之影子耳。舉如意云。會麼。若於此會得。一即一切。一切即一。往古即今。今亦往古。其或不然。必當久靜一二十年。看個<span class='corr'>已</span>往年歲為什麼此心不隨<span class='corr'>已</span>往而不存。未來年歲為什麼此心不隨未來而不覺。現在萬物紛紜為什麼此心不隨萬物而獨知。如是反復參究。久久純熟。當自悟云。冲虗妙粹。炳煥靈明。卓然而獨存者也。到此田地。百萬神通妙用。皆運水搬柴之易。又何難之有哉。咦。再聽說偈。運水搬柴一妙神。自家不悟可憐人。今朝頓悟從今後。土塊泥團即法身。問曰。如何是泥團即法身。師曰。天地之塞皆吾體。天地之帥皆吾性。曰如何是要妙一句。師曰。一片寒光。吐吞萬象。</p>
</div></div>
<div class='div-other'><a id='mulu29' />
<div class='div-orig'><p>囑累品第二十二</p>
</div>
<div class='div-commentary'><p style="margin-left:1em">囑累者。以言托之曰囑。以法系之曰累。欲使傳續妙法。利達無窮。故曰囑累。葢此妙經。三周<span class='corr'>已</span>畢。大道斯圓。若不付托得。演說一場無益。<span class='note-inline'>(某)</span>才荒學淺。固非付托之人。因正緣真。敢任流通之責。試再為詳拈一遍看。夫法者何法也。即吾佛大聖人經無量久遠年劫修習之正法也。此正法之意者何意也。即人人本具之性理也。何謂性理。即吾心竪窮三際。橫遍十方。萬善萬能之實理也。此之實理。雖人物共稟。但不能自主。而隨形器根塵之所幻惑者。靡靡皆是也。故吾佛大聖人最先覺悟。愍眾人之不悟。乃示同生滅。演此妙經。直指當人之性如是而<span class='corr'>已</span>矣。性理既明。留言可法。故特運大神力。以一手摩萬億多眾之頂。自稱此經難得。具諸佛大道德大神通之秘藏也。宜各受持流布。如法修習。如我無異。是至囑也。舉如意云。會麼。若於此會得。著衣吃飰。二聖寶塔儼然。舉手擡頭。七卷蓮經在爾。其或未委。山僧有偈。一乘義理自家性。七軸蓮華紙上心。我愛普賢曾有說。教人莫向外邊尋。問曰。如何是囑累末後一句。師曰。切忌生疑。曰學人尚不曾信。疑從何生。師曰。信也好。疑也好。曰疑也好時如何。師曰。四生六道劫時長。換面改頭增懊惱。曰信也好時如何。師曰。三賢十聖性天廓。八解六通心地寬。</p>
</div></div>
<div class='div-other'><a id='mulu30' />
<div class='div-orig'><p>藥王菩薩本事品第二十三</p>
</div>
<div class='div-commentary'><p style="margin-left:1em">此一品經。示藥王燒身煉臂供養此經之迹。以顯此經尊崇玄妙不可得見之難。葢燒身空我相也。煉臂忘我執也。我執既忘始可與之論一大之至理。我相通絕始可與之言一大之真常。舉如意云。會麼。若於此會得。毗盧妙體。與一片白雲橫谷口而無殊。大藏靈文。共幾多歸鳥盡迷巢而不別。其或不然。須盡掃蕩胷中舊習。單單念句阿彌陀佛。初舉之時。雜念紛飛。凡情交錯。久則純熟。一心圓寂。萬境如如。到此田地。必當自悟十世古今始終不離於當念。無邊剎海自他不隔於毫端。燒身也煉譬也如雲去雲來天本淨。此方也他界也若華開華落樹何關。更何疑哉。再聽山偈。只怕此身煉不盡。此身燒盡我無依。是名苦行流通旨。珍重當人善護持。問曰。是名苦行流通旨其意如何。師曰。行不苦則志不堅。意不誠則念不切。曰恁麼則克苦乃入道之初門。無我為成佛之捷徑。師曰。再聽山偈。放逸名為不立身。豈能成佛號圓人。既然要做丈夫漢。須掃從前懈怠塵。曰力進一句再請師道。師曰。若不力行成不得。百年容易暗消磨。不如當下便行去。萬古令人出愛河。</p>
</div></div>
<div class='div-other'><a id='mulu31' />
<div class='div-orig'><p>妙音菩薩品第二十四</p>
</div>
<div class='div-commentary'><p style="margin-left:1em">妙音者宣揚此經之具也。故吾佛大聖人示此以表揚妙行流通也。夫妙經之旨。在人人分上謂之覺體。在佛佛道上謂之三藐。此謂正等。在人事取舍進退之宜謂之道。在覺體廣大圓融謂之佛。在吾佛隨機應化宣示謂之經。在慮空念寂之地謂之定。在無人無我之時謂之空。在解怒絕慾之頃謂之力。如是乃至動靜紛紜。彼此一萬。有無量百千萬億名。善者皆此經之妙旨。惡則皆凡下之愚情也。故妙音能種種示現。輔贊此經。以表妙行流通也。舉如意云。會麼。若於此會得。任短任長休剪綴。隨高隨下自平治。其或不然。莫道死來真作一。安身立命恐多般。世間多少英靈漢。多少臨終被熱瞞。於此心果未安。還須念句彌陀佛。心心即佛。佛佛惟心。忽地打成一片。當自大悟云。本無生死及升沉。廣大冲虗妙甚深。從今不受人瞞却。萬古乾坤號妙音。問曰。如何是妙音之旨。師曰。一而萬。萬而一。體露堂堂。曰恁麼則無一物不是毗盧之體。無一名不是吾道之名者也。師曰。再聽山偈。乾坤萬別與千差。識得元來只一家。於此既能真會得。何人脚下不蓮華。</p>
</div></div>
<div class='div-other'><a id='mulu32' />
<div class='div-orig'><p>觀世音菩薩普門品第二十五</p>
</div>
<div class='div-commentary'><p style="margin-left:1em">普門者。示以觀音妙智觀力。契機圓行。而進於妙音。無緣慈濟。響答大千。而普應無盡也。葢人人所具妙性。圓滿十方。洞無隔礙。特以眾生業惑。幻妄迷真。見聞覺知。遂相吳越。而失本元明。塵消覺淨。顯復圓通者。惟聞機最勝。故楞嚴云。一根既返元。六根成解脫。六解一亡。元明不二。心非其心。無一心而非其法。法非其法。無一法而非其心。一多緣起而恒真。千差涉入而無礙。非普門而何。舉如意云。會麼。若於此會得。觀音菩薩常在諸人面門出入。示現神通力。說無等等法。汝若不會。須以妙奢摩他三昧觀力回光自看。看到着眼不及處。驀忽拶透。便知百千手眼。不離自<span class='corr'>己</span>。苟或不然。試聽山偈。一鏡堂堂萬像俱。大千何處不光暉。逈然不落根塵界。手眼通身却是誰。問曰。如何不落根塵一句。師曰。根塵裡薦取。曰猶是學人疑處。師曰。耳裡青黃眼裡聲。曰恁麼則悟來月滿三期內。迷去雲開六不收。師曰。你喚什麼作月。曰如何是觀音妙智力。能救世間苦。師曰。蒼波海底珊瑚月。紅焰爐中菡萏風。曰是則眾苦所不到。師曰。功德不少。</p>
</div></div>
<div class='div-other'><a id='mulu33' />
<div class='div-orig'><p>陀羅尼品第二十六</p>
</div>
<div class='div-commentary'><p style="margin-left:1em">此一品經。以陀羅尼標名者。以此妙經理行智果。四大法圓。若不總收。道無究竟。故以此名品也。梵云陀羅尼。此云總持。即總持萬法。圓收萬善之密也。<span class='note-inline'>(某)</span>初學此經。以為誦得乃了。既誦得了。又以解其義理為難。既頗曉解。又以行不得為難。既依而行之。不過日用之中。人事之小善耳。來世為人之志。來世如今之解。皆不得決然由我行藏而無少疑也。由是反覆參究。忽地如獲舊物相似。從此徹頭徹尾。了無毫髮進退之疑。從此若彼若此。俱有佛祖取舍之斷。故敢以妙經。為人發明也。夫圓收萬善。總持萬法。果是何道。即人人本具之妙心也。人人既具。何以輪轉六道。汩沒四生。到今不了。復如之何。以人人本具。不遇良友指教。又無自察之才。則終身不明。今既不明。則知萬萬世後萬萬世徒生死。終無了悟之緣。所謂本具妙性徒本具者也。嗚呼。我等夙培善種。幸獲正教。宜當革故鼎新。必究必行必成必了。豈不快然於自心乎。豈不為如來使。往來三界乎。豈不與十方諸佛歷代祖師把手共行乎。豈不謂之圓收萬善總持萬法乎。舉如意云。會麼。若於此會得。可謂道打開華藏重重海。獨露堂堂大覺場。其或不然。須是入祕密關。立總持志。拚三十年工夫。單單念句六字真言。坐與真言共坐。臥與真言共臥。乃至言語作息俱與真言無二。如是則必有融成一片之時。必有三世十方正等之日。必有凡聖悟迷本只一心之見。到此田地。可謂道太湖三萬六千頃。月在波心說向誰。更有人來伸一問。山僧合掌念多醯。問曰。如何是多醯二字。師曰。此是藍婆呪。不須義上疑。曰呪即不聞。究竟總持一句作麼生道。師曰。多醯多醯兜醯醯醯。</p>
</div></div>
<div class='div-other'><a id='mulu34' />
<div class='div-orig'><p>妙莊嚴王本事品第二十七</p>
</div>
<div class='div-commentary'><p style="margin-left:1em">此妙莊嚴王本事品者。舉古例今。欲使行人以道自衛。消息邪緣。不墮垢染而竟果德。亦以見利行同事。轉邪歸正者。良由受持此妙經力。而不失方便之權也。然則不染而染者。妙莊嚴也。染而不染者淨德也。蘊真如之妙理者淨藏也。破痴暗於智照者淨眼也。故能轉昔日之妙嚴為今日之華德也。且道如何是此妙經力。舉如意云還會麼。若於此會得。五蘊浮雲空去來。三毒水泡虗出沒。如或不然。聽說山偈。邪因正顯正因邪。邪正元來共一家。邪既不生誰是正。寶光匣冷吼青蛇。問曰。昔何謂之莊嚴。師曰。說莊嚴者即非莊嚴。曰今何謂之華德。師曰。即非莊嚴是名莊嚴。曰方便之力其事云何。師曰。劍為不平離寶匣。藥因救病出金缾。曰畢竟如何得法眼淨去。師曰。功德天。黑暗女。有智主人。二俱不受。</p>
</div></div>
<div class='div-other'><a id='mulu35' />
<div class='div-orig'><p>普賢菩薩勸發品第二十八</p>
</div>
<div class='div-commentary'><p style="margin-left:1em">此品名普賢勸發者。法會既終。進修功畢。智圓覺滿。證佛所證。法化流通。無復自利。直以善入世間三昧無作願力。現無量色身。自在宏化。轉入玅覺向上之道為果後常行也。自是而往。橫身十界。高踏毗盧。泯三世而無際。亦無無際。洞十虗而無方亦無無方。生死涅槃誰忻誰厭。佛窟魔宮無取無舍。如是相。如是性。如是體。如是力。猶涉化機。大無外。小無內。前無始。後無終。未超見量。舉如意云。會麼。於此會得。露柱燈籠頭頭實相。墻壁瓦礫一一光暉。麻三斤栢樹子塞斷玄關。乾<span class='corr'>屎</span>橛死猫頭掀翻妙寨。如未究竟。再聽末後一偈。鶴出銀籠橫碧海。鳳離金網拂雲衢。秖應不戀長安樂。到處逢人是故知。問曰。如何是到處逢人是故知。師曰。煩惱海中為雨露。無明山上作雲雷。曰此莫便是普賢常行否。師曰。是即是。莫差誤。曰如何得不差誤去。師曰。客來須待。賊來須打。曰如是則覔火和烟得。擔泉帶月歸。師曰。不防靈利。曰恁麼則七軸玄文。宜為剩法。師曰。瘥病不假驢駝藥。曰還有不病者麼。師曰。伱且道誰是病者。曰是則安用勸發。師曰。為汝不薦不病者。曰向上事又作麼生。師曰。早成向下去也。曰學人不會。乞師方便。曰任從滄海變。終不為君通。</p>
</div></div>
<div class='div-w'><a id='mulu36' />
<div class='div-w'><a id='mulu37' />
<p class='h2'>○附天池沙門法聚頌</p><p>宗教明明沒兩途。漫從取舍強分疎。衣珠未示珍何失。寶所親登路早迂。鵲噪雅鳴圓極唱。山明水碧露真模。拈華昔日今如意。一種金蓮火裡敷。</p>
</div>
<div class='div-w'><a id='mulu38' />
<p class='h2'>○附陳白沙寄太虗上人一首<span class='note-inline'>(餘不盡錄)</span></p><p>太虗石洞居。孤絕少人依。遠客携琴至。逢師乞食歸。一蒲青草上。四面白雲飛。盡日無言說。巖華落滿衣。</p>
</div>
<div class='div-w'><a id='mulu39' />
<p class='h2'>考誌</p><p>江都寶勝寺。唐貞觀年間。僧智端啟建於揚子橋。　國朝江水[土*冊]沒。揚州衛指揮李鎧。僧太虗。遷於城東三里。今云寶城。無考。疑即寶勝。侯再詳。</p>
</div></div>
<p class='juan'>法華大意卷下</p>
<div class='div-xu'><a id='mulu40' />
<p class='h1'>No. 609-C 法華大意後序</p><p>金陵太虗相師。昔與陳白沙章定山諸老先生相友善。既多論述。及見孝宗皇帝復有講章詩篇。若雜文諸稿。維揚士大夫家有藏之者。今不易得也。渭孩時舍名稱師兄者玉北菴。往歲閉關龍南精舍。適鄉人李君良忠過訪。為玉兄道其兄梅峰居士遊維揚時。登太虗樓。訪師所遺。得法華大意本於住僧<span class='note-inline'>(某)</span>而歸。玉兄後三年出關。復得是本於王龍溪先生所。而本固缺後三品。適玉兄之師玉芝大師至自武康。足成之。玉兄受之。遂較刻以廣其傳。為卷凡三。字七萬。布施者若干人。費銀若干兩。工再月而成。既成而玉兄持本以來。令渭序其來歷如此。若夫要旨所關。<span class='corr'>已</span>標指於前序中。雖然如聞六祖之言心悟轉法華。心迷法華轉。然則經且不可恃也。而況於區區之大意。此在眾生誦讀者當自得之。其無以義為讐。以負於著者藏者訪者足者施者刻者之心。</p>
<p>嘉靖丁巳歲冬十二月望日山陰徐渭撰</p>
</div>
<div class='div-xu'><a id='mulu41' />
<p class='h1'>No. 609-D 重刻太虗禪師法華大意䟦</p><p>乙丑春。湛然大師說法於海鹽。余往瞻覲。時常隨雲集約千眾。柱石梁公率大眾向余作禮。出此大意相囑。余刻華嚴疏鈔功尚未竣。辭。公等切懇。唯唯承當。携至舟中。寓目數行。見其引太極中庸等語。懼為狂慧誤解者之嚆矢。尚懷猶豫。及再讀之。合掌敬仰。知師的的見大意。葢不以文字詮釋法華經。直以法華經為自心註脚者。伶俐漢子見之。便可悟入。急當重較流通無疑矣。遂授之梓以作後人眼目。至其稱引儒家言。亦一時為陳白沙諸老方便。觀者勿竊影響。徒滋混濫以資齒頰。使自誤誤人。墮落不淺。若夫得意忘言者。信知一切世諦文字。無不從法界流出。無障無礙為一味法。余言特饒舌耳。</p>
<p>天啟丁卯仲春八日長水葉祺胤識</p>
</div>
</div><!-- end of div[@id='body'] -->
</body></html>