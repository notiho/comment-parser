<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五家宗旨纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu41' />三山來禪師五家宗旨纂要卷中</p><p class="byline">普陀嗣法門人　性統　編</p>
<div class='div-other'><a id='mulu42' />
<p class='h1'>曹洞宗</p>
<div class='div-other'><a id='mulu43' /><p>洞山悟本良价禪師。會稽俞氏子。幼歲從師念般若心經。至無眼耳鼻舌身意處。忽以手捫面。問師曰。某甲有眼耳鼻舌。何故言無。師驚異曰。吾非汝師。指往五洩山禮勝默禪師披剃。二十一。詣嵩山受具足戒。遊方。首謁南泉。值馬祖諱辰修齋。泉問眾云。來日設齋。未審馬祖還來否。眾無對。山出對曰。待有伴即來。泉云。此子雖是後生。甚堪雕琢。山云。和尚莫壓良為賤。次參溈山。屢蒙賞鑑。後參雲巖晟禪師。因問。無情說法。甚麼人得聞。巖云。無情得聞。山云。和尚還聞麼。巖云。我若聞。汝即不聞吾說法也。山云。某甲為甚麼不聞。巖遂豎起拂子云。還聞麼。山云。不聞。巖云。我說法汝尚不聞。況無情說法乎。山云。無情說法。該何教典。巖云。豈不聞彌陀經云。水鳥樹林皆悉念佛念法。山於此有省。乃呈偈曰。也大奇。也大奇。無情說法不思議。若將耳聽終難會。眼底聞聲始得知。巖深肯之。山一日辭行。問巖曰。和尚百年後。若有人問。還邈得師真否。如何祗對。巖良久云。只者是。山沉吟。巖云。价闍黎。若欲承當此事。切須仔細。山猶涉疑。及行。後因過水覩影。方始悟徹。乃作偈曰。切忌從他覓。迢迢與我疎。我今獨自往。處處得逢渠。渠今正是我。我今不是渠。應須恁麼會。方始契如如。於唐大中末。<span class='corr'>屆</span>新豐山接引學徒。厥後盛化豫章。住筠州洞山。權開五位。善接三根。大闡一音。廣弘萬品。橫抽寶劍。剪諸見之稠林。妙叶弘通。截萬端之穿鑿。晚得曹山本寂深明的旨。妙唱嘉猷。道合君臣。正偏回互。由是洞上宗風播於天下。諸方宗匠咸推尊之。葢洞山之宗。因曹山而顯。故名曹洞宗。立此一宗。自洞山為之始也。</p>
<p>曹山躭章禪師。諱本寂。咸通初。訪洞山悟本。洞山問。闍黎名甚麼。章對云。本寂。山云。向上更道。章云。不道。山云。為甚麼不道。章云。不名本寂。山深器之。密印所證。遂乃依栖十有餘年。洞以類<span class='corr'>己</span>。堪任大事。寂將辭去。洞云。三更來。當授汝曲折。果中夜至方丈。洞授以先雲巖寶鏡三昧．五位顯訣．三種滲漏畢。再拜趨出。曹洞家風。君臣道合。正偏相資。鳥道玄途。金針玉線。內外回互。理事混融。不立一法。空劫以前自<span class='corr'>己</span>為宗。良久處明之。</p>
</div>
<div class='div-other'><a id='mulu44' />
<p class='h2'>洞宗偏正五位</p><p style="margin-left:1em;text-indent:-1em">正中偏　正位即空界。本來無物。偏位即色界。有萬象形。正中偏者。為學人不知轉動。滯在劫外。則孤理而缺事。故立正中偏。背理就事。從體起用。無語中有語也。</p>
<p>如何是正中偏。</p>
<p style="margin-left:1em">三山來云。夜半星河斗柄懸。</p>
<p style="margin-left:1em">頌曰。正中偏。沉沉古殿鎖蒼烟。漏聲欲盡更初罷。澹澹蟾光映碧天。</p>
<p style="margin-left:1em;text-indent:-1em">偏中正　偏中正者。為學人著於物象。滯在今時。則孤事而缺理。故立偏中正。舍事入理。攝用歸體。有語中無語也。</p>
<p>如何是偏中正。</p>
<p style="margin-left:1em">三山來云。天曉不見行人徑。</p>
<p style="margin-left:1em">頌曰。偏中正。滿天星斗雲攢鏡。隨他萬象自森羅。無窮光中含混沌。</p>
<p style="margin-left:1em;text-indent:-1em">正中來　正中來者。乃是不居尊貴位中。無化而無所不化。凡有言句。皆從無中唱出。不借而借。迴途轉位。戴角披毛。向異類中來。處處無間。雖居今時而不落今時。此轉身一路也。</p>
<p>如何是正中來。</p>
<p style="margin-left:1em">三山來云。紅塵堆裏百花開。</p>
<p style="margin-left:1em">頌曰。正中來。木人踏破古蒼苔。縱橫不礙平原濶。朵朵蓮花信步開。</p>
<p style="margin-left:1em;text-indent:-1em">兼中至　兼中至者。兼前偏正兩位。盡在機前。拈出往來鈎鎖。血脈連環。卷舒自在。妙用隨機。更不疑滯。如人歸家。未到而至別業。乃在途中。為人邊事。明暗雙放。作家弄險處也。</p>
<p>如何是兼中至。</p>
<p style="margin-left:1em">三山來云。柳綠桃紅增佳致。</p>
<p style="margin-left:1em">頌曰。兼中至。妙用無方全理事。戞玉敲金韻冷然。希音透徹雲天際。</p>
<p style="margin-left:1em;text-indent:-1em">兼中到　兼中到者。兼前四位。挾妙而歸正位。亦任冥應眾緣。依然不墮諸有。動靜施為。平常自在。全體該收。更無遺漏。功勛不犯。明暗雙收是也。</p>
<p>如何是兼中到。</p>
<p style="margin-left:1em">三山來云。兩頭截斷通玄妙。</p>
<p style="margin-left:1em">頌曰。兼中到。及盡有無還大道。撒手迴途不露踪。歸家拍掌呵呵笑三山來總頌云。五位正偏絕妙奇。旁通回互露先機。當頭不犯寰中禁。內外和融總不知。</p>
</div>
<div class='div-other'><a id='mulu45' />
<p class='h2'>洞宗君臣五位</p><p style="margin-left:1em;text-indent:-1em">君　君者。正位也。常住真空。了無一物。凝然獨立。至貴至尊。故名君。</p>
<p>如何是君。</p>
<p style="margin-left:1em">三山來云。鳳閣龍樓儼至尊。</p>
<p style="margin-left:1em">頌曰。獨鎮寰區凜聖顏。九重端拱化無偏。至尊自是亡倫匹。落落深階露日鮮。</p>
<p style="margin-left:1em;text-indent:-1em">臣　臣者。偏位也。即是色界之中種種萬象。物物無偏。贊化裁成。少伊不得。故名臣。</p>
<p>如何是臣。</p>
<p style="margin-left:1em">三山來云。文經武緯妙裁成。</p>
<p style="margin-left:1em">頌曰。公卿白屋異常流。豪氣三千射斗牛。不為功名矜釋褐。了知才幹駕千秋。</p>
<p style="margin-left:1em;text-indent:-1em">臣向君　臣向君者。偏中正也。舍事入理。更無真理之異也。</p>
<p>如何是臣向君。</p>
<p style="margin-left:1em">三山來云。一片葵心擁聖明。</p>
<p style="margin-left:1em">頌曰。瀝膽披肝事莫窮。夢魂常自誓孤忠。勛華豈獨誇鴻烈。為羨傾誠到九重。</p>
<p style="margin-left:1em;text-indent:-1em">君視臣　君視臣者。正中偏也。背理就事。不立事相之名也。</p>
<p>如何是君視臣。</p>
<p style="margin-left:1em">三山來云。出獵曾經渭水濵。</p>
<p style="margin-left:1em">頌曰。相卜何因到傅巖。龍車御處野雲開。鹽梅為借調羮手。不負從前夢一回。</p>
<p style="margin-left:1em;text-indent:-1em">君臣道合　君臣道合者。即正偏兼帶之語也。理事混融。內外和合。非染非淨。非正非偏。故曰虗玄大道。無住真宗。從上先德推此一位最為玄妙。故名君臣道合。</p>
<p>如何是君臣道合。</p>
<p style="margin-left:1em">三山來云。風雲聚會處。千古頌明良。</p>
<p style="margin-left:1em">頌曰。盛治鴻猷壯帝畿。泰交此日慶都俞。欲知一德咸孚處。妙用無方絕顯微。三山來總頌云。霧鎖巖廊瑞色開。堂簾喜起共徘徊。千秋大業歸無住。漫把勛名仔細裁。</p>
</div>
<div class='div-other'><a id='mulu46' />
<p class='h2'>洞宗功勛五位</p><p style="margin-left:1em;text-indent:-1em">向　向時作麼生。分明有箇見處。時時趨向此事。雖終日喫飯。不曾齩著一粒米。終日穿衣。不曾挂著一縷絲。直須如此用心。方有趨向分。又云君向臣。父親子。亦正中偏也。</p>
<p>如何是向。</p>
<p style="margin-left:1em">三山來云。凝眸長不瞬。怎肯抱頭眠。</p>
<p style="margin-left:1em">頌曰。著眼凝睛未是親。中懷繾綣自殷勤。回頭不謂雲烟杳。肯負依依一片心。</p>
<p style="margin-left:1em;text-indent:-1em">奉　奉時作麼生。既知有此事。十二時中不與他違背。心心無間。念念無差。所以道。知有底人。始解奉重。又云臣奉於君。子順於父。亦偏中正也。</p>
<p>如何是奉。</p>
<p style="margin-left:1em">三山來云。赤心常捧日。雲水自依山。</p>
<p style="margin-left:1em">頌曰。掩著柴門閉著關。拋笻可是畏峰巉。山翁此日何思算。漫煑黃虀但酌泉。</p>
<p style="margin-left:1em;text-indent:-1em">功　功時作麼生。前此向時奉時。情存取舍。尚落偏枯。猶未成功。到此渾身放下。撒手忘依。便能全身擔荷。徹底承當。內外一如。更無異體。正中來也。</p>
<p>如何是功。</p>
<p style="margin-left:1em">三山來云。不須閑氣力。撒手到凌烟。</p>
<p style="margin-left:1em">頌曰。平生辛苦有誰知。喫盡寒酸未足奇。及至承當無箇事。得來依舊笑當時。</p>
<p style="margin-left:1em;text-indent:-1em">共功　共功時作麼生。前此功勛。獨著未得。理事混融。此則體用雙彰。不住一色。所謂君臣會合。父子通同。黑白不分。兼中至也。</p>
<p>如何是共功。</p>
<p style="margin-left:1em">三山來云。生殺同條出。春秋總不知。</p>
<p style="margin-left:1em">頌曰。天高地下勢難窮。就裏誰分造化工。自是鈞陶盈大冶。行生總在不言中。</p>
<p style="margin-left:1em;text-indent:-1em">功功　功功時作麼生。前此大功竝顯。內外齊彰。此則不落有無。不存賓主。及盡今時。迥超階級。上功字是功勛。下功字是不坐功勛。所謂功成而不處。故云不共。兼中到也。</p>
<p>如何是功功。</p>
<p style="margin-left:1em">三山來云。帝力云何有。謳歌忘太平。</p>
<p style="margin-left:1em">頌曰。底定河山數十秋。弓拋劍挂自優游。皇風帝德知何處。社飲村歌樂未休。三山來總頌云。五位功勛知不知。有功恰到無功時。一條布袋都囊却。笑倒長街老古錐。</p>
</div>
<div class='div-other'><a id='mulu47' />
<p class='h2'>洞宗王子五位</p><p style="margin-left:1em;text-indent:-1em">誕生王子　此喻心本是佛。不假修持。本自圓成。無勞證悟。然猶須知有向上一路。如皇后所生之太子。雖是天然尊貴。名曰誕生。亦名內紹。亦名王種。亦名正位。要知此位。亦須轉却。若不轉。即便墮在尊貴邊。所以道。子轉身而就父。為甚父全不顧。不見有誕生王子也。父者。向上虗位。明本來原無位次。不落階級也。</p>
<p>如何是誕生王子。</p>
<p style="margin-left:1em">三山來云。前星光宇宙。貴胤自天然。</p>
<p style="margin-left:1em">頌曰。生來尊貴號儲君。位正東宮沒比倫。玉葉金枝非別種。轉身猶自出王庭。</p>
<p style="margin-left:1em;text-indent:-1em">朝生王子　此喻修行人。未得本來尊貴。須借修證。如始覺向於本覺。葵傾藿奉。運用聖智。調和妄情。善理真性。而得圓成。恰似世間開國元勛。有大功勞。一朝封以王位。故亦稱王子。此<span class='corr'>已</span>在偏位中生出。不同王種。亦是外紹宰相之類也。既有誕生之王。振紀宗綱。必假外紹。三人主掌門戶。內外體正。道法方隆。故以諸王子次之。</p>
<p>如何是朝生王子。</p>
<p style="margin-left:1em">三山來云。才猷堪贊化。酬勛不住功。</p>
<p style="margin-left:1em">頌曰。潛心養志在深山。學邁才超不等閒。大用一朝來帝眷。承顏豈獨侍朝班。</p>
<p style="margin-left:1em;text-indent:-1em">末生王子　此喻修行人雖假功修。終無汙染。猶如幻智。隨流漂沒。忽爾回光。幻滅覺圓。方信自心不從人得。埽除都淨。不挂一絲。入塵而不染塵。得解脫智者。亦朝生中之庶子。羣臣位也。</p>
<p>如何是末生王子。</p>
<p style="margin-left:1em">三山來云。清白非為苦。堅貞節不移。</p>
<p style="margin-left:1em">頌曰。落落孤貞清且貧。肯將毫末惹埃塵。登科不懈平生志。始信雲衢展步輕。</p>
<p style="margin-left:1em;text-indent:-1em">化生王子　此喻修行人萬緣俱盡。<span class='corr'>己</span>之勛業<span class='corr'>已</span>成。却又廣運悲智。入廛垂手。旁宣正化。頭頭上顯。物物上明。猶如閫外威權。設施不犯。不惟安貼家邦。亦乃把定世界。此亦朝生庶子中之子。將軍位也。</p>
<p>如何是化生王子。</p>
<p style="margin-left:1em">三山來云。威<span class='corr'>揚</span>宣正令。中外化親傳。</p>
<p style="margin-left:1em">頌曰。不動巍巍仰聖明。傳持閫外賴將軍。太平底定無多事。妙印高懸不露文。</p>
<p style="margin-left:1em;text-indent:-1em">內生王子　此喻修行人既<span class='corr'>已</span>證修。正化<span class='corr'>已</span>畢。復還本體。不出深宮。縱橫自在。體用不彰。理事俱泯。常居尊貴位中。與誕生同體。此雖幼小。亦可紹位。亦名內紹。乃誕生處之幼子也。</p>
<p>如何是內生王子。</p>
<p style="margin-left:1em">三山來云。入宮無異體。對面不相逢。</p>
<p style="margin-left:1em">頌曰。無作無為渾似癡。功勛不犯醉如泥。而今<span class='corr'>已</span>出青霄外。紫禁重闈那得知。三山來總頌云。同生同死絕疎親。名貌何分是幾人。踏破來時多少路。都盧共到法王城。</p>
</div>
<div class='div-other'><a id='mulu48' />
<p class='h2'>洞宗內外紹</p><p style="margin-left:1em;text-indent:-1em">內紹　紹。繼也。續也。相續不斷之義。內者。正位中威音那畔是也。知向裏許承當擔荷。是為內紹。如修行人明心見道。於日用中頭頭顯現。物物分明。實無差互。左右逢原。不假修進。不假行持。當體便證無上菩提。猶如誕生。本來尊貴。故名王種。以能紹繼君位也。</p>
<p>如何是內紹。</p>
<p style="margin-left:1em">三山來云。深宮無敵體。妙用解承當。</p>
<p style="margin-left:1em">頌曰。天然尊貴異常流。寶位傳持事未休。不是人王無別種。那能物物與頭頭。</p>
<p style="margin-left:1em;text-indent:-1em">外紹　外者。偏位。今時門中一切對境觸物處也。向外紹則臣位。如修行人不明自心。不見自性。不了正因。全未知有。且教渠知有續起功用。故名外紹。</p>
<p>如何是外紹。</p>
<p style="margin-left:1em">三山來云。風塵無異路。曉夜據征鞍。</p>
<p style="margin-left:1em">頌曰。剎剎塵塵事不差。拂開朝霧與晚霞。見得分明無異路。何妨盡摘洛陽花。</p>
</div>
<div class='div-other'><a id='mulu49' />
<p class='h2'>附</p><p style="margin-left:1em">僧問九峰虔。<span class='note-inline'>(䖍乃石霜侍者)</span>承古有言。向外紹則臣位。向內紹則王種。是否。峯云。是。曰。如何是外紹。峯云。若不知事極頭。祇得了事。喚作外紹。是為臣種。曰。如何是內紹。峯云。知向裏許承當擔荷。是為內紹。曰。如何是王種。峯云。須見無承當底人．無擔荷底人。始得同一色。同一色了。所以借為誕生。是為王種。曰。恁麼則內紹亦須得轉。峯云。灼然有承當擔荷。怎得不轉。汝道內紹便是人王種。且道如今還有紹底道理麼。所以古人道。紹是功。紹了非是功。轉功位了。始喚作人王種。曰。未審外紹還轉也無。峯云。外紹全未知有。且教渠知有。曰。如何是知有。峯云。天明不覺曉。曰。如何是外紹。峯云。不借別人家裏事。曰。如何是內紹。峰云。推爺向裏頭。曰。二語之中。那語最親。峰云。臣在門裏。王不出門。曰。恁麼則不出門者。不落二邊。峰云。渠也不獨坐世界。裏紹王種名。外紹王種姓。所以道。紹是功名臣。是偏中正。紹了轉功名君。是正中偏。問。誕生還更知聞也無。峰云。更知聞阿誰。曰。恁麼則莫便是否。峰云。若是。因甚古人道誕生王有父。曰。既有父。為甚麼不知聞。峰云。同時不識祖。</p>
<p style="margin-left:1em">三山來云。看九峰此篇答話。可謂入理深談。須知內外一體。所以論外紹。則曰不借別人家裏事。論內紹。則曰推爺向裏頭。又曰臣在門裏。王不出門。又曰渠也不獨坐世界。又曰更知聞阿誰。又曰誕生王有父。又曰同時不識祖。可見內即外之內也。所謂知事之極頭處也。所謂向裏許承當擔荷也。所謂紹了非是功。轉功位了。始喚作人王種也。外即內之外也。所謂且教渠知有。教渠知有裏許事也。所謂天明不覺曉。天明外也。不覺曉。外而內也。裏紹王種名。外紹王種姓。名姓雖有。獨有同而不相離。此所以得繼紹而成功也。誕生王有父。必歸向上虗位。而後盡善盡美也。學者不可不知。</p>
</div>
<div class='div-other'><a id='mulu50' />
<p class='h2'>洞山五位圖</p><div><img src='../images/X65p0270_01.gif' alt='X65p0270_01.gif' /></div>
</div>
<div class='div-other'><a id='mulu51' />
<p class='h2'>太陽三句圖</p><div><img src='../images/X65p0270_02.gif' alt='X65p0270_02.gif' /></div>
</div>
<div class='div-other'><a id='mulu52' />
<p class='h2'>王子五位圖</p><div>一．誕生王子<img src='../images/X65p0270_03.gif' alt='X65p0270_03.gif' />王宮初降日。玉兔豈能離。未得無功旨。人天何太迷。</div>
<div>二．朝生王子<img src='../images/X65p0270_04.gif' alt='X65p0270_04.gif' />子時當正位。明暗在君臣。未離兜率界。烏雞雪上行。</div>
<p>三．末生王子●燄裏寒冰結。楊花九月飛。泥牛吼水面。木馬逐雲嘶。</p>
<p>四．化生王子○白衣雖拜相。此事未為奇。積代簪纓者。休云落魄時。</p>
<div>五．內生王子<img src='../images/X65p0270_05.gif' alt='X65p0270_05.gif' />混然藏理事。朕兆卒難明。威音王未曉。彌勒豈醒醒。</div>
</div>
<div class='div-other'><a id='mulu53' />
<p class='h2'>洞山偏正五位圖相</p><div>虗位<img src='../images/X65p0270_06.gif' alt='X65p0270_06.gif' />。</div>
<div>　不共[○@(正/(偏*中))]內紹<img src='../images/X65p0270_07.gif' alt='X65p0270_07.gif' />誕生　君向臣。</div>
<div>　一色[○@(偏/(正*中))]外紹<img src='../images/X65p0270_08.gif' alt='X65p0270_08.gif' />朝生　臣奉君。</div>
<p>　功　[○@(正/(來*中))]栖隱　●　末生　君視臣。</p>
<p>　共功[○@(兼/(至*中))]臣用　○　化生　臣向君。</p>
<div>　功功[○@(兼/(到*中))]不動<img src='../images/X65p0270_09.gif' alt='X65p0270_09.gif' />內生　君臣道合。</div>
<p>正中偏。夜深古殿鎖輕烟。寂寂苔封臣不立。密密光舒未兆前。</p>
<p>偏中正。玉人不親臨臺鏡。子夜星沉瑞氣濃。依舊青山不露頂。</p>
<p>正中來。木人擕杖火中回。趂起泥牛耕練色。放教石馬踐蒼苔。</p>
<p>兼中至。轉側相逢全意氣。交輝終不犯鋒鋩。大用縱橫無變異。</p>
<p>兼中到。明暗盡時光不照。石人有志妙難窮。鮮栽絕頂無根草。</p>
</div>
<div class='div-other'><a id='mulu54' />
<p class='h2'>洞山偏正五位圖</p><div><img src='../images/X65p0271_01.gif' alt='X65p0271_01.gif' /></div>
</div>
<div class='div-other'><a id='mulu55' />
<p class='h2'>洞宗四賓主<span class='note-inline'>(不同臨濟賓主。臨濟就師資而言。此就體用而言)</span></p><p>主中賓　體中用也。</p>
<p>如何是主中賓。</p>
<p style="margin-left:1em">三山來云。我無你不成。</p>
<p style="margin-left:1em">頌曰。主中賓。長江玉浪生。不因風雛面。如何得成紋。</p>
<p>賓中主　用中體也。</p>
<p>如何是賓中主。</p>
<p style="margin-left:1em">三山來云。你無我不得。</p>
<p style="margin-left:1em">頌曰。賓中主。是子還歸母。為問呱呱兒。來自甚麼處。</p>
<p>賓中賓　用中用。頭上頭也。</p>
<p>如何是賓中賓。</p>
<p style="margin-left:1em">三山來云。月色冷風聲。</p>
<p style="margin-left:1em">頌曰。賓中賓。渾身都是塵。烏能明大用。怪殺野狐精。</p>
<p>主中主　物我雙忘。人境俱泯。不涉正偏位也。</p>
<p>如何是主中主。</p>
<p style="margin-left:1em">三山來云。渾淪不須補。</p>
<p style="margin-left:1em">頌曰。主中主。不聞亦不覩。兒孫向後看。誰是爾宗祖。</p>
<p style="margin-left:1em">三山來總頌云。賓中主也主中賓。賓賓主主不相倫。會得主賓混融處。不萌枝上辨秋春。</p>
</div>
<div class='div-other'><a id='mulu56' />
<p class='h2'>寶鏡三昧</p><p style="margin-left:1em">如是之法。佛祖密付。汝今得之。宜善守護。銀盌盛雪。明月藏鷺。類之弗齊。混則知處。意不在言。來機亦赴。動成窠臼。差落顧佇。背觸俱非。如大火聚。但形文彩。即屬染汙。夜半正明。天曉不露。為物作則。用㧞諸苦。雖非有為。不是無語。如臨寶鏡。形影相覩。汝不是渠。渠正是汝。如世嬰兒。五相完具。不去不來。不起不住。婆婆和和。有句無句。終不得物。語未正故。重離六爻。偏正回互。疊而為三。變盡成五。如荎草味。如金剛杵。正中妙叶。敲唱雙舉。通宗通途。挾帶挾路。錯然則吉。不可犯忤。天真而妙。不屬迷悟。因緣時節。寂然昭著。細入無間。大絕方所。毫忽之差。不應律呂。今有頓漸。爰立宗趣。宗趣分矣。即是規矩。宗通趣極。真常流注。外寂中搖。繫駒伏鼠。先聖悲之。為法檀度。隨其顛倒。以緇為素。顛倒想滅。肯心自許。要合古轍。請觀前古。佛道垂成。十劫觀樹。如虎之缺。如馬之馵。以有下劣。寶几珍御。以有矜異。狸奴白牯。羿以巧力。射中百步。箭鋒相值。巧力何預。木人方歌。石女起舞。非情識到。寧容思慮。臣奉於君。子順於父。不順非孝。不奉非輔。潛行密用。如愚若魯。但能相續。名主中主。三山來云。看者寶鏡三昧。曹洞之宗包括無餘。但恐以此沿流把作相傳口訣。便非洞上宗旨。古人密授心印。如是精細。今之一機一橛而抹殺宗旨者。獨何與覽之。可為浩歎。</p>
<p>洞山謂曹山曰。吾在雲巗先師處親印寶鏡三昧。事窮的要。今以授汝。汝善護持。毋令斷絕。遇真法器。方可傳授。直須秘密。不可影露。恐屬流布。喪滅吾宗。末法時代。人多乾慧。若要辨驗向上人之真偽。有三種滲漏。當機直須具眼。</p>
</div>
<div class='div-other'><a id='mulu57' />
<p class='h2'>洞宗三滲漏<span class='note-inline'>(滲不停水。漏不盛物。故名滲漏)</span></p><p style="margin-left:1em;text-indent:-1em">一．見滲漏　機不離位。墮在毒海　謂見處滯在所知。設有妙悟。亦須吐却。若不轉位。即坐在一色。所言者。直是語中未能盡善。知他見有所滯也。</p>
<p>如何是見滲漏。</p>
<p style="margin-left:1em">三山來云。直具一隻眼。又云。放下著。</p>
<p style="margin-left:1em">頌曰。山重重復水重重。萬水千山一目中。若道水山常在目。行人依舊路濛濛。</p>
<p style="margin-left:1em;text-indent:-1em">二．情滲漏　智常向背。見處偏枯　謂情境不圓。滯在取舍。不能融通。鑒覺著於一邊。皆是識浪流轉。途中岸邊事。直須句句離却二邊。不滯情境。方有出身之路。</p>
<p>如何是情滲漏。</p>
<p style="margin-left:1em">三山來云。如膠似漆。又云。活潑些好。</p>
<p style="margin-left:1em">頌曰。擔板從來見一邊。何如到處眼雙圓。滿腔繫戀還須吐。一落思量便不堪。</p>
<p style="margin-left:1em;text-indent:-1em">三．語滲漏　究妙失宗。機昧終始　謂滯在語言。句失宗旨。不能於言詮三昧下轉身。所以當機暗昧。宗旨不圓。須是通有語中無語。無語中有語。乃得妙旨圓密。</p>
<p>如何是語滲漏。</p>
<p style="margin-left:1em">三山來云。倒四顛三。又云。道甚麼。</p>
<p style="margin-left:1em">頌曰。有言須是悟無言。開口成雙落二三。況復游揚迷妙義。堪悲堪笑口頭禪。</p>
</div>
<div class='div-other'><a id='mulu58' />
<p class='h2'>洞宗三路接人</p><p>鳥道　不開口處玄關轉。未措言時鳥道玄。</p>
<p style="margin-left:1em">此是不落語言。聲前一句。</p>
<p>玄路　寫成玉篆非干筆。刻出金章不是刀。</p>
<p style="margin-left:1em">此是玄音妙旨。談而不談。</p>
<p>展手　睒眼牙口叮嚀囑。豎拂拈槌仔細傳。</p>
<p style="margin-left:1em">此是覿面提持。隨機拈出。</p>
<p style="margin-left:1em">三山來云。美則美矣。猶有一人大不肯在。</p>
<p style="margin-left:1em">頌曰。空裏往來絕朕踪。玄中妙義韻難窮。打開八字無遮障。會取機關處處通。</p>
</div>
<div class='div-other'><a id='mulu59' />
<p class='h2'>洞宗三綱要</p><p style="margin-left:1em;text-indent:-1em">一．敲唱俱行　敲。擊也。一齊截斷。屬理也。唱。舉也。一竝用出。屬事也。敲唱俱行。事理兼備也。謂之偏正俱行。即濟宗之照用同時也。</p>
<p>如何是敲唱俱行。</p>
<p style="margin-left:1em">三山來云。猿嘯鳥啼隨任運。山前嶺後一般春。</p>
<p style="margin-left:1em">頌曰。敲唱俱行事一如。收來放去總同途。縱橫理事無偏執。殺活分明會也無。</p>
<p style="margin-left:1em;text-indent:-1em">二．金鎖玄路　金鎖者。鈎鎖連環。血脈不斷。事中隱理。理中隱事。偏中有正。正中有偏。理事圓融。正偏不二。交羅無礙。妙應不窮。故曰玄路。</p>
<p>如何是金鎖玄路。</p>
<p style="margin-left:1em">三山來云。織成一段天然錦。密密金刀剪不開。</p>
<p style="margin-left:1em">頌曰。金鎖玄關達者稀。如環妙用在臨機。往來不斷偏回互。一句無私絕妙奇。</p>
<p style="margin-left:1em;text-indent:-1em">三．不墮凡聖　坐斷兩頭。事理不涉。不立玄妙。不落有無。應物利生。得大自在。一切影象依倚。一齊打脫。明雙收也。</p>
<p>如何是不墮凡聖。</p>
<p style="margin-left:1em">三山來云。本來面目無多子。喫飯穿衣任縱橫。</p>
<p style="margin-left:1em">頌曰。聖解凡情一筆勾。也無煩惱也無愁。無生面貌團圞在。何事區區作馬牛。</p>
<p style="margin-left:1em;text-indent:-1em">曹山云。凡見聖解。是金鎖玄路。直須回互。夫取正命食者。須具三種墮。一者披毛戴角。二者不斷聲色。三者不受食。稠布衲問。披毛戴角是甚麼墮。曰。是類墮。不斷聲色是甚麼墮。曰。是隨墮。不受食是甚麼墮。曰。是尊貴墮。</p>
</div>
<div class='div-other'><a id='mulu60' />
<p class='h2'>洞宗三種墮</p><p style="margin-left:1em;text-indent:-1em">一者披毛戴角是類墮　類者。披毛戴角。乃異類中事也。若意有所滯。未免落在異類中。須是一念無私。向異類中有出身之處。故類亦須墮。</p>
<p>如何是類墮。</p>
<p style="margin-left:1em">三山來云。雖行畜生行。不得畜生報。</p>
<p style="margin-left:1em">頌曰。披毛戴角。瀟灑得過。一入荒丘。尋他不著。</p>
<p style="margin-left:1em;text-indent:-1em">二者不斷聲色是隨處墮　隨者。隨聲逐色。不斷聲色也。若不明聲色。未免落在聲色中。要知聲不自聲。色不自色。聲色本無。因心假立。須是不著見聞。向聲色中有出身之路。故隨亦須墮。</p>
<p>如何是隨墮。</p>
<p style="margin-left:1em">三山來云。見色非干色。聞聲不是聲。</p>
<p style="margin-left:1em">頌曰。見色聞聲。終不是塵。鶯啼綠樹。別有知音。</p>
<p style="margin-left:1em;text-indent:-1em">三者不受食是尊貴墮　受食是今時事。不受食是那邊事。若執在那邊。未免落在尊貴中。須是知那邊了。却來者邊行履。尊貴一位。猶須虗却。故尊貴亦須墮。</p>
<p>如何是尊貴墮。</p>
<p style="margin-left:1em">三山來云。不裝珍御服。來著破襤衫。</p>
<p style="margin-left:1em">頌曰。禮絕百僚。非是尊高。無人侍立。常自逍遙。三山來云。墮有墮落．墮除二義。苟滯在三者中。便是墮落。能向三者中。有出身處。便為墮除。若論披毛戴角是類墮。不斷聲色是隨墮。不受食是尊貴墮。則墮落之義為是。若論曹山須具三種墮之言。則墮除之義為是。如上所註。二義兼該。大約三種看來。須明轉位始得。識者辨諸。</p>
</div>
<div class='div-other'><a id='mulu61' />
<p class='h2'>正令食</p><p style="margin-left:1em">知時而食。不受食害。即不枉死。名正命食。黃檗云。今之參學者。纔出眾來。只欲多知解。廣求文義喚作修行。不知多了知解反成毒藥。如多與兒酪乳。消與不消。都總不知。以此受害。豈知知解盡屬生滅。真如之中。本無此事。故曹山貴正命食。立三墮。</p>
</div>
<div class='div-other'><a id='mulu62' />
<p class='h2'>洞宗三種蘆花</p>
<div class='div-other'><a id='mulu63' />
<p class='h3'>內三種蘆花</p><p>一種蘆花　一色到頭純素白。二邊不許著青黃。</p>
<p style="margin-left:1em">此乃實際理地。不受一塵。真空絕相。及盡今時。名一色蘆花。</p>
<p>二種蘆花　不與凡花為比竝。獨超眾草自尊高。</p>
<p style="margin-left:1em">此是不守一色。不住正位。向上優游。鶴騰霄漢出銀籠。名飛出蘆花。</p>
<p>三種蘆花　綠水青山常作伴。清風明月夜為鄰。</p>
<p style="margin-left:1em">此理事混融。隨放隨收。雖在今時而不落今時。子轉身而就父。名返入蘆花。</p>
<p style="margin-left:1em">三山來頌云。一色到頭正位中。不居正位出銀籠。轉身就父無端的。三種蘆花不住功。</p>
</div>
<div class='div-other'><a id='mulu64' />
<p class='h3'>外三種蘆花</p><p style="margin-left:1em;text-indent:-1em">第一白馬蘆花　轉身景物原無異。回首家山總一般　明有用也。</p>
<p style="margin-left:1em;text-indent:-1em">第二明月蘆花　出處溪山各異。歸來雲月是同。　明有照也。</p>
<p style="margin-left:1em;text-indent:-1em">第三雪壓蘆花　動轉平常坦坦。橫斜本分如如。　明照用為一也。</p>
<p style="margin-left:1em">三山來頌云。有用有照照用同。作家此際露針鋒。輕輕劄處難思議。飛入蘆花不見踪。</p>
</div></div>
<div class='div-other'><a id='mulu65' />
<p class='h2'>洞宗三問答</p><p style="margin-left:1em;text-indent:-1em">如何是髑髏眼　答云。目不瞬四維洞照。</p>
<p style="margin-left:1em;text-indent:-1em">如何是髑髏耳　答云。耳不側圓音歷歷。</p>
<p style="margin-left:1em;text-indent:-1em">如何是髑髏手足　答云。臂不掉摵碎虗空。脚不動踏翻海嶽。</p>
<p style="margin-left:1em">髑髏者。乾淨之體。明法身邊事也。答意如何。謂雖不著一切。而能破一切也。</p>
<p style="margin-left:1em">三山來頌云。證到法身無所為。無為為處用無虧。橫身應物渾無物。赴感隨緣却是誰。</p>
</div>
<div class='div-other'><a id='mulu66' />
<p class='h2'>洞宗四印<span class='note-inline'>(欲分清共濁。當辨印和風)</span></p><p>當風不當印　貪觀天上月。失却掌中珠。</p>
<p style="margin-left:1em">三山來頌云。當風不當印。闢破洪濛忘混沌。任從功烈與天高。一曲羲皇誰解聽。</p>
<p>當印不當風　拈得鼻孔。忘了舌頭。</p>
<p style="margin-left:1em">三山來頌云。當印不當風。一夜東君睡正濃。紅白滿園無看管。枝頭挑李笑難窮。</p>
<p>風印俱當　披星戴月。入水拖泥。</p>
<p style="margin-left:1em">三山來頌云。風印兩俱當。顛不顛兮狂不狂。渾身都是黃金甲。要與秋風戰一場。</p>
<p>風印俱不當　擔水河頭賣。點燈助日光。</p>
<p style="margin-left:1em">三山來頌云。風印俱不當。紙屏石枕竹方床。衲被蒙頭全不會。也無短兮也無長。</p>
<p style="margin-left:1em">張三擘口騁精神。記得眉毛忘眼睛。聾瞎相呼無用處。面門擊碎絕人行。</p>
</div>
<div class='div-other'><a id='mulu67' />
<p class='h2'>洞宗四借借</p><p style="margin-left:1em;text-indent:-1em">借功明位　位是虗位。功是一念萬年有作之功。借功明位者。借功勛而明底事也。</p>
<p style="margin-left:1em">三山來頌云。滿園桃李正芳菲。莫道東君展笑微。色色都來藏不住。無端漏洩化工機。</p>
<p style="margin-left:1em;text-indent:-1em">借位明功　借位明功者。借本來而顯功用也。</p>
<p style="margin-left:1em">三山來頌云。生來志氣<span class='corr'>已</span>非常。揭地掀天做一場。不是居恒抱負重。那能衣錦得還鄉。</p>
<p style="margin-left:1em;text-indent:-1em">借借不借借　正中來。縱橫得妙。雖借借而實無借借。體用一如也。</p>
<p style="margin-left:1em">三山來頌云。法法頭頭聽自然。無分先後與中邊。隨收隨放隨舒卷。萬里星河共一天。</p>
<p style="margin-left:1em;text-indent:-1em">全超不借借　不住於事。不住於理。不住玄妙。不住有無。體用雙忘。偏正不立。兼中到也。</p>
<p style="margin-left:1em">三山來頌云。到得[但-日+木]。即便[但-日+木]。更無一物可堪求。就中何自論玄妙。理事無關始徹頭。</p>
</div>
<div class='div-other'><a id='mulu68' />
<p class='h2'>洞宗四知有</p><p>不知有　業識茫茫。無本可據。</p>
<p>知有　一念回光。即同本得。</p>
<p>知有了却不知有　及到無心無也無。</p>
<p>不知有後真知有　始信南泉喚作牛。</p>
<p style="margin-left:1em">三山來頌云。昧却本來事者多。一朝得見免蹉跎。歸家莫道閑瀟灑。戴角披毛怎奈何。</p>
</div>
<div class='div-other'><a id='mulu69' />
<p class='h2'>洞宗兩轉身</p><p>一轉　棄却者邊閑景致。回觀那畔好風光。</p>
<p>二轉　盡日閉門慵待客。忽然啟戶問行人。</p>
<p style="margin-left:1em">三山來頌云。流落江湖數十秋。歸來高臥白雲頭。一朝頓起風塵念。依舊乘槎逐浪遊。</p>
</div>
<div class='div-other'><a id='mulu70' />
<p class='h2'>洞宗借句挾帶</p><p style="margin-left:1em;text-indent:-1em">借　借者。資借外邊以顯其功用也。是偏位。是外紹。是臣種。</p>
<p style="margin-left:1em;text-indent:-1em">句　句者。裏頭一句以明其本體也。是正位。是內紹。是王種。</p>
<p style="margin-left:1em;text-indent:-1em">挾帶　挾帶者。挾持借句。兩種竝借而行。由偏位而總歸於正位也。</p>
<p style="margin-left:1em">三山來頌云。不是百花不見春。春來依舊百花新。花開花落誰為主。識得分明任縱橫。</p>
</div>
<div class='div-other'><a id='mulu71' />
<p class='h2'>洞宗小五位</p><p style="margin-left:1em;text-indent:-1em">大功纔轉　功者。功用也。修行人十二時中妄念起時。以覺心照了。如三軍有功將軍賞也。若妄念滅除。真照亦無。如將軍有功帝王賞也。若真妄兩忘。正偏不立。不守尊貴。如帝王有功。餘者皆不能賞。故曰大功不賞。大功者。無功之功也。此是虗位。纔轉者。轉入偏位中來。是以借位誕生。</p>
<p style="margin-left:1em;text-indent:-1em">借位誕生　既是大功纔轉。却入誕生中來。誕生雖是嫡子。固名王種。然對帝王。須當稱臣。亦屬臣種。亦屬借位。謂他縱居東宮。亦屬偏位。不能居其正位。以大功轉。而入偏位也。</p>
<p style="margin-left:1em">三山來頌云。纔道無功已涉功。無功功盡妙難窮。轉身一步非他事。漸入深宮近九重。</p>
<p style="margin-left:1em;text-indent:-1em">一色若消　誕生乃正宮皇后。太子須居東宮。東宮者。正具一色邊事。偏中趨正也。若住在此間。亦不名尊貴。亦不名正位。故須一色消盡。不住東宮。不守尊貴。乃名尊貴。</p>
<p style="margin-left:1em;text-indent:-1em">方名尊貴　猶如帝王崩後。太子嗣位。方名尊貴。若修行人。雖明本分。不能觸處融通。一向坐在窠窟裏。名為有地。位有途轍。者裏不可住者。却須轉身別行一路。不滯玄妙。不執中邊。雖處尊貴而不居。方名尊貴。不然則死水裏淹殺人無數。</p>
<p style="margin-left:1em">三山來頌云。本來是佛不須疑。認著依然猶是癡。踏破頂[寧*頁]無覓處。堂堂大露鎮皇畿。</p>
<p style="margin-left:1em;text-indent:-1em">細中移足　細中移足者。乃是達真正理趣。到此亦須拈却。不可作奇特想。不可作玄妙想。前此一色既消。是事法<span class='corr'>已</span>盡。而今真理亦除。直教理事雙忘。真妄不立。故名細中移足。</p>
<p style="margin-left:1em;text-indent:-1em">鶴出銀籠　既能細中移足。自然不住於事。不住於理。不住者邊那畔。玄妙不存。佛祖那顧。掀翻大海。踢倒須彌。千手拈不起。千眼覰不著。向者裏薦得。便是鶴出銀籠。</p>
<p style="margin-left:1em">三山來頌云。理事雙忘絕妙奇。脫身一步更難思。銀籠鶴出翀霄漢。正是翔空無礙時。</p>
<p style="margin-left:1em;text-indent:-1em">位裏轉身　超情離見。不涉有無。此是正位中事。雖在正位。却須轉身偏位中來。若一向把斷要津。未為本分。故須向今時路頭垂手接人。自利利他乃可。</p>
<p style="margin-left:1em;text-indent:-1em">月鋪金地　月鋪金地者。有照有用。入泥入水。不顧身命。應機化現。撈摝有情。了却那邊。却來者邊。接物利生。曲為今時。權行方便。乃轉身之妙用也。</p>
<p style="margin-left:1em">三山來頌云。幾曾巖畔把心灰。又到紅塵走一回。不是白雲驚夢破。何緣月色滿高臺。</p>
</div>
<div class='div-other'><a id='mulu72' />
<p class='h2'>太陽玄三句</p><p>一．平常無生句　白雲覆青山。青山不露頂。</p>
<p style="margin-left:1em">須知此句要通一路。通得。如獅子嚬呻。</p>
<p style="margin-left:1em">三山來頌云。平常一句義幽玄。話出無生別有天。語下言前難摸索。旁通一路在機先。</p>
<p style="margin-left:1em;text-indent:-1em">二．妙玄無私句　寶殿無人空侍立。不栽梧桐免鳳來　須知此句無賓主。通得。如獅子返擲。</p>
<p style="margin-left:1em">三山來頌云。絕跡藏踪渾似癡。主賓不立最玄微。沉沉古殿蒼烟鎖。一句無私上上機。</p>
<p style="margin-left:1em;text-indent:-1em">三．體明無盡句　手指空時天地轉。迴途石馬出紗籠　須知此句兼帶去。通得。如獅子踞地。</p>
<p style="margin-left:1em">三山來頌云。枯木花開錦繡新。三春令到絕鳴禽。等閑透得其中旨。體用明明不可分。</p>
</div>
<div class='div-other'><a id='mulu73' />
<p class='h2'>洞山初有四句</p><p style="margin-left:1em;text-indent:-1em">一．言無展事　如答鎮州出大蘿蔔頭是也。其言不曾開展。以明其事。須理會在有言之外乃可。</p>
<p style="margin-left:1em;text-indent:-1em">二．語不投機　如答乾屎橛是也。其語不與來機相投。須妙悟於語句之間乃可。</p>
<p style="margin-left:1em;text-indent:-1em">三．承言者喪　如從言句承當。便喪失宗旨。此不能在言外理會者。</p>
<p style="margin-left:1em;text-indent:-1em">四．滯句者迷　如凝滯於句中。便迷昧真理。此不能在語中妙悟者。於此四種薦得。作箇灑脫衲僧。於此不明。終成鹵莽。</p>
<p style="margin-left:1em">三山來頌云。話出無生妙義多。舌頭無骨帶誵訛。承言滯句終無用。一片凝心奈若何。</p>
</div>
<div class='div-other'><a id='mulu74' />
<p class='h2'>洞宗三種功勛頌</p><p style="margin-left:1em;text-indent:-1em">正位一色　無影林中鳥不栖。空階密密向邊遲。寒巖異草何曾綠。正坐當堂失路迷。</p>
<p style="margin-left:1em;text-indent:-1em">大功一色　白牛雪裏覓無踪。功盡超然體皓融。月影蘆花天未曉。靈苗任運剪春風。</p>
<p style="margin-left:1em;text-indent:-1em">今時一色　髑髏識盡勿多般。狗口纔開落二三。日用光中須急薦。青山只在白雲間。</p>
<p style="margin-left:1em">三山來頌云。尊貴位中坐者難。忘功罷業渾如憨。須知接引今時事。一色無過正與偏。</p>
</div>
<div class='div-other'><a id='mulu75' />
<p class='h2'>宗門八恁麼<span class='note-inline'>(正不坐正。偏不垂偏)</span></p><p>有時恁麼　兩箇五百是一貫。阿爺原是丈夫漢。</p>
<p>有時不恁麼　從他五五二十五。我則六六三十六。</p>
<p style="margin-left:1em;text-indent:-1em">有時恁麼却不恁麼　題目雖然一般。怎奈註脚各別。</p>
<p style="margin-left:1em;text-indent:-1em">有時不恁麼却恁麼　雖然日月不雙明。到底三年同一閏。</p>
<p style="margin-left:1em;text-indent:-1em">有時恁麼恁麼却不恁麼　說是說非無定止。闍黎莫作兩頭看。</p>
<p style="margin-left:1em;text-indent:-1em">有時不恁麼不恁麼却恁麼　指東話西非與錯。將長就短的和真。</p>
<p style="margin-left:1em;text-indent:-1em">有時恁麼不恁麼總得　或是或非金出鐵。若橫若順鐵成金。</p>
<p style="margin-left:1em;text-indent:-1em">有時恁麼不恁麼總不得　自古張家難姓李。從來二字不成三。</p>
<p style="margin-left:1em">頌。指是為非非不是。將非作是是焉非。就中若也情量度。海角天涯鷂子飛。</p>
</div>
<div class='div-other'><a id='mulu76' />
<p class='h2'>浮山遠錄公十六題</p><p style="margin-left:1em;text-indent:-1em">一．識自宗　識自宗者。須識本來宗趣。不落言詮。纔擬論量。千山萬水。</p>
<p style="margin-left:1em;text-indent:-1em">二．死中活　死中活者。寒灰發燄。枯木騰芳。須是死中得活。木人撫掌。石女呵呵。</p>
<p style="margin-left:1em;text-indent:-1em">三．活中死　活中死者。貪尋言語路。喪却本來人。如夾山境語。直作境話會是也。</p>
<p style="margin-left:1em;text-indent:-1em">四．不落死活　不落死活者。不坐二邊。不住一色。日用尋常。逍遙自在。</p>
<p style="margin-left:1em;text-indent:-1em">五．背捨　五背捨者。背事捨理。埽蕩聖凡。纖塵不立。離四句。絕百非。赤灑灑。淨躶躶。堂堂無間隔。及盡乃通身。</p>
<p style="margin-left:1em;text-indent:-1em">六．不背捨　不背捨者。披毛戴角。拖犁拽耙。隨時遊戲。不捐事理。所謂隨流認得性。無喜亦無憂。</p>
<p style="margin-left:1em;text-indent:-1em">七．活人劍　活人劍者。凡有語話。不犯鋒鋩。隨機妙轉。應物圓成。所謂放行則瓦礫生光。你若轉得身來。自是揚眉吐氣。</p>
<p style="margin-left:1em;text-indent:-1em">八．殺人刀　殺人刀者。埽除佛祖見。割斷聖凡情。一句截流。萬機寢削。所謂把定則乾坤失色。你若觸著鋒鋩。未免喪身失命。</p>
<p style="margin-left:1em;text-indent:-1em">九．平常　平常者。就日用尋常中垂手。不事奇特高遠。如常恰似秋風至。無意凉人人自凉。</p>
<p style="margin-left:1em;text-indent:-1em">十．利道拔生　利道拔生者。剪除脚下線。指出掌中珠。拔濟羣生。利以大道。雖然春色無高下。到底花枝有短長。</p>
<p style="margin-left:1em;text-indent:-1em">十一．言無過失　言無過失者。粗言細語。倒弄顛拈。悉皆中的。所謂言滿天下無口過也。但恐承言滯句之流却從者裏蹉過。</p>
<p style="margin-left:1em;text-indent:-1em">十二．透脫　透脫者。不被一切羈縻。迥然超脫。脚跟截斷紅絲線。天上人間自在飛。此是學人能領會也。</p>
<p style="margin-left:1em;text-indent:-1em">十三．透脫不透脫　透脫不透脫者。雖然打破玉團子。却撒黃金在眼中。是透脫中不透脫也。</p>
<p style="margin-left:1em;text-indent:-1em">十四．稱揚　稱<span class='corr'>揚</span>者。提持此事。妙唱宗猷。須是箇中人會悟音聲之外。所謂萬籟有心聞不得。孤巖無耳却知音。</p>
<p style="margin-left:1em;text-indent:-1em">十五．降句　降句者。斷絕語言。不恣談說。所謂閉口牢藏舌。安身第一方。</p>
<p style="margin-left:1em;text-indent:-1em">十六．方入圓　方入圓者。縱橫得妙。左右逢原。更無滯礙。隨口道來。無可不可。能入圓通三昧也。</p>
<p style="margin-left:1em">三山來頌云。喫盡寒酸費苦辛。同生同死是何人。慈衷一片誰知委。幾度臨機任縱橫。</p>
</div>
<div class='div-other'><a id='mulu77' />
<p class='h2'>洞宗三解脫門</p><p style="margin-left:1em;text-indent:-1em">文殊面目　文殊門者。借物顯也。</p>
<p style="margin-left:1em;text-indent:-1em">頌曰。若問文殊戶。頭頭路不阿。東林青鬱密。南嶽碧嵯峨。天際懸空月。庭前帶雨莎。更尋玄妙相。箭<span class='corr'>已</span>過新羅。</p>
<p style="margin-left:1em;text-indent:-1em">觀音妙唱　觀音門者。音聲闡也。</p>
<p style="margin-left:1em;text-indent:-1em">頌曰。欲叩圓通戶。圓通戶不封。戍樓鳴曉角。烟寺起霜鐘。鶴唳當晴夜。猿啼正碧峰。悲心閑竝廣。何處不相通。</p>
<p style="margin-left:1em;text-indent:-1em">普賢妙用　普賢門者。身動靜也。</p>
<p style="margin-left:1em;text-indent:-1em">頌曰。若欲識普賢。嵯峨本不懸。蘿攀登絕頂。航掣採祥蓮。野老燒松火。山童汲月泉。縱橫如未會。覿面隔重巔。</p>
<p style="margin-left:1em">三山來頌云。庭前栢子鬱青青。無數春禽樹上鳴。幾度援弓拋彈擊。猶嫌辜負老婆心。</p>
</div>
<div class='div-other'><a id='mulu78' />
<p class='h2'>曹洞宗旨頌</p><p style="margin-left:1em">劫壺空處妙難通。擬欲無功<span class='corr'>已</span>墮功。偏正不曾離本位。君臣那更異深宮。玉機轉側方圓備。寶鑑澄明理事同。雲輦月娥歸半夜。曉來烟霧尚朦朧。</p>
</div></div>
<p class='juan'>三山來禪師五家宗旨纂要卷中</p>
</div><!-- end of div[@id='body'] -->
</body></html>