<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經觀心定解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu13' />大佛頂如來密因修證了義諸菩薩萬行首楞嚴經觀心定解卷第十</p>
<div class='div-commentary'><p style="margin-left:1em">○四行陰。此五陰發得境中。前二屬貪愛大慢等煩惱境。想陰的是魔境。今行陰十種是見境。五識陰中。兼於禪見等執。最後二乘住立涅槃而不前進即二乘境。止觀立十境而初觀陰入有不得入者反因觀心發得下九。皆當用十乘妙觀觀之一一令成不思議境。今經正為禪那行人因觀不入反發魔事。故微細詳明不令住著則正觀可入也。為三一總示始終。又三一結前想陰。</p>
</div>
<div class='div-orig'><p>阿難。彼善男子修三摩地想陰盡者。是人平常夢想消滅寤寐恒一。覺明虗靜猶如晴空無復麤重前塵影事。觀諸世間大地山河如鏡鑑明來無所粘過無蹤跡。虗受照應了罔陳習唯一精真。</p>
</div>
<div class='div-commentary'><p style="margin-left:1em">想陰盡者約<span class='corr'>已</span>斷說。想以取相為義。寤則為想寐則為夢。只就寤時<span class='corr'>已</span>紛然不一何況寐乎。今想陰既除故雖有寤寐而其相恒一也。明平常心體如此。覺明下有法喻合。如來得妙空明覺此是果人之德。今在行人覺明虗靜不取相故虗。無喧雜故靜。晴空中無雲烟如覺明中無夢想粗重之習。苕溪曰准智論明阿羅漢有眠無夢。騐今想盡即六根淨。以圓觀所破通別二惑猶如冶鐵粗垢先除故曰無復粗重等也。觀諸下明應物之用。世間該依正二報。獨言山河大地者想念所著每在依報故也。如鏡下是喻。鑑亦鏡也。又鏡有鑑物之明。來去無著。虗受下是合法。不取外物之相是以虗受唯照應之而<span class='corr'>已</span>。更不起怨親諸想是無陳習。</p>
<p style="margin-left:1em">○二預示始終二一不盡始相。</p>
</div>
<div class='div-orig'><p>生滅根元從此披露。見諸十方十二眾生畢殫其類。雖未通其各命由緒。見同生基猶如野馬熠熠清擾為浮根塵究竟樞穴。此則名為行陰區宇。</p>
</div>
<div class='div-commentary'><p style="margin-left:1em">補遺云。皆謂想盡行現故云披露。今謂前言想盡約利根破惑入相似位者說之。若鈍根人但是伏惑想陰未破。惟得想心凝明而<span class='corr'>已</span>未可云盡。即中云想盡行現其說元是。在斷想者行陰才現即能斷行。故後經文明行陰盡相。在伏想者便墮行陰區宇中。經含二意元不相妨。生滅下想伏而行現也。六識之體既伏七識之體斯現。楞伽云。七識生滅如來藏不生滅此二和合成阿賴耶。據楞伽此言知前六識皆生滅而根元在第七明矣。又如餘四陰皆有生滅而根元在行陰中故言生滅根元。見諸下明行現則通他人。前受想但在一身。今行陰露則能窮十二類生。雖未下明未見類生之識。見仝生基明<span class='corr'>已</span>見類生之行。葢各命由緒其種子在八識中尚未能通。而十二類仝生之基狀若無知喻仝野馬。野馬即陽焰也。春晴遠望其狀如水。熠熠閃爍貌。體離受想雖擾而清。言浮塵根者。粗浮顯露曰浮。體無知覺曰塵。除却清淨四大即浮塵根。其中爪生髮長筋轉脉搖人不自知總為行陰所攝。雖在自身似無情法。故經云是身無知如土木瓦石也。生住異滅名不相應行斯為浮根究竟樞穴。門簨曰樞。門臼曰穴。簨橫木也。此人但伏想陰故入行陰區宇。</p>
<p style="margin-left:1em">○二<span class='corr'>已</span>盡終相。</p>
</div>
<div class='div-orig'><p>若此清擾熠熠元性性入元澄一澄元習。如波<span class='corr'>瀾</span>滅化為澄水名行陰盡。是人則能超眾生濁。</p>
</div>
<div class='div-commentary'><p style="margin-left:1em">若此下謂利根人觀行得悟即于此滅行也。熠熠清擾為十二類生基故稱元性。性入元澄者。生滅之性入于本元澄寂之體也。或謂元澄是後識性。流急不見非是無流非也。即中謂行陰盡處即是元澄。若以此為常行亦得指為識耶。澄彼清擾之習故云一澄元習。元習即上元性。故知性是習成之性。喻中澄水當喻真性不當喻識。惑業所招苦報生滅不停名眾生濁。故行盡則超之。</p>
<p style="margin-left:1em">○二結顯妄源。</p>
</div>
<div class='div-orig'><p>觀其所由幽隱妄想以為其本。</p>
</div>
<div class='div-commentary'><p style="margin-left:1em">想陰之想是粗浮之想。行陰是微細之想。如前經云變化密移我誠不覺故今云幽隱妄想。</p>
<p style="margin-left:1em">○二正詳發相十一二無因論三一總述。</p>
</div>
<div class='div-orig'><p>阿難當知。是得正知奢摩他中諸善男子凝明正心十類天魔不得其便。方得精研窮生類本。于本類中生元露者觀彼幽清圓擾動元。于圓元中起計度者是人墜入二無因論。</p>
</div>
<div class='div-commentary'><p style="margin-left:1em">想陰<span class='corr'>已</span>伏不起邪慮名正知。奢摩他是入空止觀也。有三緣故魔不得便。一者凝謂心常在定故。二者明謂心常觀照故。三者正謂不起邪慮故。方得精研等者。至此不但見<span class='corr'>己</span>并見他人能窮十二類生之本。往昔<span class='corr'>已</span>來<span class='corr'>已</span>有類生。故云本類。生元即行陰也。即下文云幽清圓等。對下第二外道是觀常擾動元故今云圓擾動元。窮十二類故稱圓也。圓元者。圓字承上觀彼句。元字承上生元句。執無因者良由未通各命由緒之故。</p>
<p style="margin-left:1em">○二別顯二初本無因又二一正明。</p>
</div>
<div class='div-orig'><p>一者是人見本無因。何以故。是人既得生機全破乘於眼根八百功德見八萬劫所有眾生業流灣環死此生彼。只見眾生輪迴其處。八萬劫外冥無所觀。便作是解此等世間十方眾生八萬劫來無因自有。</p>
</div>
<div class='div-commentary'><p style="margin-left:1em">初句標。何以故下徵釋。破是看破。以下即云眼根故也。長水曰八百功德。謂由定力發其眼根本分功德百倍增勝見八萬劫。吳興云。業流灣環者行陰流轉也。既見眾生死此生彼。便知何人復為何人。自身曾從何類轉入何類。他身亦然。若爾與各命由緒何別。葢各命由緒是見識中所含種子。今但見業報轉變不見種子。如但見面豈即見心。交光云。此人總見類生不停非一一各詳。似并不知何人為何人則解文太粗矣。此人眼根只見眾生輪迴八萬劫中不見其識。而八萬劫外亦無所觀。吳興指為外道冥諦是也。輪迴其處者。指八萬劫為處。便作下是起僻解。</p>
<p style="margin-left:1em">○二結過。</p>
</div>
<div class='div-orig'><p>由此計度亡正徧知墮落外道惑菩提性。</p>
</div>
<div class='div-commentary'><p style="margin-left:1em">無因則非正知。只見八萬則非徧知。悞落外道不知菩提之正軌矣。</p>
<p style="margin-left:1em">○二末無因二一正明。</p>
</div>
<div class='div-orig'><p>二者是人見末無因。何以故。是人於生既見其根。知人生人。悟鳥生鳥。烏從來黑。鵠從來白。人天本豎。畜生本橫。白非洗成。黑非染造。從八萬劫無復改移。今盡此形亦復如是。而我本來不見菩提云何更有成菩提事。當知今日一切物象皆本無因。</p>
</div>
<div class='div-commentary'><p style="margin-left:1em">夫人不生鳥鳥不生人。生根有異。直以久遠為生根也。<span class='corr'>烏</span>從來黑者其根既定色相無改。前劫烏黑今烏亦黑。餘三句亦然。白非洗黑非染者。言其根定不從因緣有也。以本例末色相無殊。烏鵠等雖盡今日之形。而後劫之烏還如今黑。後劫人天亦如今豎。此中古人引身子觀鴿恐不相肖。是人既觀八萬劫則自身必歷諸道他人亦然。經但云色相無殊非云人死必為人也。如云烏從來黑豈云烏死必為烏乎。而我下以諸法之有根顯菩提之無根。昔有菩提今後方有菩提。往昔既無後來安有。是則一切皆有菩提獨無謗法甚矣。結文本字合是末字。今日萬象決不因修證而改是末無因也。前計本無因乃由不見其始。今計末無因乃由不用修證遂廢修業之因。</p>
<p style="margin-left:1em">○二結過。</p>
</div>
<div class='div-orig'><p>由此計度亡正徧知墮落外道惑菩提性。</p>
</div>
<div class='div-commentary'><p style="margin-left:1em">○三結示。</p>
</div>
<div class='div-orig'><p>是則名為第一外道立無因論。</p>
</div>
<div class='div-commentary'><p style="margin-left:1em">吳興曰肇師云。外道末伽梨謂眾生苦樂不因行得皆自然耳。前文云末伽梨等都言此身死後全滅。今計無因雖不云死滅必至劫滿亦同其倫。當知諸見不出四句。謂斷。常。雙亦。雙非也。上二無因即斷見。下四徧常及一分無常一分常乃至死後俱非即後三句。餘之所計皆源流于此。</p>
<p style="margin-left:1em">○二四徧常論二一正心絕魔。</p>
</div>
<div class='div-orig'><p>阿難。是三摩中諸善男子凝明正心魔不得便。</p>
</div>
<div class='div-commentary'><p style="margin-left:1em">修圓定者空假在一心中故或言奢摩他或言三摩。良由正觀現前故魔不能發。即<span class='corr'>已</span>斷想受前七卷半中任運修證證入圓位之人也。</p>
<p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于圓常中起計度者是人墜入四徧常論。</p>
</div>
<div class='div-commentary'><p style="margin-left:1em">起計度者。即但伏不斷因觀發昔起九境能招報因一類也。在佛法中以不生不滅為常今以行陰常存曰常。溫陵云徧即圓也。故此標名徧常後結名圓常。</p>
<p style="margin-left:1em">○二別顯二初正明四初二萬常。</p>
</div>
<div class='div-orig'><p>一者是人窮心境性二處無因。修習能知二萬劫中十方眾生所有生滅。咸皆循環不曾散失計以為常。</p>
</div>
<div class='div-commentary'><p style="margin-left:1em">此因窮心境二處而知二萬劫也。窮心性者如目但能見。耳但能聞。必其生根之有異。窮境性者。如烏從來黑。鵠從來白。亦其生根有異也。生滅循環不曾散失者。如鐘聲雖歇叩則還生。不特一物性常物物皆常。故有生有滅不過循環之法。而二萬劫來眾生未常少一人也。若少一人即散失矣。正因觀生滅而見其常故此計從行陰發。內教明緣生無性正破此計。聲從鐘槌而發正是從因緣生。而彼計為無因此一謬也。從因緣生其性無常。無常即空而彼反計為常此又一謬也。問。性具諸法不從因緣大是常住與此計何相似耶。答。性具七大諸法必因破相而顯。今生滅未破。特因眾生經劫不散計以為常。是執相為常便成早計。又性具之理雖非生因所生亦是了因所顯。可直云無因耶。此外道但見行陰尚未知識陰何由見性乎。幽溪云。前由眼根八百功德故謂之見。今依意根千二百功德故謂之知。所獲意通比前為小但能知二萬劫也。</p>
<p style="margin-left:1em">○二四萬常。</p>
</div>
<div class='div-orig'><p>二者是人窮四大元四性常住。修習能知四萬劫中十方眾生所有生滅咸皆體恒不曾散失計以為常。</p>
</div>
<div class='div-commentary'><p style="margin-left:1em">此因窮四大而知四萬劫也。不相應行狀若無知遍及器界。是人既觀生滅根元必能窮四大根元。而四大生而復滅滅而又生性豈不常。此性即眾生之體故使眾生不失。以不失為常非以不生滅為常。幽溪曰上于心境二性生計其見尚寬遍色遍心。今窮四大性常其見則狹但在于色而<span class='corr'>已</span>。其中意根功德比前倍大故言四萬。言修習能知者。乃想伏行現之後重加修習方能知之也。</p>
<p style="margin-left:1em">○三八萬常。</p>
</div>
<div class='div-orig'><p>三者是人窮盡六根末那執受心意識中本元由處性常恒故。修習能知八萬劫中一切眾生循環不失本來常住。窮不失性計以為常。</p>
</div>
<div class='div-commentary'><p style="margin-left:1em">補遺云初就心境觀生滅。次就四大觀生滅。今就六識至八識中觀其生滅方為窮盡。言六根者。舉所依根即該六識。文中初從六根窮至八識。次又從八至六識。于此三中凡有生滅與類生共者是眾生之元由。見其不斷乃謂性常。雖歷六七八只觀行陰境耳。即中謂此人雖見行陰仍觀識陰故能知八萬劫也。從八萬劫以至今日即名本來常住。窮盡八識知八萬劫是窮不失性。吳興云按楞伽經阿梨耶識。除佛及八地菩薩諸餘二乘外道修行者皆不能知。由是觀之。今行陰未盡豈能于此計以為常。應知心意識者通舉八識也。本元由處別指行陰也。良以首楞嚴定頓窮八識圓伏五住。而于想陰盡處不了行陰微細生滅妄認為常。非謂定中<span class='corr'>已</span>見第八。慤師云。若了八識何得異計斯語善焉。天如曰俱舍云。集起名心。思量名意。了別名識。百法疏云。八識名心。七識名意。六識名識。又婆沙云。心即意識。如火名焰。亦名為熾。亦名燒薪。只是一心有三差別。此中諸解當取岳師通舉八識別指行陰之說為近理也。吳興云頓窮八識圓伏五住。初正觀總無明心即六識心王。而既伏破受想六即業識矣。一心三別此之謂也。</p>
<p style="margin-left:1em">○四不生滅常。</p>
</div>
<div class='div-orig'><p>四者是人既盡想元生理更無流止運轉。生滅想心今<span class='corr'>已</span>永滅。理中自然成不生滅。因心所度計心為常。</p>
</div>
<div class='div-commentary'><p style="margin-left:1em">生理者行中理體。若即以行陰為理體恐未必然。如前文云見同生基熠熠清擾。據此文既以行為擾動豈今謂其無流轉耶。此人計行之生滅全由于想故稱想元。想陰既滅行體必無流轉乃計為常。斯乃意根卜度不諦甚矣。故不復立能知之劫量也。又生滅由想故想為生滅之元。想元既盡行中<span class='corr'>已</span>無生滅之相但存其理。或流或止即是運轉。想盡而行不流如披其枝而根本亦枯也。生滅下出自然計耳故非重疊。前三人皆用修習而第四人不用修習故云自然成不生滅。行本生滅而以為不生滅者因心所度故也。</p>
<p style="margin-left:1em">○二結過。</p>
</div>
<div class='div-orig'><p>由此計常亡正徧知。墮落外道惑菩提性。</p>
</div>
<div class='div-commentary'><p style="margin-left:1em">以無常為常則非正。不超二萬乃至八萬即非徧。</p>
<p style="margin-left:1em">○三結示。</p>
</div>
<div class='div-orig'><p>是則名為第二外道立圓常論。</p>
</div>
<div class='div-commentary'><p style="margin-left:1em">吳興曰此曰徧常所窮之境從廣至狹而成次第初通五陰。二局色陰。三惟行陰。四但是行中不生滅理。若言第三計八識第四復計行陰。其義既失所次亦非。</p>
<p style="margin-left:1em">○三四一分無常一分常論二一正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于自他中起計度者。是人墜入四顛倒見。一分無常一分常論。</p>
</div>
<div class='div-commentary'><p style="margin-left:1em">自他如後釋。雖觀常住非不生滅。雖觀無常不能破法。皆成顛倒之見。</p>
<p style="margin-left:1em">○二別顯二初正明四一我常彼無常。</p>
</div>
<div class='div-orig'><p>一者是人觀妙明心徧十方界湛然以為究竟神我。從是則計我徧十方凝明不動。一切眾生于我心中自生自死。則我心性名之為常。彼生滅者真無常性。</p>
</div>
<div class='div-commentary'><p style="margin-left:1em">據三卷末云。各各自知心遍十方則是人所觀似亦非謬。但若作此見即成邪計。妙明心體不離陀那七識。恒執陀那為自內我。豈不執妙明心為神我耶。七識為生滅根元。今存行陰正七識現行之時當有此計。故此計從行陰起非即以行陰生滅為常也。我徧十方是我大色小。我即是自。凝明不動顯其為自體也。眾生即他。自生自死言與真心無涉。我心為常眾生無常即是立我慢幢打自大皷。謂自悟心即無生滅。他不悟心但有生滅。是獨得其常而傲眾生之無常。</p>
<p style="margin-left:1em">○二劫壞劫不壞。</p>
</div>
<div class='div-orig'><p>二者是人不觀其心。徧觀十方恒沙國土。見劫壞處名為究竟無常種性。劫不壞處名究竟常。</p>
</div>
<div class='div-commentary'><p style="margin-left:1em">見同生基但觀十方。吳興曰。三禪以下終為三災所壞名無常種性。四禪以上災不能壞名究竟常。常則為自所證涅槃之處。無常則為他生死之處。</p>
<p style="margin-left:1em">○三我如微塵轉。</p>
</div>
<div class='div-orig'><p>三者是人別觀我心精細微密猶如微塵。流轉十方。性無移改。能令此身即生即滅。其不壞性名我性常。一切死生從我流出名無常性。</p>
</div>
<div class='div-commentary'><p style="margin-left:1em">見同生基而別觀我心也。前計妙明徧十方是我大色小。今觀心如微塵是色大我小。惟識云體常至細如一極微。潛轉身中作事業故。今流轉十方亦此類也。微塵所至更無隔礙故流轉十方。性無改者謂心之自性無有改易。吳興云。我既微細生滅亦然故云即生即滅。而此生滅從細至粗相續無間故云一切死生等。<span class='note-inline'>(文)</span>既云能令此身豈非從我流出。文云流轉十方可知是行雖行而常。身之生滅是行而無常也。</p>
<p style="margin-left:1em">○四行常餘無常。</p>
</div>
<div class='div-orig'><p>四者是人知想陰盡見行陰流。行陰常流計為常性。色受想等今<span class='corr'>已</span>滅盡名為無常。</p>
</div>
<div class='div-commentary'><p style="margin-left:1em">吳興曰。前觀我心雖流轉十方性無移改。不知我是行陰其體常流。今雖見流仍未見識陰之相故對色受想等為常無常也。此四顛倒。初觀神我及一切眾生即正報也。次觀國土與劫即依報也。此二對他明常無常。三觀我心及身四計陰等此二約自色心明常無常。亦從廣至狹也。</p>
<p style="margin-left:1em">○二結過。</p>
</div>
<div class='div-orig'><p>由此計度一分無常一分常故墮落外道惑菩提性。</p>
</div>
<div class='div-commentary'><p style="margin-left:1em">○三結示。</p>
</div>
<div class='div-orig'><p>是則名為第三外道一分常論。</p>
</div>
<div class='div-commentary'><p style="margin-left:1em">○四四有邊論二初正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于分位中生計度者。是人墜入四有邊論。</p>
</div>
<div class='div-commentary'><p style="margin-left:1em">有邊無邊在十四問中悉是邪計。溫陵曰分位有四。謂三際分位。見聞分位。彼我分位。生滅分位。幽溪曰。四種分位不外時之與處。如第一第四約時以言之。第二第三約處以言之。又以時為分。以處為位。合時與處成四種分位。</p>
<p style="margin-left:1em">○二別顯二初正明四一三世。</p>
</div>
<div class='div-orig'><p>一者是人心計生元流用不息。計過未者名為有邊。計相續心名為無邊。</p>
</div>
<div class='div-commentary'><p style="margin-left:1em">過去之時雖遠然至現在而成邊際。未來之時雖長然至現在而亦成邊際。邊即邊際。物之盡處也。過未約時名為有邊。現在相續之心計為無邊。葢流用之心歷然居現在之中指此心為無邊非約時也。應知心在過去則過去亦現在也。心在未來則未來亦現在也。相續心唯居現在現在有何邊乎。溫陵曰。不知真際本非有邊非無邊故作此計。</p>
<p style="margin-left:1em">○二眾生。</p>
</div>
<div class='div-orig'><p>二者是人觀八萬劫則見眾生。八萬劫前寂無聞見。無聞見處名為無邊。有眾生處名為有邊。</p>
</div>
<div class='div-commentary'><p style="margin-left:1em">長水云。八萬劫見于眾生然有分劑故曰有邊。溫陵云前以不見為有邊。此以無聞為無邊。乃回互倒計也。</p>
<p style="margin-left:1em">○三心性。</p>
</div>
<div class='div-orig'><p>三者是人計我徧知得無邊性。彼一切人現我知中。我曾不知彼之知性名彼不得無邊之心但有邊性。</p>
</div>
<div class='div-commentary'><p style="margin-left:1em">此人窮至行陰則所知無邊。謂徧見眾生畢殫其類也。他人未窮行陰故曾不知彼之知性。而有邊無邊分矣。我曾不知彼之知性者謂曾不見有人能徧知也。</p>
<p style="margin-left:1em">○四生滅。</p>
</div>
<div class='div-orig'><p>四者是人窮行陰空。以其所見心路籌度一切眾生一身之中計其咸皆半生半滅。明其世界一切所有一半有邊一半無邊。</p>
</div>
<div class='div-commentary'><p style="margin-left:1em">行以生滅為義直謂之空可矣。然以所見心路籌度不能全空。見有生見有滅是其所見即是其心所行之路。一切眾生指正報。下世界兼依報。謂正生時即現滅相是半生半滅也。因謂世間一切所有一半屬生是有邊際。一半屬滅是無邊際。</p>
<p style="margin-left:1em">○二結過。</p>
</div>
<div class='div-orig'><p>由此計度有邊無邊墮落外道惑菩提性。</p>
</div>
<div class='div-commentary'><p style="margin-left:1em">○三結示。</p>
</div>
<div class='div-orig'><p>是則名為第四外道立有邊論。</p>
</div>
<div class='div-commentary'><p style="margin-left:1em">經中初標後結但舉有邊者。有無相待舉一即該。有謂理體無邊故避之者其說非也。</p>
<p style="margin-left:1em">○五四不死矯亂論二一正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于知見中生計度者是人墜入四種顛倒不死矯亂徧計虗論。</p>
</div>
<div class='div-commentary'><p style="margin-left:1em">前文云由是真精玅覺明性故能令汝出指非指。今不見識精明元唯見行陰故于是中偏多計度。資中曰準婆沙論。釋外道計天常住名為不死。計不亂答得生彼天。若實不知而輙答者恐成矯亂。故有問時答言秘密。言辭不應皆說。或不定答。佛法訶云。此真矯亂故名不死矯亂虗論。溫陵曰以邪倒故于知見中狂解不決遂矯亂其語也。今之邪人妄謂得道而中無主正矯惑于人者多類此四。</p>
<p style="margin-left:1em">○二別顯二初正明四一俱計四雙。</p>
</div>
<div class='div-orig'><p>一者是人觀變化元。見遷流處名之為變。見相續處名之為恒。見所見處名之為生。不見見處名之為滅。相續之因性不斷處名之為增。正相續中中所離處名之為減。各各生處名之為有。互互亡處名之為無。以理都觀用心別見。有求法人來問其義。答言我今亦生。亦滅。亦有。亦無。亦增。亦減。于一切時皆亂其語。令彼前人遺失章句。</p>
</div>
<div class='div-commentary'><p style="margin-left:1em">只一行陰遷流相續之相以為根本遂成八計。一于根本中以有遷流處計之為變。即此遷流者前後相續復是恒義。乃亦變亦恒也。下皆充拓其見。初生滅者于遷流一邊更為二計。正生起時似有能見所見。生即有滅入離能見所見。相續亦分二。計相續有因則其體性不斷是展轉增上。而正相續中前後相離之處必有間隙即是缺減。遷流中前後二念各各生起復以為有。而前後互無如瓶中無衣衣中無瓶即是無義。以理都觀者。實有處所可觀都稱為理。而見之各別。又復如是八處所憑只一行陰。故云亦生亦滅等也。</p>
<p style="margin-left:1em">○二計無。</p>
</div>
<div class='div-orig'><p>二者是人諦觀其心互互無處因無得證。有人來問惟答一字但言其無。除無之餘無所言說。</p>
</div>
<div class='div-commentary'><p style="margin-left:1em">既云諦觀其心知約行陰之相非指行中所見諸法也。幽溪曰。生能互無其滅滅能互無其生故名互互無。前則枝于八今則定于無。葢有滅則不可云生。有生則不可云滅。故幽溪以為互亡。無既云無有亦云無豈非矯亂。</p>
<p style="margin-left:1em">○三計有。</p>
</div>
<div class='div-orig'><p>三者是人諦觀其心各各有處因有得證。有人來問惟答一字但言其是。除是之餘無所言說。</p>
</div>
<div class='div-commentary'><p style="margin-left:1em">幽溪曰各各有處。生中有生。住中有住等。秪是生住異滅循環不失故云各各有也。證字不必作證驗解。謂因此觀法證入于行陰也。是既稱是非亦言是矯亂甚矣。前二卷中阿難計色空是見佛言如是復計色空非見佛言如是。大眾驚慴。佛言無上法王如所如說。非是外道不死矯亂論議。據此便可知今矯亂之計。文云互互無者。如既有非見則無是見。既有是見則無非見。故一切皆無。各各有者。色空是見此言亦是。色空非見此言亦是。二義皆可成立即各各有也。各立則俱有相對則互無經義顯然無煩異議。問。此與行蘊遷流何異。答。見解不定正是遷流。不爾何成外計。</p>
<p style="margin-left:1em">○四有無俱見。</p>
</div>
<div class='div-orig'><p>四者是人有無俱見。其境枝故其心亦亂。有人來問答言亦有即是亦無。亦無之中不是亦有。一切矯亂無容窮詰。</p>
</div>
<div class='div-commentary'><p style="margin-left:1em">如前所釋有無俱見其義可知。今更立一喻。如瓶衣是有此亦有也。缾中無衣衣中無瓶是亦無也。而言亦無不是亦有者。缾雖是有而瓶中畢竟無衣。衣雖是有而衣中畢竟無缾。無缾之中畢竟不能有缾故云亦無之中不是亦有也。如是則又多一番枝岐之見矣。矯者不順。亂者紊亂。此有無俱計與第一人何異。然第一有八亦。今止計有無所以為異。又亦無之中不是亦有乃此中新出之見。亦無之中不是亦有。考之古人。惟長水云。雖于有中說無二相各別故云不是亦有。此解最是。</p>
<p style="margin-left:1em">○二結過。</p>
</div>
<div class='div-orig'><p>由此計度矯亂虗無墮落外道惑菩提性。</p>
</div>
<div class='div-commentary'><p style="margin-left:1em">虗無即是虗妄。</p>
<p style="margin-left:1em">○三結示。</p>
</div>
<div class='div-orig'><p>是則名為第五外道四顛倒性不死矯亂徧計虗論。</p>
</div>
<div class='div-commentary'><p style="margin-left:1em">吳興曰從二至四于前八中有無分出也。二三單計。第四兩亦。有即是無如氷是水。無不是有如水非氷。四句之中但涉三句。未見雙非其計猶麤。</p>
<p style="margin-left:1em">○六十六有相論二一正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于無盡流生計度者。是人墜入死後有相發心顛倒。</p>
</div>
<div class='div-commentary'><p style="margin-left:1em">無盡流者。謂行陰生滅之流無有窮盡故死後尚有四陰之相。始于佛道發心。而後于外道發心。是顛倒也。</p>
<p style="margin-left:1em">○二別顯二初正明二一見發相。</p>
</div>
<div class='div-orig'><p>或自固身云色是我。或見我圓含徧國土云我有色。或彼前緣隨我迴復云色屬我。或復我依行中相續云我在色。皆計度言死後有相。如是循環有十六相。</p>
</div>
<div class='div-commentary'><p style="margin-left:1em">色既是我不可失壞決須自固。云含徧者。能含國土而又徧于國土。云我依行中相續者。謂色陰生滅相續而我亦附此以常存。皆言我者。若破生滅方顯真心。倘留生滅妄法則所計妙心決是神我。以四陰是我所而統之者我也。皆計度等者。如上四計總明色不可少。溫陵曰心顛倒故固執色身以色是我。又謂我體圓遍則色為我有。前緣即目前之色也。行陰續相亦色也。于色作此四計于受想行亦然故成十六相。皆計死後復有也。擕李曰不言識陰者。所計之我即識陰也。苕溪云不爾外道六法我與識異。今行陰未破識未當情故不言耳。問。前三陰既破何故於我復計四句耶。答。堅固妄想雖伏而色質猶在。色等生滅念念不停即無盡流也。然此行陰與常途所辨粗細不同。如百論家以識陰為初。想陰居次。受陰第三。三皆無記未能成業。至于行陰方起煩惱造作諸業。是則四陰之中行陰最粗。此據平常未破時說也。今觀行中<span class='corr'>已</span>破受想。須知行陰粗相亦盡唯細相在。故通前三陰俱見遷流。幽隱之元其實難曉。</p>
<p style="margin-left:1em">○二見成相。</p>
</div>
<div class='div-orig'><p>從此或計畢竟煩惱。畢竟菩提。兩性竝驅各不相觸。</p>
</div>
<div class='div-commentary'><p style="margin-left:1em">苕溪曰上四陰與我既死後有相。或復妄計煩惱菩提理亦如是。以煩惱由陰而生。菩提由我而證。言畢竟者。即兩性不相陵滅入未來際此皆後有也。</p>
<p style="margin-left:1em">○二結過。</p>
</div>
<div class='div-orig'><p>由此計度死後有故墮落外道惑菩提性。</p>
</div>
<div class='div-commentary'><p style="margin-left:1em">既死後有則此人不至無色。不知無色。</p>
<p style="margin-left:1em">○三結示。</p>
</div>
<div class='div-orig'><p>是則名為第六外道立五陰中死後有相心顛倒論。</p>
</div>
<div class='div-commentary'><p style="margin-left:1em">苕溪云通結五陰正在前四。又雖在前四義唯行陰耳。</p>
<p style="margin-left:1em">○七八無相論二一正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于先除滅色受想中生計度者。是人墜入死後無相發心顛倒。</p>
</div>
<div class='div-commentary'><p style="margin-left:1em">前因行陰未盡并計三陰皆有。今因三陰除滅并計行陰亦空。因計度而入無相即是顛倒。況想陰才滅行陰未空。自謂涅槃窮理未盡故成外道。</p>
<p style="margin-left:1em">○二別顯二初正明二一見發相。</p>
</div>
<div class='div-orig'><p>見其色滅形無所因。觀其想滅心無所繫。知其受滅無復連綴。陰性消散。縱有生理而無受想與草木同。此質現前猶不可得。死後云何更有諸相。因之勘校死後相無。如是循環有八無相。</p>
</div>
<div class='div-commentary'><p style="margin-left:1em">前陰之色既滅後陰之形無所因起。取相則心繫于外故想滅則無繫也。前受既滅後受無復連綴。三句中。初三兩句皆以前後相望。想獨不然乃內外相望耳。僅餘生理即同草木者。以草木亦有生理故也。若餘生理行陰尚存而即計死後無相是邪惑之本。此質現前猶不可得者。謂此身現在尚無陰相可得。死後豈有陰相耶。然皆約自身以計死後無相故云見其色滅觀其想滅。其字指自身也。溫陵云此約四陰現在因亡未來果滅。因果合論故成八相。</p>
<p style="margin-left:1em">○二見成相。</p>
</div>
<div class='div-orig'><p>從此或計涅槃因果一切皆空。徒有名字究竟斷滅。</p>
</div>
<div class='div-commentary'><p style="margin-left:1em">行在尚非涅槃而彼即計涅槃則過分矣。此人所計謂空是涅槃因。空是涅槃果。以所證者與涅槃相似遂移外計入佛法耳。非滅計滅判屬斷見。</p>
<p style="margin-left:1em">○二結過。</p>
</div>
<div class='div-orig'><p>由此計度死後無故墮落外道惑菩提性。</p>
</div>
<div class='div-commentary'><p style="margin-left:1em">○三結示。</p>
</div>
<div class='div-orig'><p>是則名為第七外道立五陰中死後無相心顛倒論。</p>
</div>
<div class='div-commentary'><p style="margin-left:1em">○八八俱非論二一正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于行存中兼受想滅雙計有無自體相破。是人墜入死後俱非起顛倒論。</p>
</div>
<div class='div-commentary'><p style="margin-left:1em">文有三意。一雙計有無。二自體相破。三死後俱非。下二節皆具三意。行存是有受想滅是無是雙計有無也。有中復有不有無中復有不無是自體相破。以相破故遂成俱非。有無四句是人咸具。</p>
<p style="margin-left:1em">○二別顯二初正明二一明見發之相。</p>
</div>
<div class='div-orig'><p>色受想中見有非有。行遷流內觀無不無。如是循環窮盡陰界八俱非相。</p>
</div>
<div class='div-commentary'><p style="margin-left:1em">行陰未破色受想之生滅尚在故云見有。而色受想之惑<span class='corr'>已</span>滅故云非有。行中之色受想<span class='corr'>已</span>除故曰觀無。而行之遷流尚在故曰不無。此豈非雙計有無及自體相破乎。見有即計行有也。觀無即計前三陰無也。而非有即是破有。不無即是破無。如是下明雙非也。有是非無故見有非有即是非無非有。無是不有故觀無不無即是不有不無。每一陰中具非有非無二義共成八俱非相。將十八界細配可知。</p>
<p style="margin-left:1em">○二明見成之相。</p>
</div>
<div class='div-orig'><p>隨得一緣皆言死後有相無相。又計諸行性遷訛故心發通悟。有無俱非虗實失措。</p>
</div>
<div class='div-commentary'><p style="margin-left:1em">每舉一陰咸具雙亦。如舉色陰遷流尚存即是有相。色病<span class='corr'>已</span>空即是無相。受想亦然又行陰遷流即是有相。行中無前三陰之失即是無相。前總述中云雙計有無。至此云隨得一緣方盡其義。又總述中但云死後俱非今死後亦雙計有無。又見發中但云觀見。今發為論議是見成之相。云死後者。究竟之義通死後也。又計等者。色與受想皆名諸行性遷訛者是自體相破。以為亦有而又亦無。以為亦有亦無而又不止于雙亦。是遷訛也。心發下結成雙非。前云窮盡但窮陰界中俱非之相而<span class='corr'>已</span>。今云通悟亦見成也。虗實即有無。有無不能安措故云失措。</p>
<p style="margin-left:1em">○二結過。</p>
</div>
<div class='div-orig'><p>由此計度死後俱非。後際昏瞢無可道故。墮落外道惑菩提性。</p>
</div>
<div class='div-commentary'><p style="margin-left:1em">幽溪云釋中雖立雙亦結中但云俱非。葢論雖義立雙亦見實但成俱非一歸于斷見而<span class='corr'>已</span>。後際昏瞢者。不可言有不可言無是昏瞢無可道也。惑菩提者。菩提之道亦語言道斷有無雙非。今以外見雷同詎非迷惑。</p>
<p style="margin-left:1em">○三結示。</p>
</div>
<div class='div-orig'><p>是則名為第八外道立五陰中死後俱非心顛倒論。</p>
</div>
<div class='div-commentary'><p style="margin-left:1em">○九七斷滅論二一正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于後後無生計度者。是人墜入七斷滅論。</p>
</div>
<div class='div-commentary'><p style="margin-left:1em">現前行陰名為最後。復受後有始歸斷滅名後後無。孤山曰七斷滅者。欲開人天。色開四禪。無色合一。此計七處滅<span class='corr'>已</span>不生也。</p>
<p style="margin-left:1em">○二別顯二一正明。</p>
</div>
<div class='div-orig'><p>或計身滅。或欲盡滅。或苦盡滅。或極樂滅。或極捨滅。如是循環窮盡七際。現前消滅滅<span class='corr'>已</span>無復。</p>
</div>
<div class='div-commentary'><p style="margin-left:1em">或者顯非一人。是七人各隨所計。身滅者欲界人天也。欲盡滅初禪欲染<span class='corr'>已</span>盡故。苦盡滅二禪極喜無憂念故。極樂滅三禪之樂極故。極捨滅四禪捨覺觀喜樂故。無色捨色礙故。然則極捨之言含其二也。或窮七處始入斷滅。或六或五無不從現身而起故曰循環。現前對滅<span class='corr'>已</span>。謂七際現在之身也。</p>
<p style="margin-left:1em">○二結過。</p>
</div>
<div class='div-orig'><p>由此計度死後斷滅墮落外道惑菩提性。</p>
</div>
<div class='div-commentary'><p style="margin-left:1em">○三結示。</p>
</div>
<div class='div-orig'><p>是則名為第九外道立五陰中死後斷滅心顛倒論。</p>
</div>
<div class='div-commentary'><p style="margin-left:1em">謂五陰中有四陰死後滅也。因經此句吳興謂從第七外道流出。然前但身滅。今窮七際所以又成一類。吳興曰。此計應從第七外道流出。但前約橫論今約豎說。若攝橫歸豎則前無相屬今身滅。幽溪曰。第九外道雖于行陰後後無生乎計度。觀後結文云立五陰中死後斷滅則不獨計行。兼計四陰悉歸斷滅也。</p>
<p style="margin-left:1em">○十五現涅槃論二一正心絕魔。</p>
</div>
<div class='div-orig'><p>又三摩中諸善男子堅凝正心魔不得便。</p>
</div>
<div class='div-commentary'><p style="margin-left:1em">○二窮元發見三一總述。</p>
</div>
<div class='div-orig'><p>窮生類本觀彼幽清常擾動元。于後後有生計度者。是人墜入五涅槃論。</p>
</div>
<div class='div-commentary'><p style="margin-left:1em">行陰為最後。復于最後身而計涅槃故云後後有。</p>
<p style="margin-left:1em">○二別顯二一正明。</p>
</div>
<div class='div-orig'><p>或以欲界為正轉依。觀見圓明生愛慕故。或以初禪性無憂故。或以二禪心無苦故。或以三禪極悅隨故。或以四禪苦樂二亡不受輪迴生滅性故。迷有漏天作無為解。五處安隱為勝淨依。如是循環五處究竟。</p>
</div>
<div class='div-commentary'><p style="margin-left:1em">前卷明初禪苦惱不逼。二禪一切憂懸所不能逼。今初禪無憂。二禪無苦。葢綺文互現也。初禪離欲則無憂。二禪極喜則無苦。三禪極悅隨者。前文云得大隨順身心安隱得無量樂。二禪喜與憂對為苦。三禪無憂喜為樂。作無為解者。妄計為離繫自在之果即我德也。安隱樂也。勝淨依淨也。究竟常也。此凡夫四倒也。補遺云。或以欲界為正轉依者正明欲定之相也。良以欲定成時不見牀鋪事障。乃是定心之正報能轉依報故下即云觀見圓明。交光釋轉依一依溫陵。又以初得天眼故云觀見圓明。幽溪曰。涅槃計五處者。除欲界人道。并無色界。不計人道者現居生死故。不計無色者以四禪無想天為涅槃故。</p>
<p style="margin-left:1em">○二結過。</p>
</div>
<div class='div-orig'><p>由此計度五現涅槃墮落外道惑菩提性。</p>
</div>
<div class='div-commentary'><p style="margin-left:1em">以禪定力生彼天<span class='corr'>已</span>。不必捨身即得究竟安樂。故云五現涅槃。又五陰尚在而計涅槃名現涅槃。</p>
<p style="margin-left:1em">○三結示。</p>
</div>
<div class='div-orig'><p>是則名為第十外道立五陰中五現涅槃心顛倒論。</p>
</div>
<div class='div-commentary'><p style="margin-left:1em">良由五陰不滅遂以五天而為常住。故吳興云從第六外道流出。前第六云。或自固身云色是我等。今從彼流出是其流類故。五涅槃不至無色。具如桐洲註。</p>
<p style="margin-left:1em">○二結過勸示。</p>
</div>
<div class='div-orig'><p>阿難。如是十種禪那狂解。皆是行陰用心交互故現斯悟。眾生頑迷不自忖量。逢此現前以迷為解。自言登聖大妄語成墮無間獄。汝等必須將如來語于我滅後傳示末法。徧令眾生覺了斯義。無令心魔自起深孽。保持覆護消息邪見。教其身心開覺真義。于無上道不遭枝岐。勿令心祈得少為足。作大覺王清淨標指。</p>
</div>
<div class='div-commentary'><p style="margin-left:1em">保持句冥持息邪。教其句顯教歸正。于無下總明持善遮惡。十魔皆由得少為足。指其病根使歸極果必以今文為清淨標指焉。長水云。想陰未盡猶引外魔。今想陰盡行陰明露。但于所覺境界別生異見執此為是故曰心魔。熏聞云。說文言禽獸蟲蝗之恠謂之孽。今云心魔自損如彼之恠。消息猶除滅也。溫陵曰。前云禪那現境乃天魔候得其便。此云禪那狂解乃心魔自起深孽。凡見道不真多岐妄計皆即狂解是謂心魔最宜深防也。吳興曰。前色受想末皆云無令天魔得其方便。此云心魔。後識陰云見魔。心見不出見愛二惑即煩惱魔也。於受陰中第五生無盡憂心不欲活猶死魔也。并所觀五陰即陰魔。四魔具矣。幽溪曰。溫陵師言。見道不真多岐妄計此言深中乎學者之膏肓。葢世之修行多墮二種失。一師心自立無有師承。徒仰古德之高風深入蘭若之絕境。邪推妄畫忽爾心空。如氷夾魚謂為真道。因之起見墮入邪宗。建立門庭證引祖教。以鍮石而比黃金將碔砆以亂白璧。自陷及人竟落魔黨。一秉承不久研味非精。好作人師自立規矩。既不甘以品位而下人復欲援眾流而歸<span class='corr'>己</span>。禪肩一豎宗頭愈高。甞藥品既不關于神農。施湯劑豈能同于仲景。藥非應病病不合方。一槩妄投視民如草。初雖少益後致大妨。入邪見之叢林。墮波旬之羅網。建言立論垂範後昆。本師失足入火坑而不知。弟子盲牽墮險途而罔覺。皆由未見道而遽修道。依邪道而悞證果故也。</p>
<p style="margin-left:1em">○五識陰三一總示始終三一結前行盡。</p>
</div>
<div class='div-orig'><p>阿難。彼善男子修三摩地行陰盡者。諸世間性幽清擾動同分生機倐然隳裂。沉細綱紐補特伽羅酬業深脉感應懸絕。</p>
</div>
<div class='div-commentary'><p style="margin-left:1em">此明行滅之相也。長水云世間性者。行陰即是世間體性。世間有三義。一有生滅。二性有漏。三可破壞。既墮世間同以行陰生滅為性也。同分生機者。十二類生同然所有之生機也。倐然隳裂即是盡相。以止觀力照破生機故云隳裂。雖云同分隳裂實在一人。沉細下重釋盡義。溫陵交光皆以沉細綱紐連上句讀云倐然隳烈沉細綱紐。今謂無此句法恐當連下讀之。網上大繩曰綱。衣領結處曰紐。皆喻其要。十二類生如網如衣。行陰結要如綱如紐。體是七識故云沉細。補特伽羅云數取趣是中有身能酬前業。行陰是深脉也。以幽隱妄想所成故名深。業為感。報為應。脉斷不交故云懸絕。感應懸絕與下諸類不召其義正同。葢行陰體遍。一通自他。二通情無情。三界類生此感彼應由行為相通之脉。故行盡則感應不交矣。或指深脉為沉細綱紐。如云沉細綱紐者何即補特伽羅酬業深脉耳。</p>
<p style="margin-left:1em">○二預示始終二一不盡始相。</p>
</div>
<div class='div-orig'><p>于涅槃天將大明悟。如鷄後鳴瞻顧東方<span class='corr'>已</span>有精色。六根虗靜無復馳逸。內外湛明入無所入。深達十方十二種類受命元由。觀由執元諸類不召。于十方界<span class='corr'>已</span>獲其同。精色不沉發現幽祕。此則名為識陰區宇。</p>
</div>
<div class='div-commentary'><p style="margin-left:1em">于涅槃下有法譬合。明真理將明識陰隨現。初二句法也。行陰之生滅既除而無生滅法將欲現前故云將大明悟。孤山云。三德涅槃名第一義天。補遺云。指前行陰若破即入相似將登分真于中道涅槃之天將曉見相似三諦也。如雞至精色喻也。雞後鳴者定其為將曉之時而<span class='corr'>已</span>。何必以五更三唱配五陰及受想行之數耶。精色者東方將曉之象。明相未雜故云精色喻相似三諦。六根下合也。從六根虗靜至發現幽祕皆似清曉氣象其為合喻可知。行陰<span class='corr'>已</span>破現前六根無復奔走聲色。是拔去浮塵根也。如後經云。于身不出見聞覺知故標六根。無前四陰為虗。無擾動為靜。行陰名幽清。今并除行豈非虗靜。內外內是識體外是六根。惟一湛明之體更無能入所入。葢行陰中甲長髮生氣消容皺曾無覺悟。今離此相豈不湛明。第一義天所以將耀。亦由此也。深達下。識體現也。非但見眾生死此生彼。亦見識中種子為受命元由。此徧知他人也。元由二字義復有異。由即種子今<span class='corr'>已</span>能觀。元即托胎一分識心今<span class='corr'>已</span>能執。能觀故無因之見。執守故無受生之業。而盡十二類莫牽其生此即自利之事。十方之言該依正自他。皆識所現同一識體。言精色不沉發現幽祕者。古人云。只此二句是識陰區宇。前皆行盡之文。彼謂行盡文別指能斷行陰之人。行陰<span class='corr'>已</span>斷識陰隨斷故後即有超越命濁之言。唯精色二句乃指伏行而未斷者。并前受想及色悉是暫伏。今進觀識心明湛故精色不沉而發現幽祕也。即中云伏斷之說最得經宗。然分文如此似猶未順。精色二句恐承上文。六根虗靜至入無所入豈非精色不沉乎。不沉是離隱沒之病。次云深達十方受命元由。豈非發現幽祕乎。謂識中種子含藏幽祕今<span class='corr'>已</span>發現也。由精色不沉而現幽祕。幽祕之處名識區宇。當行盡識現時。在斷行者識陰才現復能斷識。故經後文明識陰盡相。在伏行者便墮識區宇中故成十種魔事。經含二意元不相妨。前行陰初文亦如是。</p>
<p style="margin-left:1em">○二<span class='corr'>已</span>盡終相。</p>
</div>
<div class='div-orig'><p>若于群召<span class='corr'>已</span>獲同中消磨六門。合開成就。見聞通鄰互用清淨。十方世界及與身心如吠琉璃內外明徹名識陰盡。是人則能超越命濁。</p>
</div>
<div class='div-commentary'><p style="margin-left:1em">初句指在識陰中也。群召雖異識體是同。同則虗靜湛一召不能動。是時以止觀之功消磨根隔。前但六根虗靜今則無六根之相矣。合開成就者。合惟一識開成六根。又合之為一而六用森然名開成就。開之為六而一心自在名合成就。又見聞通鄰開成就也。互用清淨合成就也。言通鄰者。六用不隔如鄰之相通也。長水云身心為內世界為外皆唯識現。今識陰盡唯一覺體。覺體明妙如淨琉璃。前但精色不沉今如琉璃明徹是大明悟也。言超越命濁者。識住命存識亡命謝。今識破則超命濁固無疑矣。竊研五陰區宇之後即續明五陰盡相者。葢利根之人于前陰斷後陰現時妙悟若發即破後陰不待再觀魔境而後悟也。所以此中明識盡相云消磨六門合開成就在十境前。後云識陰若盡則汝現前諸根互用乃在十境之後。文非重疊覽者知之。又斷行者多即破識。若伏行者多起十魔。又超越等者。前觀由執元猶未能超罔象虗無。觀之執之真夢幻耳。今達其妄何所執哉故名超越。</p>
<p style="margin-left:1em">○三結顯妄源。</p>
</div>
<div class='div-orig'><p>觀其所由罔象虗無顛倒妄想以為其本。</p>
</div>
<div class='div-commentary'><p style="margin-left:1em">罔象亦倣像。皆不實也。此是覺明初起。影象之相乃顛倒之本也。不實則非有故云虗無。既罔象虗無而有此計乃因顛倒之力。以是顛倒之本故獨受罔象虗無之名。</p>
<p style="margin-left:1em">○二正詳發相十一因所因執分二一行盡識現。</p>
</div>
<div class='div-orig'><p>阿難當知。是善男子窮諸行空於識還元。<span class='corr'>已</span>滅生滅而于寂滅精妙未圓。能令<span class='corr'>己</span>身根隔合開。亦與十方諸類通覺。覺知通㳷能入圓元。</p>
</div>
<div class='div-commentary'><p style="margin-left:1em">文分三。初行空還元。前文云陀那微細識習氣成瀑流。真非真恐迷我常不開演。今云于識還元。識即心王。元即陀那識也。前之七識皆從陀那識生。七識之生滅既破返歸陀那之元。二<span class='corr'>已</span>滅下明其長短。對前行陰故云<span class='corr'>已</span>滅生滅。云精妙未圓者葢真與非真擇焉而未精也。識陰未亡生滅細相仍在。如後文云流急不見非是無流。故前文以瀑流喻之。前云真非真恐迷。今正起迷之人也。三出其所證。言根隔合開者。若消磨六門則根相融泯。今諸根雖隔<span class='corr'>已</span>能合開。只一隔字顯是未消之相。與真六根互用者雲泥逈隔。補遺云。諸類通覺是達其覺性。不同前文<span class='corr'>已</span>獲其同是唯識也。即中云行陰若存甲長髮生曾無覺悟。此行既消則與類生通覺。行陰尚通他人。覺體豈不通乎。上合開惟在于<span class='corr'>己</span>。今通覺則通他人。覺知通㳷通承自他。工夫到此能證入于圓元。即指諸根自他不隔之地為圓元。</p>
<p style="margin-left:1em">○二因計成過二一正敘。</p>
</div>
<div class='div-orig'><p>若于所歸立真常因生勝解者。是人則墮因所因執。娑毗迦羅所歸冥諦成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">文分四。初正明起計。所歸即上還元。計此元為本心能生諸法是真常因。此以非真為真生滅為常。又有能生所生豈非謬見。二是人下定彼計名。諸法為能因圓元為所因。與外道因常而果無常其義正同。三辨其伴侶。彼黃頭外道立冥諦為能生二十三法為所生。又冥諦亦為所歸不相類乎。雖云伴侶未必全同。以此云覺知彼云冥諦故也。義勢相似成其伴耳。四斥其邪謬。迷佛菩提者。菩提曰覺。覺體離念離念相者等虗空界無所不遍法界一相。今執有法從一因生能所差別故云迷也。忘正知見故云亡失。</p>
<p style="margin-left:1em">○二結斥。</p>
</div>
<div class='div-orig'><p>是名第一立所得心成所歸果。違遠圓通背涅槃城生外道種。</p>
</div>
<div class='div-commentary'><p style="margin-left:1em">前文云自心取自心非幻成幻法。今立真常因而生勝解即成所得是取著也。或云能入圓元即圓元為所歸之果。今謂指能生法是為所歸之因。指能證心計為所歸之果。</p>
<p style="margin-left:1em">○二能非能執二一行盡識現。</p>
</div>
<div class='div-orig'><p>阿難。又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">妙是忘相之智。是人識精雖現未能忘相故云未圓。</p>
<p style="margin-left:1em">○二因執成過二一敘執。</p>
</div>
<div class='div-orig'><p>若于所歸覽為自體。盡虗空界十二類內所有眾生皆我身中一類流出生勝解者。是人則墮能非能執。摩醯首羅現無邊身成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">初正敘所執。于識還元故云所歸。覽者取也。自體即我身也。法本無我而攬為我身豈非我見。因見識體遍于十方便謂有情眾生。皆從此出。于此法門印持忍可名曰勝解。次是人下定彼執名。彼謂我為能生而他不能故稱能非能執。三辨其伴侶。摩醯首羅是大自在天。現無邊身則眾生皆在其中矣。四斥彼迷謬。佛菩提由無我智顯。此人執我即迷佛覺。何由得正知見乎。</p>
<p style="margin-left:1em">○二結斥。</p>
</div>
<div class='div-orig'><p>是名第二立能為心成能事果。違遠圓通背涅槃城。生大慢天我遍圓種。</p>
</div>
<div class='div-commentary'><p style="margin-left:1em">能為心者結上邪執覽為自體等也。計我心為能生故曰能為。成能事果結上無邊身為伴侶也。是人將感自在天能現無邊身之果。以彼有現無邊身之能事故。既執識體必有隔礙豈曰圓通。涅槃如城有防非禦敵之義。妙樂云。非寬敵急見逼思遙。今第二人方起見惑是背涅槃城矣。俱舍云。于他勝謂<span class='corr'>己</span>勝為大慢。若生色界頂天謂眾生從我身流出。縱遇聖賢必謂<span class='corr'>己</span>勝非大慢乎。我遍圓者計一切眾生皆從我生故我心周徧。又因前薄有圓解而生此計故受圓名。然我遍圓之名通因通果。能為心因也。能事果果也。由因至果<span class='corr'>已</span>成種性。葢于佛法外自成一種類矣。</p>
<p style="margin-left:1em">○三常非常執二初行窮識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因計生過二一正敘。</p>
</div>
<div class='div-orig'><p>若于所歸有所歸依。自疑身心從彼流出。十方虗空咸其生起。即于都起所宣流地作真常身無生滅解。在生滅中早計常住。既惑不生亦迷不滅安住沉迷生勝解者。是人則墮常非常執。計自在天成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">文中初出其執。始因行滅于識還元。如息波歸水但是所歸。復計以為常住之法是我所歸依此倒計也。又識是自心而反疑為彼其倒逾甚。前文云十方虗空生汝心內猶如片雲點太清裡。此明真心起妄遂成虗空。今竟謂從識陰流出。其都起宣流之地是生滅而非真常也。既惑不生謂不知有真常之理也。亦迷生滅者謂生滅為無生也。有所歸依計得安住則其迷深沉而不可醒。次是人下定彼執名。溫陵云。以非常為常故名常非常執。三辨其伴侶。資中曰自在天與前不別。此天現有生滅妄計為常。今在生滅中早計安住正其伴也。四出其迷謬如文。</p>
<p style="margin-left:1em">○次結斥。</p>
</div>
<div class='div-orig'><p>是名第三立因依心成妄計果。違遠圓通背涅槃城生倒圓種。</p>
</div>
<div class='div-commentary'><p style="margin-left:1em">將來必生計自在天故云成妄計果。以無常為常疑自心為彼曰倒。薄有圓解仍得圓名。</p>
<p style="margin-left:1em">○四知無知執二一行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因執成過二一正敘。</p>
</div>
<div class='div-orig'><p>若于所知知徧圓故。因知立解十方草木皆稱有情與人無異。草木為人人死還成十方草樹。無擇徧知生勝解者。是人則墮知無知執。婆吒霰尼執一切覺成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">初正明起見。因知立解便不許有無知之法。十方是知遍之處。草木是知遍之物。此人所以執草木有知者。彼謂識心是知而識體圓徧更無不知。葢未達性覺妙明元無識性。一念不覺晦昧為空。空是晦昧之法。依空立界故器界皆無知。由未達此斯起謬執。或云老楓化為羽人朽麥化為蝴蝶此草木為人之類也。賢婦化為貞石蚯蚓化為百合此人為草樹之類也。此經十二類生亦有精神化為土木金石。然此皆偶然之事不可為常。而定謂有情無情互為轉變則大謬矣。溫陵云。無情徧皆有知無所簡擇故云無擇遍知。次定彼計名。此以無知為知故名知無知執。三辨其伴侶。婆吒或云䟦闍。此翻避。霰尼亦云先尼。亦云西你迦。此翻有軍。二外道之名也。四斥其迷謬。菩提須破晦昧。而今謂。晦昧之物即是覺體豈非迷與。孤山曰問。前說無情有性無情作佛何異此文邪執乎。答。不然。常住真心一體無二<span class='note-inline'>(云云)</span>孤山之說轉覺迂遠。如荊溪初立無情有性。次文即云。若云有性即不合云無情。據此則知佛性中更無無情明矣。特因點示世人所云無情正是佛性周徧之處故云無情有性。若達佛性即無情。豈與今同。</p>
<p style="margin-left:1em">○二結斥。</p>
</div>
<div class='div-orig'><p>是名第四計圓知心成虗謬果。違遠圓通背涅槃城生倒知種。</p>
</div>
<div class='div-commentary'><p style="margin-left:1em">溫陵曰。此謬計圓知以為因心則果終虗謬矣。以無知為知是倒知也。</p>
<p style="margin-left:1em">○五生無生執二一行窮識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因計生過二一正敘。</p>
</div>
<div class='div-orig'><p>若于圓融根互用中<span class='corr'>已</span>得隨順。便于圓化一切發生。求火光明。樂水清淨。愛風周流。觀塵成就。各各崇事。以此群塵發作本因立常住解。是人則墮生無生執。諸迦葉波并婆羅門勤心役身事火崇水求出生死成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">文為四。初正明起計。六根互用但能隨順未得真證。溫陵所解是也。然一根既現諸用并欲變現諸塵。是使圓融變化一切發生。言便于者譏早計也。識陰未破性中七大未顯。而徒求四大之用愛之樂之。不得則崇事外物以求發生。欲借外塵以發自心本具之塵故云發作本因。如一星之火能使燎原。四大咸然。以外引內為發本因亦猶是耳。立常住解者。謂本因既發即是常住。地水火風從古至今未曾欠少計以為常。不如其是事非理也。二是人下定彼計名。欲生諸用而竟不能生故號生無生執。三辨其伴侶。三迦葉波今<span class='corr'>已</span>從佛。諸婆羅門邪黨尚繁是其儔類。云求出生死者。計得水火常住之理即免輪迴未必出于三界之外也。四斥其迷謬。性中七大清淨本然是佛菩提。今迷此菩提而失正知見矣。</p>
<p style="margin-left:1em">○二結斥。</p>
</div>
<div class='div-orig'><p>是名第五計著崇事迷心從佛立妄求因求妄冀果。違遠圓通背涅槃城。生顛化種。</p>
</div>
<div class='div-commentary'><p style="margin-left:1em">言計著者。計外物能發自心之用。因之崇事水火是迷自心所現而從物求冀也。如是則以緣木求魚之因妄冀常住之果豈可得哉。生顛化種者。變化之元本從心出。而反從物求是顛倒化理。又立妄求因結求火光明等。求妄冀果結求出生死。根塵各遍為圓通。依正未一是不圓通。事水火非涅槃之道。</p>
<p style="margin-left:1em">○六歸無歸執二一行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因計生過二一正敘。</p>
</div>
<div class='div-orig'><p>若于圓明計明中虗非滅群化。以永滅依為所歸依生勝解者。是人則墮歸無歸執。無想天中諸舜若多成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">古解云。明中虗者前云罔象虗無是也。恐未必然。前文謂識陰盡則見罔象虗無顛倒妄想為本。今識陰未盡安得雷同。葢明是識陰之明。此識陰明中妄謂虗無一物耳。豈能破識陰乎。從明而計虗者亦謂此明能消諸塵垢也。以有色即礙明故計明中虗耳。離塵不能離識但欲識中虗無何補于事。非破也。破滅十二類之羣化也。不但依之而且為歸依。上依是依托。下歸依是尊重意。無想天略舉非非想以該四空。非取四禪無想。諸舜若多總舉四空為同類耳。從無想天來生空處名諸舜若多。前文云若從無想諸外道天窮空不歸是也。長水曰永滅依即明中虗也。此計空為所歸依處即涅槃也。此明中虗實非所歸而計于歸故云歸無歸執。孤山曰歸于無歸故曰歸無歸執。舜若多主空神也。</p>
<p style="margin-left:1em">○二結斥。</p>
</div>
<div class='div-orig'><p>是名第六圓虗無心成空亡果。違遠圓通背涅槃城。生斷滅種。</p>
</div>
<div class='div-commentary'><p style="margin-left:1em">非滅羣化為圓虗無心。永滅依為空亡果。圓虗無者。此之虗無總該八識及十二類故名為圓。而引業所牽當證空亡之果不但立論而<span class='corr'>已</span>。空亡果應即是四空等天。但彼天因修定生今因計明中虗而生別號空亡果耳。有無不合則非圓通。當以轉識為涅槃今則非也。斷滅種者。該于因果。虗無即發能招報之因。空亡即發得所招報之果。如此因果為斷滅見之種。凡此種字皆該發得境上因果二事。前後例爾。夫空亡斷滅尚歷然辨發得因果不同況他境哉。</p>
<p style="margin-left:1em">○七貪非貪執二一行盡識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因計生過二一正敘。</p>
</div>
<div class='div-orig'><p>若于圓常。固身常住同于精圓長不傾逝生勝解者。是人則墮貪非貪執。諸阿斯陀求長命者成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">幽溪曰。識體徧依徧正徧身徧心故曰圓。吳興曰。識陰精明湛不搖處名之為常。固身常住同識之常也。同于句同識精之圓也。精圓二字竟指識體。身本無常實不可貪。以為長久今堅貪著故云貪非貪執。溫陵曰阿斯陀此云無比即長壽仙也。</p>
<p style="margin-left:1em">○二結斥。</p>
</div>
<div class='div-orig'><p>是名第七執著命元立固妄因趣長勞果。違遠圓通皆涅槃城。生妄延種。</p>
</div>
<div class='div-commentary'><p style="margin-left:1em">命元是第八識。前文云觀由執元其義是同。固妄者唯欲固其妄身。補遺云。趣長勞果恐取勞苦之義。莊周曰。勞我以生。今求長生延命非法性身秪成勞苦之果耳。妄延者。不知法身亘古亘今而欲希延壽命故曰妄也。</p>
<p style="margin-left:1em">○八真無真執二一行窮識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因計生過二一正敘。</p>
</div>
<div class='div-orig'><p>觀命互通却留塵勞恐其銷盡。便于此際坐蓮華宮。廣化七珍多增寶緩縱恣其心生勝解者。是人則墮真無真執。吒枳迦羅成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">命是識體。通真通俗故曰互通。通真則事相銷盡。通俗故可留塵勞。以有神力故化諸欲境。美女為媛。真無真者。孤山云將欲復真而反戀于俗也。吒枳迦羅即斫迦羅。此翻輪山。前稱大幻師故可為神力變化之伴。交光之解支離不可用。長水真際俱有解不暇多及。</p>
<p style="margin-left:1em">○二結斥。</p>
</div>
<div class='div-orig'><p>是名第八發邪思因立熾塵果。違遠圓通背涅槃城。生天魔種。</p>
</div>
<div class='div-commentary'><p style="margin-left:1em">桐洲云。邪思因者。于定中發此邪念不能善察由此熾盛起塵勞事故同天魔。</p>
<p style="margin-left:1em">○九定性聲聞二一行窮識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因解起著二一正敘。</p>
</div>
<div class='div-orig'><p>于命明中分別精麤疎決真偽。因果相酬惟求感應背清淨道。所謂見苦斷集證滅修道。居滅<span class='corr'>已</span>休更不前進生勝解者。是人則墮定性聲聞。諸無聞僧增上慢者成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">前云深達十方十二種類受命元由即命明也。此人順前境界更不別起邪計。分別下文有三重。初是了達世出世因果。分別苦集是粗是偽。滅道是精是真。惟求下趣向小乘。但祈感應故見苦而後斷集。欲證滅而始修道。居滅下既得果<span class='corr'>已</span>不復前進。若思前進即迴心羅漢非聲聞種也。增上慢者。未得謂得。未證謂證。又不及定性聲聞不過成其伴侶而<span class='corr'>已</span>。未得謂得亦可稱為無聞。然是人下秪是判屬定性非謂至此方成小果。桐洲云。無聞僧者妄執小道以為究竟。故與夫謂四禪為四果增上慢人為害一揆。桐洲之意竟以住小乘者為無聞上慢矣。</p>
<p style="margin-left:1em">○次結斥。</p>
</div>
<div class='div-orig'><p>是名第九圓精應心成趣寂果。違遠圓通背涅槃城。生纏空種。</p>
</div>
<div class='div-commentary'><p style="margin-left:1em">圓精應者圓指識體徧該。在識體中以祈求精潔之應而為因心。是牒上唯求感應等也。成趣寂果牒上居滅<span class='corr'>已</span>休等也。生纏空種結上是人則墮等。</p>
<p style="margin-left:1em">○十定性緣覺二一行窮識現。</p>
</div>
<div class='div-orig'><p>又善男子窮諸行空<span class='corr'>已</span>滅生滅。而于寂滅精妙未圓。</p>
</div>
<div class='div-commentary'><p style="margin-left:1em">○二因解起著二一正敘。</p>
</div>
<div class='div-orig'><p>若于圓融清淨覺明發研深妙。即立涅槃而不前進生勝解者。是人則墮定性辟支。諸緣獨倫不迴心者成其伴侶。迷佛菩提亡失知見。</p>
</div>
<div class='div-commentary'><p style="margin-left:1em">文中亦有三重與聲聞無異。識精之體洞三世徹十方消六入一名曰圓融。遠離愛取名曰清淨。覺明者如前章曰命明。命屬因果不離感應。今既勝前別得覺明之名以成緣覺之體。如後所說即以覺為因心明為果心。然其義亦互通。亦可以初悟為覺。深知緣起為明。是以因緣之悟為覺明也。葢佛悟因緣顯法。支佛悟因緣生法。故支佛以集為初門。勝聲聞以苦為初門。發研深妙者。推十二因緣究竟滅除無明成自然慧是深妙也。以此為因涅槃是果。住果不進。幽溪曰。支佛所證偏真涅槃與聲聞無異但能侵習耳。然有獨覺緣覺二種不同。今云成其伴侶未必因行同于二種也。前云纏空今云不化。均是定性不迴心者。此亦今經破定性聲聞之明文也。此即止觀用十乘觀法觀二乘境也。夫圓頓止觀并破二乘住果。非法華三昧而何。且二乘住識精為泥洹即墮無為坑而不能起用。今經破斥又是方等彈訶之教意。故此經以方等被開成醍醐為相也。</p>
<p style="margin-left:1em">○二結斥。</p>
</div>
<div class='div-orig'><p>是名第十圓覺㳷心成湛明果。違遠圓通背涅槃城。生覺圓明不化圓種。</p>
</div>
<div class='div-commentary'><p style="margin-left:1em">于圓融覺明而生勝解即是圓覺㳷心。圓須指識。覺須指因緣之悟。了三世因緣亦了百千萬世因緣是成湛明果。言覺圓明者。因緣之悟仍不離識而能遍了三世也。不化者。謂成定性不能超過識精。長水云。證識覺之圓明無悲化之妙用。二乘住識精為泥洹即墮無為坑而不能起用。今經斥破又是方等彈訶之教意是也。</p>
<p style="margin-left:1em">○三斥邪結正二初斥邪二初顯過二一結由識。</p>
</div>
<div class='div-orig'><p>阿難。如是十種禪那中途成狂因依迷惑。于未足中生滿足證。皆是識陰用心交互故生斯位。</p>
</div>
<div class='div-commentary'><p style="margin-left:1em">交光曰。中途一句前八意多。因依二字意兼前後。于未二句後二意多。</p>
<p style="margin-left:1em">○次具明過二一八境。</p>
</div>
<div class='div-orig'><p>眾生頑迷不自忖量。逢此現前各以所愛先習迷心而自休息。將為畢竟所歸寧地。自言滿足無上菩提大妄語成。外道邪魔所感業終墮無間獄。</p>
</div>
<div class='div-commentary'><p style="margin-left:1em">各以所愛先習迷心而自休息。正輔行所謂因觀發昔。宿習現前之發得能招報心。經文顯了。人不細心會通經論故致此經兩章千秋迄無定判也。秪如自言滿足墮無間獄。正因發得以招苦報之果豈不瞭然哉。吳興曰。大妄語別指前八也。前八通名外道邪魔。亦可別指七是外道。八是邪魔。俱未斷惑故云墮獄。二乘異此故云不進。</p>
<p style="margin-left:1em">○二二乘聲聞緣覺不成增進。</p>
<p style="margin-left:1em">○二勸示。</p>
</div>
<div class='div-orig'><p>汝等存心秉如來道。將此法門于我滅後傳示末世。普令眾生覺了斯義。無令見魔自作沉孽。保綏哀救消息邪緣。令其身心入佛知見。從此成就不遭岐路。</p>
</div>
<div class='div-commentary'><p style="margin-left:1em">將此下顯教。法門謂辨魔法門。十種皆稱見魔。保綏下冥持。身心入佛知見該六根互用之義。長水云。入佛知見證真位也。從此謂從觀識中成就道業。吳興曰。言見魔者見以違理為名。前八違真中二理起界內邪見。後二違中道理起界外邪見。以二乘智即無明故。又前八中七純是見。八具見愛。以留塵勞生勝解故。問。前受陰盡<span class='corr'>已</span>超見濁。何至行識二陰又發諸見耶。答。前約斷位得意生身者言之。今在伏位于二陰區宇中發也。此五陰文若迷斷伏之義雖有妙辯其何以消之。</p>
<p style="margin-left:1em">○二結正二一示法門。</p>
</div>
<div class='div-orig'><p>如是法門先過去世恒沙劫中微塵如來乘此心開得無上道。</p>
</div>
<div class='div-commentary'><p style="margin-left:1em">吳興曰。如是法門且指識陰禪那現相。過去諸佛無不覺了入佛知見故曰乘此心開。</p>
<p style="margin-left:1em">○二明超能二一標示能超直至等覺。</p>
</div>
<div class='div-orig'><p>識陰若盡。則汝現前諸根互用。從互用中能入菩薩金剛乾慧。圓明精心于中發化如淨琉璃內含寶月。</p>
</div>
<div class='div-commentary'><p style="margin-left:1em">發得能招之境既不住著。自然正觀圓明任運流入真因位也。六根互用有似有真。從似入真直至金剛乾慧。孤山之釋最是。然未可定判在七信。或在十信。或在初住。經云從互用中其言甚寬。不雜無明故曰圓精明心。根身器界悉皆清淨故云發化。據識陰若盡之言誠是<span class='corr'>已</span>登初住。從此超入等覺後心即圓人善超也。孤山據六根互用有似有真故兼用似位耳。而以初住為正。</p>
<p style="margin-left:1em">○二委示能超直至如來。</p>
</div>
<div class='div-orig'><p>如是乃超十信。十住。十行。十迴向。四加行心。菩薩所行金剛十地。等覺圓明。入于如來妙莊嚴海。圓滿菩提歸無所得。</p>
</div>
<div class='div-commentary'><p style="margin-left:1em">不但直入真因抑且直入極果。此因觀破發得能招報以明修證一番事畢也。金剛乾慧是等覺後心。故直超等覺而入妙覺。孤山曰。妙莊嚴海是福究竟。圓滿菩提是智究竟。歸無所得是理究竟。福即解脫。智即般若。理即法身。不縱不橫三德祕藏于茲具顯。此正由用圓頓止觀觀別能招報中發得等境而證入也。何者。葢圓解修證皆復本來有何可得。而因修發得五十境中一一皆由有得有愛而現魔孽。今既皆觀破。則自當歸本來之無所得矣。</p>
<p style="margin-left:1em">○三結勸欽承三一總結示。</p>
</div>
<div class='div-orig'><p>此是過去先佛世尊奢摩他中毗婆舍那覺明分析微細魔事。</p>
</div>
<div class='div-commentary'><p style="margin-left:1em">總結詳辨五陰中因觀發得魔境之意。</p>
<p style="margin-left:1em">○二勸兩根二一利根宜精識。</p>
</div>
<div class='div-orig'><p>魔境現前汝能諳識心垢洗除不落邪見。陰魔銷滅天魔推碎。大力鬼神褫魄逃逝。魑魅罔兩無復出生直至菩提無諸少乏。下劣增進于大涅槃心不迷悶。</p>
</div>
<div class='div-commentary'><p style="margin-left:1em">前云洗心非正落于邪見今與相反。從奢摩他至魑魅句皆與前文對映。五十種魔孰非心垢。心垢至銷滅是明內魔不生。天魔下明外魔不入。無乏少者。有此辨魔之法則助道無乏少也。下劣恐指二乘。以彼證小涅槃無心向大故。</p>
<p style="margin-left:1em">○二鈍根托祕呪。</p>
</div>
<div class='div-orig'><p>若諸末法愚鈍眾生未識禪那不知說法樂修三昧汝恐同邪。一心勸令持我佛頂陀羅尼呪。若未能誦。寫于禪堂。或帶身上。一切諸魔所不能動。</p>
</div>
<div class='div-commentary'><p style="margin-left:1em">吳興云夫返妄歸真非行不克。行之大略唯信法焉。從聞法而入者曰信行。從思惟而入者曰法行。然其二行必假相資。今云未識禪那。即法行者未識五陰禪那現境也。不知說法謂不知以信行而資法行也。由是之故名為愚鈍。若于三昧好樂修習。佛慮斯人為魔所惱。故囑阿難勸持神呪也。即中云。行人不知空假之定在一心中名未識禪那因此不知法相。然是法行人故樂修三昧。此法行中之鈍人非法行中之利根也。又未識等不過明其愚鈍而<span class='corr'>已</span>不知說法即不能辨魔。問。如上辨魔<span class='corr'>已</span>詳修三昧者自能依文簡辨何云不能辨耶。答。今經所言亦其大槩而魔說多種。在利根者推廣今經之意故皆能辨。非鈍所能故今云汝恐同邪也。汝恐同邪者謂或為邪說所動。一切諸魔所不能動指外魔也。</p>
<p style="margin-left:1em">○三令欽奉。</p>
</div>
<div class='div-orig'><p>汝當恭欽十方如來究竟修進最後垂範。</p>
</div>
<div class='div-commentary'><p style="margin-left:1em">正觀總無明心若發宿習眾境紛現。若生住著即如來修證皆不究竟堅固。今既詳明不令住著。則正觀心任運流入。是為修行最後要緊垂範也。前阿難殷勤啟請十方如來得成菩提妙奢摩他三摩禪那最初方便。如來既答十方如來正觀陰入一心三觀最初方便<span class='corr'>已</span>。今則更詳十方如來修正觀時發得魔境使不住著則一切事方得竟竟堅固。又為十方如來最後垂範也。不必依孤山夏滿說經前春示滅之說。詳發得能招報竟。</p>
<p style="margin-left:1em">○二更斷餘疑。即上所詳發得能招報五十陰魔中有未盡之義更加問答料簡以釋明之。非別有疑事可斷也。要之五十發得境中天魔外道邪鬼妖魅似乎外來害人。殊不知此等諸境皆由正觀陰入之人心不自正妄生取著故發宿習以致外邪得入也。故結出五十陰魔皆是妄想則非外來可知矣。為二一疑問。</p>
</div>
<div class='div-orig'><p>阿難即從座起。聞佛示誨頂禮欽奉憶持無失。于大眾中重復白佛。知佛所言五陰相中五種虗妄為本想心。我等平常未蒙如來微細開示。又此五陰為併銷除為次第盡。如是五重詣何為界。惟願如來發宣大慈。為此大眾清明心目。以為末世一切眾生作將來眼。</p>
</div>
<div class='div-commentary'><p style="margin-left:1em">問有三。初問未蒙等者意欲如來再為細示。二問頓漸。三問因界淺深。謂色以何為邊際。乃至識以何為邊際。</p>
<p style="margin-left:1em">○二答釋二初正答所問三初答五陰妄想二一正答又二一總答二一明真如本淨妄生諸法。</p>
</div>
<div class='div-orig'><p>佛告阿難。精真妙明本覺圓淨。非留死生及諸塵垢。乃至虗空皆因妄想之所生起。斯元本覺妙明精真妄以發生諸器世間。如演若多迷頭認影。</p>
</div>
<div class='div-commentary'><p style="margin-left:1em">死生苦道也。塵垢業煩惱也。真妄合生正是不生滅與生滅和合。前文殊偈中先生空界後成有情。今亦如是。乃至者追遡五陰以前之事。迷頭如迷真。認影如生器世間。吳興曰。精真中道也。妙明寂照也。三諦融通云無塵垢總名本覺圓淨。此單論真性也。乃至下單論妄想生起諸法。斯元下合明真妄發生世間。所以爾者。無前單論則不知離義。無後合明則不知即義。幽溪曰。文中先明真覺無妄。次明妄以發生。三明真妄合生。非初二節不足以彰離。非後一節不足以彰即。離則真妄竝行而不相害。即則真妄體融而不相礙。不相害則妄可去而真可復。不相礙則妄無相而其體真。空華之喻最好研詳。波水之譬猶堪取象。</p>
<p style="margin-left:1em">○二明因緣自然二計虗妄三一立。</p>
</div>
<div class='div-orig'><p>妄元無因。于妄想中立因緣性。迷因緣者稱為自然。</p>
</div>
<div class='div-commentary'><p style="margin-left:1em">文有三重。妄元無因一也。于想妄中立因緣性二也。不了妄想當體全空遂計妄想為能生也。迷因緣者稱為自然三也。桐洲云。立因緣性謂自他共性并下自然則四性備矣。言自然者五陰皆自然而有也。</p>
<p style="margin-left:1em">○二破二一總破二計。</p>
</div>
<div class='div-orig'><p>彼虗空性猶實幻生。因緣自然皆是眾生妄心計度。</p>
</div>
<div class='div-commentary'><p style="margin-left:1em">二乘眾生計五陰為因緣。外道眾生計五陰為自然。不但二乘計因緣恐別教亦然。</p>
<p style="margin-left:1em">○二別破二計二一破因緣。</p>
</div>
<div class='div-orig'><p>阿難。知妄所起說妄因緣。若妄元無說妄因緣元無所有。</p>
</div>
<div class='div-commentary'><p style="margin-left:1em">補遺云。謂若只知妄從真起則有妄想因緣可言也。若能了妄即真無妄可起則妄想因緣亦無可言者矣。</p>
<p style="margin-left:1em">○謂若知妄從真起便謂真因妄緣而生五陰。若了妄即是真豈復有因緣和合而復生五陰耶。</p>
<p style="margin-left:1em">○知妄等者。謂見有妄法生起可說妄之因緣。若不見有妄法何因緣可論耶。</p>
<p style="margin-left:1em">○二破自然。</p>
</div>
<div class='div-orig'><p>何況不知推自然有。</p>
</div>
<div class='div-commentary'><p style="margin-left:1em">○三結。</p>
</div>
<div class='div-orig'><p>是故如來與汝發明五陰本因同是妄想。</p>
</div>
<div class='div-commentary'><p style="margin-left:1em">如來說五陰以妄想為因。謂所生五陰能生妄想皆不可得也。</p>
<p style="margin-left:1em">○如來發明五陰本因。而此因緣元是妄想心中所見。故說五重皆妄想也。</p>
<p style="margin-left:1em">○二別答五一明堅固妄想。</p>
</div>
<div class='div-orig'><p>汝體先因父母想生。汝心非想則不能來想中傳命。如我先言心想酢味口中涎生。心想登高足心酸起。懸崖不有酢物未來。汝體必非虗妄通倫口水如何因談酢出。是故當知汝現色身名為堅固第一妄想。</p>
</div>
<div class='div-commentary'><p style="margin-left:1em">因父母淫愛之想而流赤白二滴故云因父母想生。汝在中陰時心無淫想豈于父母想中而傳命耶。此文大意明身從妄想所生而<span class='corr'>已</span>。齊想中傳命四字明妄想生身<span class='corr'>已</span>竟。酢味登高等。舉身由想動以騐身從想生。口水足酸皆從想生。前境不至而體即為動可謂虗矣。可謂妄矣。必非下反顯也。是知現前色身總是妄結與口水足酸無異。但因妄想窒礙牢固而不可拔故成色耳。色元不堅在妄想中即名堅固。汝體必非虗妄通倫者。體與虗妄倫類相通。此句明身由想生故還為想動。指想中傳命為通倫也。</p>
<p style="margin-left:1em">○二明虗明妄想。</p>
</div>
<div class='div-orig'><p>即此所說臨高想心能令汝形真受酸澀。由因受生能動色體。汝今現前順益違損二現驅馳名為虗明第二妄想。</p>
</div>
<div class='div-commentary'><p style="margin-left:1em">點前色陰妄想其中<span class='corr'>已</span>具受陰。補遺云。想味臨高而令真酸受澀此言因想生受。由因受生能動色體此言因受動色。如言心受愛境則身業運動有所為也。長水曰。照境而虗通無礙故曰虗明。益損之受由想而生豈非第二妄想。長水釋中以即此至酸澀是牒前。由因下是正顯。不及吳興之說。而吳興配文又不如補遺也。</p>
<p style="margin-left:1em">○三明融通妄想。</p>
</div>
<div class='div-orig'><p>由汝念慮使汝色身。身非念倫汝身何因隨念所使種種取像。心生形取與念相應。寤即想心寐為諸夢。則汝想念搖動妄情名為融通第三妄想。</p>
</div>
<div class='div-commentary'><p style="margin-left:1em">由汝下明身為念倫。念慮之言應該王數。而想亦在其中矣。良由六識取境之用全在于想。故于想中總舉王數。前明色則與想對辨。今明想則與形對辨。初句正明念能使身。身非下反顯也。身實也。念虗也。然身是念之類。苟非其倫何為念所使乎。前色中<span class='corr'>已</span>明想中傳命此受生之始。今總舉尋常日用皆為念所役也。種種取像句正明想陰。身是有相之法既為念倫故想還能取像。又形既為念之一類故心生于內形取于外。心生形取想之用也。晝想夜夢想之相也。想一動而色心皆動故云搖動妄情。言融通者。內心外境融通為一。此妄想中之融通非二諦融通之比。</p>
<p style="margin-left:1em">○四明幽隱妄想。</p>
</div>
<div class='div-orig'><p>化理不住運運密移。甲長髮生氣消容皺。日夜相代曾無覺悟。阿難。此若非汝云何體遷。如必是真汝何無覺。則汝諸行念念不停名為幽隱第四妄想。</p>
</div>
<div class='div-commentary'><p style="margin-left:1em">運運即念念也。行陰通乎七識以生滅為體。是十方十二類同分生機。而亦色心所共故<span class='corr'>已</span>多不覺。其見之形體者。甲長等是生。氣消等是滅。屬不相應行故無覺悟。阿難以是真非汝詰者。七識全是妄法妄亦自心所現不可謂非汝也。如必下決其非真。真心是覺而彼不覺豈非妄乎。念念不停即指甲長髮生等。以不覺故名幽隱也。又非色非心是名化理。故以是真非汝詰之。上既就色陰論遷流。下復遍歷諸行。此化理實是妄想曾無覺悟故云幽隱。此文有二意。化理下正明行陰。阿難下是非雙詰明其虗妄。即汝非汝幻妄極矣。則汝下結出遷流之故。由于念念不停也。長水云。非汝不可是汝無憑故知虗妄。</p>
<p style="margin-left:1em">○五明罔象妄想二一正辨識相。</p>
</div>
<div class='div-orig'><p>又汝精明湛不搖處名恒常者。于身不出見聞覺知。若實精真不容習妄。何因汝等曾于昔年覩一奇物。經歷年歲憶忘俱無。于後忽然覆覩前異記憶宛然曾不遺失。則此精了湛不搖中念念受熏有何籌算。</p>
</div>
<div class='div-commentary'><p style="margin-left:1em">文中初句反徵。精明湛不搖處即陀那微細識也。離行陰之曾無覺悟故曰精明。離行生滅故云湛不搖處。于身不出見聞覺知此句順釋。意明下文覩奇物者即是精明之體也。見聞覺知出于念慮之外。念慮<span class='corr'>已</span>屬想陰中收非今所指。前行陰尚不自覺豈識陰而反雜念慮乎。今以前五識及第六現量未起推測可為精明之用。用即是體。但陀那與現前六識粗細實分。良以阿難習漏未除。及末世眾生未階深位。非舉淺騐深則根源不顯。又五卷中十方如來同云。唯汝六根更非他物。詮顯楞嚴大定必在六根。初心行人當依六根證入。所以根隔是凡夫相。六根互用即頓超十地之基也。若實下反顯。言精真則不雜妄豈為妄熏。人情謂既離生滅又無念慮何得非真。故須辨之。何因下正破。以尋常所見易于忽忘故以奇物言之。憶忘俱無者。始必有憶則有忘時。後既無憶并不說忘。問。既有憶忘等語騐前見聞覺知亦該比度。答。正破文中止云記憶宛然。記憶二字應屬比度。然不過借顯含藏之用而文意實不在記憶也。若見聞覺知四字前文亦屬見大。如云但如鏡中無別分析是也。則此下結顯。以精了湛不搖體即是見聞。為彼所見還為彼所藏。故自覩之後即念念受熏。憶忘俱無正是熏習之時。第八名含藏識良由于此。有何籌算者。言受熏不止奇物而<span class='corr'>已</span>。</p>
<p style="margin-left:1em">○次更顯微細。</p>
</div>
<div class='div-orig'><p>阿難當知。此湛非真。如急流水望如恬靜。流急不見非是無流。若非想元寧受妄習。非汝六根互用合開此之妄想無時得滅。故汝現在見聞覺知中串習幾。則湛了內罔象虗無第五顛倒微細精想。</p>
</div>
<div class='div-commentary'><p style="margin-left:1em">此湛下因其非常判其非真也。文有法譬。望若恬靜。故行人至此多誤認為真常。是知生滅有二。爪生髮長生滅猶粗。流急不見生滅最細。前想陰猶是粗想。今識陰名想之元即是細想。指最初不覺心動方成識陰豈非想乎。非汝六根等者。以真如之體不即六根。亦不離六根。非六根至于極妙無由復真。六根互用則根隔<span class='corr'>已</span>消。是知生相無明從此分分得滅。識陰由茲而盡。古人判此為相似位力用尚短。但前文云。從互用中能入金剛乾慧。據此何必非深位耶。妄滅之後即名菴摩羅識。楞巖三昧至此成矣。故汝下結成妄想。見聞覺知指六識現量也。中串習幾指陀那識。湛了內者。前云此湛非真。今味內之一字此湛又不止于非真。正所云真非真恐迷也。識體兼真。而受習之處乃是非真。眾妄之本特受罔象虗無之名。五顛倒中是心顛倒。以是細想亦名顛倒。佛眼所擇佛地方盡曰細微精想。正陀那微細識也。</p>
<p style="margin-left:1em">○二結答。</p>
</div>
<div class='div-orig'><p>阿難。是五受陰五妄想成。</p>
</div>
<div class='div-commentary'><p style="margin-left:1em">○二答詣何為界。</p>
</div>
<div class='div-orig'><p>汝今欲知因界淺深。惟色與空是色邊際。惟觸及離是受邊際。惟記與忘是想邊際。惟滅與生是行邊際。湛入合湛歸識邊際。</p>
</div>
<div class='div-commentary'><p style="margin-left:1em">或云因者五妄想為五陰之因。界者五妄想因各有界畔。即中謂論云。無始時來界一切法等因。由此有諸趣及涅槃證得。此因界之解也。淺深者色淺而識深。邊際即界限。謂法至此而盡也。但舉色空盡色之量。下四亦然。長水云。色謂形色。空謂顯色。俱色陰攝。妄色妄空互形顯故。略舉色空攝一切法。資中云。觸有苦樂離則是捨俱名為受。記則取諸法之相。忘則取昏昧之相。故俱名想。吳興云。三相遷流俱屬行陰。略舉生滅以攝于異。湛入合湛者。上湛字是見聞覺知。下湛字乃指識體。見聞逆流合乎陀那細識是歸識之邊際。但舉見聞識陰未盡。合陀那識識體盡矣。上湛為淺下湛為深。上可例知。</p>
<p style="margin-left:1em">○三答併銷次第三一約生滅。</p>
</div>
<div class='div-orig'><p>此五陰元重疊生起。生因識有滅從色除。</p>
</div>
<div class='div-commentary'><p style="margin-left:1em">重疊者謂非一時生起。如巾之結必由次第。孤山曰。約生則由內造外從細至粗如著衣也。故迷理有識乃至有色。約滅則由外至內從麤至細如脫衣也。故悟理色盡乃至識盡。</p>
<p style="margin-left:1em">○二約理事。</p>
</div>
<div class='div-orig'><p>理則頓悟乘悟併銷。事非頓除因次第盡。</p>
</div>
<div class='div-commentary'><p style="margin-left:1em">理謂真如之理。頓悟之時乘此悟門五陰之相皆消。事謂修證之事。陰既粗細不同法爾粗者先去。若超斷者如鷹隼摩空雖甚捷疾亦必從風至高。則次第在其中矣。彼次斷者其義可知。古解云初信則併銷五陰中迷理之惑。二信至七信則漸除五陰中迷事之惑。此說最當。若作見思俱斷則事理在一心中。併消之時事障亦盡。然不無次第也。葢悟理者如知巾體是一則無五結。約事則五結事殊解應次第。故下即引巾結為例。</p>
<p style="margin-left:1em">○三喻巾結。</p>
</div>
<div class='div-orig'><p>我<span class='corr'>已</span>示汝劫波巾結何所不明再此詢問。</p>
</div>
<div class='div-commentary'><p style="margin-left:1em">吳興曰。所指前說亦有頓漸二義。巾體是一以喻真性悟則成頓也。巾結有異以喻妄想除則成漸也。前文云。此五陰元重疊生起是次第結義。復云因次第盡即次第解義。總是第三答中意耳。又重舉巾結以喻陰妄。如來巧說冷然可會。有六根法喻則六根之數不虗。有五陰法喻則次第之言復合。非根陰兩重不足以盡一巾之喻。</p>
<p style="margin-left:1em">○二結勸傳示。</p>
</div>
<div class='div-orig'><p>汝應將此妄想根元心得開通。傳示將來末法之中諸修行者。令識虗妄深厭自生。知有涅槃不戀三界。</p>
</div>
<div class='div-commentary'><p style="margin-left:1em">心得開通是自覺。傳示將來是覺他。前阿難啟請云最初方便。後佛問諸聖圓通復云最初發心。此經之意欲使凡夫修道速證圓理而<span class='corr'>已</span>。此中云傳示將來末法與前文照應。令識等者。謂令識五陰皆妄想所成則自然厭此五陰。識妄是知苦。深厭則斷集。涅槃屬滅。不戀屬道。正宗竟。</p>
</div></div>
<div class='div-other'><a id='mulu14' />
<div class='div-commentary'><p style="margin-left:1em">○三流通分二。一結勸流通二。一以施福較勸。二以成佛正勸。初又二。一約施福較顯二。一問。</p>
</div>
<div class='div-orig'><p>阿難。若復有人徧滿十方所有虗空盈滿七寶持以奉上微塵諸佛。承事供養心無虗度。于意云何。是人以此施佛因緣得福多不。</p>
</div>
<div class='div-commentary'><p style="margin-left:1em">徧滿等者。上滿字指虗空滿。下滿字指七寶滿。謂七寶填空而盡其處。承事供養者。謂承事座下身心供養。熏聞云。問中三意。一徧滿下舉種子多。二持以下示福田多。三承事下明敬心多。以此三多為較量本。即中云謂初舉七寶多。二舉佛多。以如是寶奉上諸佛自然心無虗度。故此文中但有二意與下答相應。</p>
<p style="margin-left:1em">○二答。虗空珍寶答上寶多。佛土充滿答上佛多。</p>
</div>
<div class='div-orig'><p>阿難答言。虗空無盡珍寶無邊。昔有眾生施佛七錢捨身猶獲轉輪王位。況復現前虗空既窮佛土充滿皆施珍寶。窮劫思議尚不能及。是福云何更有邊際。</p>
</div>
<div class='div-commentary'><p style="margin-left:1em">言虗空無盡珍寶無邊者明其可以供諸佛也。然以上句生下句。虗空既無盡則珍寶無邊。昔有下舉劣況勝。七錢甚少對顯七寶甚多。少施而感輪王位者以佛福田勝故。輪王之福七寶具足千子圍繞。況盡空珍寶供微塵如來福寧有量耶。言虗空既窮謂盡其處。佛土充滿皆施珍寶者謂施佛時徧其國土皆是珍寶佛佛咸爾故云皆施。</p>
<p style="margin-left:1em">○二舉功德勸通二一滅罪功。</p>
</div>
<div class='div-orig'><p>佛告阿難。諸佛如來語無虗妄。若復有人身具四重十波羅夷。瞬息即經此方他方阿鼻地獄。乃至窮盡十方無間靡不經歷。能以一念將此法門于末劫中開示未學。是人罪障應念消滅。變其所受地獄苦因成安樂國。</p>
</div>
<div class='div-commentary'><p style="margin-left:1em">波羅夷此云棄。亦云不可樂。棄故即現無僧用。不可樂即當入地獄。大乘十棄。于殺盜婬妄外更加酤酒等六。有此重罪安得有此法門。借以校量功德耳。瞬息者墮獄之速此方獄壞更至他方乃至盡十方無間也。法門指楞嚴法門。末劫乃難弘法時。未學是無所開曉。一念者機教相應之一念也。一念雖暫而能化所化機教相合則自利利他靡不具足。末劫中作此難事誠為希有。言成安樂國者以果顯因也。前則十方阿鼻皆其所生。今則盡十方土皆安樂國故云變。</p>
<p style="margin-left:1em">○二生福德。</p>
</div>
<div class='div-orig'><p>得福超越前之施人百倍千倍千萬億倍。如是乃至算數譬喻所不能及。</p>
</div>
<div class='div-commentary'><p style="margin-left:1em">言百倍等者。以前施福但為一倍。今勝彼百千萬倍等。施福太多樂果無盡反為成佛之障。今自他皆得首楞三昧直成佛果故能勝之。又施寶但滿虗空。而空生大覺中如海一漚發。今自他皆證大覺能包虗空施福不足言矣。</p>
<p style="margin-left:1em">○二以成佛正勸。</p>
</div>
<div class='div-orig'><p>阿難。若有眾生能誦此經。能持此呪。如我廣說窮劫不盡。依我教言如教行道。直成菩提無復魔業。</p>
</div>
<div class='div-commentary'><p style="margin-left:1em">前文云。開示未學恐疑利他方獲此福。故復依顯密教明自利福深。如我廣說者。謂廣說其福報也。次依我下因上明誦經持呪未具三慧。今更具思修二慧則自利利他必不缺少。依我教言思也。如教行道修也。三慧具足疾成菩提。直成者應上直心酬我之語。從發心至成佛永無諸委曲相何魔事之有。此科所說徧該經意故以為結文焉。</p>
<p style="margin-left:1em">○二結益流通。</p>
</div>
<div class='div-orig'><p>佛說此經<span class='corr'>已</span>。比丘比丘尼優婆塞優婆夷。一切世間天人阿修羅。及諸他方菩薩。二乘。聖仙童子。并初發心大力鬼神。皆大歡喜作禮而去。</p>
</div>
<div class='div-commentary'><p style="margin-left:1em">皆大歡喜是結益。作禮而去是流通。長水云。二十五聖及妙吉祥雖各有說功歸于佛皆名佛說。興福云。此聽法歡喜者可列為三十六眾也。即中云三善道各有比丘等四。成十二眾。歷三乘即三十六眾。此方亦有三乘他方亦有四眾葢巧說互顯耳。聖仙大力既超于人即附天趣故但三十六眾。言聖仙童子者。以仙趣而得聖果且是童真也。初發心三字彰此經所被意在凡夫修道。有真位發心。有似位發心。今是內外凡發心而<span class='corr'>已</span>。聖仙大力皆此土機。鬼神最多舉大力以統之。皆大歡喜。通該凡聖。準大論云。有三義故喜。一能說人清淨。二所說法清淨。三依法得果清淨。據此則前二屬應。後一屬機。幽溪云。若論經敘佛說此經<span class='corr'>已</span>皆大歡喜惟在所說之法。但此法非機莫叩非應莫說。感應交顯故具三義也。即中云大論三句義該四悉。三義即世界。能說人即為人。所說法即對治。依法得果即第一義。又此經扶律談常帶權說實。即偏解圓咸沾妙益故大歡喜。作禮者頂戴大法。而去者此方他土隨力弘經。所謂二十五人百金可托。故作禮而去四字正是流通也。</p>
</div><p style="margin-left:1em">靈耀自惟庸鄙無所堪任。獨懺罪往生之願。默勤於大士前耳。丙午。猥蒙天溪老人託以衣拂。且與楞嚴諸解命之曰。楞嚴不遇智者判釋。竟成千秋疑案。諸家註疏云云。而未揭觀心的旨。汝其悉心成解啟廸後昆。不惟山教功臣。寔亦報佛恩德。耀思寸管窺天。萬難彷彿。師命莫違。慚懼拜領而<span class='corr'>已</span>。癸丑秋。應海潮楞嚴之講。即事剖判。葢此經。既的是止觀總別觀心之法。則握管者。惟在點會佛祖同心之妙。不當更贅他論也。大科兩章。起盡一貫。如日月麗天人皆知見。至於銷文解句博<span class='corr'>采</span>諸長。而遵用幽溪即中成說居多。如圖畫者神情既肖匡廓<span class='corr'>已</span>成。其填彩著色不妨借手他人也。戊午春首事剞劂。庚申冬厥功告成。計刊隨經。定解十卷。大綱一卷。科章一卷。總十二卷。不敢言發前聖之未發為千秋定解。庶幾合佛祖之心觀以請證後之知音耳。切念靈耀生死庸流。輪迴下品。貪嗔癡毒現行與種子俱存。惑業苦障此生及後身還債。方勤正念忽雜愛纏。暫起福門難逃互用。得繩具縛。無端空入頻伽。補特伽羅。一任蛾投火焰。往生有願。接引何年。惟願竭斯塵識上報佛恩。了盡因緣普霑含識。耀則自從無始乃至今日。惑業苦障悉得蠲除。自從今日乃至成佛。戒定慧品常得增明。往生淨土。親見彌陀。方至娑婆廣度有情者。</p>
<p style="margin-left:1em">庚申冬日。傳天台教觀嗣興第五世住嘉禾楞嚴講寺隨緣比丘靈耀。書於大樹方丈。</p>
</div>
<p class='juan'>首楞嚴經觀心定解卷第十<span class='note-inline'>(終)</span></p>
<div class='div-w'><a id='mulu15' />
<p class='h1'>楞嚴經問答</p><p class="byline">清　淨挺著</p><p style="margin-left:1em">収于閱經十二種之第六故不載於此。</p>
</div>
</div><!-- end of div[@id='body'] -->
</body></html>