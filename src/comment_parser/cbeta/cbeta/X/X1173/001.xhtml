<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西歸直指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1173-A 周安士居士傳</p><p>周夢顏。一名思仁。字安士。崑山諸生也。博通經藏。深信淨土法門。自號懷西居士。嘗以眾生造無量罪。唯淫殺二業。實居大半。因著戒殺戒淫二書。其戒殺書。名萬善先資。言多懇切深痛。自言每過一切神祠。必祝願云。唯願尊神。發出世心。勿受血食。一心常念阿彌陀佛。求生淨土。思仁自今二十四歲。直至壽盡。中間若殺一小魚蝦。乃至家中眷屬。若有一人傷一蚊蟻。唯願尊神是糾是殛。迅雷擊碎所著書板。思仁自今二十四歲。直至壽盡。臨河見魚。仰面見鳥。不思救度。反萌殺機。亦同此誓。思仁自今二十四歲。直至壽盡。若夢寐中。見人殺生。不能至心稱佛名號。發救度心。而反歡喜贊成其事。亦同此誓。其戒淫書。名慾海回狂。勸諸淫者。先觀胎獄。了種種苦。是謂息淫原始方便。次觀此身。諸蟲蝟集。宛轉遊行。食人腦髓。是為初開不淨方便。次觀男女膿血洟唾。惡露中滿。猶如溷廁。糞穢所都。是為息淫對治方便。次想死人。正直仰臥。寒冰徹骨。黃水流出。臭不可聞。徧體生蟲。處處鑽嚙。皮肉漸盡。骨節縱橫。乃至冢破骨出。人獸踐踏。而我此身。終亦如是。次念法華所說因緣。生相滅相。與不生滅。是為斷淫窮原方便。次觀自身。在極樂世界七寶池內蓮華之中。蓮華開敷。見阿彌陀佛。坐寶蓮華。及諸種種莊嚴瑞相。亦見自身禮拜供養於佛。作是觀時。發願往生極樂世界。永脫淫穽。是為究竟解脫方便。又嘗輯西歸直指四卷。乾隆四年正月。與家人訣。云將西歸。家人請以香湯沐浴。却之曰。我香湯沐浴久矣。談笑而逝。異香郁然滿一室。年八十四。</p>
</div>
<div class='div-xu'><a id='mulu2' />
<p class='h1'>No. 1173-B 像贊</p><p class="byline"><span class='note-inline'>(虞山)</span>張爾旦<span class='note-inline'>(眉叔)</span></p><p style="margin-left:1em">崑山安士先生。所著數種書。爾旦讀而受其益者。誠非淺鮮矣。昔世尊為半偈故。猶捨身供養。若先生之恩。爾旦則茫然不知何以報也。汪子石心。以繪像索題。驚喜瞻禮之餘。敬為四言二十韻。不足道先生之萬一。惟欲推廣著書之意。重為結往生淨域之緣。想先生在紫金臺中。當遙為一笑爾。道光庚子季冬朔後一日。</p>
<p>維大居士。生康熙時。才辯無礙。能以法施。筆舌並用。霆掣電馳。三教典籍。悉誦悉知。雲涌其氣。瀾翻其詞。為如來使。作大導師。嗟嗟末法。眾生愚癡。苟非菩薩。孰吼同獅。沒歸安養。我生詎遲。著述萬言。啟發是資。昔聞論說。今瞻逸姿。笻笠西行。飄然雪髭。我於弟子。淑則稱私。稽首涕泣。名同佛持。凡我同志。敬而仰之。此雖圖像。因緣在茲。彼有願力。難可議思。繪形所現。涌蓮華枝。孰能頂禮。攝受以慈。億眾咸趨。西方寶池。</p>
<p class="byline"><span class='note-inline'>(古吳)</span>朱兆庚<span class='note-inline'>(吟白)</span></p><p>脫屣歸安養。高風說至今。著書同佛偈。愛物寓婆心。身<span class='corr'>已</span>超塵遠。情還度世深。摩挱遺像在。咳唾有餘音。</p>
<p class="byline"><span class='note-inline'>(元和)</span>邱洪業<span class='note-inline'>(幼遲)</span></p><p>性月妙明。人人具足。矢誠積修。憬然先覺。一塵不染。在俗超俗。仰止居士。鹿城尊宿。運大悲心。造無量福。前躡龍舒。後引尺木。巍巍金臺。獨標高躅。普願大千。脫離垢濁。善果圓時。同生極樂。</p>
<p class="byline"><span class='note-inline'>(元和)</span>朱兆杓<span class='note-inline'>(薇卿)</span></p><p>愛河流日深。苦海浪日濺。哀哉閻浮提。五濁習難變。維公起鹿城。獨矢菩薩願。手撰四種書。字字寓懲勸。譬如暗室中。光明燭流電。又如墜懸崖。援手垂白練。自度并度人。悲憫婆心現。一朝善果成。蓮臺金百鍊。後生失準繩。私淑空懷念。賢哉石心翁。公裔訪求徧。驚喜得真容。臨摹妙手倩。余生亦苦晚。道貌無從見。則效具素心。披書如覿面。況今覩此圖。頂禮生依戀。再拜默致詞。願假津梁便。接引娑婆眾。共登不退轉。</p>
<p class="byline"><span class='note-inline'>(笠水)</span>邱孫錦<span class='note-inline'>(晝堂)</span></p><p>三復先生書。再拜先生像。仁言利以溥。道貌睟而盎。多生菩薩行。一現居士相。出入儒佛間。究竟歸安養。可憐閻浮提。生死苦流浪。遺書滿人間。振若天鼓響。我生恨<span class='corr'>已</span>晚。未及侍几杖。[廿*廿]年鹿城道。徒切高山仰。敬爇一瓣香。翹勤禮華藏。娑婆願回入。度眾生無量。</p>
<p class="byline"><span class='note-inline'>(崑山)</span>方步瀛<span class='note-inline'>(小湘)</span></p><p>居士是吾鄉先生。高山在望敬仰止。吾鄉文筆秀玉峰。近代名人接踵起。莊渠理學得真傳。柏廬繼之各具體。文章獨數歸震川。攷據亭林貫經史。居士更通儒佛關。覰破性命了生死。著書二種戒殺淫。當頭一喝聲震耳。度此眾生出迷津。後舉西方路直指。一心念佛向樂邦。十萬億土近如咫。七寶池內蓮華開。笑語家人佛來矣。我生<span class='corr'>已</span>後六十年。恨不親見如來使。究竟私淑別無他。出世因緣在乎是。居士自號曰懷西。我之懷兮在居士。</p>
<p class="byline"><span class='note-inline'>(吳縣)</span>周孝垓<span class='note-inline'>(心香)</span></p><p>現居士身。為法施者。龍舒而後。唯我先生。彼勸淨土。開化初機。以欲鉤牽。令入佛智。先生直指。三根均被。因緣譬喻。乃住其中。汪子深心。繡像供養。為告世人。各宜敬信。</p>
<p class="byline"><span class='note-inline'>(方外)</span>釋祖觀<span class='note-inline'>(覺阿)</span></p><p>善知識。大菩薩。冠儒巾。說佛法。扶木叉。戒淫殺。三乘教。意深括。將身心。奉塵剎。宏持名。揚蓮宗。魯陽戈。日再中。讀公書。如見公。拜公像。道氣充。前龍舒。後尺木。公中立。三鼎足。象教衰。公等作。息邪說。振頹俗。我後公。<span class='corr'>已</span>百年。瞻遺像。撫遺編。心悲喜。涕泗漣。公懷西。我亦然。願加被。公瓣蓮。</p>
<p class="byline"><span class='note-inline'>(東泖)</span>朱大韻</p><p>一榻茶煙颺鬢絲。幾年故步笑蠅癡。而今了却周何累。長向寒林禮導師。</p>
<p class="byline"><span class='note-inline'>(杭州)</span>馮旭升</p><p>曩讀先生集。時懷尚友情。仁言霑庶物。確論醒羣盲。像喜今朝覩。心應夙世傾。他年清泰國。翹首望相迎。</p>
<p class="byline"><span class='note-inline'>(仁和)</span>胡　珽<span class='note-inline'>(挺臣)</span></p><p>一紙傳圖像。欣然見我師。後塵懷景仰。素志願西馳。闡教遺書在。蘇民奏議垂。焚香瞻道範。矍鑠現龐眉。</p>
<p>絲繡久成想。真容仔細看。迷津傳寶筏。末劫挽狂瀾。趨步摹猶易。頑廉感獨難。十年酬宿願。弁首付雕刊<span class='note-inline'>(余於十年前。識公之元孫。少蓉茂才。得此遺稿。又於汪石心丈處。臨摹遺像。未幾少蓉物故。余擬將此稿付梓。久而不果。今始得汪心持。沈濟之。助貲排印)</span>。</p>

<div class='div-other'>
<p class='h2'>校印遺文工竣敬題二律</p><p class="byline"><span class='note-inline'>(古吳)</span>汪鳳章<span class='note-inline'>(心持)</span></p><p>果遂懷西願。華開萬劫春。垂慈拯民物。普利到天人。幻夢憐誰覺。迷塗許問津。如公山海度。擬議總涓塵。</p>
<p>尚有遺文在。刊行敢自怡。辯才雄不礙。潛德耀非遲。筆墨從心寫。煙雲向腕隨。一編三復讀。蓮種定含滋。</p>
<p class="byline">汪大紳</p><p>悲猛極矣。如從吾佛世尊。金口宣揚而得。六種為之震動。</p>
</div></div>
<div class='div-other'><a id='mulu3' />
<p class='h1'>西歸直指全集目次</p>
<ul class="">
<li>卷首　圖
<ul class="">
<li>西方有十種勝</li>

<li>雲棲大師普勸念佛</li>

<li>念佛九種勝</li>

<li>三界四生六道</li>

<li>七種不淨觀</li>

<li>三種人必定往生</li>

<li>發五種心決定往生</li>

<li>九想觀</li>

<li>白骨觀</li>

<li>七可惜</li>
</ul></li>

<li>卷一　淨土綱要
<ul class="">
<li>阿難啟請</li>

<li>佛土雙標</li>

<li>法藏因地</li>

<li>願滿成佛</li>

<li>四十八願</li>

<li>如來得名</li>

<li>堂宇寶池</li>

<li>天樂雨華</li>

<li>池岸華樹</li>

<li>樹網宣音</li>

<li>德水香華</li>

<li>鳥宣偈頌</li>

<li>景象殊勝</li>

<li>自然飲食</li>

<li>隨宜修習</li>

<li>音容相貌</li>

<li>作觀見佛</li>

<li>稱名見佛</li>

<li>持名往生</li>

<li>生非易事</li>

<li>末後付囑</li>

<li>修持法門</li>

<li>十念法門</li>

<li>報恩法門</li>

<li>助緣法門</li>

<li>又二則</li>
</ul></li>

<li>卷二　疑問指南
<ul class="">
<li>度生宜急等　凡二問二答</li>

<li>自性唯心等　凡二問二答</li>

<li>佛土非一等　凡三問三答</li>

<li>無生為宗等　凡二問二答</li>

<li>捨苦趨樂等　凡二問二答</li>

<li>軒輊禪淨等　凡二問二答</li>

<li>先見彌勒等　凡一問一答</li>

<li>感應難必等　凡三問三答</li>

<li>福輕業重等　凡二問二答</li>

<li>淨緣難致等　凡二問二答</li>

<li>發願度生等　凡四問四答</li>

<li>修持異同等　凡七問七答</li>
</ul></li>

<li>卷三　啟信雜說
<ul class="">
<li>如如居士勸修行文</li>

<li>理障更甚於欲</li>

<li>先知三世之說</li>

<li>須明因果之理</li>

<li>孔子必定說過三世</li>

<li>勿以短命自待</li>

<li>不可隘其見聞</li>

<li>藏經不可不讀</li>

<li>奘法師對唐太宗語</li>

<li>當於肉軀生厭離心</li>

<li>大孝人不願入胎</li>

<li>大貴人須知自慚</li>

<li>蠶繭喻</li>

<li>籪籃喻</li>

<li>馬喻</li>

<li>野狐喻</li>

<li>歸咎冥王</li>

<li>撲燈蛾</li>

<li>窗內蠅</li>

<li>調馬四法</li>

<li>眼藥</li>

<li>有願必遂</li>

<li>為僧者必宜修淨土</li>

<li>高僧亦當修淨土</li>

<li>不可甘心作鬼</li>

<li>九類皆當往生</li>

<li>念佛無枉用之力</li>

<li>人間勝事無如念佛</li>
</ul></li>

<li>卷四　往生事略
<ul class="">
<li>菩薩往生類　凡十則</li>

<li>高僧往生類　凡二十六則</li>

<li>尼僧往生類　凡五則</li>

<li>王臣往生類　凡十二則</li>

<li>居士往生類　凡二十則</li>

<li>童子往生類　凡五則</li>

<li>婦女往生類　凡十七則</li>

<li>惡人往生類　凡三則</li>

<li>惡趣往生類　凡四則</li>
</ul></li>
</ul></div>
<div class='div-xu'><a id='mulu4' />
<p class='h1'>No. 1173-C</p>
<div class='div-other'><a id='mulu5' />
<p class='h2'>西方有十種勝</p><div><img src='../images/X62p0101_01.gif' alt='X62p0101_01.gif' /></div>
</div>
<div class='div-other'><a id='mulu6' />
<p class='h2'>雲棲大師普勸念佛</p><div><img src='../images/X62p0101_02.gif' alt='X62p0101_02.gif' /></div>
<div><img src='../images/X62p0102_01.gif' alt='X62p0102_01.gif' /></div>
</div>
<div class='div-other'><a id='mulu7' />
<p class='h2'>念佛九種勝</p><div><img src='../images/X62p0102_02.gif' alt='X62p0102_02.gif' /></div>
</div>
<div class='div-other'><a id='mulu8' />
<p class='h2'>三界四生六道</p><div><img src='../images/X62p0102_03.gif' alt='X62p0102_03.gif' /></div>
<div><img src='../images/X62p0102_04.gif' alt='X62p0102_04.gif' /></div>
</div>
<div class='div-other'><a id='mulu9' />
<p class='h2'>七種不淨觀</p><div><img src='../images/X62p0102_05.gif' alt='X62p0102_05.gif' /></div>
</div>
<div class='div-other'><a id='mulu10' />
<p class='h2'>三種人必定往生</p><div><img src='../images/X62p0102_06.gif' alt='X62p0102_06.gif' /></div>
</div>
<div class='div-other'><a id='mulu11' />
<p class='h2'>發五種心決定往生</p><div><img src='../images/X62p0102_07.gif' alt='X62p0102_07.gif' /></div>
</div>
<div class='div-other'><a id='mulu12' />
<p class='h2'>九想觀</p><div><img src='../images/X62p0102_08.gif' alt='X62p0102_08.gif' /></div>
</div>
<div class='div-other'><a id='mulu13' />
<p class='h2'>白骨觀</p><div><img src='../images/X62p0102_09.gif' alt='X62p0102_09.gif' /></div>
</div>
<div class='div-other'><a id='mulu14' />
<p class='h2'>七可惜</p><div><img src='../images/X62p0103_01.gif' alt='X62p0103_01.gif' /></div>
</div></div>No. 1173
<p class='juan'><a id='mulu15' />西歸直指卷之一</p><p class="byline">玉峰　懷西居士周夢顏安士氏彚輯</p><p class="byline">婁東　勝蓮居士羅萬忠允枚氏梓勸</p>
<div class='div-other'><a id='mulu16' />
<p class='h1'>淨土綱要</p>
<div class='div-other'><a id='mulu17' /><p style="margin-left:1em">世尊為一大事因緣出現於世。憐憫眾生輪迴六道。頭出頭沒。受苦無量。故於十方佛土中。指出西方極樂世界。使人知所趨向。而又授以至簡便法。使但念彼佛即便往生。真生死海中大慈航也。吾輩宿福深厚。幸遇此法。不敢仰負如來厚恩。故將大小本彌陀要旨。節錄其槩。使閱者一覽便知。名為淨土綱要。</p>
</div>
<div class='div-other'><a id='mulu18' />
<p class='h2'>阿難啟請</p><p>大本彌陀經云。釋迦如來。一日容顏異常。阿難問之。佛言。汝所問者。勝於供養一四天下聲聞緣覺。及布施諸天人民。以至蜎飛蝡動之類。雖至累劫。猶百千萬倍。不可以及。所以者何。以諸天帝王人民。乃至蜎飛蝡動之類。皆因汝所問而得度脫之道。</p>
<p style="margin-left:1em">觀此。則知淨土法門。不獨人類之梯航。亦諸天諸仙之寶筏。慎莫泛視。</p>
</div>
<div class='div-other'><a id='mulu19' />
<p class='h2'>佛土雙標</p><p>小本彌陀經云。爾時佛告長老舍利弗。從自西方。過十萬億佛土。有世界名曰極樂。其土有佛。號阿彌陀。今現在說法。舍利弗。彼土何故名為極樂。其國眾生。無有眾苦。但受諸樂。故名極樂。</p>
</div>
<div class='div-other'><a id='mulu20' />
<p class='h2'>法藏因地</p><p>大本經云。無量無數劫前。有世自在王佛出世。化度眾生。是時有大國王。往聽說法。頓然覺悟。乃捨王位。而往修行。號曰法藏比丘。即今阿彌陀佛是。對世自在王佛。發四十八大願。皆為濟度眾生。乃精進修行。入菩薩地。內則修慧。外則修福。於一切世間。無所不知。無所不見。且復托生於一切眾生中。同其形體。通其語言。以施教化。故上自天帝。下至昆蟲。無不欲令其超生極樂。</p>
</div>
<div class='div-other'><a id='mulu21' />
<p class='h2'>願滿成佛</p><p>大本經云。阿彌陀佛。歷大阿僧祇劫。行菩薩行。不計眾苦。手中常出一切衣服。飲食。音樂。乃最上所須之物。惠施眾生。令其歡喜。發無上菩提之心。歷無數百千萬億劫。方得成就從前所發四十八願。而入佛位。是以十方無量眾生。一念歸依。遂生其國。</p>
</div>
<div class='div-other'><a id='mulu22' />
<p class='h2'>四十八願</p>
<ul class="">
<li>第一願　我作佛時。剎中無地獄餓鬼禽畜。以至蜎飛蝡動之類。</li>

<li>第二願　剎中無婦女。無央數世界諸天人民。以至蜎飛蝡動。來生我剎者。皆於七寶池蓮華中生。</li>

<li>第三願　我剎中人。欲食之時。七寶鉢中。百味飲食。化現在前。食<span class="corr">已</span>。器用自然化去。</li>

<li>第四願　我剎中人。所欲衣服。隨念即至。不假裁縫擣染浣濯。</li>

<li>第五願　我剎中。自地以上。皆有宅宇。宮殿樓閣。池流華樹。悉以無量雜寶。百千種香。而共合成。其香普薰十方世界。眾生聞是香者。皆修佛行。</li>

<li>第六願　我剎中人。皆心相愛敬。無相憎嫉。</li>

<li>第七願　我剎中人。無淫佚瞋怒愚癡之心。</li>

<li>第八願　我剎中人。皆同一善心。無惑他念。其所欲言。皆預相知意。</li>

<li>第九願　我剎中人。不聞不善之名。況有其實</li>

<li>第十願　剎中人知身如幻。無貪著心</li>

<li>第十一願　剎中雖有天人之異。而其形容。皆一類金色。面目端正淨好。</li>

<li>第十二願　我作佛時。假令無央數世界諸天人民。盡為緣覺聲聞。不能知我之年壽。當若干萬億劫。</li>

<li>第十三願　假令十方各千億世界諸天人民。皆為緣覺聲聞。一心共計。亦莫知我剎中天人之數。</li>

<li>第十四願　我剎中人民。壽命皆無央劫。莫知其數。</li>

<li>第十五願　我剎中人。所受快樂。一如漏盡比丘。</li>

<li>第十六願　我剎中人。住正信位。離顛倒想。遠離分別。諸根寂靜。所止盡般泥洹。</li>

<li>第十七願　我作佛時。說經行道。十倍於諸佛。</li>

<li>第十八願　剎中人。盡通宿命。知百千億那由他劫事。</li>

<li>第十九願　剎中人盡得天眼。見百千億那由他世界。</li>

<li>第二十願　剎中人盡得天耳。聞百千億那由他諸佛說法。悉能受持。</li>

<li>第二十一願　剎中人得他心智。知百千億那由他世界眾生心念。</li>

<li>第二十二願　剎中人盡得神足。於一念頃。能超過百千億那由他世界。</li>

<li>第二十三願　我作佛時。名聞十方無數世界。諸佛稱我功德。及國土之勝。諸天人民。乃至蜎飛蝡動。聞我名號。慈心喜悅者。皆令來生我剎。</li>

<li>第二十四願　頂中光明絕妙。勝於日月百千萬倍。</li>

<li>第二十五願　我作佛時。光明照無數天下。諸天人民。乃至異類。見我光明。皆慈心作善。來生我國。</li>

<li>第二十六願　眾生蒙我光明。觸其身者。過諸天人。</li>

<li>第二十七願　十方諸天人民有發菩提心。奉持齋戒。行六波羅。欲生我剎。我現其前。引為不退菩薩。</li>

<li>第二十八願　十方世界天人。聞我名號。燒香散華。飯食沙門。起立塔寺。齋戒清淨。一心繫念於我。雖止一晝夜不絕。亦必生我剎。</li>

<li>第二十九願　十方世界諸天人民。至心信樂。欲生我剎。十聲念我名號。必遂來生。惟除五逆。誹謗正法。</li>

<li>第三十願　十方世界眾生。前世作惡。聞我名號。即懺悔為善。奉持經戒。壽終不經三惡道。得生我剎。</li>

<li>第三十一願　十方天人。聞我名號。五體投地。喜悅信樂。修菩薩行。常為諸天世人之所敬。</li>

<li>第三十二願　十方無央數世界女人。聞我名號。喜悅信樂。發菩提心。厭惡女身。壽終之後。不復為女。</li>

<li>第三十三願　生我剎菩薩。一生將補佛處。若其本願。欲往他方攝化眾生。我以神力。助其修種種行願。</li>

<li>第三十四願　剎中人欲生他方者。如其願。不墮惡道。</li>

<li>第三十五願　剎中菩薩。以香華旛葢。真珠瓔珞。種種供具。往無量世界。供養諸佛。一食之頃。即可徧至。</li>

<li>第三十六願　剎中菩薩。欲以萬種供具。供養十方無央數佛。供養眾具。自然在前。</li>

<li>第三十七願　剎中菩薩。受持經法。必得辯才智慧。</li>

<li>第三十八願　剎中菩薩。辯才智慧。不可限量。</li>

<li>第三十九願　剎中菩薩。得金剛那羅延力身。皆紫磨金色。具三十二相。八十種好。</li>

<li>第四十願　我剎清淨。照見十佛無量世界。菩薩欲於寶樹中。見十方一切佛剎。即時應現。</li>

<li>第四十一願　剎中菩薩。雖少功德者。皆知見道場樹。</li>

<li>第四十二願　剎中一切萬物。皆嚴淨光麗。形色殊特。雖得天眼。不能辨其名數。</li>

<li>第四十三願　剎中欲得聞法。隨其志願。自然得聞。</li>

<li>第四十四願　剎中菩薩聲聞。頂中皆有光明。說經行道。無異於佛。</li>

<li>第四十五願　他方菩薩。聞我名號。皈依精進。皆得清淨解脫三昧。供養不可思議諸佛。</li>

<li>第四十六願　他方菩薩。皈依精進。皆得普等三昧。</li>

<li>第四十七願　他方菩薩。皈依精進。即得不退轉地。</li>

<li>第四十八願　他方菩薩。聞我名號。皈依精進。即得至第一忍。第二忍。第三忍。於諸佛法。永不退轉。</li>
</ul><p>佛言。爾時法藏比丘。於彼佛所。發斯弘誓。應時大地震動。天雨寶華。以散其上。空中讚言。決定成佛。</p>
</div>
<div class='div-other'><a id='mulu23' />
<p class='h2'>如來得名</p><p>小本經云。彼佛何故號阿彌陀。舍利弗。彼佛光明無量。照十方國無所障礙。是故號為阿彌陀　又云。彼佛壽命。及其人民。無量無邊阿僧祇劫。故名阿彌陀。</p>
</div>
<div class='div-other'><a id='mulu24' />
<p class='h2'>堂宇寶池</p><p>大本經云。阿彌陀佛講堂精舍。皆自然七寶。相間而成。復有七寶。以為樓觀欄楯。勝於此世界中。第六天上。天帝所居。百千萬倍。其餘菩薩聲聞。所居宮殿。亦復如是。彼諸天及人。衣服飲食。微妙音樂。隨意而現。所居宮宇樓閣。稱其形色高下大小。或以一寶二寶。乃至無量眾寶。悉化現而成。然其宮宇。有隨意高大。浮於空中者。有不能隨意高大。止在寶地者。由其前世求道時。德有厚薄故。止有衣服飲食。則皆平等。宮宇內外。復有自然流泉。及諸池沼。若一寶二寶成者。其底沙亦以一寶二寶。如黃金池者。底白銀沙。水晶池者。底瑠璃沙。若三寶四寶。以及七寶成者。其底沙亦如是。池中皆八功德水。清淨香潔。味如甘露。其間復有百種異華。枝皆千葉。光色既異。香氣亦異。芬芳馥郁。不可勝言。</p>
</div>
<div class='div-other'><a id='mulu25' />
<p class='h2'>天樂雨華</p><p>小本經云。彼佛國土。常作天樂。黃金為地。晝夜六時。雨天曼陀羅華。其土眾生。常以清旦。各以衣裓。盛眾妙華。供養他方十萬億佛。即以食時還到本國。飯食經行。</p>
</div>
<div class='div-other'><a id='mulu26' />
<p class='h2'>池岸華樹</p><p>大本經言。諸寶池岸。有無數栴檀香樹。吉祥華果。香氣流布。又有各色蓮華。彌覆水上。又有七種寶樹行列。其純一寶樹者。根。莖。枝。葉。華。果。皆以一寶。二寶為一樹者。根。莖。枝。葉。華。果。亦以二寶。如是行行相植。枝枝相準。華華相順。果果相當。乃至周徧世界。不可勝視。</p>
</div>
<div class='div-other'><a id='mulu27' />
<p class='h2'>樹網宣音</p><p>小本經云。彼佛國土。微風吹動諸寶行樹。及寶羅網。出微妙音。譬如百千種樂。同時俱作。聞是音者。自然皆生念佛念法念僧之心。</p>
</div>
<div class='div-other'><a id='mulu28' />
<p class='h2'>德水香華</p><p>大本經言。生西方者。若入七寶池中。澡雪形體。意欲令水沒足。水即沒足。欲令至膝。至腰。至頸。亦復如是。調和冷煖。無不順適。既出浴<span class='corr'>已</span>。各坐蓮華之中。自然微風徐動。吹諸寶樹。或作音樂。吹諸寶華。皆成異香。散諸菩薩聲聞大眾之上。極目明麗。芳香無比。及至小萎。自然亂風吹去。大眾有欲聞法者。有欲聞音樂者。有欲聞華香者。有皆不欲聞者。各如其意。不相違忤。</p>
</div>
<div class='div-other'><a id='mulu29' />
<p class='h2'>鳥宣偈頌</p><p>小本經云。彼國常有種種奇妙雜色之鳥。白鶴。孔雀。鸚鵡。舍利。迦陵頻伽。共命之鳥。是諸眾鳥。晝夜六時。出和雅音。其音演暢五根。五力。七菩提分。八聖道分。如是等法。其土眾生。聞是音<span class='corr'>已</span>。皆悉念佛念法念僧。</p>
<p style="margin-left:1em">又云。是諸眾鳥。皆是阿彌陀佛。欲令法音宣流。變化所作。</p>
</div>
<div class='div-other'><a id='mulu30' />
<p class='h2'>景象殊勝</p><p>大本經言。剎中諸上善人。壽皆無央數劫。皆洞視徹聽。遙相瞻見。遙聞語言。其面目。皆端正淨好。無復醜陋。其體性。皆智慧勇健。無復庸愚。凡所存念。無非道德。形諸談說。無非正事。各相愛敬。無或憎嫉。各通宿命。雖歷萬劫。<span class='corr'>己</span>所從來。靡不知之。復知十方世界去來現在之事。復知無央數世界。天上天下一切眾生心意所念。復知彼於何劫何歲。盡得度脫為人。得生極樂世界。</p>
</div>
<div class='div-other'><a id='mulu31' />
<p class='h2'>自然飲食</p><p>大本經云。阿彌陀佛剎中諸往生者。其飯食時。有欲銀鉢者。有欲金鉢者。有欲水晶瑠璃鉢者。乃至有欲明月珠摩尼珠者。皆隨其意。化現在前。百味飲食。充飽其中。多亦不餘。少亦不缺。食<span class='corr'>已</span>。自然消散。無有渣滓。或但見色聞香。自然飽滿。既<span class='corr'>已</span>食訖。器皿自去。再欲食時。復現如前。微妙快樂。次於泥洹。</p>
</div>
<div class='div-other'><a id='mulu32' />
<p class='h2'>隨宜修習</p><p>大本經云。彼國人民。有在地講經者。有在地誦經者。有在地聽經。思道。坐禪者。亦有在虗空中講經者。有在虗空中誦經者。在虗空中聽經。思道。坐禪者。於是未得須陀洹者。因此得須陀洹。未得斯陀含者。因此得斯陀含。乃至未得阿羅漢。及不退轉菩薩者。因此得阿羅漢。及不退轉菩薩。各隨其質。欣然適意。</p>
</div>
<div class='div-other'><a id='mulu33' />
<p class='h2'>音容相貌</p><p>佛問阿難。譬如丐者。在帝王側。形相容儀。可相類否。阿難答言。丐者羸陋醜惡。安可比擬帝王。佛言帝王雖貴。然較之轉輪聖王。猶如丐者。轉輪聖王。僅王四天下。然比忉利天王。又百千億倍。不可以及。忉利天王。比第六天王。又百千萬倍。不可以及。第六天王。比阿彌陀佛剎中。諸菩薩聲聞。諸上善人。又百千萬倍。不可以及。</p>
</div>
<div class='div-other'><a id='mulu34' />
<p class='h2'>作觀見佛</p><p>十六觀經載頻婆娑羅王之后韋提希。因其子阿闍世王弑逆。不願住此娑婆濁惡世界。求生西方清淨佛土。佛告以修十六種觀想之法。至第七觀。遂見西方瑠璃寶地。遙覩阿彌陀佛。光明相好。佇虗空中。觀音侍左。勢至侍右。世尊遂授記韋提希。及五百侍女。皆生淨土。此用觀想之法以往生也。然佛告韋提希。汝是凡夫。心想羸劣。如來有異方便教汝。故得往生。所以蓮大師云。觀法深玄。祇應守約。守約者。持名之謂也。</p>
</div>
<div class='div-other'><a id='mulu35' />
<p class='h2'>稱名見佛</p><p>世尊說大阿彌陀經。備言極樂世界。種種莊嚴。告阿難曰。汝起整衣。合掌恭敬。面西為阿彌陀佛作禮。阿難如教作禮。白佛言。願見阿彌陀佛。及極樂世界。與菩薩聲聞大眾。說是語<span class='corr'>已</span>。阿彌陀佛。即放大光明。普照一切世界。爾時阿難。見阿彌陀佛。容貌巍巍。如黃金山。會中四眾。悉皆覩見。并見國土一切莊嚴。是時盲者皆見。聾者皆聞。啞者皆語。跛者皆行。地獄餓鬼。皆獲安樂。諸天樂器。不鼓皆鳴。</p>
</div>
<div class='div-other'><a id='mulu36' />
<p class='h2'>持名往生</p><p>阿彌陀經云。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。又云。若有信者。應當發願。生彼國土。</p>
<p style="margin-left:1em">此段乃一經之要旨。重在執持名號。一心不亂上。</p>
</div>
<div class='div-other'><a id='mulu37' />
<p class='h2'>生非易事</p><p>佛告舍利弗。不可以少善根福德因緣。得生彼國。</p>
<p style="margin-left:1em">前云若有信者。應當發願。故信為入門之要務。人若不信。便不能念佛。不能念佛。便是無善根。無福德。無因緣矣。如此甘露法門。乃竟於我無分。豈不痛惜。余每誦經至此。不覺毛骨悚然。有時淚下如雨。既復幡然自慰曰。只愁不欲往生耳。果能信得阿彌陀佛真。便是我之善根。果能發得菩提心切。便是吾之福德。果能念得如來聖號。便是吾之因緣。安有不往生之理。法華經云。心生大歡喜。自知當作佛。</p>
</div>
<div class='div-other'><a id='mulu38' />
<p class='h2'>末後付囑</p><p>佛告阿難。若有人<span class='corr'>已</span>發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若<span class='corr'>已</span>生。若今生。若當生。是故舍利弗。汝等皆當信受我語。及諸佛所說。</p>
<p style="margin-left:1em">人在三界中。如在圍城內。急求出路。方能逃脫。乃幸而開得一門。可以直達家鄉。機緣豈可錯過淨土法門者。透出圍城。直達家鄉之路也。釋迦如來。大慈大悲。憫念被圍之人。必受荼毒。所以開此捷徑之門。招人速出。此段經文。是最後叮嚀語。不獨教人諦信如來自<span class='corr'>己</span>之言。并示以信受十方諸佛之語。悲心亦甚切矣。吾輩身荷大恩。無由上報。唯有如說修行。立弘誓願。求生淨土而<span class='corr'>已</span>。謹將修持法門等。開列於後。</p>
</div>
<div class='div-other'><a id='mulu39' />
<p class='h2'>修持法門</p><p>每日清晨。盥嗽焚香。合掌向西。<span class='note-inline'>(如有佛像即便向之)</span>至心奉為四恩三有法界眾生。頂禮。</p>

<ul class="">
<li>娑婆世界本師釋迦牟尼佛<span class="note-inline">(或三拜或一拜)</span></li>

<li>十方盡虗空界一切諸佛<span class="note-inline">(一拜)</span></li>

<li>十方盡虗空界一切尊法<span class="note-inline">(一拜)</span></li>

<li>十方盡虗空界一切賢聖僧<span class="note-inline">(一拜)</span></li>

<li>西方極樂世界大慈大悲接引導師阿彌陀佛<span class="note-inline">(或十拜或七拜)</span></li>

<li>南無觀世音菩薩<span class="note-inline">(或三拜或一拜)</span></li>

<li>南無大勢至菩薩<span class="note-inline">(或三拜或一拜)</span></li>

<li>南無清淨大海眾菩薩<span class="note-inline">(或三拜或一拜)</span></li>
</ul><p style="margin-left:1em">菩薩四弘誓願</p>

<ul class="">
<li>眾生無邊誓願度<span class="note-inline">(一拜)</span></li>

<li>煩惱無盡誓願斷<span class="note-inline">(一拜)</span></li>

<li>法門無量誓願學<span class="note-inline">(一拜)</span></li>

<li>佛道無上誓願成<span class="note-inline">(一拜)</span></li>
</ul><p style="margin-left:1em">禮拜訖。即誦阿彌陀經。或平日所誦經。或平日所持呪。皆不拘多寡。但須至心持誦。誦畢。即回向西方　略停。即一心念佛。</p>
<p>念佛緣起</p>

<div class="lg regular"><div class='lg-row'>阿彌陀佛身金色　相好光明無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div><p style="margin-left:1em;text-indent:-1em">南無西方極樂世界大慈大悲阿彌陀佛　隨念六字名號。或四字名號。或幾百聲。或幾千聲。各隨其力。念完。即念觀音勢至二菩薩名號。即念回向文一徧。回向西方　若每日所課佛號。多至幾千幾萬聲。當分作幾時念。每念一時。即回向一次　其回向文。有詳有略。詳者。雲棲大師所定。略者。慈雲懺主所定。最略者。即經偈十六句。<span class='note-inline'>(見後)</span>各隨其力。</p>
</div>
<div class='div-other'><a id='mulu40' />
<p class='h2'>十念法門<span class='note-inline'>(此為最忙者設)</span></p><p style="margin-left:1em;text-indent:-1em">每日清晨盥[口*敕]焚香。<span class='note-inline'>(若無香華須心上觀想作無數香華供養三寶)</span>合掌面西。至心頂禮。</p>

<ul class="">
<li>本師釋迦牟尼佛<span class="note-inline">(一拜)</span></li>

<li>西方極樂世界大慈大悲接引導師阿彌陀佛<span class="note-inline">(三拜)</span></li>

<li>南無觀世音菩薩<span class="note-inline">(一拜)</span></li>

<li>南無大勢至菩薩<span class="note-inline">(一拜)</span></li>

<li>南無清淨大海眾菩薩<span class="note-inline">(一拜)</span></li>
</ul><p style="margin-left:1em">隨合掌面西。至心念南無阿彌陀佛六字聖號。要一心不亂者盡十口氣。謂之十念。然不可因記數之故。反分其心。宜手執數珠。心自不亂。手但記數。約念三串四串或五串十串亦可。念畢。隨念十六句回向偈　偈曰。</p>

<div class="lg regular"><div class='lg-row'>我今稱念阿彌陀　真實功德佛名號</div>
<div class='lg-row'>唯願慈悲哀攝受　證知懺悔及所願</div>
<div class='lg-row'>往昔所造諸惡業　皆由無始貪瞋癡</div>
<div class='lg-row'>從身語意之所生　一切我今皆懺悔</div>
<div class='lg-row'>願我臨欲命終時　盡除一切諸障礙</div>
<div class='lg-row'>面見我佛阿彌陀　即得往生安樂剎</div>
<div class='lg-row'>我既往生彼國<span class='corr'>已</span>　現前成就此大願</div>
<div class='lg-row'>普願沈溺諸眾生　速往無量光佛剎</div>
</div></div>
<div class='div-other'><a id='mulu41' />
<p class='h2'>報恩法門</p><p>修淨土者。靜想吾一生以來。受恩最深者。莫如父母。自十月懷胎。三年乳哺。以及教訓養育。此恩此德。何能上報。又念吾從無量劫來。托生之數。不可窮盡。則父母之恩未報者。亦不可窮盡。此無量宿世父母。現今必有在地獄中。燒煑屠割者。必有在餓鬼中。飢火焦燃者。必有在畜生中。負重牽犂者。吾若不信有此。是猶母雞被殺。而小雞不信也。吾若不思救度。猶小雞雖見母殺。而不知所以救度也。興言及此。便當涕淚悲泣。舉身接地。代為宿世今生父母。及受恩師長眷屬。發菩提心。至心稱念聖號若干聲。念念中先免其八十億劫死生重罪。俟我往生之後。回入娑婆。然後盡行度脫　若有至親骨肉。新遭喪亡者。亦回向在內。</p>
</div>
<div class='div-other'><a id='mulu42' />
<p class='h2'>助緣法門</p><p>修淨土者。每日清晨。觀想一閻浮提。推至大千世界中。所殺牛羊犬豕。禽鳥魚鱉之類。每日無算。積其尸。可以過高山之頂。收其血。可以赤江海之流。此等異類。止因宿生造業。不知有西方。故受輪迴之苦。吾當代其發菩提心。至心稱念佛號若干聲。念念中先免其八十億劫死生重罪。俟我往生之後。回入娑婆。然後盡行度脫。</p>
</div>
<div class='div-other'><a id='mulu43' />
<div class='div-other'><a id='mulu44' />
<p class='h3'>又</p><p>又觀想一閻浮提。推至大千世界中。一切餓鬼。為飢渴所逼。咽喉出火。骨節出聲。受苦無量。又念八寒八熱大小地獄中。斬砍燒磨。一日一夜。萬死萬生。受苦無量。止因宿世廣造惡業。不信有西方。故受輪迴之苦。我當代其發菩提心。至心稱念佛號。念念中先免其八十億劫死生重罪。俟我往生之後。回入娑婆。然後盡行度脫。</p>
</div>
<div class='div-other'><a id='mulu45' />
<p class='h3'>又</p><p>修淨土者。每日之間。隨力隨分。所行善事。如布施貧窮。齋僧塑像。買物放生之類。一毫之福。即代為十方受苦眾生。回向極樂世界。</p>
</div></div></div>
<p class='juan'>西歸直指卷之一</p>
</div><!-- end of div[@id='body'] -->
</body></html>