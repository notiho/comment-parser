<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西歸直指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu90' />西歸直指卷之四</p><p class="byline">玉峰　懷西居士周夢顏安士氏彚輯</p><p class="byline">婁東　勝蓮居士羅萬忠允枚氏梓勸</p>
<div class='div-other'><a id='mulu91' />
<p class='h1'>往生事略</p>
<div class='div-other'><a id='mulu92' /><p style="margin-left:1em">天下無憑無據者。其言不足信。有徵有驗者。其說必定真。念佛往生。有徵有驗者也。蓋天下萬事可假托。獨死生之事。纖毫不可假托。古今來聖賢豪傑。講道論德。修仁行義者。不啻千萬。然其沒也。不過以疾臥牀。斯為考終命矣。若要預知時至。沐浴端坐。或聞異香盈室。或見天樂迎空自生民以來未嘗有一人。也獨有念佛之人。此種祥瑞。不一而足。是莫受用於念佛之人。亦莫尊貴於念佛之人矣。夫臨去之際。既如此安閒。則所到之方。必定是非常福地。人奈何不於此際動一念乎。因將此地生西之人。摘錄數十條。名為往生事略。亦欲見賢思齊。同生安養云爾。</p>
</div>
<div class='div-other'><a id='mulu93' />
<p class='h2'>菩薩往生類</p>
<div class='div-other'><a id='mulu94' />
<p class='h3'>如來記往</p><p>大無量壽經云。彌勒白佛言。於此世界。有幾菩薩往生極樂。佛告彌勒。於此世界。有六十二億不退菩薩。往生彼國。小行菩薩不可稱計。不但此國。他方佛土如遠照佛剎。有百八十億菩薩。皆當往生。乃至十方佛剎。往生者甚多無數。我若具說。一劫猶未能盡。</p>
</div>
<div class='div-other'><a id='mulu95' />
<p class='h3'>文殊願生</p><p>觀佛三昧經。佛記文殊當生極樂。文殊發願偈云。願我命終時。滅除諸障礙。面見彌陀佛。往生安樂剎。生彼佛國<span class='corr'>已</span>。滿足我大願。阿彌陀如來。現前授我記。</p>
</div>
<div class='div-other'><a id='mulu96' />
<p class='h3'>普賢求往</p><p>華嚴經。普賢菩薩。列十種大願。普為眾生求生淨土。偈云。願我臨欲命終時。盡除一切諸障礙。面見彼佛阿彌陀。即得往生安樂剎。</p>
</div>
<div class='div-other'><a id='mulu97' />
<p class='h3'>偈論淨土</p><p>天親菩薩。天竺人。廣造諸論。升兜率天宮內院。見彌勒佛。著無量壽經論。及淨土偈。五門修法。普勸往生。</p>
</div>
<div class='div-other'><a id='mulu98' />
<p class='h3'>請佛形儀</p><p>天竺雞頭摩寺五通菩薩。以神力往安樂國。見阿彌陀佛。陳云。娑婆眾生。願生淨土。無佛形儀。請垂降計。佛言汝應先行。尋當現彼。五通還。聖儀<span class='corr'>已</span>至。一佛五十菩薩。各坐蓮華。在樹葉上。遂傳寫流布。見感通傳。</p>
</div>
<div class='div-other'><a id='mulu99' />
<p class='h3'>造論起信</p><p>馬鳴菩薩。西天第十二祖。嘗著起信論。後明求生淨土。詞皆切要。</p>
</div>
<div class='div-other'><a id='mulu100' />
<p class='h3'>龍樹記生</p><p>楞伽經云。大慧汝當知。善逝涅槃後。未來世當有。持於我法者。大名德比丘。厥號為龍樹。能破有無宗。世間中顯我。無上大乘法。得初歡喜地。往生安樂國。</p>
</div>
<div class='div-other'><a id='mulu101' />
<p class='h3'>集善往生</p><p>大悲經云。佛言我滅度後。北天竺國。有比丘名祁婆迦。修集無量種種。最勝菩提善根。<span class='corr'>已</span>而命終。生於西方過百千億世界無量壽國。於彼佛所。種諸善根。後當作佛號無垢光。</p>
</div>
<div class='div-other'><a id='mulu102' />
<p class='h3'>得忍往生</p><p>菩薩生地經云。佛言時摩差竭。得不起法忍。五百清信士。二十五清信女。皆得不退轉地。壽終俱生無量壽佛清淨國。</p>
</div>
<div class='div-other'><a id='mulu103' />
<p class='h3'>勝會書名</p><p>長蘆賾禪師。遵慧遠大師遺範。建蓮華勝會。普勸念佛。一夕夢一少年。烏巾白衣。風貌清美揖而曰。欲入公蓮華勝會。乞書一名。師問何名。答曰普慧。書<span class='corr'>已</span>。又云。家兄普賢。亦乞併書。覺而異之。忽思華嚴經離世間品有二菩薩名。普慧連發二百問。普賢連下二千答。此大菩薩也。何得荷冥加乃爾。遂書二菩薩以為會首。</p>
<p style="margin-left:1em">蓮大師曰。凡僧結社。古聖書名。甚哉。淨土之非小緣也。良由事出真誠。則冥通靈應爾。非可強而致也。</p>
</div></div>
<div class='div-other'><a id='mulu104' />
<p class='h2'>高僧往生類</p>
<div class='div-other'><a id='mulu105' />
<p class='h3'>慧遠大師</p><p>晉慧遠。鴈門樓類人。博通世典。尤善六經。聞安法師講般若經。豁然大悟。因剃染事之。太元六年。過潯陽。見廬山閒曠。可以息心。遂感山神現夢。一夕雷雨。材木自至。<span class='corr'>刺</span>史桓伊。乃為建殿。名曰神運。以慧永先住西林。故號所居為東林。建念佛社。三十年不入塵俗。專志西方。製六時蓮漏。念誦不輟。高僧鉅儒。預社者共百四十人。澄心繫念。三覩聖相。而沈厚不言。後十九年七月晦夕。於般若臺。方從定起。見阿彌陀佛。身滿虗空。圓光之中。無量化佛。觀音勢至。左右侍立。又見水流光明。分十四支。洄注上下。演說妙法。佛言吾以本願力。來安慰汝。汝七日後。當生我國。又見佛陀耶舍慧持慧永劉遺民輩。<span class='corr'>已</span>往生者。皆在佛側。師喜。謂門人曰。吾始居此。<span class='corr'>已</span>三覩聖相。今復再見。必生淨土矣。至期。端坐而逝。時義熈十二年八月初六日也。</p>
</div>
<div class='div-other'><a id='mulu106' />
<p class='h3'>慧永</p><p>晉慧永。河內人。十二出家。既而與遠公。同依安法師。太元初。駐錫廬山。<span class='corr'>刺</span>史陶範。捨宅為西林寺以居之。絕志塵囂。標心安養。義熈十年示寂。忽斂衣欲起。眾驚問。答曰。佛來迎我。言訖而化。異香七日方滅。唐玄宗追諡覺寂照大師。</p>
</div>
<div class='div-other'><a id='mulu107' />
<p class='h3'>僧叡</p><p>晉僧叡。冀州人。遊學諸方。遠歷天竺。還關中。從羅什師。稟受經義。後預廬山蓮社。專心念佛。宋元嘉十六年。忽眾告曰。吾將行矣。面西合掌而化。眾見師榻前一金蓮華。倐然而隱。五色香煙。從其房出。</p>
</div>
<div class='div-other'><a id='mulu108' />
<p class='h3'>道敬</p><p>晉道敬。瑯琊人。祖王凝之。<span class='corr'>刺</span>江州。因從遠公出家。年十七。博通經論。日記萬言。篤信念佛。蚤夜弗替。永初元年。謂眾曰。先師見命。吾其行矣。端坐念佛而化。眾見光明滿室。彌時方滅。</p>
</div>
<div class='div-other'><a id='mulu109' />
<p class='h3'>僧顯</p><p>晉竺僧顯。南遊江左。遇疾。專志西方。虔苦不替。忽見阿彌陀佛光照<span class='corr'>己</span>身。所患皆愈。即起沐浴。為旁人說所見。并陳誡因果。詞意剴切。明晨。端坐而化。</p>
</div>
<div class='div-other'><a id='mulu110' />
<p class='h3'>志通</p><p>石晉志通。鳳翔人。因見智者大師淨土儀式。不勝欣忭。自是不向西唾。不背西坐。專心念佛。後見白鶴孔雀。成行西下。又見蓮華開合於前。乃云。白鶴孔雀。淨土境也。蓮華光相。受生處也。淨土現矣。乃起禮佛而終。闍維時。有五色祥雲。環覆火上。舍利鱗砌於身。</p>
</div>
<div class='div-other'><a id='mulu111' />
<p class='h3'>慧光</p><p>齊慧光。居洛陽。著華嚴涅槃十地等疏。一日有疾。見天眾來迎。光曰。我所願生。唯淨土耳。遂專志念佛。<span class='corr'>已</span>而見化佛空迎。光稽首曰。願攝受我。禱祝方畢。<span class='corr'>已</span>化去矣。</p>
</div>
<div class='div-other'><a id='mulu112' />
<p class='h3'>道珍</p><p>梁道珍。住廬山。修淨業。曾夢海中有舟西往。問之。曰往極樂國。珍乞隨行。舟中曰。汝未營浴室。未誦彌陀經。不得遂往。覺而浴僧誦經。歷年不輟。後見池面降白銀臺。珍默記其瑞。祕而不言。一夕。邑人見半山。烈火千炬。交相輝映。謂是諸王禮覲。及旦訪之。乃知珍<span class='corr'>已</span>坐化。</p>
</div>
<div class='div-other'><a id='mulu113' />
<p class='h3'>神鸞</p><p>後魏曇鸞。少遊五臺。感靈異出家。而性嗜長生。愛陶隱君仙經十卷。後遇菩提流支。乃問曰。佛有長生不死術乎。支笑曰。長生不死。吾佛道也。乃授以十六觀經。曰學此。則三界不足生。六道無復往。其為壽也。河沙劫石。莫能比焉。鸞大喜。遂焚仙經而專修淨業。寒暑疾痛。曾無少懈。魏主號為神鸞。一日見梵僧謂曰。吾龍樹也。以汝同志。故來相見。鸞自知時至。集眾戒曰。地獄諸苦。不可不懼。九品淨業。不可不修。令弟子高聲念佛。西向稽首而終。眾聞天樂自西而來。良久乃<span class='corr'>已</span>。</p>
</div>
<div class='div-other'><a id='mulu114' />
<p class='h3'>智者大師</p><p>隋智顗。號智者大師。孩提時。見像即禮。逢僧必拜。年十八。出家於果願寺。後禮南嶽思大禪師。著觀經疏鈔。十疑論等。讚揚淨土。將示寂。謂弟子曰。世緣畢矣。唱十六觀經經題竟。復曰。西方淨土。易往無人。火車相現。一念改悔者。尚得往生。況戒定熏修者乎。智朗云。未知大師證入何位。曰但登五品。又曰。觀音大士來迎吾。言訖。稱三寶名。如入禪定。</p>
</div>
<div class='div-other'><a id='mulu115' />
<p class='h3'>登法師</p><p>隋登法師。講涅槃經於并州興國寺。來聽經者。普勸念佛往生。開皇十二年命終。異香滿室。及殯。祥雲香氣。徧諸聚落。</p>
</div>
<div class='div-other'><a id='mulu116' />
<p class='h3'>善導和尚</p><p>唐善導。貞觀中。見西河綽禪師九品道場。喜曰。此真入佛之津要。於是殫志精勤。晝夜禮誦。每入室。胡跪念佛。非力竭不休。雖寒冰時。或至流汗。出則為人演說淨土。三十餘年。未嘗睡眠。好食送廚。麤惡自奉。所得䞋施。寫彌陀經十萬卷。淨土變相三百壁。從其化者甚眾。有誦彌陀經十萬徧。至五十萬徧者。有念佛日課萬聲。至十萬聲者。得念佛三昧。往生西方者。不可勝紀。其辭世偈曰。漸漸雞皮鶴髮。看看行步龍鍾。假饒金玉滿堂。難免衰殘病苦。任汝千般快樂。無常終是到來。惟有徑路修行。但念阿彌陀佛。一日忽謂人曰。此身可厭。吾其西歸。乃登柳樹而化。高宗知之。賜其寺額曰光明。</p>
</div>
<div class='div-other'><a id='mulu117' />
<p class='h3'>康法師</p><p>唐少康。縉雲人。十五通法華楞嚴。貞元中。見白馬寺內文字放光。探之。乃善導和尚西方化導文也。因祝曰。若淨土有緣。乞更放光。祝訖。光明轉熾。遂詣長安善導和尚影堂瞻禮。忽見遺像升堂。後至新定。先化小兒念佛。初時念佛一聲者。與一文。繼而能念十聲者。與一文。年餘。無少長貴賤。皆知念佛。復於烏龍山建淨土道場。䇿勵學者。後二十一年十月三日。囑道俗曰。當於淨土起欣樂心。於閻浮提起厭離心。遂放異光數道而逝。</p>
</div>
<div class='div-other'><a id='mulu118' />
<p class='h3'>懷玉</p><p>唐懷玉。台州人。布衣一食。常坐不臥。誦彌陀經三十萬徧。日課佛五萬聲。天寶元年。見聖像滿虗空中。一人持銀臺至。玉曰。吾一生精進。誓取金臺。何為不爾。銀臺遂隱。三七日後。擎臺者復見。云師以精進。得升上品。宜趺坐以俟。越三日。異光滿室。謂弟子曰。吾生淨土矣。含笑而逝。郡太守段公。作偈贊曰。吾師一念登初地。樂國笙歌兩度來。惟有門前古槐樹。枝低只為拄金臺。</p>
</div>
<div class='div-other'><a id='mulu119' />
<p class='h3'>道昂</p><p>唐道昂。魏郡人。常講華嚴地論。勸人求生西方。後預知時至。訂以八月辭世。人未之信也。至八月朔。無所患。問齋時至未。即昇高座。爐香自發。引四眾說菩薩戒。說訖。見天眾繽紛。管絃嘹喨。告眾曰。兜率陀天迎我。然天道乃生死根本。非吾素願。吾本求生西方。此誠不知何以不遂。俄而天樂隱沒。但見西方香華伎樂。充塞虗空。旋繞頂上。大眾仰觀。遐邇驚歎。昂曰。淨土相現。吾當逝矣。言訖爐香忽墜於手。即於高座而化。</p>
</div>
<div class='div-other'><a id='mulu120' />
<p class='h3'>僧衒</p><p>唐僧衒。并州人。初念慈氏。期上生兜率。年九十。遇道綽禪師。得聞淨土。始迴心念佛。日禮千拜。一心無怠。後有疾。告弟子曰。阿彌陀佛。授我香衣。觀音勢至。共垂寶手。吾其行矣。言訖而逝。七日。異香不散。時有啟芳圓果二法師。目擊其事。亦發勇猛。誓必生西。晝夜念佛不輟。忽見七寶池邊。佛及大士。坐寶臺。二僧作禮佛云。念我名者。皆生我國。復見三道寶階。其一白衣。一則道俗相半。其一唯僧也。皆至心念佛。得生彼土之人。後五日。忽聞鐘聲。兩僧同時化去。</p>
</div>
<div class='div-other'><a id='mulu121' />
<p class='h3'>壽洪</p><p>唐壽洪。汾陽人。一心念佛。求生安養。將亡。見兜率天童子來迎。洪曰。我期西往。不生天上。即令眾念佛。未幾。洪曰。佛從西來。言訖而化。</p>
</div>
<div class='div-other'><a id='mulu122' />
<p class='h3'>大行</p><p>唐大行。居泰山。修普賢懺法。三年。感大士現身。晚歲入藏陳願。隨手得彌陀經。晝夜誦持。至三七日。覩瑠璃地上。佛及大士現身。僖宗聞之。詔入內。賜號常精進菩薩。後一年。瑠璃地復現。即日而終。異香經旬。肉身不壞。</p>
</div>
<div class='div-other'><a id='mulu123' />
<p class='h3'>明瞻</p><p>唐明瞻。晚歲刻志安養。念佛不輟。或譏其遲暮。瞻曰。十念成功。猶得見佛。吾何慮乎。後因疾。於興教寺。具齋別道俗。時僕射房玄齡杜如晦皆與焉。日過午。整威儀念佛。遽曰。佛來矣。二大士亦至。悚身合掌而化。</p>
</div>
<div class='div-other'><a id='mulu124' />
<p class='h3'>永明壽禪師</p><p>師餘杭人。初為縣庫吏。取庫銀到西河。盡買生放之。法當死。聞將刑。大喜曰。此番雖死。吾必往西方。吾所放生。不知幾千萬萬矣。錢鏐王特命赦為僧。賜名延壽。依四明翠岩師出家。參天台韶國師。發明心要。後往永明。專修淨業。夜住別峰。率眾念佛。旁人時聞天樂鳴空。忠懿王歎曰。自古求西方。未有如此專切者。乃建西方香嚴。殿以成其志。開寶八年二月二十六日。晨起。焚香告眾。趺坐而化。後有僧來自臨川。經年遶其塔。人問之。曰吾病入冥。見殿左供一僧像。冥王朝夕禮拜。密詢其人。曰此杭州永明壽禪師也。凡死者必經此處。此師徑生西方上上品矣。王重其德。故禮敬耳。</p>
</div>
<div class='div-other'><a id='mulu125' />
<p class='h3'>圓淨常法師</p><p>宋省常。錢塘人。七歲出家。湻化中。住南昭慶。慕廬山之風。乃<span class='corr'>刺</span>血書華嚴經淨行品。回向西方。士大夫預會者。稱淨行弟子。而文正公王旦為之首。一時公卿牧伯。共百二十人。比丘千人。翰林蘇易簡作淨行品序。至謂予當布髮以承其足。剜肉以請其法。猶尚不辭。況陋文淺學而有惜哉。天禧四年正月十二日。端坐念佛。有頃。厲然唱云。佛來也。泊然而化。</p>
</div>
<div class='div-other'><a id='mulu126' />
<p class='h3'>淨觀</p><p>宋淨觀。住嘉禾寂光菴。修淨土懺法十餘年。謂弟子曰。我過二十七日。行矣。至期二日前。見紅蓮華。次日又見黃蓮華滿室。有化童子坐華上。仙蒂結束。至第三日。入龕端坐。命眾念佛。頃之脫去。</p>
</div>
<div class='div-other'><a id='mulu127' />
<p class='h3'>慈雲懺主</p><p>宋遵式。台州臨海縣人。學行高古。名冠兩浙。專修淨土。常行般舟三昧。九十晝夜不睡眠。兩足皮裂。嘔血不<span class='corr'>已</span>。夢觀音以手指其口。注甘露灌之。覺身心清涼。疾遂愈。著淨土決疑行願。及淨土懺法行世。將化之日。注香禮佛願生安養。至晚坐脫。人見大星隕於靈鷲峰。</p>
</div>
<div class='div-other'><a id='mulu128' />
<p class='h3'>圓照本禪師</p><p>宋宗本。常州無錫人。初參天衣懷禪師。念佛有省。後遷淨慈。奉詔入東京。召對稱旨。平居密修淨業。雷峰法師神遊淨土。見一華殊麗。問之。曰待淨慈本禪師耳。又資福曦公。亦來禮足施金。問其故。曰定中見金蓮華。是待本公者。又見蓮華無數。內有萎者。曰此退墮人也。因問本公留心禪學。何以淨土標名。答曰。雖在宗門。亦兼修淨土耳。後臨終。安坐而逝。諡圓照禪師。</p>
</div>
<div class='div-other'><a id='mulu129' />
<p class='h3'>久法華</p><p>宋可久。居明州。常誦法華。願生淨土。時號久法華。天祐八年。年八十一。坐化。三日後復蘇。謂人曰。吾見淨土境。與經所言符合。蓮華臺上。皆標合生者名。見一金臺。標成都府廣教院勳公。一標明州孫十二郎。一標可久。一銀臺。標明州徐道姑。言訖復化。五年。徐道姑亡。異香滿室。十二年。孫十二郎亡。天樂迎空。皆如所言。</p>
<p style="margin-left:1em">蓮華標名。人或疑其太著。然言於坐化復蘇之後。而又皆懸記於數年之前。豈其猶不足信與。</p>
</div>
<div class='div-other'><a id='mulu130' />
<p class='h3'>截流大師</p><p>師諱行䇿。明末宜興蔣司農第八子。父鹿長先生。夢憨山大師。入臥內。忽報楊夫人得一公子。即師也。年十八。父沒。喪葬畢。即投武林箬菴和尚出家。後應虞山普仁院請。闡揚淨土法門。每日六時念佛。自課佛號萬聲。雖忙不缺。嘗著蓮藏一集勸緇素。以康熈十九年七月九日辭世。坐化之刻。有遠鄉童子。正當午食。忽投箸仆地。半日方甦。問之。乃云此刻有截流和尚往生。土地命我擎旛送耳。又有城南姓吳者。<span class='corr'>已</span>亡數日。忽附其家幼童言之。亦謂親見冥王跪送。是日。冥府停刑一日。</p>
</div></div>
<div class='div-other'><a id='mulu131' />
<p class='h2'>尼僧往生類</p>
<div class='div-other'><a id='mulu132' />
<p class='h3'>尼大明</p><p>隋尼大明。每入室禮念。先著淨衣。口含沈香。文帝后甚重之。將終之日。眾聞沈香滿室。俄而光明如雲。隱隱向西而沒。</p>
</div>
<div class='div-other'><a id='mulu133' />
<p class='h3'>尼淨真</p><p>唐尼淨真。居長安積善寺。衲衣乞食。誦金剛經十萬徧一心念佛。語弟子曰。五月內十度見佛。兩度見寶蓮華上童子戲。吾<span class='corr'>已</span>得上品生。言訖。跏趺而化。祥光滿菴。</p>
</div>
<div class='div-other'><a id='mulu134' />
<p class='h3'>尼悟性</p><p>唐尼悟性。居廬山念佛。虔願往生。忽聞空中樂音。謂左右曰。吾<span class='corr'>已</span>得中品生。見同志念佛精進者。皆有蓮華待之。汝等各自努力。言訖而逝。</p>
</div>
<div class='div-other'><a id='mulu135' />
<p class='h3'>尼能奉</p><p>宋尼能奉。錢塘人。專修淨業嘗夢佛光照身。及聞空中善言開慰。告其徒曰。吾往生時至。少頃。聞奉念佛聲甚厲。視之。則合掌面西坐逝矣。異香滿室。樂音西邁。</p>
</div>
<div class='div-other'><a id='mulu136' />
<p class='h3'>尼法藏</p><p>宋尼法藏。居金陵。勤志念佛。不營外務。夜見佛菩薩來。光明照耀。合掌念佛而逝。</p>
<p style="margin-left:1em">蓮大師曰。佛以姨母出家。歎正法由此而減。使女人出家者。皆如上五人。正法其彌昌乎。而勢有所不能。佛之懸記。非過矣。</p>
</div></div>
<div class='div-other'><a id='mulu137' />
<p class='h2'>王臣往生類</p>
<div class='div-other'><a id='mulu138' />
<p class='h3'>烏萇國王</p><p>烏萇國王。萬幾之暇。雅好佛法。嘗謂侍臣曰。朕為國王。雖享福樂。不免無常。聞西方阿彌陀佛國。可以棲神。朕當發願。求生彼國。於是六時行道念佛。每供佛飯僧。王及夫人。躬自行膳。三十年不廢。臨崩。容色愉悅。共見化佛來迎。祥瑞不一。</p>
</div>
<div class='div-other'><a id='mulu139' />
<p class='h3'>宋世子</p><p>宋魏世子。父子三人。與一郡主。俱修西方。惟妻不修。後郡主早殀。死七日復生。謂其母曰。兒見西方七寶池上。吾父及兄。三人皆有蓮華。後當生彼。惟母獨無。是以暫歸相報。願母及早念佛。言訖。復瞑目逝。其母由是頓發信心。念佛不倦。以後相繼坐脫。臨終皆有瑞應。</p>
</div>
<div class='div-other'><a id='mulu140' />
<p class='h3'>劉遺民參軍</p><p>晉劉遺民。彭城人。楚元王之後。少孤。事母以孝聞。初為府參軍。即隱去。謝安劉裕交薦不就。入廬山。預遠公蓮社。專志念佛。積久弗懈。常於定中。見佛光照地。皆作金色居十五年。見阿彌陀佛玉毫光照。垂手慰接。劉拜懇曰。安得如來手摩我頭。衣覆我體。俄而佛如言慰之。一夕。又夢如來項有圓光。胸有卍字。指池中八功德水。令飲之。劉飲而甘美。覺來異香發於毛孔。乃告眾曰。淨土緣至矣。焚香對像。祝曰。我以釋迦如來遺教。知有阿彌陀佛。以香先供釋迦如來。次供阿彌陀佛。及妙法華經。願一切有情。俱生淨土。言訖。合掌面西而逝。</p>
</div>
<div class='div-other'><a id='mulu141' />
<p class='h3'>馬子雲縣尉</p><p>唐馬子雲。舉孝廉。為涇邑尉。押租赴京。遭風舟溺。被繫。乃專心念佛五年。遇赦。入南陵山寺隱居。一日謂人曰。吾一生精勤念佛。今淨業<span class='corr'>已</span>成行將往生矣。明日沐浴整衣。端坐合掌。異香滿戶。喜曰。佛來迎吾。言<span class='corr'>已</span>而化。</p>
</div>
<div class='div-other'><a id='mulu142' />
<p class='h3'>張迪助教</p><p>宋張迪。錢塘之。官助教。從圓淨律師受菩薩戒。咨問淨業法門。篤志修持。誓生安養。每念佛時。勇猛揚聲。至失聲猶不<span class='corr'>已</span>。一日謂圓淨曰。定中見白色頻伽鳥。翔舞於前。又三年。西向端坐。念佛而化。</p>
</div>
<div class='div-other'><a id='mulu143' />
<p class='h3'>王龍舒進士</p><p>宋王日休。龍舒人。端靜簡潔。博極經史。一旦捐之。曰是皆業籍。非究竟法。吾其為西方之歸。自是精進念佛。年六十。布衣蔬食。日課千拜。夜分乃寢。作淨土文勸世。將卒三日前。徧別知識。至期。讀書罷。如常禮念。忽厲聲稱阿彌陀佛。唱言佛來迎我。屹然立化。邦人有夢二童子。引公西行者。於是家家畫像。供之如神云。</p>
</div>
<div class='div-other'><a id='mulu144' />
<p class='h3'>葛繁大夫</p><p>宋葛繁。澄江人。少登科第。官至朝散。凡公署私居。必營淨室設佛像。嘗入室禮誦。舍利從空而下。平時以淨業。普勸道俗。多服其化。有僧定中。神遊淨土。見繁在焉。後無疾。面西端坐而化。</p>
</div>
<div class='div-other'><a id='mulu145' />
<p class='h3'>楊無為提刑</p><p>宋楊傑。無為州人。號無為子。少年登科。官尚書主客郎。提點兩浙刑獄。尊崇佛法。明悟禪宗。謂眾生根有利鈍。易知易行。唯有西方淨土。當作天台十疑論序。淨土決疑集序。闡揚修淨法門。晚年。繪丈六彌陀像。隨行供養。感佛來迎。端坐而化。</p>
</div>
<div class='div-other'><a id='mulu146' />
<p class='h3'>文彥博潞公</p><p>宋文彥博。崇信三寶。專修淨業。居京師時。與淨嚴法師。結社念佛。嘗勸至十萬人。當時士大夫曾有偈贈之曰。知君膽氣大如天。願結西方十萬緣。不為一身求活計。大家齊上渡生船。臨終無疾。安然念佛而化。</p>
</div>
<div class='div-other'><a id='mulu147' />
<p class='h3'>鍾離少師</p><p>宋鍾離瑾。提刑浙西日。遇慈雲懺主。遂篤信淨土。後知開封。出則盡瘁國事。入則不寐念佛。忽夜促家人起。索浴更衣坐逝。舉家見瑾乘青蓮華。仙樂迎引西去。</p>
</div>
<div class='div-other'><a id='mulu148' />
<p class='h3'>錢象祖郡守</p><p>宋錢象祖。號止菴。守金陵日。公事外。唯念佛不輟。常於鄉州建接待菴院十餘處。皆以淨土極樂等名之。自左相辭歸。益專心於淨業。嘉定四年二月。有微疾。索筆書偈。趺坐而化。後有人夢公生西。為慈濟菩薩。</p>
</div>
<div class='div-other'><a id='mulu149' />
<p class='h3'>王敏仲侍郎</p><p>宋王古。字敏仲。官禮部侍郎。慈仁愛物。七世不殺。深契禪宗。又棲心淨土。著直指淨土。決疑集三卷。普勸念佛。行住坐臥。唯以念佛作觀為事。數珠未嘗去手。後安坐念佛。沐浴更衣而脫。</p>
<p style="margin-left:1em">有僧神遊淨土。見古與葛繁同在。往生益有徵矣。</p>
</div></div>
<div class='div-other'><a id='mulu150' />
<p class='h2'>居士往生類</p>
<div class='div-other'><a id='mulu151' />
<p class='h3'>周續之</p><p>晉周續之。雁門人。十二通五經五緯。號十經童子。公卿交辟皆不就。事廬山遠法師。預蓮社。文帝踐祚。召對辨析。帝大悅。時稱通隱先生。後居鍾山。專心念佛。愈老愈篤。一日向空云。佛來迎我合掌而逝。</p>
</div>
<div class='div-other'><a id='mulu152' />
<p class='h3'>宋滿</p><p>隋宋滿。常州人。計荳念佛。積三十石。開皇八年九月。飯僧畢。坐逝。人見天花異香。滿乘空西去。</p>
</div>
<div class='div-other'><a id='mulu153' />
<p class='h3'>鄭牧卿</p><p>唐鄭牧卿。舉家念佛。開元中病篤。有勸進魚肉者。確乎不許。手執香爐。願求往生。忽異香充蔚。寂然而逝。尚書蘇頲。其舅也。夢寶池蓮開。牧卿坐其上。</p>
</div>
<div class='div-other'><a id='mulu154' />
<p class='h3'>元子才</p><p>唐元子才。居潤州觀音寺。誦彌陀經。念佛。忽小疾。聞空中香氣樂音。似有人言。麤樂<span class='corr'>已</span>過。細樂續來。君當行矣。念佛而化。異香數日不散。</p>
</div>
<div class='div-other'><a id='mulu155' />
<p class='h3'>孫良</p><p>宋孫良。錢塘人。隱居閱大藏。尤得華嚴之旨。依大智律師。受菩薩戒。日誦佛萬聲。二十年弗輟。忽命家人請僧念佛。以助往生。僧集。念佛方半晌。望空合掌云。佛及菩薩。<span class='corr'>已</span>荷降臨。退坐而化。</p>
</div>
<div class='div-other'><a id='mulu156' />
<p class='h3'>王闐</p><p>宋王闐。四明人。號無功叟。凡禪林宗旨。天台教門。無不洞達。著淨土自信錄。晚年專心念佛。西向坐化。異香芬郁。焚龕時。獲舍利如菽者百八粒。</p>
</div>
<div class='div-other'><a id='mulu157' />
<p class='h3'>孫忠</p><p>宋孫忠。四明人。早慕西方。築菴念佛。後因病。請僧百人念佛。忽仰空合掌。手結雙印。怡然而化。合城聞天樂異香。漸向西沒。二子亦專心念佛。相繼坐化。</p>
</div>
<div class='div-other'><a id='mulu158' />
<p class='h3'>沈銓</p><p>宋沈銓家錢唐。同妻施氏。專修淨土。平時諸善。悉用回向。後與妻先後命終。皆感化佛來迎。天樂徹耳之瑞。</p>
</div>
<div class='div-other'><a id='mulu159' />
<p class='h3'>唐世良</p><p>宋唐世良。會稽人。持戒念佛。誦彌陀經十萬徧。一日忽曰。佛來迎我。言訖作禮。即便命終。有人在道味山。夢西有異光。旛華天樂。空中聲云。唐世良<span class='corr'>已</span>歸淨土。</p>
</div>
<div class='div-other'><a id='mulu160' />
<p class='h3'>陸俊</p><p>宋陸俊。錢塘人。少事公門。久之棄去。以淨土為業。每對佛懺悔。垂淚交頤。臨終。請圓淨律師。開示西方。諷觀經至上品。淨曰。可以行矣。俊曰。眾聖未齊。姑待之。少頃。忽起就竹牀。面西端坐而逝。</p>
</div>
<div class='div-other'><a id='mulu161' />
<p class='h3'>吳子章</p><p>元吳子章。蘇州人。世業醫。與兄子才。同參雲屋和尚。精勤念佛。合門奉法。至正間。無疾。合掌稱佛名。安然脫化。</p>
</div>
<div class='div-other'><a id='mulu162' />
<p class='h3'>蓮華太公</p><p>明蓮華太公者。越人。一生拙樸。唯晝夜念佛不絕。命終後。棺上忽生蓮華一枝。親里驚歎。以是知其必往生云。</p>
</div>
<div class='div-other'><a id='mulu163' />
<p class='h3'>華居士</p><p>明華某。江干人。醇樸無偽。但知求生西方。中年。以家業托子。獨處一室。不涉世事。朝暮唯孜孜念佛。後將卒。自知時至。更衣整冠。別眾而逝。</p>
</div>
<div class='div-other'><a id='mulu164' />
<p class='h3'>吳居士</p><p>青陽吳六房之家人吳毛。持戒修善。念佛不輟。順治初年。值左氏兵渡江。舉家避出。獨吳毛代主守宅。被賊七鎗而死。少頃。其弟來看。又復甦曰。吾有宿業。當受猪身七次。以齋戒力。將七鎗散其冤。從此徑生西方矣。後其主。恍惚見空際有一神人。前後幢旛。尊嚴無比。呼而告曰。吾即吳毛也。緣到天界。偶過此耳。言訖不見。主為畫其像而敬禮焉。</p>
</div>
<div class='div-other'><a id='mulu165' />
<p class='h3'>周益生</p><p>周益生。崑山世族也。住後市橋。業醫。不與貧人計利。病者招之輒往。日間唯念佛不絕。一意求生西方。康熈乙巳間。年<span class='corr'>已</span>望七。忽欲辭世。謂家人曰。取筆硯來。吾欲書偈而往。書畢。遂怡然念佛而化。</p>
</div>
<div class='div-other'><a id='mulu166' />
<p class='h3'>沈承先</p><p>崑山沈承先。住宣化坊。以木作為業。年七十餘。持齋念佛。專修淨土。手不停斧斤。而佛聲亦不絕口。康熙十年三月。預知時至。三日前。徧別親族道友。謂吾當往生西方。此後不復相見。告子媳曰。吾明日十五。將往生矣。明晨。浴畢更衣。向西端坐。取一淨凡置前。憑而念佛。焚香趺坐而逝。</p>
</div>
<div class='div-other'><a id='mulu167' />
<p class='h3'>王孟隣</p><p>王孟隣。崑山儒家子也。一生授徒。誠實無偽。生一子。號湘臣。事親甚孝。孟隣日間。惟以念佛為事。康熙四十一年。<span class='corr'>已</span>七旬外。初冬有微疾。余於十一月初旬問之。孟隣曰。十七。世俗所謂彌陀聖誕也。予於是日行矣。余曰。屆期。某當來送先生。至十七。清晨往候。雖臥病。神色怡然。余曰。先生當發菩提心。經云。修行不發菩提心。譬如耕田不下種。因以四弘誓願。與之細論。孟隣首肯。余曰。某暫別。少停。再來。因密囑其子湘臣曰。尊人倘謝世緣。切莫呼喚啼哭。迨飯後復往。孟隣<span class='corr'>已</span>念佛脫化矣。</p>
<p style="margin-left:1em">孟隣族中。有貞生者。余內戚也。其父彥敷。為崑庠善友。崇奉三寶。貞生美少年。能書。多習氣。不甚信奉。一日得病。見有長大黑鬼。謂是前世冤仇。貞生怖甚。遂勇猛念佛。求生西方。念佛稍懈。鬼形遂現。由是往生益切。念佛益銳。念至數日。鬼不復現。臨沒時。氣竭力盡。其聲漸低。隱隱向西去。據理斷之。雖無異香天樂。必定生於安養。</p>
</div>
<div class='div-other'><a id='mulu168' />
<p class='h3'>蘇岐山</p><p>崑山蘇岐山。名起鳳。幼年矢志宗乘。徧參知識。有所悟入。一生戒殺。蟲蟻不傷。晚年篤修淨土。四威儀中。未嘗間斷。康熈<span class='corr'>己</span>卯。年<span class='corr'>已</span>八十。時值嚴寒。擁被而坐。十一月二十六日午間。謂其孫甸方曰。淨土之緣熟矣。三日前。即見佛來。吾不欲顯言耳。今夜子時。吾當往矣。更餘。披衣而起。焚香燃燭。端坐向西。命家中亦各念佛。以助往生。將及三更。聲音漸低。寂然而化。</p>
</div>
<div class='div-other'><a id='mulu169' />
<p class='h3'>吳敬山</p><p>吳敬山。與蘇岐山居同里。為蓮社友。年逾七十。發願參學。善友蘇甸方。以其年老。勸其專修西方。可以一生成就。吳信之。晝夜念佛不輟。未及一載。吳之至戚。來謂甸方曰。今早敬山。見護法神現。接引往生。臨行時安然坐脫。特囑我致謝。是以來耳。</p>
</div>
<div class='div-other'><a id='mulu170' />
<p class='h3'>王君榮</p><p>太倉王君榮。自幼持戒參學。見地超卓。後修淨土。日課佛號萬聲。寒暑無間。康熈五十六年八月初二日。預知時至。請淨名菴乾行長老至。欲令開示。兼作證明日方午。乾師曰。歸期盍於後日。王曰。吾<span class='corr'>已</span>決定今日矣。索筆作偈後。命其女備好龕。遂合掌念佛而逝。女抱以入龕。力不能勝。因默禱之。忽然輕舉。世壽八十有一。</p>
</div></div>
<div class='div-other'><a id='mulu171' />
<p class='h2'>童子往生類</p>
<div class='div-other'><a id='mulu172' />
<p class='h3'>童子願往</p><p>唐惟岸師。修淨土懺法。精勤不倦。見觀音勢至二菩薩。現於空中。岸喜。惟覓畫工圖之。忽有二人。自言能畫。畫畢不見。岸乃告眾弟子曰。吾今往生。誰偕行者。有童子願往。岸令歸辭父母。父母謂是戲言。不之信。頃之。沐浴更衣。先行坐化。岸因索筆作讚。書讚畢。亦兀然坐逝。</p>
</div>
<div class='div-other'><a id='mulu173' />
<p class='h3'>師贊</p><p>宋師贊。雍州人。為僧童。年十四。念佛不絕。忽遇疾暴亡。俄而復甦。謂師及父母曰。阿彌陀佛在此。當隨行。隣人見空中寶臺。五色異光。向西而沒。</p>
</div>
<div class='div-other'><a id='mulu174' />
<p class='h3'>二沙彌</p><p>隋汶州二沙彌。同志念佛。長者忽亡。至淨土見佛。白言有小沙彌同修。可得生否。佛言由彼勸汝。汝方發心。汝今可歸。益修淨業。三年之後。當同來此。至期。二人俱見佛來。大地震動。天花飄舞。二僧同化。</p>
</div>
<div class='div-other'><a id='mulu175' />
<p class='h3'>何曇迹</p><p>元何曇迹。年十八。持菩薩戒。終日念佛。一日四鼓即起。人云太早。答云吾見金相凌空。旛花來迎耳。遂坐脫。</p>
</div>
<div class='div-other'><a id='mulu176' />
<p class='h3'>吳某</p><p>吳某。浙江人。祖父俱庠生。順治元年。大兵圍城。父母失散。吳被掠。送張將官標下服役。時方十三。自歎吾本儒家子。今下賤若此。必是宿業。遂於佛前立誓。持齋念佛。日誦金剛經一徧。迴向生西。年十六。本官發糧充丁。即將糧銀。買香供佛。跪誦阿彌陀聖號。至丁酉年十月二十二。忽告本官。欲往西方。本官不信。訶為妖言。次日。又到提督前乞假。提督怒。批送本官綑打十五。毫無怨言。又向各營作別。自限十一月初一日歸西。是日五更。沐浴焚香拜佛畢。仍至本官船上叩辭。本官大怒。差兵隨至焚身之所。見其西向三拜。端坐說偈。偈畢。自吐三昧火出。焚化其軀。合營官長。皆遙望羅拜。本官合門齋戒。</p>
<p style="margin-left:1em">贊曰。身披鐵甲。足步金蓮。願諸將士。各著一鞭。</p>
</div></div>
<div class='div-other'><a id='mulu177' />
<p class='h2'>婦女往生類</p>
<div class='div-other'><a id='mulu178' />
<p class='h3'>隋皇后</p><p>隋文帝后獨孤氏。雖處王宮。深厭女質。常念阿彌陀佛。求生淨土。八月甲子辭世之日。異香滿室。一切音樂。自然震響。帝問闍提斯那。是何祥瑞。答曰。皇后專修淨業。得生其國。故有斯瑞。</p>
</div>
<div class='div-other'><a id='mulu179' />
<p class='h3'>溫靜文妻</p><p>唐溫靜文妻。并州人。久患在牀。夫勸以念佛。乃至心稱念者一年。一日忽見淨土聖境。告其夫曰。吾<span class='corr'>已</span>見佛。後月當去。并囑父母亦生西方。言訖。吉祥善逝。</p>
</div>
<div class='div-other'><a id='mulu180' />
<p class='h3'>李氏</p><p>宋胡門李氏。上虞人。夫喪後。日夜高聲念佛。及誦彌陀經。十餘年不替。一日見僧覆以緋葢。曰汝十五日子時往生。問師何人。曰是汝所念者。李乃徧別姻親。端坐而逝。眾見異香光明。照耀奪目。七日焚化。六根不壞。舍利不可數計。次日焚化處。生一花。狀如白罌粟。</p>
</div>
<div class='div-other'><a id='mulu181' />
<p class='h3'>鄭氏</p><p>宋鄭氏。錢塘人。日課觀音經。念佛不輟。後病中索浴。浴畢。向西坐。問家人聞磬聲乎。佛與菩薩且至。<span class='corr'>已</span>而喜曰。佛菩薩皆至矣。合掌而化。</p>
</div>
<div class='div-other'><a id='mulu182' />
<p class='h3'>王氏夫人</p><p>宋荊王夫人王氏。專修淨業。曉夕勤至。給侍之人。無不則效。惟一妾懈慢。夫人責之。遂悔悟精進。忽無疾而逝。後致夢他妾云。蒙夫人誨。<span class='corr'>已</span>生安養。夫人未信也。未幾。夢與妾同遊寶池。見一華天衣飃揚。題曰楊傑。一華朝服而坐。題曰馬圩。復見金臺。光明晃耀。妾指曰。此夫人生處也。既覺。彌加精進。年八十一。慶誕之晨。左右方獻壽儀。而夫人手秉香燭。向觀音大士前立化矣。</p>
</div>
<div class='div-other'><a id='mulu183' />
<p class='h3'>陸氏宜人</p><p>宋宜人陸氏。朝請王璵妻也。常誦法華。篤意淨土。每一禮懺。必念佛萬聲。如是者三十年。一日忽聞天鼓自鳴。人方驚異。即面西端坐。雙手結印而逝。</p>
</div>
<div class='div-other'><a id='mulu184' />
<p class='h3'>龔氏</p><p>宋錢塘龔氏。晝夜念佛。誦彌陀經。後有疾。請亨律師指示。陳說未終。端坐而化。老妾于氏。亦念佛不輟。一夕夢龔氏告云。我<span class='corr'>已</span>生淨土。汝七日當生。至期。果無疾而逝。</p>
</div>
<div class='div-other'><a id='mulu185' />
<p class='h3'>項氏</p><p>宋項氏。名妙智。寡居有二女。悉令為尼。精勤念佛。終時異香滿室。西向結印。微笑而脫。</p>
</div>
<div class='div-other'><a id='mulu186' />
<p class='h3'>裴氏女</p><p>宋汾陽裴氏女。專志念佛。寒暑無間。報盡日。索火焚香。言佛以蓮臺迎我。我當往生。<span class='corr'>已</span>而天花飛墜。安坐而終。</p>
</div>
<div class='div-other'><a id='mulu187' />
<p class='h3'>沈氏</p><p>宋沈氏。自幼茹齋念佛。歸章氏。濟人凍餒。因小恙。念佛尤力。忽見菩薩諸天聖眾。普現目前。即日吉祥善逝。</p>
</div>
<div class='div-other'><a id='mulu188' />
<p class='h3'>孫氏</p><p>宋四明孫氏。寡居念佛。三十年不懈。後微疾。夢同八僧禮懺。既覺。沐浴更衣。請僧禮懺。於大眾前。端坐誦經。至一心不亂。左手結印而逝。遠近皆聞空中樂音。</p>
</div>
<div class='div-other'><a id='mulu189' />
<p class='h3'>樓氏</p><p>宋樓氏慧靜。適寺簿周元卿。嘗披玩傳燈。發明見地。尤以淨土為指歸。念佛不輟。晚年有疾。忽見蓮花紫色。化佛無數。異香滿庭。語家人急助我念佛。俄頃坐逝。</p>
</div>
<div class='div-other'><a id='mulu190' />
<p class='h3'>秦氏</p><p>宋秦氏淨堅。厭惡女身。與夫各處。精持齋戒。閱華嚴法華。光明般若經無虗日。晨昏修彌陀懺。禮佛千拜。久之。見有光明入室。面西安坐而終。</p>
</div>
<div class='div-other'><a id='mulu191' />
<p class='h3'>梁氏</p><p>宋梁氏女。居汾陽。兩目俱盲。遇沙門勸令念佛。越三年。雙目開明。後忽見佛菩薩旛葢來迎。既日坐脫。</p>
</div>
<div class='div-other'><a id='mulu192' />
<p class='h3'>蔣氏</p><p>興化蔣氏。年四十歲。夫亡。葬畢。向子泣曰。無常到來。莫能替代。譬如我今亦死。汝亦無奈。從今以後。我發心持齋念佛。不管閒事矣。子順母命。宅旁葢一茅舍。禁足念佛。寒暑無間。經歷五載。至順治庚子年。五月二十日。忽向子云。可買木作龕。吾於二十三日午時。西方去矣。遂往隣家辭別。屆期。念佛而逝。自放三昧火。以焚其龕。</p>
</div>
<div class='div-other'><a id='mulu193' />
<p class='h3'>賀氏</p><p>毗陵賀氏。善士潘向高之室也。向高雅好佛。賀與夫同修淨業。日誦金剛經。晨夕。則禮拜念佛。迴向西方。康熈庚申七月。有疾。預期二十九日午刻辭世。屆期子女畢集。又請諸善友至。齊聲念佛。合掌而逝。</p>
</div>
<div class='div-other'><a id='mulu194' />
<p class='h3'>陸氏</p><p>太倉陸氏。大西關外張季思妻也。年十七。即長齋念佛。且誦金剛經大悲呪。迴向西方。見殺物命者。即發願救度。康熈四十二年九月。空中見輿舟往西。其肩輿運舟者皆僧。不三日。安然念佛而逝。時為九月二十六。</p>
</div></div>
<div class='div-other'><a id='mulu195' />
<p class='h2'>惡人往生類</p>
<div class='div-other'><a id='mulu196' />
<p class='h3'>張善和</p><p>唐張善和。殺牛為業。臨終見羣牛。作人語索命。於是大怖。喚其妻云。速延僧為我懺悔。僧至。諭之曰。觀經中說臨終惡相現者。至心念佛。即得往生。和云。地獄至急。不暇取香爐矣。即以右手擎火。左手拈香。面西專切念佛。未滿十聲。自言佛來迎我。即化去。</p>
</div>
<div class='div-other'><a id='mulu197' />
<p class='h3'>瑩珂</p><p>宋瑩珂。雖經出家。不忌酒肉。自念我為僧人。如此作事。將來墮落。奈何。令同住取往生傳讀之。每讀一傳。輒一首肯。乃向西而坐。絕食念佛。越三日。夢佛告曰。汝壽尚有十年。當自勉。珂白佛言。閻浮濁惡。易失正念。所願早生安養。奉事眾聖。佛言如是。後三日。當迎汝。至期。請眾誦彌陀經。乃曰佛及大眾俱至。寂然而化。</p>
</div>
<div class='div-other'><a id='mulu198' />
<p class='h3'>仲明</p><p>宋仲明。居山陰報思寺。素無戒檢。因感疾。謂同學道寧曰。我今心識散亂。何藥可治。寧教以隨息念佛。明如所教。至心持念。至七日。力<span class='corr'>已</span>困憊。寧又令想目前佛像。久之。忽見二菩薩。次復見佛。瞑目而逝。</p>
<p style="margin-left:1em">惡人往生者。須是念佛之心。百倍勇猛。方能十念成功。不然。稍一泛緩。失足三塗矣。</p>
</div></div>
<div class='div-other'><a id='mulu199' />
<p class='h2'>惡趣往生類</p>
<div class='div-other'><a id='mulu200' />
<p class='h3'>龍子</p><p>菩薩處胎經云。有一龍子。謂金翅鳥曰。我自受龍身。未曾殺生。觸撓水性。壽終之後。當生阿彌陀佛國。</p>
</div>
<div class='div-other'><a id='mulu201' />
<p class='h3'>鸚鵡</p><p>唐貞元中。河東裴氏。畜一鸚鵡。常念佛。過午不食。臨終十念氣絕。火化之。得舍利十餘粒。炯然耀目。僧慧觀者。建塔以旌之。成都尹韋臯為之記。</p>
</div>
<div class='div-other'><a id='mulu202' />
<p class='h3'>鴝鵒</p><p>宋黃岩正等寺觀公。畜一鴝鵒。能言。常念佛不輟。一日立化籠上。穴土葬之。未幾。舌端出紫蓮華一朵。</p>
<p style="margin-left:3em">又</p>
<p>潭州有人。養一鴝鵒。常念佛既斃。以棺葬之。忽生蓮華一朵。發其根。乃自其口中出。</p>
<p style="margin-left:1em">蓮大師曰。鸚鵡鴝鵒。人教以念佛。蓋常事耳。今胡不見往生。噫譬諸世人。均聞念佛之教。有信心念者。又輕心念者。是以念佛人多。往生人少。彼鸚鵡鴝鵒。何獨。不然乎。</p>
</div>
<div class='div-other'><a id='mulu203' />
<p class='h3'>勝蓮羅居<span class='corr'>士</span>傳<span class='note-inline'>(附)</span></p><p>勝蓮居士者。婁東羅子允枚也。初號無偏居士。曷以復稱勝蓮也。康熈四十年秋。允枚病且革。將作偈辭世。忽聞空中語曰。勝蓮居士。尚餘壽一紀。偈可無作。自此頓痊。親戚咸異之。以故羣目為勝蓮居士也。居士處胎時。父夢有僧來寄居。厥明遂產。早知具夙根。年四五歲。猶憶前世父母容貌里居。一日繞柱走。頭暈仆地。母撻之。哭而寐。醒而遂不復憶。乃知史稱羊叔子。董青建。蘇東坡。<span class='corr'>己</span>事誠不妄就傅後。不事遊戲。無少年童子習。既而學日益進。咸擬為科第中人。而父席之。以其多病。憐愛之。不令應試。居士善體親心。雖從事詩書。不求聞達。惟手一編以自娛。所著有黃葉草。以心性宗旨。發為李杜文章。由其少時留心導引之術。繼參檗巖老人。透徹宗門一著故也。席之中年後。居士即仔肩門戶。不以家務累親。盡勞盡養。沒齒不衰。君子莫不賢之。五十二年秋。居士復病。屈指一紀之數<span class='corr'>已</span>滿。人方憂之。居士絕不介意。先是州中修淨業者少。居士倡蓮社三四處。自是人多念佛。一日夢人告曰。汝勸人修淨。厥功甚大。壽猶未盡。今且勿來。疾復頓愈。由是人益異之。居士性慈樂善。凡放生育嬰賑饑諸善事。無不領袖樂助。實心舉行。康熙己丑。道殣相望。當事知其賢且能。聘以襄事。於是大中丞于公。給匾示獎。居士卻之不得。乙未冬。有同里二人。從居士貸百金。質以與之。其人欲往崇川收花。舟至天妃宮。視銀<span class='corr'>已</span>失。同舟七人皆返。將擬赴官廷鞠。居士惻然曰。到官必夾訊。此極刑也。盜者猶可。如未盜何。且七人中。尚有嘉興二客。如此嚴寒羈禁。誰為送食。必有因而隕命者。於是遂許貸者以勿償。而寢其事。其他立心制行。類多若此。今歲端陽。居士見余往晤。大喜曰。某欲著西歸直指。勸修淨業。非先生之筆不能。幸為我速成。以光梨棗。余諾之。乃徧採淨土經書。并附以鄙意。編作四卷。至六月十四日告竣。望後齎書到婁。而居士<span class='corr'>已</span>於書成之刻。端然坐脫矣。居士之西歸也。於六月初二日。即徧別親友。訂初六日午刻辭世。處分後事甚悉。復囑其子刊行西歸直指一書。至期。沐浴端坐。說偈而逝。<span class='corr'>已</span>閱踰時。而眷屬號泣。呼喚不<span class='corr'>已</span>。忽然開目曰。奈何累我更遲七日耶。十四日黎明。復曰。今日吾必行矣。是日有乾行長老。暨道友數人。各稱佛號。以助其西歸。至辰刻。忽聳身曰。大士來矣。遂合掌向西。念佛而脫。嗟乎。世人萬事皆可偽為。獨死生不可偽為。居士臨行之際。如此安詳。豈一朝一夕之故哉。居士有子一人。曰兆阯。原配媳沈。繼配媳朱。皆賢孝。孫三人。<span class='corr'>已</span>翩翩露頭角。</p>
</div></div>
<div class='div-other'><a id='mulu204' />
<p class='h2'>附辭世偈</p><p class="lg-abnormal"><div class='lg-row'>七十一年　拖著皮袋　今日撇下　何等自在</div>
</p><p style="margin-left:3em">玉峰年家眷同社弟周夢顏頓首拜撰</p>
</div></div>
<p class='juan'>西歸直指卷四<span class='note-inline'>(終)</span></p>
<div class='div-xu'><a id='mulu205' />
<p class='h1'>No. 1173-D</p><p style="margin-left:1em">玉峰周安士先生著述。傳於世者。計有四種。一曰陰隲文廣義。二曰萬善先資集。三曰欲海回狂。四曰西歸直指。凡有見者。莫不歡喜信受。以故各處刊板。流通最廣。西歸直指一書。經吳門江鐵君刪改。非復周氏原制。江君以為綱要一卷。撮舉王龍舒所輯大彌陀經。及四十八願等。今<span class='corr'>已</span>先將魏譯無量壽經。及二林居士所著論。合刻流行。則綱要可以不列。不知周氏此書。全從各家撰集中摘來。若以他本所有者。概不重出。則此書不至刪除淨盡不止也。今於虞山朱君保之處。得勝蓮居士施刻原本。見者慶喜無量。咸謂周君願力所持。特留此本嘉惠後學也。亟授手民。以復舊觀。周君有云。願將東土三千界。盡種西方九品蓮。惟冀展轉流通。以相傳於無窮耳。</p>
<p style="margin-left:1em">光緒十二年春正月　金陵刻經處識</p>
</div>
</div><!-- end of div[@id='body'] -->
</body></html>