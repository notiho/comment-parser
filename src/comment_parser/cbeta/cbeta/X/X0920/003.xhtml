<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>止觀輔行助覽</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />止觀輔行傳弘決助覽卷第三</p><p class="byline">丹丘沙門　有嚴　注</p>
<div class='div-other'><a id='mulu13' />
<p class='h1'>止觀輔行傳弘決卷第八</p>
<div class='div-note'>有界內真<p style="margin-left:1em">或理性二乘真。或有真種子。</p>
亦通亦別<p style="margin-left:1em">搜要云。陰唯是別。將別對通。故復名通。餘九各皆有互通及以相異。只是一法得名不同。故名二是。</p>
不得名陰。因別陰等也<p style="margin-left:1em">今觀陰果若陰因者。乃煩惱境耳。別陰通諸境。</p>
論無我界別<p style="margin-left:1em">搜要云。不同陰入。況復九耶。</p>
煩惱果<p style="margin-left:1em">陰等。</p>
豈同逆病<p style="margin-left:1em">搜要云。業病也。今以怖為病。不同業境禪定等餘境。</p>
如不淨觀治愛魔。五處如理<p style="margin-left:1em">涅槃疏云。五屍表五不淨觀。治愛魔。五繫表五門觀。伏見魔。今云如理。恐是五門禪如其理而治見也。搜要云。五繫魔別者。首楞嚴制非陰煩惱等。</p>
豈同心數及上定等<p style="margin-left:1em">搜要云。非心所定等。上定者。觀心性等。</p>
及別見<p style="margin-left:1em">地住<span class='corr'>已</span>上別見。非小乘道品所治。</p>
因觀無常謂為極果<p style="margin-left:1em">搜要云。小乘未極。挫為上慢。豈同下八。</p>
分三科異<p style="margin-left:1em">論。初陰入界三。初以四念治陰。</p>
餘九能治準此可知<p style="margin-left:1em">停心治五障。</p>
約諸品進<p style="margin-left:1em">下品惑進入中品。中品進入上品。名進分。於下品不進名住等。</p>
論。未得記菩薩輕得記者<p style="margin-left:1em">記引經云。我證阿鞞䟦致。餘人永無。若詳此文。義似得記者輕未得記者也。又記引大品觀空不證品。甞撿經。乃是夢中不證品耳。經云。魔來語無方便菩薩言。汝當來世得菩提。佛言。阿鞞跋致行類相貌。是人永無。因以名字輕弄餘人<span class='note-inline'>(云云)</span>。學者詳之。</p>
從事理說<p style="margin-left:1em">搜要云。從事雖隔。理具十乘。</p>
彼彼三千互徧亦爾<p style="margin-left:1em">搜要云。心佛眾生三諦理徧。一生一切生。一生一切佛。一佛一切佛。一佛一切生。理三若互。事三亦爾。心性寂滅。法界無事。</p>
含於三世內外<p style="margin-left:1em">疏云。無常<span class='corr'>已</span>滅名過去。若未生名未來。<span class='corr'>已</span>生未謝名現在。自身名內。他身名外。或五根名內。五境名外。</p>
及以二無作<p style="margin-left:1em">此是論偈也。色攝十一法。二無作者。論云。及以無表色。以無表色與無作義同。故記主變其言也。疏下文云。善無表色。惡無表色。故成二無作也。</p>
攝諸心所<p style="margin-left:1em">善惡通大地。各十心所。</p>
輸門<p style="margin-left:1em">委輸。</p>
族持性等三義釋界<p style="margin-left:1em">族者。十八界同類因。各生等流果。生法之本有十八類。故名也。持者。地能成持用。水能成攝用。火能成熟用。風能成長用。性者。出體也。地堅。水濕。火煖。風動<span class='note-inline'>(並疏文也)</span>。</p>
二十二門<p style="margin-left:1em">謂三世門。內外門。麤細門。勝劣門。遠近門等。</p>
非三聚攝<p style="margin-left:1em">無為法非色心等聚攝。</p>
無為在下二乘境乃至復在禪境<p style="margin-left:1em">不相應行有十四種。若無為。若得非得。若滅盡定。若無想定。在下三境中。餘者並在今法入中攝。故云並在此。</p>
一謂毗曇王數同時<p style="margin-left:1em">毗曇本是異時。成論本是同時。而一異與上不同者。或寫誤。或別有意。</p>
華他<p style="margin-left:1em">上胡罵切。下音陀。漢時人。</p>
一綖<p style="margin-left:1em">音延。非。應作綫。</p>
張顧之徒<p style="margin-left:1em">梁張僧瑤。晉顧愷。並名畫之人。</p>
玄文對信<p style="margin-left:1em">十乘對十信。</p>
論。因滅是色。獲得常色。受想行識亦復如是<p style="margin-left:1em">經中釋云。色是佛性者。三十二相是如來常色。常不可改。故說色名佛性。如來真實之樂名畢竟受。如來真實之想是為常想。行者名壽命行。因緣故得如來常住。壽命識者乃是如來平等之心。彼文甚廣。今略節之。令知佛五陰耳。</p>
閉手<p style="margin-left:1em">手應作尸。</p>
不與他同<p style="margin-left:1em">古人前五如是凡權。後四如是聖實。</p>
董卓<p style="margin-left:1em">孝獻帝相也。此時以山東豪傑並起。恐懼不寧。乃徙天子都長安。遂焚洛陽宮室。發掘陵墓。取寶貸汙妃至等。</p>
袁紹<p style="margin-left:1em">如太袒將為人。志大而智小。色厲而膽薄。忌刻而少威。兵多而分畫不明。後淳于兵攻之。遂發疾死等。</p>
罿<p style="margin-left:1em">音童。車上網。</p>
涿<p style="margin-left:1em">音卓。</p>
羽葆車蓋<p style="margin-left:1em">葆即蓋也。周禮孔義云。羽葆。鳥羽注於柄頭如蓋。謂之羽葆。亦謂之羽葆幢。</p>
記鴿<p style="margin-left:1em">大論。祇桓寺舍利弗從佛行。有鴿為鷹所逐。佛令舍利弗言。此鴿子幾世作鴿。舍利弗以宿命智觀至前八萬大劫未得脫離。佛言。此鴿於恒河沙大劫中常作鴿身。經五百世中得利根。是時佛出世。度人無數。佛涅槃後。遺法在世。是人作五戒優婆塞。從比丘聞贊佛功德於是發心。願欲作佛。後三祇劫行六度行。十地具足乃得作佛。</p>
四時不同<p style="margin-left:1em">周書月令有更火之文。謂春取榆柳之火。夏取棗杏之火。季夏取桑柘之火。秋取柞<span class='note-inline'>(音昨)</span>楢<span class='note-inline'>(音由)</span>之火。冬取槐檀之火。</p>
春蒐<p style="margin-left:1em">音搜。索也。謂索取物以祭。</p>
夏苗<p style="margin-left:1em">為苗稼除害。</p>
秋獼<p style="margin-left:1em">音尠。殺也。順殺氣。</p>
冬狩<p style="margin-left:1em">音獸。謂得獸。取之無所擇。</p>
因果之意<p style="margin-left:1em">果應作緣。</p>
豈能令於性法門盡<p style="margin-left:1em">性下脫一善字。</p>
縱燒惡譜<p style="margin-left:1em">縱下略一佛字。具足應云縱佛燒惡譜。</p>
古師謂無了因性<p style="margin-left:1em">據善人。須有了因性。今云無者。涅槃疏．妙樂記皆云無果果性耳。</p>
相為能遷<p style="margin-left:1em">一者本相。二者隨相。本相者。疏云。<span class='corr'>已</span>辯命根。諸相者何。頌云。相謂諸有為。生住異滅性。疏云。有為者所相法也。諸有為者。五蘊法。因緣所造故。色心等法從因緣生。名為有為也。生住異滅性者。出體也。謂能起名生。能安名住。能衰名異。能壞名滅。二隨相者。疏云。此生等相既是有為。應更別有生等四相。若更別有。應致無窮。彼復有生等相故。是則相上有相成無窮失耶。</p>
物為所遷<p style="margin-left:1em">物者。論云。命根體即壽。能持煖及識。疏云。命者三界壽及蘊等法。</p>
頌云。此謂生生等<p style="margin-left:1em">疏云。上句開。下句難。此者前四本相也。生生等者四小相也。謂前四相有生生等四種隨相。故成有為也。又云。諸行有為。由四本相。本相有為。由四隨相。生生等者。等取住住異異滅滅。上生字是小生。下生字是大生。小生生大生。故名生生。小相中住。住本相。故名住住。小相中異。異於本異。故名異異。小相中滅。滅於本相。故名滅滅。</p>
於八一有能<p style="margin-left:1em">此通無窮難也。豈非本相。如所相法一一應有四種隨相。此復名四展轉無窮。為通此難。故有斯頌。謂四種本相於八有能。四種隨相於一有能。功能別故。無無窮也。且如生相生色法時。九法俱起。一是本法。謂色自體。此上必有四本四隨。故成九法。於九法內。生不自生。能生餘八。本相中住。住餘八法。異滅亦爾。故四本相於八法中有功能。故此九法中。生不自生是生生生。住不自住是住住住。異滅亦爾。故本相中異不能自異。異餘八法。本相中滅不能自滅。滅餘八法。四本相於八法中有功能。故四隨相於一法有能。謂有功能也。由此道理。無無窮失也。<span class='corr'>已</span>上並俱舍文。今更寫才法師注釋文於下。彼云。剎那得得少多。義開為三。初。約一念三得者。論曰。以法生時并其自體。三法俱起。第一本法。第二法得。第三得得。謂相續中法得起故成就本法。及以得得得起故成就法得<span class='note-inline'>(法得得本法即是大得。得大得時。其得即小法之得故。得之得故。皆依主釋。大得力強。成就二種。小得力劣。唯成一種。故一剎那三法中。大得二。小得一也)</span>。如是。若善若染<span class='corr'>汙</span>法。一一自體三法俱起。第二剎那六法俱起。謂三法得及三得得。第三剎那十八俱起。謂於第一第二剎那所生諸法有法得<span class='note-inline'>(初念三種。望第二念中起三大得。得前三法。起三小得。得三大得故成六法。第三念中通望前二。謂初念三法。第二六法。總成九法。今第三念起九大得。得前法。起九小得。得九大得。故成十八也)</span>。二。二念九得者。準此所論<span class='note-inline'>(然初念善心三法俱起者。唯說善心。不說相應。第二六法者。唯說第二念起得得。初不說第二自所起者。善心亦有三法。謂善心及大得小得。并此第二念六法便成九法。第三念等准此說)</span>。三。若約所相能以論。即第一念有二十七具起<span class='note-inline'>(謂本法為一。此上有四大小相。并前成九。同一大得得之。此大得上復有九。謂大得及四大小相。此九即以得得之。其小得上又九。謂小得及大小相。此用大得得之)</span>。故論又云。一切過去未來煩惱及隨煩惱并生得善。剎那剎那相應。俱有無始無終生死輪轉有無邊得也<span class='note-inline'>(上注大小四相者。大則四本。小則四隨。詳解如論)</span>。</p>
</div><p style="margin-left:2em">謹示剎那一念三得二念九得圖子</p>
<div><img src='../images/X55p0890_01.gif' alt='X55p0890_01.gif' /></div>

<div class='div-note'>前之三教或推遠理<p style="margin-left:1em">藏通真理。自天而然。惑不能染。如靈外月別<span class='corr'>但</span>中理。在九界外。地前仰信。真中二理皆本有之。故云遠也。</p>
或約事行<p style="margin-left:1em">如離婆多見二鬼爭屍。自推我今為有身耶。為無身耶。又槃特掃箒之類。皆自行也。</p>
或約俗諦<p style="margin-left:1em">出假之人。如歌利王。彼割截身體。無我人等相。又如菩薩施手時。願得信手。施目時。願得智眼等。</p>
不同俱生及現行<p style="margin-left:1em">第六識與色俱生現行。非同種子。</p>
眠人亦有不睡時<p style="margin-left:1em">睡應作夢。</p>
觀於一句生三十六法<p style="margin-left:1em">前略引論中二法。</p>
第三第四準此可解<p style="margin-left:1em">亦滅亦不滅自生。亦滅亦不滅他生。共及無因例作。又非滅非不滅自生。非滅非不滅他生。共及無因亦例作之。</p>
結成不思議乃至結成修德境<p style="margin-left:1em">近人云。性德境不觀。況當文自云。若不推撿。何殊鳥空。請讀若不二字。又云。如前理性本無性過。約修門說。須明離計。約修推性。文自分明。何須固惑。又有人或將三境對於三即。或對三根。非矣。今謂只是修觀一人。以智照境。境發於智。若破執以為人演說。名化他境。義雖有三。旨歸是一。又有人云。性德不觀。謂本自二空也。修德須觀。謂推撿入空也。若爾。乃是修德自推修德耳。又有人云。性德但聞即悟。引除病品云。直聞是言。病即除愈。若觀性德悟。乃是服藥除病耳。且除病品文乃是大綱。分利鈍二根。及信法兩行。何甞分對修性二境。縱將性德以對信行。不須修觀者。且法華文句辯三周根性不同。喻云。如三刀斫本。利一。中二。鈍三。記釋云。此中聞悟似是信行。非不兼法。值佛聞悟信尚兼法。豈有末劫根鈍障重聞而悟耶。此大不可。又有人云。性德不觀。何以知之。荊溪云。理則直達法性。今問直達之言是修觀否。若不修者。能達之心又是何法。請熟思之。今試陳之。夫性德者。眾生之性常。諸佛之果理。三世菩薩之妙依止地。或析骨書經。或剜燈乞偈。藥王燒手。普明刎頭。只為求此也。十方如來千萬億劫說不可盡者。蓋是此也。眾生久劫以昏散故迷於性德。今大師令以止觀觀於昏散。昏散之性執若去。明靜之性德自彰。況復昏散本無今有。圓覺經云。一切眾生於無生中<span class='note-inline'>(性德)</span>妄見生滅<span class='note-inline'>(性執)</span>。如來因地知是空華。即無輪轉。亦無身心受彼生死。非作故無<span class='note-inline'>(推撿入空)</span>。本性無故<span class='note-inline'>(本自二空)</span>。況又修性之言散在廣文。今且引一十五文以證性德須觀。先引佛言。首楞嚴經云。譬如琴瑟箜篌琵琶<span class='note-inline'>(五陰)</span>。雖有妙音<span class='note-inline'>(性德)</span>。若無妙指。必不能發<span class='note-inline'>(修德)</span>。若更開喻合法。使三境具足者。琴聲不從絃生。不從指生。不從絃指共生。不從無因生。有因緣故。亦可云從絃生。從指生等<span class='note-inline'>(化他)</span>。又大經云。有國王愛箜篌聲。遂斷絃求聲。聲不可得。有大臣云。取聲之法須有方便。聲乃出耳。眾生佛性亦復如是。無有住處<span class='note-inline'>(性德)</span>。以方便故<span class='note-inline'>(推撿)</span>乃可得見。成菩提道<span class='note-inline'>(即發初住)</span>。華嚴經云。應觀<span class='note-inline'>(修德)</span>法界性<span class='note-inline'>(性德也。一句之中文略義廣。下去準之)</span>。觀經云。正念思惟一實境界。大經云。能觀心性名為上定。大師云。本性寂滅<span class='note-inline'>(性德)</span>。若不修道<span class='note-inline'>(修德)</span>。無由契會。又云。境雖無相。常為智緣。又初緣實相造境即中。又云。正法者即觀法性之慧也。又云。初心研理。稍入相似。荊溪云。由修照性。又云。智能顯理。智生則理生。又云。智能照境。又云。一心三智照中道理。又云。一念心具十法界。還觀此心具足三諦。上所引文。意須觀性。讀者思之。</p>
為徧責故<p style="margin-left:1em">論中三十六問。一一問中但以自生一句而責耳。如云。問觀自生心云何四不說。又云。問觀自生心云何是魔行等。今言徧約四性者。是舉一自以例他及無因也。故次云。直舉自等責推也。於三十六境。以四性推撿令空所推之境。論云。云何是魔行。云何是外道。云何是三乘。云何巧度。云何是別教是圓教。云何是四三昧。云何是二十五方便。云何起十境成一心三智。云何十境成十乘法。乃至坐道場降魔轉法等。以自生一句責於魔外．三界．六道．三乘．四教．十境．十乘。從因至果。若四土等。故云徧也。是三十六境。從自生耶．他生耶．共．無因生耶。</p>
徧生法故<p style="margin-left:1em">徧責為破。徧生為立。是知四性破<span class='corr'>已</span>。若魔若外若教若觀若正若依若因若果。一皆是法界大都。</p>
冥初<p style="margin-left:1em">外道計八萬劫初始能生覺。八萬劫外冥然不知。</p>
翾<p style="margin-left:1em">許緣切。</p>
夢非夢短<p style="margin-left:1em">多一短字。</p>
齊物<p style="margin-left:1em">莊子有齊物論。謂以性均故齊。</p>
若均山毫<p style="margin-left:1em">齊物云。天下莫大於秋毫之末。而太山為小。注云。夫以形相對。則太山大於秋毫也。若各據其性分。物冥其極。則形大未為有餘。形小不為不足。苟各足其性。則秋毫不獨小。而太山不獨大矣。毫者兔毫。在秋而成。故王逸注楚辭云。銳毛也。兔毛至秋而細。故以喻之為小也。</p>
等鳧鶴<p style="margin-left:1em">外篇駢拇云。鳧脛雖短。續之則憂。鶴脛雖長。斷之則悲。注云。各自有正。不可以此正彼而損益之。又云。故性長非所短。性斷非所續。無所去憂。注云。知其性分非所斷續而任之。則無所去憂而憂自去也。鳧。野鴨也。脛形定功。釋名云。莖也。直而長。如物莖。莊子喻意謂。鳧脛本短。或截鶴脛以續鳧脛。則有乖性分也。斷。丁管切。</p>
福有五種<p style="margin-left:1em">尚書鴻範亦爾。</p>
字從于月反<p style="margin-left:1em">只合云字從月。今似多于反兩字。</p>
如此曇<p style="margin-left:1em">此應作比。</p>
有因緣不可見<p style="margin-left:1em">經中八種皆是因緣。如云。遠不可見者。如空中鳥迹。亂想故不可見。如心不專一。障故不見。如雲表星。多故不可見。如稻中麻。相似不不可見。如豆在豆聚。今記中文與經五文少異。故撿經以示之。</p>
損之又損之以至於無為<p style="margin-left:1em">損謂銷損。皆道德經語耳。</p>
恣之使天下自得<p style="margin-left:1em">注云。夫至仁者百節皆適。則終日不自識也。聖人在上。非有為也。恣之使各自得而<span class='corr'>已</span>耳。自得其為則眾務自適。群生自足。天下安得不自忘我哉。各自忘矣。主其安在乎。斯所以兼忘也。</p>
</div></div>
<div class='div-other'><a id='mulu14' />
<p class='h1'>止觀輔行傳弘決卷第九</p>
<div class='div-note'>見品見品<p style="margin-left:1em">次見應作思字。</p>
多入空。少入假<p style="margin-left:1em">下文勝別觀。又云多入假。少入空中等。</p>
不合不散<p style="margin-left:1em">前文<span class='corr'>已</span>注。今云合謂一念真空也。散謂三千俗假也。法性清淨中理也。</p>
若未破故<p style="margin-left:1em">故應作者。</p>
若十六行為三三昧門<p style="margin-left:1em">苦諦下空無我是空門。滅諦下四行是無相門。集道下八行<span class='corr'>并</span>苦下兩行是無作門。具如下釋。</p>
以智慧為門<p style="margin-left:1em">云云者。一權智為實智門。二實智為門通至實相。事通於理也。</p>
以理為門<p style="margin-left:1em">云云者。文在法華疏。彼云。實相為門有二義。一當體虗通為門。如淨名不二門。華嚴法界門。二能通方便作門。引劉虬云。通物之功乃由乎一。故一為方便作門。如三乘皆從實相流出。</p>
如星之月<p style="margin-left:1em">之應作中。</p>
吹唾<p style="margin-left:1em">大品經云。三千大千世界中諸火一時皆然。譬如劫盡燒時。菩薩摩訶薩欲一吹令滅。當學般若。論三十二釋云。火多無量。口風甚少。何能滅之。答菩薩行般若波羅蜜時。因得神通。能變身令大。口風亦大。故能滅之。又以神力。小風能滅。如小金剛能滅大山。菩薩以火為害處廣。憐愍眾生。故以神力滅之。此是事釋也。<span class='corr'>若</span>就理解。三千即空。一唾也。三千即假。一吹也。即唾即吹同時者。即中也。</p>
名一眾生<p style="margin-left:1em">或多一字。或一字應作為。</p>
不出自他智斷等<p style="margin-left:1em">四句中前三句是能是自。後生生一句是他是所。所破惑是事。能破空是理。於六句中。判前三教解惑是思議。圓教解惑是不思議。智斷可見。</p>
不至至<p style="margin-left:1em">經云不至者是大涅槃。凡夫造罪故未至不至也。不至至者名大涅槃。不造諸惡名不至至。至不至者。至者名二十二五有。菩薩永離。故名不至。為度眾生故亦名至也。至至者。至名二十五十有凡夫。初二三果煩惱因緣故名至至。</p>
如來證涅槃等四句<p style="margin-left:1em">疏釋云。不聞不聞是涅槃。無始無終不生生是涅槃。無始而始生不生是涅槃。無終而終生死亦然。生生是生死。無始無終不生生是無始而始。生不生是無始無終。</p>
界性<p style="margin-left:1em">惡五陰是也。</p>
例此以釋不生生亦應可見<p style="margin-left:1em">不生生是了因性。生不生是緣因性。不生不生是正因性。生生是境界性。</p>
依章安解復是一塗<p style="margin-left:1em">章安云。初句證智。次句明證理。第三句明證斷。第四句明證應。復次不聞聞是證聖行。聞不聞是證梵行。不聞不聞是證天行。聞聞是證嬰兒行。又云。不聞聞是圓淨記主一塗之說。意云並不似智斷因果釋也。</p>
別作一途<p style="margin-left:1em">大都四句攝諸法盡。今且以四句說無生破徧之一途耳。</p>
地持六住<p style="margin-left:1em">論中本有十二住。今且引六耳。十二住如備撿第四卷末。</p>
即吹而唾<p style="margin-left:1em">諸法不生。</p>
即唾而吹<p style="margin-left:1em">果由因剋。</p>
吹唾成就<p style="margin-left:1em">智斷圓。</p>
前釋生生指有漏法<p style="margin-left:1em">前云生生者。一切有漏念念生故。明化用之所耳。</p>
五行竟。次明十功德。云十事功德等<p style="margin-left:1em">十事功德在高貴德王菩薩品中。經中涉五卷解釋。一者不聞者聞。聞<span class='corr'>已</span>能為利益等。二者修大涅槃。昔不得而今得之。三者得無緣慈。四者唯修九事不修淨土。五者諸根完具。乃至十者入大涅槃等。具如備撿錄出也。</p>
始從初心終至地前<p style="margin-left:1em">涅槃疏云。五行者。始於初心。終於初地。證天行故也。今云地前恐寫誤。</p>
若作別義。開善最親<p style="margin-left:1em">記主一往許之。以其有從淺至深之義故也。若據章安所斥。未全為當。疏文云。第九功德。初發五事悉得成就。此不應深聖行。以大涅槃心修嬰兒行。云得涅槃。此那忽淺。</p>
若作圓義。光宅似當<p style="margin-left:1em">光宅云。五行十德。體一義異。同是因善。起自外凡。終於窮學。感於習果。謂之為行。酬前習因謂之功德。乃是行因德果也。記主以其於外凡聞涅槃理。亦一往判為圓。章安引光宅云。習因習果乃菩薩之位。不開佛乘。故記云。似當耳。豈比法華五乘七善一例佛乘耶。然涅槃自有次第五行。故今少分許之為圓。若據經中。先明五行。次說十德。則五行多分在因。十德至地。下記中自釋云。約次第邊。由五行滿得入初地。初地是第一功德。乃至以十德對十地。若作總別解者。始從初地至第十地。恒具五行及十功德。十德對地又復宛然。</p>
非分別智能知<p style="margin-left:1em">疏中無非字。</p>
泥洹智不洎<p style="margin-left:1em">洎應作測。</p>
非有故非邪<p style="margin-left:1em">邪應作斜。</p>
白銀琉璃漸漸互現<p style="margin-left:1em">長阿含云。從月初一。白銀面現。至十五日。銀面全現。琉璃全隱。從十六日去。琉璃面現。至三十日。琉璃全現。白銀全隱。經中又云。十六日去。黑衣侍臣一兩上侍。至三十日。諸臣併上。故稍稍虧。從月初一日。諸臣漸下。至十五日。諸臣都下。故稍稍滿。又云日天子放六十種光。奪月故虧。若月天子處正殿。後光對日天子。是故盛滿耳。</p>
六處結撮<p style="margin-left:1em">以破見等文相周備。似次第意。故六處示妙使知文旨。</p>
冥初世性二十五諦六諦<p style="margin-left:1em">並在諸見境列釋。大論總以十四難而攝六十二見。謂三世各四句并。</p>
根本二有此難者不應為答<p style="margin-left:1em">十四難者。謂世界及我常。世界及我無常。世界及我亦常亦無常。世界及我非有常非無常。又世界及我有邊．無邊．亦有邊亦無邊．非有邊非無邊。又死後有神去後世。無神去後世。亦有神<span class='corr'>亦</span>無神去後世。非有神非無神去後世。是身是神身異神異。外人曰。若佛是一切智人。此十四難何以不答。答曰。此事無實故不答。諸法有常。諸法有斷。都無此理。是故不答。譬如人問[穀-禾+牛]牛角得幾斗乳。是為非問。故不應答。</p>
以有邊無邊對無想為四句<p style="margin-left:1em">謂有邊無想。無邊無想。雙亦無想。雙非無想。</p>
但改無想以替有想<p style="margin-left:1em">謂有色無想。無色無想等。</p>
一切論可破等<p style="margin-left:1em">等者又云一切法不忍。今文若加此一句。方可見責云。汝見是忍不。</p>
三四中單複具異<p style="margin-left:1em">單中雙亦雙非各一人。複中雙亦雙非各兩人。具中雙亦雙非各四人。</p>
應云亦有亦無有。亦有亦無無<p style="margin-left:1em">論中却云。亦有亦無。亦有亦無雙非爾。</p>
假立於<span class='corr'>己</span><p style="margin-left:1em">若云假立<span class='corr'>己</span>稱則易解。</p>
若竪待者<p style="margin-left:1em">以<span class='corr'>己</span>他相待是橫。若竪待者。以身待不身。不身待身。亦名<span class='corr'>己</span>他。又以滅待不滅論<span class='corr'>己</span>他。</p>
三無為<p style="margin-left:1em">俱舍頌云。無漏謂道諦。及三種無為。謂虗空二滅。此中空無礙。擇滅謂離繫。隨事繫各別。畢竟礙當生。</p>
此中空無礙謂太虗空乃至窮隙等<p style="margin-left:1em">疏釋云。此中者於略所說三無為中。虗空但以無礙為性。由無礙故色於中行。又云道諦是有為無漏。三無者是無為無漏。今記云。謂太虗空為性等者。乃是記主釋耳。非彼疏也。意謂無漏之法是無礙性。非是頑空。乃窮隙等之無礙也。</p>
擇滅謂離繫<p style="margin-left:1em">出擇滅體也。擇滅以離繫。</p>
隨事繫各別<p style="margin-left:1em">三界九地各有九品煩惱。九九八十一品。斷一品惑。證一擇滅。是則八十一品擇滅。故體各別。</p>
畢竟礙當生<p style="margin-left:1em">釋擇滅也。言礙當生者。此當生法。緣會即生。緣闕不生。於不生時。得非擇滅。此非擇滅礙當生法令永不起。名畢竟礙。</p>
別得非擇滅者<p style="margin-left:1em">謂非擇滅有實體性。緣闕位中起別得得。故非擇滅。得不由擇。但由闕緣。名非擇滅。</p>
如緣一色時乃至礙餘色等<p style="margin-left:1em">如眼與意識專一色時。所餘不見聞等。色聲香味觸落謝過去也。於專一色時。合有一類五識緣彼<span class='corr'>已</span>謝五境。由正專一色。餘五識不得起。此未起五識畢竟不生。謂五境<span class='corr'>已</span>謝。故五識唯現在。不合緣過去境故。未來五識得非擇滅。言觸等者。等取法界中有與能緣同時為所緣境。謂他心智所緣心所也。五識等等取意識中亦有能緣同時所緣境也。謂他心智唯緣現在緣心。不緣所緣所不緣心。正緣心時緣所。他心智得非擇滅。正緣所時緣心。他心智得非擇滅。此約同時合緣者說也。<span class='corr'>已</span>上皆疏中釋。</p>
優陀那風觸七處<p style="margin-left:1em">如箋難引。</p>
相續名住<p style="margin-left:1em">住應作假。</p>
以此為彼<p style="margin-left:1em">若類上文。應云在彼。則以此為彼耳。</p>
故滅得生<p style="margin-left:1em">滅恐應作識。</p>
生思<p style="margin-left:1em">上文云無緣思不生。</p>
言集散者。散所集故<p style="margin-left:1em">大論云。生時無所從來。散時無所去處。是諸法皆如幻化。無來處故。集不可得。無去處故。散不可得。又生無故。集不可得。滅無故。散不可得。畢空故。集不可得。業因緣不失故。散不可得。</p>
七者彼彼空空中中最下無復彼此<p style="margin-left:1em">楞伽第二云。第一相空謂一切法自相共相空。分析推求自他及共皆不生故。第二名自性空。謂一切法自性不生。第三名無行空。所謂諸蘊本來涅槃。無有諸行。第四名行空。諸蘊由業及因和合而起。離我我所。第五名一切法不可說空。謂一切法妄計自性。無可言說。第六名第一義聖智大空。謂得自證聖智時。一切諸見過習悉離。第七彼彼空。謂於此無彼。譬如鹿子母堂無象馬牛羊。我說彼堂空。非無比丘眾。非堂無堂自性。非謂比丘無比丘自性。一切諸法自相共相。彼彼求不可得。名彼彼空。此彼彼空。空中最麤。汝應遠離。</p>
別在有情心所滅故<p style="margin-left:1em">受想等滅是有情。異無為之非情。</p>
又不與彼闕緣義同<p style="margin-left:1em">如緣色時。餘塵<span class='corr'>已</span>謝。謝名闕緣。則餘聲耳識等不生名闕。</p>
故但與彼生滅義同<p style="margin-left:1em">今相待假於所緣處心有生滅。若非擇滅中。眼識對色者則生。餘聲香識則滅。此之生滅與相待中生滅義同。</p>
三無為法通是無生<p style="margin-left:1em">無生之義雖同而異。若擇力所得滅。此是真諦理之無生也。若闕緣等有礙而不得生者。雖名無生。此非真諦。故曰通。</p>
如前總後亦判利鈍<p style="margin-left:1em">破有見前總論止觀。若歷三假得入。名利。若不入者。應回轉六十四番。名鈍。</p>
故此等總<p style="margin-left:1em">引大品．楞伽等三總文。</p>
即同初文。前於單見名之為總<p style="margin-left:1em">於單四見前用止觀二法。彼假入空。彼雙寂畢竟清淨之止。能觀所觀猶如虗空之觀。文在四見之前。故云總對四見名之為總。</p>
今於一見對別名總<p style="margin-left:1em">前單四見之初。總對四見名總。亦可名為總中總別。今無見中又論總別。亦可名為別中總別。</p>
不同有見因成末文總別<p style="margin-left:1em">彼文云。性相俱空者。是為總相從假入空觀。</p>
粗免夷愆<p style="margin-left:1em">若云。我知是。我見是。是大妄語。犯波羅夷。</p>
從有人下。難中論師。寄非辯異<p style="margin-left:1em">此中分科或恐誤。合在下文也。若此中分科。應云。破無生為二。初正破。次有人下。難中論師。初文二。初徵起。</p>
三結<p style="margin-left:1em">一我見。二非因計因。三疑。我即身見。非因計因即戒取下第十記初釋。</p>
衛元嵩破壞佛法<p style="margin-left:1em">上表滅佛法。有文在下。</p>
押<p style="margin-left:1em">押應作壓。</p>
之與華恒<p style="margin-left:1em">恒應作垣。垣墻也。</p>
無為無欲之語<p style="margin-left:1em">老云。損之又損以至於無為。又云。常無欲以觀其妙。</p>
常名常道之說<p style="margin-left:1em">老云。名可名。非常名。道可道。非常道。</p>
守雌<p style="margin-left:1em">老曰。知雄守雌。</p>
守弱<p style="margin-left:1em">剛強者死之徒。柔弱者生之徒。</p>
患智<p style="margin-left:1em">智慧出於大偽。又云。絕聖棄智。</p>
患身<p style="margin-left:1em">吾所以有大患者。吾所以有身。</p>
身毒<p style="margin-left:1em">音篤。</p>
苦縣<p style="margin-left:1em">苦。音戶。</p>
<span class='corr'>諡</span>老聃<p style="margin-left:1em">聃字是<span class='corr'>諡</span>。老非<span class='corr'>諡</span>。</p>
柱史<p style="margin-left:1em">在帝王柱之傍。為史官。</p>
莊任漆園<p style="margin-left:1em">史記云。莊子。蒙人。乃梁國蒙縣人也。為蒙之漆吏。終身不仕以快其志。</p>
著述改足<p style="margin-left:1em">足。即喻反。</p>
軋軋若抽<p style="margin-left:1em">思軋軋若其抽。如抽絲也。</p>
</div></div>
<div class='div-other'><a id='mulu15' />
<p class='h1'>止觀輔行傳弘決卷第十</p>
<div class='div-note'>於大助中<p style="margin-left:1em">助應作即。</p>
贆<p style="margin-left:1em">音標。</p>
蜬<p style="margin-left:1em">又音含。</p>
五部<p style="margin-left:1em">部類也。四諦下惑為四。九地思合為一。共是五部也。</p>
一月二時<p style="margin-left:1em">一月兩次行欲。可以養生。</p>
三種色<p style="margin-left:1em">記引大論。次引大品。文意是同。搜要云。大品過一切色。是滅可見有對色也。滅有對色。是滅不可見有對色也。不念種種色。是滅不可見無對色也。初色是色。次色是五根四塵。第三色即法入少分無表色也。空觀成時無表<span class='corr'>亦</span>破。</p>
五根四塵<p style="margin-left:1em">五根有對。聲香味三不可見。</p>
無教<p style="margin-left:1em">無表之名。</p>
故後兩番<p style="margin-left:1em">如論借別名通。菩薩位中。一番約三地不出觀斷見。又一番約忍智四地不出觀斷見。</p>
初十二有八<p style="margin-left:1em">謂初地有十功德。二地有八功德。三地有五功德等。</p>
三五四有十<p style="margin-left:1em">三地行五法。四地不捨十法。</p>
五十二六六<p style="margin-left:1em">五地遠離十二法。六地具足六法。</p>
七二十八五<p style="margin-left:1em">七地不著二十法。八地具足五法。</p>
九十二十佛<p style="margin-left:1em">九地具足十二法。十地當知如佛。十五心雖<span class='corr'>已</span>有七智八忍。未入果位故。道比忍猶名。</p>
為因<p style="margin-left:1em">世第一後。無漏因緣引苦法忍初心入見道。有無漏法生。名苦法智忍。此剎那心斷苦下十惑<span class='note-inline'>(一心)</span>。次起一剎那心。名苦法智擇滅無為<span class='note-inline'>(二心)</span>。次觀上界苦。名苦類智忍<span class='note-inline'>(三心)</span>。斷上界苦諦下煩惱法後。得苦類智<span class='note-inline'>(四心)</span>。次觀欲界集。集法智忍<span class='note-inline'>(五心)</span>。集法智<span class='note-inline'>(六心)</span>。次觀上界集。集類智忍<span class='note-inline'>(七心)</span>。集類智<span class='note-inline'>(八心)</span>。次觀欲界滅。滅法忍智<span class='note-inline'>(九心)</span>。滅法智<span class='note-inline'>(十心)</span>。次觀上界滅。滅類智忍<span class='note-inline'>(十一心)</span>。滅類智<span class='note-inline'>(十二心)</span>。次觀欲界道。道法智忍<span class='note-inline'>(十三心)</span>。道法智<span class='note-inline'>(十四心)</span>。次觀上界道類智忍<span class='note-inline'>(十五心)</span>。<span class='corr'>已</span>上名未入初果<span class='corr'>已</span>前七智八忍。此十五心後無間道。斷諦下見惑名初果向。次起一剎那道類智是第十六心。</p>
大論五十三云。爾時須菩提作是念<p style="margin-left:1em">論云。爾時眾中天人菩薩作是念。般若波羅蜜。三世諸佛皆從此中生。須菩提小人。云何佛讚。欲說般若波羅蜜當如所說。是故言須菩提所說皆承佛力<span class='note-inline'>(云云)</span>。今記中文略云須菩提作是念者。本是人天菩薩念耳。</p>
依梵法治<p style="margin-left:1em">眾僧默擯。</p>
隈水曰港<p style="margin-left:1em">派水曰港。隈字恐誤。</p>
不知三空<p style="margin-left:1em">所施物空。能施人空。受施者亦空。</p>
乃至般若亦須知三事皆空<p style="margin-left:1em">所觀之境空。能觀之智空。及能觀之識空。中間尸．忍．進．禪。皆須一一三空。故云乃至。</p>
俱舍頌曰。但由悲普施。被析身無忿。讚歎底迦佛。次無上菩提。於如是四位。一二又一二。如次修圓滿。初一謂布施。次二謂戒忍。次一謂精進。次二謂禪智。如次對四句<p style="margin-left:1em">撿疏略消。<span class='corr'>但</span>由悲普施者。明施也。若施時乃至眼髓而無悋惜。<span class='corr'>但</span>由悲心。非求人天生也。此明布施滿也。被析身無忿者。明戒忍二也。若時菩薩被析身支。心無少忿。析身不報。戒滿。心無忿。忍滿也。讚歎底沙佛者。此身明精進。若時菩薩勇猛精進。見底沙佛。忘下一足。經七日無怠。淨心讚佛<span class='note-inline'>(云云)</span>。此精進滿也。次無上菩提者。明定慧也。金剛喻定隣次成佛。名無上也。此定慧波羅蜜多滿也。如是四位者。初是施位。第二無忿位也。第三精進位。第四次無上位。一二又一二者。一者初施位。一波羅蜜多也。二者無忿位。二波羅蜜多也。又一者。精進位波羅蜜多也。又二者。無上位二波羅蜜多也。如次對四句。是記主言。非俱舍語。</p>
且寄一法<p style="margin-left:1em">破假一法。開十六門。</p>
離邪曲誤<p style="margin-left:1em">內正直是。外邪曲非。</p>
孟浪行說<p style="margin-left:1em">孟浪。莊子釋云。率略也。文選注云。鄙野也。南山云。高談虗論。世表有餘。攝心順教。一事不徹。今以行不符其說。非孟浪是何。</p>
並如初釋<p style="margin-left:1em">說身無常。是經。不同凡夫等計以為常。淨名疏語。不說厭離。是經。不同二乘。是疏。並如初釋者。亦應例云。說身有苦。不同凡夫計之為樂。說身無我。不同凡夫計之為我。說身空寂。不同二乘一向入空。</p>
從現入過<p style="margin-left:1em">淨名疏云。若毗曇明三世。有罪從未至現世入過去。得繩繫屬行人。若成論明三世。無罪<span class='corr'>但</span>隨心現。又正理論云。諸有為法差別作用。未<span class='corr'>已</span>生名未來。此纔生名現在。若<span class='corr'>已</span>息名過去。</p>
論。入假四法<p style="margin-left:1em">入假意有入假因緣油法。</p>
釋第二句<p style="margin-left:1em">謂身力雄莊乃至無能當者。</p>
善八種術<p style="margin-left:1em">謂吐。下。塗身。灌鼻。熏。洗。丸。散。又有八。謂治身。治眼。治胎。治小兒。乃至知星辰。</p>
故在七地<p style="margin-left:1em">十功德對十地。今七功德知是第七地。</p>
飯牛<p style="margin-left:1em">飯。上聲。書注云。以雜草飼牛。</p>
舜膳<p style="margin-left:1em">膳應作禪。謂舜禪位與大禹。</p>
禪<p style="margin-left:1em">或應作單。音丹。</p>
伊尹邀相<p style="margin-left:1em">好大言之語。記主引之耳。文在史記殷紀中。孟子不取。孟子曰。伊尹耕之於有莘之野。祿之以天下。弗顧。</p>
妄語亦爾徧於諸根<p style="margin-left:1em">不見言見。不聞言聞。乃至觸言不觸。</p>
鄭衛<p style="margin-left:1em">二國名。以二主婬亂。乃變雅樂為婬樂。今之俗樂是也。詩序云。亂世之音怨。以怒其政乖。亡國之音哀。以思其民困。</p>
擊缶<p style="margin-left:1em">亦非古樂。今之打水甌者是也。缶。燒土為之。八音中謂上。恐是吹塤耳。</p>
論。有信解見得<p style="margin-left:1em">前破見假。有信法二行在初果前。若入初果。轉二行為信解見得。文中並皆云四悉是惑者。以菩薩出假。二乘之空是所破故爾。</p>
獶<p style="margin-left:1em">奴巧反。</p>
墨劓剕宮大辟<p style="margin-left:1em">墨則黥額。<span class='corr'>劓</span>則削鼻。剕則刖足。宮則男子去其勢。女則幽閑之。大辟。死。</p>
句芒等<p style="margin-left:1em">春神句芒。夏神祝融又后土。秋神蓐収。冬玄冥。</p>
句陳<p style="margin-left:1em">星名也。其星有六。在北極紫微宮中。</p>
不可違爾<p style="margin-left:1em">搜要云。不可率爾。</p>
中問比說<p style="margin-left:1em">如汙穢陰。凡夫計堅。得觀名瀾。如汙穢骨。得觀名散。不可違。深致者。九想是因緣生法。即空即假即中。九名法界。攝一切法。</p>
以教意釋出<p style="margin-left:1em">湯有半熱半冷可別。能蠲渴消煩。如空慧破見思。此生滅也。吐物可出。藥力所致。令腹中淨。如無生也。灸則一穴。針則多處。治徧四肢。如無量也。丸散今無。眾藥合就。因緣生法即假中無作也。</p>
苦集不同集<p style="margin-left:1em">作記時。論中集上有苦字。今論中削去也。</p>
扁鵲<p style="margin-left:1em">扁。婢典切。後語即春秋後語。史記云。勃海郡鄭人也。姓秦。名越人。</p>
腠理<p style="margin-left:1em">脊骨邊。</p>
司命所及<p style="margin-left:1em">扁鵲傳云。雖司命無可奈何。司命者。主壽命之神也。</p>
儜<p style="margin-left:1em">女庚反。</p>
佛教明劫<p style="margin-left:1em">佛經名混沌之名。今借混沌名耳。</p>
失譯<p style="margin-left:1em">失譯人名也。此經又名優婆塞行經。然亦獨此經有孔子名也。至若須彌四域經。并灌頂部經。皆有名驗。大師所指不繆。</p>
唯識所計<p style="margin-left:1em">識論師計三無二有。</p>
須彌山者三界也<p style="margin-left:1em">從一須彌至一須彌。喻從空門至無相門。從無相門至無願門。以次文云。欲從菩薩三解脫門。遊於無量佛法。</p>
楞伽授聲聞記<p style="margin-left:1em">經有問答。無授記語。</p>
三變化佛授聲聞記。非法性佛<p style="margin-left:1em">變化佛者。應佛也。法性佛者。法身也。法身無授記事。故次云。法性之身尚不記菩薩。楞伽云。法佛說法者。離心相應體故。內證聖行境界故。是名法佛說法之相等。以說法例無授記可知。</p>
淨名大品皆應有之<p style="margin-left:1em">淨名眾中小賢聖皆如。亦應得受記。大品記三百比丘從是<span class='corr'>已</span>後六十一劫當得作佛。皆號大相等。此是記未入餘界者也。</p>
方等云。第二第三授我等記<p style="margin-left:1em">經云。昔於王舍城授聲聞記。今復於舍衛國復授聲聞記。昔於波羅奈授聲聞記。乃至云第二第三授我等聲聞記。文殊語舍利弗言。枯樹生枝不。焦糓更牙不。夫授記法如虗空。無色無形。如來以如如性授汝等記。不即如不離等。今詳是授聲聞應佛記。非法性記。況又是斥奪之意耳。</p>
初意自為<span class='corr'>已</span>入滅者<p style="margin-left:1em">入無餘界。入方便土人也。</p>
斥鈍根菩薩<p style="margin-left:1em">求聲聞涅槃者。</p>
除初同句<p style="margin-left:1em">論除了。</p>
更加假中<p style="margin-left:1em">加了。</p>
老子化作佛<p style="margin-left:1em">老子謬說化胡王成佛。<span class='corr'>已</span>自非矣。今云自化佛。更非也。又是一訛說耳。釋迦本出周昭王時。老子出周定王時。相去三百四十五年。又何甞化胡耶。釋迦既非胡人。又不曾為王。有云。老子死。葬在扶風。扶風。秦地也。莊子云。老子死。秦佚入吊。三號而出。史記云。蓬[〦/糸]而行。不知所終。驗非化胡明矣。</p>
道士王浮偽造<p style="margin-left:1em">甄正論又云。宋文明造。今詳造化胡經。時非一人也。王宋二人若知老子有西升經云。吾聞竺乾有古皇先生。不生不滅。善入無為。吾之師也。吾今將升就焉。則不敢偽造化胡經也。</p>
萊茯根<p style="margin-left:1em">章安云。爾雅作蘆菔。郭璞蘿茯。蘆音盧。菔音扶福切。</p>
</div></div>
<div class='div-other'><a id='mulu16' />
<p class='h1'>止觀輔行傳弘決卷第十一</p>
<div class='div-note'>佛果不出二諦外<p style="margin-left:1em">前二論之未釋。</p>
設<p style="margin-left:1em">應作謂。</p>
弓刀槊<p style="margin-left:1em">音朔。</p>
文意大同須釋出之<p style="margin-left:1em">經論生緣同亦可見法緣者。經云。一切法論四緣空。謂羅漢。支佛。諸佛及菩薩聖人。皆從空性中生。破我五陰法。一切法即四緣等也。經云。不住法相。即論中不住有無法同。</p>
乃至十二因緣。七覺。八正。皆以慈為本<p style="margin-left:1em">經云。修習慈心。能生無量善根。謂無常。生滅生滅。四念處。七方便。十二因緣。煖頂忍世第一。見道。修道。正勤。如意。七菩提分。八道。四禪。四無量心。乃至三昧智。他心智。神通智。本際智。聲聞智。緣覺智。菩薩智。佛智。如是等法。慈為根本耶<span class='note-inline'>(云云)</span>。</p>
翼從<p style="margin-left:1em">從去聲。輔翼侍從者。</p>
謂呼是血<p style="margin-left:1em">呼謂是血。寫倒。</p>
舉石空中力士驚怖<p style="margin-left:1em">佛欲入涅槃。始入拘尸那城。五百力士平治道路。有一大石。眾不能舉。佛以足指舉此大石擲置虗空。令諸力士貢高心息。</p>
現作莊嚴降諸外道<p style="margin-left:1em">佛一日至首波羅城。彼城人民信於邪道。見佛欲至。出城斬伐林木。所有流泉填以臭穢。各嚴器仗。莫令得前。佛生慈心。林木還生。河池清淨。變其城壁為瑠璃城。</p>
令狂女人見如<span class='corr'>己</span>子<p style="margin-left:1em">舍衛城有婆羅門女。唯有一子。遇病命終。女人愁毒入心。狂亂失性。裸形無耻。啼哭失聲。子何處去。我於爾時起慈悲心。是時女人見我。便生子想。還得本心矣。</p>
患瘡女人得藥平復<p style="margin-left:1em">波羅奈城有優婆夷。見一比丘有病。毉須肉藥。時女人割其股肉。因是患瘡。佛起慈悲。是女尋見我持良藥。塗其瘡上。還復如本。</p>
猶如猛火不能燒薪。薪火然薪。壞故名為燒<p style="margin-left:1em">疏中不解。今詳不燒薪者。恐是木中具猛火性耳。何以知之。次句云。火出薪壞。知不能燒者是火性也。記云。火然薪壞。語異意同。</p>
異法出生<p style="margin-left:1em">經云。異法出生。異法無故。異法滅壞。疏云。異法有故。異法出生。諸法皆為因緣所起。因緣於諸法名之為異。有異因緣便有諸法。故云異法有故異法出生。如葵藿以日為異緣。芭蕉以雷為異緣。眾生以法身慈誓為異緣亦爾。若無佛慈。眾生終不自能覺悟。如磁石吸鐵。</p>
論泉池<p style="margin-left:1em">萬派所聚也。故海名朝夕池。又名醎池。</p>
如不應同<p style="margin-left:1em">同應作異。疏云。若眾生如。不生不滅。不得受記。彌勒如亦然。若彌勒如。不生不滅。得受記者。則二如為異。異則非如。若如無異。記則應同。</p>
我等所行呪術經書。若讚頌時。瞿曇所有功德入我經中來者。是瞿曇實功德。何以故。瞿曇父母真正法輪<p style="margin-left:1em">文殊欲引尼乾子。亦先學彼法。後導歸佛道。今記文少誤。經云。爾時文殊師利童子。及五百化弟子。聽次第坐。受用尼乾戒法。威儀殊勝。於彼時時讚說三寶功德。亦復讚歎薩遮功德。令彼諸人心相親附。復於異時知眾<span class='corr'>已</span>集。文殊師利便作是言。我等所行呪術經書毗提遮經。若讀誦時。沙門瞿曇所有功德。有入我等經中來者。是沙門瞿曇有實法功德。何以故。是沙門瞿曇所生。成就父母清淨轉輪王種。以百福相莊嚴其身<span class='note-inline'>(云云)</span>。轉正法輪。經作轉輪王種耳。</p>
引難況易<p style="margin-left:1em">明中道之難。引空假之易。</p>
旃檀如法性故<p style="margin-left:1em">似多故字。</p>
足故大經<p style="margin-left:1em">足應作是。</p>
旁牌<p style="margin-left:1em">周禮。司兵掌五盾。盾者。于櫓之屬。所以扜身蔽目也。</p>
見鶴<p style="margin-left:1em">經只作鶴。</p>
餘之六句準此說之<p style="margin-left:1em">言不常者。一切邪見及四性等。常與無常皆不可得。不生無常。何得有斷。斷無常故故常。本無餘例耳。</p>
從始至終並有橫故<p style="margin-left:1em">始從破假入空。終至破邊入中。此之竪門並橫者。如一無生門則三諦皆無生。乃至三諦皆不出。</p>
無明滅生<p style="margin-left:1em">還以無明法性相對論滅。若無明滅而生法性者。則無明是自滅而法性名他也。若無明不滅而生法性名他滅者。以法性生時而無明即滅名為他滅。</p>
通舉始終行位<p style="margin-left:1em">生死始。涅槃終。行則觀成破惑。位則三根出假等。</p>
論不住色布施<p style="margin-left:1em">金剛偈云。遠離取想。論云。不見施物受者施者。無著云。不住相想。以心境俱空。則微細相盡袪。</p>
更說不垢不淨<p style="margin-left:1em">經云。垢淨為二見。垢實性則無淨相。順於滅相。是為入不二法門。</p>
亦名却入未前進故<p style="margin-left:1em">搜要云。行計未窮。故名却入。自未極故。</p>
不同小乘隔世報故<p style="margin-left:1em">小乘但有習果而無報果。今云隔世報者。以大則之。生變易報。</p>
但觀欲等心王<p style="margin-left:1em">搜要云。前云識者。是諸心家之識。今云欲等。是識家之諸心。</p>
具如向簡<p style="margin-left:1em">雖即屬陰。攝陰不盡。</p>
而論總別<p style="margin-left:1em">識心是總。欲瞋慢是別。</p>
而論麤細<p style="margin-left:1em">五陰但一色是麤。入中開色為十。入半則細。陰中四心則麤。界中開四為六。識等則細。</p>
報非報別<p style="margin-left:1em">三科皆報。所發者非報。</p>
論云若捨分別即知障清淨<p style="margin-left:1em">記云。故知分別實不可捨者。以小乘人滅相滅心而捨分別。既無分別。不能悟大。今指分別即是法性。故知分別是悟入門。悟入之時是捨分別。捨名雖同。大小永異。</p>
初觀始於凡地無位可論<p style="margin-left:1em">如三藏內外凡。未證空時。何所論位。</p>
四地名須陀洹等<p style="margin-left:1em">此通人也。四見地。三八人。初應是慧性。二地上上根也。此三根人證空位。</p>
九夷等四<p style="margin-left:1em">四者。謂九夷。八狄。七戎。六蠻。謂之四海。注云。九夷在東。八狄在北。七戎在西。六蠻在南。夷字從人執弓。狄是犬種。戎人荷戈。蠻亦蟲種。皆無禮教。故以夷狄之字賤之。夷有九者。一玄菟。二樂浪。三高麗。四滿飾。五鳧㬰。六索家。七東屠。八倭人。九天鄙。餘狄戎各有名。</p>
觚竹等四<p style="margin-left:1em">四者。謂觚竹。北戶。西王母。日下。注云。觚竹在北。北戶在南。西王母在西。日下在東。皆昏荒之國。次於四極。</p>
論徑[仁-二+延]<p style="margin-left:1em">語出莊子。彼云。肩吾問於連叔曰。吾聞言於接與。大而無當。往而不反。吾驚怖其言。猶河漢而無極也。大有逕庭。不近人情。注云。上古定切。下透定切。逕庭。激過也。謂言語宏大。不近人情。彼云激過。今云越次。義亦同。</p>
一切種智故云空觀<p style="margin-left:1em">空本一切智耳。搜要記中無種字。</p>
五下分有身見戒取疑<p style="margin-left:1em">妙樂記云。此三徧攝一切見惑。問。下分有五。本是思惑。何故三分屬見。答。此惿舍中明隨眠煩惱。乃於辨九結中云。見結者謂三見二取。三見有十八物。二取亦十八物。見十八者。苦下有身見邊見。四諦下各有邪見。合成六見。三界各六。故成十八也。取十八者。苦下二取。集滅各謂見取。道下亦二取。故成六取。三界各六。名十八取。三見是所取。見取。戒取。是能取。預流斷三結者。頌云。攝門根故三。言攝門者。謂身見在苦門。戒禁取在苦道門。疑通四門。斷三結者。攝彼三門。言攝根者。謂邊見<span class='corr'>依</span>身。見取<span class='corr'>依</span>戒。邪見依疑。故斷三結攝彼三根。若據此文釋五下分。酌然三結屬見明矣。若大師判為思惑者。通總而舉之耳。而別取貪瞋二分攝欲界思也。</p>
五上分<p style="margin-left:1em">文但列四。須加無色染也。俱舍頌云。色無色二貪。掉舉慢無明。疏云。一色貪。二無色貪。三二界掉舉。四二界慢。五二界無明。由此五種能令有情不超上界。名為上分。以貪過重。兩界別論。</p>
皆有能所<p style="margin-left:1em">緣無明。緣法性。真緣為所。以所顯能。</p>
若境若觀俱有心法。咸須撿梭<p style="margin-left:1em">此是通結也。若觀則能觀諦緣度之心。若境則所觀諦緣度之法。恐行人於通起塞。故須撿校。體法觀亦爾。故云下去。若例上三諦之言。觀則三諦之心。境則三諦之法亦爾。</p>
百千萬億<p style="margin-left:1em">萬億下必闕眾生字。</p>
從根利鈍故使出界經劫長短<p style="margin-left:1em">須陀洹歷後位入般則鈍。斯陀含人其根少利。一呼善來便證二果。阿那含人其根有利。不歷前二。阿羅漢人其根大利。不歷前三。故使從本為名。經劫長短。</p>
不與唯識義同<p style="margin-left:1em">唯識云。三人永不發心。</p>
上菩薩位<p style="margin-left:1em">上應作至。</p>
與無量一人避走<p style="margin-left:1em">寄犯國法者喻之。</p>
前破徧中既<span class='corr'>已</span>結成。出其元意等<p style="margin-left:1em">搜要云。前破遍文<span class='corr'>已</span>成一心。此中亦應只存一心。亦以次第成前次第。自以一心成前一心<span class='note-inline'>(云云)</span>。意云。前破徧義便是一心。此中只應存於一心。不須云破徧也。以文次第。故節節如是耳。</p>
舉破徧等例之可見<p style="margin-left:1em">前三破徧。為成一心破徧。</p>
至下度入。方始以竪而入於橫<p style="margin-left:1em">却指前文以諦緣度橫入空假中。故使三橫織竪成竪。</p>
三俱初發<p style="margin-left:1em">前大品三人初發心者。</p>
破神通者<p style="margin-left:1em">有師謂。止觀大意一章。并章安釋十二部經。觀心一句是頓頓。其論十乘漸頓。故義例敘。他問云。圓頓止觀是何頓。答。是漸頓。何以得知。如第一卷以三喻喻止觀。以通者騰空喻於圓頓。至識通塞中破於神通。神通被破。故非圓頓。</p>
師資不成<p style="margin-left:1em">三種止觀本傳之南嶽。</p>
今借此文<p style="margin-left:1em">經中本喻人身難得。如瓜上土耳。</p>
幾法現前<p style="margin-left:1em">現前是三昧成就。</p>
初義證成<p style="margin-left:1em">如大論云。修八正道得善有漏五陰等。論中但引一文。</p>
釋於念處使成三諦<p style="margin-left:1em">準餘處釋趣義。此中文略。應云一切法趣念處。是趣不過。念處尚不可得。何況有趣非趣。釋成三諦者。一切法是能趣。念處是所趣。有能所是俗。念處不可得是真。非趣非不趣是中。</p>
論。一種即佛種性相體<p style="margin-left:1em">文句釋種。三道是三德種。此性種也。低頭舉手等是類種相。體性即十如中前之三如是。是三德之異名。</p>
安我頭南首面向北<p style="margin-left:1em">甞撿經。非誤。</p>
二住<span class='corr'>已</span>去乃至明別<p style="margin-left:1em">初住是圓。二住<span class='corr'>已</span>後復存隔歷者。釋籤謂是圓接別。</p>
性無住住<p style="margin-left:1em">經中佛言。凡言住者。名為色法。從因緣生。故名為住。因緣無處。名無住住。如來<span class='corr'>已</span>斷一切色縛。云何當言願如來住。</p>
以五陰四念三德四德<p style="margin-left:1em">前論云。轉色成法身。法身常樂。轉想行成般若。般若即淨。轉受識成解脫。解脫則我○又依念處轉識成常。轉受成樂。轉想行成我。轉色成淨也。</p>
</div></div>
<p class='juan'>止觀輔行傳弘決助覽卷第三</p>
</div><!-- end of div[@id='body'] -->
</body></html>