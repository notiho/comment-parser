<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿彌陀經疏鈔演義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />No. 427
<p class='juan'><a id='mulu2' />彌陀經疏鈔演義定本卷一</p><p class="byline">雲棲　古德法師　演義</p><p class="byline">門人　慈帆智願　定本</p><p>題義。</p>
<p style="margin-left:1em">開卷。佛說等八字是法題。後學等十二字是人題。</p>
<p style="margin-left:1em">法題下。自細釋。今入文之先。理應略陳總一。題中約有四對。一通別一對。通則經之一字。別則佛說等五字。二能所一對。能是能詮。即經之一字。所即所詮。即上五字。三教理一對。佛說經是教。阿彌陀即是理。四人法一對。佛說即是人。阿彌陀即是法。</p>
<p style="margin-left:1em">首佛字。即釋迦牟尼佛。從兜率降生王宮。為悉達太子。出家苦行六年。成等正覺者。若釋其義。則佛字是梵語。此翻覺者。謂覺了性相之者。具有三義。一自覺。覺知自心本無生滅。二覺他。覺一切法無不是如。三覺滿。二覺理圓稱之為滿。若準起信。亦彰三義。一始覺。即能證智。二本覺。即所證理。三究竟覺。即智與理冥。始本不二。今經所云佛者。乃是三覺俱圓。釋迦世尊也。又佛地論。說佛有其十義。天台六即。華嚴十身。詳具後文。</p>
<p style="margin-left:1em">說者。以宣演得名。暢悅為義。四無礙辯為體。暢則暢出世之本懷。悅則悅眾生之獲益。今以如來久修久證念佛三昧。蘊之在懷。適得機宜。隨以四辨宣演。暢悅本懷。令隨機獲益。故云說也。</p>
<p style="margin-left:1em">阿彌陀。是梵語。此云無量。以功德智慧身相光明一切皆悉無量故。是無量佛往昔因中。為法藏比丘時。發四十八願。今在西方。攝念佛人。歸于淨土。故釋迦如來為眾宣揚也。</p>
<p style="margin-left:1em">經者。釋有多種。不出常法貫攝四義。常者三世不易。一切諸佛皆如是說故云常。法者十界同軌。四聖六凡由之解脫故云法。貫者貫穿所應知義。若無文字。無以貫穿義理。煥然可觀故云貫。攝者攝持一切眾生。若無語言。不能開曉眾生出生死海故云攝。千葉良規。百靈常軌。詮真利物。目為經也。</p>
<p style="margin-left:1em">又此經。唐譯為稱讚淨土佛攝受經。今為此名者。以佛名人所樂聞。又一切功德。言佛便周故。</p>
<p style="margin-left:1em">疏者。疎也。通也。謂經中義理甚深微妙。未易窺測故。以疏疎通。使無疑滯也。又亦疏理之義。古云。人有髮兮。旦旦疏理。身有心兮。胡不如是。今乃疏理經中奧理。使人得開通心地也。</p>
<p style="margin-left:1em">鈔者。抄略也。隨順本疏略加解釋。使經疏妙義渙然冰釋也。</p>
<p style="margin-left:1em">卷者。卷懷之義。一軸之中包含無盡義理。無量法門故。</p>
<p style="margin-left:1em">人題中。學者。效也。後覺者。必效先覺之所為。故古人有大徹之後。乃終身居學地者。今大師自稱後學。亦此意也。</p>
<p style="margin-left:1em">古杭。古稱杭州。南宋建都更名臨安。今曰杭州復古也。雲捿寺名。在五雲山之麓。先是山之巔。有五色瑞雲盤旋其上。因以名山<span class='corr'>已</span>。而五雲飛集山西隖中。經久不散。時人異之。號為雲棲隖。宋時有志逢禪師建寺。號曰雲棲寺。歲久蕪廢。大師愛其岑寂。趺坐其間。時人為之搆室。寺復興焉。</p>
<p style="margin-left:1em">沙門。此云勤息。勤修戒定慧。息滅貪瞋癡也。有勝道。說道。活道。汙道四種不同。勝即佛菩薩等。說謂說正法者。活謂修善品者。汙謂諸邪行者。</p>
<p style="margin-left:1em">袾宏。是法諱。號蓮池。仁和人。從性天和尚祝髮。徧參知識。於笑巖處有所契入。遂結茅深谷主張淨土。僧臘五旬。世壽八十。化緣既畢。念佛而逝。</p>
<p style="margin-left:1em">述者。傳述也。樂記云。知禮樂之情能作。識禮樂之文能述。作者謂之聖。述者謂之賢。此經雖有古疏數家行世。詞雖切而太簡。理微露而不彰。今茲疏鈔。合天台。賢首。會性相二宗。事理雙融。宗說兼暢。言先聖之欲言。發前賢之未發。可謂千古獨創。今言述者。乃謙詞也。</p>
<p>科分。</p>
<p style="margin-left:1em">科中通序大意者含二義。一通序一經大意以明性贊經。二科發揮自性彌陀。唯心淨土。為修持之本。然後依解起行。執持名號。求願往生。其鈍根者。單由事相。專持名號亦得往生。三根普被。上下兼收。作末法最後方便。為一經大旨也。二通序作疏大意。以感時述意。二科明此一經。事理雙融。性相通備。時機執性執相。各滯一邊。至令廣大法門。迷而不覺。故竭思累載。數易韋編。作此疏鈔也。</p>
<p style="margin-left:1em">開章者。是別開章段。即總啟十門是。釋文者。是消釋經文。即別釋文義是。大意雖明。本文未委。故別開章段。銷釋經文。使一經玄文委悉詳盡。人人曉了也。</p>
<p style="margin-left:1em">結釋呪意者。呪本不可釋。而呪意可釋。呪意者。拔業根生淨土也。此呪本不附經。而今歸結於此為之解釋者。正顯此淨土法門。顯密圓通事理無礙也。又見此持名念佛。是大神呪。大明呪。無上無等等呪也。</p>
<p style="margin-left:1em">序正流通三分者。晉道安法師。判釋東流一代時教。為序正流通三分。序者端緒也。如絲之得緒。能盡一繭之絲。經之得序。能知一經之旨。又序者東西牆也。如觀牆序。則知堂奧之淺深。觀首序。則明全經之妙義。正宗者。一經正所宗尚。如法華之唯有一乘法。無二亦無三。楞嚴之發明常住真心。專修圓照三昧。此經之依正清淨。信願往生是也。前之序。正序此。後之流通。正流通此也。流者無住。通者無塞。使此妙法。自此界以及他方。由現在以及未來。無有留礙。名為流通。</p>
<p style="margin-left:1em">為順者。言剖出經心。方挈出塵之端緒。故通序順序分。隨文入觀。方知大道之攸歸。故開章順正宗分。拔業障根。自然流入清淨海。故結釋順流通分。</p>
<p style="margin-left:1em">淨業者。業居苦之先。煩惱之後。十法界不同。皆由所作之業不同。古云。假使百千劫。所作業不忘。又云。佛十力中。業力甚深。又云。十方諸國土。皆依業力生。故業不可不淨。信者不疑之謂。於淨土妙理。深信不疑。行者趨造之謂。於彌陀名號。念念明了。願者樂欲之謂。於極樂世界心心向往。此淨土三資糧也。</p>
<p style="margin-left:1em">亦順者。契其大端。自能深忍。故通序順信資。善讀經者。隨文入觀。故開章順行資。識所攸歸。無不向慕。故結釋順願資。</p>
<p style="margin-left:1em">初明性者。性即常住真心。全體是極樂世界阿彌陀佛。初明者。恐人認阿彌陀佛在自性之外。故古云。若認他是佛。自<span class='corr'>己</span>却成魔。又云。求人不如求自<span class='corr'>己</span>。但以無始暗動。障此靜明。故託彼名號。顯我自心耳。然西方亦實有阿彌陀佛。而即此西方佛。亦不在自心外。即事即理。即理即事。大師恐狂愚錯認。故首明也。</p>
<p style="margin-left:1em">二贊經者。經即佛說阿彌陀經。讚者。以此經是一大藏中第一方便故。是十方諸佛同所贊歎故。以四字名號。普接三根。直通五教故。以依經執持能顯自性於一生中。可從博地。直登十地故。</p>
<p style="margin-left:1em">三感時者。時。即今末法之時。感者。以時丁末法。根多淺薄。法門中人非愚即狂。故微妙法門。或攘臂排為小教。或大笑斥作權乘。又或終日唯動數珠。或窮年但數黃荳。大師婆心甚切。能不為之傷心也。</p>
<p style="margin-left:1em">四述意者。意即大師作疏之意。述。陳也。與前述字解稍異。大師本意。全在兼利。欲發起眾生之真信。故極論念佛之宏功爾。蓋欲以一句彌陀。徧引羣生出於苦海。那容不饒舌耶。</p>
<p style="margin-left:1em">五請加者。加是三寶加被。請者。祈請也。佛滅度後。凡有著述。皆皈三寶冥希加被。良以自<span class='corr'>己</span>一人心力有限。而佛具無緣大慈。能令精誠祈請者。自得勝智。故請加也。</p>
<p>通序。</p>
<p style="margin-left:1em">靈明二句是純真。非濁二句是絕妄。靈明是照洞徹。言此照體橫徧十方。湛寂是寂常恒。言此寂體豎窮三際。即楞嚴所謂。常住妙明不動周圓也。</p>
<p style="margin-left:1em">修證即不無。染污即不得故非濁。一切浮塵相。無非妙覺體故非清。迷時似背。而此本不屬迷故無背。悟時似向。而此本不屬悟故無向。即圓覺所謂。一切眾生本來成佛。生死涅槃猶如昨夢也。</p>
<p style="margin-left:1em">大哉。是贊詞。以非幻不滅。故云真體。見猶離見。見不能及。有何可思。三世諸佛。到此口挂壁上。有何可議。其唯者。歸結之辭。</p>
<p>註。</p>
<p style="margin-left:1em">此經以自性為宗者。自性謂眾生性德之佛。非自非他。非因非果。即是圓常大覺之體。而此經所談行法。正為顯此之覺體。蓋以據乎心性。稱彼名號。名號可彰。託彼名號。觀于心性。心性易發也。又復經中一切依正。皆彰我自心。無量光即自性照。無量壽即自性寂。觀音即自性悲。勢至即自性智。聲聞即自性真。菩薩即自性俗。種種莊嚴。即自性萬德萬行。若一毫法從心外生。則不名為大乘法也。</p>
<p style="margin-left:1em">問。全彰自性。乃屬華嚴。降此以還。何得有此。答。華嚴乃諸經王。諸經皆華嚴眷屬。今經以華嚴性海為宗。既宗華嚴。何妨約性。又諸經從法華開顯之後。不論何經。總皆[糸-八]妙。皆可稱性故。</p>
<p style="margin-left:1em">諸經不離自性者。三乘十二分教。教教皆歸妙性。言言盡攝真如。若離自性。皆為魔境故。</p>
<p style="margin-left:1em">靈覺者。不同木石之無心。虗空之頑冥。明顯者。體露堂堂。無遮無障。</p>
<p style="margin-left:1em">不得稱靈者。日以陽明照晝。月以清涼照夜。雖有光明。而不顯靈覺。彼既不自顯。人自不得稱也。</p>
<p style="margin-left:1em">無緣而照。勿慮而知。謂之神解。大地莫能識其端。至聖猶未窮其頂。謂之不測。</p>
<p style="margin-left:1em">不照覆盆者。以日月之光屬相。不屬性故。</p>
<p style="margin-left:1em">輝天地透金石者。以心光徧乎法界。一切諸法無非佛法故。</p>
<p style="margin-left:1em">靡所不徹者。若通與隔對。是通還成隔。非對隔說通之徹。乃真徹也。</p>
<p style="margin-left:1em">不染者。從來不與染法相應。不與諸塵作對。不搖者。萬古如如。無有變異。不得稱湛者。大地雖常自寂然。而土石諸山穢惡充滿不湛也。</p>
<p style="margin-left:1em">如淨琉璃。內外瑩徹。謂之瑩淨。寸絲不挂。纖塵不立。謂之無滓。</p>
<p style="margin-left:1em">難逃壞劫者。以三災到時。劫火洞然。須彌七金。悉為灰燼故。</p>
<p style="margin-left:1em">推之無始。引之無終者。以真如自體。非前際生。非後際滅。畢竟常恒。不斷不異故。</p>
<p style="margin-left:1em">無恒不恒者。恒外有不恒。此恒亦非恒。恒不恒二邊俱遣。乃真恒也。云有。不受一塵者。濁者。有也。具足諸法。方謂之有。今自性離一切法差別之相。所謂非有相。非無相。非雙亦相。非雙非相。非一相。非異相。非非一非異相。非一異俱相。是不立一塵非有也。何濁之有。</p>
<p style="margin-left:1em">云無。不捨一法者。清者。無也。不立一塵。方謂之無。今自性滿足一切功德。所謂有大智慧光明義故。徧照法界義故。真實識知義故。常樂我淨義故。乃至滿足無有所少義故。名為如來藏。是不捨一法非無也。何清之有。</p>
<p style="margin-left:1em">捨此而有所去。方可謂之背。今則匪離跬步。湧現寶華。不出戶庭。圍繞行樹。雖欲縱之。將去何所故無背。迎之而有自來。方可謂之向。今則無行無住。如是而來。不動不起。如是而來。若欲迎之。從何所迎故無向。意該善惡凡聖等者。孟子道性善。天台說性惡。一則就事造邊說。一則就理具邊說。今則如實空中。善既不立。惡亦何存。祖云。廓然無聖非聖也。經云。凡夫者。即非凡夫非凡也。有無如上。性無前際非生也。性無後際非滅也。本自具足。無法可增非增也。本無一物。無法可減非減也。染淨千差非一也。一味平等非異也。以一切言說假名無實。但隨妄念不可得故。</p>
<p style="margin-left:1em">當體得名者。常言大者。對小之稱。今則不然。直指性體。名之曰大。具常徧二義者。涅槃云。所言大者。名之為常。此明體無變易。又言大者。其性廣博。猶若虗空。此明體性周徧。無法可比者。世間最大。莫若虗空。經云。迷妄有虗空。空乃有始。此法無始。又云。一人發真歸元。十方虗空悉皆消殞。空乃有終。此法無終。是豎窮無法可比也。又云。十方虗空生汝心內。猶如片雲點太清裏。空乃有際。此法無際。是橫徧無法可比也。喻金喻月。亦復如是無可比也。</p>
<p style="margin-left:1em">三界虗偽。唯此真實者。虗者不實。如空中華。本無所有。偽者不真。如鍮似金。畢竟非金。所謂太山有崩裂。大海有枯竭。一切榮華。皆有衰謝。一切眷屬。皆有別離也。唯有真如諸法中實。所謂有物先天地。無形本寂寥。能為萬象主。不逐四時彫是也。</p>
<p style="margin-left:1em">非幻不滅。出圓覺經。經云。幻身滅故。幻心亦滅。幻心滅故。幻塵亦滅。幻塵滅故。幻滅亦滅。幻滅滅故。非幻不滅。蓋謂此性無有變異。畢竟常住。不同諸幻終消滅也。</p>
<p style="margin-left:1em">不可破壞。出起信論。論云。從本以來。離諸名相。畢竟平等。不可破壞。蓋謂此性在染不破。法身不壞。不同有為可破壞也。</p>
<p style="margin-left:1em">萬法不出一心之體者。謂一切萬法皆吾心體。非離萬法別有心體。起信云。心真如者。即是一法界大總相法門體。楞嚴云。此見及緣。元是菩提。妙淨明體。又云。一切浮塵諸幻化相。其性真為妙覺明體。所謂撲落非他物。縱橫不是塵。山河及大地。全露法王身也。體該相用名之為體者。起信云。一者體大。謂一切法真如平等不增減故。二者相大。謂如來藏具足無量性功德故。三者用大。能生一切世間出世間善因果故。今則若相若用。俱歸此體為真體也。</p>
<p style="margin-left:1em">不可思議者下。是先合解。心言路絕。謂從本以來。離言說相。離心緣相。一切法不可說。不可念。名為真如故。</p>
<p style="margin-left:1em">不可思者下。是次分解。法無相想。謂有相可思。無相難思。汝暫舉心。塵勞先起。是思之有過也。思亦徒勞。是思之無功也。心欲緣而慮亡者。舉心欲緣。思慮先。亡。以真如無相想。即心絕故。</p>
<p style="margin-left:1em">理圓者。理性圓融。不可分析。如一多交徹。大小互融。真妄交參。染淨不二等。言偏者。如言一則遺多。言大則失小。談真則違俗。說染則違淨等。所謂開口成雙橛。揚眉落二三也。是言之有過也。言不能盡。是言之無功也。口欲談而詞喪者。開口欲談。言謂先喪。以至理絕言。無容措口故。如善天女者。華嚴云。自在天王有天<span class='corr'>采</span>女名曰善口。於其口中出一音聲。則與百千種樂而共相應等。</p>
<p style="margin-left:1em">至理極名者。如名真如。則可以不妄不變思議。或名圓覺。則可以滿足虗靈思議。或名佛性。則可以離過絕非思議。皆非至理極名。今名不可思議。則至理之極名無以加也。</p>
<p style="margin-left:1em">法性佛性者。智度論云。佛名曰覺。法名不覺。是乃以智為佛。以理為法。賢首據此。故云無情無知覺。指其性為法性。有情有知覺。指其性為佛性。然二性雖分屬情與無情。法性亦可通有情。以眾生乃諸法中之一法故。故曰。兼無情分中謂之法性。佛性唯局有情。不通無情。以木石等無知覺故。故曰。獨有情分中謂之佛性。</p>
<p style="margin-left:1em">且指佛性而言者。自性實通二種。如華嚴云。若人欲識真空理。心內真如還徧外。情與無情同一體。處處皆同真法界。今云爾者。但以此經重一心念佛求願往生。乃借彼佛境顯我自心故。且指有情佛性也。</p>
<p style="margin-left:1em">性而曰自。自有二義。一自然之自。二自<span class='corr'>己</span>之自。</p>
<p style="margin-left:1em">法爾如然非作得者。妙性天然。不因修得。迷時無失。悟時無得。有物渾成。本自如如故。此自然之自也。是我自<span class='corr'>己</span>非屬他者。以外道或計自然。或計因緣。或計虗空。或計天與。不一而足。此皆迷<span class='corr'>己</span>為物所轉。不知此性本非天降。不屬地生。亦非人與。乃當人自<span class='corr'>己</span>不屬於他故。此自<span class='corr'>己</span>之自也。</p>
<p style="margin-left:1em">對萬法曰本心。對始覺曰本覺。無知之知謂真知。無識之識謂真識。無有虗妄。無有變異。名為真如。</p>
<p style="margin-left:1em">若就當經下是解。釋序文<span class='corr'>已</span>竟下。復配屬諸經。今先就當經配光壽也。絕待交融者。光與壽似對待法。而其實舉光則融壽。舉壽則融光。原非二物。有何對待。</p>
<p style="margin-left:1em">一切功德。謂無漏性功德無量者。具足圓滿不可思議也。而以此句。當非濁非清二句者。以但有清濁向背。即有對待不融通。便不是性功德。便非無量。今無清濁向背。是一切功德皆無量也。</p>
<p style="margin-left:1em">全體是當人者。謂梵語阿彌陀。此云無量壽。無量光。而自性寂。即是無量壽。自性照。即是無量光。寂照不二。即是光壽交融。則阿彌陀佛。豈不即是當人自性。</p>
<p style="margin-left:1em">又初句明無下。配三大也。用大者。謂眾生心具有無邊妙用。論云。三者用大。能生一切世間出世間善因果故。今此靈明無所不照。即是能生一切世出世善因果也。相大者。謂眾生心具有如來智慧德相。論云。二者相大。謂如來藏具足無量性功德故。今此湛寂無所不含。即是具足無量性功德也。體大者。謂眾生心是一法界大總相法門體。論云。一者體大。謂一切法真如平等不增減故。今此靈心絕待。迥絕二邊。即是不增不減一味平等也。</p>
<p style="margin-left:1em">即三即一。雙泯雙存者。體非相用。乃至用非體相即三也。而又離體無相用。離相無體用等即一也。一即三則一泯。三即一則三泯雙泯也。而又一即三則三存。三即一則一存雙存也。存時即泯。泯時即存。非泯非存。不可思議。</p>
<p style="margin-left:1em">又初句言照下配三德。智慧光明徧照法界名為般若。離一切染得大自在名為解脫。心體離念法界一相名為法身。是三種皆具常樂我淨四德。故皆云德。然有果上修成三德。因中性具三德。今指因中性具而言也。</p>
<p style="margin-left:1em">又以四法界下配四法界。</p>
<p style="margin-left:1em">法者。軌則也。界有性分二義。事法界界字是分義。以眾生色心等法。一一差別各有分劑故。理法界界字是性義。以眾生色心等法。雖有差別同一體性故。事理無礙法界者。理由事顯。事得理成。理事互融。性分交徹故。事事無礙法界者。一切分齊事法稱性融通。一多相即。大小互融。重重無盡故。</p>
<p style="margin-left:1em">不可思議。配事事無礙者。以前三法界。同教一乘。猶可思議。後一唯華嚴別教一乘。不可思議也。</p>
<p style="margin-left:1em">分攝於圓者。或曰。事事無礙。唯屬華嚴。今經何得有此。故曰。一大時教。唯華嚴為圓。圓為能攝一切。故諸經無不攝歸華嚴。今此經有少分事事無礙。故得分攝於圓也。</p>
<p style="margin-left:1em">然通序大意先明性者。一切法門全歸自性。千經所演無有餘因。今此念佛往生。必先明自性彌陀為本。然後一心稱名求願往生。必於寶剎速證無生。直入聖階度生亦廣。所謂先悟毗盧法界。後修普賢行門也。設使不明性體。罔意造修。縱得往生。祗成末品。先明自性意在斯乎。</p>
<p>序。</p>
<p style="margin-left:1em">澄濁二句。先敘工夫。三祇二句。次贊超勝。</p>
<p style="margin-left:1em">澄濁而清者。以佛名號投于亂心。亂心不得不淨。如水清珠投于濁水。濁水不得不清也。返背而向者。一向流落他鄉。不思故國。今則迴神寶剎將覲慈尊也。一念是智。片言是境。越僧祇謂智超勝。齊諸聖是境妙圓。僧祇者。無數劫也。</p>
<p style="margin-left:1em">問。三祇行滿。即坐道場成正覺。今念佛者。縱得往生尚未得佛。何乃便越三祇耶。</p>
<p style="margin-left:1em">答。今三祇是約信解。以三昧功成之人。雖功行未滿。而法身<span class='corr'>已</span>明。三祇極果以解了故。亦可言超也。此約解言。不論功行。</p>
<p style="margin-left:1em">又越僧祇是實語。不必但約。解說。以三祇行滿。方得成佛。此是藏教果頭佛。今經是圓頓教。但得上生即登初地。而果頭佛上與圓教七信齊。豈不是越僧祇于一念。</p>
<p style="margin-left:1em">妙用有二。在如來說經。是利生之妙用。以四字徧引眾生出於苦海。豈非至妙。在眾生持名。是自利之妙用。以四字直使初心登乎智地。又豈非至妙。</p>
<p>註。</p>
<p style="margin-left:1em">畢竟平等者。論云。一切諸法。從本以來離諸名相。畢竟平等。唯是一心。今寂照之體。無有清濁向背。正是等同一味。唯一真如。故云畢竟平等。唯是一心也。</p>
<p style="margin-left:1em">約生滅門者。上明性一科。是約真如門說。今讚經。是約生滅門說也。論云。依一心法有二種門。一者心真如門。二者心生滅門。心真如者。即是一法界大總相法門體。心生滅者。依如來藏故。有生滅心。所謂不生不滅。與生滅和合。非一非異。名為阿黎耶識云云。此即生滅門也。</p>
<p style="margin-left:1em">以不如實知。不覺有其念者。論云。阿黎耶識有二種義。一者覺義。二者不覺義。所言覺義者。謂心體離念。即是如來平等法身。所言不覺義者。謂不如實知真如法一故。不覺心起而有其念。<span class='note-inline'>(今釋)</span>不知真如法一。謂不了如理一味也。得見心性。心即常住。名如實知。即此不知。即是根本無明。心起有念。即是業相。論云。依不覺故。心動說名為業也。然此雖動念而極微細。緣起一相能所不分。即當黎耶自體分也。</p>
<p style="margin-left:1em">無明所覆。失本流末者。無明。即根本無明。即不如實知也。覆。謂覆葢真性。本即真性。末謂三細六麤。既失本自流末。</p>
<p style="margin-left:1em">渾亂真體者。如楞嚴云。譬如清水。清潔本然。有諸世人。取彼土塵。投於清水。水亡清潔。容貌汩然。名之曰濁。</p>
<p style="margin-left:1em">復使淨潔者。楞嚴云。如澄濁水。貯於淨器。靜深不動。沙土自沈。清水現前。名為初伏客塵煩惱。去泥純水。名為永斷根本無明。</p>
<p style="margin-left:1em">無明所引等。此無明。亦即根本無明。覺即本覺。塵即三細六麤。由無明生業相。乃至造業受報。是漸遠真如之覺。隨逐境界之塵。如窮子捨父逃逝。故名曰背。</p>
<p style="margin-left:1em">返其去路者。謂不須別尋歸路。即就路還家。便得返身見父。先破執取計名。空其人執。次破相續智相。蕩其法執。次破三細賴耶。歸於覺體。斯之謂向也。</p>
<p style="margin-left:1em">修證即不無者。南岳讓禪師參六祖。祖問甚處來。讓云嵩山。祖云。恁麼物。恁麼來。讓云。說似一物即不中。祖云。還假修證否。云。修證即不無。染污即不得。今謂且就眾生一期修證。似有澄返之蹟。修證即不無也。而於自性實無得失增損。染污即不得也。</p>
<p style="margin-left:1em">不退有四。以未斷煩惱。生同居土。為願不退。破見思。生方便土。為行不退。破塵沙。分破無明。生實報土。為智不退。破三惑盡。生寂光土。為位不退。則不退名同。而淺深自別。</p>
<p style="margin-left:1em">力用力字。內含三義。一者本性功德力。二者行人念力。三者彌陀願力。本性如舟船。念力如櫓棹。願力如順風。三力周圓。必登彼岸故。</p>
<p style="margin-left:1em">三藏。謂經律論。又佛藏。菩薩藏。聲聞藏。十二部謂修多羅。重頌。授記。孤起。無問自說。因緣。譬喻。本事。本生。方廣。未曾有。論議。</p>
<p style="margin-left:1em">用從體相而出者。佛證平等真如恒沙性德。然後流出報化之用演說此經。是如來之用。固從體相而出。今眾生依經念佛。頓超即證。亦以本有真如。本具性德。方有如是力用。故云從體相而出也。</p>
<p style="margin-left:1em">稱性而談指華嚴。正直而說指法華。方便未彰者。以華嚴唯談性海圓融。緣起無礙。相即相入。帝網重重。六相十玄四種法界等。二乘賢聖。尚如聾啞。末法下凡。豈能修證。故方便未彰。法華正直捨方便。但說無上道。開方便門。示真實相。開權顯實。會三歸一。皆不明示進修方便。故亦方便未彰。浩博難持。如廣修萬行等。幽深罔措。如直悟一心等。</p>
<p style="margin-left:1em">即方便成圓頓者。稱彼名號方便法也。上品上生即登初地。豈非圓頓。為通[糸-八]祕訣。換骨神丹。如後文所贊。</p>
<p style="margin-left:1em">又前是下。是總結兩節。性德。修德。出天台教。自性清淨。離垢清淨。出起信論。性淨障盡。出圓覺經。互融一句。總頂上三種。互融不二者。謂全性起修。全修即性。性外無修。修外無性也。又舊云。性淨障盡。互融不二者。以全性起修時。破全性之無明。斷全性之生死。終日本體。終日工夫。性淨即障盡也。以全修即性時。雖破無明。破無所破。雖斷生死。斷無所斷。終日工夫。終日本體。障盡即性淨也。</p>
<p>序。</p>
<p style="margin-left:1em">故我世尊乍說三乘者。故字。承上妙用來。我者。親之之辭。乍說三乘。指華嚴之後。法華以前。四十年所說之法。</p>
<p style="margin-left:1em">終歸一實者。指法華經。此經蕩化城之執教。解草庵之滯情。開方便之權門。示真實之妙理故。</p>
<p style="margin-left:1em">等頒珍賜者。如諸子出宅。等賜大車。其車高廣。眾寶莊校等。</p>
<p style="margin-left:1em">更錫殊恩者。殊恩言異常之恩。因上有如是至妙之用。故於一代時教中復出此經也。</p>
<p>註。</p>
<p style="margin-left:1em">非究竟者。隨宜之權。非出世本懷也。如經云。我此九部法。隨順眾生說。入大乘為本。以故說是經。是也。</p>
<p style="margin-left:1em">乘本無三者。如經云。十方佛土中。唯有一乘法。無二亦無三。</p>
<p style="margin-left:1em">權說有三者。如經云。除佛方便說。但以假名字。引導於眾生。</p>
<p style="margin-left:1em">始成正覺演大華嚴者。謂如來於菩提場成等正覺。與四十二位法身大士。及宿世善根成熟天龍八部等。如雲籠月。為說圓滿修多羅。菩薩萬行。因華。莊嚴一乘果海。</p>
<p style="margin-left:1em">大教難投者。如文殊。普賢。諸大菩薩。各各領解得益。其上德聲聞。積行菩薩。如聾如盲。杜視絕聽。於是如來脫舍那珍御之服。著丈六弊垢之衣。退歸鹿苑。說四諦。十二因緣。六波羅蜜之三乘權法。</p>
<p style="margin-left:1em">後乃會權歸實者。阿含之後。復經方等彈呵。般若淘汰。四十年餘。至法華會上。方能會歸一乘也。權即三。實即一。大車。謂大白牛車。即大乘妙法也。</p>
<p style="margin-left:1em">不論大根小根三句。對上始成正覺。演大華嚴說。謂華嚴純接上根。下根絕分。今則上自不退菩薩。下及悠悠凡夫。三根普利故。</p>
<p style="margin-left:1em">亦不待根熟四句。對上大教難投五句說。謂法華待根成熟。方乃會歸。今則不俟彈呵。無煩淘汰。即得西歸故。</p>
<p style="margin-left:1em">不次之擢者。言此土修行。漸漸斷惑。方出生死。如授官者。必循資格次第升授。今念佛法門。不必漸漸斷惑。但得往生即超生死。喻如不循次第。頓授高官也。</p>
<p style="margin-left:1em">蔭序之官者。言此土修行。功圓行滿。方成聖果。如得官者。必明經中式。或汗馬成功。今念佛法門。不必功行圓滿。仗佛願力。疾登彼岸。喻如祖宗遣廕。現膺爵祿也。</p>
<p style="margin-left:1em">念佛恩中之殊者。念佛之比其餘法門。固為殊恩。而念佛一門。復有多種。如觀像。觀想。實相等。而觀像。則像去還無。因成間斷。觀想。則心麤境細。妙觀難成。實相。則上智乃克承當。中下未能領荷。唯此持名。至簡至易。普攝諸根。鶴沖鵬舉。驥驟龍飛。殊恩中之殊恩也。</p>
<p>序。</p>
<p style="margin-left:1em">指四十八願門者。法藏比丘。於世自在王佛所。發四十八願。佛乃一一拈出。指示眾生。故曰指四十八者。如國中無三惡道願。乃至最後即得諸忍究竟願。願曰門者。門門不同。此非彼故。</p>
<p style="margin-left:1em">開一十六觀法者。因韋提啟請。乃為宣說。今日始創。故曰開一十六者。始自落日懸鼓觀。終至三輩往生觀。觀曰法者。各有法則修不一故。</p>
<p style="margin-left:1em">歸乎普度者。如四教四弘。各有四種。今則純是眾生無邊誓願度也。普謂豎窮橫徧。歸者。謂雖有四十八種不同。而要其所歸。則無非普度也。</p>
<p style="margin-left:1em">宗乎妙心者。宗猶主也。謂雖有一十六種不同。而究其所主。則無非妙心也。妙心者。謂十六觀中。若依若正。皆以法界心。觀法界境。生於法界依正色心也。</p>
<p>註。</p>
<p style="margin-left:1em">悉是空假中道圓寂一心者。觀法有二。有事有理。事觀者。且如日觀。行人面西正坐。觀日欲落。狀如懸鼓。閉目開目。日相現前。名為事觀。理觀者又二。有次第。一心。次第三觀者。先觀此日。由想所成。全體性空。無有自性為空觀。復有觀想因緣。成此日相。則不壞假相為假觀。以此二觀為方便。次觀假處全空。空處全假。非空非假為中觀。是乃先空次假後中。為次第三觀也。一心三觀者。所觀之境。即真即俗即中。能觀之觀。即空即假即中。以一心三觀。觀三諦一境。而境外無觀。觀外無境。境觀雙忘。唯一妙心。此即以具日之心。觀於即心之日。令本性日。顯現其前。為一心圓妙之觀法也。</p>
<p>序。</p>
<p style="margin-left:1em">廣以廣多廣博為義。廣多者。如來性中本有妙用。潛興密應。無有窮盡。廣博者。此無盡願。一一同於覺性。無有分限。大以豎窮橫徧為義。豎窮者。此願盡未來際無有休息。橫徧者。此願充滿十方無有邊際。</p>
<p style="margin-left:1em">先有始義。即行遠自邇之意。又先有急義。即先務之為急意。</p>
<p style="margin-left:1em">貴在知先者。由彌陀悟入法性。從性起願。性無盡。故願亦無盡。故知欲入彌陀願海。必先悟徹自心。不悟廣大之心。不入廣大願海故。</p>
<p style="margin-left:1em">深謂觀深妙。玄謂理幽玄。經中觀法。乃以法界心。觀法界境。生於法界依正色心。豈非深妙。經中依正。但應色一相。可照三身。依報一塵。即寂光土豈不幽玄。</p>
<p style="margin-left:1em">約者。簡約也。唯此四字。更無別法。何等簡易。又約者。要約也。念佛功成。無事不辦。何等要約。尤應守約者。以十六妙觀。乃全性成修。全修成性。悟心上士。乃克行持。初學行人。無由湊泊故。</p>
<p style="margin-left:1em">舉名兼眾德者。由名召體。體外無名。體具眾德。則名亦兼眾德。故一稱名。即稱佛眾德也。</p>
<p style="margin-left:1em">專持統百行者。以一心持名。萬緣自捨。即布施行。一心持名。三業自淨。即持戒行等。</p>
<p>註。</p>
<p style="margin-left:1em">幽顯聖凡者。幽指三途。顯指人天。聖指三乘。凡指六道。茫無畔岸者。以心無盡。故願無盡也。</p>
<p style="margin-left:1em">初心靡及者。妙宗鈔云。觀雖深妙。本被初心。若能進功。何憂不就。而大師如此說者。葢有二義。一者。以今正建立持名法門故。二者。初心亦甚不同。有具足圓解之初心。乃至有茫然未識之初心故。</p>
<p style="margin-left:1em">守約謂修身。施博謂天下平。</p>
<p style="margin-left:1em">但得見彌陀者。永明四料簡云。無禪無淨土。鐵牀并鐵磨。萬劫與千生。沒個人依怙。有禪有淨土。猶如帶角虎。現世為人師。將來作佛祖。有禪無淨土。十人九錯路。陰境若現前。瞥爾隨他去。無禪有淨土。萬修萬人去。但得見彌陀。何愁不開悟。</p>
<p style="margin-left:1em">先務之急者。孟子云。知者。無不知也。當務之為急。堯舜之知。而不徧物急先務也。</p>
<p style="margin-left:1em">觀雖十六。言佛便周者。十六觀經。題曰觀無量壽佛經者。以十六觀法。不出依正主伴。佛是正報。舉正足以攝依。日。地。行樹。寶池等。無不攝故。佛是化主。舉主足以攝伴。觀音。勢至。乃至九品往生。無不攝故。</p>
<p style="margin-left:1em">佛雖至極。唯心即是者。佛雖萬德果人。實不離當人現今一念。以心外覓佛。即邪魔故。</p>
<p style="margin-left:1em">至簡至易者。一心執持。至簡而不繁。至易而不難。此守約也。</p>
<p style="margin-left:1em">萬法唯心者。古云。三界唯心。萬法唯識。又云。應觀法界性。一切唯心造。心清淨故。何事不辦者。既得其本。不愁其末也。下文六句。正釋此句之義。</p>
<p style="margin-left:1em">運想宛然者。謂三昧既成。想行樹則行樹明。想寶池則寶池現。想菩薩則菩薩在前。想如來則如來宛爾。以三昧心中隨心現相故。</p>
<p style="margin-left:1em">舉念便登者。解脫長者言。我欲見阿彌陀佛。隨意即見。是也。此施博也。</p>
<p style="margin-left:1em">大聖悲憐者。天如云。觀法理微。眾生心雜。雜心修觀。觀想難成。大聖悲憐。直勸專持名號。</p>
<p style="margin-left:1em">彌陀即是全體一心有二義。一者。阿彌陀佛即是全體一心。以佛復本源究竟覺體。故起信云。離念相者。等虗空界。無所不徧。法界一相。即是如來平等法身。夫法界一相。是離念之心體也。而即是如來。則如來豈不是全體一心。二者。阿彌陀佛四字。即是全體一心。此四字在我心中。明明歷歷。迥然獨照。四字之外無我心。我心之外無四字。豈不即是全體一心。又復真念佛者。唯色唯心。唯觀唯境。一名一字。無非實相。豈不即是全體一心。</p>
<p style="margin-left:1em">心包眾德者。以真如體中。具足無漏性功德故。</p>
<p style="margin-left:1em">此心不為三際遷流曰常。不為二死逼迫曰樂。具八自在我曰我。離五住污染曰淨。本來妙明曰本覺。方始出纏曰始覺。不妄不變曰真如。離過絕非曰佛性。諸佛所得之智曰菩提。諸佛所證之理曰涅槃。</p>
<p style="margin-left:1em">四諦者。苦集滅道也。苦為逼迫相。集為招感相。此世間因果也。道為可修相。滅為可證相。此出世間因果也。此四諦通大小乘。有生滅。無生。無量。無作。四教不同。然四諦是境非行。今云行者。舉所觀之境。顯能觀之行也。</p>
<p>序。</p>
<p style="margin-left:1em">萬慮咸休。是妄心初息。一心不亂。是正念成就。從茲承專持來。究極根咸休來。</p>
<p>註。</p>
<p style="margin-left:1em">念念塵勞者。塵者不淨。勞者不逸。聚緣內搖。趨外奔逸。是其相也。</p>
<p style="margin-left:1em">剎那中有九百生滅者。剎那。時極速也。經云。眾生一念。有九十剎那。一剎那中。有九百生滅。</p>
<p style="margin-left:1em">生住異滅者。有為四相也。生表此法先非有。滅表此法後是無。異表此法非凝然。住表此法暫有用。</p>
<p style="margin-left:1em">分齊頭數者。此非彼曰分齊。各有緒曰頭數。</p>
<p style="margin-left:1em">甲滅乙生者。約彼此說。如貪滅瞋生等。俄去倐返者。約一法說。如纔滅復現也。</p>
<p style="margin-left:1em">獅子杲日喻正念。百獸與霜喻萬慮。</p>
<p style="margin-left:1em">出窟潛蹤者。獅子出窟時。四足踞地。振尾出聲。水性之屬。潛沒深淵。陸行之類。藏竄孔穴。飛者墮落。諸大香象。奔走失糞。</p>
<p style="margin-left:1em">名咸休也。以上是正釋。故永明以下是引證。</p>
<p style="margin-left:1em">數息者。數息觀也。數出入息。從一至十。對治散亂法也。此法通世間出世間禪。如根本禪。多由數息而入。而六妙門。亦先以數息為首。請觀音亦必以數息為助也。初心在緣曰覺。細心觀察曰觀。正是此人數息工夫。但渠工夫既成。更欲增進覺。覺觀不休。亦即是病。遂借稱名為轉治也。但字字分明。亦是覺。句句接續。亦是觀。云何即破覺觀。葢是以毒攻毒。用兵止兵。毒盡兵消。身心安樂耳。又或此人徑就理持。研究之極。頓入無心三昧。亦不可知。此正是一個咸休樣子。故取之以為驗也。</p>
<p style="margin-left:1em">休之又休。即所謂精進更精進。放下又放下也。</p>
<p style="margin-left:1em">源本。是萬慮之源頭根本。近言之。即是融通妄想。以為其本。窮謂浮想消除。於覺明心。如去塵垢。此即是事一心也。遠言之。則是罔象虗無。顛倒妄想。以為其本。窮謂倐然隳裂。圓明精心。於中發化。此即是理一心也。事理一心。皆為成就念佛三昧。三昧者梵語。此云正定。亦云正受。離邪名正。離散名定。以一心不亂。不同凡夫之不定。外道之邪定也。不受諸受。名為正受。以一心不亂。無一法當情。名正受也。</p>
<p>序。</p>
<p style="margin-left:1em">乃知下。是明理一心境界。匪離四句。正說唯心淨土也。處處兩句。言觸處洞然。珍禽兩句。言一味平等<span class='note-inline'>(細玩註中自見)</span>。</p>
<p style="margin-left:1em">跬步湧華者。謂心華燦發。左右逢源。清淨光明之體。當處出生也。又心包法界。既妙悟一心。即萬億剎外之蓮華。亦不離寸步也。</p>
<p style="margin-left:1em">戶庭繞樹者。謂覺林增長。道樹滋榮。長養眾善之體。隨處發現也。又法界唯心。既妙悟一心。即萬億剎外之行樹。亦不出戶庭也。</p>
<p style="margin-left:1em">彌陀說法者。鵲噪鴉鳴。盡是深談般若。溪光山色。無非全露遮那也。處處者。即古人所謂。熾然說無間歇也。</p>
<p style="margin-left:1em">蓮華化生者。從悟而迷。是為胎藏受生。從迷而悟。是為蓮華化生也。時時者。即經中所謂。常在於其中。經行及坐臥也。</p>
<p style="margin-left:1em">禽鳥指有情。堂院指無情。舉此二種。見情與無情。同成正覺也。偕音並彩。正是法平等。無有高下處。</p>
<p>註。</p>
<p style="margin-left:1em">既得四句明。即此一心。即是淨土。何必四句明。不必往生。方成淨土。然則四句顯唯心境界。無差別相。等同一味也。故曰句總結。</p>
<p style="margin-left:1em">印壞文成者。涅槃二十七云。譬如蠟印印泥。印與泥合。印滅文成。以喻凡夫現在陰滅。中有陰生。今借此文。以喻往生行人。此土陰滅。彼國陰生。須知垂終自見坐金蓮身。<span class='corr'>已</span>是彼國生陰故也。成論明極善極惡。俱不經中陰。如䂎矛離手也。</p>
<p>序。</p>
<p style="margin-left:1em">念空真念者。念即念佛之念。真念即真如體。念到極處。和念脫落。頓離念相。謂之念空。離念相者。等虗空界。法界一相。即是平等法身。故云真念。</p>
<p style="margin-left:1em">生入無生者。生即生死之生。無生即無生忍。生本無體。以念為體。起信云。一切諸法。唯依妄念而得住持。今既念空。所謂皮既不存。毛將安附。自然髑髏粉碎。五陰消亡。從有生悟入無生矣。</p>
<p style="margin-left:1em">又生即念佛之心。無生謂無生之理。雖念性元生滅。既由有念得入無念。是從生滅頓入無生矣。</p>
<p style="margin-left:1em">念佛念心者。既到真念田地。則其念佛<span class='corr'>已</span>無能所。能念心外。無有佛為我所念。所念佛外。無有心能念於佛。智外無如。如外無智。如智不二。名念佛即是念心也。</p>
<p style="margin-left:1em">生彼生此者。既到無生田地。則其淨土<span class='corr'>已</span>無彼此。遊神億剎。實生乎自<span class='corr'>己</span>心中。孕質九蓮。匪逃乎剎那際內。彼即是此。此即是彼。彼此無分。云生彼不離生此也。</p>
<p style="margin-left:1em">心佛眾生一體者。佛者果德之稱。眾生穢惡之號。心者靈明之體。念佛未至一心。心不是佛。佛不是生。判然不一。今既念佛即是念心。則反本還源。不見生佛假名。惟一妙明。周徧法界。以即佛之生。念即心之佛。無二相也。</p>
<p style="margin-left:1em">中流兩岸不居者。苦域是此岸。樂邦是彼岸。非苦非樂是中流。念佛未至一心。中流兩岸。截然不同。今既生彼不離生此。則不見彼岸。不見此岸。并不見非彼非此之中流矣。古云。海藏多羅一葉舟。不居兩岸不中流。一篙撐出虗空外。惹得春風笑點頭。是也。</p>
<p>註。</p>
<p style="margin-left:1em">念極而空。約修邊說。念體本空。約性邊說。無念之念。是終日無念。終日念佛也。念實無念。是終日念佛。終日無念也。又此二義。亦乃相須。由念極而空。方知念體本空。工夫不到。不悟本體也。又由念體本空。方得念極而空。本體不空。縱念不空也。</p>
<p style="margin-left:1em">達生體不可得者。由心空故。大地平沈。虗空粉碎。推求五陰色心。了不可得也。</p>
<p style="margin-left:1em">不生而生者。如以不生為不生。非真不生也。生即不生。是真不生。故永嘉謂。誰無念。誰無生。若實無生無不生等。</p>
<p style="margin-left:1em">又生即念念生滅。此生滅妄心。本自虗妄。無有實體。故云體不可得。達者悟心之本空也。既悟心空。則終日念佛。終日無念。生而不生也。終日無念。終日念佛。不生而生也。生而不生。則生元不可得。不生而生。則不生亦不可得。是真無生也。故云以念佛心。入無生忍。</p>
<p style="margin-left:1em">三無有別者。謂迷此法有眾生名。悟此法有諸佛名。此法諸法中實有心名。然而迷悟本空。中邊不立。諸佛眾生及心。皆假名也。假名無實。全體即真。故三法相即。無有差別。</p>
<p style="margin-left:1em">二邊謂有無。中道謂非有非無。亦有亦無。不著不安。正是離四句處。</p>
<p style="margin-left:1em">自心是佛是禪者。自心覺照即是佛。自心靜慮即是禪。</p>
<p style="margin-left:1em">謗自本心者。以淨土乃自心之淨土故。是謗佛者。以不離自心即是佛故。是自謗其禪者。以不離自心即是禪故。</p>
<p>序。</p>
<p style="margin-left:1em">此則理之一心者。以一心念佛有事有理。上文所指乃理一心也。</p>
<p style="margin-left:1em">全歸上智者。以理一心。無方所。無形相。不可湊泊。無容擬議。非宿具般若靈根。單刀直入者。鮮能悟入。</p>
<p style="margin-left:1em">通乎事相者。不悟自性彌陀。唯心淨土。但以妄念念佛。離此生彼。是則生佛宛然。淨穢歷然。以我之生。求彼之佛。厭此五濁。欣彼樂邦。與彼理性。全無交涉。此則鈍根所行也。</p>
<p>序。</p>
<p style="margin-left:1em">守愚之輩者。愚亦不能障道。故云人一能之<span class='corr'>已</span>百之等。而過在守字。乃高推聖境。畫地自限之輩。小慧之流者。學般若菩薩。須求大智慧。小慧者狂慧也。偏慧也。非真慧也。又此二人之病。在執著兩字。故經云。眾生處處著。引之令得出。</p>
<p>註。</p>
<p style="margin-left:1em">事依理起者。事不自事。因理而事。因自性彌陀。故勸人念彌陀。因唯心淨土。故勸人生淨土。</p>
<p style="margin-left:1em">理得事彰者。理不自彰。由事乃彰。因念彌陀。方顯自性彌陀。因求淨土。乃悟唯心淨土。由是心是佛。方乃是心作佛。因是心作佛。方顯自心是佛故。</p>
<p style="margin-left:1em">數他寶者。華嚴云。如人數他寶。自無半錢分等。</p>
<p style="margin-left:1em">判然心不是佛者。是口口談空。步步行有。喫得肉<span class='corr'>已</span>飽。求尋僧說禪者。</p>
<p style="margin-left:1em">是故下伸正意。約理無可念者。以實相理中絕思絕議。舉心即錯。動念即乖故。</p>
<p style="margin-left:1em">念即無念者。以即事即理。即念無念。捨念而求無念。是猶撥波求水。滅器求金。是斷滅見。豁達空。非無念本體也。</p>
<p style="margin-left:1em">即本智求佛智者。本智即本有之智。不因修得。不由學成。本自具足者。所謂本覺是也。佛智由斷惑而顯。修證而成。出纏方得者。即所謂始覺是也。本智約理具。佛智約事造也。</p>
<p>序。</p>
<p style="margin-left:1em">相繼。謂一字一字分明。一句一句接續。不虗入品者。謂但能念念接續。無有間斷。則<span class='corr'>已</span>能伏妄。得少分淨。可成末品。又或此人夙有靈根。即於此時頓明諦理。隨其淺深。或中或上。俱不可知。故曰不虗。</p>
<p style="margin-left:1em">明謂於自本心忽然契合。即所謂一發一切發也。</p>
<p style="margin-left:1em">反受禍者。謂若是修行人。則墮邪外。若凡夫外道。則福盡受輪。若口口談空。步步行有者。則徑墮三途。無有休息。故云受禍。</p>
<p>註。</p>
<p style="margin-left:1em">著事而信不切者。如今世人。口念彌陀。心馳五欲。空談淨土。繫念娑婆也。</p>
<p style="margin-left:1em">成就淨身者。謂三業毫無污染。即所謂純清絕點。一條白練也。永明云。求淨土者。縱饒未明道眼。也須成就淨身。</p>
<p style="margin-left:1em">心實了明。謂三智一心中得。<span class='corr'>已</span>登初地。入無生忍。於自本心有大開悟者。</p>
<p style="margin-left:1em">不正之謂狂。狂慧者。雖有智慧。非真慧也。有從學問得者。有從工夫得者。有從邪師得者。種種不同。馳騁者。大率謂十方諸佛一口吞盡。何處更覓彌陀。十方世界徹底掀翻。何方別求淨土。再說念佛求生。早是鉢盂安柄。頭上加頭也。</p>
<p style="margin-left:1em">不明之謂頑。頑虗者。雖著空理。非真空也。如癡人口口談空。凡夫四無色定。外道無想。以及非非想陰境空魔。乃至圓虗無心。種種不一。耽著者。大率堅守執著。一向入空。各各自謂成無上道也。</p>
<p style="margin-left:1em">輕談。謂形於口。蔑視。謂存於心。</p>
<p style="margin-left:1em">不咎鈍人。反抑利者。謂著事鈍根。不知理性。應當呵責。開其慧性。破其愚蒙。使由事入理可也。何乃捨彼愚夫。反抑利者。葢以鈍人自知不如。斤斤自守。無驕無恃。無過無非。利者不然。故抑之也。</p>
<p style="margin-left:1em">畫虎弗就者。馬援戒子云。龍伯高敦厚周慎。杜季良豪俠好義。效伯高不得。猶為謹敕之士。所謂刻鵠不成尚類騖者也。效季良不得。陷為天下輕薄子。所謂畫虎不成反類狗者也。</p>
<p>序。</p>
<p style="margin-left:1em">遂使垂手徒勤者。彌陀慈父。終日垂金色臂。接引念佛眾生。眾生不肯念佛。是垂手徒勤。彌陀終日。望眾生求生淨土。如慈母倚門望子。眾生不肯念佛。是倚門空望。若約理觀者。手表提攜之悲。目表照了之智。同體之悲。不離眾生。為垂手深淵。自然之智。徧在六趣。為倚門望子。徒勤空望。是真如內熏無明。而無明全不顧真如也。</p>
<p style="margin-left:1em">今生多生。一誤百誤者。今生遇此殊勝法門。如久客他鄉。乍聞家信。應當勇猛精進。求願往生。而乃悠悠揚揚。漠然不顧。豈非大誤。又不唯今生之誤。今生以及多生。一誤而成百誤也。古云。狹路相逢如不薦。者回要見定還難。是也。</p>
<p>註。</p>
<p style="margin-left:1em">凡厥有心。定當作佛者。圭峰云。頃以道非常道。諸行無常。今知心是佛心。定當作佛。故佛教持名。非教念他佛也。乃念我自心。非教成彼佛也。乃成我自佛耳。</p>
<p>序。</p>
<p style="margin-left:1em">末法對正像言。正者。證也。以現量智。證實相理初一千年。有教行理果。故曰正也。像者。似也。以比量智。依稀見道。彷彿不真。第二千年。有教行理。而無果證。故曰像也。末法則空騰似量。唯尚鬬爭。徒有教理而無行果。故曰末也。</p>
<p style="margin-left:1em">四教各有內外凡。若乃未通四教。博地凡愚。名下凡也。</p>
<p style="margin-left:1em">陬者。偏隅也。窮極也。此方在閻浮之極東。故名震旦國。</p>
<p style="margin-left:1em">大師一生自居學地。不敢以先輩自處。故稱晚學罔通玄理。謂未能實契妙心。空談。即依通禪客。文字學人。聽其言也。超賢聖之前。稽其行也。落凡庸之後。素鄙。謂平素自鄙。</p>
<p>註。</p>
<p style="margin-left:1em">自量二字極佳。聖之所以成聖。賢之所以益賢也。生之不時者。不生正像。去聖時遙也。報之不勝者。非聖賢應蹟。是業繫凡夫也。見之不廣者。不生中華佛國。親炙多賢廣其聞見也。智之不深者。非為耆師宿德。久修道行。智慧深遠也。</p>
<p>序。</p>
<p style="margin-left:1em">斯經贊揚極樂。勸生極樂。故望樂國為家鄉。斯經指示彌陀。勸念彌陀。故仰慈尊如怙恃。千生流浪。不知何處是我家鄉。萬劫逃亡。未識何人是我父母。斯經指出。敢不懸望而企仰耶。</p>
<p>註。</p>
<p style="margin-left:1em">既揣鈍根者。為人不可不自揣。自揣若果利根。則丈夫自有沖霄志。不向如來行處行。今既鈍根。必須師古。師古二字出尚書。謂後覺者。必效先覺之所為也。</p>
<p style="margin-left:1em">寂滅淨土下。實就理說。但飄泊思歸。亦可雙約事理。寂滅淨土。即常寂光土也。此乃當人故鄉田地。是安我法身。立我慧命處。捨離飄泊者。迷自本心。隨逐六塵也。約事。則是不願往生。貪戀此土。思歸一念。是念念稱理。而觀大事未明。如喪考妣也。約事。則是常憶常念。字字分明。句句接續。行住坐臥。唯此一念。無第二念也。古云。身雖未到蓮華土。先送心歸極樂天。又云。西方勝友待多時。收拾身心早歸去。是也。</p>
<p style="margin-left:1em">佛以大慈下。雙約事理。約事。則四十八願。廣度有情。是接引眾生。此方念佛。彼土標名。是懷我以聖胎。水鳥樹林。咸宣妙法。是飼我以法乳。佛慈加被。身心精進。不退菩提。是荷其恩力。而得成立也。約理。則自性彌陀。念念不離。是慈悲接引。真如本覺。內熏無明。是懷我以聖胎。復作境界之性。引發現行。是飼我以法乳。折旋俯仰。穿衣喫飯。不離者箇。是荷其恩力。而得成立也。古云。野老負薪歸。村婦連宵織。看他家事忙。且道憑誰力。問翁翁不知。問渠渠不識。嗟哉今古人。幾箇知恩德。是也。</p>
<p style="margin-left:1em">劬勞之德者。詩云。哀哀父母。生我劬勞。欲報之恩。昊天罔極。螟蛉異姓者。詩云。螟蛉有子。蜾螺負之。教誨爾子。式穀似之。</p>
<p style="margin-left:1em">懷慕終身者。書云。人少則慕父母。知好色則慕少艾。大孝終身慕父母。左右無方者。禮記檀弓篇云。事親有隱而無犯。左右就養無方。</p>
<p style="margin-left:1em">定省不違者。禮記曲禮上篇。凡為人子者。冬溫而夏清。昏定而晨省。此三句。約理。則念念迴光反照。隨順真如。約事。則從生至老。行住坐臥。夙興夜寐。一句彌陀無間斷也。</p>
<p>序。</p>
<p style="margin-left:1em">心是大師普心。道是佛法大道。尟見其全者。古來非無妙疏。但於斷簡殘編。略見一二。尟見全文也。數解僅行者。惟海東疏。越溪解。大佑略解而<span class='corr'>已</span>。</p>
<p style="margin-left:1em">總收部類者。此經與大彌陀經為同部。與十六觀。鼓音王。後出彌陀偈經為同類。部者部書。其文雖不同。而同一行門。是一部書也。類者流類。為行雖不同。而同歸淨土。是一流類也。</p>
<p style="margin-left:1em">一行者。文殊般若會。云何名一行三昧。佛言法界一相。繫緣法界。是名一行三昧。修是三昧者。不取相貌。繫心一佛。專稱名字。隨彼方所。端身正向。於一佛念念相續。即一念中能見過去未來諸佛等。</p>
<p style="margin-left:1em">會歸玄旨者。以淨土一門。會歸華嚴十玄妙旨。如後分圓中所明。</p>
<p style="margin-left:1em">貫穿諸門者。以念佛一門。貫穿一代時教諸行法門。如後釋一心不亂處所明。</p>
<p style="margin-left:1em">銷歸自<span class='corr'>己</span>。即如後文。節節稱理之談。是也。迴向菩提。即如下文。同證寂光無上果。是也。</p>
<p>註。</p>
<p style="margin-left:1em">不可思議。不出依正因果。依則同居即寂光。正則應化即法身。因則七日便得功成。果則一生便即不退。何可思議。</p>
<p style="margin-left:1em">肌膚在表。所入不深者。初祖欲返天竺。命門人曰。汝等盡言所得。道付對曰。如我所見。不執文字。不離文字。而為道用。祖曰。汝得我皮。尼總持曰。我今所解。如慶喜見阿閦佛國。一見更不再見。祖曰。汝得我肉。道育曰。四大本空。五陰非有。而我見處。無一法可得。祖曰。汝得吾骨。最後慧可禮拜。依位而立。祖曰。汝得我髓。今言膚者。謂所見甚淺也。</p>
<p style="margin-left:1em">堯舜尚竭心思者。書云。堯舜之道。不以仁政。不能平治天下。又曰。既竭心思焉。繼之以不忍人之政。而仁覆天下矣。</p>
<p style="margin-left:1em">性海為宗者。華嚴四分。五周。六相。十玄。四種法界。二十重華藏。及無量香水海。皆從一心流出。故以性海為宗也。</p>
<p style="margin-left:1em">世出世間。不出心外者。世間染法。出世淨法。染淨雖殊。不離自心。以離心無六道。離心無三乘故。</p>
<p style="margin-left:1em">淨土依正。皆是本覺者。依即寶池行樹等。正即佛及菩薩三輩九品等。如後文所明。寶池即自性之汪洋沖融。行樹即自性之出生眾善。聲聞即自性真。菩薩即自性俗。佛即自性中等。又復一念具足三千。而三千中。生陰二千為正。國土一千屬依。國土依正既居一心。一心豈分能所。故曰一一皆是。</p>
<p style="margin-left:1em">器器唯金。是全妄全真義。流流入海。是會妄歸真義。</p>
<p style="margin-left:1em">無不從此法界流。無不還歸此法界者。法界謂一真法界。即起信心真如門。流有流出義。謂從平等法界。一念不覺。流出三細六麤種種境界。還有還轉義。謂若離心念。則無一切境界之相。而一切境界全是妙明。</p>
<p style="margin-left:1em">鬼神與通者。管子云。思之思之。又重思之。思之不得。鬼神其將通之。非鬼神之與通。乃精誠之極也。</p>
<p>序。</p>
<p style="margin-left:1em">偈中初八句。是先皈命。次八句。是正請加。初中又二。初四句。就本經三寶。後四句。指無盡三寶。次中有三。初二句。先出請加所以。中三句。是正求加被。後三句。是迴向菩提。</p>
<p style="margin-left:1em">娑婆。此云堪忍。佛具三緣慈名大慈。此經聲聞眾中舍利為首。菩薩眾中文殊為首。故特標出。</p>
<p style="margin-left:1em">二土句。是橫徧一切處。過去句。是豎徧一切時。如來清淨心者。如來從實相般若流出文字般若。故此經即是如來清淨心。寂光無上果者。四十一位法身大士。皆證寂光而非無上。唯妙覺一位。乃為無上果也。</p>
<p>註。</p>
<p style="margin-left:1em">歸投者。如鳥投林。如客投主。如貧人投大家。</p>
<p style="margin-left:1em">總攝六根者。六根是別。身命是總。</p>
<p style="margin-left:1em">還歸一心者。元依一精明。分成六和合。今返六和合。還歸一精明也孺子封侯者。陳平微時。為里社分肉甚均。社老稱孺子善宰。平曰。使平得宰天下亦如是肉矣。孺子遂以此知名。後魏無知薦於高帝。封功臣時。封陳平為曲逆侯。平曰。臣非魏無知。無由得進。帝曰。若子可謂不背本矣。</p>
<p style="margin-left:1em">臨終先供釋迦者。劉遺民臨終見佛。乃焚香謝云。若非釋迦如來贊揚淨土。焉有今日事。拜謝<span class='corr'>已</span>。乃隨佛往生。</p>
<p style="margin-left:1em">現生接引者。不現身語。冥冥加被。精心陰速。發彼神識也。</p>
<p style="margin-left:1em">臨終接引者。現身語意。攝其神識。歸於淨土也。</p>
<p style="margin-left:1em">希有者。如隋珠下璞。世所希有。今佛則如優曇華時一現耳。法則如來因中捨身而求半偈。僧則天帝尚發願為末法比丘。豈非以希有之故。</p>
<p style="margin-left:1em">離垢者。如美玉無瑕。精金出鑛。今佛破五住污染。法稱離欲。僧離世染也。</p>
<p style="margin-left:1em">勢力者。如錢可通神。能使亡者續。死者生。勢力也。今三寶能降伏諸魔。制諸外道。何等勢力。</p>
<p style="margin-left:1em">莊嚴者。如瓔珞嚴身。七寶嚴土。莊嚴也。今三寶現微妙身。成微妙土。說微妙法。化微妙眾。何等莊嚴。</p>
<p style="margin-left:1em">最勝者。世間勝妙無過七寶。今佛稱兩足尊。法稱離欲尊。僧稱眾中尊。是最勝也。</p>
<p style="margin-left:1em">不改者。精金百煉。愈新愈妙。今佛則法身常住。無有變異。法則火不能焚。水不能漂。僧則逢魔不退。遇難轉堅。是不改也。</p>
<p style="margin-left:1em">事理同別者。住持三寶為事。一體三寶為理。佛不是法等為別。又佛有三身四教。法有教行理果。僧有十聖三賢。四果四向。皆別也。同體三寶為同。內自約理外他約事。</p>
<p style="margin-left:1em">著述皆皈三寶者。示學有所宗。不敢自用自專也。</p>
<p style="margin-left:1em">用蠡測海者。東方朔客難云。以管窺天。以蠡測海。以挺撞鐘。豈能通其條貫。考其淺深。發其音聲哉。</p>
<p style="margin-left:1em">如來真淨土者。上三土未為真。而寂光乃為真。然寂光亦有淨穢不同。四十一位法身所居為穢土。唯佛一人所居為淨土。今曰如來真淨土。則是常寂光淨土也。名之為真者。妙宗云。諸佛如來所游居處。真常究竟極為淨土。是也。</p>
<p style="margin-left:1em">寂照不二者。謂寂而常照。照而常寂。即寂即照。即照即寂。</p>
<p style="margin-left:1em">名常寂光者。常即法身。寂即解脫。光即般若。是三點不縱橫並別。名祕密藏。諸佛住處。無量甚深法性也。</p>
<p style="margin-left:1em">圓滿大覺者。離迷曰覺。離小曰大。離因曰圓滿。</p>
<p style="margin-left:1em">更無過者。天台云。無上士者。如十五夜月。圓滿具足。眾星中王。最上最勝。威德特尊。更無過者。是也。</p>
<p style="margin-left:1em">一切種智者。究盡諸法實相。邊際智滿。種覺頓圓也。</p>
<p style="margin-left:1em">經云下。是防伏難。恐有人問。纔得往生。何乃便證無上果。故云云也。</p>
<p>開章。</p>
<p style="margin-left:1em">教起所因者。聖人言不虗發。動必有由。非無因緣而宣斯典。故首之以起教因緣。佛教雖廣。不出三藏十二部。未委此經何所攝屬。故受之以藏教等攝。<span class='corr'>已</span>知此經三藏之中修多羅攝。五教之中屬終頓圓。未知頓圓之義深淺廣狹。故受之以義理深廣。既知義理包博沖深。未審此經被何根器。故受之以所被階品。<span class='corr'>已</span>知此經被機普徧。未知能詮何為體性。故受之以能詮體性。<span class='corr'>已</span>知能詮之體如是該羅。未審所宗尊崇何義。故受之以宗趣旨歸。<span class='corr'>已</span>知此經旨趣沖玄。未審當部等類為有幾種。故受之以部類差別。<span class='corr'>已</span>知部類詳略同別。未委譯自何時。凡有幾譯。以至註釋持誦有何靈驗。故受之以譯釋誦持大旨。既陳隨文解釋。先明總題。使知綱領。故受之總釋名題。總義雖知。別文難曉。從如是我聞至終。為何等文。是何等義。使沈隱之義彰於翰墨。故受之以別解文義也。</p>
<p>註。</p>
<p style="margin-left:1em">五重玄義者。乃能召之名。所詮之體。會體之宗。宗所成用。上四教相。如天台教。今賢首。則有十門差別。大同小異。</p>
<p style="margin-left:1em">稍有詳略者。此詳彼略也。此中釋名。即天台名。此中能詮體性。即天台體。宗趣旨歸。即天台宗。所被階品。即天台用。餘五即天台教相也。</p>
<p>章。</p>
<p style="margin-left:1em">先明總者。總括一代時教也。一大事因緣者。非三非五為一。稱體而周曰大。出世儀則曰事。眾生本具為因。諸佛指示為緣。</p>
<p style="margin-left:1em">開示悟入佛知見者。三智圓顯曰佛知。五眼圓明曰佛見。諸佛知見。眾生本具。住行向地。為開示悟入。開者。如開千年寶藏。示者。一一指陳。悟者。豁然曉了。入者。和身一倒也。</p>
<p style="margin-left:1em">念佛心。即最初事理二持之心。入佛知見。乃最後寂光無上果。即此事理二持。皆從有念而起。念之既久。根塵自空。諸念自落。若復精進不<span class='corr'>已</span>。和念佛之念亦復脫落。頓入無心三昧。自然五陰俱銷。圓明發化。如是乃超十信。十住。十行。十迴向。四加行心。菩薩所行金剛十地。等覺圓明。入於如來妙莊嚴海。圓滿菩提。歸無所得。是之謂入佛知見也。</p>
<p>註。</p>
<p style="margin-left:1em">本欲度生成佛者。法華云。佛自住大乘。如其所得法。定慧力莊嚴。以此度眾生。若以小乘化。乃至於一人。我則墮慳貪。此事為不可。</p>
<p style="margin-left:1em">不得<span class='corr'>已</span>權說三乘者。法華云。我所得智慧。微妙最第一。眾生諸根鈍。云何而可度。尋念過去佛。所行方便力。我今所得道。亦應說三乘。</p>
<p style="margin-left:1em">後至機熟會三歸一者。法華云。十方佛土中。唯有一乘法。無二亦無三。除佛方便說。唯此一事實。餘二則非真。終不以小乘。濟度於眾生。</p>
<p style="margin-left:1em">方酬本意者。法華云。我本立誓願。欲令一切眾。如我等無異。如我昔所願。今者<span class='corr'>已</span>滿足。</p>
<p style="margin-left:1em">種種法門淺深不一者。如阿含保證。方等彈呵。般若淘汰等。何須徧歷三乘者。如前越三祇於一念。齊諸聖於片言等。</p>
<p>章。</p>
<p style="margin-left:1em">憫念末法者。末法則去聖時遙。聖賢隱伏。邪法熾盛之時。最可憫故。</p>
<p style="margin-left:1em">出勝方便者。眾生有恒沙煩惱。佛說恒沙法門。皆方便也。唯此法門。方便中之方便。故曰勝方便。</p>
<p style="margin-left:1em">激揚生死凡夫者。凡夫出生入死。曠劫沈淪。不知生死可厭。涅槃可欣。如法華經云。不識苦盡道。不知求解脫故。</p>
<p style="margin-left:1em">化導二乘者。二乘。但證徧空。不悟法性。沈空滯寂。中止化城。不信有他方淨土故。</p>
<p style="margin-left:1em">勉進初心者。初發心菩薩。欲於娑婆世界。救度眾生。忍力未充。自他俱溺。有何利益。必須求生淨土。親見彌陀。得忍方可還來故。</p>
<p style="margin-left:1em">盡攝利鈍者。教小。則不被大根。教大。則下根絕分。今則上自菩薩。下及悠悠凡夫。無機不接故。</p>
<p style="margin-left:1em">護持多障者。此土業風浩大。塵境麤強。難於修進。今則念佛眾生。佛常住頂。永無魔事故。</p>
<p style="margin-left:1em">的指有念心者。有念。即念佛之心。無念。即真如之體。一切法門。無非教人離念。歸於真如。今此法門。不必捨念。得入無念故。</p>
<p style="margin-left:1em">實悟無生者。法本無生。眾生迷昧。於無生中。妄見生滅。受大苦惱。縱欲滅生歸無。其生轉熾。今乃巧示往生。實悟無生故。</p>
<p style="margin-left:1em">悟無生有二。或於此土。理一心成。即悟無生。或往生之後。見佛聞法。乃悟無生。</p>
<p style="margin-left:1em">徑中之徑者。念佛。<span class='corr'>已</span>是修行徑路。而持名念佛。但以四字洪名。直登不退。事不繁。而功極大。故為徑中之徑。</p>
<p>註。</p>
<p style="margin-left:1em">念入無念者。念體本空。因妄故有。今以妄息妄。如以毒攻毒。病愈體平。妄窮真露故。</p>
<p style="margin-left:1em">生得無生者。生無有體。以念為體。念不空。則生不空。念空。則生空故。</p>
<p>章。</p>
<p style="margin-left:1em">為作津梁者。津濟度處。梁橋也。以一句彌陀。運此岸眾生。置於彼岸。是為作津梁也。</p>
<p style="margin-left:1em">佛成道下。雖文有三轉說大悲有三。而正意重在末法。觀題中末法二字可知。</p>
<p>註。</p>
<p style="margin-left:1em">二萬歲時即入劫濁者。以二萬歲前煩惱輕微邪見薄少。人天眾盛。三惡道稀。壽命久長。時猶未濁故。</p>
<p style="margin-left:1em">釋迦出時人壽百歲者。於住劫中。今當第九轆轤小劫。有四佛出。劫初八萬歲。減至六萬歲。拘留孫佛出。減至四萬歲。拘那含佛出。減至二萬歲。迦葉佛出。減至百歲。釋迦佛出。減至三十歲。小三災即起。至於十歲。減之極也。又過百年增一歲。增至八萬四千歲。金輪王出世。增之極也。過是以後。第十小劫。又過百年減一歲。減至八萬歲時。彌勒下生。此後復有九百九十五佛。相繼而出。盡二十小劫滿。大三災起。壞世界也。</p>
<p style="margin-left:1em">經道滅盡者。始自首楞嚴經。般舟三昧經。終至十二分教。悉皆滅盡。獨留阿彌陀經。住世百年。最後方滅也。</p>
<p style="margin-left:1em">法滅時袈裟自然變白。藏經自然無字。十六羅漢。盡收世間一切經法。貯於銅塔。遶塔經行。歎言。釋迦法滅。然後此塔。沈至金剛際。則世界法滅也。</p>
<p style="margin-left:1em">滔天之際。大夜方沈者。喻眾生煩惱日深。無明日厚。古云癡雲靉靆性天昏。識火交煎心鼎沸。是也。</p>
<p>章。</p>
<p style="margin-left:1em">入道多門者。如楞嚴。二十五人。各說圓通方便。淨名。三十二士。共談不二法門等。</p>
<p style="margin-left:1em">不值佛世。謂釋迦<span class='corr'>已</span>過。慈氏未來。得常見佛有三義。一臨終之際。佛來接引。二<span class='corr'>已</span>生之後。常見彌陀。三禪觀之中。得覩聖相。</p>
<p style="margin-left:1em">不斷惑方便者。如小乘必斷盡見思。方出三界。大乘人直至命根斷盡。業識枯乾。始出生死。故云毫釐繫念。三途業因。瞥爾情生。萬劫羈鎖。今此念佛。但能伏妄。即得往生故。</p>
<p style="margin-left:1em">不修餘行方便者。如布施。必須三輪空寂。持戒。則不缺不破。乃至隨定具足。方曰波羅蜜。誠非易修也。今茲念佛。不出一心。萬行具足故。</p>
<p style="margin-left:1em">得疾解脫方便者。依餘法修。千生煉性。百劫調心。方得解脫。禪門雖云一生了道。亦乃多劫熏修。如永嘉云。吾早曾經多劫修。不是等閒生誑惑。是也。今茲念佛。但稱念彌陀。疾登彼岸故。</p>
<p>註。</p>
<p style="margin-left:1em">法門者。軌生物解曰法。聖智通游曰門。</p>
<p style="margin-left:1em">道體幽[糸-八]者。道無形相。無方所。不可湊泊。無容擬議。論語云。仰之彌高。鑽之彌堅。瞻之在前。忽焉在後。是也。</p>
<p style="margin-left:1em">從門始入者。楞嚴云。忽蒙天王賜與華屋。要因門入。論語云。不得其門而入。不見宗廟之美。百官之富。</p>
<p style="margin-left:1em">權巧接引令得入門者。此門徧一切處。頭頭可入。法法堪歸。古云。處處綠楊堪繫馬。家家有路透長安。其如眾生不知。處處逢渠。頭頭錯過也。</p>
<p style="margin-left:1em">崎嶇難行者。如前浩博難持。幽深罔措等。</p>
<p style="margin-left:1em">紆迴難到者。如僧祇積行。曠劫勤修等。</p>
<p style="margin-left:1em">韋提徧觀願生極樂者。世尊從頂放光。照十方界。復收寶光。結為金臺。其中普現十方佛土。令韋提徧觀。韋提獨願生於極樂也。</p>
<p style="margin-left:1em">真如三昧。有正觀。有方便。正觀。即法界一相。一切諸法。平等無二。方便者。謂推求五陰色之與心。終不可得。若能觀察知心無念。即得隨順入真如門故。</p>
<p style="margin-left:1em">二門止觀者。止。謂止一切境界相。有離境。除心。二法。觀。謂分別因緣生滅相。有法相。大悲。大願。精進。四行。</p>
<p style="margin-left:1em">是法。指修行五門。謂一施。二戒。三忍。四精進。五止觀也。</p>
<p style="margin-left:1em">初學是法者。指不定聚眾生。修信未滿者。</p>
<p style="margin-left:1em">其心怯弱。是內心既劣。娑婆不常值佛。是外缺勝緣。故信行難成。將欲退也。</p>
<p style="margin-left:1em">信心有四種。一者信根本。所謂樂念真如法故。二者信佛有無量功德。常念親近供養恭敬。發起善根。願求一切智故。三者信法有大利益。常念修行諸波羅蜜故。四者信僧能正修行。自利利他。常樂親近諸菩薩眾。求學如實行故。</p>
<p style="margin-left:1em">就者。成就。即信成就發心也。論云。信成就發心者。發何等心。略說三種。一者直心。正念真如法故。二者深心。樂習一切諸善行故。三者大悲心。欲拔一切眾生苦故。</p>
<p style="margin-left:1em">難者。謂修行信心。經一萬劫。方得成就故。</p>
<p style="margin-left:1em">終無有退。約有三種。一如蓮花未開時。信行未滿。未名不退。但以處無退緣。故稱不退。二信位滿足以去。華開見佛。入十住位。得少分見法身。住正定位也。三者三賢位滿。入初地以去。證徧滿法身。生無邊佛土。如佛記龍樹等。住初地。生淨土也。</p>
<p style="margin-left:1em">此經則七日二句。是引本經為證。而四段文中皆引本經為證者。明分此四種。非臆見也。</p>
<p style="margin-left:1em">直至惑盡始得出離者。思惑不盡。不出三界。塵沙不盡。不出二乘界。無明不盡。不出菩薩界。</p>
<p style="margin-left:1em">帶惑往生者。觀經上上品生者。斷無明惑。中上品生者。斷見思惑。乃至中下品生者。始斷見惑。若下輩三品。則全未斷惑。但稍能伏妄。成就淨身。即生彼國。故云帶惑往生也。</p>
<p style="margin-left:1em">六度萬行。有大小乘事理不同。而理中。又復深淺。如天台四教所明。</p>
<p style="margin-left:1em">不出一心萬行具足者。此一心亦分事理。若理一心具足萬行。自不必說。即事一心。雖未入理。而於藏教事六度。事萬行。亦可云具足也。</p>
<p style="margin-left:1em">智論中罪即是障。以罪能障道。故復云障也。此念佛乃得滅者。彼佛有不思議威神力故。不思議大願力故。故此念阿彌陀。即大般若。如人從地倒。還從地起也。此疾得解脫之一證。</p>
<p style="margin-left:1em">十住斷結經中。死此生彼。皆因欲故。西方無欲。故頓超生死。此疾得解脫之二證。</p>
<p style="margin-left:1em">起精進力聽此法門者。聽法有三。耳聽。心聽。及於神聽。下士耳聽。如風過耳。中士心聽。頗能解義。上士神聽。深悟實相。今言精進聽法。是不以緣心聽法。以神聽也。</p>
<p style="margin-left:1em">蟻山風水者。蓮宗寶鑑云。餘門學道。如蟻子上於高山。念佛往生。似風帆揚於順水。</p>
<p>章。</p>
<p style="margin-left:1em">激揚生死凡夫者。生而死。死而生。萬劫千生。無有窮<span class='corr'>已</span>。故名生死凡夫。激者。激勵。令人起厭。揚者。鼓揚。令人起忻。</p>
<p style="margin-left:1em">沈迷自性者。迷者。昏迷。沈者。迷之極也。自性。即註中平等法門。由最初一念無明。生起六麤三細。遂性心失真。顛倒行事。輪迴是中。自取流轉也。</p>
<p style="margin-left:1em">示苦樂兩土者。謂樂邦之與苦域。金寶之與泥沙。胎獄之望華池。棘林之比瓊樹。誠由心分垢淨。見兩土之升沈也。</p>
<p style="margin-left:1em">開折攝二門者。眾生耽戀娑婆。佛則極言娑婆之苦以折伏之。眾生罔知淨土。佛則極言淨土之樂以攝受之。是於念佛一法。具折攝二門也。</p>
<p style="margin-left:1em">勝心。謂勇猛心。精進心。淨業所以不得成就皆由悠悠揚揚。心不猛利耳。果能一日用力。發大勇猛。發大精進。工夫無不成就。故云勝心既發。淨業斯成。</p>
<p>註。</p>
<p style="margin-left:1em">迷心逐境者。不知心之本空。從始洎終。念念生滅。是謂迷心。不識境之本寂。隨逐六塵。對境造業。是謂逐境。</p>
<p style="margin-left:1em">田蛙井鮒者。莊子云。田蛙不可語於海者。拘於墟也。易經井卦爻辭云。井谷射鮒。</p>
<p style="margin-left:1em">於事何濟者。謂若是大鵬金翅。搏風九萬。水激三千者。可責以沖霄。田蛙井鮒。責之何益。若是上根利智。心遊域外。足蹈大方者。可教直悟自心。生死凡夫。教之何用。</p>
<p style="margin-left:1em">得無生忍者。無生。指法性而言。無少法生。無少法滅。故曰無生。忍者。指始覺智言。以始覺智。契法性理。心中了了。吐露不出。如忍事人。非懷非出。名無生忍也。</p>
<p>章。</p>
<p style="margin-left:1em">二乘執空者。二乘人單修正觀者。但念空無相無作。兼修助觀者。多由四空以入滅盡。故皆執空。又復聲聞人。多於四諦中。居滅<span class='corr'>已</span>休。更不前進。成纏空種。緣覺人多於覺明中。即立涅槃。而不前進。生不化種。故多執空不修淨土者。自謂<span class='corr'>已</span>得涅槃故。又復厭離有為故。</p>
<p style="margin-left:1em">乍得我空者。空有四種。一人空。二法空。三空空。四空空亦空。今但初得人空也。</p>
<p style="margin-left:1em">即生耽滯者。謂沈空滯寂。墮無為坑。飲三昧酒也。</p>
<p style="margin-left:1em">淨佛國土教化眾生者淨名經云。菩薩取於淨國。皆為饒益諸眾生故。寶積。當知直心是菩薩淨土。菩薩成佛時。不諂眾生來生其國。深心是菩薩淨土。菩薩成佛時。具足功德眾生來生其國。乃至六度萬行等。</p>
<p style="margin-left:1em">心不喜樂者。向由著有。故受輪迴。今得人空。輪迴乍息。味著偏空涅槃之樂。聞說菩薩廣行萬行。淨土化生。自然不生一念好樂之心也。</p>
<p>註。</p>
<p style="margin-left:1em">但悟蘊中無我不知蘊亦是空者。空有二。一我空。謂無我。人。眾生。壽者。此是二乘所證。二法空。謂無色受想行識。此是菩薩所證。今文蘊中無我。是我空也。蘊亦是空。是法空也。小乘觀身不淨。觀受是苦。觀心無常。觀法無我。故悟蘊中無我。若照見五蘊皆空。則是大菩薩境界。故彼不知。</p>
<p style="margin-left:1em">亦是空者。以五陰法。自性不生。則無有滅。本來涅槃故。</p>
<p style="margin-left:1em">如諸下。引華嚴為證。</p>
<p style="margin-left:1em">古謂下。引古語為證。</p>
<p style="margin-left:1em">無他佛之說者。小乘但知有釋迦。不知十方諸佛。此句影略大教。有他方諸佛。</p>
<p style="margin-left:1em">有剎海之談者。如華藏世界品。有十不可說佛剎微塵數世界種。一一世界種。有二十重無盡世界。此句影略小乘。唯知有娑婆。</p>
<p style="margin-left:1em">諸佛菩薩。具三緣悲。四種智。涅槃五行。無作四宏。故為廣大無盡。</p>
<p style="margin-left:1em">心即境。故不礙境。境即心。故不礙心。</p>
<p style="margin-left:1em">楞嚴云。見與見緣。并所想相。如虗空花。本無所有。故云本性自空。一切諸法。不出色心二種。今眾生。是色法。度生。是心法。既一切自空。豈非終日度生。終日無度。</p>
<p style="margin-left:1em">乃知二字。直貫至終日無度。中有兩節。諸佛菩薩四句。應上文淨土化生。心不喜樂。心不礙境六句。應上文執境為有。唯欲避境趨寂。大率小乘病根。只在但悟蘊中無我。不知蘊亦是空兩句。以但悟蘊中無我。故唯知所證為極。不復知有大乘妙用。聞淨土化生。自心不喜樂也。今日回心。乃知大乘妙用。如是廣大。如是無盡爾。以不知蘊亦是空。故不知一切浮塵幻化。當處出生。隨處滅盡。遂執境為有。唯欲避境趨寂也。今日回心。乃知本不相礙。當體全空。度而無度耳。</p>
<p>章。</p>
<p style="margin-left:1em">初心菩薩有四教不同。藏通兩教菩薩。乃至別教初地以前。圓教初住以前皆是。何以故。觀經上上品方登初地。此初地者。圓初住也。則此初心菩薩。是別圓地住以前皆是自可想見。又復起信論。十信位人。懼信心難就。當求生淨土。及信心成就。而為信成發心。乃是三心圓發。正是圓教初住。則此初心菩薩。是別圓地住以前皆是。更可想見。別圓既如此。藏通益可知。</p>
<p style="margin-left:1em">大心雖建者。初發心菩薩。上求佛果。下化眾生。不同二乘。不求佛道。不教眾生故。</p>
<p style="margin-left:1em">勝忍未成者。勝忍。無生法忍也。初心菩薩。煩惱未除。無明未破。未證無生理故。</p>
<p style="margin-left:1em">正定聚。指極樂世界說。以彼土人。皆有定力。不退轉故。若論斷惑。則信成就發心者。方名入正定聚。彼土唯上品上生者是也。</p>
<p style="margin-left:1em">忍證無生句。是倒語法。以法忍有三種。一者音響忍。二者柔順忍。三者無生忍。今謂所證之忍。乃是無生也。</p>
<p style="margin-left:1em">且夫六心下。謂若不求生淨土。便欲苦海度生。則有舍利等之覆轍可鑑也。</p>
<p style="margin-left:1em">自足者。初心菩薩。必各有所得。往往就所得處。自生滿足。即如圓人十信滿心。尚有頂墮之病。是知自足兩字是初心病根。故此特為指出。</p>
<p>註。</p>
<p style="margin-left:1em">註中三引智論文字。自具縛凡夫<span class='note-inline'>(至)</span>由此墮落為第一段。是總證勉進全文之意。自又喻二人救溺<span class='note-inline'>(至)</span>如得船者為第二段。是別證正文乘大願船二句。自又云譬如嬰兒<span class='note-inline'>(至)</span>救度眾生為第三段。是別證正文弱羽纏枝二句。</p>
<p style="margin-left:1em">具縛縛字。是內為煩惱所縛。聲色所縛縛字。是外為六塵所縛。</p>
<p style="margin-left:1em">未得忍力聲色所縛者。得忍菩薩。視色如盲。聞聲如聾。所謂百花叢裏過。一物不沾裳。龐公云。但自無心於萬物。何妨萬物常圍繞。鐵牛不怕師子吼。恰似木人看花鳥。今不然也。</p>
<p style="margin-left:1em">凡夫無力下。當雙合二喻。謂若離彌陀。或墮三途坑井。或渴法乳而亡。又若近彌陀。依淨土之樹枝。成無生之翅翮。方能飛三界之空。自在無礙也。</p>
<p style="margin-left:1em"><span class='corr'>已</span>證六住者。別教七住。方名不退。今止證第六。故尚有退緣。</p>
<p style="margin-left:1em">因逢乞眼者。身子因中發大乘心。因天帝化作婆羅門。為之乞眼。身子與之。婆羅門即棄地踐踏。由是退失大心。</p>
<p style="margin-left:1em">覩相獲益者。華嚴云。大威光太子。覩波羅蜜善眼如來成正覺。獲十種益。首自念佛三昧。名無邊海藏門。終至得智光明。名一切佛法清淨藏。以世人觀德人之容尚能意消。況見佛妙相。甯不得益也。</p>
<p style="margin-left:1em">良由下。是明以念佛為父。葢有二義。一方便義。二親種義。方便者。淨名云。智度菩薩母。方便以為父。而今即以妙心緣歷名號。正是最勝方便。故為父也。親種者。親傳真種。而今即念彼佛。成我自佛。即念本佛。成今始佛。正是親傳真種。故為父也。</p>
<p style="margin-left:1em">即真涉事者。念體本空。則念處即真。不妨念佛。則不礙涉事。即真而不涉事。是理非方便。涉事而不即真。是有為之法。與無為隔。亦非方便。今即真而復涉於事。是名方便也。又復真謂真理。事謂念佛。即真涉事者。謂雖即觀理。而歷念佛事也。此於附法託事從行。三種觀中。正是從行歷事觀理也。</p>
<p style="margin-left:1em">能以清淨妙行莊嚴佛土者。知空不著空。是名為真空。淨名云。雖知諸佛國及與眾生空。而常修淨土。教化於眾生。此證七地念佛往生也。</p>
<p style="margin-left:1em">了知佛法皆唯心量者。悟一切法。皆自心現量也。得隨順忍者。唯心妙理。隨順忍可。此三賢位。比觀相應。或入初地。則現觀相應矣。龍樹初地往生者。佛云。南天竺國中。大名德比丘。厥號為龍樹。能破有無宗。世間中顯我。無上大乘法。得初歡喜地。往生安樂剎。摩差末得忍往生者。菩薩生地經云。時摩差末得不起法忍。五百清信士女。皆得不退轉地。壽終俱生無量壽佛國。<span class='corr'>已</span>上證三賢初地往生也。</p>
<p style="margin-left:1em">至如文殊普賢等。則等覺菩薩。亦欲往生。如華嚴偈中說。</p>
<p style="margin-left:1em">了達自心無不化往者。論云。若觀彼佛真如法身。常勤修習。畢竟得生入正定故。</p>
<p style="margin-left:1em">汝若悟心萬牛莫挽者。悟心之士。知淨土唯心。生淨土者。非生淨土。生自<span class='corr'>己</span>心中也。</p>
<p style="margin-left:1em">雖曰了明去佛尚遠者。古云。頓悟雖同佛。多生習氣深。風停波尚涌。理現念猶侵。又云。識冰是水。猶賴湯氣以消鎔。悟妄即真。尚依佛慧而熏煉也。</p>
<p>註。</p>
<p style="margin-left:1em">杜視絕聽者。清涼云。高不可仰。積行菩薩曝腮鱗於龍門。深不可窺。上德聲聞杜視聽於嘉會。今釋曝腮者。如禹門三級。魚躍不過者。曝腮而還也。</p>
<p style="margin-left:1em">常法即是依律定罪毋擾亂其心者。謂當直談罪性本空。不在內外中間等也。</p>
<p style="margin-left:1em">擬之螢光者。證道歌云。有二比丘犯淫殺。波離螢光增罪結。維摩大士頓除疑。猶如赫日消霜雪。是也。</p>
<p style="margin-left:1em">不淨數息者。舍利弗教弟子。一修不淨觀。一修數息觀。久之。皆不成。心欲返道。往見世尊。世尊問二人在家何業。修數息者曰。守墳墓。修不淨者曰。冶金器。世尊乃令二人易觀修之。不久皆證道果。</p>
<p style="margin-left:1em">三心。即觀經所云。一者至誠心。二者深心。三者迴向發願心。圓者圓頓。無次第故。又圓融。無彼此故。又圓滿。無缺少故。此是圓人。就圓融三法而發心也。當知發此三心是因。是未生淨土時事。是圓十信位中事。直入無生是果。是<span class='corr'>已</span>生淨土時事。是證圓初住時事。三心圓發直入無生者。謂但能三心圓發者。生淨土時即直入無生也。</p>
<p style="margin-left:1em">十念舊有兩釋。一謂但至心稱念十聲。即為十念。一謂不論句數。但盡一口氣為一念。盡十氣為十念。又有臨終始十念者。如張善和是也。有一生行十念者。如智仙法師是也。成功亦可分事理說。如但得信力成就。稍能伏妄。是事成功。若根器大利。觀力成就。疾能破妄。是理成功。大率即此一行。隨其根器。隨其用心。可分九品也。又當知此句是因。下句亦生彼國方是果。又復當知。此等十念成功者。皆因夙世有大善根。或今現生素習禪觀。故一時用力。頓斬塵勞。若根器稍劣。素無質地者。不可圖此僥倖。而廢專持名號也。</p>
<p style="margin-left:1em">五欲三毒。無量煩惱。是鈍使。偏乘外道。一切見病。是利使。但偏乘<span class='corr'>已</span>斷見惑者。則不名使。而亦是病。如楞嚴生纏空種。與不化圓種。豈不是見病耶。</p>
<p style="margin-left:1em">大生廣生者。易經繫辭云。夫乾。其靜也專。其動也直。是以大生焉。夫坤。其靜也翕。其動也闢。是以廣生焉。</p>
<p>章。</p>
<p style="margin-left:1em">正念分明。即後文事理二持。大率根鈍者。聞佛名號。常憶常念。以心緣歷。字字分明。前句後句。相續不斷。行住坐臥。唯此一念。無第二念。是為正念分明。根利者。聞佛名號。不惟憶念。即念反觀。體察究審鞫其根源。體究之極。於自本心忽然契合。是為正念分明。此正念分明。正是不虧正見。正是願力威神。正是大光明中。正是直至道場。誰能嬈者。</p>
<p style="margin-left:1em">寶鏡遁妖。可將王度事說。王度。將寶鏡懸樹。樹即為雷所擊。大蛇死於樹下。又復以鏡照一女子。女子即乞藏鏡。願得一醉而死。醉後臥牀。乃一死狐。</p>
<p>註。</p>
<p style="margin-left:1em">禪是禪定。觀是觀想。今合言禪觀。乃舉一切三昧之總名也。若分言之。則禪有世間禪。出世間禪。出世間上上禪。觀有析空觀。體空觀。次第三觀。一心三觀等。陰是五陰。魔謂魔羅。此云殺者。能殺行人法身慧命故。此陰魔若如楞嚴所說。不出天魔。心魔。見魔。三種。擊是擊動。發是發現。眾生有此陰。即有此魔。不修觀行。故隱而不發。今既修禪。將破此陰。遂擊動諸魔。魔即現也。</p>
<p style="margin-left:1em">易識易遣者。正念分明。即般若智照也。識者智能辨故。遣者智能破故。如起信云。或有眾生。無善根力。則為諸魔外道鬼神之所惑亂。若於坐中現形恐怖。或現端正男女等相。當念唯心。境界則滅。終不為惱。又天台止觀中。具明識遣之法。檢彼自知。</p>
<p style="margin-left:1em">智照精朗魔不得便者。良由正念分明。即是第一遣魔之法。故楞嚴云。主人若迷。客得其便。當處禪那。覺悟無惑。則彼魔事。無奈汝何。汝如沸湯。彼如堅冰。煖氣漸鄰。不日消殞。</p>
<p>章。</p>
<p style="margin-left:1em">心本無念者。心即真心。念即妄念。真心之中。本無妄念。起念念佛。豈不反乖其心。</p>
<p style="margin-left:1em">以毒攻毒用兵止兵者。妄想之念。能害我法身。傷我慧命。乃毒也。兵也。念佛之念。念念生滅。未與般若相應。亦毒也。兵也。然非念佛之毒。不能攻妄想之毒。非念佛之兵。不能制妄想之兵。雖同一妄想。有雜有專。有淨有穢。迥不同故。</p>
<p style="margin-left:1em">病愈冦平者。如妄想既遣。即妄即真。無離妄念。別求真念。永嘉云。無明實性即佛性。幻化空身即法身。</p>
<p>註。</p>
<p style="margin-left:1em">心體離念者。起信云。所言覺義者。謂心體離念。離念相者。等虗空界。無所不徧。法界一相。即是如來平等法身。</p>
<p style="margin-left:1em">實相念佛者。離一切諸相方名實相。即所謂直心正念真如也。</p>
<p style="margin-left:1em">麤念暫息細念猶存者。即楞嚴所謂。內守幽閒。猶為法塵分別影事。又雖覺明虗靜。無復麤重前塵影事。而生滅根元。猶如野馬。熠熠清擾。祖師云。百尺竿頭坐的人。雖然得入未為真。百尺竿頭重進步。十方世界現全身。</p>
<p style="margin-left:1em">即緣慮作修進者。古云。善用兵者。不必別動干戈。即以賊攻賊。用盜殺盜。亦名就路還家也。</p>
<p style="margin-left:1em">念一佛名換彼百千雜念者。雜念因六塵有。離塵則無。念念扳緣。心心不住。乃違真之念。念佛之念雖亦是妄。從信心生。專注一境。近真之念也。古云。如將蜜果。換苦葫盧。是也。</p>
<p style="margin-left:1em">妄從真起者。謂念佛雖妄。而又離真無妄。妄從真起。如波逐水生也。</p>
<p style="margin-left:1em">即念即空有二義。一是念極而空。即用心之極。和念脫落也。二是念體本空。即終日念佛。終日無念也。</p>
<p style="margin-left:1em">居然本體亦二義。一反妄歸真義。謂妄窮則真露也。二全妄全真義。即觀相元妄。觀性元真也。然此兩句中二義都重前一義。葢以本文題目。的指有念。得入無念故。</p>
<p style="margin-left:1em">萬法虗偽唯是一心者。謂一切境界唯心。妄起故有。若心離於妄動。則一切境界滅。唯一真心。無所不徧。</p>
<p style="margin-left:1em">觸目菩提者。頭頭皆是。法法皆真。明明百草頭。明明祖師意。東坡云。溪聲盡是廣長舌。山色無非清淨身。</p>
<p>章。</p>
<p style="margin-left:1em">現相者。如雞後鳴瞻顧東方<span class='corr'>已</span>有精色。</p>
<p style="margin-left:1em">七地僅名者。以此地無相觀雖<span class='corr'>已</span>成。分別智雖<span class='corr'>已</span>離。而現識未亡。於一切色未大自在。故僅得現相耳。</p>
<p style="margin-left:1em">八地乃得者。以此地現識<span class='corr'>已</span>亡。入一切法。如虗空性。入一切法本來無生。無起無相。初中後際。皆悉平等。無分別如如智之所入處。是名真得無生法忍也。</p>
<p style="margin-left:1em">亟欲滅生求無生者。古云。大患莫若於有身。故滅身以歸無。勤勞莫先於有智。故泯智以淪虗。</p>
<p style="margin-left:1em">入有得空即凡成聖者。求生淨土。入有也。乃悟無生。得空也。入有為凡夫。得空成聖果也。</p>
<p>註。</p>
<p style="margin-left:1em">淨無量身口意者。七地菩薩以深淨心。成就身業。成就語業。成就意業。所有一切不善業道。如來所訶。皆<span class='corr'>已</span>捨離。一切善業。如來所贊。常善修行故。</p>
<p style="margin-left:1em">意略同此者。天台教云。初住即得無生。清涼云。初地<span class='corr'>已</span>去。但得無生法忍明相現前。未為真得。則天台說初住得者。亦得無生法忍光明也。</p>
<p style="margin-left:1em">離一切心意識分別者。了別名識。指第六言。籌量名意。指第七言。集起名心。指第八言。然第八中有業轉現三相。今所離者。乃是現相。即楞伽所謂現識也。分別者。此六七八雖麤細不同。俱各有種種分別。今至八地。一切皆離也。</p>
<p style="margin-left:1em">滅非真滅者。乃斷滅之滅。非寂滅之滅也。斷滅之滅乃妄滅。寂滅之滅為真滅。楞嚴云。生滅既滅。寂滅現前。是也。</p>
<p style="margin-left:1em">終成輪轉者。如無想外道。五百劫定力<span class='corr'>已</span>過。中有現前。謗阿羅漢。身遭後有。墮落地獄。輪轉諸趣也。</p>
<p style="margin-left:1em">如牛壞車者。牛以牽車為苦。便壞其車。主人復造。如人厭身為苦。速滅其身。不知此身雖滅。復受餘身。</p>
<p style="margin-left:1em">求生而不乖無生者。證道歌云。誰無念誰無生。若實無生無不生。喚取機關木人問。求佛施功早晚成。</p>
<p style="margin-left:1em">升仙。如許仙。拔宅飛昇。蕭史。乘鸞羽化。</p>
<p style="margin-left:1em">驟貴。如虞舜。發於畎畝。膠鬲。舉於魚鹽。</p>
<p style="margin-left:1em">捨祕訣而耕空言。謂不念彌陀。為尋文索義之教。棄神丹而服狂藥。謂不求淨土。為捕風捉影之禪。</p>
<p>章。</p>
<p style="margin-left:1em">萬里迢遙者。漸漸斷惑。漸漸證真。漸離生死。</p>
<p style="margin-left:1em">鶴沖鵬舉者。古云。百鳥不到處鷹能到。鷹不到處鶴能到。又南華云。北海有魚。其名曰鯤。鯤之大。不知其幾千里也。化而為鵬。怒而飛。其翼若垂天之雲搏扶搖而上者。九萬里去。以六月息者也。</p>
<p style="margin-left:1em">驥驟龍飛者。凡馬日行不過百里。良驥有追風逐電之能。然不及神龍變化飛騰。人莫能測也。</p>
<p>註。</p>
<p style="margin-left:1em">多種淨業。如觀經修觀。鼓音持呪等。今以持名與之較量。則彼是徑路。持名是徑中徑也。</p>
<p style="margin-left:1em">本部大本。即廣陳依正備載修持等。今以持名為之揀別。則彼是徑路。持名又徑中徑也。</p>
<p style="margin-left:1em">豎出三界者。先斷欲界九品思。方出欲界。次斷色界三十六品思。方離色界。次斷四空三十六品思。方超無色界。又先修根本四禪。方出欲界。次修四空定。方離色界。次修滅盡定。方超無色界。橫出者。即不斷惑不修禪。但得稱名一心。便帶惑往生出三界也。</p>
<p style="margin-left:1em">重處偏墜者。如前云。以施戒力。或作王臣富貴自在。乃至廣作眾罪。由此墮落等。</p>
<p style="margin-left:1em">易無思無為等者。凡物有心必有思。惟易無心也。何有於思。何有於為。方其蓍未揲。卦未求。辭占象變隱而無蹟。寂然不動矣。及其感而揲蓍求卦也。則受命如響而來物之遂知通變極數。而爻象之畢洩。遂通天下之故也。葢無思而無不思。無為而無不為。極天下之至神。乃能如此。不然寂則淪於靜矣。感則滯於動矣。其孰能寂能感之如此哉。</p>
<p style="margin-left:1em">為力稍難。是不甚簡易。須行乃至也。為時稍久。是不極迅速。須疾乃速也。不稽歲月。是極迅速。不疾而速也。不假作為。是極簡易。不行而至也。</p>
<p>章。</p>
<p style="margin-left:1em">廣陳依正者。小本依報如池水。則但曰有七寶池。八功德水。大本則廣談池之量池之數。及水之隨心作用等。小本正報。如弟子。則但曰聲聞弟子無量無邊。大本則廣談諸上善人。講經誦經聽經坐禪等。備載修持者。此則執持名號。一心不亂。大本則備說捨家離俗。而作沙門等。懸繒散華飯食僧眾等。</p>
<p style="margin-left:1em">繁簡就經文說。博約就行門說。又更無他說。單指持名。正是崇簡去繁。但得一心。便生彼國。正是舉約該博。</p>
<p>註。</p>
<p style="margin-left:1em">為樂廣樂略者。如來說法隨機不定。如良醫應病授藥。楞伽云。彼彼諸病人。良醫隨處方。諸佛為眾生。隨機應量說。</p>
<p style="margin-left:1em">辭簡而益明。就能詮之文說。事約而倍勝。指所詮之義說。</p>
<p style="margin-left:1em">廣談諸福。細分三輩。辭繁也。但持名號。但生彼國。辭簡也。即為多善多福。俱得不退菩提。理益明也。廣談諸福猶分三輩。事博也。但持名號。但生彼國。事約也。即為多善多福。俱得不退菩提。功倍勝也。</p>
<p>章。</p>
<p style="margin-left:1em">前九為通者。前之九因。通四種念佛。後一為別者。後一徑中之徑。別在持名。兼前總義者。總一代時教。為一大事因緣出現於世也。</p>
<p>註。</p>
<p style="margin-left:1em">為教眾生念佛者。不教眾生修餘行。此句指前九因。猶通四種念佛。</p>
<p style="margin-left:1em">為教眾生持名念佛者。不教眾生觀像念佛等。此句指後一因。唯持名念佛。</p>
<p style="margin-left:1em">為教眾生持名念佛。而入佛知見者。不教眾生念佛往生淨土而<span class='corr'>已</span>。此句兼前總義。為入佛知見也。</p>
<p>章。</p>
<p style="margin-left:1em">藏教分中者。藏有含攝義。謂含攝一切所應知義故。教有開示義。謂開示眾生令得正見故。分有分劑義。謂分劑頭數。各各不同故。</p>
<p style="margin-left:1em">各何攝屬者。言藏教分三種。各有不同。今在藏中是屬何藏。在教中是屬何教。在分中是屬何分也。</p>
<p>註。</p>
<p style="margin-left:1em">此云契經者。謂上契諸佛之理。下契羣生之機。若契理而不契機。則法不逗機。是閒言語非經也。契機而不契理。如樵歌牧唱。治世語言。不詮妙理亦非經也。</p>
<p style="margin-left:1em">調伏者。謂調煉三業。制伏過非。使身口意悉歸清淨。</p>
<p style="margin-left:1em">對法者。法有二種。一勝義法。即涅槃是善是常故名勝。二法相法。通四聖諦相。即體性相狀也。對亦有二。一者對向。謂向前涅槃。二者對觀。觀前四諦。其能對者。即無漏淨慧。及相應心所。</p>
<p style="margin-left:1em">俱有多義者。契經。或曰線。或曰蓆經井索聖教等。對法。或名伏。能勝伏他論故。或名通。能通釋經文故。調伏。或名尸羅。此云清淨。或名波羅提木叉。此云保解脫等。</p>
<p style="margin-left:1em">十藏品顯戒律者。第二戒藏。廣談戒律。始從普饒益戒。終至無毀犯戒。明十種戒律故。</p>
<p style="margin-left:1em">問明品顯論議者。十首菩薩互相問答。論量妙理。經中始從文殊。以一心種種差別問。覺首以萬法體虗顯性答。終至覺首復以佛境界問。文殊以生界法界無別答。</p>
<p>章。</p>
<p style="margin-left:1em">菩薩藏。是大乘法。如華嚴法華所說等。聲聞藏。是小乘法。如四阿含所說等。</p>
<p>註。</p>
<p style="margin-left:1em">緣覺人不藉教者。緣覺有二。一緣覺。出有佛世。稟如來十二因緣而得覺悟。二獨覺。出無佛世。獨宿孤峰。觀緣悟道。所謂觀物變。而悟非常。覩秋零而入真道。今之所指乃獨覺也。</p>
<p style="margin-left:1em">自利利他者。始為眾生求生淨土。終以證忍還來度生故。</p>
<p style="margin-left:1em">華嚴包無量乘者。清涼序云。若乃千門潛注。與眾典為洪源。萬德交歸。攝羣經為眷屬。是也。葢以華嚴如大海。諸經如百川。華嚴如天子。諸經如侯王。無不攝故。二乘種不生者。往生論云。大乘善根界。等無譏嫌名。女人及根缺。二乘種不生。</p>
<p style="margin-left:1em">暫有終無者。小乘臨終。迴心向大得生淨土。以二乘根熟故。聞水鳥樹林。說無常苦空等法。順其夙習暫證小果。而心則<span class='corr'>已</span>入大乘也。</p>
<p>章。</p>
<p style="margin-left:1em">判教。謂判釋東流。一代時教。亦頗有不同。如劉虬二教。南中三教。天台四教等。今不依彼。乃依賢首所判五教也。但說偏空曰小。初示衍門為始。終歸一實為終。一念不生全體現。故謂之頓。重重法界總圓融。故謂之圓。</p>
<p>註。</p>
<p style="margin-left:1em">人空即前蘊中無我。法空即前蘊亦是空。</p>
<p style="margin-left:1em">縱少說法空者。如經云。無誰老死。無是老死。上句人空。下句即法空也。又曰諸法無有我。亦復無我所。人法亦然。</p>
<p style="margin-left:1em">六識三毒等者。小乘不信有八識。獨有六識。三毒為能熏。六識為所熏。三毒熏六識。流轉生死。為染根本。三毒不熏六識。以戒定慧熏六識。即證涅槃為淨根本也。</p>
<p style="margin-left:1em">未盡法源者。尚未窮七識。況八識真如耶。</p>
<p style="margin-left:1em">由第二時。但明於空者。法相宗中。以佛初於鹿苑轉四諦法輪。說諸法為有。為初時。第二時中。依徧計所執。說諸法皆空。即諸部般若之一分是。然依他圓成猶未說有。為二時。第三時。具說徧計性空。依圓是有。契合中道。方為了義。今賢首。合彼二三兩時為始教。以第二時。但明於空。空是大乘初門。第三時。定說三乘隱於一極。皆非至極。故總為始也。</p>
<p style="margin-left:1em">廣談法相者。謂色法十一。心法八。五十一個心所法。二十四個不相應。六個無為成百法。</p>
<p style="margin-left:1em">其所云性。亦是相數者。以六無為是性。既有六種。亦是相數也。</p>
<p style="margin-left:1em">依生滅八識者。法相宗中。真如凝然不動。不許隨緣。以依生滅八識。建立諸法。如云。無始時來界。一切法等依。由此有諸趣。及涅槃證得。是也。界為因義。即第八識種子。</p>
<p style="margin-left:1em">中道妙有者。真空妙有。二而不二。空即有故。定性聲聞得成佛。有即空故。定性闡提亦得成佛。</p>
<p style="margin-left:1em">方盡大乘至極之說者。以一切眾生皆有佛性。皆當作佛。方為盡理也。</p>
<p style="margin-left:1em">其所云相亦會歸性者。如云。三世五陰法。說名為世間。彼滅非世間。如是但假名。又云。有諍說生死。無諍即涅槃。生死及涅槃。二俱不可得等。</p>
<p style="margin-left:1em">如來藏即自性清淨心。八識即黎耶體。依如來藏八識者。謂非生滅八識。乃依不生滅心之八識也。論云。依如來藏故有生滅心。所謂不生不滅。與生滅和合。非一非異。名為阿棃耶識。是也。</p>
<p style="margin-left:1em">隨緣謂真如隨緣。如楞伽云。譬如巨海浪。斯由猛風起。洪波鼓冥壑。無有斷絕時。成立者。謂此識之中。以不覺熏本覺故。生諸染法。流轉生死。以本覺熏不覺故。生諸淨法。反流出纏。成於始覺。依此二義。徧生一切染淨諸法。而一切諸法。仍不離自性。故云隨緣成立諸義類也。</p>
<p style="margin-left:1em">不說法相。唯說真性者。起信云。一切諸法。唯依妄念而有差別。若離妄念。則無一切諸法自相可得等。</p>
<p style="margin-left:1em">一念不生。即名為佛者。古云。心有也曠劫而墮凡夫。心無也剎那而成正覺。</p>
<p style="margin-left:1em">統該前四者。前之四教。前淺後深。不該攝故。不圓滿故。</p>
<p style="margin-left:1em">無盡法界者。統惟一真法界。分為事理等四法界。有為無為等五法界。乃至無量法界也。性海圓融等者。性海圓融不礙緣起。法法相即法法相入。如千珠寶網重重無盡也。以四法界對之。則性海是理法界。緣起是事法界。圓融無礙是事理無礙法界。相即下是事事無礙法界。</p>
<p>章。</p>
<p style="margin-left:1em">所具義理當復云何者。以圓頓二字自是名相。而有名必有實。有相必有體。其中所應知之義。所當證之理。尚未細明。故云當復云何。</p>
<p>註。</p>
<p style="margin-left:1em">其事甚難者。難行能行。難忍能忍。斷難斷之惑。證難證之真。</p>
<p style="margin-left:1em">其道甚遠者。從初發心直至成佛。經五十五位真菩提路。如楞嚴中說。又起信云。經一萬劫成就信心。經一僧祇滿足十向。乃至三僧祇滿方得成佛。</p>
<p style="margin-left:1em">彈指圓成者。古云。彈指圓成八萬門。一生取辦僧祇果。</p>
<p>章。</p>
<p style="margin-left:1em">五法三自性等。出楞伽經。一念不生是心體離念。無念則無一切境界之相。故悉空悉遣。</p>
<p>註。</p>
<p style="margin-left:1em">名相妄想。攝盡世間法。正智如如。攝盡出世間法。</p>
<p style="margin-left:1em">名相是妄計性者。妄計。是六七識徧計性。安名執相無有定體。是虗妄計度。故曰妄計。</p>
<p style="margin-left:1em">妄想是緣起性者。妄想指八識自體。此八識仗因託緣而生。故曰緣故。教中云。眼識依九緣生起。耳識依八緣。鼻舌身三識。各依七緣。意識依五緣。七與第八皆四緣生起也。</p>
<p style="margin-left:1em">正智如如是圓成性者。正智即無分別之智。如如即無分別之理。理智不二。乃圓滿成就之性。故曰圓成。</p>
<p style="margin-left:1em">賴耶此云含藏。以含藏根身器界諸種子故。末那此云傳送。以此識內則依第八以為我體。外則依第六以為我用。自無體用。故曰傳送識。</p>
<p style="margin-left:1em">人無我法無我者。我見為內屬人。我所見物為外屬法。能性若空。是人無我。所相亦空。是法無我。</p>
<p style="margin-left:1em"><span class='corr'>已</span>上亦皆入五法者。一八識入五法。謂八識自體。入妄想。六識所計屬名相。轉識成智屬正智。所證屬如如。二無我入五法。謂人法二執。屬名相妄想。二無我理屬如如。證二無我之智屬正智。</p>
<p style="margin-left:1em">亦屬正智如如下。當配三自性。而文中不言者。以上文三性<span class='corr'>已</span>入五法中故。若欲配之。則所念之佛屬妄計。能念之心屬緣起。念力成就屬圓成。</p>
<p style="margin-left:1em">不以有心念等者。有心墮妄想乃增益謗。今則若言其有。則能念之心本體自空。所念之佛了不可得。非有也。</p>
<p style="margin-left:1em">無心墮斷滅乃損減謗。今則若言其無。則能念之心惺惺不昧。所念之佛歷歷分明。非無也。</p>
<p style="margin-left:1em">亦有亦無墮相違謗。今則有處全空。空處全有。互奪兩亡。非雙亦也。</p>
<p style="margin-left:1em">非無非有墮戲論謗。今則因有念顯無念。因無念顯有念。互成雙立。非雙非也。</p>
<p style="margin-left:1em">又不以有心念。居一切時不起妄念也。不以無心念。於諸妄心亦不息滅也。不以亦有亦無心念。住妄想境不加了知也。不以非有非無心念。於無了知不辨真實也。</p>
<p style="margin-left:1em">更有何念者。四句既離。百非亦絕也。</p>
<p style="margin-left:1em">念而無念是名一心者。云念則非空。云無念則非有。念奪無念。無念奪念。互奪兩亡。則雙遮二邊。因念成無念。因無念又成念。互成雙立。則雙照二邊。以照奪遮。以遮奪照。非遮非照。唯是一心。</p>
<p>註。</p>
<p style="margin-left:1em">事謂緣起無邊。理謂性海無盡。事理謂圓融無礙。事事謂主伴重重。相即相入。</p>
<p style="margin-left:1em">華嚴全圓。今得少分者。一無情說法同。二一含無量同。三不動周徧同。四見聞獲益同。五八難頓超同。六出生無盡同。七雙垂兩相同。八教主法身同。九不可思議同。十頓齊佛境同。此十配華嚴十種[糸-八]門。可以意得。</p>
<p style="margin-left:1em">如本無差別。即不動寂場。無量無等。謂無量世界。無等世界。即徧周法界也。</p>
<p style="margin-left:1em">圓覺佛者。謂道窮妙覺。位極於茶。究盡諸法實相。邊際智滿。種覺頓圓。圓顯十身。富有萬德。如十五日月。圓滿具足。最上最勝究竟覺也。</p>
<p style="margin-left:1em">普門法者。普是徧義。門曰能通。華嚴中具無量波羅蜜門。一一門中復出無量法。乃至一一句能充徧法界。一一字能通大涅槃。故曰普門。</p>
<p style="margin-left:1em">八難謂地獄。餓鬼。畜生。盲聾瘖瘂。世智辨聰。佛前佛後。北俱盧洲。無想天。以受此果報。不得聖化。故稱為難。此是凡夫住事八難。</p>
<p style="margin-left:1em">又復有餘中。三十心為三惡道。住無我法。名為北洲。地前法愛如長壽天。未有初地十種六相。名諸根不具。地前智淺如世智辨聰不窮中理。如佛前佛後。此是二乘住理八難。</p>
<p style="margin-left:1em">舍那釋迦雙垂兩相者。兩相。謂千丈圓滿報身。與丈六老比丘相。雙垂即二始同時。不動寂場而游鹿苑也。</p>
<p style="margin-left:1em">淨名名小不思議者。如借座鐙王。請飯香土。室包乾象。手擲大千。及菩薩種種不思議解脫。皆不可思議也。</p>
<p style="margin-left:1em">不動智。謂不生不滅心。即是一法界大總相法門體也。同為華嚴流類者。謂華嚴是源。而此則是其流。華嚴是本。而此則是其類。此類字。與聖人之於民亦類也。類字相似。此流字。與流流入海。流字相似。</p>
<p>章。</p>
<p style="margin-left:1em">定善散善者。十六觀門為定善。定心成觀故。執持名號為散善。散心稱名故。</p>
<p style="margin-left:1em">彼經妙觀宗乎一心者。以若就事上直觀依正。豈名微妙。今觀若依若正。乃法界心觀法界境。生於法界依正色心。是則名為唯依唯正。唯色唯心。唯觀唯境。豈不名妙。故知妙觀皆宗一心。心性徧周。無法不造。無法不具。若一毫法從心外生。則不名為妙觀也。</p>
<p>註。</p>
<p style="margin-left:1em"><span class='corr'>已</span>非全散。何況理一者。若據事持應名散心。今專注一境<span class='corr'>已</span>非全散。理一心者。悟自本心。本自不生。本自不動。何為散也。</p>
<p style="margin-left:1em">即空即假即中。是一心三觀。觀三諦一境也。斯乃稱性而觀。絕待而照。修此觀時。祇一觀而三觀。觀於一諦而三諦。即一而三。即三而一。故空為法界。一切法趨空。無假無中無不空。假為法界。一切法趨假。無空無中無不假。中為法界。一切法趨中。無空無假無不中也。此觀成時。證一心三智。亦名一切種智。中論云。因緣所生法。即空即假即中。釋論云。三智實在一心中得。即此意也。</p>
<p style="margin-left:1em">超乎次第者。以有次第三觀。先修從假入空觀。次修從空入假觀。然後雙遮雙照。流入薩婆若海。此是別教行相。今是圓觀。故頓超也。</p>
<p style="margin-left:1em">了不可得者。能所性空故。能所歷然者。不礙緣起故。非空非假。互奪兩亡。雙遮中道也。常空常假。互成雙立。雙照中道也。遮照同時。故不可思議。</p>
<p style="margin-left:1em">觀即念。念即觀者。觀乃注想一境。念乃明記不忘。則觀念似別。然觀曰心觀。念曰心念。則同宗一心。彼則以法界心觀法界境。此則以法界心念法界佛。毫無差別。故言即也。</p>
<p style="margin-left:1em">名念佛三昧者。執持名號故。一行三昧者。繫緣法界專稱名字故。諸佛現前三昧者。一心功成佛現其前故。般若三昧者。一心不亂即大般若故。普等三昧者。一心功成無法不攝故。</p>
<p style="margin-left:1em">智者大師。於觀經分散分定者。觀經中。因韋提希啟請。唯願世尊。教我思惟。教我正受。故世尊以三種淨業。答思惟。十六妙觀答正受。天台疏云。三種淨業。散心思量名曰思惟。十六正觀說名正受。是即屬散屬定也。</p>
<p style="margin-left:1em">三種淨業者。一者孝養父母。奉事師長。慈心不殺。修十善業。二者受持三皈。具足眾戒。不犯威儀。三者發菩提心。深信因果。讀誦大乘。勸進行者。</p>
<p style="margin-left:1em">若修三種福。為三惑染。不稱淨業。於十六境。不照三諦。不名妙觀。</p>
<p style="margin-left:1em">四性不生者。謂達此心。自他共無因不可得無心無念也。與空慧相應者。空慧即大般若智。以無虗妄心念。離一切法差別之相也。</p>
<p>註。</p>
<p style="margin-left:1em">但名故名散善者。以若有定心佛身自現。今不見身。顯是無有定力。故名散善也。</p>
<p style="margin-left:1em">劣應故名散善者。以定力若深。則所見之身自然高大。今是劣應。顯是無深定力故云散善也。</p>
<p style="margin-left:1em">劣應是丈六身。凡夫小乘依事識所見者。勝應是圓滿報身。是大乘人依業識所見者。</p>
<p style="margin-left:1em">非木菩提樹下之身者。以劣應身。在木菩提樹下成道。以吉祥草為座。報身則七寶樹下成道。以天衣為座也。即勝即劣生法。</p>
<p style="margin-left:1em">不二者。劣即生身。勝即法身。言相即不二者。以佛真法身。猶若虗空。應物現形。如水中月。紛紜自彼。於我何為故。</p>
<p style="margin-left:1em">華局故名散善者。以若有深定。則所見之華自然廣大。今局於小。顯是無深定力。故名散也。</p>
<p style="margin-left:1em">五逆不生名散善者。以具大定者。速入聖階度生亦廣。今濟度功狹。顯是無有大定。故名散也。</p>
<p style="margin-left:1em">止屬下品名散善者。以具正定者。必於寶剎速證無生。今止成下品。顯是無有正定。故名散也。</p>
<p style="margin-left:1em">獨要三意者。一謂佛身不屬諸數。而那由恒沙不無數計。則此經為獨要一也。此可對前。佛是劣應一疑。二謂用心不涉次第。而先日次水。自覺繁長則此經為獨要二也。此可對前。但聞佛名一疑。</p>
<p style="margin-left:1em">三謂游歷不分高下。而上輩三品。乃徧十方。則此經為獨要三也。此可對前。止屬下品一疑。</p>
<p style="margin-left:1em">生身尊特猶待辨疑者。有言六十萬億那由他之身。乃是生身。葢以淨土之身勝於穢土。穢土生身丈六。淨土生身宜爾許高大也。四明尊者。以十三重問答辨此決是尊特身也。</p>
<p>註。</p>
<p style="margin-left:1em">隨其心淨佛土淨者。經云是故寶積。若菩薩欲得淨土。當淨其心。隨其心淨。則佛土淨。肇註云。淨土葢是心之影響耳。欲響順必和其聲。欲影端必正其形。此報應之定數也。</p>
<p style="margin-left:1em">淨名即維摩詰。五百童子之一也。以此經由淨名示疾說起。故遂以名經。</p>
<p style="margin-left:1em">深者。佛果深高。以心往求。故云深心。亦從深理生。亦從厚樂善根生。故十地經云。入深廣心。涅槃經云。根深難拔。故言深心。</p>
<p style="margin-left:1em">法華者。實相妙理。巧喻蓮華。法喻雙彰。名實並顯。云妙法蓮華也。</p>
<p style="margin-left:1em">般若此云智慧。從方等之後。出大般若。轉教付財。融通淘汰。約時。則禺中時。約味。則從生酥出熟酥也。</p>
<p style="margin-left:1em">圓者滿足周備。此外更無一法。覺者虗明靈照。無諸分別想念。即當人自性也。</p>
<p style="margin-left:1em">觀佛三昧者。以此經是說念佛法門。修行正定故。</p>
<p style="margin-left:1em">六念者。佛法僧施戒天六事。安心不動。稱之為念也。涅槃疏云。前三念他。後三念自。施戒是自因。生天是自果。戒是止善。施是行善。天有近果遠果。近即二十八天。遠即第一義天也。然謂菩薩六念。則是念同體三寶。一心戒施。第一義理也。</p>
<p style="margin-left:1em">涅槃。此云大滅度。是如來斷德。具常樂我淨四義。此經是第五時所說。</p>
<p style="margin-left:1em">十心向往者。一於眾生起大慈。無損害心。二於眾生起大悲。無逼惱心。三於佛法不惜身命樂守護心。四於一切法發生勝忍無執著心。五不貪利養敬重淨意樂心。六求佛種智於一切時無忘失心。七於眾生尊重恭敬無下劣心。八不著世論於菩提分生決定心。九種諸善根無有雜染清淨之心。十於諸佛捨離諸相起隨念心。</p>
<p style="margin-left:1em">寶積者。此部廣談妙法。猶如珍寶積集豐盈也。</p>
<p style="margin-left:1em">一經大旨。即念佛往生也。</p>
<p style="margin-left:1em">維摩丈室容八萬座者。維摩詰。從須彌燈王佛所。借三萬二千獅子座。皆高八萬四千由旬。置於丈室。無所妨礙。於毗耶城及四天下。亦不迫迮。悉見如故。</p>
<p style="margin-left:1em">起信謂令人發起大乘信根。因緣分者。此論通有五分。一者因緣分。二者立義分。乃至第五勸修利益分。今當第一。說造論因緣有八種也。</p>
<p style="margin-left:1em">信位初心。謂十信中初信心也。有四種機者。論文云。五者。為示方便。消惡業障。善護其心。遠離癡慢出邪網故。六者。為示修習止觀。對治凡夫二乘心過故。七者。為示專念方便。生於佛前。必定不退信心故。八者。為示利益勸修行故。有如是等因緣。所以造論。疏云。自此下四種機。當信位初心。四中前三為下中上三人。後一策以勸修也。</p>
<p style="margin-left:1em">禮懺滅罪者。論云。若人雖修行信心。以從先世來。多有重罪惡業障故。為諸魔鬼之所惑亂。或為世務牽纏。或為病苦所惱。應當精勤。晝夜六時。禮拜諸佛。誠心懺悔。得免諸障。善根增長故。被初機者。疏云。此當下品也。</p>
<p style="margin-left:1em">修習止觀者。論云。所言止者。謂止一切境界相。是依真如門。止諸境相無所分別。即成根本無分別智。所言觀者。謂分別因緣生滅相。是依生滅門。分別諸相觀諸理趣。即成後得智。被中機者。疏云。此當中品也。求生淨土者。論云。若人專念阿彌陀佛。願生彼界。即得往生。常見佛故。終無有退。若觀彼佛真如法身。常勤修習。畢竟得生。依正定故。被上機者。疏云。此當上品也。</p>
<p>註。</p>
<p style="margin-left:1em">信生佛不二者。迷此心為眾生。悟此心為諸佛。諸佛乃覺悟之眾生。眾生乃沈迷之諸佛。古云。諸佛心內眾生。塵塵流轉。眾生心中諸佛。念念證真也。又復此信。即是起信信根本。慈雲信自心。而彼根本外。尚有信佛。信法。信僧。不疑自心外尚有不疑師。不疑法。今獨舉根本自心者。以信淨土唯心。為淨業之獨要也。</p>
<p style="margin-left:1em">如子憶母者。楞嚴言。十方諸佛憐念眾生。如母憶子。子若憶母。如母憶時。母子歷生。不相違遠。</p>
<p style="margin-left:1em">不堪承受甘露法味者。楞嚴云。如淨器中。除去毒蜜。以諸湯水。并雜灰香。洗滌其器。後貯甘露。今羸劣破漏豈堪承受。</p>
<p style="margin-left:1em">雖有諸過。亦名為器者。如觀經下三品。皆五逆十惡。臨終發心。皆得往生。</p>
<p>註。</p>
<p style="margin-left:1em">下智觀者等。下智是但解偏空。而根稍鈍者。彼即觀思議生滅十二因緣。從他聞聲而解了故。成聲聞菩提。</p>
<p style="margin-left:1em">中智亦但解偏空。而根大利者。彼即觀思議不生滅因緣。悟解甚深因緣法故。成緣覺菩提。</p>
<p style="margin-left:1em">上智是解但中理者。彼即觀不思議生滅因緣。心廣無量故。成菩薩廣大行故。得菩薩菩提。</p>
<p style="margin-left:1em">上上智是解不但中理者。彼即觀不思議不生滅因緣。一切種清淨故。一切佛法皆成就故。得佛菩提。是同是十二因緣一法。而因智慧不同。觀察不同。而所得遂各各不同也。非隨因感果而何。</p>
<p style="margin-left:1em">諸天共器者。淨名經云。譬如諸天共寶器食。隨其福德飯色有異。</p>
<p style="margin-left:1em">三獸同河者。永嘉集云。譬如象馬兔渡河。足有長短。而分深淺。</p>
<p>註。</p>
<p style="margin-left:1em">下品猶勝天宮者。如云。六欲諸天具五衰。三禪尚自有風災。假饒修到非非想。不若西方歸去來。</p>
<p>章。</p>
<p style="margin-left:1em">先明隨相者。相即文義之相。隨有二義。一者文隨於義。義隨於文。文義二相。交相隨順。而為教體故。二者且未會歸一心。先隨文義外相。談能詮體故。</p>
<p style="margin-left:1em">十門推本者。一音聲語言。二名句文身。三通取四法。四諸法顯義。五攝境唯心。六會緣入空。七理事無礙。八通攝所詮。九事事無礙。十海印炳現。</p>
<p style="margin-left:1em">二謂所詮義者。或難云。此明能詮體性。何故所詮之義。亦作能詮耶。當知以義對名句文。則義為所詮。若以義對理而言。義為能詮。理為所詮也。</p>
<p>註。</p>
<p style="margin-left:1em">或以聲為教體者。攝假從實故。名等有展轉義。非正教體故。依聲有名。依名有義。如依父有子。依子有孫。父為體故。</p>
<p style="margin-left:1em">或以名句文身為教體者。以體從用故。唯識云。此三離聲雖無別體。而假實異。亦不即聲等。</p>
<p style="margin-left:1em">名詮法自性者。如無量壽佛。無詮非有自性。量詮分限。壽詮永年。佛詮大覺。</p>
<p style="margin-left:1em">句詮法差別者。如無量壽佛。詮法則廣大。若云量壽佛。詮法則少狹矣。</p>
<p style="margin-left:1em">文為上二所依者。藉文彩連合之功。方顯名句之用也。</p>
<p style="margin-left:1em">假實體用兼資者。名句文為假。二十四不相應行攝故。聲為實。十一色法所攝故。聲為體。名句文為用。</p>
<p>註。</p>
<p style="margin-left:1em">法能顯義者。色聲香味觸法。塵塵皆為教體。眼耳鼻舌身意。根根盡入圓通。所謂翠竹黃華。無非般若。白雲流水。盡是真如。松風昨夜熾然說。自是聾人不肯聽。</p>
<p>章。</p>
<p style="margin-left:1em">唯識者。唯有揀擇。決定。顯勝。三義。識有了別義。略而言之。唯遮境有。識揀心空。故曰唯識。</p>
<p style="margin-left:1em">文義皆識所變者。變有二。一者因緣變。有實體用。是前五及第八識。二者分別變。但可為境。是六七二識。今聲為因緣變。有實體用故。名句文及所詮義。乃分別變。但可為境。無實體用故。</p>
<p style="margin-left:1em">本影四句者。本者實有本質。影者自心影像。本如鏡外之物。影如鏡中所顯之影。識如鏡體。</p>
<p>註。</p>
<p style="margin-left:1em">唯本無影者。是認影為本。</p>
<p style="margin-left:1em">小乘不知唯識現者。以小乘人。不達三界唯心。心外有境。如小兒執鏡中之影為實。不知乃鏡光所現之影故。</p>
<p style="margin-left:1em">淨識即第六識心王。以六識相應心所。既轉成妙智。則心王豈不是淨識。以純無漏故。</p>
<p style="margin-left:1em">妙觀察智者。唯識論云。轉八識相應心所。成大圓鏡智。轉七識相應心所。成平等性智。轉前五識相應心所。成成所作智。轉六識相應心所。成妙觀察智。五七八三智。能現種種身。唯妙觀察智。能於大眾中雨大法雨。</p>
<p style="margin-left:1em">聞者識上所變者。他佛宣說。若文若義本質。聞者識上變起文義而緣。如鏡對像自變影故。</p>
<p style="margin-left:1em">增上是助意互為增上者。佛無眾生。佛不說法。是眾生於佛為增上緣。眾生無佛說法。眾生亦不能自變文義而緣。是佛於眾生為增上緣。如月無水不能現影。水無月亦不能現影。是互為增上意。</p>
<p style="margin-left:1em">離眾生心。更無有佛者。謂佛本是無。心淨故有。以心淨故。諸佛即現。若離眾生心。更無有佛也。何以故。法身妙理。無有色相迭相見故。教中云。佛果無別色心功德。唯有如如。及如如智獨存。是也。</p>
<p style="margin-left:1em">大悲即眾生緣。無心攀緣一切眾生。而於眾生自然現益。如涅槃經。我實不往。慈善根力。能令眾生見如斯事。</p>
<p style="margin-left:1em">大智即法緣。無心觀法。而於諸法自然普照。如日照物無所分別。</p>
<p style="margin-left:1em">為增上緣者。如涅槃云。波羅奈城。有優婆夷。屈請眾僧。奉施醫藥。有一比丘身嬰重病。良醫診之。當須肉藥。是優婆夷割其股肉。切以為羮。施病比丘。服<span class='corr'>已</span>病差。女人患瘡苦惱。發聲稱佛。我在舍衛聞其音聲。於是女人起大悲心。是女尋見我持良藥。塗其瘡上。還復如本。善男子。我於爾時實不往至波羅奈城持藥塗彼。當知皆是慈善根力。令彼女人見如是事。此即大悲大智為增上緣也。</p>
<p style="margin-left:1em">根熟眾生心中現佛說法者。華嚴云。諸佛無有法。佛於何有說。但隨其自心。謂說如是法等。</p>
<p style="margin-left:1em">不教之教者。如維摩詰嘿然無言。文殊歎曰。是真不二法門。世尊洗足<span class='corr'>已</span>。敷座而坐。須菩提讚言。希有世尊。經云。法性本空寂。無取亦無見。性空即是佛。不可得思量。是也。</p>
<p style="margin-left:1em">尊者無說。我乃無聞者。空生宴坐石室中。空中帝釋散華供養。空生曰。散華者誰。曰我天帝釋也。何以散華。曰以尊者善說般若。尊者曰。我本無說。帝釋曰。尊者無說。我乃無聞。乃真說般若也。</p>
<p style="margin-left:1em">此四皆言唯識者。唯識有二。一勝義唯識。二世俗唯識。今初句唯本無影非唯識。即前之隨相門。二句亦本亦影。是世俗唯識。三句唯影無本。通世俗勝義。以無本質。應是勝義。以有影像應通世俗故。四句非本非影。唯是勝義唯識也。勝義唯識。即後歸性一門。此當門名世俗唯識。四句料簡實通前後也。</p>
<p style="margin-left:1em">心樂出離五句。是唯影無本。而實無說無聽。是非本非影。既不離此二句。此文此義非識所變而何。故識為教體也。</p>
<p>章。</p>
<p style="margin-left:1em">歸性者。因一念無明。迷此性體。而現起八識。次從八識體。變起萬境。今遡流及源。反末歸本故歸性也。</p>
<p style="margin-left:1em">八識即心生滅門。所謂不生不滅。與生滅和合。非一非異。名為阿黎耶識也。此識有覺不覺二義。今是不覺義中。無明不覺生三細。境界為緣長六麤。故云能變之八識也。</p>
<p style="margin-left:1em">一心即本源之一心。所謂是心則攝一切世間出世間法。依於此心。顯示摩訶衍義也。此心有真如生滅二門。是雖體絕有無。相非生滅。而迷之則生死無窮。解之則廓爾大悟。故云能現之一心也。</p>
<p>註。</p>
<p style="margin-left:1em">從真如流出教法者。具足言之。則從真如流出根本智。從根本智流出後得智。從後得智流出大悲心。從大悲心流出十二分教。今但依源頭說。故云從真如流出也。</p>
<p style="margin-left:1em">重頌如。授記如者。謂重頌亦是真如。授記亦是真如。</p>
<p style="margin-left:1em">一切皆如者。一切差別教法。皆從緣無性。即是真如。是故虗相本盡。真性本現也。</p>
<p style="margin-left:1em">出仁王經。經云。波斯匿王白佛言。云何十方諸佛一切菩薩。不離文字而行諸法相。佛言大王。法輪者。重頌如。授記如。十二分教一切皆如等。</p>
<p style="margin-left:1em">譬之物不離夢者。物譬隨相。夢譬唯識。人譬歸性。</p>
<p style="margin-left:1em">生法。是因緣所生之法。生法本無。一切唯識。即物不離夢。識如夢幻。但是一心。即夢不離人。</p>
<p style="margin-left:1em">皆以一實相印為教體者。印有二種。一三法印。二實相印。凡經詮空。無相。無願。三法。乃小乘經。詮一實者。乃大乘經也。</p>
<p>章。</p>
<p style="margin-left:1em">無礙者。前二科攝末歸本。會相歸性。前淺後深。不能相融。今此一門。本末融通。性相不二。舉一全彰。圓融無礙也。</p>
<p style="margin-left:1em">心境理事本自交徹者。心外無境。境外無心。心者全境之心。境者全心之境。則心境不二。理外無事。事外無理。理者即事之理。事者即理之事。則理事圓融。</p>
<p>註。</p>
<p style="margin-left:1em">生滅門者。謂迷此法界。為三細六麤。為流轉門。滅此三細六麤。歸一法界。為還滅門。此二門。迷時妄生真滅。悟時真生妄滅。總為生滅門也。</p>
<p style="margin-left:1em">真如門者。謂真如自體。迷時不見妄生真滅。悟時不見真生妄滅。非生非滅。非染非淨之體。即真如門也。</p>
<p style="margin-left:1em">一心原有二門者。論文云。依一心法。有二種門。云何為二。一者心真如門。二者心生滅門。是二種門。皆各總攝一切法。是也。</p>
<p style="margin-left:1em">真如即是生滅者。以真如不守自性。五道隨緣故。全真如為生滅。不變隨緣也。</p>
<p style="margin-left:1em">生滅即是真如者。雖五道隨緣。而緣起無性故。全生滅即真如。隨緣不變也。心即是土下。乃以理成事門。理隨事變。一多緣起之無邊也。</p>
<p style="margin-left:1em">土即是心下。乃全事歸理門。事得理融。千差涉入而無礙也。</p>
<p>章。</p>
<p style="margin-left:1em">通論佛教因緣為宗者。教中云。諸法從緣生。諸法從緣滅。我佛大沙門。常作如是說。乃至法華最後極談。亦曰以一大事因緣出現於世。</p>
<p>註。</p>
<p style="margin-left:1em">無因邪因者。計萬法從虗空生。從自然生等。是無因。或從冥諦生。或從自在天生。或從太極生等。皆邪因也。</p>
<p style="margin-left:1em">因緣故生滅者。謂因緣和合虗妄有生。因緣別離虗妄名滅。</p>
<p style="margin-left:1em">因緣故即空。是因緣所生法。我說即是空。</p>
<p style="margin-left:1em">因緣故即假。是亦名為假名。</p>
<p style="margin-left:1em">因緣故即中。是亦名中道義。</p>
<p style="margin-left:1em">此四句若對五教言。因緣故生滅。是小乘教。即空即假是始教。即中是終頓圓三教。以終為雙照二邊中道。頓為雙遮二邊中道。圓為遮照同時。不思議中道也。</p>
<p style="margin-left:1em">若對四教言。生滅為藏教。即空為通教。即假為別教。即中為圓教。以別教但中。對圓為假故。</p>
<p style="margin-left:1em">不出有空等者。以第一我法俱有宗。此唯有。第二法有我無宗。第三法無去來宗。第四現通假實宗。此三通有空二法。第五俗妄真實宗。第六諸法但名宗。此二唯空。第七三性空有宗。為法相。第八真空絕相宗。亦是空。第九空有無礙宗。為法性。第十圓融具德宗。為圓融。</p>
<p>註。</p>
<p style="margin-left:1em">論言者是天親論。</p>
<p>章。</p>
<p style="margin-left:1em">宗乎法性者。以此經屬終頓二教。終教多談法性。少及法相。其所云相。亦會歸性。出中道妙有一切作佛。此經正是中道妙有。皆登不退故。頓教總不說法相。唯說真性。一念不生。即名為佛。此經一心不亂。即得見佛故。</p>
<p>註。</p>
<p style="margin-left:1em">兼備交資而得往生者。有信願。而無依正。則信願何法。故必依正清淨以資信願也。有依正而無信願。彼依正清淨。自是清淨。於我何為。故必信之願之。以資親證彼依正二報也。皆不出自心者。恐問云。既是依正信願往生為宗趣。何又言法性為宗。故云也。彼經亦兼眾說者。華嚴經。有以無礙甚深法界為宗。有以緣起為宗。法界緣起相即入故。有以因果為宗。以此經廣明菩薩行位之因。及所成果故。有以海印三昧理實為宗。有以因果理實合為宗。以因果是行位。理實是法界故。以上各各互缺。今賢首總兼眾說。共為宗趣也。</p>
<p style="margin-left:1em">上句為宗。下句為趣者。彼經因果緣起為宗。理實法界為趣。此經依正清淨為宗。信願往生為趣。</p>
<p>章。</p>
<p style="margin-left:1em">別明者。展轉推尋也。正是大師極論其宏功。令人發起真信處。世人多疑此經文義麤淺。教義一對足以破之。愚者多執事而迷理。事理一對足以破之。狂者多執理而遺事。境行一對足以破之。或疑念佛正涉有為。行寂一對足以破之。或疑念佛自救不了。寂用一對足以破之。</p>
<p style="margin-left:1em">一教義者。教謂言教義。謂義理。智者能於一字中。尚解無量義。愚人雖讀盡貝書。祇是尋行數墨而<span class='corr'>已</span>。故教義一對。不可不發明也。</p>
<p style="margin-left:1em">二事理者。事即依正信願等事。理即一一消歸自性。彼執事而迷理。正由不知旨趣故。</p>
<p style="margin-left:1em">三境行者。境謂法界境。即阿彌陀佛是。行是法界心。即一心執持是。此即所謂繫緣法界。專稱名字。一行三昧也。</p>
<p style="margin-left:1em">四行寂者。行即一行之行。寂即寂光之寂。修一行三昧。欲證寂光無上果也。</p>
<p style="margin-left:1em">五寂用者。寂即常寂本體。用即恒沙妙用。證此本體發起妙用。還度眾生。方是大乘妙旨也。</p>
<p>註。</p>
<p style="margin-left:1em">不徒為語言文字者。古云。汝終日轉經。不知終日經轉。葢以其徒為語言文字故也。所以說。誦經千卷。不如解經一偈。</p>
<p style="margin-left:1em">顯發事中所具至理有二義。一是隨文入觀。即一一消歸自<span class='corr'>己</span>。一是依事造修。往生彼國。發明自性唯心之理。</p>
<p style="margin-left:1em">徒為事緣之蹟。即所謂終日死鑽故紙。與終日喃喃但掐數珠者。</p>
<p style="margin-left:1em">以境為宗。境字。若依後文解釋。標念境者。以四字名號為境。則此處當云。境即是所稱之名。而言即是所觀之理者何。良由所念阿彌陀佛四字。全體即是法界。全體即是當人自心。而自心一念。具足三千性相。自心一念。即空即假即中。豈不是所觀之理。</p>
<p style="margin-left:1em">能觀之智。即當人稱念之心。靈靈不昧。無有間斷者是。</p>
<p style="margin-left:1em">對能觀之智。故名為境者。以所念之佛對能念之心。即名為境也。而其實心外無境。境外無心。又復自性唯心之理。忘能所絕對待。何言境也。故云。理雖非境。對能觀之智。亦得言境也。</p>
<p style="margin-left:1em">正欲即此以為真境者。當知此字。即自性唯心。即所觀之理。即阿彌陀佛四字名號。離我心性別無名號。離此名號別無心性。全體法界為真境也。</p>
<p style="margin-left:1em">而起觀行執持名號者。謂以此名號為真境。而起執持之觀行也。此正是從性起修。性既離言。行亦無住雖云執持。實離四句絕百非。無念之念也。</p>
<p style="margin-left:1em">強抑妄心者。有定無慧。名曰癡禪。若墮無想。則成外道。故理體雖寂。不妨起行持名。以幻修幻。以楔出楔。幻盡覺圓。乃歸真寂也。</p>
<p style="margin-left:1em">今依正觀。即是後文理持。</p>
<p style="margin-left:1em">至於一心。即後理一心。</p>
<p style="margin-left:1em">有作是有為。有作對無作說。妄計是虗妄徧計。對圓成說。謂若不歸空寂。則是有為有作之修。多劫終成敗壞故。</p>
<p style="margin-left:1em">沈空滯寂者。耽著空寂之體。不起利生之用。乃二乘有餘涅槃之境也。</p>
<p>註。</p>
<p style="margin-left:1em">平等即壽命。清淨即光明。覺即佛也。</p>
<p style="margin-left:1em">支婁迦讖等。是五譯人。支婁迦讖。漢明帝時人。光武中興。故名後漢。明帝即光武子也。</p>
<p style="margin-left:1em">康僧鎧魏人。曹丕篡漢國號曰魏。</p>
<p style="margin-left:1em">支謙吳人。孫權稱帝。國號曰吳。</p>
<p style="margin-left:1em">法賢趙宋時人。趙匡胤為天子。國號曰宋。</p>
<p style="margin-left:1em">菩提流志。南北朝魏人。魏主本姓拓䟦。改姓元。國號魏。</p>
<p style="margin-left:1em">亦有未盡。謂<span class='corr'>已</span>盡美。未盡善也。亦可舊文緊要處。彼亦採取未盡。</p>
<p style="margin-left:1em">高下失次者。下品不發。則不發為劣矣。上竟不言。上亦劣耶。上竟不言。不言為勝矣。下言不發。不發亦為勝乎。故曰失次也。</p>
<p style="margin-left:1em">同一發心正往生要旨者。不發菩提心。則小乘而<span class='corr'>已</span>。二乘種不生。故知發心乃往生根本也。</p>
<p>註。</p>
<p style="margin-left:1em">伽陀。此云孤起頌。</p>
<p style="margin-left:1em">十大願王者。一者禮敬諸佛。二者稱讚如來。乃至第十普皆迴向。華嚴稱性而談。法華正直而說。二經皆歸極樂者。以欲入毗盧性海。先歸淨土[糸-八]門。欲悟一乘實相。先入西方安養。二經始終既爾。中間諸經可知。故知淨土一門。一代時教之總持。法界眾生之歸地也。</p>
<p>章。</p>
<p style="margin-left:1em">詳略同別者。詳謂大本。略謂此經。同謂同類。別謂非部非類。</p>
<p>註。</p>
<p style="margin-left:1em">嬴秦者。周時有非子者。是伯益之後。善養馬。周孝王愛之。封於<span class='corr'>陝</span>。國號秦。後并吞列國。而有天下。以其姓嬴。故云嬴秦。</p>
<p style="margin-left:1em">苻秦者。東晉時氐種也。苻堅強盛。雄據關中。國亦號秦。是為苻秦。</p>
<p style="margin-left:1em">姚秦者。羗種也。姚萇為苻堅將。後堅為晉兵所敗。萇遂據關中。傳子興。是為姚秦。</p>
<p style="margin-left:1em">周禮掌四方之語者。東曰寄。南曰象。西曰狄鞮。北曰譯。皆官名也。寄言能寄寓風俗之異於此。象言能倣像風俗之異於彼。狄鞮。則欲別其服飾之異。譯。則欲辨其語言之異。周官通謂之象胥。而世俗通謂之譯也。又譯釋也。猶言謄也。謂以彼此言語相謄釋而通之也。</p>
<p style="margin-left:1em">遣將呂光者。秦苻堅建元十三年。使呂光伐丘茲國破之。擁眾歸至涼州。因據州稱涼王。光死。姪呂隆降秦。乃迎師入關。居逍遙園。</p>
<p>章。</p>
<p style="margin-left:1em">二經聯比者。聯謂聯續。比謂比並。什師譯之於前。奘師譯之於後。有聯續義。兩經意義無相違背。有比並義。</p>
<p>註。</p>
<p style="margin-left:1em">卓然自立者。師十一歲時。見諸沙彌劇談戲笑。乃呵曰。夫出家者。為無為法。何得更為兒戲。可謂空喪百年。識者知師德器非凡矣。</p>
<p>註。</p>
<p style="margin-left:1em">孤山十疏通經者。一文殊般若經。二遺教經。三般若心經。四瑞應經。五四十二章經。六不思議法門經。七無量義經。八普賢觀經。九阿彌陀經。十首楞嚴經。世稱十經疏主云。</p>
<p>註。</p>
<p style="margin-left:1em">寶王論等者。草堂飛錫法師。作念佛三昧寶王論。天台智者大師。作釋十疑論。龍舒居士王日休。作淨土文。無盡居士張商英。作求生淨土文。侍郎王古。作直指淨土決疑集。吳群沙門大佑。作淨土指歸集。無功居士王闐。作淨土自信錄。慈雲懺主遵式。作淨土略傳。善導和尚。作偈。偈云漸漸雞皮鶴髮。看看步行龍鍾。惟有徑路修行。但念阿彌陀佛。永明壽禪師。作神棲安養賦。諸家懷淨土詩。如中峰西齋楚石。諸師等。</p>
<p>註。</p>
<p style="margin-left:1em">枝低只為挂金臺者。詩云我師一念登初地。佛國笙歌兩度來。惟有門前古槐樹。枝低只為挂金臺。</p>
<p>註。</p>
<p style="margin-left:1em">如西齋。空谷。天奇。毒峰等。皇明楚石琦禪師。有西齋淨土詩。空谷隆禪師。有空谷集。天奇禪師號㷀絕老人。有煢絕集。毒峰善禪師。有語錄行世。</p>
<p>章。</p>
<p style="margin-left:1em">羣星悉皆拱北者。論語云。為政以德。譬如北辰居其所。而眾星拱之。</p>
<p>註。</p>
<p style="margin-left:1em">永明以宗門上上品生者。永明壽禪師。秉單傳之旨。作宗鏡錄。萬善同歸集等。入滅後。有僧經年遶其塔。人問故。曰我病入冥。見殿左供一僧像。王勤敬禮。密詢之。乃杭州壽禪師也。凡人死皆經冥府。此師<span class='corr'>已</span>往西方上品上生矣。</p>
<p style="margin-left:1em">圓照標名蓮境者。宋時圓照本禪師。初參天衣有省。後一志念佛住淨慈。有雷峰材法師。神遊淨土。見一華殊麗問之曰。待淨慈本禪師耳。又資福㬢公。至師所禮足。施金而去。人詁其故。曰吾定中見金蓮華。人言以俟本禪師耳。後臨終坐逝<span class='corr'>諡</span>圓照。</p>
<p style="margin-left:1em">僧叡蓮華出榻者。僧叡。從羅什法師稟受經義。後預廬山蓮社。宋元嘉十六年。忽告眾曰。吾將行矣。面西合掌而化。眾見叡榻前一金蓮華。倐爾而隱。有五色香煙從其房出。</p>
<p style="margin-left:1em">清照說偈西歸者。宋清照亨律師。初依靈芝習律。專修淨業六十年。臨終念佛說偈曰。彌陀口口稱。白毫念念想。持此不退心。決定生安養。</p>
<p style="margin-left:1em">九流者。謂儒流。道流。陰陽。法流。名流。墨流。縱橫。雜流。農流。</p>
<p style="margin-left:1em">文潞公名彥博。為宋宰相。封潞公。</p>
<p style="margin-left:1em">蘇長公名軾。為翰林學士。自號東坡。十萬緣者。勸人念佛書名蓮錄。滿足十萬人。西方公據者。長公往來南北。每帶一西方變相而行。人問之曰。此我生西方公據也。</p>
<p style="margin-left:1em">捨仙學而回心者。宋葛濟之。句容人。久事仙學。妻紀氏。獨精誠念佛。元嘉三年。方在機杼。忽覺空中清明。乃瞻仰四表。見西方有佛現身。寶葢幢幡。映蔽雲漢。喜曰。經言。無量壽佛其即此耶。遂五體投地。濟之驚異就之。紀氏指示佛所。濟之亦見佛半身。祥雲五彩。親里咸覩。濟之由是回心念佛。</p>
<p style="margin-left:1em">焚仙經而修觀經者。後魏曇鸞。性嗜長生。受陶隱君仙經十卷。後遇菩提流志。乃問曰。佛有長生不死術乎。志笑曰。長生不死吾佛道也。乃授十六觀經。曰學此則三界無復生。六道無復往。其為壽也恒沙劫石莫能比焉。此吾金仙氏之長生也。曇大喜。遂焚仙經而修淨土。</p>
<p style="margin-left:1em">業岐黃而念佛者。元吳子章業醫。一生念佛。至正間無疾。念佛而逝。岐黃者。岐伯與軒轅黃帝問答。作內經等書。為醫家之祖。</p>
<p style="margin-left:1em">荷來耜而稱名者。晉張銓。高逸好學。耕鋤間帶經不釋。後入廬山蓮社。研窮內典。多有悟入。宋景平元年無疾。西向念佛而逝。</p>
<p style="margin-left:1em">冥君敬禮。即壽禪師。羅剎休心者。有羅剎在一聚落。其民日送子與食。有子歸信三寶。一心念佛。遂不能食。因得歸。</p>
<p style="margin-left:1em">真際所詣。詣者在也。</p>
<p style="margin-left:1em">不疑何卜者。唐太宗為秦王時。與太子建成相忌。欲舉兵。眾疑恐不勝。命卜之張公謹。取龜投地曰。卜以決疑。不疑何卜。</p>

<p class='juan'>彌陀經疏鈔演義卷一</p></div>
</div><!-- end of div[@id='body'] -->
</body></html>