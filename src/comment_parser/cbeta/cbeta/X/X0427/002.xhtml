<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿彌陀經疏鈔演義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu3' />彌陀經疏鈔演義定本卷二</p><p>題義。</p>
<p style="margin-left:1em">先明總題使有綱領者。以經之有題。如網之有綱。衣之有領。提其綱。則眾目皆舉。挈其領。則眾縷皆來也。</p>
<p>鈔。</p>
<p style="margin-left:1em">觀經言佛便周者。佛是所觀勝境。舉正報。以收依果。則攝日冰池樹等六觀也。述化主。以包徒眾。則攝觀音勢至三輩等九觀也。是觀雖十六。言佛便周。故題云佛說觀無量壽佛經。</p>
<p>疏。</p>
<p style="margin-left:1em">本師釋迦牟尼者。梵語釋迦。此云能仁。是姓。梵語牟尼。此云寂嘿。是名。即悉達太子出家所成之佛也。為娑婆教主。故云本師。</p>
<p>鈔。</p>
<p style="margin-left:1em">文質之謂者。梵本皆西域之語。質而無文。譯以此方之語。則用六經莊老之文。文<span class='corr'>采</span>綺麗。煥然成章也。</p>
<p style="margin-left:1em">震旦之言者。東方。曰震。初明。曰旦。此方居閻浮之極東。日出之處。故名震旦。</p>
<p style="margin-left:1em">自覺異凡夫三句。凡夫迷五住雲。沉三有海。全不自覺。佛則朗然大覺。異凡夫也。二乘自求出世。無兼利心。不能覺他。佛則大悲普度。異二乘也。菩薩無明未盡。法性未圓。不能覺滿。佛乃道窮妙覺。位極于茶。異菩薩也。</p>
<p style="margin-left:1em">又離心名自覺三句。心者。識心。色者。心所變也。以心望色。心親色疎。心親名自。色疎名他。既空能變識心。名為自覺。復空所變妄色。名為覺他。至心色盡空。并空亦空。名為覺滿。</p>
<p style="margin-left:1em">知一切眾生數非數。常非常者。光明疏云。數者。六凡二乘。以墮有墮無。皆落于數也。非數者。大乘菩薩。以親證法身。法身不落諸數也。常者。圓頓一乘。非常者。六凡三教。佛乃無所不知。名一切種智也。</p>
<p style="margin-left:1em">又數及非常。為俗諦境。知此。稱道種智。非數及常。為真諦境。知此。稱一切智。數即非數。常即非常。為中諦境。知此。稱一切種智也。</p>
<p style="margin-left:1em">如來至佛共有十號者。以無虗妄。名如來。良福田。名應供。知法界。名正徧知。具足三明。名明行足。不還來。名善逝。知眾生國土。名世間解。無與等。名無上士。調他心。名調御丈夫。為眾生眼。名天人師。知三聚名佛。具茲十德世出世間宗主者。以名者實之賓。世尊十號。世尊十德也。具此十德。為九法界所宗。故名世尊。是十號是別。世尊兩字是總也。</p>
<p style="margin-left:1em">具二智五句。二智。即根本後得。二障。即煩惱所知。二諦。即真俗。夢覺華開。如大夢覺。如蓮華開。若分配之。根本智。斷煩惱障。覺真諦理。得自利之益。如大夢覺。後得智。斷所知障。覺俗諦理。得利他之益。如蓮華開。始乎理即五句。約事。故言六。約理。故言即。又欲令免于上慢。故言六。欲令免于退屈。故言即。</p>
<p style="margin-left:1em">理即者。謂眾生本具佛性之理。與如來無二無別。故涅槃云。一切眾生皆是佛。是為理即佛也。古云。動靜理全是。行藏事盡非。冥冥隨物轉。杳杳不知歸。是也。</p>
<p style="margin-left:1em">名字即者。謂或從知識處聞。或從經卷中得。通達解了。一切諸法無非佛法。是為名字即佛也。古云。乍聽無生曲。纔聞不死歌。方知當體是。翻恨自蹉跎。是也。</p>
<p style="margin-left:1em">觀行即者。謂知一切皆是佛法。必須心觀明了。理慧相應。所行如所言。所言如所行。是為觀行即佛。此五品位也。古云。念念照常理。心心息幻塵。遍觀諸法性。非假亦非真。是也。</p>
<p style="margin-left:1em">相似即者。謂于觀行中。愈觀愈明。愈止愈寂。雖未能真證其理。而依稀見理。彷彿證真。是為相似即佛。此十信位也。古云。四住雖先落。六塵未盡空。眼中猶有翳。空裏見華紅。是也。</p>
<p style="margin-left:1em">分證即者。謂無明惑。有四十二品。至此。破一品無明。證一分法身。是為分證即佛。此初住至等覺位也。古云。豁爾心開悟。甚然一切通。窮源猶未盡。尚見月朦朧。是也。</p>
<p style="margin-left:1em">究竟即者。謂五住二死。盡淨無餘。無量甚深。永絕思議。是謂究竟即佛也。古云。昔年真是妄。今日妄皆真。但復舊時物。更無一法新。是也。</p>
<p style="margin-left:1em">十身者三句。一正覺佛。示成正覺故。二願佛。隨願現身故。三業報佛。萬行感故。四住持佛。自身舍利常住故。五涅槃佛。示現滅度故。六法身佛。法界一相故。七心佛。具大慈心故。八三昧佛。常在定故。九本性佛。智了本性故。十隨樂佛。隨樂示現故。</p>
<p style="margin-left:1em">天有四九句。一世間天者。國王雖處世間。錦衣玉食瓊宮瑤臺。受用似天。故曰世間天。</p>
<p style="margin-left:1em">二生天者。若精修十善。兼坐未到地定。得生六欲天。若進修根本四禪定者。得生色界天。若進修四空定者。得生無色界天。此三界天。不離生滅。福盡還墮。故曰生天。</p>
<p style="margin-left:1em">三淨天者。羅漢辟支。斷四住惑。證真諦理。煩惱淨盡。故曰淨天。</p>
<p style="margin-left:1em">四義天者。十住菩薩。進斷界外見思惑。證第一義諦。故曰義天也。</p>
<p>疏。</p>
<p style="margin-left:1em">悅所懷者。悅。是暢悅。懷。是心懷。若就此經。即是如來久修久證念佛三昧。蘊之在懷。今得機而說。乃暢昔之所懷。</p>
<p style="margin-left:1em">四辯宣演者。以無量善巧智。起四無礙辯。用種種言辭。而演說法也。</p>
<p style="margin-left:1em">十二部等。是明所說法相。謂或作長行說。或作重頌說。或作未曾有說。或作無問自說說等。</p>
<p style="margin-left:1em">此十二部通乎大小。或云小乘唯有九部。大則十二。或云小有十二。大唯九部。或云大小皆有十二。</p>
<p style="margin-left:1em">等者。等八萬四千法藏。六度四等。一切法門。</p>
<p style="margin-left:1em">至四悉檀。是明能說善巧。謂所說十二部等。種種諸法。一一皆作四悉利益。</p>
<p style="margin-left:1em">至者。謂自種種所說。以至種種能說。一一無非說義也。</p>
<p style="margin-left:1em">皆是說義者。通塗明其說相也。若據今之說。正在念佛。次文委示。今不須陳。故且通塗明其說相。</p>
<p>鈔。</p>
<p style="margin-left:1em">四辯者。一義無礙辯。謂了知一切諸法義理。通達無滯。二法無礙。謂通達一切諸法名字。分別無滯。三詞無礙。謂于諸法名字義理。隨順一切眾生。殊方異語。為其演說。能令各各得解。辯說無滯。四樂說無礙。謂隨順一切眾生根性。所樂聞法。而為說之。圓融無滯。</p>
<p style="margin-left:1em">四皆無礙名之為說者。一有所礙。則心不悅。心不悅。則非說也。以說者。即悅故。</p>
<p style="margin-left:1em">諸佛依二諦為眾生說法者。二諦。真俗二諦也。有時一切盡掃。不立一塵。依真諦說也。有時一切建立。不捨一法。依俗諦說也。</p>
<p style="margin-left:1em">詞無礙智以世智差別說者。世智。即了世俗諦之智。如來于諸法名字義理。隨順眾生。殊方異語。為其演說。皆以了世諦之智。差別說也。</p>
<p style="margin-left:1em">樂說無礙以第一義智善巧說者。第一義智。即了第一義之智也。如來隨順一切眾生根性。所樂聞法。而為說之。圓融無滯。皆以了第一義智善巧說也。言善巧者。第一義諦。本無言說。凡有言詮。皆善巧故。</p>
<p style="margin-left:1em">世界悉檀者。世。即隔別義。界。即界分也。蓋由眾生根器淺薄。故佛隨其所樂欲聞。為之次第分別而說。令生歡喜。作歡喜益也。</p>
<p style="margin-left:1em">為人悉檀者。謂佛欲說法。必觀眾生。機器之大小。宿種之淺深。然後稱其機宜。令生正信。作生善益也。</p>
<p style="margin-left:1em">對治悉檀者。謂如眾生貪欲多者。教觀不淨。瞋恚多者。教修慈心。為對此諸病。說此法藥。徧施眾生。作滅惡益也。</p>
<p style="margin-left:1em">第一義悉檀者。第一義。即理也。謂佛觀眾生善根<span class='corr'>已</span>熟。即為說法。令其得悟。作入道益也。</p>
<p style="margin-left:1em">一切諸法隨宜而說。要歸作四說。使得四益者。一切諸法。不出八萬四千法門。而八萬等法。通乎四教。即是生滅八萬。無生八萬。無量八萬。無作八萬。如生滅八萬。趣舉一法。須開四門。約有門說。念念無常。如燈焰焰。約空門說。三假浮虗。猶如雲霧。雙亦門說。二相從容。雙非門說。二相俱捨。四中一門機生熟。故四悉被之。為未種者。作世界說。令其歡喜。為<span class='corr'>已</span>種者。作為人說。令其生善。惡未破者。作對治說。令其滅惡。根<span class='corr'>已</span>熟者。作第一義說。令其入理。佛智鑒機。說之必中。知不入理。令得三益。知不破惡。令得二益。無善可發。作世界說。但生歡喜。故云要歸作世界等四說。使得歡喜等四益而<span class='corr'>已</span>。</p>
<p style="margin-left:1em">鑒機授法其文繁廣者。如上明。即一有門被機四悉。餘之三門被機亦爾。八萬中一四門四悉被機既爾。其餘諸法四門四悉被機亦然。一教八萬門四悉既然。三教亦爾。故云鑒機授法。其文繁廣也。</p>
<p>疏。</p>
<p style="margin-left:1em">言佛功德不可窮盡者。功德二字。該盡三身。四智。十眼。十通。無量百千陀羅尼門等。不可窮盡者。十地莫能窮其源。等覺不能窺其頂故。</p>
<p style="margin-left:1em">是無量中姑舉二事者。如華嚴八地。得無量身。無量音聲。無量智慧。無量受生。無量淨國。教化無量眾生。入無量法門。具無量神通。有無量眾會道場差別。住無量身語意業。則此壽命光明。非姑舉二事而何。</p>
<p>鈔。</p>
<p style="margin-left:1em">眾多無有數量二句。如佛壽命。經不可數劫。光明。有不可說數。此眾多無數量也。即此壽光。周遍法界。無有邊際。此廣大無有限量也。</p>
<p style="margin-left:1em">十大數中之無量。猶為有量之無量。無窮盡之無量。是真無量之無量。</p>
<p>鈔。</p>
<p style="margin-left:1em">佛所說教總名修多羅者。以此修多羅三字。乃大藏之都名。三學之通號。以若經。若律。若論。皆上契諸佛之理。下契羣生之機故。</p>
<p style="margin-left:1em">經復多義者。以彼方則有七義。此方復有四義。故云多義也。</p>
<p style="margin-left:1em">不出四義者。以彼方雖有七義。不出貫攝二義。此方雖有四義。不出常法二義。故云不出四義也。</p>
<p style="margin-left:1em">一出生者。出生諸義及聖果故。二顯示者。顯示法相故。三湧泉者。無窮義味。涌注無盡故。四繩墨者。楷定邪正故。五結鬘者。貫穿諸法故。</p>
<p style="margin-left:1em">萬世不易曰常。十界軌則曰法。聖智通遊曰逕。古今共宗曰典。</p>
<p style="margin-left:1em">良以下先釋貫攝二義。可攝五義。是貫攝二字。足盡彼方之義也。</p>
<p style="margin-left:1em">又常者下次名常法二義。可攝逕典二義。是常法二字。足盡此方之義也。</p>
<p style="margin-left:1em">則彼方下。總結四字能盡經義。故雖有多義。不出四義也。</p>
<p style="margin-left:1em">正翻為線者。以席經井索等。皆為旁翻故。</p>
<p style="margin-left:1em">線有貫持義者。收前佛地二義也。此二足該出生五義者。復收前雜心五義也。</p>
<p style="margin-left:1em">貫穿可總該五義。以出生等同明所說之理故。攝持止該出生繩墨二義。以出生聖果。及楷定邪正。不墮邪見故。若貫穿攝持。通所說所化。則二俱該五矣。</p>
<p>疏。</p>
<p style="margin-left:1em">經之一字是為通名者。除律論外。十二分教皆契經故。佛說五字是為別名者。佛說阿彌陀。非大方廣佛等故。</p>
<p style="margin-left:1em">如教行理通別亦爾者。若據觀經疏中。教通別者。如上所說。行通別者。為行不同。從一乃至無量。即行別。同會常樂。即行通。理通別者。理雖無名。將門名理。理隨于門。四四十六。即名理別。門隨于理。即名理通。此約一化論通別也。若鈔中所解。乃約一題論通別。</p>
<p style="margin-left:1em">聞首題名功德無量者。首題既即三德祕藏。心聞祕藏。則淨智妙圓。體自空寂。所得功德。詎可量耶。</p>
<p style="margin-left:1em">如教中說者。起信論云。一者體大。謂一切法。真如平等不增減故。二者相大。謂如來藏。具足無量性功德故。三者用大。能生一切世出世間善因果故。</p>
<p>鈔。</p>
<p style="margin-left:1em">本理立教者。從實相般若。流出文字般若。所謂從真如流出十二分教也。</p>
<p style="margin-left:1em">依教修行者。從文字般若。修觀照般若。依十二分教。修行萬行也。從行顯理者。因觀照般若。悟實相般若。因修萬行。乃契真如也。</p>
<p style="margin-left:1em">教即般若者。十二分教。即文字般若。以般若。乃照境之慧。十二分教。即照機之慧故。</p>
<p style="margin-left:1em">行即解脫者。以解脫。乃法性妙用。萬行。亦隨緣妙用故。</p>
<p style="margin-left:1em">又理通教行。法身即般若解脫者。全性成修。故理通行。法性遍在諸經。故理通教。直法身。非法身。法身必具般若解脫。若法身離二德。即偏真之理。非法身故。行通教理者。全修即性。故行通理。菩薩萬行。開悟眾生。故行通教。直解脫。非解脫。解脫必具法身般若。若解脫離二德。即孤調解脫。非大解脫故。</p>
<p style="margin-left:1em">教通理行者。文字性空。即是實相。故教通理。隨文成觀。故教通行。直般若。非般若。般若必具法身解脫。若般若不具二德。即人空般若。非大般若故。</p>
<p style="margin-left:1em">若通若別亦如上例者。諸經皆具體相用三。故名為通。專指此經。則佛是體。壽是相。光是用。局此異餘。故名為別。又體即法身。相即般若。用即解脫。體通相用。法身即般若解脫。乃至相通體用。用通體相。舉一即三。例上可知。</p>
<p>疏。</p>
<p style="margin-left:1em">或單或複者。謂人。法。譬。單三。複三。并具足一。以成七別也。</p>
<p>鈔。</p>
<p style="margin-left:1em">大方廣具足人法喻者。大方廣是法。大。即體大。法體豎窮橫遍。稱體而周故。方即相大。方者。法也。軌持為義。恒沙性德。皆可軌持故。廣。即用大。法性之用。廣多廣博故。佛是人。能證三大之人故。華嚴是喻。菩薩修萬行之因華。嚴一乘之果海故。</p>
<p style="margin-left:1em">大方便人法無喻者。大方便報恩是法。佛者是人。方便者。權宜也。報恩者。經云。大孝釋迦尊。歷劫報親恩。積因成正覺。而云大方便者。報恩方便。乃即體之權。非體外之權。故云大也。</p>
<p style="margin-left:1em">妙法華經法喻無人者。實相妙法。巧喻蓮華。有為蓮故華。華開蓮現。華落蓮成三義。以喻本迹二門。為實施權。開權顯實。廢權立實三義。</p>
<p style="margin-left:1em">菩薩瓔珞經人喻無法者。菩薩是人。瓔珞是喻。瓔珞所以嚴身。以喻萬行嚴法身故。</p>
<p style="margin-left:1em">大般若經單法無人喻者。般若。此翻智慧。今存梵語者。以智慧輕薄。般若尊重。五種不翻中。尊重不翻也。梵網單喻無人法者。乃佛觀大梵天王網羅幢。因為說無量世界猶如網孔。一一世界。各各不同。別異無量。佛教門亦復如是。菩薩以梵行莊嚴法身。猶梵王以梵網為華飾也。</p>
<p style="margin-left:1em">法從人說喻以人舉者。如此經。乃佛宣說依正莊嚴信願往生之法。舉大如車輪喻。百千種樂同時俱作之喻是也。</p>
<p>鈔。</p>
<p style="margin-left:1em">一切功德皆從佛出者。佛乃功德叢林。真如庫藏。經云。剎塵心念可數知。大海中水可飲盡。虗空可量風可繫。無能盡說佛功德。</p>
<p style="margin-left:1em">略取則條陳之切要者。謂條陳切要。取而抄之。取其要。而略其緩也。</p>
<p style="margin-left:1em">寫錄即注記之顯明者。謂記註得鈔而寫錄之。則記注之文洞然煥然。彰灼顯了也。</p>
<p>疏。</p>
<p style="margin-left:1em">自性覺是佛義者。所謂色見聲求。是行邪道。若言他是佛。自<span class='corr'>己</span>却成魔。</p>
<p style="margin-left:1em">自性本始二覺者。起信云。本覺義者。對始覺義說。以始覺者。即同本覺。始覺義者。依本覺故。而有不覺。依不覺故。而有始覺等。</p>
<p style="margin-left:1em">自性覺體遍照。是說經義者。以說經者。因眾生沉迷不覺。故如來以般若真光而覺照之。今覺體遍照。豈非說經義耶。如古云。出息不涉眾緣。入息不住陰界。常說如是經。百千萬億卷。</p>
<p>鈔。</p>
<p style="margin-left:1em">即事即理等。是理事相即門。以即事即理。故事必稱理也。</p>
<p style="margin-left:1em">又即理五句。是依理成事門。隨其心淨。悟惟心淨土正所依之理也。則佛土淨。感依正莊嚴。正所成之事也。既依理成事。故事必稱理也。</p>
<p style="margin-left:1em">覺是總義者。釋上自性覺。是佛義。覺體之中等。釋上自性覺無量。是阿彌陀義。</p>
<p style="margin-left:1em">廣者。從用得名。廣多廣博為義。廣多者。此覺體本有過塵沙之妙用。潛興密應。無有休息。無有窮盡。廣博者。此無盡之用。一一同于覺性。無有邊際。無有分限。</p>
<p style="margin-left:1em">大者。當體得名。常徧為義。當體者。不同揀小之大。大外有小可揀。猶是分限。今覺體體無邊涯。絕諸分量。強名大也。常徧者。常則豎通三世。涅槃云。所言大者。名之為常。徧則橫該十方。涅槃云。所言大者。其性廣博。猶如虗空。</p>
<p style="margin-left:1em">約先後則彌陀古佛者。彼佛成佛以來。于今十劫故。此佛新成者。釋迦如來。周昭王時方始成道故。是彼本此始者。先成者為本。今成者為始也。</p>
<p style="margin-left:1em">約因果則此佛教令往生者。是因。乃得見阿彌陀佛。是果。是此本彼始者。修因為本。果證為始也。</p>
<p style="margin-left:1em">本始互融者。覺體在纏。名本覺。覺體出纏。名始覺。無明性空。在纏即出纏。本融始也。斷盡無明。始覺同本覺。始融本也。</p>
<p style="margin-left:1em">鈍根守事相而自足者。但知以生求佛。捨此趣彼。不知唯心之理。因稱理故。方知事中有至理存焉。非徒事相。此破鈍根著事而迷理之惑也。利根崇理性而著空者。但知自性惟心。耽著頑虗。不信有西方淨土。因稱理故。方知至理不離事相。不落頑虗。此破利根著理而迷事之惑也。</p>
<p style="margin-left:1em">又此經下。恐有問云。既淨土法。皆欲會歸理性。則修行者。只須直悟自心之理。何必念佛求生。故云此經本為托彼名號。顯我自心。</p>
<p style="margin-left:1em">與十六觀經同意者。觀經疏鈔云。行者應知。據乎心性。觀彼依正。依正可彰。托彼依正。觀于心性。心性易發。今此經。乃托彼名號。顯我自心。正與彼同意也。</p>
<p style="margin-left:1em">又菩薩猶宜下。恐又問云。未悟心者。應當念佛求生。<span class='corr'>已</span>悟心者。似不必然。故云菩薩猶宜近佛。</p>
<p style="margin-left:1em">維摩下。引證<span class='corr'>已</span>悟求生。可知。</p>
<p style="margin-left:1em">昔人謂華嚴下。觀行。即觀心稱理也。以華嚴稱性之談。故一切法可觀心稱理。方等<span class='corr'>已</span>下諸經。事理猶分。心法未即。何得稱理。以此經判歸方等。不應稱理故。</p>
<p style="margin-left:1em">古德答下。了義。指華嚴。不了義。指方等而下惟一心者。法界心中。不見精粗大小。同一妙心故。</p>
<p>鈔。</p>
<p style="margin-left:1em">經稱母佛者。謂摩耶夫人。以如幻法門。幻生諸佛。故世尊未降生時。十方諸佛。一日三時。于摩耶腹中。說受生法門。十月滿足。右脇降生。而曰豈唯釋迦我為其母。將來賢劫千佛亦我為其母。世世佛生。我為其母也。</p>
<p style="margin-left:1em">子佛者。即羅睺羅。曰。豈唯釋迦我為其子。賢劫千佛亦我為其長子。</p>
<p>疏。</p>
<p style="margin-left:1em">重重無礙。故名融通。隱隱者。融通之貌。即百界千如之意也。</p>
<p>鈔。</p>
<p style="margin-left:1em">即梵可以成華者。句句梵語。句句華言。顯非密外者。華言顯而易了。梵語密而難知。即梵即華。顯非密外也。方華下。例知。</p>
<p style="margin-left:1em">當暗中有明者。參同契云。當明中有暗。勿以暗相遇。當暗中有明。勿以明相覩。明暗互相對。比如前後步。威音那畔。不離今日門頭。今日門頭。不離威音那畔。夜半正明。天曉不露也。</p>
<p style="margin-left:1em">互相掩映。約二法交徹說。如東鏡入西鏡時。東鏡映西鏡。西鏡掩東鏡。西鏡入東鏡。亦然。</p>
<p style="margin-left:1em">涉入重重。約重重交映說。如東鏡入西鏡。西鏡即帶東鏡之影涉入東鏡等。西鏡入東鏡。亦然。如是乃至重重無盡。楞嚴云。譬如雙鏡光明相對。其間妙影重重涉入也。又如千珠帝網。一珠涉入千珠。千珠涉入一珠。妙影重重。無盡無盡也。</p>
<p style="margin-left:1em">妙體融通者。謂妙心體具。如如意珠。心佛及眾生。是三無差別。此心即空即假即中。圓融無礙。通達無滯也。</p>
<p style="margin-left:1em">不一不異者。以隨緣。故不一。以不變。故不異。以有如實空。如實不空。故不一。以一切法悉皆真。一切法皆同如。故不異。以十法界假名差別。故不一。以一念心全體具足。故不異。以具一切法。造一切法。故不一。實無能具所具。能造所造。故不異。三諦宛然。故不一。舉一即三。言三即一。故不異。有顯有密。有明有暗。故不一。顯非密外。密在顯邊。暗中有明。明中有暗。故不異。掩映重重。故不一。互相涉入。故不異。乃至有事有理。有不一不異。即是一異。而其實三世諸佛。到此口掛壁上。是真不一不異也。看翻譯高僧到此。何處著脚。</p>
<p>疏。</p>
<p style="margin-left:1em">文字般若者。略有三義。一者。文字從般若流出。故謂如來憫眾生迷昧。乃放般若真光。而覺照之。為說種種文字。因名文字般若也。二者。文字能生般若。故謂眾生依如來言教。能開示悟入佛之知見。遂名文字般若也。三者。文字即是般若。故為一文一字。當體即空即假即中。當體即是解脫相。故名文字般若也。然此三義。自是泛論。若約如來果上說者。則三藏十二部一切修多羅。即是如來大智慧光明。故名文字般若也。</p>
<p style="margin-left:1em">達乎實相者。即所謂從文字起觀照。從觀照證實相也。又復智者頓能隨文成觀。知文字性離。不著文字。亦是達乎實相也。</p>
<p style="margin-left:1em">證信者。以六種成就。堪為證據。使聞者不疑。故大論第四問曰。何不直說般若。而言舍衛等。答。說時方人。令人信故。</p>
<p style="margin-left:1em">發起者。如楞嚴。誤墮婬室。觀經。闍王弑逆。各有因緣。為之發起也。</p>
<p style="margin-left:1em">言五句者。但以詮義究竟為句。如佛但一字。亦名句也。</p>
<p style="margin-left:1em">均其繁簡者。五句分為五科。失之太簡。列眾立之為六。失之太繁。今合五句為一科。則簡者非簡。列眾與五總對。則繁者不繁。</p>
<p>鈔。</p>
<p style="margin-left:1em">般若無言賴言而顯者。古云。道本無言。因言顯道。經云。生生不可說。生不生不可說。不生生不可說。不生不生不可說。以四悉檀因緣故。而亦可說。此之謂也。</p>
<p style="margin-left:1em">文字性空即是實相者。維摩天女云。言說文字。皆解脫相。所以者何。解脫者。不內。不外。不在兩間。文字亦不內。不外。不在兩間。是故舍利弗。無離文字。說解脫也。一切諸法。是解脫相。</p>
<p style="margin-left:1em">三種般若相為融通者。從實相般若。流出文字般若從文字般若。起觀照般若。從觀照般若。契實相般若。然而全性成修。實相即觀照。全修即性。觀照即實相。文字性空。文字即實相。不離文字。實相即文字。依解成行。文字即觀照。全行契解。觀照即文字。舉一即三。言三即一也。</p>
<p style="margin-left:1em">例如五蘊三句。世間諸法。不出色心。如來為迷心不迷色之人。則合色開心說五蘊。為迷色不迷心之人。合心開色說六入。為心色俱迷之人。心色俱開說十八界。是隨其所宜也。</p>
<p style="margin-left:1em">佛涅槃時示阿難者。世尊臨涅槃時。阿難心沒憂海。阿㝹樓駄。教令問佛四事。一。佛滅度後。以何為師。二。依何法住。三。惡性比丘。如何擯斥。四。一切經初。當安何語。佛答。阿難。佛滅度後。以戒為師。依四念處住。惡性比丘。嘿而擯之。一切經初。應云如是我聞。一時。佛在某處。某國土。與某大眾。非獨我法如是。三世諸佛經初亦然。</p>
<p style="margin-left:1em">三疑頓釋者。曰如是之法。我從佛聞。則非佛重起。述佛成言。則亦非阿難成佛。亦非他方佛來。故頓釋也。</p>
<p style="margin-left:1em">異外道阿憂者。外道一切經初。皆安阿憂二字。以阿者。無也。憂者。有也。外道所詮。不出有無。故曰阿憂。又阿憂者。吉也。經初安吉。則自始至終。吉無不利故。</p>
<p style="margin-left:1em">意避增減異分過失者。阿難結集法藏。佛四十九年所說之法。如一器水。傳于一器。不增一滴。不減一滴。無有增減異分過失。故云佛法大海水。流入阿難心也。</p>
<p>疏。</p>
<p style="margin-left:1em">以宗揀定者。多解並陳。從違莫決。隨宗以定。則無異詞也。</p>
<p>鈔。</p>
<p style="margin-left:1em">智論佛法大海信為能入者。釋論第二。問曰。諸佛經。何故初稱如是答。佛法大海。信為能入。智為能度。如是義者。即是信也。若人有信。能入佛法。無信不入。不信者。言是事不如是。信者。言是事如是。</p>
<p style="margin-left:1em">肇公如是信順之辭者。肇公維摩疏云。如是。信順之辭也。信則所言之理順。理順。則師資之道成。經無豐約。非信不傳。故建言如是。</p>
<p style="margin-left:1em">但顯于如唯如為是者。除諸法實相外。餘皆魔事也。此約所詮之理釋。</p>
<p style="margin-left:1em">當理之言。無非之稱。是約能詮之文釋。</p>
<p style="margin-left:1em">順機為應者。如經云。為應聲聞人。說應四諦法。為應緣覺人。說應十二因緣法。為應菩薩人。說應六波羅密法也。無非為感者。若眾生機器不淨。不能感佛。如澄潭始能現月。濁水不能現也。此約感應釋。</p>
<p style="margin-left:1em">始終不異者。實相之理。迷時不減。悟時不增。迷時不染。悟時不淨。如如不動。故名如也。如理而說者。謂如實相理。為人演說。無別異說。故曰是也。此雙約能詮所詮釋。</p>
<p style="margin-left:1em">如為真空。是為妙有者。即有之空。為真空。此破虗無之斷見。即空之有。為妙有。此破實有之常見。此約破邪釋。</p>
<p style="margin-left:1em">並無相礙者。能詮之外。無所詮義。所詮之外。無能詮文。則能詮不礙所詮。所詮不礙能詮。眾生無機。佛不說法。淨機感佛。乃顯言詮。則能所詮。不礙感應。感應。不礙能所詮。又應機說法。顯示真宗。敵破邪外。則前二。又不礙破邪也。</p>
<p style="margin-left:1em">非生非滅者。謂本自不生。今何有滅也。又論云。隨妄不生。約治不滅。修起不生。處染不滅。</p>
<p style="margin-left:1em">無去無來者。謂無所從來。無所至去也。又經云。不來不去。如是而來。不動不起。如是而去。</p>
<p style="margin-left:1em">湛然者。如淨琉璃。內外明徹。即所謂一道清淨。染污不得也。</p>
<p style="margin-left:1em">常住者。不遷不變。無起無滅。即所謂諸法從本來。常自寂滅相也。</p>
<p style="margin-left:1em">四過百非者。有。無。雙亦。雙非。為四過。于四句中。隨舉一句。復具四句。成一十六句。通過去未來。則成四十八句。又約<span class='corr'>已</span>起未起。合為九十六句。連根本四句。共百非也。</p>
<p style="margin-left:1em">讀古。疏鈔事義中詳明。</p>
<p>疏。</p>
<p style="margin-left:1em">聖人無我者。既名曰聖。則生佛依正鎔融。總攝一切對待。盡淨無餘。何得有我。</p>
<p>鈔。</p>
<p style="margin-left:1em">非第一義中說我者。第一義。對二諦說。一塵不立。真諦也。萬法齊彰。俗諦也。真俗不二。中道第一義諦也。第一義中四相頓空。何有我相而云我耶。</p>
<p style="margin-left:1em">邪我者。或計即色是我。離色是我。我大色小。色在我中。色大我小。我在色中等。此從邪師訓誨。妄計而生。分別我也。慢我。則不因師教而成。生來即有。俱生我也。名字我者。謂既無見我橫計主宰。復無慢我俱生主宰。但隨世流布說名為我。則但有名字。而無實體也。</p>
<p style="margin-left:1em">世俗人具前二我者。以未達我空。無名字故。學道人具後二我者。見道學人。雖斷分別邪我。我慢猶存。若盡理而言。未至八地。俱生我執。猶現行故。聖人唯最後我者。聖人斷盡二障。達二無我理故。</p>
<p style="margin-left:1em">順俗稱我但是名字者。謂阿難尊者。至結集時。尚破同體見慢之我。豈有界內二種我耶。為傳化故。乃順世俗。立名字我。有何過咎。</p>
<p style="margin-left:1em">知一切法空而不著空者。經云。雖樂遠離。而不依身心盡。雖行于空。而植眾德本。是也。</p>
<p style="margin-left:1em">知實相無我而不著無我者。經云。雖行諸法不生不滅。而以相好莊嚴其身。雖隨諸法究竟淨相。而隨所應為現其身。是也。</p>
<p style="margin-left:1em">引瑜伽觀經二段。是證明第三不著無我之故也。瑜伽言。無我。則無人修學。觀經言。無我。則無人傳化。自利利他。二皆不就。故不著無我。</p>
<p style="margin-left:1em">瑜伽有四義者。瑜伽第六云。略由四義。故稱我聞。一為世間語便易故。二為隨順世間故。三為斷除怖畏。若定無我。誰為修學。人生怖畏故。四為宣說自他得失。令生決定信解心故。</p>
<p style="margin-left:1em">阿難亦通法身我者。法華有本迹二門。若就迹門則阿難但證偏真。若約本門。則阿難久證法身。經云。內祕菩薩行。外現是聲聞。少欲厭生死。實自淨佛土。是也。</p>
<p style="margin-left:1em">以無我中有真我者。因二無我。乃得真我。所謂唯心相滅。心體不滅。因滅是色。獲得常色也。</p>
<p style="margin-left:1em">常樂我淨者。是涅槃四德。不遷不變曰常。離二死苦曰樂。具八自在曰我。三惑淨盡曰淨。</p>
<p>疏。</p>
<p style="margin-left:1em">耳根發識者。耳根是色法。即第八親相分。具執受二義。是白淨無記性。識乃心法。即第八見分。三性皆具。與根不同。如楞嚴以門喻根。以人喻識。不同明矣。發者。生起之意。具八種緣。方得生起。即所謂耳識唯從八也。八者。一空。二根。三境。四作意。五分別依。六染淨依。七根本依。八種子也。</p>
<p style="margin-left:1em">廢別從總<span class='note-inline'>(云云)</span>者。謂小教云。聞者耳根發識。聲在可聞處。是則應云耳聞。何云我聞也。蓋以我有主宰之義。為六根六識之總。今廢根識之別。從主宰之總。曰我聞也。</p>
<p style="margin-left:1em">始教無聞三句。聞。即是有法。無聞。即是空。今始教是談一切法空。故無聞。終教雙照二邊。故聞而不聞。此處影略不聞而聞句。葢即有而空。即空而有。正是雙照二邊中道也。頓教雙遮二邊。故無聞亦無不聞。無聞。是遮有。無不聞。是遮空。正是雙遮二邊中道也。</p>
<p style="margin-left:1em">以我無我不二之真我者。我即是有。無我即是空。我無我不二。是即有而空。即空而有。即二邊之中道也。又空處全有。有處全空。離二邊之中道也。離即離非。是即非即。非法身真我而何。</p>
<p style="margin-left:1em">根境非一異之妙耳者。根境若異。則兩皆是有。根境若一。則二俱成空。今非一非異。則空有雙遣。即是頓教雙遮中道也。然非一。則異存。非異。則一存。則空有雙存。又即是終教雙照中道也。寂而常照。照而常寂。非妙耳而何。</p>
<p style="margin-left:1em">娑婆極樂無障礙之法門者。娑婆是此岸。極樂是彼岸。若無障礙。則此不礙彼。彼不礙此。彼此俱存。是為雙照法門。所謂究竟寂光。不越凡夫一念。三塗劇報。全居極聖自心也。又若無障礙。則何分此岸。何分彼岸。彼此兩亡。是為雙遮法門。所謂黑暗女。功德天。有智主人。二俱不受也。</p>
<p>鈔。</p>
<p style="margin-left:1em">聞亦無聞是大乘始教者。大乘始教。第二時空宗。依諸部般若。談一切法空。內無能聞。外無所聞。方曰真聞。故曰尊者無說。我乃無聞。是真說真聞也。</p>
<p style="margin-left:1em">從緣故空。不壞假名者。因內根引生外塵。則塵無自性。因外塵引生內根。則根無自性。從緣故空也。經云。由塵發知。因根有相。相見無性。同于交蘆是也。又因根有塵。則不壞塵相。因塵有根。則不壞根相。不壞假名也。如云如幻非實。則心境雙忘。不無幻相。則不壞心境。是也。</p>
<p style="margin-left:1em">不聞而聞聞而不聞者。不壞假名。不聞而聞也。從緣故空。聞而不聞也。不聞而聞。即空即有。聞而不聞。即有即空。中道之義。此大乘至極之理。曰終教也。</p>
<p style="margin-left:1em">能所雙寂無聞不聞者。從緣故空。緣生。顯無性也。緣生為能顯。無性為所顯。不壞假名。無性顯緣生也。無性為能顯。緣生為所顯。緣生無性。以無性奪緣生也。無性緣生。以緣生奪無性也。互奪兩亡。則能所雙寂。又緣生奪無性。不聞不可得。無性奪緣生。聞亦不可得。則無聞無不聞矣。<span class='note-inline'>(此是舊解今復解云)</span>能。即是第八轉相。所。即是第八現相。以業識頓空。故雙寂聞與不聞。皆生滅相。既無業識起滅。何有聞與不聞也。</p>
<p style="margin-left:1em">離念頓顯者。聞與不聞。皆妄念分別。今既雙遮。則一念不生。全體顯現。不歷階級。漸次。頓教意也。<span class='note-inline'>(此是舊解今云)</span>離念頓顯有二義。若離分別麤念。與無分別智相應。得見法身。名隨分覺。若一念相應。遠離微細念故。心即常住。名究竟覺。葢以頓教雖無漸次。而不無前心後心。則其所離之念。自不無麤細。而所顯之理。亦不無分滿也。生而不生不生而生者。生即我。即凡夫之有。不生即無我。即二乘之空。此二不二。即法身真我故。</p>
<p style="margin-left:1em">能聞所聞非一異故者。根境歷然不壞世諦。故非一。根塵同源同歸性海。故非異。古云。通[糸-八]峰頂。不是人間。心外無法。滿目青山。是也。</p>
<p style="margin-left:1em">娑婆依正全處極樂之自心者。自心即是法界。法界之中。無所不攝。則娑婆依正。攝無不盡。天台云。以檀為法界。則一切法趣檀。依正之攝歸極樂。其理亦然。古云。阿鼻依正全處極聖之自心。毗盧心土。不離下凡之一念。法界圓融。頭頭涉入。不相障礙故。</p>
<p style="margin-left:1em">分攝于圓應歸法性者。恐有難云。前說五宗。及有。空。法相。法性。圓融。終頓。判歸法性宗。圓教。判屬圓融宗矣。今既攝于圓。應歸圓融。何故歸法性耶。答。誠如所問。但法性之與圓融。分之為二。合之為一。以事事無礙之圓。雖不同事理無礙之終頓。實離事理無礙之法性外。無事事無礙之圓融。以同一了義大乘。可合可分故。今據可合之義。歸法性也。</p>
<p>鈔。</p>
<p style="margin-left:1em">弘廣菩薩之所流通者。涅槃第四十云。佛告文殊。阿難比丘。是我之弟。給事我來。二十餘年。所可聞法。具足受持。喻如瀉水。置之一器。是故我今顧問阿難為在何所。欲令受持是涅槃經。善男子。我涅槃後。阿難比丘所未聞法。弘廣菩薩當能流布。</p>
<p style="margin-left:1em">阿難求三願者。一願不受佛故衣。二願不隨佛受別請。三願二十年前所未聞經。請佛重說。</p>
<p style="margin-left:1em">得法性覺自在三昧者。覺了法性。從性起覺也。法性豎徹三際。三際之法無不覺。法性橫遍十方。十方之法無不覺。于法性海中。普覺一切。得大自在。曰法性覺自在三昧也。涅槃下。引證可知。</p>
<p style="margin-left:1em">影響弘傳者。天台釋法華經。言聞經眾有發起。當機。結緣。影響四眾。影響眾者。謂往古諸佛菩薩。隱其圓極之果。亦同機眾。匡輔法王。如影之隨形。響之應聲也。</p>
<p style="margin-left:1em">三阿難者。聖人無名。名因事立。聲聞斷見思正使。得出三界。得大歡喜。故結聲聞藏名曰歡喜。緣覺進侵習氣。賢于聲聞。故結緣覺藏名曰喜賢。菩薩進斷無明。悟入法海。故結菩薩藏名曰喜海。</p>
<p>疏。</p>
<p style="margin-left:1em">古人釋一時。都謂機應合一之時。亦是諦智合一之時。故云一時。今師資相合下。是言機應合一之時。約當宗下。是明諦智合一之時也。</p>
<p style="margin-left:1em">心境泯者。謂心境雙消。歸聖現量。然凡聖猶分也。凡聖會者。聖凡情盡。唯妙覺明。然依正猶二也。依正融者。情器體融。同歸法界。然一多猶在也。一多等者。一多相即。無礙圓融。究竟圓滿矣。以上從狹至廣。融成一味為一時也。</p>
<p>鈔。</p>
<p style="margin-left:1em">陀羅尼此翻總持。有多字一字無字之別。多字。如諸經密呪。一字。如唵字。無字。即無相妙心。今之所云。指無字也。</p>
<p style="margin-left:1em">一剎那頃一字之中者。以既得無相妙心。剎那普融三際。一字攝法無遺。一切法門說無不盡也。</p>
<p style="margin-left:1em">得淨耳根者。眾生循聲流轉。分別外塵。穢耳根也。聖人脫粘內伏。發本明耀。淨耳根也。</p>
<p style="margin-left:1em">於一剎那悉無障礙者。以既淨耳根。則心聞洞徹十方。洞徹三際。一切即一。一即一切。無不知也。古云。在眼時。如千日。萬象不能逃影跡。在耳時。如幽谷。大小音聲無不足。是也。</p>
<p style="margin-left:1em">說者神力延促二句。出上文說聽多少之所以。說者延一日為一劫。則說者時少。聽者時多。說者促一劫為一日。則說者時多。聽者時少。又聽者根利。則說者時多。聽者時少。以一心入於語義。不覺時長故。聽者根鈍。則說者時少。聽者時多。以不得法味。身體在座。多有疲倦。覺時長故。</p>
<p style="margin-left:1em">古謂下。引例。凡夫。二乘。及三賢菩薩。以事識見佛。故見應身。年歲則短。在世八旬。即入涅槃。成道以來。始經四十餘年。登地菩薩。以業識見佛。故見報身。永不滅度。成道以來。經塵點劫。各各不同故。</p>
<p style="margin-left:1em">周正建子夏正建寅者。謂周時以斗柄初昏。建子之月為歲首。夏時以斗柄初昏。建寅之月為歲首也。一取天開於子之義。一取人生於寅之義。</p>
<p style="margin-left:1em">心境者下。約當宗。以一心不亂為宗。一心不亂。則內無能念之心。外無所念之境。能所雙消。泯然無迹故。</p>
<p style="margin-left:1em">諸上善人同會一處者。一處。指一心也。若聖若凡。全歸一心。無有高下故。</p>
<p style="margin-left:1em">佛及水鳥同說妙法者。以一心中。情與無情。同成正覺。熾然說。無間歇。一說一切說故。</p>
<p style="margin-left:1em">一佛說經六方齊讚者。以一心中。不見彼佛此佛。一即是多。多即是一。同一法性故。</p>
<p>鈔。</p>
<p style="margin-left:1em">際主之會成時者。時。非別時。法王啟運。嘉會之時也。法王不作。嘉會難成。不得成時故。</p>
<p style="margin-left:1em">聆主之語成聞者。耳聞法音。心契妙理。曰聞。慧日不升。圓音不演。眾生曠劫皆成聾瞽。不得成聞故。</p>
<p style="margin-left:1em">受主之教成信者。於實德能深忍樂欲。曰信。佛不垂教。心迷塵境。信自何生。縱有信從。皆墮邪見。非正信故。主之所居成處者。處非他處。乃法王轉法輪之處也。聖人到處。成邑成都。法王不住。不成住處故。</p>
<p style="margin-left:1em">主之所化成眾者。聞經之眾。賢聖之眾也。佛未出時。各趣異道。盡墮邪宗。因蒙佛教。轉邪歸正。方成聖眾故。</p>
<p>疏。</p>
<p style="margin-left:1em">別之有四者。若據經文。但云佛住。天台乃別之為四者。略有二義。一者欲顯能住心法故。謂他人唯論身住。不明能住心法。則抑極聖同凡夫住。而況復凡聖各各有於能住之法。不可不知也。二者欲顯如來無法不住故。謂佛住既勝。則無法不住。為引物故。且就世善。略指定散。收一切善。故言天梵。於出世中。略指小大攝一切法。故言聖佛也。</p>
<p>鈔。</p>
<p style="margin-left:1em">或現天住下。四住中皆明因果。而所住法。正在於因。所謂如來以攝物故。示現施戒及十善心。此即佛以欲天之法。住舍衛城。為物示現四無量心。示三三昧。即梵法聖法。住舍衛城。此皆如來隨他意住。若隨自意。即以楞嚴至不共等。住舍衛也。</p>
<p style="margin-left:1em">初禪至非想是果。四禪八定是因。而云四無量心住者。以單修八定。不生色無色界。必用四心為熏禪功德。定與功德具足方生八天。故云四心也。</p>
<p style="margin-left:1em">三三昧者。即空。無相。無作也。</p>
<p style="margin-left:1em">百八三昧。即首楞嚴三昧。寶印三昧。師子遊步三昧。乃至百八離著虗空不染三昧。詳如智度論說。</p>
<p style="margin-left:1em">十力者。一是處非處如實力。二業智力。三定力。四根力。五欲力。六性力。七至處力。八宿命力。九天眼力。十漏盡力。</p>
<p style="margin-left:1em">四無畏者。一得總持無畏。二得知根無畏。三得決疑無畏。四得答報無畏。</p>
<p style="margin-left:1em">十八不共者。一身業無失。二口業無失。三意業無失。乃至十八。知未來無礙。謂之不共者。不與二乘共也。</p>
<p>鈔。</p>
<p style="margin-left:1em">法華法勝餘法者。五時極唱。最後極談。非兼但對帶。純一圓教故。</p>
<p style="margin-left:1em">舍衛國之勝者。以國豐四德。譽動五天。淨土法門。廣大宏遠者。帡包幽顯。統括聖凡。國豐萬德。聲震十方故。</p>
<p style="margin-left:1em">祇樹樹之勝者。以扶疎暢茂蔭葢清涼。淨土眾生。永離熱惱者。佛以大慈。普覆一切。離生死惱。永得清涼故。</p>
<p style="margin-left:1em">給孤園之勝者。以受用自在。適悅人心。淨土安隱受樂者。寒暑不遷。壽命無量。涅槃寂靜得大解脫故。</p>
<p style="margin-left:1em">祇陀種之勝者。以位超百寮。紹居九五。淨土紹隆佛種者。皆不退轉。多有補處。不滯化城。直至成佛故。</p>
<p style="margin-left:1em">須達人之勝者。以能具十德。足以長人。淨土入上善會者。永離凡外邪定。不定。得入正定賢聖等侶故。</p>
<p>疏。</p>
<p style="margin-left:1em">自性洞徹十方者。若云阿難聞佛。則眾生皆背佛。若云佛在祇園。則自<span class='corr'>己</span>却成魔。非真聞佛也。非真佛在也。今十方是佛法身。自性洞徹十方。則一大時教。無有不聞。是真聞也。當處。即今顯現自性。不離當處。則法性湛然。不遷不變。是真佛在也。</p>
<p>鈔。</p>
<p style="margin-left:1em">經云。心聞洞十方。生於大因力。古云。金佛不度爐。木佛不度火。泥佛不度水。真佛屋裏坐。</p>
<p style="margin-left:1em">反聞自聞者。以眾生循聲流轉。向外奔馳故。</p>
<p style="margin-left:1em">反佛自佛者。以眾生以色見我。音聲求我故。</p>
<p style="margin-left:1em">儼然未散者。智者大師。誦法華經。至藥王本事品。是真精進。是名真法供養如來處。親見靈山一會。儼然未散。</p>
<p>疏。</p>
<p style="margin-left:1em">具有三義者。葢以華言大者。梵曰摩訶。乃含三義。謂大多勝。故須就本三義釋之。</p>
<p style="margin-left:1em">僧伽有四種。一有羞僧。持戒無違。二無羞僧。三業不淨。諸惡並行。三無知僧。雖不破戒。根鈍無慧。不知重輕。四真實僧。四果四向。學無學人也。有羞真實。得共羯磨。同聞證信。唯取無學。</p>
<p style="margin-left:1em">眾和合者。謂戒和同修。見和同解。身和同住。口和無諍。意和同悅。利和同均。</p>
<p style="margin-left:1em">三迦葉。是兄弟三人。昔共起剎。今連枝也。目揵連。此云萊茯根。姓也。舍利弗。此云身子。名也。姓拘栗陀。</p>
<p>鈔。</p>
<p style="margin-left:1em">以七一釋共者。七種一故。方成共義也。</p>
<p style="margin-left:1em">判<span class='corr'>已</span>屬生酥。且從本說。七在三藏。同感佛時。同鹿苑處。同一切智心。同別脫戒。同三十七道。同無漏正見。同有餘解脫。昔同七者。今日同聞。</p>
<p style="margin-left:1em">天王敬仰者。梵王。師陳如。帝釋。師迦葉等。</p>
<p style="margin-left:1em">內典。謂三藏十二部。外籍。謂四韋駄十八經等。</p>
<p style="margin-left:1em">波羅密多。此云到彼岸。今最極利根。到百行至極之處也。如布施。則財法無畏。以至三輪空寂。持戒。則不破不漏。乃至戒相都空。般若。則人法俱空。乃至空亦不立。此大乘種性也。</p>
<p style="margin-left:1em">皆得無學果位者。研真斷惑。曰學。真窮妄盡。曰無學。今皆得阿羅漢無學果位也。</p>
<p style="margin-left:1em">皆得小果趣大菩提者。既成四果。復迴心向大。發大菩提心也。</p>
<p style="margin-left:1em">則通大乘言者。謂上大多勝三義。止就小乘言耳。今佛地三義。則是通大乘言。</p>
<p style="margin-left:1em">四邪命者。合藥種植田園。名下口食。仰觀星宿。名仰口食。四方巧語。名方口食。呪術卜算。名維口食。比丘不作此四。名清淨乞士也。</p>
<p style="margin-left:1em">九十八使者。見思惑也。見惑有八十八使。以五鈍五利。對苦等四諦。苦下全具。集滅除三。謂身見。邊見。邪見。道除二。謂身見。邊見。上界不行瞋。思惑有十使。謂欲界貪瞋癡慢。上二界各有貪癡慢。共九十八也。</p>
<p style="margin-left:1em">羯磨。此云作法辦事。謂行籌相向說也。</p>
<p style="margin-left:1em">水乳之乳。非人乳牛乳。水中自有乳。唯鵝王能辨。</p>
<p style="margin-left:1em">優樓頻螺。此云木瓜林。為瓶沙王師。有五百弟子。伽耶。此云城。那提。此云江。二人共五百弟子。佛入迦葉窟。毒龍放火。佛收毒龍。住於鉢內。乃至十種神變。迦葉雖覩。執猶未改。曰瞿曇雖神。不如我道真。佛言。汝若不捨邪見。令汝長劫受苦。聞<span class='corr'>已</span>。頭面禮佛求悔。乃告弟子。各隨所宜。我願皈依佛也。乃至五百弟子。皆聞善來。鬚髮自落。得成沙門。乃各以事火術具。投之於水。隨流而下。二弟見之。亦皆皈佛。</p>
<p>鈔。</p>
<p style="margin-left:1em">常不離佛者。以千二百五十人。未見佛前。各修異道。久受勤苦。空無所獲。一遇如來。便得道果。感佛恩深。常隨侍佛。為同聞眾也。</p>
<p style="margin-left:1em">千里面談者。唐李世民。為秦王時。在軍中。使房[糸-八]齡入朝奏事。高祖笑曰。[糸-八]齡為吾兒奏事。雖隔千里。猶如面談。</p>
<p style="margin-left:1em">泗濱。謂泗水之濵。有杏壇在焉。是孔子講學處。久在泗濵者。謂平居共事。相依陳蔡者。謂患難不離也。</p>
<p>鈔。</p>
<p style="margin-left:1em">斷思惑七十二品者。思惑分三界九地。共九九八十一品。若初果則全未斷。於第二向中。斷欲界前六品。即證二果。於第三向中。斷欲界後三品。即證三果。然尚有上八地七十二品在。復於四向中斷盡。方成四果阿羅漢也。</p>
<p style="margin-left:1em">初果七返二果一生者。欲界九品思惑。上上品。潤二番生死。上中。上下。中上。三品各潤一生。中中。中下。二品同潤一生。下上。下中。下下。三品同潤一生。故初果七返生死。二果一生欲界也。</p>
<p style="margin-left:1em">二僧覲佛者。昔有二僧相期覲佛。時值炎暑。行至中途。熱渴欲死。共覓水飲。見一清水可掬。而多細蟲。一僧以有蟲故。不飲而死。一僧從權。乃得見佛。具白前事。佛言。道亡者為先見我。以尊我戒律。即親見佛故。</p>
<p>疏。</p>
<p style="margin-left:1em">自性無漏者。漏有三。謂欲漏。有漏。無明漏。欲漏。即欲界貪愛。有漏。即上二界貪愛。無明。即三界中癡。此小乘之漏。若大乘之漏。不唯三界貪癡為漏。有無明惑。不居中道。漏落二邊。亦漏也。今自性。從本以來。無有變異。不可破壞。何漏之有。論云。智體不動。具足無漏性功德是也。</p>
<p style="margin-left:1em">自性無迷者。迷。有二。謂根本不覺。枝末不覺。因一念無明妄動。遂成三細六麤種種迷癡境界。然自性。從本以來。一切染法。所不能染。何迷之有。論云。一切染法不相應。故名如實空。是也。</p>
<p>鈔。</p>
<p style="margin-left:1em">心源者。心。為萬法之源也。諸法從本來。常自寂滅相。曰本寂。既曰本寂。則欲。有。無明。以及二邊等漏。向何處著脚。故曰全空。</p>
<p style="margin-left:1em">心體者。心。為法界之體也。光明照一切法界悉清淨曰本明。既曰本明。則見思。塵沙。以及無明等惑。向何安立。故云安在。</p>
<p style="margin-left:1em">法華謂真阿羅漢者。法華經中。迦葉須菩提等。聞喻說一周。開權顯實。乃云。我等今者真是聲聞。以佛道聲。令一切聞。我等今者真阿羅漢。應受人天一切供養等。</p>
<p style="margin-left:1em">起信號曰真實識知者。起信論云。從本以來。自性滿足一切功德。所謂自體。有大智慧光明義故。徧照法界義故。真實識知義故。乃至滿足無有所少義故。</p>
<p style="margin-left:1em">沈空為寂者。二乘棄有著空。墮無為坑。飲三昧酒。乃枯寂之寂。非本寂之寂也。乃名字羅漢。非真阿羅漢也。</p>
<p style="margin-left:1em">作念而知者。凡夫生心動念。緣而後照。慮而後知。乃妄作之知。非本明之知也。乃虗妄知識。非真實識知也。</p>
<p style="margin-left:1em">是故下。結勸。</p>
<p style="margin-left:1em">沈空之寂。為邪見。本寂之寂。為正見。古云。魔界與佛界。一界無別界。故曰邪見與正見一體。</p>
<p style="margin-left:1em">本明之知為妙門。作念之知為禍門。經云。知見立知。即無明本。知見無見。斯即涅槃無漏真淨。故曰眾妙與眾禍同門。</p>
<p style="margin-left:1em">息心達本源者。古云。三界兮擾擾。六趣兮昏昏。息心達本源。故號為沙門。今則息邪見眾禍之妄心。達正見眾妙之本源。庶幾可以為沙門矣。</p>
<p>鈔。</p>
<p style="margin-left:1em">引諸偏好者。眾生之機不一。所好之法亦不一。是故好智慧者。舍利引之。好神通者。目連引之。乃至好多聞者。阿難引之。</p>
<p style="margin-left:1em">舍利弗宴坐者。舍利宴坐。佛令目連喚之。舍利云。汝前去。吾後至。目連欲牽之去。舍利即解衣帶著地。語目連曰。汝能舉此衣帶。方可牽我去。目連竭盡神力不能動。舍利以帶繫閻浮提樹。樹動。而帶不動也。</p>
<p style="margin-left:1em">顏閔無文者。顏閔。列在德行科。游夏。列在文學科故。三明六通者。三明。即過去宿命明。現在天眼明。未來漏盡明。加天耳。他心。神足。即名六通。前三。雙具通明。後三止為通者。以但知宿世受生之事。名宿命通。復知宿世百千萬生。如是姓名。如是受苦樂等事。皆悉能知。是名宿命明。但見死此生彼。名天眼通。復見我及眾生死時生時。及所作善惡之行。或生善道惡道皆悉能見。是名天眼明。眾生因三界見思之惑。墮落生死。故名為漏。唯羅漢斷見思盡。而得神通。名漏盡通。復知漏盡以後。更不受於生死。是名漏盡明。後三無此分別。故唯名通也。</p>
<p>鈔。</p>
<p style="margin-left:1em">色即是空者。色。即十一色法。此色凡夫計為實有。三乘計為虗幻。不知全體是妙色也。妙色即是真空。故云色即是空。經云。觀相元妄。觀性元真。即是菩提妙淨明體。是也。</p>
<p style="margin-left:1em">空即是色者。空。即第一義空。此空不是邪外所計斷空。小乘所執偏空。乃是真空也。真空。即是妙色。故云空即是色。經云。如來藏中。性色真空。性空真色。清淨本然。周徧法界。是也。</p>
<p style="margin-left:1em">淨土即空者。淨土依正莊嚴。無非妙色。妙色既即真空。淨土豈不即空也。</p>
<p style="margin-left:1em">空即淨土者。自性清淨。名如實空。而如實空。即如實不空。離一切相處。元自淨法滿足。空豈不即淨土乎。若撥淨土。則是頑空偏空。非即色之真空。</p>
<p style="margin-left:1em">不解真空。則是凡外邪智。二乘小智。非大乘正智。</p>
<p style="margin-left:1em">身子之智不如是者。以身子<span class='corr'>已</span>發大心。乃於般若會上。盛談般若。淘汰執情。<span class='corr'>已</span>具大乘正智。既具正智。必解真空。不撥淨土。淨土之告。不告身子。而誰告耶。</p>
<p>鈔。</p>
<p style="margin-left:1em">目連化身大小者。難陀。䟦難陀龍。兄弟居須彌山邊。佛常飛空。上忉利天為母說法。龍便瞋恨。吐黑雲暗霧。隱翳三光。以身遶須彌七匝。尾拖海水。頭枕山頂。目連乃倍現其身。遶須彌十四匝。尾拖海外。頭枕梵宮。龍猶瞋甚。雨金剛砂。目連變砂。以為寶花。輕軟可愛。猶瞋不<span class='corr'>已</span>。連乃化為細身。入龍身內。眼入耳出。耳入鼻出。龍受苦痛。其心乃服。</p>
<p style="margin-left:1em">外道移山者。外道師徒五百。用呪移山。經一月日。山根<span class='corr'>已</span>動。目連念言。此山若移。多所損害。即於山頂。結跏趺坐。山還不動。外道相謂。我法動山。計日必移。云何安固。還若於初。必是沙門。使爾如是。自知力弱。歸心佛法。</p>
<p style="margin-left:1em">舉之梵天者。瑠璃大王。滅釋迦種。目連欲救。佛以定業難逃。不允其請。連以神力。將鉢盛五百釋種。託之梵天。滅釋之後。舉鉢視之。唯血水而<span class='corr'>已</span>。故知業力。佛亦不能救也。</p>
<p style="margin-left:1em">止車者。耆婆善醫。<span class='corr'>已</span>生忉利。連因比丘病。乘通往問。值諸天出游。耆婆乘車不下。但合掌而<span class='corr'>已</span>。連以神力。止住其車。耆婆方下車問訊。欲何所為。連乃具說來意。答云。斷食為要。目連放之。始得前邁。</p>
<p style="margin-left:1em">燒堂者。帝釋造得勝堂。莊嚴奇麗。目連往看。諸天女皆隱避不出。連念帝釋著樂。不修道本。乃以神通。燒得勝堂赫然崩壞。仍為帝釋。說無常等語。帝釋歡喜後堂儼然。無灰煙色。</p>
<p>鈔。</p>
<p style="margin-left:1em">抖擻者。抖擻塵勞。即下掃除塵累也。淘汰者。淘汰習氣。即下澄淨身心也。</p>
<p>鈔。</p>
<p style="margin-left:1em">縱橫善巧者。謂橫說。豎說。掃蕩說。建立說等。破熱彈曲者。以其論議。能破邪見之熱。能彈邪見之曲也。子繫母者。尊者幼喪父。其母欲改適。因子繫故。不遂其心。猶繩繫扇。故曰扇繩。</p>
<p style="margin-left:1em">善分別義。即是義無礙辯。敷演教道。即是法無礙辯。得大辯才。故議論第一也。</p>
<p>疏。</p>
<p style="margin-left:1em">放牛。即牧牛意。</p>
<p>鈔。</p>
<p style="margin-left:1em">迦葉讚者。佛滅度後。阿難升座。迦葉與眾讚曰。面如淨滿月。目如青蓮花。佛法大海水。流入阿難心。是也。</p>
<p>鈔。</p>
<p style="margin-left:1em">馬麥之報者。佛與弟子。三月在毘蘭邑食馬麥。以償宿報。獨憍梵。於天上受供。</p>
<p>鈔。</p>
<p style="margin-left:1em">璣衡者。謂璿璣玉衡也。註。璿。美珠也。璣。機也。以璿飾璣。所以象天之體轉運也。衡。橫也。謂衡簫也。以玉為管。橫而設之。所以窺璣。而齊七政之運行。猶今之渾天儀也。</p>
<p>鈔。</p>
<p style="margin-left:1em">塔猶却貝者。阿育王禮諸羅漢塔。次至薄拘羅塔而說偈言。雖自煉無明。於世少利益。因供二十貝子。而貝子。從塔飛出。來著王足。諸臣驚怪。所以然者。良由尊者平生。閒靜少欲。其塔猶有是力。</p>
<p style="margin-left:1em">資用充足。即第一名義。至今不滅。即第二名義。所求如意。即第三名義。</p>
<p style="margin-left:1em">比之螺蛤者。尊者聽法之次。多昏睡。佛責云。咄咄何為睡。螺螄蚌蛤類。一睡一千年。不聞佛名字。</p>
<p style="margin-left:1em">樂見照明金剛三昧者。注心欲見。照明萬法之見性。名樂見照明。此三昧。能壞萬法。萬法不能壞此三昧。故名金剛。</p>
<p>疏。</p>
<p style="margin-left:1em">難弟難兄者。東漢太丘長。陳寔。生二子。長曰元方。次曰季方。俱有俊才。二子之子。各論父功德。詣祖決其優劣。寔曰元方難為兄。季方難為弟。</p>
<p>疏。</p>
<p style="margin-left:1em">王數融通者。王外無數。數外無王。一心融通。故王所融通。</p>
<p>鈔。</p>
<p style="margin-left:1em">善惡輪轉由之主宰者。以前六識。通善惡無記三性。能造有漏三業。能招苦樂二報。七識。是有覆無記性。恒與我癡。我見。我愛。我慢。八大相應。念念執第八識見分為我。唯第八識。是無覆無記性。不造善惡等業。乃一期總報主故。</p>
<p style="margin-left:1em">五十一心所者。徧行有五。別境有五。善有十一。根本煩惱有六。隨煩惱二十。不定有四。</p>
<p style="margin-left:1em">恒依心起三義。是釋名為心所之義。恒依心起者。心王不起。心所不起也。與心相應者。恒與心王相應不離也。係屬於心者。心所係屬心王。如八識。有五徧行。七識。有十八。前五。三十四。六識。具足五十一也。</p>
<p style="margin-left:1em">智覺。即永明壽禪師。</p>
<p style="margin-left:1em">欲想更樂等者。欲。即別境中欲。於所樂境希望為性。勤依為業。</p>
<p style="margin-left:1em">想。即徧行中想。於境取相為性。施設種種名言為業。</p>
<p style="margin-left:1em">更樂。即徧行中觸。令心心所觸境為性。受想思等所依為業。</p>
<p style="margin-left:1em">慧。即別境中慧。於所觀境揀擇為性。斷疑為業。</p>
<p style="margin-left:1em">念。即別境中念。於曾習境。令心明記為性。定依為業。</p>
<p style="margin-left:1em">思。即徧行中思。令心造作為性。於善品等役心為業。</p>
<p style="margin-left:1em">解脫。即別境中勝解。於決定境印持為性。不可引轉為業。</p>
<p style="margin-left:1em">作意。即徧行中作意。能警心為性。於所緣境引心為業。</p>
<p style="margin-left:1em">三摩提。即別境中定。於所觀境令心專注不散為性。智依為業。</p>
<p style="margin-left:1em">痛。即徧行中受。領納違順非他境相為性。起欲為業。</p>
<p style="margin-left:1em">迦葉。心欲數者。迦葉修行十二頭陀苦行。樂超三界。樂證涅槃。捨離世間五欲。如棄涕吐故。</p>
<p style="margin-left:1em">富樓那。心想數者。富樓說法第一。演說苦空。深談實相。唯想為先。以想能觀機說法。四辯宣演故。</p>
<p style="margin-left:1em">迦旃延。更樂數者。旃延議論第一。以議論時。賓主問答。種種妙義。觸境而生。更互涉入。彼此皆得法樂故。</p>
<p style="margin-left:1em">慧。舍利弗者。鶖子智慧第一。得無疑解脫。正合斷疑為業故。</p>
<p style="margin-left:1em">念優波離者。波離持戒第一。以由恒持正念。明記不忘。方能檢束身心。無犯毀故。</p>
<p style="margin-left:1em">思。羅睺羅者。羅睺密行第一。祕密之行。非正思惟不能成就故。</p>
<p style="margin-left:1em">解脫。善吉者。善吉解空第一。勝解印持。不可引轉。解脫一切有為故。</p>
<p style="margin-left:1em">作意。那律者。那律天眼第一。以小乘天眼。乃作意通。作意能見大千。若不作意。不能穿針故。</p>
<p style="margin-left:1em">三摩。目連者。目連神通第一。通由定發。淨極光通故。</p>
<p style="margin-left:1em">痛。阿難者。阿難多聞第一。得文字總持。領受不失故。此二相扶而取開悟者。數若非王。從誰引起。與誰相應。係屬於誰。如臣失君。弟子無師。無所依故。何由開悟。是必須王扶數也。王若非數。則數等十善法數不生。不能引心觸境。領納前境。乃至正念定慧。一切皆無。亦不能開悟。是必須數扶王也。</p>
<p style="margin-left:1em">若王若數四句。始由一念無明。迷自心源。而成八識。從八識心王。引生心所。如空生雲霧。海起波濤。今王數相扶。開悟自心。則濃雲薄霧。總作晴空。巨浪微波。咸成止水。盡法界唯一真心。更無王數可得也。</p>
<p>鈔。</p>
<p style="margin-left:1em">毋謂淨土。菩薩不屑者。屑者。潔也。不潔者。不以其法為潔。而遠離之也。有以念佛求生。但化愚夫。非大乘菩薩事。則今此經。不應菩薩同聞也。既是同聞。豈可以淨土。為菩薩所不屑。</p>
<p style="margin-left:1em">復有三義者。初。是雙約二利說。次。是單約自利說。三。是單約利他說。</p>
<p style="margin-left:1em">悲智所緣者。悲。是三緣悲。智。是十種智。悲智是能緣。佛道眾生是所緣也。</p>
<p style="margin-left:1em">上以智求者。無智。不能上求。無悲。無以下度。所謂先悟毘盧法界。後修普賢行門。先運同體大悲。然後徧入塵勞也。</p>
<p style="margin-left:1em">能所合目者。有情為能。覺為所。合此能所。而名目之。曰覺有情也。心是能緣之智。故屬能。理是所緣之境。故屬所。</p>
<p style="margin-left:1em">利生為急者。初發心時。便普為恩有法界眾生。既證果後。尚留惑潤生。不取滅度。是菩薩以利生為急也。</p>
<p style="margin-left:1em">廣覺一切者。即眾生無盡。我願無盡。有一眾生不成佛。我誓不取正覺等。</p>
<p style="margin-left:1em">趨寂自安者。即自謂<span class='corr'>已</span>得涅槃。無所堪任。但念空無相無作。於菩薩法。心不喜樂也。</p>
<p style="margin-left:1em">大強精進者。即所謂假使熱鐵輪。在我頂上旋。終不以此苦。退失菩提心。</p>
<p style="margin-left:1em">求大菩提者。不求人天福報聲聞緣覺等。乃願與法界眾生。一時同得菩提故。</p>
<p style="margin-left:1em">三無數劫者。此非藏教三僧祗也。如起信論。經一萬劫。方得信成就發心。復經三阿僧祇劫。乃至菩薩究竟地等。</p>
<p style="margin-left:1em">具足諸功德者。如常樂我淨。清涼不變。真實識知。乃至十力。四無所畏。十八不共等。</p>
<p style="margin-left:1em">法華六大下。信大法者。信一心真如之法。解大義者。解一心三大之義。發大心者。發上求下化之心。趣大果者。趣無上菩提之果。修大行者。修自利利他之行。證大道者。證一乘無上妙道也。</p>
<p style="margin-left:1em">信解發是願大攝者。以菩薩發願。必信解妙理。然後發心。對三寶境。發四弘誓願也。</p>
<p style="margin-left:1em">趣是時大中攝者。不歷三祇。不造一乘無上果故。</p>
<p style="margin-left:1em">證是德大中攝者。一乘妙道。即一乘諸功德故。</p>
<p style="margin-left:1em">數大。謂誓願弘深。如無量無作。乃至普賢願王等。</p>
<p style="margin-left:1em">德大。謂萬德圓滿。如華嚴十地十定。乃至十忍等。</p>
<p style="margin-left:1em">業大。謂萬行具足。如華嚴十行十向。乃至普賢萬行等。</p>
<p style="margin-left:1em">數即願者。如藥師十二大願。彌陀四十八願。毘盧願力周乎法界。法界無盡。則願力無盡也。</p>
<p style="margin-left:1em">五品者。即天台五品觀行位。一隨喜品。初心順理。慶<span class='corr'>己</span>慶人。二讀誦品。古教熏心。道芽增長。三說法品。更加說法。如實演布。四兼行六度品。正觀有力。六度兼修。五正行六度品。觀行六度。無有二相。</p>
<p>疏。</p>
<p style="margin-left:1em">自性真妄融者。覺是真。有情是妄。融者。融通也。又融化也。融通者。謂真外無妄。妄外無真。以即煩惱是菩提。即三惑染為三德祕藏故。所以古人云。斷除妄想重增病。趨向真如亦是邪。融化者。妄既不存。真亦不立。以菩薩地盡。八識消融。覺與不覺。二俱渾化故。所以楞嚴云。真性有為空。緣生故如幻。無為無起滅。不實如空華。言妄顯諸真。妄真同二妄。</p>
<p>鈔。</p>
<p style="margin-left:1em">真不變而隨緣者。真。即真如。不變。謂無有變異。不可破壞。隨緣。謂隨九法界緣。謂之覺有情者。以即真而妄故。此約不變隨緣說也。</p>
<p style="margin-left:1em">妄成事而體空者。妄。即一念無明。成事。謂成三細六麤。種種諸事。體空。謂此惑業苦當體全空。謂之有情覺者。以即妄而真故。此約隨緣不變說也。</p>
<p style="margin-left:1em">既即妄而真。則真不立。既即真而妄。則妄不立。從本以來。離諸名相。真妄不立也。</p>
<p style="margin-left:1em">真妄既皆不立。則唯妙覺明。圓照法界。唯是一心也。</p>
<p style="margin-left:1em">至於唯是一心。是真成大道心也。非摩訶薩而何。</p>
<p>疏。</p>
<p style="margin-left:1em">佛為法王者。佛為諸法中王。又以法王於三界故。</p>
<p>鈔。</p>
<p style="margin-left:1em">信為行德之首者。行。謂行門。德。是實德。萬行。如布施持戒。乃至普賢萬行等。萬德。如常樂我淨。十力無畏。十八不共。乃至無量百千陀羅尼等。佛法大海。信為能入。經云。信為道元功德母。信能長養諸善根。信能必到如來地。故信為萬行萬德之頭首。</p>
<p style="margin-left:1em">一切親近供養讚歎。是妙德感物行也。</p>
<p style="margin-left:1em">怨親平等不為損惱。是大悲平等行也。</p>
<p style="margin-left:1em">生時有十種瑞。是勝福瑞應行也。</p>
<p style="margin-left:1em">即解之行。即行之解。是釋妙字。</p>
<p style="margin-left:1em">即解之行者。如上諸行。皆全性起修。非有為有作之行故。</p>
<p style="margin-left:1em">妙德是智者。種智不圓。不成妙德。華嚴云。了了見佛性。猶如妙德等。故妙德者智也。</p>
<p style="margin-left:1em">諸佛之母者。經云。智度菩薩母。方便以為父。一切眾導師。無不從是生釋迦之師者。經稱文殊為七佛師故。</p>
<p style="margin-left:1em">即行之解者。如上之解。全修即性。非空知空解之解故。</p>
<p style="margin-left:1em">如來據中道第一義句。是出脫疏中法字。而菩薩入於此地句。是出脫入字。是謂紹隆佛種二句。是出脫正位兩字。但正字尚未明顯。故約喻說。體元居正也。</p>
<p style="margin-left:1em">據中道者。二乘據真。權乘據俗。俱為偏位。如來據中道。是居法正位。菩薩入於此地。是入法正位也。</p>
<p style="margin-left:1em">大君體元居正者。天子體乾元之德。居九五正位。</p>
<p style="margin-left:1em">王子在東宮者。東。為震。震。為乾之長子。又帝出乎震。故曰東宮。</p>
<p style="margin-left:1em">又分別而論者。以上文猶是總論。尚未分別。若又分別而論。則智又有權實不同也。</p>
<p style="margin-left:1em">權智。是小乘偏空之智。不稱法性。故曰權。實智。乃大乘中道之智。稱乎法性。故曰實。</p>
<p style="margin-left:1em">權智明有生者。權智不達法空。不悟唯心。生佛迢然。淨穢歷然。以我之生。求彼之佛。捨此五濁。往彼西方。</p>
<p style="margin-left:1em">實智明無生者。實智了達法空。悟明唯心。生佛不二。淨穢融通。雖云念佛。心外無佛。雖曰往生。實乃無生。</p>
<p style="margin-left:1em">鈍根下二句。恐有問云。同一淨土。分有生無生二者何也。故云以根有利鈍。不得不分故。</p>
<p style="margin-left:1em">從權入實。則且就事持。漸漸入理。</p>
<p style="margin-left:1em">權實雙融。則理既不迷。事亦不廢。</p>
<p style="margin-left:1em">若推本而論者。以上文猶是分別而論。未是推本論。若推本而論。則同一甚深智慧也。</p>
<p>鈔。</p>
<p style="margin-left:1em">慈無能勝者。慈有三種。一眾生緣慈。無心扳緣一切眾生。而於眾生自然現益。如涅槃云。我實不往。慈善根力。能令眾生見如斯事。二法緣慈。無心觀法。而於諸法自然普照。如日照物。無所分別。三無緣慈。無心觀理。而於平等第一義中自然安住。以無緣慈。攝諸眾生。慈無能勝者。指此三慈也。</p>
<p style="margin-left:1em">文中所引。有三世二利不同。第一在母胎中。即有慈心。是現在慈。又是自利慈也。第二過去生中。第三又昔為婆羅門。第四又弗沙佛時。皆是過去慈。又皆自利慈也。第五又思益經。是現在慈。是利他慈也。第六又悲華經。是未來慈。亦是利他慈也。</p>
<p>鈔。</p>
<p style="margin-left:1em">法華稱古佛放光為說此經者。世尊於法華會上。放眉間白毫相光。照東方萬八千土。光中圓現法界事相。生佛始終。於是彌勒騰疑。文殊酬答。答中云。過去日月燈明佛。放斯光<span class='corr'>已</span>。即說妙法華經。今佛現光。亦應說此經等。</p>
<p>鈔。</p>
<p style="margin-left:1em">了知法性本非善惡者。以順益二世者為善。違損二世者為惡。法性本無違順。亦無損益。又善惡者。對待之法。法性絕諸對待。故非善惡也。</p>
<p style="margin-left:1em">雖云修善不修而修者。法性本無善。有善可修。是違法性。是修惡。非修善也。當知無善可修。是真修善。</p>
<p style="margin-left:1em">雖云去惡不去而去者。法性本無惡。有惡可去。是背法性。是去善。非去惡也。了知無惡可去。是真去惡一念不生是真精進者。古云。若起精進心。是妄非精進。若能心不妄。精進無有涯。</p>
<p>鈔。</p>
<p style="margin-left:1em">精進表願行者。信而後願。願者。信力之精進也。願而後行。行者。願力之精進也。</p>
<p>疏。</p>
<p style="margin-left:1em">文殊之智。是一切種智無所不照者。今自性輝天鑑地。耀古騰今。無不照也。彌勒之慈是三緣大慈無所不容者。今自性囊括虗空。包羅法界。無不容也。</p>
<p>鈔。</p>
<p style="margin-left:1em">自性廣大是普賢義者。行彌法界曰普。位鄰極聖曰賢。有廣大義。今自性豎窮橫徧。無有邊際故。</p>
<p style="margin-left:1em">自性圓通是觀音義者。修耳根圓通。緣心自在。是圓通義。今自性圓融通達。無有障礙故。</p>
<p style="margin-left:1em">若各具即名字互通者。如無不照。即無不容。文殊通彌勒。廣大具圓通。即普賢通觀音等。</p>
<p style="margin-left:1em">心即名者。菩薩無名。名者。人人自心。離自心。別求菩薩。是行邪道。不見菩薩也。</p>
<p style="margin-left:1em">正觀心中見一切菩薩者。達自心無不照。則文殊現前。達自性無不容。則彌勒出世。達自性之廣大。則常覩普賢。達自性之圓通。則時親自在。</p>
<p style="margin-left:1em">今見凡夫不見菩薩者。以我等終日迷心逐境。造諸惡業。無有觀力。縱或修戒善。及諸禪定。但涉有為。並非正觀。正觀者。即直心正念真如。約當經。即是繫緣法界。專稱名字。所謂離四句念佛也。若得此正觀。則文殊彌勒普賢觀音。無不具足。是見一切菩薩也。又即普見一切眾生皆成正覺。是不見凡夫也。今見凡夫。不見菩薩。以失正觀故。</p>
<p>鈔。</p>
<p style="margin-left:1em">佛光所觸得證頓圓者。如來為菩薩時。足下有四十種光明。於圓滿王相好中。放光下照。地獄遇斯光者。即生兜率。聞天鼓音懺悔<span class='corr'>已</span>。即時位登十地。所以然者。以眾生先熏一乘種子故。</p>
<p>鈔。</p>
<p style="margin-left:1em">是法平等無有高下者。是法指法性也。法性之中。聖凡平等也。</p>
<p style="margin-left:1em">上而徹乎四句。謂法性有高下。則不能徹乎高下。以其無高下。故能徹高下也。</p>
<p style="margin-left:1em">良以下出所以。四諦。聲聞法。十二因緣。緣覺法。四等六度。菩薩法。五戒十善。人天法。萬行紛然。則總收四聖。八萬四千塵勞。則總收六凡。雖四聖六凡不同。唯是一心。是會十法界行歸一心也。何以故。以一心之真實性中。無十法界之差別故。因無十法界之差別。故能徹十法界也。</p>
<p style="margin-left:1em">龍蛇混雜者。無著禪師禮五臺。遇文殊化作老翁。問云。南方佛法。如何住持。著云。末法僧尼。少持戒律。即問。此間佛法如何住持。翁云。龍蛇混雜。凡聖交參。</p>
<p>科分。</p>
<p style="margin-left:1em">正宗四科。不出三資糧。初詳陳依正。令生信樂。屬信資。二正示願行。令知修證。屬願行二資。三交引佛言。令斷疑惑者。以上雖令生信樂。猶恐有疑。信力不堅。故引六方共贊。以堅其信也。四互彰難事令切感發者。以上雖正示願行。猶恐因循。不能興起。故舉彼此互贊。以鼓發行願也。</p>
<p>鈔。</p>
<p style="margin-left:1em">通則證信別則發起者。證信為通。一切諸經皆然故。發起為別。經經發起各不同故。</p>
<p style="margin-left:1em">白毫放光啟一乘之教者。如來於法華會上。先放白毫相光。照萬八千土。然後告舍利弗。諸佛智慧。甚深無量。十方佛土中。唯有一乘法。無二亦無三。除佛方便說等。</p>
<p style="margin-left:1em">毗耶示疾開不二之談者。維摩居士於毗耶離城。現身有疾。世尊遣諸大聲聞。諸大菩薩。往問其疾。然後三十二大士。各說不二法門。如生滅不二。垢淨不二。一相無相不二。乃至無有文字語言。是真入不二法門。</p>
<p style="margin-left:1em">圓覺金剛多有問在先者。圓覺。則文殊啟請如來因地法門。及菩薩遠離諸病。金剛。則善吉啟請。云何應住。云何降伏其心。</p>
<p style="margin-left:1em">解脫禪定。即五分法身之二。有大小乘不同。而禪定。復有事理。世出世不一。</p>
<p style="margin-left:1em">命在呼吸者。四十二章經云。佛問沙門。人命在幾時間。答曰。數日間。佛曰。子未知道。又問。人命在幾時間。曰。飯食間。佛曰。子未知道。又問。人命在幾時間。答曰。呼吸間。佛言。子知道矣。</p>
<p style="margin-left:1em">譬如下。合法。譬如有人。喻六道眾生。卒患惡瘍。命在呼吸。喻眾生生死輪迴。無常迅速。比有良方五句。喻其餘法門。未易成就。功行未圓。無常<span class='corr'>已</span>至。現有成藥。入口即活。喻念佛法門速超生死。有仁心者四句。喻如來大慈。即應速告。何俟其殷勤啟請。然後說也。</p>
<p>鈔。</p>
<p style="margin-left:1em">甚深智慧者。謂不是藏人析空觀智。通人體空觀智。并不是菩薩二諦觀智。平等觀智。乃以不思議心。照不思議境。方名甚深智慧也。</p>
<p style="margin-left:1em">洞察於淨穢之機者。國土本無淨穢。淨穢生於自心。以心淨土淨。心穢土穢也。融通於事理之際者。願見彌陀。往生安養。事外無理。理外無事。事理之際。本融通故。<span class='note-inline'>(又解云)</span>機。謂機微。機括。一切淨穢。皆由自心轉變。故自心為淨穢之機。洞察者。徹悟也。徹悟妙心。深知一念緣起。是洞察於淨穢之機也。際。謂交會之間。涉入之處。一切事理。皆根本於自心。故自心為事理之際。融通者。圓悟也。圓悟自心。契入事理無礙法界。是融通於事理之際也。</p>
<p style="margin-left:1em">方能諦信不疑者。以不達淨穢生於自心。必曰同一國土。云何有淨有穢。則聞清淨國土。必疑而不信。以不達事理本自一致。則執事者。不信理。執理者。不信事。又不信理者。事則無根。久之亦不信事。不信事者。理亦無據。久之并不信理。達斯二者。方能諦信也。</p>
<p style="margin-left:1em"><span class='note-inline'>(又解云)</span>若不具甚深智慧達於穢淨之機事理之際者。則淨穢相妨。事理攸隔。淨土。則理外修成。萬法。乃不由心具。指彼淨土因果。但是體外方便。焉能信受不疑。是必甚深智慧。悟十方淨穢。卷懷同在於剎那。一念色心羅列徧收於法界。方了遷神億剎。實生乎自<span class='corr'>己</span>心中。孕質九蓮。匪逃乎剎那際內耳。故曰方能信受不疑也。</p>
<p style="margin-left:1em">法應爾者。如君有事。必告大臣。父有事。必告長子。如來說法。必告上首。</p>
<p style="margin-left:1em">是世界悉檀者。世界。是差別義。告必有法。令眾生知法門差別。井井有條。而不紊亂。令得歡喜益。</p>
<p style="margin-left:1em">為人悉檀者。身子智慧。為眾所宗。身子而信。眾無不信。各起善心。令得生善益。</p>
<p style="margin-left:1em">對治悉檀者。大眾智慧。不如身子。身子迴心。無不迴心。捨其邪執。令得滅惡益。</p>
<p style="margin-left:1em">第一義悉檀者。既迴小向大。令不退轉。究竟成佛。悟第一義。令得入理益也。</p>
<p>鈔。</p>
<p style="margin-left:1em">以智生信則為正信者。信知生佛不二。眾生念佛。定當作佛。方為正信。若無妙智。此信不生。縱有信心。非正信故。</p>
<p style="margin-left:1em">以智發願為弘願者。了無作四諦之境。發四弘誓願。願生西方。方為弘願。若無妙智。弘願不發。縱有願心。非大願故。</p>
<p style="margin-left:1em">以智起行為妙行者。先悟自性。從性起修。離四句念佛方為妙行。若無妙智。妙行不生。縱有修為。皆墮有為。非妙行故。</p>
<p>鈔。</p>
<p style="margin-left:1em">無緣而照下。以緣而後照。慮而後知者。是從外得。有作之智。非自然智也。無有扳緣。而無所不照。不勞思慮。而無所不知。此是無師智。自然智。不從他得也。既有此智。何必考鍾伐鼓。三請殷勤。然後為告。故曰犍槌未動等。</p>
<p>疏。</p>
<p style="margin-left:1em">此云安樂者。離生死逼惱故。安養者。供養天然不假人力故。清泰者。大小三災不及故。妙意者。六塵妙境。無不隨心故。</p>
<p>鈔。</p>
<p style="margin-left:1em">法華明東方世界之多者。經云。譬如三千大千世界。所有地種。假使有人。磨以為墨。過於東方千國土。乃下一點。大如微塵。又過千國土。復下一點。如是展轉盡地種墨。於汝意云何。是諸國土。若算師。若算師弟子。能得邊際。知其數否。不也。世尊。世界之多。何可思議也。</p>
<p style="margin-left:1em">華嚴一切世界種者。經云。華藏莊嚴世界海。有須彌山微塵數風輪所持。最上風輪。能持普光摩尼香水海。此海有大蓮華。名種種光明蕋香幢。華藏莊嚴世界海。住在其中。此世界海。大輪圍山內。所有大地中。有十不可說佛剎微塵數香水海。此十不可說香水海中。有十不可說佛剎微塵數世界種安住。一一世界種。復有十不可說佛剎微塵數世界。此最中央香水海。名無邊妙華光。出大蓮華。有世界種。而住其上。有□不可說佛剎微塵數世界。於中布列。其最下世界。名最勝光徧照。至此第十三世界。名娑婆。十三佛剎微塵數世界圍遶。</p>
<p style="margin-left:1em">臨終在定之心者。天台云。臨終在定之心。即淨土受生之心。舉念。即往生淨土時。則臨終在定。淨土受生。不離此心。心無彼此。何曾從此至彼。而言往生者。特一舉念耳。如人夢中。從此至彼。實不離夢心。而曰從此至彼者。特夢心自現耳。</p>
<p style="margin-left:1em">毗盧遮那徧一切處者。毗盧遮那。此云光明徧照。徧一切眾生。徧一切國土等。故云法身徧在一切處。一切眾生及國土。</p>
<p style="margin-left:1em">其佛住處名常寂光者。常即法身。寂即解脫。光即般若。三德祕藏之真淨土。此唯諸佛所居。然雖云諸佛所居。其實即依即正。依正不分。故曰普賢身相若虗空。依真而住非國土。菩薩尚爾。況諸佛耶。</p>
<p style="margin-left:1em">行真實法者。賢位菩薩。比觀相應未證法身。不能全性成修。不名真實。唯法身菩薩。現觀相應。親證法身。全性成修。曰行真實法。此釋實字也。</p>
<p style="margin-left:1em">感報殊勝者。內行既勝。果報亦勝。變易之身。展轉微妙。此釋報字也。</p>
<p style="margin-left:1em">七寶莊嚴具淨妙五塵者。釋論云。菩薩勝妙五欲。能令迦葉起舞。華嚴云。無量香雲臺。觀經云。一一樹上有七重網。一一網間。有五百億妙華宮殿。即其土淨妙五塵。此釋莊嚴二字也。</p>
<p style="margin-left:1em">色心不二者。以色外無心。心外無色。色即是心。心即是色。所謂一一塵中一切心。一一心中一切塵。一一心塵復互周。重重無盡無障礙也。</p>
<p style="margin-left:1em">毛剎相容者。即是一一塵中一切塵。所謂於一毛端。現寶王剎也。以此土菩薩分證法身。心外無法。舉一毛端。全彰法界。故能法法相即。周徧含容也。</p>
<p style="margin-left:1em">斷四住惑屬方便道者。四住即是見思。以見為一。名見一切住地。思惑分三。一欲愛住地。欲界九品思。二色愛住地。色界四地各九品思。三無色愛住地。無色界四地各九品思。此之四住。藏通二教二乘。及別教菩薩。皆<span class='corr'>已</span>斷除。但未證法身。屬方便道。此釋方便也。</p>
<p style="margin-left:1em">無明未盡名曰有餘者。無明。即界外見思。有四十二品。今全然未斷。名曰有餘。此釋有餘也。</p>
<p style="margin-left:1em">亦可各分淨穢者。見思輕重。同居淨穢。如凡夫見思輕。感同居淨。重。感同居穢也。體析巧拙。方便淨穢。通教三乘。體色明空則巧。感方便淨。藏教三乘。析色明空則拙。感方便穢。次第一心。實報淨穢。別教菩薩。修次第三觀。證法身理。感實報穢。圓教菩薩。修一心三觀。證法身理。感實報淨。分證究竟。寂光淨穢。別教如來。斷十二品無明。分證三德。感寂光穢。圓教如來。斷四十二品無明。究竟證三德祕藏。感寂光淨。</p>
<p style="margin-left:1em">土石荊棘是依。四趣紛紜是正。八德七珍是依。人天濟濟是正。</p>
<p style="margin-left:1em">隨其機異所見亦異者。若能斷盡無明。即同居見寂光。分斷無明。同居見實報。斷四住惑。同居見方便。未斷見思。同居見本土。</p>
<p style="margin-left:1em">如法華下。引證。</p>
<p style="margin-left:1em">我此土安隱者。法華云。大火所燒時。我此土安隱。大火所燒。是同居土也。我土安隱。是同居見方便也。</p>
<p style="margin-left:1em">或見此處山林地土沙礫。證同居但見本土。或見七寶。證同居見方便土。或見是諸佛行處。證同居見實報。以實報土。行真實法。感殊勝報。是諸佛因中修行處故。或見即是不思議境界。證同居見寂光。喻如一水無別。天人鬼畜所見不同也。</p>
<p style="margin-left:1em">受用土復分自他同乎實報者。自受用土。唯佛一人自<span class='corr'>己</span>受用。不共餘人。他受用土。則與十地菩薩受用故也。此二雖分自他不同。皆三僧祇劫修真實行。所感果報。故同實報。</p>
<p style="margin-left:1em">變化。同前三四方便同居者。以方便同居。乃極果聖人無方大用。隨機變化。方便利生之土也。</p>
<p style="margin-left:1em">極樂雖當變化。亦可受用及法性者。極樂雖是同居。對前第三變化。若能進修現觀。分斷無明。乃至無明斷盡。則通受用及法性也。</p>
<p style="margin-left:1em">棗柏所分十種權實者。華嚴合論云。第一阿彌陀經淨土。第二觀無量壽經淨土。此二是權非實。第三維摩經淨土。第四梵網經淨土。皆是實未廣。第五摩醯首羅天淨土。第六涅槃經淨土。第七法華經淨土。皆是權未實。第八靈山會所指淨土。是實非權。第九唯心淨土。是實淨土。第十毗盧所居淨土。是實淨土。</p>
<p style="margin-left:1em">又上四土亦法爾具足不可但執寂光者。恐人聞寂光是實。前三土是權。唯執寂光。撥無三土。故云此之四土。法性理中。法爾具足。以眾生蕞爾心中。百界千如。三千性相。無不具足。若執寂光為實。撥無前三。此天台別教所詮。清淨真如權理。非真寂光也。</p>
<p style="margin-left:1em">若證寂光等者。言果若真證寂光。於下三土隨心寄託。如欲化法身菩薩。則寄實報。欲化權乘聖人。則寄方便。欲化凡夫。則寄同居。以寂光妙理。非清淨真如。不離前三。故自不撥無。若於寂光則未證。於三土則撥無。四土皆非。現居何處。此乃墮豁達空。起斷滅見。邪魔之侶。外道之儔。錯之甚矣。</p>
<p style="margin-left:1em">故不信下。引例。楞嚴破想陰文云。都指現在即為佛國。無別淨居。及金色相。是也。</p>
<p style="margin-left:1em">八地<span class='corr'>已</span>上永脫色累者。八地轉現相。得色自在。九地轉轉相。得心自在。十地轉業相。究竟成佛。此三位菩薩。漸空業識。脫體無依。內無根身。外無世界。況極果聖人而有土耶。</p>
<p>疏。</p>
<p style="margin-left:1em">西方偏指極樂有二意。一則純是樂故。如後文無苦有樂是。二則因緣皆殊勝故。如往生經中說是。</p>
<p>鈔。</p>
<p style="margin-left:1em">多岐亡羊者。列子載楊子之鄰人亡羊。既率其黨。又請楊子之豎子。共追之。楊子曰。一羊何追者之眾。曰。多岐路故。<span class='corr'>已</span>而返。竟不得羊。曰。岐路之中。又岐路焉。不知所之故也。故曰大道以多岐亡羊。學者以多方喪生。</p>
<p style="margin-left:1em">專指中鵠者。鵠。皮革之的也。射侯用皮。其中畫鵠以為的。</p>
<p style="margin-left:1em">若夫徧供十方者。恐有難云。既云指方立相。住心取境。何故經中又云供養他方十萬億佛。故云此乃生西方<span class='corr'>已</span>。見佛聞法。得無生忍以後事。非今未生西方之凡夫即能也。</p>
<p style="margin-left:1em">見卵而求時夜者。莊子云。且汝亦太早計。見卵而求時夜。見彈而求鴞炙。時夜。雞也。見卵而即望其報曉。甚言欲速之極也。</p>
<p style="margin-left:1em">又問下。然則華嚴一身復現剎塵身。一一徧禮剎塵佛。此非生西方<span class='corr'>已</span>後事。何不住心取境耶。答中約一多相即答。即十[糸-八]門中一多相即自在門。以一無體全法界為體。法界之外。無有剩法。故一即多。以多望一亦然。故一多相即。</p>
<p style="margin-left:1em">或普或偏常異常同者。徧禮剎塵。曰或普。唯念一佛。曰或偏。或偏或普。曰常異。一多相即。曰常同。</p>
<p>疏。</p>
<p style="margin-left:1em">即遠之近。指觀經。即近之遠。指今經。此猶是以凡情思議。</p>
<p>鈔。</p>
<p style="margin-left:1em">良以去此下。言觀經之去此不遠。是明此經過十萬億之極樂。去此不遠也。此經過十萬億。是明觀經去此不遠之極樂。要過十萬億也。</p>
<p style="margin-left:1em">心包下。出所以。心者。不離當處。近也。法界廣無邊涯。遠也。今則心包法界。何近而非遠。故云此不遠之極樂。實過十萬億土。法界唯心。何遠而非近。故云過十萬億之土。實去此不遠也。</p>
<p style="margin-left:1em">超過三界所行之處者。此三界是生死處。是怖畏處。是險惡處。今所云超。為與三界同一處所言超耶。與三界各別處所言超耶。</p>
<p style="margin-left:1em">不可說言離三界。即三界者。若離三界。則染淨隔別。隔別。則淨而不徧。若即三界。則染淨不分。不分。則徧而不淨。</p>
<p style="margin-left:1em">非方不方無在不在者。不即不離。非方也。或在淨居。或在西方。非不方也。又不即不離。無在也。或在淨居。或在西方等。無不在也。</p>
<p style="margin-left:1em">未可槩以同居而為定論者。以前問二經遠近。何以不同。是槩以同居而為定論也。</p>
<p>疏。</p>
<p style="margin-left:1em">是世界義者。世為遷流。有豎義。界為方位。有橫義故。</p>
<p>鈔。</p>
<p style="margin-left:1em">西屬金體者。以五行配之。則西方庚辛金。</p>
<p style="margin-left:1em">西當肅氣者。以四時配之。西為秋。有肅殺之氣故。</p>
<p style="margin-left:1em">西當白色者。以五色配之。西為白也。</p>
<p style="margin-left:1em">體露金風者。僧問雲門。樹凋葉落時。如何。門云。體露金風。</p>
<p style="margin-left:1em">十苦者。生。老。病。死。愁。怨。憂。苦受。痛惱。生死流轉。</p>
<p style="margin-left:1em">十惡者。即身三。口四。意三惡業。</p>
<p style="margin-left:1em">十纏者。瞋。覆。睡。眠。戲。掉。慳。嫉。無慚。無愧。<span class='note-inline'>(註云)</span>忿恚曰瞋。隱覆自罪曰覆。意識昏迷曰睡。五情暗冥曰眠。嬉游曰戲。三業躁動曰掉。財法不能惠施曰慳。他榮心生熱惱曰嫉。屏處起罪不自羞曰無慚。露處起罪不羞他曰無愧。</p>
<p style="margin-left:1em">十使者。即五利五鈍。五鈍者。貪瞋癡慢疑。五利者。身見邊見邪見見取戒取。</p>
<p style="margin-left:1em">堅淨為西者。華嚴童子南詢。古云。明正為南。方盡南矣。</p>
<p>疏。</p>
<p style="margin-left:1em">釋現在文中有三義。初節引大本大雲。明釋迦說法時之現在。次節云釋迦彌陀。均名現在。而小不同。明即今此時之現在。後一節明後後無盡。指盡未來為現在。</p>
<p>鈔。</p>
<p style="margin-left:1em">非過去現在未來者。以過去無始未來無終。現在不住故也。</p>
<p>疏。</p>
<p style="margin-left:1em">復有二義者。一是現在。二是現在之現在。如念佛為徑路。而持名又徑中之徑也。</p>
<p>鈔。</p>
<p style="margin-left:1em">雖云勢至。實彌陀無異者。觀經疏云。菩薩機忘。如來應息。名為補處。以十方三世一切如來。同一法身。同一智慧。更無彼此迭相見。但由菩薩之機。感如來之應。若菩薩無明斷盡。無能感之機。如來之應隨息矣。如來應息。名為滅度。菩薩機忘。名為補處。豈真一滅一生。判然兩人耶。故雖云勢至。實乃彌陀也。</p>
<p>鈔。</p>
<p style="margin-left:1em">智覺云。總持教中說者。宗鏡二十四云。且如總持教中。亦說三十七佛皆遮那一佛所現。謂從大圓鏡智。流出東方阿閦。平等性智。流出南方寶生。妙觀察智。流出西方無量壽。成所作智。流出北方不空成就。法界清淨智。即自當遮那。言三十七者。五方如來。各有四大菩薩。即成二十五。及四攝。八供養菩薩。故成三十七。皆稱佛者。皆一佛所現。以所從能。皆名為佛也。四攝。即鈎。鎖。鈴。索。八供養。即燒。散。燈。塗。華。鬘。歌。舞。</p>
<p>疏。</p>
<p style="margin-left:1em">多種不同者。以根根塵塵。皆能說法故。</p>
<p>鈔。</p>
<p style="margin-left:1em">言說瞻視乃至香飯者。楞伽云。大慧。非一切剎土有言說。言說者是作耳。或有佛剎。瞻視顯法。或有作相。或有揚眉。或有動睛。或笑。或欠。或謦欬。或動搖等。</p>
<p>鈔。</p>
<p style="margin-left:1em">法身一向不說者。此指文字法也。若三身分析而言。法身以理為身。無有身相。云何說法。故云法身一向不說。</p>
<p style="margin-left:1em">報身具說不說者。報身有二。若自受用。乃法性身也。以一切功德為體。此身無相。亦不說法。若他受用。則從法身現起。為十地菩薩說法。</p>
<p style="margin-left:1em">應身定說者。應身則為三賢菩薩。及二乘凡夫。現起說法也。</p>
<p style="margin-left:1em">報化非真佛亦非說法者。此含二義。一會用歸體義。以報化二身。乃法身之用。用無自性。全體即真。故報化無體。乃歸法身也。二奪事顯理義。以報化所說。乃文字法。然文字性空。名字亦離。以何為法。必見法身者。乃能知法也。</p>
<p style="margin-left:1em">當是隨機所見者。凡小權乘。但見應身說法。大乘登地。乃見報身說法。若圓頓菩薩。乃見法身說法。以佛本無三。隨機所見。自不同故。</p>
<p>鈔。</p>
<p style="margin-left:1em">僧問大隨<span class='note-inline'>(至)</span>始得大悟者。僧至南方參投子。投子問云。大隨有何言句。僧陳前事。投子向西禮云。西川有古佛世出。令僧反見。僧返。大隨<span class='corr'>已</span>滅度矣。一往一還。路途萬里。後參龍牙。復理問前事。牙曰。為同大千。始得徹悟。古云。一句隨他語。千山走衲僧。又頌云。劫火光中立問端。衲僧猶滯兩重關。只因一句隨他語。萬里區區獨往還。</p>
<p style="margin-left:1em">城東老母者。此老母但見佛來。即避不見。然雖不欲見佛。佛常現前。老母向東。佛於東現。向西南北。佛現亦然。母以十指掩面。十指尖頭。皆現佛相。</p>
<p>鈔。</p>
<p style="margin-left:1em">終朝侍佛側等。既云體自靈知。則終朝侍佛側也。奈何眾生有眼如盲。不見金容。既云即今顯現則竟日坐法筵也。奈何眾生有耳如聾。罔聞妙道。因不見金容故。遂使魔王混於佛殿。因罔聞妙道。遂使邪法亂乎真宗。雖然如是。佛身如故王法猶存。但能不隨外境。返照心源。則佛法一時雙足矣。</p>
<p>鈔。</p>
<p style="margin-left:1em">即不苦不樂者。以三苦。對三受。苦苦。對苦受。壞苦。對樂受。行苦。對不苦不樂受故。</p>
<p style="margin-left:1em">此苦處中者。以不苦不樂受。介乎苦樂二受之中。故云處中。</p>
<p style="margin-left:1em">欲界具三者。三受具足故。色兼後二者。初禪離生喜樂。二禪定生喜樂。三禪離喜妙樂。四禪捨念清淨。俱無欲界苦受故。無色唯行者。以四空天人。苦樂雙亡。唯有念念遷流故。</p>
<p style="margin-left:1em">總成上七者。以前七是別。後一為總故。</p>
<p style="margin-left:1em">百一十苦者。前五十五苦。次第增數。一具一。二具二。三具三。四具四。乃至十具十。共成五十五。次五十五。九種次第疊開。一分二。二分三。三分四。四分五。五分六。六分七。七分八。八分九。九分十。又共成五十五。</p>
<p style="margin-left:1em">一無差別流轉苦者。以雖有六道之不同。同一流轉。故云無差別。此即一具一也。二欲苦癡苦。此即二具二也。若約苦壞行。是即三具三等也。</p>
<p style="margin-left:1em">次九種苦者。謂一切廣大一切門。邪行流轉不隨欲。違害隨逐一切種。</p>
<p style="margin-left:1em">於九種中又次第疊開者。謂一分二。宿因所生。現緣所生。二分三。長時猛利。雜類無間。三分四。地獄。旁生鬼。善趣攝。四分五。乃至九分十等。</p>
<p style="margin-left:1em">一切眾生皆寂滅相不復更滅者。此約生死即涅槃。以九界生死是修惡。修惡。即性惡。性惡融通。任運攝持佛界修善。故曰生死即涅槃相。不須更滅。生死證涅槃也。此舉能例。則一切下。是舉所例。眾生。例國土。寂滅。例極樂。</p>
<p style="margin-left:1em">今開苦樂以違彼經者。以證難也。彼經苦樂相即。今經苦樂迢然。豈不違彼經耶。</p>
<p style="margin-left:1em">賢首大師下。引古釋例答。但以迷倒妄見生死等者。謂生死本空。元無自性。為因無明。引生三細。次從境界。復現六麤。造業受報。往來六趣。是以無生死中。昏迷顛倒。妄見生死。名在生死此岸。若能從緣得悟。生死本空。本來涅槃。即生死此岸。便名彼岸。此舉能例。今謂下。是舉所例。生死例五濁。此岸例娑婆。彼岸例極樂。</p>
<p style="margin-left:1em">國土下。結答。據上答例。則知國土常淨。眾生自迷。若眾生利根。能從迷得悟。何必分苦分樂。勸厭勸欣。今鈍根眾生。迷多悟寡。示兩土苦樂。令生欣厭。不容<span class='corr'>己</span>也。</p>
<p>鈔。</p>
<p style="margin-left:1em">此土有不常值佛苦者。諸佛出世。如優曇華。一百八十劫。空過無有佛故。</p>
<p style="margin-left:1em">不聞說法苦者。不常值佛。法亦難聞。萬劫千生。如聾如瞽故。</p>
<p style="margin-left:1em">惡友牽纏者。不獨淫朋匪友。怙惡增非。即勸策世善。遮障真乘。皆為惡友故。</p>
<p style="margin-left:1em">羣魔惱亂苦者。天魔陰魔。及與心魔。乃至煩惱及死。八萬四千魔軍故。</p>
<p style="margin-left:1em">輪迴不息苦者。往來六趣。匍匐四生。如汲井輪。互為高下故。</p>
<p style="margin-left:1em">難免三途苦者。淪溺三途。如<span class='corr'>己</span>舍宅。乃至一念瞋心。即地獄因。一念癡心。即畜生因。一念貪心。即餓鬼因故。</p>
<p style="margin-left:1em">塵緣障道苦者。四事供給。助道資緣。一有不周。難於進行故。</p>
<p style="margin-left:1em">壽命短促苦者。長年者。不過八九十以皆亡。短命者。大都二三十而早夭。更有今日不知明日事。上牀別了下牀時故。</p>
<p style="margin-left:1em">修行退失苦者。此土業風浩大。塵境麤強。欲潔偏染。求升反沈故。</p>
<p style="margin-left:1em">塵劫難成苦者。此土修行。多劫多生。方蒙解脫故。</p>
<p>鈔。</p>
<p style="margin-left:1em">得旨則號醍醐失意則成毒藥者。圭峰大梅之旨。不過掃人取捨之情。蕩人垢淨之見耳。是應病發藥。但除其病也。若執無淨穢。無取捨為極則。是執藥成病。反為毒藥也。</p>
<p style="margin-left:1em">甯知下。伸正意。理無分限者。無淨無穢。無取捨也。</p>
<p style="margin-left:1em">事有差殊者。淨穢迢然。取捨歷然也。</p>
<p style="margin-left:1em">理隨事變無取捨處取捨宛然者。所謂雖知無妄可斷。不妨斷其妄想。雖知無真可證。不妨證彼真心也。</p>
<p style="margin-left:1em">事得理融則正取捨時了無取捨者。所謂雖云斷妄。而了知妄想全空。雖云證真。而了知真如非有也。</p>
<p style="margin-left:1em">權實雙行事理無礙者。知一切法平等不二。實也。理也。而示苦樂境。開取捨門。權也。事也。平等即苦樂。苦樂即平等。不二而取捨。取捨而不二。雙行無礙也。</p>
<p style="margin-left:1em">故苕水下。引古證結。亦能順教成功。則無取捨處。不妨取捨宛然。欣厭本空。則正取捨時。了無取捨也。</p>
<p style="margin-left:1em">況安養下。重覆發明。往來法界彌顯唯心者。往者。往生淨土。來者。迴入娑婆。而實往無所往。來無所來。彌顯唯心之妙。若執定唯心。不信往來者。則既無往來。何法唯心。雖名唯心。非真唯心也。</p>
<p style="margin-left:1em">託彼勝緣速登寶覺者。以凡夫欲登寶覺。必具二種。一者因勝。具足一乘種子故。二者緣勝。諸佛菩薩作外緣故。若內因雖具。外緣不勝。如木有火。不假鑽燧之緣。不能自燃其木。修道亦然。雖具一乘因種。若無彌陀勝緣。不能速斷輪迴。登無上覺也。</p>
<p style="margin-left:1em">權曰妙者。以是即實之權故。蓋權外無實。實外無權也。</p>
<p>疏。</p>
<p style="margin-left:1em">自性無染者。從本以來。一切染法不相應故。自性常淨者。常恒不變。淨法滿足故。</p>
<p>鈔。</p>
<p style="margin-left:1em">染是苦義者。以苦者。是逼惱義。煩惱染污淨心。即逼惱故。</p>
<p style="margin-left:1em">淨是樂義者。以樂者。暢悅義。淨心不為逼惱。即暢悅故。</p>
<p style="margin-left:1em">華嚴六地觀察無明者。六地菩薩。以十種相。觀諸緣起。所謂星羅十門。月滿三觀也。今鈔所引。乃是第七三苦聚集觀。</p>
<p style="margin-left:1em">無明等者。於理不了。名無明。所作業果。是行。此二支屬過去因。行依止初心。是識。與識共生四取蘊。為名色。名色增長。為六處。根境識三事和合。是觸。觸共生。有受。此五支屬現在果。於受染著。是愛。愛增長。是取。取所起有漏業。為有。此三支屬現在因。從業起蘊。為生。蘊熟蘊壞。為老死。此二屬未來果。</p>
<p style="margin-left:1em">無明至六入是行苦者。以前五遷流相顯故。</p>
<p style="margin-left:1em">觸受是苦苦者。觸受二支。觸對生苦。以因苦緣。生於苦心故。</p>
<p style="margin-left:1em">餘是壞苦者。餘但壞樂。故名壞苦。老死壞生。亦名為苦故。</p>
<p style="margin-left:1em">我今此心無無明。乃至無老死等。可雙約本然修得說。若約本然說。即自性本自清淨。無一切差別之相也。若約修得說。即經中所謂若無明滅行滅者。是三苦斷也。</p>
<p style="margin-left:1em">無上菩提。是究竟智德。乃能究盡諸法實相。邊際智滿。種覺頓圓也。</p>
<p style="margin-left:1em">無上涅槃。是究竟斷德。以無明滅故。心無有起。以無起故。境界隨滅。以因緣俱滅故。心相皆盡。名得涅槃也。</p>
<p style="margin-left:1em">覺法樂者。謂無心觀法。而於諸法自然普照也。寂靜樂者。無所取著。猶如虗空。入一切法如虗空性也。二俱名樂。是無樂之樂。乃為真樂也。若有可樂。與苦何別。如下文所說。</p>
<p style="margin-left:1em">聖解還成魔境者。楞嚴云。不作聖心。名善境界。若作聖解。即受羣邪。佛見早墮鐵圍者。經云。文殊昨夜起佛見法見。被吾貶向二鐵圍山。</p>
<p>鈔。</p>
<p style="margin-left:1em">如瑞相經下。所引共有九重。皆證周帀圍繞之意。</p>
<p style="margin-left:1em">一單網。明網有雜色寶光。</p>
<p style="margin-left:1em">二舉網例二。明網柔軟不待琱琢。</p>
<p style="margin-left:1em">三單行樹。明行列有數百千重。</p>
<p style="margin-left:1em">四單行樹。明樹有七寶間錯。</p>
<p style="margin-left:1em">五單行樹。明樹有佛國出現。</p>
<p style="margin-left:1em">六單行樹。明樹有光色異常。</p>
<p style="margin-left:1em">七樹上有網。明樹網具足生法。</p>
<p style="margin-left:1em">八樹上有網。明樹網映現大千。</p>
<p style="margin-left:1em">九單行樹。亦明樹有數百千重。</p>
<p style="margin-left:1em">如旋火輪者。言團圓正等。光明閃爍也。</p>
<p style="margin-left:1em">如帝釋瓶者。釋論第十五云。有人一心供養帝釋。滿十二歲。天與一器。名曰德瓶。而語之言。所須之物。從此瓶出。今以妙華。涌出諸菓。如彼天瓶。出種種物。</p>
<p>鈔。</p>
<p style="margin-left:1em"><span class='note-inline'>(七聖財)</span>信者。於實德能。深忍樂欲為義。戒者。防非止惡。潔淨身心為義。聞者。多聞。博通為義。捨者。一切盡捨。不染一塵為義。慧者。以了境為義。慚愧者。依自法力崇重賢善。依世間力。輕拒暴惡為義。先言信者。信為道元功德母故。有信無戒。信亦非真。故次言戒。有戒無聞。不知實相。故次言聞。聞而不捨。法愛難忘。不成聖果。故次捨。有捨無慧。則墮癡禪。非真解脫。故次慧。前五如寶後二如人者。以若無慚愧。同禽獸木石。信戒聞捨一切法財。悉散失故。</p>
<p>鈔。</p>
<p style="margin-left:1em">夫行樹尚及八千。是據觀經所說。</p>
<p style="margin-left:1em">迦旃鄰陀。此云細綿衣。此草柔軟可愛。過此衣故。</p>
<p style="margin-left:1em">其香普熏。十方世界。是以妙香而作佛事也。</p>
<p>疏。</p>
<p style="margin-left:1em">自性長養眾善。是行樹義者。行樹從地發生。漸成暢茂。有長養義。</p>
<p>鈔。</p>
<p style="margin-left:1em">文中施無染心無傲心等。皆約性中本無而言。不約修時言也。是則若人了達自性。則六度萬行無不具足矣。故六祖云。心地無非自性戒等。</p>
<p style="margin-left:1em">菩薩妙法樹者。樹有蔭覆清涼二義。今一乘妙法。能蔭覆眾生。令得清涼之樂。故有樹義。</p>
<p style="margin-left:1em">生於直心者。起信云。一者直心。正念真如法一故。淨名云。直心是道場。無委曲故。楞嚴云。十方如來。同一道故。出離生死。皆以直心。學道之人。先須直心為地。方生妙法故。</p>
<p style="margin-left:1em">信為道本。故信為種。</p>
<p style="margin-left:1em">若無慈悲。縱有神通三昧。悉魔業也。二乘由無慈悲。不明法性。故慈悲為根。</p>
<p style="margin-left:1em">妙法以般若為體。故智慧為身。</p>
<p style="margin-left:1em">若無方便權智。則法身空寂無助。如樹無枝幹。故方便為枝幹。</p>
<p style="margin-left:1em">雖有權實二智。若無五度。則有慧無福。無有莊嚴。故五度為繁密。</p>
<p style="margin-left:1em">禪定。一切八風所不能動。如葉之雖在風中。而森然如故。</p>
<p style="margin-left:1em">神通變化不一。如華開合不一。</p>
<p style="margin-left:1em">樹林雖華葉具足。必以結果為功。菩薩既萬行周圓。自以種智為果。</p>
<p style="margin-left:1em">覺意謂七覺支。四如意足。解脫智慧即解脫般若二德。</p>
<p style="margin-left:1em">奈之何下。結歎勸修。</p>
<p style="margin-left:1em">欄楯毀者。謂放此縱橫妙心。一無拘檢也。既無拘檢。則伐性之斧斤至矣。</p>
<p style="margin-left:1em">羅網頹者。謂迷此廣大妙心。以昏擾擾相為心性也。既為昏擾。則清涼之蔭覆疏矣。</p>
<p style="margin-left:1em">尚枯瘁其根者。謂尚無慈悲方便之因行。況得神通種智之妙果耶。</p>
<p style="margin-left:1em">覺林如故道種非遙者。謂修持雖廢。法性尚存。但肯加功。本真不失。古云。道遠乎哉。觸事而真。聖遠乎哉。體之即神。但肯迴光。無患不徹也。</p>
<p style="margin-left:1em">庭前柏樹者。僧問趙州。如何是祖師西來意。州云。庭前柏樹子。</p>
<p style="margin-left:1em">檻外藥欄者。僧問雲門。如何是清淨法身。門云。華藥欄。</p>
<p>鈔。</p>
<p style="margin-left:1em">此合輕軟下。是明同異。此指大本。彼指觀經。彼配六入者。清為色入。不臭香入。美為味入。輕冷軟是觸入。調適無患是法入。并前說法即聲入也。雖成六入。無非妙境。</p>
<p>鈔。</p>
<p style="margin-left:1em">水本無心能隨人意者。此方眾生。迷心逐境。為境所轉。不能轉境。故水不隨心。彼土上人。會境歸心。心能轉境。境自隨心。故水能隨意所欲也。</p>
<p>鈔。</p>
<p style="margin-left:1em">或聞佛法僧聲。三寶聲也。</p>
<p style="margin-left:1em">寂靜空無我聲。二乘聲也。</p>
<p style="margin-left:1em">大慈悲波羅蜜聲。菩薩聲也。</p>
<p style="margin-left:1em">十力無畏不共聲。佛聲也。</p>
<p style="margin-left:1em">諸通慧下。細明菩薩聲。</p>
<p style="margin-left:1em">通慧。通途之慧。三賢聲也。</p>
<p style="margin-left:1em">無所作。不起滅。初地至七地聲也。以此諸地。斷無明。證法性。法性本無所作。及起滅故。</p>
<p style="margin-left:1em">無生忍聲。八地聲也。以八地菩薩。斷俱生我執。親證無生故。</p>
<p style="margin-left:1em">甘露灌頂。等覺聲也。等覺將成佛時。十方諸佛以智慧水。而灌其頂。即入佛位。如轉輪王。將紹王位。以水灌頂故。</p>
<p style="margin-left:1em">成熟諸根者。諸根。即聲聞緣覺。及諸位菩薩。上中下諸根。皆同歸一實也。</p>
<p style="margin-left:1em">水本無情善能說法者。此土眾生。迷心逐境。諸根暗塞。唯耳稍利。故以聲為教體。唯聞有情說法。彼土眾生。既會境歸心。六根通利。故六塵皆為教體。根根盡入圓通。不獨有情說法。無情亦皆說法也。</p>
<p style="margin-left:1em">是水不但以可浴為功者。此土眾生。迷心逐境。則水乃業報之水。但能洗四大垢穢。不能得大利益。彼土眾生。會境歸心八功德水。即自心智慧。故能開神悅體。滌蕩情慮。斷惑證真。得大利益也。</p>
<p>鈔。</p>
<p style="margin-left:1em">自性深[糸-八]無盡者。豎窮三際之底故。</p>
<p style="margin-left:1em">廣遠無際者。橫極法界之邊故。</p>
<p style="margin-left:1em">非真非俗純粹至善者。絕諸待對。離二邊雜糅故。</p>
<p style="margin-left:1em">順萬物而無情者。情。實也。如幻如化。無真實故。</p>
<p style="margin-left:1em">上行則入聖流者。真如隨淨緣。則為四聖。四聖既如幻。聖無所增。</p>
<p style="margin-left:1em">下行則入凡流者。真如隨染緣。則為六凡。六凡亦如幻。凡無所減。</p>
<p style="margin-left:1em">不變隨緣周徧法界者。真如自體不變。而能隨染淨緣徧十法界。</p>
<p style="margin-left:1em">定水二句。淨名云。八解之浴池。定水湛然滿。布以七淨華。浴此無垢人。古釋云。水之為用。除垢去熱。解脫之性亦然。解脫之中。定慧意足。湛然滿矣。七淨。自戒淨。至涅槃淨。</p>
<p style="margin-left:1em">浴此無垢人者。無垢而浴。除熱取適也。菩薩無緣而入八解者。外為眾生。內自調適也。今之取意。謂性定之水。浴此不立一塵之無垢人。然無垢。猶墮淨也。非真功德。垢淨雙亡。是真功德矣。</p>
<p>鈔。</p>
<p style="margin-left:1em">如觀經言<span class='note-inline'>(至)</span>無我之音。詳引經論。以是推之下。是判釋也。</p>
<p style="margin-left:1em">德有厚者。乃妙達唯心。一法不著。故果報樓閣。能隨心高下。浮在空中。德薄者。乃心外見法。執著未空。故不能隨心。止在地上。</p>
<p style="margin-left:1em">世間八風。為條風。明庶風。清明風。景風。涼風。閶闔風。不周風。廣莫風。然彼土無四時。或應八方。或自有八種。皆未可知。</p>
<p style="margin-left:1em">一色無變。是常義。二體無垢。是淨義。三轉作無我。是我義。四能令人富。是樂義。</p>
<p>鈔。</p>
<p style="margin-left:1em">問堯處茅茨者。因一貴字發問也。答中有二義。一上智無著義。以上智之士。悟境惟心。心不見心。無相可得。一切寶嚴。皆同幻化故。二曲為鈍根義。以愚鈍凡夫。昧心著境。讚彼寶嚴。令生忻慕故。</p>
<p style="margin-left:1em">箕諫象玉者。箕子見紂為象箸。歎曰。彼為象箸。必為玉杯。而遠方珍怪之物至矣。遂入諫。</p>
<p style="margin-left:1em">警蹕冕旒者。天子出。陳警。入。陳蹕。天子儀仗也。冕。冠也。天子九旒。然舜時。恐未嘗有此。言此。不過形狀其富貴耳。</p>
<p>疏。</p>
<p style="margin-left:1em">前云離地曰階。坦途曰道。故階道有平直義。又重屋曰樓。岑樓曰閣。故樓閣。有高䆳義。</p>
<p>鈔。</p>
<p style="margin-left:1em">離諸垢污。即前離地曰階。</p>
<p style="margin-left:1em">無有偏陂。即前坦途曰道。</p>
<p style="margin-left:1em">迥超塵境。觀照不遺。如樓閣之高無不照。是高義。</p>
<p style="margin-left:1em">囊括虗空。廣博無盡。如樓閣之廣無不容。是䆳義。</p>
<p style="margin-left:1em">常而不遷。即色無變。淨而不染。即體無垢。我而隨緣不礙。即轉作無我。樂而富有不虧。即能令人富。</p>
<p style="margin-left:1em">眾美畢具資成法身者。法身具含萬德。還以萬德嚴身。而實德無所德。嚴無所嚴。是真莊嚴也。</p>
<p style="margin-left:1em">且善財下。結勸。其如終日下。結歎。</p>
<p>鈔。</p>
<p style="margin-left:1em">婆沙論。止言十五里。華嚴鈔。則言一由旬。觀經。言十二由旬。大本。言百由旬。千由旬。復言華葉無量。而如來藏經。又言華中化佛。光明無數。則車輪何可思議也。</p>
<p>鈔。</p>
<p style="margin-left:1em">微妙香潔。俱可約理。微有四義。事相可知。若稱理。則自性之華。三智不能覰。五眼不能窺。是幽微義。</p>
<p style="margin-left:1em">不與諸塵作對。不與萬法為侶。是隱微義。</p>
<p style="margin-left:1em">隨舉一德。具含眾德。如琉璃瓶。盛多芥子。是細微義。</p>
<p style="margin-left:1em">一切功德妙寶為體。無作萬行。以為莊嚴。是精微義。</p>
<p style="margin-left:1em">妙有十二義者。初發心時。便成正覺。因該果海。果徹因源。是因果同時義。</p>
<p style="margin-left:1em">真如不守自性。五道隨緣。淨非淨也。正當五道隨緣。自性不變。垢非垢也。是垢淨雙非義。</p>
<p style="margin-left:1em">法界一相。不礙千差競起。千差競起。不礙法界一相。是總別齊彰義。</p>
<p style="margin-left:1em">不離當處常湛然。覔即知君不可見。常湛然顯也。不可見。隱也。是隱顯隨宜義。</p>
<p style="margin-left:1em">法性重重。無盡無盡。猶如千鐙。互為主伴。是主伴相參義。</p>
<p style="margin-left:1em">雖非因非果。而不昧因果。無我無作無受者。善惡之業亦不亡。是勝劣分明義。</p>
<p style="margin-left:1em">散去普周法界。收來在一微塵。其大無外。其小無內。是小大無定義。</p>
<p style="margin-left:1em">有物先天地。無形本寂寥。能為萬象主。不逐四時凋。是寒暑不遷義。</p>
<p style="margin-left:1em">眾美畢張。不妨清淨一色。清淨一色。不妨萬德交羅。是彩素交輝義。</p>
<p style="margin-left:1em">寂然不動。感而遂通。隨緣赴感靡不周。而恒處此菩提座。是動靜一源義。</p>
<p style="margin-left:1em">一切如來。光嚴住持。是諸眾生。清淨覺地。是凡聖兼成義。</p>
<p style="margin-left:1em">如來藏中。無法不具。隨眾生心。應所知量。是感應冥符義。</p>
<p style="margin-left:1em">香潔二義。事相可知。理則自性之華。雖居煩惱之中。不為煩惱所染。是穢中香。往生之士。具足五分法身之香。及八萬四千波羅蜜香。是香中香也。</p>
<p style="margin-left:1em">又自性雖在三界生死之中。不為生死所遷。是為垢中潔。往生之士。既不為分段所遷。并不為變易所動。性離惑染。淨法滿足。是潔中潔也。</p>
<p>鈔。</p>
<p style="margin-left:1em">中陰之身自求父母者。中陰。謂前陰<span class='corr'>已</span>謝。後陰未成。而中間所受之身。名為中陰身。六趣眾生。唯除極善極惡。餘皆通受此身也。自求父母。餘趣則不可知。但就人趣。即楞嚴所謂。見明色發。明見想成。異見成憎。同想成愛。流愛為種。納想為胎。是也。</p>
<p style="margin-left:1em">一彈指頃蓮華化生者。謂臨終在定之心。即淨土受生之心。舉念即是生淨土時也。</p>
<p style="margin-left:1em">不兼色像者。謂文殊一行三昧。不取相貌。專稱名字故。</p>
<p style="margin-left:1em">菩薩偏行六度者。謂十地菩薩。於十波羅蜜各有專主故。所謂初地布施二持戒。三地忍辱四精進。五禪六般七方便。八願九力十智慧。是也。今不言十。而言六者。以六即能攝十故。</p>
<p style="margin-left:1em">以施為專主餘但隨力隨分者。是初地菩薩境界。經云。菩薩住初地時。於一切物。無所悋惜。求佛大智。修行大捨。凡是所有。一切能施。是菩薩十波羅蜜中。檀波羅蜜增上。餘波羅蜜。非不修行。但隨力隨分也。</p>
<p>鈔。</p>
<p style="margin-left:1em">佛地下。引證。假實之色者。長短方圓。乃至光影等為假色。以對短為長。對長為短。無一定實體故。青黃赤白等為實色。以青等析至極微。色不改故。又實色。是眼識所緣。假色。是意識所緣。如水月鏡華等。</p>
<p style="margin-left:1em">皆不離佛淨心者。諸佛淨心。非假非實。假實之色。不離此心故。即此淨心。能顯假實之色者。以此心是假是實。則不能現假實之色故<span class='note-inline'>(今復解云)</span>。</p>
<p style="margin-left:1em">佛地論是明色心不二。假實之色不離佛淨心者。謂種種諸色。不異法身真心。如波與水。本來無二也。以無量莊嚴。各各差別。皆真如自在用故。此句明色即心也。即此淨心能顯假實者。謂即此法身是色體故。能現於色也。以依智淨相。能作一切勝妙境界故。此句明心即色也。</p>
<p style="margin-left:1em">故經下。結歸當經。青色青光等者。青色等是實色。青光等是假色。既云假實之色皆不離佛淨心。則此經光色不二。即自性寂照雙融也<span class='note-inline'>(又解云)</span>。</p>
<p style="margin-left:1em">光色不二者。謂青色有青光。白色有白光。光色不二也。寂照雙融者。以光有照義。色有寂義。華之光色不二。即性之寂照雙融也。</p>
<p>鈔。</p>
<p style="margin-left:1em">願以起行行以實願者。以願導行。以行填願也。行非願起。則行乃偽行。非真實行。願無行填。願乃虗願。非真實願。</p>
<p style="margin-left:1em">行滿願遂名為成就者。彌陀成就功德莊嚴。皆因中廣大行願之力。非一朝一夕之故也。攝取二十一剎如彼修持者。此稱性之行也。以性無盡故。行亦無盡。一修一切修。一行一切行。言二十一者。舉三七之多。表其無盡也。</p>
<p style="margin-left:1em">住真實慧者。先悟毗盧法界。勇猛精進。阿僧祇劫修菩薩行者次修普賢行門也然必發四十八願<span class='corr'>已</span>然後修者。所謂以願導行。以行填願也。</p>
<p style="margin-left:1em">護身口意。是別舉持戒一門。修行六度。則備舉所修之行。此上。乃自利之行。了空無相下。乃利他之行也。</p>
<p style="margin-left:1em">了空。無相。無作。是法身菩薩三解脫門。謂了知無人。無我。無壽命。自性空。無作者。無受者。即名空解脫門。觀一切法皆自性滅。畢竟解脫。無有少法相生。即名無相解脫門。如是入空無相<span class='corr'>已</span>。無有願求。唯除大悲為首。教化眾生。即名無作解脫門。</p>
<p style="margin-left:1em">了空無相無作以行教化者。謂不同餘教心外有法。實有生可度。乃是終日度而無度。終日無度而度。所謂雖知諸佛國。及與眾生空。而常修淨土。教化諸眾生。是也。</p>
<p style="margin-left:1em">華嚴世界下。是先明願。又下云下。是次明行。</p>
<p style="margin-left:1em">普賢智地行悉成者。謂普賢智地底行皆悉成就也。</p>
<p>疏。</p>
<p style="margin-left:1em">無漏性功德者。以此功德。乃是從性起修。全修即性故。</p>
<p>鈔。</p>
<p style="margin-left:1em">營修世福為有漏因者。初祖始見梁武帝。帝問曰。寡人造寺寫經。度僧無量。有功德否。祖曰。實無功德。此但人天小果。有漏之因。如影隨形。雖有。非實。帝曰。如何是真實功德。答曰。淨智妙圓。體自空寂。如是功德。不以世求。</p>
<p>疏。</p>
<p style="margin-left:1em">金剛般若<span class='note-inline'>(至)</span>是名莊嚴者。經云。須菩提。於意云何。菩薩莊嚴佛土不。不也世尊。何以故。莊嚴佛土者。即非莊嚴。是名莊嚴。古釋云。以菩薩雖修行嚴土。行乃無作。土亦非嚴。非嚴而嚴。故曰即非莊嚴。是名莊嚴。今引此以問。乃斷章取義。謂實無莊嚴。方是真莊嚴也。而今乃有種種依正莊嚴。不與金剛相違背耶。是非但不知淨土。并不知金剛也。故以性相融通。所宗有異答之。</p>
<p>鈔。</p>
<p style="margin-left:1em">彼經以無相為宗故不取形相者。如經云。無我相。無人相。無眾生相。無壽者相。無法相。亦無非法相等。又云若見諸相非相。即見如來。</p>
<p style="margin-left:1em">實則清淨心中身土自現者。如經云。以三十二相見如來。又云於法不說斷滅相。</p>
<p style="margin-left:1em">今經以淨土為宗。故反覆開明者。如經中欄網行樹。池閣蓮華。天樂雨華。化禽風樹。乃至壽命光明。聲聞菩薩等。</p>
<p style="margin-left:1em">實則相本自空唯心唯識者。雖有種種莊嚴。實如鏡像水月。不立纖塵。皆行人心識所變現也。</p>
<p style="margin-left:1em">又清淨心中身土自現者。以如實空。即如實不空。真實理中。具足無量功德故。又復見本法身。自然而有不思議業。能現種種依正。故攝論云。如摩尼天鼓。無思成自事等。</p>
<p style="margin-left:1em">又相本自空唯心唯識者。以彼色相莊嚴等事。無來無去。離於分齊。唯依心現故。又復一切色相。即是如來妙心。所謂從本以來。色心不二。色性即智。故涅槃云。吾今此身即是法身等。</p>
<p>鈔。</p>
<p style="margin-left:1em">直心是菩薩淨土等。淨土地平如掌。無諸坑坎。豈諂曲之所能成。七寶莊嚴勝妙無比。豈淺行之所能得。故必三智於一心中修。直至道場。無諸委曲。三諦於一心中造。窮深盡底。究暢實際。乃能如是。而不諂眾生。及具足功德眾生來生其國者。以化緣相及。果報相通。以因克果。影響相符。不差毫髮也。</p>
<p style="margin-left:1em">乃至萬行悉亦如是者。次從大乘心六度。四等四攝乃至十善是菩薩淨土。菩薩成佛時。具行十善眾生來生其國也。</p>
<p>疏。</p>
<p style="margin-left:1em">自性能生萬法是莊嚴義者。金剛經云。即非莊嚴是名莊嚴。今則自心出生萬法。還以萬法嚴心。法本自空。嚴亦何有。無能嚴所嚴是真莊嚴。</p>
<p>鈔。</p>
<p style="margin-left:1em">一切寶鈴網如幻心所生等者。謂穢土依正。從凡夫有漏識生。淨土寶嚴。從聖人無漏智生。故鈴網如幻。從人解法如幻心生。樓閣浮空。從人無著無生心生。乃至種種寶衣。從忍辱生。寶蓋。從慈悲生。種種寶幢。從示說一切法生。種種寶座從解一切法空生。一一皆是稱真如法界具無邊德者。華嚴境界。稱性法門。故法法全彰。塵塵具足。故云華藏世界所有塵。一一塵中見法界也。</p>

<p class='juan'>彌陀經疏鈔演義卷二</p></div>
</div><!-- end of div[@id='body'] -->
</body></html>