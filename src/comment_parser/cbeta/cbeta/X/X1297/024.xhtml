<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu249' />宗鑑法林卷二十四</p><p class="byline">集雲堂　編</p><p class="head1">大鑑下五世</p>

<div class='div-other'><a id='mulu250' />
<p class='h2'>益州大隨法真禪師<span class='note-inline'>(長慶安嗣)</span></p><p style="margin-left:1em">僧問。劫火洞然。大千俱壞。未寧者箇壞不壞。師曰壞。曰恁麼則隨它去也。師曰隨它去。僧後如前問修山主。修曰不壞。曰為甚不壞。修曰為同大千。又曰。壞也礙塞殺人。不壞也礙塞殺人。</p>
<p>道吾真云。一人道壞。一人道不壞。且道壞底是不壞底是。會麼。壞與不壞。俱非內外。不隔絲毫。尋常面對。　黃龍清云。二尊宿雖則應處無偏。其奈影響之流別生二見。今日忽有人恁麼問。但向道壞與不壞即且置。還識者個麼。忽地喚回。秋夜夢舉頭。惟見月當空。　博山來云。大隨龍濟。生死同條。接物導機。隨家豐儉。一句則穿花折柳野渡冰消。一句則帶霧披雲寒灰發焰。畢竟者個壞不壞。參。　渠菴成云。二尊宿一人順水張帆。一人逆風把舵。雖是道路不同。究竟理無二致。今日設有問。但向道。鯨吞海水盡。露出珊瑚枝。</p>
<p>劫火光中立問端。衲僧猶滯兩重關。可憐一句隨他語。萬里區區獨往還。<span class='note-inline'>(翠峰顯)</span></p>
<p>步步相隨是大隨。左邊吹了右邊吹。思量未免空簁氣。何不留將煖肚皮。<span class='note-inline'>(保寧勇)</span></p>
<p>壞不壞。隨他去也。大千界。句裏了無鉤鎖機。脚頭多被葛藤礙。會不會。分明底事。丁寧㬠知心。拈出勿商量。輸我當行相買賣。<span class='note-inline'>(天童覺)</span></p>
<p>隨他去。隨他去。千手大悲攔不住。石火光中相往來。銅睛鐵眼無尋處。<span class='note-inline'>(正覺逸)</span></p>
<p>六合傾翻劈面來。暫披蔴縷混塵埃。因風吹火渾閒事。引得遊人不肯回。壞不壞。隨不隨。徒將聞見強鍼錐。太湖三萬六千頃。月在波心說向誰。<span class='note-inline'>(通照逢)</span></p>
<p style="margin-left:1em">大隨菴側有一龜。僧問。一切眾生皮裹骨。者眾生為甚骨裹皮。師以艸履覆龜背上。僧無語。</p>
<p>問處爭如答處親。眼中難著透金塵。長安一路無多地。過得潼關能幾人。<span class='note-inline'>(佛慧泉)</span></p>
<p>學道須教正眼開。莫將狂解意中猜。脫鞵龜上人難會。遂使攜囊特地來。<span class='note-inline'>(天童覺)</span></p>
<p>休將皮骨強分張。得六藏時且六藏。隻履盡情遮蓋了。了無一事可商量。<span class='note-inline'>(此山應)</span></p>
<p style="margin-left:1em">大隨問僧甚處去。曰峨嵋禮普賢去。師豎拂子曰文殊普賢總在者裏。僧畵一圓相拋向背後。乃禮拜。師喚侍者取一貼茶與者僧。</p>
<p>保福展云。大隨若無後語。笑他衲僧。　雲門偃別云。西天斬頭截臂。者裏自領出去。　五祖戒云。大隨不因一事不長一智。　翠峰顯云。殺人刀活人劍。　溈山秀云。大隨茶非類趙州茶。既不類趙州茶。則得之者少矣。者僧得之。且道有甚長處。然不義之財於我如浮雲。　天童覺云。識法者懼。欺敵者亡。水中擇乳。須是鵝王。　天童悟云。者僧將成九仞之山。不進一簣之土。當時待喚侍者與茶。何不道也不消得。</p>
<p>楖栗杖頭光閃爍。錫羅卷裹面鄒䤹。肩擔背負出門去。好是無人敢駐留。<span class='note-inline'>(保寧勇)</span></p>
<p>大隨山下路縱橫。老竹蒼藤處處生。四海五湖為客慣。三更無月也須行。<span class='note-inline'>(慈受深)</span></p>
<p>一輪明月照瀟湘。更不逢人問故鄉。自是天涯慣為客。任他猿叫斷愁腸。<span class='note-inline'>(上方益)</span></p>
<p>把火入牛欄。翻身外面看。棃花千點白。春雨幾聲寒。<span class='note-inline'>(月堂昌)</span></p>
<p style="margin-left:1em">大隨因僧問如何是和尚家風。師曰赤土畫簸箕。曰意旨如何。師曰。簸箕有脣。米跳不出。</p>
<p>赤土畫簸箕。團團無縫罅。佛眼覰不見。海神不知價。簸土揚塵無處尋。山高海闊白雲深。<span class='note-inline'>(南堂靜)</span></p>
<p>簸箕有脣。米跳不出。天下衲僧赤肐[骨*歷]。更須撥轉上頭關。十方世界黑如漆。<span class='note-inline'>(天童華)</span></p>
<p style="margin-left:1em">大隨因僧問如何是佛法的的大意。師曰山前麥熟也未。</p>
<p>大匠不巧。大儒不學。動輒中方圓。舉皆成禮樂。堪笑鄉邨賣卜人。徒勞鑽破烏龜[(土/(冉-土+、))*殳]。<span class='note-inline'>(無準範)</span></p>
<p>自小離家住日邊。去家祇道路三千。從人問得來時路。回首元來在目前。<span class='note-inline'>(無文燦)</span></p>
<p style="margin-left:1em">大隨燒畬次。忽見一蛇。師以杖挑向火中曰。咄。者箇形骸猶自不放捨。你向者裏死。如暗得鐙。時有僧問。正恁麼時還有罪也無。師曰。石虎叫時山谷響。木人㖃處鐵牛驚。</p>
<p>劫初劫末。法弱魔強。定光老子鐵作脊梁。文經武緯把定封疆。碧天雲散祖風凉。佛日光暉舜日長。<span class='note-inline'>(南堂靜)</span></p>
</div>
<div class='div-other'><a id='mulu251' />
<p class='h2'>韶州靈樹如敏禪師<span class='note-inline'>(長慶安嗣)</span></p><p style="margin-left:1em">僧問如何是和尚家風。師曰千年田八百主。曰意旨如何。師曰郎當屋舍沒人修。</p>
<p>來機深辨。有舒有卷。移却案山。重添鍼綫。千年田。八百主。直下承當還莽鹵。郎當屋舍沒人修。片瓦根椽誰去豎。君不見。甜瓜徹蒂甜。苦瓜連根苦。<span class='note-inline'>(月堂昌)</span></p>
<p style="margin-left:1em">靈樹因尼送瓷盋盂至。師遂拓起曰者箇出在甚麼處。曰出在定州。師乃撲破。尼無對。</p>
<p>清涼欽別云。不違此間。　保福展云。欺敵者亡。　雲門澄代云。老老大大。出處也不知。</p>
<p style="margin-left:1em">靈樹因僧問如何是祖師西來意。師默然。後遷化欲立行狀碑。雲門為首座。僧問先師默然處如何上碑。門代曰。師。</p>
<p>師師師。知知知。三三兩兩過遼西。一雙紅杏換消棃。<span class='note-inline'>(瑯琊覺)</span></p>
<p>盡謂當初密對揚。不知文彩<span class='corr'>已</span>全彰。後人不見韶陽老。一字千般謾度量。<span class='note-inline'>(佛印元)</span></p>
<p>師之一字太巍巍。獨向寰中定是非。畢竟水須潮海去。到頭雲定覓山歸。<span class='note-inline'>(白雲端)</span></p>
<p>師之一字太孤危。文彩全無作者知。不領韶陽提起處。且從默處認殘碑。<span class='note-inline'>(天目禮)</span></p>
</div>
<div class='div-other'><a id='mulu252' />
<p class='h2'>福州靈雲志勤禪師<span class='note-inline'>(長慶安嗣)</span></p><p style="margin-left:1em">初在大溈。因見桃花悟道。有偈曰。三十年來尋劍客。幾回落葉又抽枝。自從一見桃花後。直至如今更不疑。溈山曰。從緣悟達。永無退失。善自護持。有僧舉似玄沙。沙曰。諦當甚諦當。敢保老兄未徹在。沙問地藏。我恁麼道。汝作麼生。藏曰。不是桂琛。幾走殺天下人。</p>
<p>長慶稜因僧問玄沙意旨如何。慶云。將謂鬍鬚赤。更有赤鬚鬍。　翠巖芝云。有一人如今問玄沙意作麼生。且道此人還徹也未。　黃龍心徵云。且道靈雲當初見底是桃花不是桃花。　五祖演云。說甚麼諦當。更參三十年。法林音云。演祖不妨作家。　昭覺勤云。千鈞之弩不為鼷鼠而發機。靈雲既撥轉天關。玄沙乃掀翻地軸。且道那裏是未徹處。　徑山杲云。一家有事百家忙。　中峰本云。靈雲白日青天。向桃花樹下為魅所著。玄沙雖則除邪輔正激濁<span class='corr'>揚</span>清。不知又是鬼門上貼卦。　天寧琦云。人無遠慮必有近憂。直饒百煉精金。不免入爐再煅。　天井新云。不惟靈雲未徹。敢保玄沙也未徹在。何以見得。雲在嶺頭閒不徹。水流㵎底太忙生。　東明鑑云。當時靈雲眼睛被桃花<span class='corr'>刺</span>破。直至如今依然成瞎。乃豎拂子云。桃花開也。還見麼。良久云。春色滿園關不住。一枝紅杏出牆來。</p>
<p>春暖桃花樹樹紅。靈雲千古道還同。玄沙留語叢林問。南北東西路莫窮。<span class='note-inline'>(正覺逸)</span></p>
<p>二月三月景和融。遠近桃花樹樹紅。宗匠悟來猶未徹。至今依舊笑春風。<span class='note-inline'>(黃龍南二)</span></p>
<p>龍象相逢世不羣。一來一去顯疎親。時人不悟其中旨。摘葉尋枝長客塵。</p>
<p>二月春庭雨霽時。小桃紅綻兩三枝。紅白爭妍人盡見。因甚靈雲獨不疑。<span class='note-inline'>(法雲秀)</span></p>
<p>萬年松下忽相逢。㧞樹鳴條浩浩風。堪笑晚來無覓處。崔嵬和雨在雲中。<span class='note-inline'>(保寧勇)</span></p>
<p>堪笑春風漏泄機。桃花新發舊年枝。螺江有個釣魚客。笑殺靈雲道不疑。<span class='note-inline'>(佛國白)</span></p>
<p>桃花尋劍客。不語笑春風。白頭歸未得。家住海門東。敢保老兄猶未徹。玄沙之言何太切。君看陌上桃花紅。盡是離人眼裏血。<span class='note-inline'>(鼓山珪)</span></p>
<p>一個烏梅似本形。蜘蛛結網打蜻蜓。蜻蜓落了兩片翼。堪笑烏梅齩鐵釘。<span class='note-inline'>(天童淨)</span></p>
<p>靈雲一笑見桃花。三十餘年始到家。從此春風春雨後。亂隨名字落天涯。<span class='note-inline'>(慈航朴)</span></p>
<p>彷彿撩天高索價。依俙著地下還錢。及乎走出河頭看。兩個兒童戲渡船。<span class='note-inline'>(雲漢蔭)</span></p>
<p>一見不勞朱粉施。玄沙掃帚畵蛾眉。祇知掩得靈雲醜。落盡眉毛自不知。<span class='note-inline'>(朴翁銛)</span></p>
<p>一見桃花便躲跟。鐵圍生陷出無門。倚牆傍壁知多少。一度春來一斷魂。<span class='note-inline'>(少室睦)</span></p>
<p>落花臺上重鋪錦。碼碯階前布赤砂。仁義盡從貧處斷。世情偏向有錢家。<span class='note-inline'>(高峰妙)</span></p>
<p>浪尋楊柳情無賴。蹋碎桃花眼獨紅。吹倦園林春<span class='corr'>已</span>暮。那堪隔岸鼓東風。<span class='note-inline'>(法林音二)</span></p>
<p>猛虎當途暗自驚。相逢狹路若為爭。苦心片片無人訴。嶺外偏聞負痛聲。</p>
<p style="margin-left:1em">靈雲因長生問混沌未分時如何。師曰露柱懷胎。曰分後如何。師曰如片雲點太清。曰祇如太清還受點也無。師不答。曰恁麼則含生不來也。師亦不答。曰直得純清絕點時如何。師曰猶是真常流注。曰如何是真常流注。師曰如鏡常明。曰未審向上還有事也無。師曰有。曰如何是向上事。師曰打破鏡來與汝相見。</p>
<p>芭蕉徹云。相見便休。又打破鏡作什麼。白兆圓云。若不打破鏡。怎得相見。　太陽玄云。即今破也。又作麼生相見。乃云。照盡體無依。通身難辨的。　開福寧云。盡十方世界是一面鏡。作麼生說個打破底道理。直饒眼親手便。光鏡俱忘。如鷄抱卵。啐啄同時。正好喫報慈拄杖。何故。弄影禪和。如麻似粟。　昭覺勤云。一人善問。一人善答。膠漆相投。水乳相合則且置。且道打破鏡來如何相見。良久撫掌云。了。　天童覺云。分與未分。玉機夜動。點與未點。金梭暗拋。直是一色純清。未得十成穩坐。且道打破鏡來向甚麼處相見。清秋老兔吞光後。湛水蒼龍脫骨時。　黃龍忠云。若據牧菴見處。說甚混沌分與未分。打破鏡與不打破鏡。直饒向露柱懷胎處會得。正是片雲點太清。還委悉麼。待虗空落地即向你道。</p>
<p>金鷄啄玉卵。飛出鳳凰兒。入戶能長嘯。歸家著錦衣。<span class='note-inline'>(佛鑑懃)</span></p>
<p>午夜霜凝星斗寒。長空雲盡山月落。青天喫棒人盡知。蒼龍脫骨誰能覺。金鳳衝開玉鎖關。麒麟掣斷黃金索。迢迢劫外孰能拘。南北東西迥超卓。<span class='note-inline'>(承天宗)</span></p>
<p style="margin-left:1em">靈雲因僧問佛未出世時如何。師豎起拂子。曰出世後如何。師亦豎起拂子。僧不肯。到雪峰舉前話。峰曰你肯它麼。曰不肯。峰曰你問。我與你道。僧曰佛未出世時如何。峰豎起拂子。曰出世後如何。峰放下拂子。僧禮拜。峰便打。僧後到玄沙舉前話。沙曰你怎生會。曰不會。沙曰我與你作箇譬喻。如人買一片園。東西四至結契總了也。中心有箇樹子猶屬我在。</p>
<p>雲門偃於兩豎拂處云。前頭即是。後頭打不著。　溈山喆云。者僧一張弓兩隻箭。擬撥亂天下。至玄沙面前。一個伎倆施展不得。何故。鶴有九臯難翥翼。馬無千里謾追風。</p>
<p style="margin-left:1em">靈雲因僧問如何是端坐念實相。師曰河裏失錢河裏摝。</p>
<p>河裏失錢河裏摝。拈來天下任縱橫。和雲買得南山地。淺種深鋤恣意耕。<span class='note-inline'>(佛心才)</span></p>
<p style="margin-left:1em">靈雲因僧問如何是歸根得旨。師曰。早時忘却。不憶塵生。</p>
<p>家破人亡何所依。無心無褚話求歸。十年忘却來時路。暫憶此時總不知。<span class='note-inline'>(投子青)</span></p>
<p style="margin-left:1em">靈雲問僧甚處去。曰雪峰去。師曰我有一信寄雪峰得麼。曰便請。師脫隻履拋向面前。僧便去。至雪峰。峰問甚處來。曰靈雲。峰曰和尚安否。曰有一信相寄。峰曰在那裏。僧脫隻履拋向峰前。峰休去。</p>
<p>溈山秀云。雪峰既不能辨他來信端的。者僧又祇知依模畵㨾鈍置他。靈雲忽若當時道。我有一信寄他。僧云請。靈雲祇據座。者僧又若為通露。不可大丈夫漢為人馳達。教他一言不措。　白巖符云。者僧與靈雲通信。原封馳上。不敢妄加一字。怎奈雪峰書亦收了。祇是不拆封看。知他雪峰是何心行。</p>
<p style="margin-left:1em">靈雲因僧問如何是佛法大意。師曰。驢事未去。馬事到來。</p>
<p>驢事未了馬事來。鐘聲纔斷鼓聲催。祖師愛喫和羅飯。北有文殊在五臺。<span class='note-inline'>(佛慧泉)</span></p>
<p>東行不見西行利。南頭賣賤北賣貴。橫千豎百算河沙。九九翻成八十二。<span class='note-inline'>(保寧勇)</span></p>
<p>松陰行不盡。疎雨下無時。世事幾興廢。山中人未知。<span class='note-inline'>(蒙菴聰)</span></p>
</div>
<div class='div-other'><a id='mulu253' />
<p class='h2'><span class='corr'>揚</span>州光孝慧覺禪師<span class='note-inline'>(趙州諗嗣)</span></p><p style="margin-left:1em">至法眼處。眼問近離甚處。師曰趙州。曰承聞趙州有柏樹子話是否。師曰無。曰。往來皆言有。上座何得道無。師曰先師實無此語。和尚莫謗先師好。眼曰真獅子兒。</p>
<p>徑山杲云。若道有此語。錯過覺鐵[此/束]若。道無此語。又錯過法眼。若兩邊俱不涉。又錯過趙州。直饒總不恁麼。別有透脫一路。入地獄如箭射。　鼓山珪云。覺鐵[此/束]名不虗得。祇是不曾夢見趙州。　笑巖寶云。法眼當時失却一隻眼。覺公與麼道。也扶趙州不起。　法林音云。逃阬墮壍。</p>
<p>趙州無語幾人知。江北江南見者稀。山寺桃花復何在。相逢空愛白公詩。<span class='note-inline'>(大洪遂)</span></p>
<p>日炙風吹瘦影。孤趙州嘗指倚庭株。昇元大小清涼老。未會先師此語無。<span class='note-inline'>(正覺逸)</span></p>
<p>誰道先師無此語。焦尾大蟲元是虎。胡蜂不戀舊時窠。猛將豈在家中死。急著眼。却回顧。若會截流那下去。帀地清風隨步舉。<span class='note-inline'>(慧通旦)</span></p>
<p>天使何所貴。貴在善對論。不獨君無辱。猶得社稷存。<span class='note-inline'>(印如成)</span></p>
<p>一向瀟湘一向秦。臨岐一句好愁人。自從山水分疆後。作客誰能不問津。<span class='note-inline'>(釆商榮)</span></p>
</div>
<div class='div-other'><a id='mulu254' />
<p class='h2'>洪州新興嚴陽尊者<span class='note-inline'>(趙州諗嗣)</span></p><p style="margin-left:1em">參趙州。問一物不將來時如何。州曰放下著。師曰。一物不將來。放下箇甚麼。州曰。放不下。擔取去。師於言下大悟。</p>
<p>勝果[、/(、*、)]於初問下著語云。抱贓叫屈。於進語下著語云。苦哉苦哉。　○○香云。趙州就爐打鐵。嚴陽惹禍上身。雖然悟去。也是好事不如無。</p>
<p>一物不將來。兩肩擔不起。言下忽知非。心中無限喜。毒惡既忘懷。蛇虎為知<span class='corr'>己</span>。光陰幾百年。清風猶未<span class='corr'>已</span>。<span class='note-inline'>(黃龍南)</span></p>
<p>移高就下縱威權。解脫門開信可憐。不得空王真妙訣。動隨聲色被勾牽。<span class='note-inline'>(真淨文)</span></p>
<p>不妨行細輸先手。自覺心麤媿撞頭。局破腰間柯斧爛。洗清凡骨共仙遊。<span class='note-inline'>(天童覺)</span></p>
<p>劈面呈機不等閒。纖毫盡處重如山。斷腸曲調如親聽。流水悲風不用彈。<span class='note-inline'>(塗毒策)</span></p>
<p>驀就膏肓下一鍼。當時無處著渾身。呵呵笑入嚴陽去。蛇虎為鄰不可尋。<span class='note-inline'>(密菴傑)</span></p>
<p>地沒朱砂翻赤土。廩無粒米倒礱糠。赤窮自是活不得。又被人來指賊贓。<span class='note-inline'>(中峰本)</span></p>
<p>香飄桂子十分月。雨滴芙蓉一半秋。門外任他時節換。穩將衲被自蒙頭。<span class='note-inline'>(橫川珙)</span></p>
<p>餘光雖好日西流。底事區區作馬牛。向道心肝不帶得。來時高挂樹梢頭。<span class='note-inline'>(梅翁杲)</span></p>
</div>
<div class='div-other'><a id='mulu255' />
<p class='h2'>婺州新建禪師<span class='note-inline'>(趙州諗嗣)</span></p><p style="margin-left:1em">一生不畜沙彌。有座主曰。和尚年尊何不討箇沙彌侍奉。師曰。若有眼瞎耳聾口啞底。為我討一箇來。主無對。</p>
<p>石菴琈云。可惜座主有頭無尾。不了人事。致使新建一生受屈。德慶若作座主。待伊恁麼道。但云有一箇眼不瞎耳不聾口不啞底上座。還要麼。待伊定動。便噓兩聲。看他作麼合煞。</p>
</div>
<div class='div-other'><a id='mulu256' />
<p class='h2'>杭州多福禪師<span class='note-inline'>(趙州諗嗣)</span></p><p style="margin-left:1em">僧問如何是多福一叢竹。師曰一莖兩莖斜。曰學人不會。師曰三莖四莖曲。</p>
<p>一莖兩莖斜。疎影動龍蛇。心疑生暗鬼。眼病見空華。三莖四莖曲。還我一叢竹。時引清風來。落葉填山谷。<span class='note-inline'>(無禪才)</span></p>
</div>
<div class='div-other'><a id='mulu257' />
<p class='h2'>漳州浮石禪師<span class='note-inline'>(子湖蹤嗣)</span></p><p style="margin-left:1em">上堂。山僧開卜舖。能斷人貧富。定人生死。時有僧出曰。離却生死貧富。不落五行。請師直道。師曰金木水火土。</p>
<p>達磨西來惟賣卜。吉凶在汝不由人。個中祇是依爻斷。豈有人情踈與親。<span class='note-inline'>(本覺一)</span></p>
<p>金木水火土。始終顛倒數。五六下四三。初爻傳白虎。苦苦。卜得此卦一生貧。遠信不來病人死。<span class='note-inline'>(懶菴需)</span></p>
<p>金木水火土。大蟲元是虎。好笑李將軍。藍田空沒羽。<span class='note-inline'>(無準範)</span></p>
</div>
<div class='div-other'><a id='mulu258' />
<p class='h2'>日容遠禪師<span class='note-inline'>(子湖蹤嗣)</span></p><p style="margin-left:1em">因奯上座參。師撫掌三下曰。猛虎當軒。誰是敵者。奯曰。俊鷂沖天。阿誰捉得。師曰彼此難當。奯曰且休。未斷者公案。師將拄杖舞歸方丈。奯無語。師曰死却者漢也。</p>
<p>昭覺勤云。力敵勢均不妨好對頭。眼親手便彼此沒便宜。下梢可惜放過。待他舞歸方丈。便好與撫掌三下。拂袖便行。非惟頭尾完全。亦免遭人指註。雖然如是。奯公無語。還可轉側也無。謾言侵早起。更有夜行人。　大溈智云。強中更有強中手。天下元無第一人。還知麼。伎倆全無。波旬失途。到者裏無你解會處。</p>
</div>
<div class='div-other'><a id='mulu259' />
<p class='h2'>興化軍梯山石梯禪師<span class='note-inline'>(茱萸嗣)</span></p><p style="margin-left:1em">一日見侍者拓鉢赴堂。乃問甚處去。曰赴堂齋去。師曰我豈不知汝赴堂齋去。曰除此外別道箇什麼。師曰我祇問汝本分事。曰。和尚若問本分事。某甲實是赴堂齋去。師曰汝不謬為吾侍者。</p>
<p>天童覺云。放過即不可。如今直與扭得鼻頭痛。打得骨頭出始得。免見瞎驢趁大隊。所以道平地上死人無數。透得荊棘林是好手。且道適來者僧透得也未。多虗不如少實。　清化嶾云。入此門來。直須田地穩密。堪受鉗錘。百煉千敲終始不變。所謂要識真金火裏看。石梯肯他。也是羅公照鏡。當時何不與他三十棒。使渠縱遇百味珍饈。也須吐却始得。</p>
<p>父子相將草裏行。星馳電卷迅雷轟。賺他無限英靈漢。錯認鞍橋過一生。<span class='note-inline'>(辛菴儔)</span></p>
</div>
<div class='div-other'><a id='mulu260' />
<p class='h2'>筠州末山尼了然禪師<span class='note-inline'>(歸宗常下高安愚嗣)</span></p><p style="margin-left:1em">因灌溪問如何是末山。師曰不露頂。曰如何是末山主。師曰非男女相。溪乃喝曰何不變去。師曰。不是神。不是鬼。變箇甚麼。溪於是伏膺。作園頭三年。</p>
<p>昭覺勤云。或有人問山僧。如何是末山。一望不見。如何是末山主。可與佛祖為師。何不變去。上座自變。擬議不來。劈脊便棒。且道末山是蔣山是。當機無向背。擬議隔千山。法林音云。灌溪若在。也好伏膺三年。　天童覺云。非男女之相。出有無之量。透萬機之前。超三界之上。窮而通。簡而當。松含風而夜寒。溪帶雨而春漲。　靈隱禮云。末山弄假像真。尋常得此便。灌溪酬本及末。一飽忘百饑。乃至漚麻句下倒轉成禠。劈箭鋒前誰當齧鏃。要識末山落處麼。大鵬欲展摩霄翅。誰顧奔騰六合雲。</p>
<p>非男女相獨閒閒。正體堂堂孰可攀。一句不傳千聖眼。九天風靜月彎彎。<span class='note-inline'>(自得暉)</span></p>
<p>非男女相末山主。今古堂堂常獨露。常獨露兮見也麼。清聲籍籍播寰宇。<span class='note-inline'>(月林觀)</span></p>
</div>
<div class='div-other'><a id='mulu261' />
<p class='h2'>襄州關南道吾禪師<span class='note-inline'>(鹽官安下關南常嗣)</span></p><p style="margin-left:1em">因趙州來。乃先著豹皮裩。執吉獠棒。於山門外翹一足候。纔見州來便高聲唱喏而立。州曰小心祇候著。師又唱喏一聲而去。</p>
<p>鳳山啟云。大小關南無端向人納敗闕。雖然。還知趙州出不得他圈圚麼。梁山泊裏稱豪傑。看來都是不良人。</p>
<p>一吹無孔笛。一撫沒絃琴。一曲兩曲無人會。雨過夜塘秋水深。<span class='note-inline'>(潛菴光)</span></p>
<p>道吾作舞。一曲無譜。若將耳聞。未敢相許。<span class='note-inline'>(野菴璇)</span></p>
<p style="margin-left:1em">關南或執木劍肩上作舞。僧問手中劍甚處得來。師遂擲於地。僧却置師手中。師曰甚處得來。僧無對。師曰容汝三日下取一轉語。僧亦無對。師乃置劍肩上作舞曰恁麼始得。</p>
<p>雲峰悅云。邪法難扶。　龍池傳云。元來木劍也好殺人。者僧曾遭道吾一劍。豈止三日。直至而今未見伊黈氣。若是作家師僧。纔見伊擲劒在地。便拈起置肩上作舞一出。待伊問你者劍從何處得。來但擲於地擺手便行。</p>
<p style="margin-left:1em">關南因僧問。如何是和尚家風。師下禪牀作女人拜曰。謝子遠來。無可祇待。</p>
<p>驪龍海臥瑞雲高。四望歸宗萬派潮。木人來問西宮事。回惠東園一顆桃。<span class='note-inline'>(投子青)</span></p>
<p>歲稔時清禮義多。相逢陪酒又陪歌。當筵不解開懷飲。奈此一天風月何。<span class='note-inline'>(東叟頴)</span></p>
<p>名園爛熳百花香。杜宇聲催燕語狂。萬斛韶光藏不住。却憐罕遇賦春郎。<span class='note-inline'>(青門林)</span></p>
</div>
<div class='div-other'><a id='mulu262' />
<p class='h2'>婺州金華俱胝禪師<span class='note-inline'>(大梅常下天龍嗣)</span></p><p style="margin-left:1em">初住菴時。有尼頂笠攜錫遶師三帀曰。道得即下笠子。如是三問。師皆無對。尼便去。師曰。日勢稍晚。何不且住。尼曰道得即住。師又無對。逾旬。天龍至。師陳前事。龍豎一指示之。師大悟。凡有參扣惟豎一指。示眾曰。吾得天龍一指禪。一生受用不盡。</p>
<p>玄沙備云。我當時若見。拗折指頭。　長慶稜代云。美食不中飽人飡。　曹山章云。俱胝承當處鹵莽。祇認得一機一境。一等是拍手撫掌。是他西園奇怪。　報慈遂徵云。且道俱胝還悟也未。若悟。為甚麼承當處莽鹵。若不悟。又道用一指頭禪不盡。且道曹山意作麼生。　雲居錫云。祇如玄沙與麼道。是肯伊不肯伊。　徑山杲舉瑘琊頌。俱胝一指報君知。朝生鷂子撲天飛。若無舉鼎㧞山力。千里烏騅不易騎。乃云。俱胝不得瑯琊為伊出氣。幾乎埋沒。妙喜隨後也有個注脚。俱胝一指頭。喫飯飽方休。腰纏十萬貫。騎鶴上揚州。　靈隱嶽云。且道如何是一指禪。乃豎拂子云。見麼。若也見得。可與俱胝把手共行。脫或未然。不免重說偈言。一著高一著。一步闊一步。坐斷佛祖關。迷却來時路。　平陽忞云。瑯琊妙喜祇顧盤中喝彩。不解馬上奪標。諸人要知者一指落處分明麼。更聽山翁念個真言補闕。一指頭禪誰不有。靈樞妙轉在天龍。巨靈擡手無多子。分破華山千萬重。</p>
<p>對揚深愛老俱胝。宇宙空來更有誰。曾向滄溟下浮木。夜濤相共接盲龜。<span class='note-inline'>(翠峰顯)</span></p>
<p>頓悟天龍一指頭。河沙佛祖便同儔。饒他鶖子懸河辯。百億須彌一芥收。<span class='note-inline'>(旻古佛)</span></p>
<p>俱胝老子指頭禪。二十年來用不殘。信有道人方外術。了無俗物眼前看。所得甚簡。施設彌寬。大千剎海飲毫端。麟龍無限落誰手。珍重。任公把釣竿。<span class='note-inline'>(天童覺)</span></p>
<p>席簾蓬戶在門頭。誰謂邨居院落幽。雨散雲收山嶽露。珊瑚枝上挂金鉤。<span class='note-inline'>(惠昭預)</span></p>
<p>佳人睡起懶梳頭。把得金釵插便休。大抵還他肌骨好。不搽紅紛也風流。<span class='note-inline'>(報恩演)</span></p>
<p>八幅羅裙蘸地拕。雙睛點就賽嫦娥。時將紈扇人前掩。一種風流消不多。<span class='note-inline'>(六愚哲)</span></p>
<p>翠擁春旂夾畫䦨。烟籠曉霧不勝寒。一株婀娜臨官道。多少行人駐馬看。<span class='note-inline'>(俍亭挺)</span></p>
<p>飛霆擊火出南天。鐵勒驕心馬上懸。不有控絃三十萬。龍門何處定天山。<span class='note-inline'>(紫嶠[泳-永+脅])</span></p>
<p style="margin-left:1em">俱胝有一童子。每見人問事亦豎指。師一日潛袖刀。問童曰聞你會佛法是否。曰是。師曰如何是佛。童豎指。師以刀斷其指。童叫喚走出。師召童子。童回首。師曰如何是佛。童舉手不見指。忽然大悟。</p>
<p>清波格云。俱胝得天龍一指。一生擔板不了。及至童子豎指。却又與伊截斷。當時何不自截其指。免致擔板一生。</p>
<p>俱胝一指頭。一毛㧞九牛。華嶽連天碧。黃河徹底流。截却指。忽回眸。青箬笠前無限事。綠蓑衣底一時休。<span class='note-inline'>(山堂淳)</span></p>
<p>俱胝鈍置老天龍。利刃單提勘小童。巨靈擡手無多子。分破華山千萬重。<span class='note-inline'>(無門開)</span></p>
</div></div>
<p class='juan'>宗鑑法林卷二十四</p>
</div><!-- end of div[@id='body'] -->
</body></html>