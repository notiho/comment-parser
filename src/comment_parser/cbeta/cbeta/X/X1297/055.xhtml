<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu645' />宗鑑法林卷五十五</p><p class="byline">集雲堂　編</p>
<div class='div-other'><a id='mulu646' />
<p class='h1'>大鑒下一世</p>
<div class='div-other'><a id='mulu647' />
<p class='h2'>吉州青原行思弘濟禪師<span class='note-inline'>(六祖能嗣)</span></p><p style="margin-left:1em">初參六祖。問當何所務即不落階級。祖曰汝曾作什麼來。師曰聖諦亦不為。祖曰落何階級。師曰。聖諦尚不為。何階級之有。祖深器之。</p>
<p>東苑鏡云。我若作六祖。待問當何所務即不落階級。便喝云者擔糞漢在者裏作麼。若作青原。待問曾作什麼。便撫掌云者老漢猶作寐語在。豈不使曹溪一路別有風光。　白巖符云。蕩空凡聖。不立纖塵凜凜然。翠壁秋巖迥絕攀仰。自非眾角。一麐何以能此。惜乎當時放過。待云聖諦尚不為何階級之有。好以杖擊右案云。且立者邊著。青原老漢到者裏。必當別有生涯。　湘翁沄云。單傳少室心宗。提挈衲僧正令。師資會合。凡聖渾忘。直得雲封寶殿八面玲瓏。日照霜空千峰寒翠。就中祇是機用綿密。致令鹵莽鑒覺之徒往往搆他語脈不上。畢竟如何。丹楓落葉江天曉。萬頃晴川駕鐵舟。　遯雲定云。鳳出青霄不戀梧桐煙翠。鶴飛碧漢豈留踪迹寒潭。雖是父子投機。猶欠梢頭一語。待云聖諦尚不為何階級之有。好以手斫額云無人處相望。諒青原老漢必然另起英風。</p>
<p>無見頂露雲攢急。劫外靈枝不帶春。那邊不坐空王殿。爭肯耘田向日輪。<span class='note-inline'>(投子青)</span></p>
<p>卓爾難將正眼窺。迥超今古類難齊。苔封古殿無人侍。月鎖蒼梧鳳不棲。<span class='note-inline'>(丹霞淳)</span></p>
<p>劫外相逢那畔行。靈苗叢裏鐵牛畊。東風吹散千巖雪。空畍無雲孤月明。<span class='note-inline'>(成枯木)</span></p>
<p>一掬澄潭鏡㨾磨。無風何必自生波。轉身縱不離初際。仔細看來較幾何。<span class='note-inline'>(雪巖欽)</span></p>
<p>跣足披蓑度別岑。相逢切忌話威音。掀翻麟閣動勞泯。擊碎蔆花影象沉。靄靄寒雲籠嶽頂。團團皓月蕩波心。金牛不喫凡閒艸。曉入滄溟無處尋。<span class='note-inline'>(百愚斯)</span></p>
<p>人靜香消景寂寥。金門不鎖夜迢遙。丹墀月滿千峰色。袞袞衣冠萬國朝。<span class='note-inline'>(天愚寶)</span></p>
<p>霜黃蘆月碧溪秋。水有芙蓉客泛舟。春色惱人眠不得。歸來塞雁聽高樓。<span class='note-inline'>(南菴依)</span></p>
<p>鶴沖霄漢。鷺出蘆叢。了無位次。迥絕羅籠。月堂照處尊嚴甚。方外誰能造次通。<span class='note-inline'>(尊道啟)</span></p>
<p>艸遮迥磴絕鳴鑾。雲樹深深碧殿寒。明月自來還自去。更無人倚玉闌干。<span class='note-inline'>(瑩章玠)</span></p>
<p style="margin-left:1em">青原因石頭問和尚出嶺多少時。師曰我却知汝早晚離曹溪。曰希遷不從曹溪來。師曰我亦知汝去處也。曰和尚幸是大人且莫造次。師休去。</p>
<p>木人來問青霄路。石女年尊似不聞。攜手相將歸故國。暮山岌岌鎖重雲。<span class='note-inline'>(丹霞淳)</span></p>
<p>回首桃源路<span class='corr'>已</span>非。不禁把袂暮雲迷。泉聲湛湛來霄漢。拂盡煙光萬嶺低。<span class='note-inline'>(伴我侶)</span></p>
<p style="margin-left:1em">青原問石頭汝什麼處來。曰曹溪。師舉拂子曰曹溪還有者箇麼。曰。非<span class='corr'>但</span>曹溪。西天亦無。師曰子莫到西天否。曰若到即有也。師曰未在更道。曰。和尚也須道取一半。莫全靠學人。師曰。不辭向汝道。恐<span class='corr'>已</span>後無人承當。</p>
<p>千輝月云。青原老漢慣打沖霄鸞鳳。善捉海底獰龍。仔細看來。可謂千古作家。石頭雖有格外作略。爭奈被者老漢羅籠。帶累後代兒孫都落在者圈圚裏。即今還有出得底麼。良久云。逢人不得錯舉。</p>
<p>白雲藏玉鳳。紅日照無聊。隱隱星攢處。無私鎮九霄。<span class='note-inline'>(投子青)</span></p>
<p>相見錦江頭。相攜上酒樓。月闌歌笑罷。回首上扁舟。<span class='note-inline'>(遯菴演)</span></p>
<p>誰在畵樓西。相逢笑語低。到家春色晚。花落鷓鴣啼。<span class='note-inline'>(彖菴易)</span></p>
<p style="margin-left:1em">青原問石頭子何方來。曰曹溪。師曰將得什麼來。曰未到曹溪亦不失。師曰若恁麼用去曹溪作麼。曰若不到曹溪怎知不失。</p>
<p>靈巖儲拈拄杖云。上大人可知禮也。爾小生且道節文在什麼處。卓一下云。自是不歸歸便得。五湖煙景有誰爭。</p>
<p>失不失。曹溪路上行人密。雨打風吹動客愁。桃花兩岸牯牛跡。穿小橋。歸人逸。前邨雨過斜陽出。旅亭風動竹枝寒。狼藉青衫仍自溼。<span class='note-inline'>(南菴依)</span></p>
<p style="margin-left:1em">青原因僧問如何是佛法大意。師曰廬陵米作麼價。</p>
<p>博山來云。高低米價。環翠色於奇峰。吞吐廬陵。鍊蟾華於玉樹。須知大用無方有感斯應。若論青原底佛法。三生六十劫未夢見。　翠巖喆云。還識青原老漢立地處麼。但見皇風成一片。不知何處有封疆。</p>
<p>烏龜三眼赤。祥麐一角尖。騰雲生暮雨。溪月夜明簾。<span class='note-inline'>(法昌遇)</span></p>
<p>廬陵米價越尖新。那個商量不挂脣。無限清風生閫外。休將升斗較疎親。<span class='note-inline'>(白雲端)</span></p>
<p>廬陵米價走禪徒。五老嵯峨矗太虗。堪笑華山圖籍上。又添潘閬倒騎驢。<span class='note-inline'>(海印信)</span></p>
<p>太平治業無象。野老家風至淳。祇管邨歌社舞。那知舜德堯仁。<span class='note-inline'>(天童覺)</span></p>
<p>市行高下不須疑。問著平人自得知。紅稻啄殘鸚鵡粒。碧梧棲老鳳凰枝。<span class='note-inline'>(仰山欽)</span></p>
<p>自古廬陵是吉州。至今米價沒人酬。青山綠水依前在。黃葉西風又一秋。<span class='note-inline'>(佛陀遜)</span></p>
<p>衝開碧落松千尺。截斷紅塵水一溪。飽食高眠人不到。日從東出又沉西。<span class='note-inline'>(無準範)</span></p>
<p>毒鼓一聲聞者皆喪。跨竈起家支那獨唱。神龍展眼猶迷。良驥追風莫上。片月橫秋兮水天搖漾。<span class='note-inline'>(晴雲啟)</span></p>
<p style="margin-left:1em">青原令石頭馳書與南嶽讓和尚。且囑曰。回時我有箇鈯斧子與汝住山。頭到南嶽。未呈書便問。不慕諸聖。不重<span class='corr'>己</span>靈時如何。嶽曰。子問太高生。何不向下問。頭曰。寧可永劫受沉淪。不向諸聖求解脫。便歸。師曰子返何速。書信達否。頭曰。信亦不通。書亦不達。去日蒙和尚許箇鈯斧子。即今便請。師垂下一足。頭便禮拜。</p>
<p>玄沙備云。大小石頭被南嶽推倒。至今起不得。　翠峰顯云。石頭洎擔板過。却又云大小南嶽不解據令。　翠巖芝云。思和尚垂足。石頭禮拜。要且不得斧子。且道後來使個什麼。　黃龍南云。石頭雖然善能馳達。不辱宗風。其奈逞俊太過不知落節。既是落節。回來因甚麼得斧子。　寶掌白云。石頭可謂羽檄飛馳不辱使命。<span class='corr'>但</span>不應貪他個鈯斧子。　藥地智云。索底是斧子。如何却垂一足。既不從諸聖求解脫。作麼生便禮拜。乃拂袖角云。看看。鈯斧子劈碎天地。作八角磨盤。趕倒金烏玉兔了也。盲龜跛鼈那裏得知。　神鼎揆云。冰棱上度過九[阿-可+尻]。劍刃上拾得全身。不妨好手。我更問石頭。者鈯斧子甚處著。朝參暮請運水般柴又用個甚麼。無端累他青原一足。至今縮不得。自身被壓倒。至今起不得。</p>
<p>鈯斧持來便住山。斫開南嶽好峰巒。兒孫失利將何用。又被胡盧笑魯班。<span class='note-inline'>(佛國白)</span></p>
<p>千里迢迢信不通。歸來何事太悤悤。白雲鎖斷巖前石。挂角羚羊不見蹤。<span class='note-inline'>(成枯木)</span></p>
<p>千里親傳事不同。須憑鈯斧賞優功。相如奪璧來還趙。可擬當時一信通。<span class='note-inline'>(投子舒)</span></p>
<p>骨相生來不自欺。逢場慣奪錦標歸。堅城固隊齊掀倒。贏得金符古篆奇。<span class='note-inline'>(雲居嵿)</span></p>
<p>麟閣標名尺土封。觀光上國見英雄。至今南嶽峰頭月。清照瀟湘萬頃中。<span class='note-inline'>(神鼎揆)</span></p>
<p style="margin-left:1em">青原因僧問如何是祖師西來意。師曰又恁麼去也。僧又問近日有何言句乞師一兩則。師曰近前來。僧近前。師曰分明記取。</p>
<p>驀頭惡水猶嫌少。枷杻重添不厭多。當下若還能解脫。從前知<span class='corr'>己</span>總為魔。</p>
</div></div>
<div class='div-other'><a id='mulu648' />
<p class='h1'>大鑒下二世</p>
<div class='div-other'><a id='mulu649' />
<p class='h2'>衡州石頭希遷無際禪師<span class='note-inline'>(青原思嗣)</span></p><p style="margin-left:1em">因青原問。有人道嶺南有消息。師曰有人不道嶺南有消息。原曰若恁麼大藏小藏從何而來。師曰盡從者裏去。</p>
<p>有消息。太沉屈。無消息。轉埋沒。大藏小藏從茲出。撒沙撒土無終極。甜如蜜。苦如蘗。明如日。黑如漆。擊碎千年野狐窟。填溝塞壑無人識。<span class='note-inline'>(圓悟勤)</span></p>
<p>家國無人寄信來。客途何事苦徘徊。春風吹入名園裏。無限名花一夜開。<span class='note-inline'>(無異來)</span></p>
<p>海門寥廓片雲無。倐爾飛來明月孤。萬里乾坤都一照。銀河深淺倩誰扶。<span class='note-inline'>(笠山寧)</span></p>
<p>毛頭星燄撲頭來。刀斧橫拈劈不開。攪動支那神莫測。夜深偏照古嵒隈。<span class='note-inline'>(宗楷元)</span></p>
<p>迢迢千里覓孤踪。覿面當機始見功。却羨桃源春到後。滿溪流水落花紅。<span class='note-inline'>(浪山嶼)</span></p>
<p style="margin-left:1em">石頭因藥山問。三乘十二分教惟儼麤知。嘗聞南方直指人心見性成佛。實未明了。師曰恁麼也不得。不恁麼也不得。恁麼不恁麼總不得。子作麼生。山罔措。次參馬祖。仍伸前問。祖曰我有時教伊揚眉瞚目。有時不教伊揚眉瞚目。有時揚眉瞚目者是。有時揚眉瞚目者不是。子作麼生。山於言下契悟便禮拜。祖曰你見箇什麼道理便禮拜。山曰惟儼在石頭處如蚊子上鐵牛。祖曰。汝既如是。善自護持。</p>
<p>法雲秀云。石頭好個無孔鐵錘。大似分付不著。藥山雖然過江西悟去。爭奈平地喫交。有甚麼扶䇿處。　五祖演云。老僧在眾。日聞兄弟商量道即心即佛也不得。不即心即佛也不得。若恁麼說話敢稱禪客。殊不知古人文武兼備韜略雙全。山僧見處也要諸人共知。祇見波濤湧。不見海龍宮。　大溈智云。說什麼在石頭時如蚊子上鐵牛。祇今又何曾吐露得出。　溈山果云。前箭猶自可。後箭射人深。藥山直饒恁麼悟去。也落第二月。　徑山杲云。好個話端。阿誰會舉。舉得十分。未敢相許。　笑巖寶云。馬祖當時不合放過。待他作禮。好與本分艸料。直教鐵牛也須通身汗出始得。　頤石圓云。石頭當時待問。何不和聲便打。非惟埽他窠臼直。教脫體風流。如未。且向石頭馬祖葛藤裏會取。</p>
<p>總不得。太無端。野老焉知天地寬。直饒數到八九十。家山猶隔一重關。<span class='note-inline'>(楊無為)</span></p>
<p>四海狼煙靜。中原信息通。罷拈三尺劍。休弄一張弓。<span class='note-inline'>(鼓山珪)</span></p>
<p>倒腹傾腸說向伊。不知何故尚遲疑。祇今便好猛提取。莫待天明失却鷄。<span class='note-inline'>(蒙菴聰)</span></p>
<p>坐斷千峰路。穿開碧落天。那容問端的。端的髑髏前。<span class='note-inline'>(松源岳)</span></p>
<p>一重山了一重雲。行盡天涯轉苦辛。驀劄歸來屋裏坐。落花啼鳥一般春。<span class='note-inline'>(虛堂愚)</span></p>
<p>剖盡枯腸喪盡機。通身不挂一毫絲。清風步步隨身轉。明月誰分上下池。<span class='note-inline'>(高峰妙)</span></p>
<p>石壁非泥。石瓮非觽。打破菱花。無像可施。垂翼大鵬無伴侶。陰迷六合過天池。<span class='note-inline'>(瑞白雪)</span></p>
<p>春愁無耐理殘糚。情壓金鍼一線長。驀<span class='corr'>刺</span>沙禽翹翠帶。羞人謂是錦鴛鴦。<span class='note-inline'>(天章玉)</span></p>
<p>萬里清江萬里天。一邨桑柘一邨煙。漁翁醉著無人喚。薄暮醒來月滿船。<span class='note-inline'>(南山序)</span></p>
<p style="margin-left:1em">石頭因僧問如何是解脫。師曰誰縛汝。</p>
<p>曾把疑情問解脫。擬意投師示一決。興慈旨意應機酬。是汝當觀第二月。<span class='note-inline'>(般若柔)</span></p>
<p>羈宦長安眠未穩。高堂日暮意難忘。鷄聲喚醒鄉關夢。陶令歸來菊正芳。<span class='note-inline'>(蔗菴範)</span></p>
<p>一劍盤空萬國降。狼煙無復擾封疆。坦平自古長安道。不涉纖塵達帝鄉。<span class='note-inline'>(德微昱)</span></p>
<p style="margin-left:1em">石頭參同契曰。回互不回互。</p>
<p>雲門因僧問如何是回互。門指板頭云不可喚作板頭。如何是不回互。門云祇者個是板頭。　天童覺云。石頭舌頭無骨。雲門眼裏有筋。千古之下聲光赫揚。如今要把手共行。直須恁麼。始解不恁麼。然後沒交涉。還委悉麼。少年曾決龍蛇陣。潦倒還聽稚子歌。</p>
<p>丫角婆婆雪鬢兒。離居日久苦相思。等閒晝錦萱階舞。雲掩慈幃緩步遲。<span class='note-inline'>(玉林琇)</span></p>
<p style="margin-left:1em">石頭因僧問如何是祖師西來意。師曰問取露柱。曰某甲不會。師曰我更不會。</p>
<p>覿面相呈便相罵。兩個中有一人瞋。要識是非須看取。鐵牛畊出玉麒麟。<span class='note-inline'>(靈源清)</span></p>
<p>天驥騎雲趁海犀。洗清凡骨噴瑤池。廐中駑子勞鞭影。爭解乘風萬里追。<span class='note-inline'>(御之龍)</span></p>
<p style="margin-left:1em">石頭示眾。語言動用沒交涉。藥山出曰。直得非語言動用。亦沒交涉。師曰我者裏鍼劄不入。山曰我者裏如石上栽花。</p>
<p>靈焰燭云。沒量大底二老宿。如蚊子向青石板上插[此/束]不下。祇是令人好笑。然而。為眾竭力。禍出私門。　遯雲定云。二大老恁麼道。為復是逞奇鬪富。為復是割土分茅。為復是別有長處。試道看。如道得。許你與祖師同一鼻孔出氣。如道不得。莫將閒學解。埋沒祖師心。</p>
<p>井底泥牛吼月。雲間木馬嘶風。把斷乾坤世界。誰分南北西東。直中曲。曲中直。要平不平憑秤尺。<span class='note-inline'>(圓悟勤)</span></p>
<p>木人把板雲中拍。石女含笙井底吹。將謂平分明月美。誰知竟入是非堆。<span class='note-inline'>(唯岑嶾)</span></p>
<p>有[此/束]如鍼上鐵牛。不知錐到幾時休。自從一吸西江後。空笑栽花向石頭。<span class='note-inline'>(豁堂嵓)</span></p>
</div></div>
<div class='div-other'><a id='mulu650' />
<p class='h1'>大鑒下三世</p>
<div class='div-other'><a id='mulu651' />
<p class='h2'>澧州藥山惟儼弘道禪師<span class='note-inline'>(石頭遷嗣)</span></p><p style="margin-left:1em">初侍奉馬祖三年。一日祖問子近日見處作麼生。師曰。皮膚脫落盡。惟有一真實。祖曰。子之所得。可謂協於心體。布於四肢。既然如是。將三條篾束取肚皮。隨處住山去。師曰。某甲何人。敢言住山。祖曰。不然。未有常行而不住。未有常住而不行。欲益無所益。欲為無所為。宜作舟航。無久住此。</p>
<p>師資遇會意非輕。脫落皮膚轉不親。三篾束來成話杷。至今錯認定盤星。</p>
<p style="margin-left:1em">藥山一日石上坐。石頭問汝在者裏作麼。師曰一物不為。曰恁麼即閒坐也。師曰閒坐則為也。曰。汝道不為。不為箇什麼。師曰千聖亦不識。頭以偈讚曰。從來共住不知名。任運相將祇麼行。自古上賢猶不識。造次凡流豈可名。</p>
<p>五祖戒云。藥山夢中說夢兩重重。　妙喜杲云。物是實價。錢是足百。　雲松品云。藥山眼空四海。眉棱上十萬八千。石頭足蹋黃河。手指間光發海印。及乎挨拶將來。祇道個不識。既是不識。畢竟任運相將行個甚麼。乃揮拂子云。偶來不意開雙角。怪道溈山喚作牛。</p>
<p>玄微及盡本翛然。若謂渠閒萬八千。月印澄江魚不見。釣人何必更拋筌。<span class='note-inline'>(丹霞淳)</span></p>
<p>任運不知名。輕輕著眼聽。水上青青綠。原來是浮萍。<span class='note-inline'>(五祖演)</span></p>
<p>擺撥佛祖縛。曠然繩墨外。一物亦不為。縱橫得自在。古鑑臨臺。明辨去來。金鎚影動。鐵樹花開。任運相將不可陪。法雲隨處作風雷。<span class='note-inline'>(圓悟勤)</span></p>
<p>行行月冷風高。步步山寒水深。逢人披肝露膽。見義劈腹剜心。<span class='note-inline'>(瞎堂遠)</span></p>
<p>平常閒坐與閒行。嶺上無心雲片橫。照境俱忘人不立。從前日午打三更。<span class='note-inline'>(雪巖欽)</span></p>
<p>相逢丫角不知名。鐵笛橫吹嶺外行。回首乍驚滄海竭。玉鸞飛起五雲平。<span class='note-inline'>(俍亭挺)</span></p>
<p style="margin-left:1em">藥山久不陞座。院主白曰大眾久思法誨。師曰撞鐘著。眾纔集。師便下座歸方丈。主隨後問曰。和尚適來許為大眾說法。因甚一言不措。師曰。經有經師。論有論師。怎怪得老僧。</p>
<p>瑯琊覺云。藥山下座不妨疑著。及乎院主拶著。失却一隻眼。　翠巖芝云。藥山下座。院主當初怪不為說法。可謂誤他三軍。天童傑云。翠巖祇具一隻眼。殊不知藥山歸方丈。正是勞他三軍。　雪竇顯云。可惜藥山老漢。平地上喫撲。盡大地人扶不起。　薦福懷云。藥山還見院主麼。院主還見藥山麼。三十年後遇著作家。不得錯舉。　五祖演云。雖然以<span class='corr'>己</span>方人。爭奈賊身自露。諸人要識藥山麼。閒持經卷倚松立。笑問客從何處來。　開福寧云。藥山慎初護末。佛眼難窺。院主狹路相逢。等閒蹉過。　徑山杲於下座處云。葛藤不少。於怎怪得老僧處云。笑殺人。　雪竇宗云。威音劫外攜手。誰肯同歸。十字街頭擲金。幾人蹋著。敢問大眾。且道藥山曾說不曾說。若道曾說。是謗藥山。若道不曾說。是孤負藥山。且道畢竟為人在什麼處。良久云。須知雲外千峰上。別有靈松帶露寒。　中峰本云。藥山久不上堂與對眾不措一詞。將謂將謂。末後道個經有經師論有論師。元來元來。　博山來云。接物情捐。澹泊為累。予奪相感。毋怪其然。又豈知希聽亂蛩音。素質煩飾彩。被院主拶著。直得百雜碎。　古南門舉翠巖密菴語畢云。二老雖則盡力扶持。也祇具一隻眼。殊不知藥山院主一人運籌帷幄。一人決勝千里。雖然藥山但知與麼去不知與麼來。若是山僧。歸方丈見院主恁麼問。<span class='corr'>但</span>云向下文長付在來日。　資福先云。藥山竟歸方丈。却似個好人。祇被他輕輕一揑。便見忘前失後。　法林音云。資福錯下名言。殊不知藥山竟歸方丈。早<span class='corr'>已</span>失後忘前。良久云。依俙似曲纔堪聽。又被風吹別調中。</p>
<p>家法簡嚴。非二非三。月來明湛。水雲退。露寒巖。真機自得。妙處誰參。不是文殊白槌後。也應千古屈瞿曇。<span class='note-inline'>(天童覺二)</span></p>
<p>癡兒刻意止啼錢。良駟追風顧影鞭。雲掃長空巢月鶴。寒清入骨不成眠。</p>
<p>明珠一顆價難酬。不是知音便暗投。堪笑藥山空費力。水清魚現不吞鉤。<span class='note-inline'>(慈受深)</span></p>
<p>舖席宏開見也麼。買人何似看人多。十成好柄吹毛劍。祇作陶家壁上梭。<span class='note-inline'>(無準範)</span></p>
<p>鐘鳴眾集歸方丈。苦殺當頭請法人。法法本來無一法。若言無法法纏身。<span class='note-inline'>(橫川珙)</span></p>
<p>眉毛罅裏積山獄。鼻孔中藏獅子兒。南北東西無限意。此心能有幾人知。<span class='note-inline'>(高峰妙)</span></p>
<p>凜凜寒風八面斜。一輪杲日映霜花。深林異艸嫌冬冷。除是庭梅得意賒。<span class='note-inline'>(惟岑嶾)</span></p>
<p>自古嫦娥不畵眉。癡人徒對問殘脂。惹他惡水重重潑。猶自嫌無紅粉施。<span class='note-inline'>(雲中鳳)</span></p>
<p>髻綰烏雲嬾插花。短裙素服任情賒。世間偏愛梳妝巧。誰信風流出當家。<span class='note-inline'>(嵩菴正)</span></p>
<p>一層峰鎖一層峰。路入桃源勢轉窮。蹋遍歸來無覓處。洞門却被白雲封。<span class='note-inline'>(法林音)</span></p>
<p style="margin-left:1em">藥山因僧問如何是道中至寶。師曰莫諂曲。曰不諂曲時如何。師曰傾國不換。</p>
<p>直如弦。瑩如玉。露膽傾心更無迂曲。直饒遍地黃金未免易之不得。易不得。南海波斯面如墨。<span class='note-inline'>(佛性泰)</span></p>
<p>戶外百千竿綠竹。庭前三兩樹梅花。客來莫道貧無待。清澹門牆有幾家。<span class='note-inline'>(寒松操)</span></p>
<p style="margin-left:1em">藥山問僧甚處來。曰湖南來。師曰洞庭湖水滿也未。曰未。師曰。許多時雨水。為甚不滿。</p>
<p>雲巖晟代僧云。湛湛地。　道吾智別云。滿也。　洞山价云。什麼劫中曾增減來。　雲門偃云。祇在者裏。</p>
<p style="margin-left:1em">藥山坐次。僧問兀兀地思量什麼。師曰思量箇不思量底。曰不思量底如何思量。師曰非思量。</p>
<p>兀兀地思量。無可得思量。無可思量處。真個好思量。大庾嶺頭逢六祖。鰲山店上見曾郎。<span class='note-inline'>(無準範)</span></p>
<p>端拱垂裳何所為。山河一統太平時。夜明簾外春風起。醉臥龍牀百不知。<span class='note-inline'>(恒修捨)</span></p>
<p style="margin-left:1em">藥山問僧年多少也。曰七十二也。師曰是年七十二那。曰是。師便打。</p>
<p>曹山章云。前箭猶自可。後箭射人深。時有僧問。如何免得此棒。山云。正敕既行。諸侯避道。</p>
<p style="margin-left:1em">藥山一日因遵布衲浴佛。乃曰。者箇從汝浴。還浴得那箇麼。曰把將那箇來。師休去。</p>
<p>長慶稜云。邪法難扶。　報慈遂云。長慶恁麼道。在賓在主。眾中喚作浴佛語。亦云兼帶語。盡善不盡善。　黃龍南云。此二尊宿一出一入。未見輸贏。三十年後不得錯舉。　昭覺勤云。藥山問處暗隔重關。遵老答來一鎚兩當。不可祇守者一路。有問崇寧。還浴得那個麼。拈起杓子向伊道何似生。　天童華云。遵布衲當時若是個漢。待他道還浴得那個麼。拈起杓子劈面擲。雖然。也不得屈藥山。何故。不入虎穴爭得虎子。　天寶樞云。老僧當時若見藥山恁麼道。便舀杓水驀頭澆。教伊冰消瓦解。　磬山修云。藥山旁通線路俯誘初機。布衲當仁不讓一拶便了。山僧若作藥山。待伊道把將那個來。奪杓子驀頭與他一杓。何故。定水湛然滿。浴此無垢人。</p>
<p>愛將惡水驀頭澆。引得清風慰寂寥。無限遠山描不得。喬松修竹冷蕭蕭。<span class='note-inline'>(塗毒策)</span></p>
<p>一番雨過一番晴。蠶眼<span class='corr'>已</span>開桑眼青。鵓鳩樹頭啼不<span class='corr'>已</span>。百舌黃驪相共鳴。<span class='note-inline'>(嬾菴樞)</span></p>
<p>惜花起早坐春風。更有郎先弄綠紅。攜手相將花下醉。不知雲月影重重。<span class='note-inline'>(夢菴律)</span></p>
<p style="margin-left:1em">藥山因僧問。<span class='corr'>己</span>事未明乞師指示。師良久曰。吾今為汝道一句亦不難。祇宜言下便見去。猶較些子。若更思量。却成吾罪過。不如且各合口。免相累及。</p>
<p>永寧鼎云。藥山剛被者僧撩撥。將護惜無盡寶藏珍珠奇異一時撒出。殊不知也是臘月扇子。</p>
<p style="margin-left:1em">藥山因僧問。學人有疑請師決。師曰待晚間來為汝決。至晚參眾集。師曰今日要決疑上座何在。僧出眾。師下座把住曰。大眾。者僧有疑。便與一推。却歸方丈。</p>
<p>報慈遂徵云。且道與伊決疑不決疑。　翠巖芝云。與麼決疑。土上更加泥。雖然。也不得孤負藥山。　雲居元云。大小藥山被者僧勘破。　愚菴盂云。是醍醐是毒藥。殺人劍活人刀。　獨超悟云。捉象亦全其力。捉兔亦全其力。藥山老漢則固是。若要屠龍斬蛟。猶欠在。</p>
<p>玉藥金枝爭互妍。佳人斜插鬢雲邊。可憐不遇知音者。徒自沉吟月滿天。<span class='note-inline'>(宗睦和)</span></p>
<p style="margin-left:1em">藥山書佛字。問道吾什麼字。曰佛字。師曰多口阿師。</p>
<p>藥山此問實堪嗟。啐啄同風不易誇。問佛須知呈妙旨。多因於此見空花。<span class='note-inline'>(廷壽慧)</span></p>
<p>藥山手中書佛字。問他端爾要心開。祇將佛字為酬對。元是曾持五戒來。<span class='note-inline'>(橫川珙)</span></p>
<p style="margin-left:1em">藥山夜參次不點鐙。垂語曰。我有一句子。待特牛生兒即向你道。時有僧曰。特牛生兒也。祇是和尚不道。師曰把鐙來。僧便抽身入眾。</p>
<p>洞山价云。者僧會。祇是不肯禮拜。　清凉欽云。當時不要索燈。<span class='corr'>但</span>問他特牛兒牸牛兒。又代云。雙生也。　翠巖芝云。我即不然。特牛生兒也不向你道。何故如此。若向你道。何處更有王老師。　浮山遠云。我有一句子。待無舌人問即道。　投子青云。且道甚處是者僧會底道理。若道得。可為者僧雪屈。若道不得。却被藥山瞞。　昭覺勤云。藥山垂釣意在鯤鯨。者僧吞鉤激浪三千。洞山眼正。千里同風。法燈重整槍旗再裝甲冑。山僧即不然。有一句子。威音<span class='corr'>已</span>前道與諸人了。或有問明頭合暗頭合。祇向他道龍得水時添意氣。虎逢山勢長威獰。　黃龍震云。如人暗中書字。字雖不成文彩<span class='corr'>已</span>彰。文彩既彰。點燈為甚不見。不見道賊是小人智過君子。　雲居莊云。大小藥山龍頭蛇尾。者僧祇知捉月不覺水深。大眾。特牛生兒也。山僧向汝道。問將一句來。</p>
<p>特牛生子頗相諳。兩眼通紅色似藍。把火照來無覓處。大家普請一時參。<span class='note-inline'>(龍門遠)</span></p>
<p>大樹將軍不樹勳。雲臺何必列高名。豈是功成逃上賞。愁他漢祖戮淮陰。<span class='note-inline'>(俍亭挺)</span></p>
<p>逢強則弱。遇輭則剛。兩彩一賽。雪上加霜。<span class='note-inline'>(指中慎)</span></p>
<p>垂鉤四海釣獰龍。跛鼈爭先擬露踪。千尺絲綸尤未撤。山山依舊暮雲封。<span class='note-inline'>(松絃音)</span></p>
</div>
<p class='juan'>宗鑑法林卷五十五</p></div>
</div><!-- end of div[@id='body'] -->
</body></html>