<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu714' />宗鑑法林卷六十五</p><p class="byline">集雲堂　編</p><p class="head1">大鑒下六世</p>

<div class='div-other'><a id='mulu715' />
<p class='h2'>潭州雲蓋山志元圓淨禪師<span class='note-inline'>(石霜諸嗣)</span></p><p style="margin-left:1em">因僧問石霜。萬戶俱閉即不問。萬戶俱開時如何。霜曰堂中事作麼生。僧無對。經半年方始下一轉語。曰無人接得渠。霜曰道即太煞道。祇道得八成。曰和尚又且如何。霜曰無人識得渠。師聞知乃禮拜乞為舉。霜不肯。師乃抱霜上方丈曰。和尚若不道。打和尚去在。霜曰得在。師頻禮拜。霜曰無人識得渠。師頓省。</p>
<p>翠巖芝云。先行不到。末後太過。　天童覺云。穩密田地忌墮功勳。貼肉衣裳會須脫却。宗中辨的。量外轉機。須仔細始得。同中之異。灼然尚帶依俙。異中之同。直是難臻玅極。還知他石霜父子轉側處麼。燒燭玉人初破夢。夜寒青女未登機。　天寧琦云。或有問永祚萬戶俱開時如何。向他道且喜到來。與古人是同是別。　白巖符云。脫體無依要見寸絲不挂。尊嚴不犯會須及盡今時。者裏毫忽之差。則律呂有所不應矣。還知石霜父子穩密處麼。方外那許論量。</p>
<p>古殿巖開月鎖松。霜凝雪露韻無窮。星前人臥千峰室。佛祖無因識得儂。<span class='note-inline'>(投子青)</span></p>
<p>無人接得渠。遺逼馬相如。果來橋上也。記得柱頭書。無人識得渠。棋局醉樵夫。回頭斧柯欄。大海亦成枯。<span class='note-inline'>(天童覺)</span></p>
<p>寂寂簾垂寶殿虗。六宮惟見篆烟疎。龍顏畢竟尊嚴甚。誰敢擡眸得覰渠。<span class='note-inline'>(別奇會)</span></p>
</div>
<div class='div-other'><a id='mulu716' />
<p class='h2'>河中南際山僧一禪師<span class='note-inline'>(石霜諸嗣)</span></p><p style="margin-left:1em">到雪峰數日。次到玄沙。沙曰。此事惟我能知。長老作麼生會。師曰須知有不求知者。沙曰山頭老漢喫許多辛苦作麼。</p>
<p>翠峰顯別際語云。雪峰門下幾個如斯。</p>
</div>
<div class='div-other'><a id='mulu717' />
<p class='h2'>福州覆船山洪薦禪師<span class='note-inline'>(石霜諸嗣)</span></p><p style="margin-left:1em">因僧問。抱璞投師師還接否。師以手拍香臺。僧禮拜。師曰。禮拜則不無。其中事作麼生。僧却拍香臺。師曰舌頭不出口。</p>
<p>舌頭不出口。三三成九九。算到香臺邊。彼此落人後。<span class='note-inline'>(月堂昌)</span></p>
<p style="margin-left:1em">覆船因僧問。鉤錐不到處請師道。師良久。僧曰掣電之機徒勞佇思。師曰出格一句汝試道看。僧近前三步却退後。師曰此是出格句。即今事作麼生。僧拂袖便出。師曰也是天津橋上漢。</p>
<p>昭覺勤云。者僧渾金璞玉。覆船大冶弘開。百煉千煅成一個金剛王寶劍。還委悉麼。也是天津橋上漢。北斗南頭著眼看。</p>
<p style="margin-left:1em">覆船因僧問如何是師子子。師曰善哮㖃。僧拊掌曰好手好手。師曰青天白日却被鬼迷。僧作掀禪牀勢。師便打。僧曰驢事未去馬事到來。師曰灼然作家。僧拂袖便出。師曰將甌盛水擬比大洋。</p>
<p>瀛山誾云。若不是覆船。肘後符靈幾被者僧奪却。</p>
<p>竿木逢場戲一回。尋常等個作家來。雖然雪曲難賡和。笑把巴歌上舞臺。<span class='note-inline'>(雪關誾)</span></p>
<p>倒嶽兮披以鵬翅。傾湫兮展以龍鱗。天旋地轉左變而右易。風生雲起出鬼而入神。吾亦不知其靈怪如此。曾遊杳冥兮見羽人。<span class='note-inline'>(介旭遐)</span></p>
</div>
<div class='div-other'><a id='mulu718' />
<p class='h2'>越州雲門山拯迷寺海晏禪師<span class='note-inline'>(石霜諸嗣)</span></p><p style="margin-left:1em">因僧問如何是密室。師曰緊不就。曰如何是密室中人。師曰不坐上色牛。</p>
<p>鹽官尹云。鹽官則不然。如何是密室。十方無壁落。如何是密室中人。八面絕遮攔。</p>
</div>
<div class='div-other'><a id='mulu719' />
<p class='h2'>鳳翔府石柱禪師<span class='note-inline'>(石霜諸嗣)</span></p><p style="margin-left:1em">師遊方時到洞山。因道虔和尚垂語曰。有四種人。一人說過佛祖一步行不得。一人行過佛祖一句說不得。一人說得行得。一人說不得行不得。阿那箇是其人。師出眾曰。一人說過佛祖行不得者。祇是無舌不許行。一人行過佛祖說不得者。祇是無足不許說。一人說得行得者。祇是圅蓋相稱。一人說不得行不得者。如斷命求活。此是石女兒擔枷帶鎖。山曰闍黎分上作麼生。師曰該通分上卓卓寧彰。山曰祇如海上明公秀又作麼生。師曰幻人相逢。拊掌呵呵。</p>
<p>海底泥牛畊白月。雲中木馬驟清風。胡僧嬾捧西乾盋。半夜乘舟過海東。<span class='note-inline'>(丹霞淳)</span></p>
<p>木人嶺上吹觱篥。石女溪邊操短琴。是處語言皆合道。誰家絃管不傳心。<span class='note-inline'>(羽尊鵬)</span></p>
</div>
<div class='div-other'><a id='mulu720' />
<p class='h2'>張拙秀士<span class='note-inline'>(見石霜諸)</span></p><p style="margin-left:1em">因禪月大師指參石霜。霜問何姓。士曰姓張名䂐。霜曰。覓巧了不可得。䂐自何來。士忽有省。乃呈偈曰。光明寂照徧河沙。凡聖含靈共我家。一念不生全體現。六根纔動被雲遮。斷除煩惱重增病。趣向真如亦是邪。隨順世緣無罣礙。涅槃生死等空花。</p>
<p>徑山杲云。驢揀溼處溺。</p>
<p>潦倒石霜無忌諱。當頭一句會提起。只因當日老婆心。千古寥寥挂脣齒。<span class='note-inline'>(佛鑑懃)</span></p>
<p>臚傳不羨擅嘉聲。錯認山河作眼睛。巧拙一時俱裂破。斷除煩惱病重增。<span class='note-inline'>(笑翁堪)</span></p>
<p>進前峭壁三千丈。退後懸崖幾萬重。珍重大唐張拙老。鐵錘無孔舞春風。<span class='note-inline'>(寶葉源)</span></p>
</div>
<div class='div-other'><a id='mulu721' />
<p class='h2'>澧州洛浦山元安禪師<span class='note-inline'>(夾山會嗣)</span></p><p style="margin-left:1em">久為臨濟侍者。一日辭去。濟陞堂曰。臨濟門下有箇赤梢鯉魚。搖頭擺尾向南方去。不知向誰家虀瓮裏淹殺。師遊歷罷。直往夾山下卓菴。經年不訪夾山。山脩書令僧馳往。師接得便坐却。再展手索。僧無對。師便打曰。歸去舉似和尚。僧回舉似。山曰者僧若開書。三日內必來。若不開書。斯人救不得也。師果三日後至。見山不禮拜。乃當面叉手而立。山曰。雞棲鳳巢。非其同類。出去。師曰自遠趨風乞師一接。山曰。目前無闍黎。此間無老僧。師便喝。山曰。住住。且莫艸艸悤悤。雲月是同。溪山各異。截斷天下人舌頭即不無。闍黎怎教無舌人解語。師佇思。山便打。因茲服膺。</p>
<p>興化獎代浦云。<span class='corr'>但</span>知作佛。莫愁眾生。　五祖戒出浦語云。更說道理看。便出。去　太陽玄代云。也要和尚證明。　翠峰顯云。者漢可悲可痛。鈍置他臨濟。他既雲月是同。我亦溪山各異。說什麼無舌人不解語。以坐具劈口便摵。夾山若是箇知方漢。必然明牕下安排。　昭覺勤云。翠峰雖是賊過後張弓。不妨與臨濟雪屈。撿點將來。令行一半。倘若擔荷正法眼藏。待伊道爭教無舌人解語。便與掀倒禪牀喝散大眾。更待什麼明牕下安排。剔起便行。直饒機如掣電。眼似流星。辯若懸河。卒著手脚不得。且道誵譌在甚處。乃云。險。　東山澓云。洛浦當時雖無言可對。無理可伸。其不知。如勾踐之行成。卒能臥薪嘗膽。</p>
<p>無伴石人夜入山。雪籠紅頂綠衣寒。喝開劫外三峰秀。捧出金襴對日看。<span class='note-inline'>(投子青)</span></p>
<p>搖頭擺尾赤梢鱗。徹底無依解轉身。截斷舌頭饒有術。拽回鼻孔妙通神。夜明簾外兮風月如晝。枯木巖前兮花卉長春。無舌人。無舌人。正令全提一句新。獨步寰中明了了。任教天下樂欣欣。<span class='note-inline'>(天童覺)</span></p>
<p>前脚不著實。後脚却移步。跌倒爛泥中。旁人稱怨苦。喚得起來連累汝。<span class='note-inline'>(石雨方)</span></p>
<p>沉香亭下醉題詩。寵辱相連在一時。雲月溪山同有異。終身落魄夜郎西。<span class='note-inline'>(三宜盂)</span></p>
<p>麥浪風生紫電翻。騰蛟池上曉春暾。當時拔劍能施勇。何待雷聲震海門。<span class='note-inline'>(嘯月朗)</span></p>
<p style="margin-left:1em">洛浦因僧問。供養百千諸佛。不如供養一箇無心道人。未審百千諸佛有何過。無心道人有何德。師曰。一片白雲橫谷口。幾多歸鳥盡迷巢。</p>
<p>拾得疎慵非覺曉。寒山懶惰不知歸。聲前一句圓音美。物外三山片月輝。<span class='note-inline'>(丹霞淳)</span></p>
<p>百千諸佛眉彎曲。無證無修眼[目*荅]眵。蹋著未消連底凍。一時認作碧瑠<span class='corr'>璃</span>。<span class='note-inline'>(佛智裕)</span></p>
<p>故山岌岌鎖寒烟。未肯將心輕授傳。玉女夜尋無字印。石人遙指月明前。<span class='note-inline'>(自得暉)</span></p>
<p style="margin-left:1em">洛浦問僧近離甚處。曰荊南。師曰。有一人與麼去。還逢麼。曰不逢。師曰為什麼不逢。曰若逢即頭粉碎。師曰闍黎三寸甚密。</p>
<p>雲門偃於江西見其僧。乃問還有此語否。僧云是。門云洛浦倒退三千里。</p>
<p style="margin-left:1em">洛浦因僧問。如何是一大藏教收不得者。師曰。雨滋三艸秀。片玉本來暉。</p>
<p>畢鉢巖前曉帶春。香風時結鷲峰層。須知玉像缾中塔。別有輝天鑑地鐙。<span class='note-inline'>(投子青)</span></p>
<p style="margin-left:1em">洛浦因僧問學人擬歸鄉時如何。師曰家破人亡子歸何處。曰恁麼則不歸去也。師曰。庭前殘雪日輪消。室內遊塵遣誰埽。乃示偈曰。決志歸鄉去。乘舟泛五湖。舉篙星月隱。停棹日輪孤。解䌫離邪岸。張帆出正途。到來家蕩盡。免作屋中愚。</p>
<p>天奇瑞云。者僧曠劫孤露。所以念念不忘。洛浦雖然冰消瓦解。又恐剏建璚樓。外脫牢籠。內存經紀。不免更贈一言。何故。雁飛不到處。人被利名牽。</p>
<p>太平鄉國路空賒。歸興悠悠思莫涯。攃手到家何所有。瑠璃寶殿鎖空華。<span class='note-inline'>(丹霞淳)</span></p>
<p style="margin-left:1em">洛浦因僧問。一毫吞盡巨海。於中更復何言。師曰。家有白澤之圖。必無如是妖怪。</p>
<p>保福展別云。家無白澤之圖。必無如是妖怪。</p>
<p>巖前雖有雲千頃。戶內殊無半夜燈。極目危巒今古秀。暉天斜照碧層層。<span class='note-inline'>(丹霞淳)</span></p>
<p style="margin-left:1em">洛浦因僧問如何是祖師西來意。師曰。青嵐覆處。出就藏鋒。白月暉時。碧潭無影。</p>
<p>羣花未發梅先坼。萬木凋零柏轉奇。雲淡不彰籭月影。烟輕那露引風枝。<span class='note-inline'>(丹霞淳)</span></p>
<p>隱隱朝曦挂竹牕。榴花隔院有餘香。簾垂無復晴光漏。賸有輕烟鎖畫堂。<span class='note-inline'>(二行滿)</span></p>
<p style="margin-left:1em">洛浦因龐居士禮拜起曰。仲夏毒熱。孟冬薄寒。師曰莫錯。曰龐公年老。師曰。何不寒時道寒。熱時道熱。曰患聾作麼。師曰放你三十棒。曰。啞却我口。塞却你眼。</p>
<p>直下啞却我口。分明塞却你眼。由來洛浦龐公。未出睦州擔板。覿面全提照古今。冬寒夏熱憑誰揀。<span class='note-inline'>(靈源清)</span></p>
<p style="margin-left:1em">洛浦上堂。孫臏今日收舖去也。有卜者出來。時有僧出曰請和尚卜。師曰你家爺死。僧無語。</p>
<p>法眼益代撫掌三下。　徑山杲云。者僧沒興死却爺。又被他人撫掌。信知禍不單行。然洛浦善卜。法眼善斷。若仔細思量。爻象吉凶二老一時漏逗。既占得火風鼎卦。何故斷作地火明夷。雲門則不然。驀拈拄杖云。孫臏門下死却郎罷。連卓三下云。會麼。內屬艮宮再求外象。又卓三下云。千神萬靈。萬聖千靈。莫順人情。復卓一下云。吉凶上卦。　金粟元云。洛浦開大卜舖善斷吉凶。可惜者僧不還卦錢。帶累旁人撫掌。今曰著裏則不然。孫臏收舖去也。有卜者出來。忽孝子出云請和尚卜。祇向它道你家爺活。大眾。它家爺<span class='corr'>已</span>死。為甚却道活。豈不聞七十一年名著於鄉。善士之風山高水長。</p>
<p style="margin-left:1em">洛浦因僧問祖意教意是同是別。師曰日月并輪暉。誰家別有路。曰恁麼顯晦殊途是非一槩。師曰。但自不亡羊。何須泣岐路。</p>
<p>月籭松影高低樹。日照池心上下天。赫赫炎空非卓午。團團秋夜不知圓。<span class='note-inline'>(丹霞淳)</span></p>
<p style="margin-left:1em">洛浦因僧問如何是佛法大意。師曰。雪覆孤峰峰不白。雨滋石筍筍初生。</p>
<p>海底龍吟雲雨潤。林間虎嘯谷風清。莫言滿路生荊棘。況是貧家少送迎。<span class='note-inline'>(丹霞淳)</span></p>
<p style="margin-left:1em">洛浦因蛤溪道者相訪。師問。自從犂溪相別。今得幾年。曰和尚猶記得昔時事。師曰見說道者總忘却年月也。曰。和尚住持事繁。且容仔細看。師曰打即打會禪漢。曰某甲消得。師曰道者住山事繁。</p>
<p>青龍斯云。二老有主有賓。有收有放。撿點將來。總是互揚家醜。弁山今日將條龜毛索子縛作一團。拋向寶珠池浸殺了也。還有相救者麼。如無。煩東禪長老為伊解交。</p>
<p>者般消息不尋常。蟾桂枝枝有遠香。昨後嫦娥呈巧妙。眼睛直上繡鴛鴦。<span class='note-inline'>(丹霞淳)</span></p>
<p style="margin-left:1em">洛浦因侍者曰。肇法師製得四論也甚奇怪。師曰肇公甚奇怪。要且不見祖師。者無對。</p>
<p>清凉欽代云。和尚甚處見祖師。　雲居錫云。甚麼處是肇公不見祖師處。莫是有許多言語麼。又云。肇公有多少言語。</p>
<p style="margin-left:1em">洛浦因僧問。眾手淘金誰是得者。師曰拳中舊寶不揀披沙。曰恁麼則展手不逢也。師曰莫將鶴唳擬作鶯嗁。</p>
<p>淘金豈假披沙得。石觸波瀾猶費力。露柱三更忽放光。此時未審何人識。<span class='note-inline'>(丹霞淳)</span></p>
<p style="margin-left:1em">洛浦因僧問諸聖恁麼來將何供養。師曰土宿雖持錫。不是婆羅門。</p>
<p>閒神枉顧謾嗷嗷。壁立門庭萬仞高。細切清風陳爼豆。薄㓟明月當春醪。空施三奠酬來意。那討分文買紙燒。一物渾無將底供。雪霜橫按有吹毛。<span class='note-inline'>(天岸昇)</span></p>
<p style="margin-left:1em">洛浦臨寂告眾曰。今有一事問汝等。若道者箇是。即頭上安頭。若道不是。即斬頭求活。第一座曰。青山不舉足。日下不挑鐙。師曰是甚麼時節作者箇語話。時有彥從上座對曰。離此二途請和尚不問。師曰未在更道。曰彥從道不盡。師曰我不管汝盡不盡。曰彥從無侍者抵對和尚。師便休。至夜令侍者喚從問曰。闍黎今日抵對甚有道理。汝合體得先師意。先師道。目前無法。意在目前。不是目前法。非耳目之所到。那句是賓。那句是主。若擇得出。分付盋袋子。曰彥從不會。師曰汝合會。曰彥從實不會。師喝出乃曰苦苦。至明日又僧舉前話問師。師曰。慈舟不棹清波上。劍峽徒勞放木鵝。</p>
<p>報慈遂云。且道從上座實不會。為復怕見盋袋子黏著伊。　博山來云。將遷化之時。託契於兒孫。其妙思天造。情懷自別。首座彥公大有出身之路。奈何老者難以言句取則。若迹解求之。未免按圖索馬也。</p>
<p>餌雲鉤月釣清津。年老心孤未得鱗。一曲離騷歸去後。汨羅江上獨醒人。<span class='note-inline'>(天童覺)</span></p>
<p>紙衣下事。不假胞胎。懸巖攃手。襁褓嬰孩。涅槃會上道場開。單傳直指狀元來。<span class='note-inline'>(南堂靜)</span></p>
<p>數載漁舟江上瀾。長竿在手不曾閒。錦鱗不遇空勞力。收取絲綸過別灣。<span class='note-inline'>(元祚裕)</span></p>
</div>
<div class='div-other'><a id='mulu722' />
<p class='h2'>袁州府蟠龍山可文禪師<span class='note-inline'>(夾山會嗣)</span></p><p style="margin-left:1em">因僧問。亡僧遷化後向甚麼處去。師曰石牛沿古路。日裏夜鐙明。</p>
<p>無底船行四百洲。月光影落淺砂頭。泥龍鼓浪爭頭角。萬頃烟波盡放流。<span class='note-inline'>(頻吉祥)</span></p>
</div>
<div class='div-other'><a id='mulu723' />
<p class='h2'>洛京韶山寰普禪師<span class='note-inline'>(夾山會嗣)</span></p><p style="margin-left:1em">因僧問如何是韶山境。師曰。古今猿鳥叫。翠色薄烟籠。曰如何是境中人。師曰退後看。</p>
<p>最好韶山境。烟籠翠色輕。欲描描未就。猿鳥一聲聲。<span class='note-inline'>(石溪月)</span></p>
<p style="margin-left:1em">韶山因遵布衲訪。師在山下相見。遵問韶山路向什麼處去。師以手指曰。嗚那青青黯黯處去。遵近前把住曰。久嚮韶山莫便是否。師曰。是即是。闍黎有甚麼事。曰。擬申一問。師還答否。師曰。看君不是金牙作。爭解彎弓射尉遲。曰。鳳凰直入烟霄去。誰怕林間野雀兒。師曰。當軒畫鼓從君擊。試展家風似老僧。曰。一句迥超千聖外。松蘿不與月輪齊。師曰。饒君直出威音外。猶較韶山半月程。曰過在甚處。師曰倜儻之辭時人知有。曰。恁麼則真玉泥中異。不撥萬機塵。師曰魯般門下徒施巧妙。曰。學人祇恁麼。未審師意如何。師曰。玉女夜拋梭。織錦於西舍。曰莫便是和尚家風也無。師曰。耕夫製玉漏。不是行家作。曰。此猶是文言。如何是和尚家風。師曰。橫身當宇宙。誰是出頭人。遵無語。師遂同歸山。纔人事了。師召近前曰。闍黎有衝天之氣。老僧有入地之謀。闍黎橫吞巨海。老僧背負須彌。闍黎按劍上來。老僧掗槍相待。向上一路速道速道。曰明鏡當臺請師一鑒。師曰不鑒。曰為甚不鑒。師曰水淺無魚徒勞下釣。遵無語。師便打。</p>
<p>黃龍新云。好打者般漢。打殺百千萬個有甚麼過。當時若在黃龍手裏。棒折也未放過在。　何山珣云。布漫天網打鳳羅龍。主則琢玉鏤冰。賓則攢花蔟錦。當機不讓覿面爭先。結角螺文互存互奪。諸方咸謂好手手中呈好手。還端的也無。若約慧日見處。遵布衲若能慎初護末。待韶山指出路頭。驟步便升堂奧。管取明牕下安排。非惟截斷葛藤。亦免上他鉤線。何也。一著不到處。滿盤空用心。　天童華云。死心和尚一期大驚小怪。殊不知韶山自遭布衲毒手之後。至今無人檢點得出。且道誵譌在什麼處。</p>
<p>趨時適變。隨物窮通。鴻鵠之氣。誰辨雌雄。韓侯未遇布衲家風。三秦席卷非無計。忠義何勞憶蒯通。<span class='note-inline'>(方菴顯)</span></p>
<p>相逢狹路神機絕。一似雷崩兼雷掣。彷彿狂瀾經百折。郢斤施。基箭設。鶻眼龍睛難辨別。相如車避廉將軍。一任時人判優劣。<span class='note-inline'>(旅菴月)</span></p>
<p>青青黯黯客情賒。妙展雄機驗作家。收拾杖藜歸去也。免教月下弄琵琶。<span class='note-inline'>(益然濟)</span></p>
<p style="margin-left:1em">韶山因僧問。是非不到處還有句也無。師曰有。曰是什麼句。師曰一片白雲不露醜。</p>
<p>天童覺云。通身回互不觸尊嚴。退位旁提要當宛轉。還見韶山相為處麼。盡力推爺向裏頭。　東山澓云。韶山可謂打落楚天月。摘去漢地星。等閒道出一句。藏鋒不露。檢點將來。猶未劋絕。今日有問是非不到處還有句也無。直云無。為甚麼無。但云秋水長天一色。落霞孤鶩齊飛。</p>
<p>白雲不到中峰頂。滿目烟蘿景象殊。一句曲含千古調。萬重青碧月來初。<span class='note-inline'>(投子青)</span></p>
<p>獨向滄溟截眾流。等閒舞棹擲金鉤。白雲不露烟波闊。橫笛一聲天地秋。<span class='note-inline'>(木菴永)</span></p>
<p>一片孤雲不露醜。白雲兒倚青山父。鶴巢露滴夢初回。新月半鉤昇萬戶。<span class='note-inline'>(自得暉)</span></p>
<p style="margin-left:1em">韶山因白頭因參。師曰莫是多口白頭因麼。曰不敢。師曰有多少口。曰通身是。師曰尋常向什麼處屙。曰向韶山口裏屙。師曰。有韶山口即得。無韶山口向甚處屙。因無語。師便打。</p>
<p>雲門偃云。者話墮阿師。放你三十棒。又云。將謂是師子兒。又云。韶山今日瓦解冰消。　翠峰顯云。從來疑著韶山。　愚菴盂云。撥草傷蛇。惹火燒身。恁麼人處處有之。因禪多口直得閉殺。韶山無口直得屙殺。　清化嶾云。因白頭通身是口。不奈韶山一屙何。</p>
<p style="margin-left:1em">韶山因僧問如何是和尚家風。師曰。絕頂無根艸。無風葉自搖。</p>
<p>妙峰孤頂偏肥膩。天產靈苗不觸地。翠葉無風常自搖。清香那逐春光媚。<span class='note-inline'>(丹霞淳)</span></p>
<p style="margin-left:1em">韶山因僧參禮拜起立。師曰大材藏拙戶。僧過一邊立。師曰喪却棟梁材。</p>
<p>城山洽云。前箭猶自可。後箭射人深。</p>
<p>叉手須知<span class='corr'>已</span>隔津。更重進步轉漂淪。頑銅若作黃金貨。祇可瞞它無眼人。<span class='note-inline'>(丹霞淳)</span></p>
<p>三月桃花水滿灘。錦鱗爭躍禹門關。難禁白浪滔天涌。却使悠悠點額還。<span class='note-inline'>(浹水洽)</span></p>
</div>
<div class='div-other'><a id='mulu724' />
<p class='h2'>洪州上藍令超禪師<span class='note-inline'>(夾山會嗣)</span></p><p style="margin-left:1em">因僧問如何是上藍本分事。師曰。不從千聖借。豈向萬機求。曰不借不求時如何。師曰不可拈放闍黎手裏得麼。</p>
<p>一片靈明本妙圓。箇中非正亦非偏。寶峰瑞艸無根蒂。不待春工色自鮮。<span class='note-inline'>(丹霞淳)</span></p>
<p style="margin-left:1em">上藍因僧問。善財見文殊後。因甚却往南方。師曰。學憑入室。知乃方通。曰為甚麼彌勒却遣見文殊。師曰。道曠無涯。逢人不盡。</p>
<p>天寧琦云。奇特中奇特。玄妙中玄妙。達法源底須是上藍始得。祖師門下直是未在。</p>
</div>
<div class='div-other'><a id='mulu725' />
<p class='h2'>鄆州四禪禪師<span class='note-inline'>(夾山會嗣)</span></p><p style="margin-left:1em">因僧問。古人有請不背。今請和尚入井。還去也無。師曰。深深無別源。飲者消諸渴。</p>
<p>曹溪源派古之今。意識徒將度淺深。好是昔人遊戲處。雖然入井不曾沉。<span class='note-inline'>(丹霞淳)</span></p>
</div>
<div class='div-other'><a id='mulu726' />
<p class='h2'>太原海湖禪師<span class='note-inline'>(夾山會嗣)</span></p><p style="margin-left:1em">因有人請灌頂三藏供養。敷座訖。師乃就彼位坐。時有雲涉座主問曰。和尚甚麼年行道。師曰座主近前來。涉近前。師曰祇如憍陳如是甚麼年行道。涉茫然。師喝曰者尿牀鬼。</p>
<p>多是從人學得來。一生空把口胡開。欲窮此片虗明地。七佛<span class='corr'>已</span>前總不該。<span class='note-inline'>(丹霞〔浮〕)</span></p>
</div>
<div class='div-other'><a id='mulu727' />
<p class='h2'>鳳翔府天葢山幽禪師<span class='note-inline'>(夾山會嗣)</span></p><p style="margin-left:1em">有一院名無垢淨光。有人問。既是無垢淨光。為甚麼却造浴室。僧無語。請師代。師曰。三秋明月夜。不是騁團圓。</p>
<p>雖然答盡深深意。爭奈投機句未親。欲會本來無垢底。更須入水見長人。<span class='note-inline'>(丹霞淳)</span></p>
</div>
<div class='div-other'><a id='mulu728' />
<p class='h2'>蘄州三角山令珪禪師<span class='note-inline'>(清平遵嗣)</span></p><p style="margin-left:1em">因僧問如何是佛。師曰。明日來向汝道。如今不道。</p>
<p>傷心欲問前朝事。惟見江流去不回。日暮東風春草綠。鷓鴣飛上越王臺。<span class='note-inline'>(頻吉祥)</span></p>
</div>
<div class='div-other'><a id='mulu729' />
<p class='h2'>桐城投子感溫禪師<span class='note-inline'>(投子同嗣)</span></p><p style="margin-left:1em">因僧問父不投為甚麼却投子。師曰豈是別人屋裏事。曰父與子還屬功也無。師曰不屬。曰不屬功底如何。師曰父子各自脫。曰為甚麼如此。師曰汝與我會。</p>
<p>龍歸萬頃滄浪窟。鶴宿千年㵎底松。月照淡烟秋色杳。清光<span class='corr'>已</span>透玉簾櫳。<span class='note-inline'>(頻吉祥)</span></p>
<p style="margin-left:1em">投子遊山次見蟬蛻。侍者問。殻在者裏。蟬向甚麼處去。師拈蟬殻就其耳畔作蟬鳴聲。者有省。</p>
<p>輕薄寒蟬殻。枯乾敗葉形。拈來臨耳畔。連噪兩三聲。<span class='note-inline'>(南堂靜)</span></p>
<p>明明脚蹋五須彌。道是神通孰信誰。翻不如它蟬殻子。一聲喚醒尿牀兒。<span class='note-inline'>(懿山德)</span></p>
</div>
<div class='div-other'><a id='mulu730' />
<p class='h2'>福州牛頭微禪師<span class='note-inline'>(投子同嗣)</span></p><p style="margin-left:1em">僧問如何是和尚家風。師曰。山畬脫粟飯。野菜淡黃齏。曰忽遇上上客來又作麼生。師曰。喫即從君喫。不喫任東西。</p>
<p>瀛山誾云。生鐵鑄心肝。打得丁當響。</p>
</div></div>
<p class='juan'>宗鑑法林卷六十五</p>
</div><!-- end of div[@id='body'] -->
</body></html>