<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu11' />宗鑑法林卷三</p><p class="byline">集雲堂　編</p><p class="head1">諸經</p>

<div class='div-other'><a id='mulu12' />
<p class='h2'>法華</p><p style="margin-left:1em">佛放眉間白毫相光。照東方萬八千世界。</p>
<p>蠻奴赤脚上皇州。賣盡珍奇跨白牛。貪看市朝人作市。又隨歌舞上官樓。多意氣。好風流。月冷珠簾挂玉鈎。分明忘却來時路。百尺竿頭輥繡毬。<span class='note-inline'>(圓極岑)</span></p>
<p style="margin-left:1em">法華。止止不須說。我法妙難思。諸增上慢者。聞必不敬信。</p>
<p>天寧琦云。說了也止得麼。黃面老人分疎不下。卓拄杖云。有時拈在千峰頂。劃斷天雲不放高。　虎角焸畫○相舉起云。世尊。我以異方便。助顯第一義。免使者老子自生疑惑。　妙偉俊云。世尊五戒不持。將常住物掩為<span class='corr'>己</span>有。</p>
<p>春滿皇都月滿階。婆心痛切為誰哀。兒孫自有兒孫福。何必將金掘窌埋。<span class='note-inline'>(默菴慧)</span></p>
<p style="margin-left:1em">法華。假使滿世間。皆如舍利弗。盡思共度量。不能測佛智。</p>
<p>五祖演云。尋常衲僧家。高揖釋迦不拜彌勒。是會佛智。不會佛智。眾中有則有。祇是藏牙伏爪。太平有個見處。不惜眉毛舉向諸人。待有人問隨口便答。　破菴先云。畢竟如何是佛智。乃頌。</p>
<p>雪子落紛紛。烏盆變白盆。忽然日頭出。依舊是烏盆。</p>
<p>東廊壁洞竟無遮。百衲花鍼補綺紗。掩在風前人不識。細看還是破袈裟。<span class='note-inline'>(樹南祚)</span></p>
<p style="margin-left:1em">法華。譬如長者有一大宅。於後宅舍忽然火起。</p>
<p>胡蜂休戀舊時窠。五百郎君不奈何。慾火逼來無走路。癡心要上白牛車。門前羊鹿權為喻。室內啀喍總是譌。熢㶿臭烟相惱處。出身不用動干戈。<span class='note-inline'>(冶父川)</span></p>
<p style="margin-left:1em">法華。此經開方便門。示真實相。深固幽遠無人能到。</p>
<p>謾言幽遠涉途程。到者方知不夜城。鼓角聲寒蓮漏永。佛燈猶作向來明。<span class='note-inline'>(圓極岑)</span></p>
<p style="margin-left:1em">法華。是法住法位。世間相常住。</p>
<p>雲門云。釋迦老子甚處去也。　法林音云。人說跛脚老。單單祇一橛。果然。</p>
<p>犬子便吠賊。牛子便牽犁。衲僧若恁麼。未曾摸著皮。<span class='note-inline'>(楊岐會)</span></p>
<p>世間相常住。黃鶯啼綠樹。真個可憐生。動著便飛去。<span class='note-inline'>(朴翁銛)</span></p>
<p>茨菰葉爛別西灣。蓮子花開尚未還。妾夢不離江上水。人傳郎在鳳凰山。<span class='note-inline'>(祖翁銳)</span></p>
<p style="margin-left:1em">法華。若人散亂心入於塔廟中。一稱南無佛皆<span class='corr'>已</span>成佛道。</p>
<p>平陽忞舉偈畢云。且道以何為驗。良久云。片葉飄庭際。西風萬里秋。</p>
<p>一㨾花蹊一㨾紅。千株桃李萬株穠。何人識得春風面。五色芳菲處處逢。<span class='note-inline'>(遠菴僼)</span></p>
<p style="margin-left:1em">法華。授記品。</p>
<p>祖翁田地舊皇都。且莫從人向外圖。空劫國名何處起。威音佛號是誰呼。溪山在在雖云異。雲月家家豈有殊。寧可無鞵赤脚走。丈夫豈肯受塗糊。<span class='note-inline'>(百愚斯)</span></p>
<p style="margin-left:1em">法華。是法非思量分別之所能解。</p>
<p>一朝起來七件事。柴米油鹽醬酢茶。有人識得其中主。不用天涯問作家。<span class='note-inline'>(竺菴成)</span></p>
<p style="margin-left:1em">法華。十方佛土中。惟有一乘法。無二亦無三。除佛方便說。</p>
<p>憨休乾云。如何是方便說。寒夜凝朝露。晴天散夕霞。</p>
<p style="margin-left:1em">法華。大通智勝佛。十劫坐道塲。佛法不現前。不得成佛道。</p>
<p>三際斷時凡聖盡。十身圓處剎塵周。無私應物隨高下。抹過僧祇大劫脩。<span class='note-inline'>(保寧勇)</span></p>
<p>燕坐道場經十劫。一一從頭俱漏泄。世間多少守株人。掉棒擬打天邊月。<span class='note-inline'>(徑山杲)</span></p>
<p>太平時代不談兵。路不齎糧戶不扃。十劫坐來成底事。平生肝膽一時傾。<span class='note-inline'>(道場融)</span></p>
<p>劫初鑄就毗盧印。古篆雕蟲尚宛然。堪笑堪悲人不識。却嫌字畫不完全。<span class='note-inline'>(環溪一)</span></p>
<p>穴處巢居太古風。魚潛水底鳥翔空。一腔樸素渾無象。雲卷星攢文自工。又安容乎竅鑿混沌。脂粉鴻濛。<span class='note-inline'>(湛然澄)</span></p>
<p>端妍嬌面露些些。因甚還將衫袖遮。疑殺古今人無數。半思半恨滿天涯。<span class='note-inline'>(聖可玉)</span></p>
<p style="margin-left:1em">法華。如來如實知見三界之相。無有生死若退若出。亦無在世及滅度者。非實非虗非如非異。不如三界見於三界。如斯之事。如來明見無有錯謬。</p>
<p>岣嶁峰頭神禹碑。字青石赤形模奇。無目仙人纔一見。便應撫掌笑嘻嘻。雲暗蒼龍化葛陂。<span class='note-inline'>(圓極岑)</span></p>
<p>火虐風饕水漬根。石邊尚有舊苔痕。化工肯未隨寒暑。又捻清香為返魂。<span class='note-inline'>(閒極雲)</span></p>
<p style="margin-left:1em">法華。普門品。呪詛諸毒藥。所欲害身者。念彼觀音力。還著於本人。</p>
<p>東坡別云。念彼觀音力。兩家都沒事。法眼益因閱至此。乃頌云。呪詛毒藥。形殺之逆。眼耳若通。本人何失。</p>
<p style="margin-left:1em">法華。若有眾生聞是觀世音菩薩品者。當知是人功德不少。</p>
<p>觀音門普普門收。纔著襴衫便不羞。昨夜猿啼新嶺上。今朝鶴唳古溪頭。惡風飄墮迴光息。欲火焚燒當處休。瓔珞受來都不用。平生活計冷湫湫。<span class='note-inline'>(冶父川)</span></p>
</div>
<div class='div-other'><a id='mulu13' />
<p class='h2'>文殊般若</p><p style="margin-left:1em">清淨行者不入涅槃。破戒比丘不入地獄。</p>
<p>僧問洞山全意旨如何。全云。度盡無遺影。還他越涅槃。　理安問拈拄杖云。清淨行者不入涅槃。破戒比丘不入地獄。卓一下云。曼殊大士來也。靠杖云。斷岸孤舟。　天嶽晝云。我為你作個方便。譬如有人自不欲屙。却要走出占人坑廁。你道還好笑麼。若向者裏辨得。我也許你向衲僧門下識得些子臭氣。</p>
<p>養就家欄水牯牛。自歸自去有來由。而今穩臥深雲裏。秦不管兮漢不收。<span class='note-inline'>(祖印明)</span></p>
<p>壁上安燈盞。堂前置酒臺。悶來打三盞。何處得愁來。<span class='note-inline'>(徑山杲)</span></p>
<p>清淨行者不涅槃。破戒比丘無地獄。天台相接到西川。總是自家親眷屬。<span class='note-inline'>(照堂一)</span></p>
<p>夜來村飲歸。健到三四五。摩挲青莓苔。莫瞋驚著汝。<span class='note-inline'>(自得暉)</span></p>
<p>陪錢弄傀儡。拌命打鞦韆。渾家無眼見。掩面哭蒼天。<span class='note-inline'>(或菴體)</span></p>
<p>國有定亂劍。家無白澤圖。神仙張果老。踏破藥葫蘆。<span class='note-inline'>(朴翁銛)</span></p>
<p>清淨行者清淨。破戒比丘破戒。各自安怗家邦。切忌放賊過界。<span class='note-inline'>(退菴奇)</span></p>
<p>涅槃地獄本無差。祇為從前被眼遮。三脚瞎驢纔[跳-兆+孛]跳。鑊湯爐炭即吾家。<span class='note-inline'>(高峯妙)</span></p>
<p>常拌白日尋花巷。盡把黃金作酒錢。反著襴衫高拍掌。大家齊唱太平年。<span class='note-inline'>(楚石琦)</span></p>
<p>一葉翩翩不繫船。夜深月落正堪眠。蘆花兩岸無餘影。白鷺飛來破曉烟。<span class='note-inline'>(即念現)</span></p>
</div>
<div class='div-other'><a id='mulu14' />
<p class='h2'>維摩</p><p style="margin-left:1em">因須菩提持鉢入維摩舍乞食。時摩詰取鉢盛飯謂言。汝能於食等者諸法亦等。諸法等者於食亦等。如是行乞乃可取食。乃至彼外道六師是汝之師。因其出家。彼師所墮汝亦隨墮。乃可取食。入諸邪見不到彼岸。住於八難不得無難。同於煩惱離清淨法。汝得無諍三昧。一切眾生亦得是定。其施汝者不名福田。供養汝者墮三惡道。為與眾魔共一手作。同諸勞侶。汝與眾魔及諸塵勞等無有異。於一切眾生而有怨心。謗諸佛。毀於法。不入眾數。終不得滅度。汝若如是乃可取食。須菩提聞此茫然。不知以何答。置鉢欲出。</p>
<p>寶峰清云。義出豐年還他摩詰。其奈須菩提貪觀天上失却手橈。致令食到口邊被人奪却。　廣胤標云。掩馳說之口。奪紛爭之辯。莫之敢逆者貴乎明斷。尊者當時何不取一摶食。待伊恁麼道。直下塞却渠口。免得者漢向葛藤窠裏著倒。雖然於今看來。亦似冷地輸他先一著。分明笑倒老空生。　林友卉云。盡謂須菩提不能倒拈蝎尾逆捋虎鬚。致令食到口邊被人奪却。殊不知尊者置鉢欲去。不是好心。</p>
<p>無邊無際休斟酌。潮去潮來本自平。清濁淺深并苦澹。一般滋味迥分明。<span class='note-inline'>(保寧勇)</span></p>
<p>邪見歸依外道師。與師同墮復何疑。憑君滿鉢盛香飯。午日亭亭腹正饑。<span class='note-inline'>(張無盡)</span></p>
<p>入林不動草。入水不動波。鑊湯無冷處。合眼跳黃河。<span class='note-inline'>(鼓山珪)</span></p>
<p>獨坐許誰知。青山對落暉。花須連夜發。不待曉風吹。<span class='note-inline'>(徑山杲)</span></p>
<p>白日街頭獨自行。夜間屋裏獨自臥。山高不礙白雲飛。竹密不妨流水過。<span class='note-inline'>(照堂一)</span></p>
<p style="margin-left:1em">維摩。智度菩薩母。容受一切法而無分別相。</p>
<p>一切法離分別相。依前諸相自如如。春風景裏乾坤大。無限江山開畵圖。<span class='note-inline'>(仰山欽)</span></p>
<p style="margin-left:1em">維摩。示疾毗耶。佛敕文殊往問。殊曰。彼上人者難為酬對。深達實相善說法要。辨才無滯智慧無礙。一切菩薩法式悉知。諸佛秘藏無不得入。降伏眾魔遊戲神通。智慧方便皆<span class='corr'>已</span>得度。雖然。當承佛旨詣彼問疾。</p>
<p>溈山果云。居士門高。可謂壁立萬仞水泄不通。擬心則差動念則隔。不擬不動落在無事界中。作麼生入。良久云。退後退後。</p>
<p>冷坐毗耶城。百病一時發。不得文殊來。幾乎無合煞。<span class='note-inline'>(徑山杲)</span></p>
<p>示疾毗耶方丈。文殊亦難近傍。看來無藥可醫。祇是忌口為上。<span class='note-inline'>(淛翁琰)</span></p>
<p>詐病從來不可醫。文殊特為下鍼錐。事褫一喙長三尺。問著依前似鼓椎。<span class='note-inline'>(無準範)</span></p>
<p>手提拂子坐胡床。眼似流星鬢似霜。終日無言長示疾。却將好肉剜成瘡。<span class='note-inline'>(率菴琮)</span></p>
<p>皺斷孃生八字眉。者些病痛有誰知。文殊鍼出膏肓穴。也是將為死馬醫。<span class='note-inline'>(仲宣琈)</span></p>
<p>丈室端居錯用心。那堪獨樹不成林。焉知病在膏肓裏。却被文殊下一鍼。<span class='note-inline'>(笑翁堪)</span></p>
<p style="margin-left:1em">維摩。文殊師利。從無住本立一切法。</p>
<p>伊菴權云。眼裏藏鍼。耳中出氣。</p>
<p>自小從來不脫空。掘翻海底種青松。街頭撞見李三黑。你自西兮我自東。<span class='note-inline'>(濟水洸)</span></p>
<p>無欠無餘無必無固。法法圓融頭頭顯露。無住為本兮妙叶難量。立一切法兮沙界罔措。咄咄。好鳥不棲無影樹。<span class='note-inline'>(竹浪□)</span></p>
<p style="margin-left:1em">維摩。不斷煩惱而入涅槃。</p>
<p>朝生暮死千萬徧。一日幾回相見面。展陣開旗放出來。一指動時客戲見。<span class='note-inline'>(白雲端)</span></p>
<p style="margin-left:1em">維摩。三十二菩薩各說竟。文殊曰。我於一切法無言無說無示無識。離諸問答。是為入不二法門。殊又問維摩。摩默然。殊歎曰。乃至無有語言文字是真入不二法門。</p>
<p>保福展云。維摩一默未出化門。又云。大小維摩被文殊一坐。至今起不得。報恩秀云。要起有甚麼難。便掌。　雪竇顯舉文殊語畢。維摩道甚麼。良久云。勘破了也。　琅瑘覺云。文殊讚善。也是杓卜聽虗聲。維摩默然。汝等不得讚龜打瓦。　大溈智云。不二法門是默然不是默然。若是。文殊則為賸語。不是。維摩一場虗設。　報恩秀云。橫身為眾不免禍出私門。那堪文殊點破<span class='corr'>已</span>露瑕玼。直饒天童道現居俗塵而無俗氣。也是掩鼻偷香。　磬山脩云。語默上摸索有甚交涉。若向眾菩薩未啟口處識得根源。方知說即是默。默即是說。眾菩薩未曾說一字。老維摩其聲如雷。會麼。龍象蹴踏。非驢所堪。　博山來云。明修棧道暗度陳倉。若以語默商量。何異鉢盂安足。二大士雖別。塗脂傅粉水洩不通。以不二法門較之尚遠在。　瀛山誾云。不二法門。文殊盡其神力捶擊不開。爭奈保福猶嫌未出化門。為甚如此。祖關無險易。玄路有高低。　天目灝云。維摩若不得文殊。幾乎病殺。</p>
<p>維摩大士去何從。千古令人望莫窮。不二法門休更問。夜來明月上高峰。<span class='note-inline'>(明覺顯)</span></p>
<p>虗空鳥跡謾追尋。幽鳥投聲又報春。若識東西無異路。淨名一室不平沉。<span class='note-inline'>(慈明圓)</span></p>
<p>一個兩個百千萬。屈指尋文數不辦。暫時放在暗窗前。明日與君重打算。<span class='note-inline'>(白雲端)</span></p>
<p>言言言兮飄風灑雪。默默默兮雷轟電掣。藕絲孔裏騎大鵬。等閒挨落天邊月。<span class='note-inline'>(懶菴需)</span></p>
<p>曼殊問疾老毗耶。不二門開看作家。珉表粹中誰賞鑑。忘前失後莫咨嗟。區區投璞兮楚國臏士。璨璨報珠兮隋庭斷蛇。休點破。絕玼瑕。俗氣渾無却較些。<span class='note-inline'>(宏智覺)</span></p>
<p>深入不二門。巧盡反成拙。一默定千差。常說熾然說。說拙萬古清風寒徹骨。<span class='note-inline'>(松源岳)</span></p>
<p>有無語默謾徒勞。居士何曾動一毫。世祖功臣三十六。雲臺爭似釣臺高。<span class='note-inline'>(別峰印)</span></p>
<p>夜行侵早盡貪程。共聽鷄聲到五更。忽覺投明天自曉。各安生理樂欣欣。<span class='note-inline'>(南磵問)</span></p>
<p>漁人有睡時。蠶婦無閒日。三九夜寒天。朔風吹水立。<span class='note-inline'>(節岩琇)</span></p>
<p style="margin-left:1em">維摩。佛以一音演說法。或有怖畏或斷疑。</p>
<p>或有怖畏或斷疑。雙明一句絕鍼錐。於斯切莫生欣厭。覿面還須眼似眉。<span class='note-inline'>(禾山方)</span></p>
<p style="margin-left:1em">維摩。觀身實相觀佛亦然。</p>
<p>眼空四海恣縱橫。鼻孔撩天信脚行。拏得電光為火把。却來日午打三更。<span class='note-inline'>(或菴體)</span></p>
<p>四大將無來作有。一身以<span class='corr'>己</span>去方人。曾聞打水魚頭痛。我佛原來共一真。<span class='note-inline'>(古南門)</span></p>
</div>
<div class='div-other'><a id='mulu15' />
<p class='h2'>金剛</p><p style="margin-left:1em">世尊食時。著衣持鉢入舍衛城乞食。於其城中次第乞<span class='corr'>已</span>。還至本處。收衣鉢洗足<span class='corr'>已</span>。敷座而坐。須菩提言。希有世尊。</p>
<p>食訖跏趺坐石床。斗閒閒氣燭天光。幾多業識茫茫者。衲被蒙頭在醉鄉。<span class='note-inline'>(水菴一)</span></p>
<p>衛城乞食沿門處。祇苑收衣洗足時。善現無端讚希有。斯文安得是如斯。<span class='note-inline'>(寶葉源)</span></p>
<p style="margin-left:1em">金剛。應如是住。如是降伏其心。</p>
<p>希有希有佛。妙理極泥洹。云何降伏住。降伏信為難。二儀法中妙。三乘教喻寬。善哉今諦聽。六賊免遮攔。<span class='note-inline'>(傅大士)</span></p>
<p>七手八脚。神頭鬼面。棒打不開。刀割不斷。閻浮跳躑幾千回。頭頭不離空王殿。<span class='note-inline'>(冶父川)</span></p>
<p>截斷從教來滾滾。隨流未必去滔滔。青山長鎖欲飛勢。滄海合知來處高。<span class='note-inline'>(心聞賁)</span></p>
<p style="margin-left:1em">金剛。凡所有相皆是虗妄。若見諸相非相即見如來。</p>
<p>法眼益別云。若見諸相非相即不見如來。　寶華忍云。大小世尊抱橋柱洗澡。不肖則不然。若見諸相非相。即見諸相。雖然。要見如來即易。見諸相則難。　妙偉俊云。大小寶華只解草鞵裏[跳-兆+孛]跳。要見諸相非相。更參三十年。</p>
<p>有相有求皆是妄。無形無相墮偏枯。堂堂密密何曾閒。一道寒光爍太虗。<span class='note-inline'>(冶父川)</span></p>
<p>映林映日一般紅。吹落吹開總是風。可惜擷芳人不見。一時分付與遊蜂。<span class='note-inline'>(心聞賁)</span></p>
<p style="margin-left:1em">金剛。一切賢聖皆以無為法而有差別。</p>
<p>千嚴長云。世尊有兩個舌頭。無明祇有一個舌頭。一切賢聖皆以無為而無差別。</p>
<p>一金成萬器。皆由匠者智。何必毗耶城。人人說不二。<span class='note-inline'>(覺海元)</span></p>
<p>仁者見之謂之仁。智者見之謂之智。寒時向火。熱時乘凉。健即經行。困即打睡。仰面看天。開口取氣。<span class='note-inline'>(保寧勇)</span></p>
<p style="margin-left:1em">金剛。一切諸佛及諸佛阿耨多羅三藐三菩提法。皆從此經出。</p>
<p>僧問首山如何是此經。山云低聲。云如何是受持。山云莫染污。　冶父川云。且道此經從甚處出。須彌頂上。大海波心。</p>
<p>佛祖垂慈實有權。言言不離此經宣。此經出處還相委。便向雲中駕鐵船。切忌錯會。<span class='note-inline'>(冶父川)</span></p>
<p>水出崑崙山起雲。釣人樵客問來因。祇知洪浪巖巒闊。不肯拋絲弄斧斤。<span class='note-inline'>(投子青)</span></p>
<p style="margin-left:1em">金剛。應無所住而生其心。</p>
<p>山堂靜坐夜無言。寂寂寥寥本自然。何事西風動林野。一聲寒鴈唳長天。<span class='note-inline'>(冶父川)</span></p>
<p>應無所住生其心。廓徹圓明處處真。直下頂門開正眼。大千沙界現全身。<span class='note-inline'>(獃堂定)</span></p>
<p>東村市接西村路。南舍花開北舍春。山月如銀牽老與。又貪縱目上高岑。<span class='note-inline'>(理安問)</span></p>
<p>月明星稀。烏鵲南飛。繞樹三匝。無枝可棲。<span class='note-inline'>(石奇雲)</span></p>
<p>應無所住豁心空。金屑依然著眼中。驀地虗空連底脫。大千經卷一時通。<span class='note-inline'>(孤雲權)</span></p>
<p>單槍疋馬走風塵。柳色烟花敢近身。羌笛一聲遼膽喪。霜輪現處更愁人。<span class='note-inline'>(隱元琦)</span></p>
<p style="margin-left:1em">金剛。若為人輕賤。是人先世罪業應墮惡道。以今世人輕賤故。先世罪業即為消滅。當得阿耨多羅三藐三菩提。</p>
<p>崇壽稠別云。心外有法應墮惡道。守住自<span class='corr'>己</span>為人輕賤。　博山來云。縛殺多少人。解脫多少人。兼雌帶黃。若以因果評。入地獄如箭射。</p>
<p>明珠在掌。有功者賞。妍媸不來。全無伎倆。伎倆既無。波旬失途。瞿曇瞿曇。識我也無。<span class='note-inline'>(明覺顯)</span></p>
<p>水不洗水誰不知。旋嵐常靜太驅馳。千年曆日如能算。免被巡官掌上推。<span class='note-inline'>(白雲端)</span></p>
<p>四序炎凉去復還。聖凡祇在剎那間。前人罪業今人賤。倒却前人罪業山。<span class='note-inline'>(張無盡)</span></p>
<p>綴綴功過。膠膠因果。鏡外狂奔演若多。杖頭擊著破竈墮。竈墮破。來相賀。却道從前孤負我。<span class='note-inline'>(天童覺)</span></p>
<p>關關幽鳥啼紅翠。一榻薰風驚午睡。舞袖單衫入市廛。張公喫酒李公醉。<span class='note-inline'>(石雨方)</span></p>
<p>故邦不相使單于。齧雪吞氈意自如。沙漠十年持漢節。忠英不假鴈傳書。<span class='note-inline'>(具足有)</span></p>
<p style="margin-left:1em">金剛。如來所得阿耨多羅三藐三菩提。於是中無實無虗。</p>
<p>菩提無實亦無虗。幾個男兒是丈夫。丹穴不歸金鸑鷟。碧潭空浸玉蟾蜍。<span class='note-inline'>(佛慧泉)</span></p>
<p>生涯如夢若浮雲。活計都無絕六親。留得一雙青白眼。笑他無限往來人。<span class='note-inline'>(冶父川)</span></p>
<p>水中鹽味。色裏膠青。如來所得。一款招成。堪笑僧繇雖敏手。何曾描得誌公真。<span class='note-inline'>(牧雲門)</span></p>
<p style="margin-left:1em">金剛。過去心不可得。現在心不可得。未來心不可得。</p>
<p>南堂靜舉德山到潭州詣婆覓點心。婆問。三心不可得。上座點那個心。德山無語。今夜代德山下轉語。待他道三心不可得。祇向道咄咄。老婆不得無禮。似恁麼莫太剛麼。不然道。婆子你從甚麼處得者消息來。似恁麼又却太弱麼。當時待他道三心不可得點那個心。祇向他道與我換熱底一隻來。纔擬議。便與換却眼睛。乃頌云。</p>
<p>過去現在未來心。播土揚塵無處尋。坐臥經行無不是。承當直下莫沉吟。</p>
<p>過去心。不可得。收綸罷釣秋江碧。扁舟古岸恣閒眠。明月蘆花深穩密。<span class='note-inline'>(承天宗三)</span></p>
<p>現在心。不可得。法王家法存今昔。謀臣猛將定封疆。說甚隋珠并趙璧。</p>
<p>未來心。不可得。不可得中祇麼得。石含玉兮地擎山。惟證乃知難可測。千古流芳誰共知。清風匝地有何極。</p>
<p>三清道士無仙骨。八教闍黎毀梵書。黑漆崑崙舞花鼓。天親無著暗嗟吁。<span class='note-inline'>(或菴體)</span></p>
<p>去歲春風燕子多。社前先到舊時窠。今年春色歸將半。簾幕蕭蕭不見過。<span class='note-inline'>(寶葉源)</span></p>
<p style="margin-left:1em">金剛。是法平等無有高下。是名阿耨多羅三藐三菩提。</p>
<p>須彌山頭。大洋海底。擬欲動時。錯矣錯矣。<span class='note-inline'>(捬松寤)</span></p>
<p style="margin-left:1em">金剛。若以色見我。以音聲求我。是人行邪道。不能見如來。</p>
<p>色見聲求也不妨。百花影裏繡鴛鴦。自從識得金鍼後。一任風吹滿袖香。<span class='note-inline'>(塗毒策)</span></p>
<p>盡却耳根并眼底。不知何處見如來。數聲幽鳥啼寒木。一片閒雲補斷崖。<span class='note-inline'>(埜菴璇)</span></p>
<p style="margin-left:1em">金剛一。切有為法。如夢幻泡影。如露亦如電。應作如是觀。</p>
<p>幻化空身即法身。個中無染亦無塵。拈匙把箸如明了。掃地燒香不倩人。<span class='note-inline'>(慈受深)</span></p>
<p>作事存心貴要精。不精終是不通靈。棋逢絕處著方妙。梅到寒時香愈清。<span class='note-inline'>(閒極雲)</span></p>
<p>暑往寒來總不知。有無名相一時離。正如黑漆屏風上。醉寫盧仝月蝕詩。<span class='note-inline'>(雪巖欽)</span></p>
</div>
<div class='div-other'><a id='mulu16' />
<p class='h2'>華嚴</p><p style="margin-left:1em">普眼欲見普賢。不能得見。乃至三度入定。徧觀三千大千世界。了不可得。白佛。佛曰。汝但於靜三昧中起一念便見普<span class='corr'>賢</span>。普眼於是纔起一念。見普賢乘六牙白象住在空中。</p>
<p>翠岩芝云。我道普眼推倒世尊。世尊推倒普眼。你道普賢在甚麼處。　林皐豫云。纔起一念便見普賢。祇如普賢還見普眼麼。　崇先奇云。普眼不見普賢則且置。你道世尊還見普賢麼。諸人不得隨人脚跟轉。世尊云但於靜三昧中起一念。見底是普賢。不是普賢。若說是。前三度為甚不見。若不是。又道向空中乘六牙白象。不可總作野狐精見解。　破闇燈云。盡大地是個普賢。未舉念時早<span class='corr'>已</span>相見了也。何用作許多伎倆。雖然。從前汗馬無人識。祇要重論蓋代功。</p>
<p>飄飄一鴈落寒空。步步追空覓鴈蹤。踏破草鞵跟子斷。巍然獨坐大雄峯。<span class='note-inline'>(瞎堂遠)</span></p>
<p style="margin-left:1em">華嚴。佛告普眼。頗有人能說幻術文字中種種幻相所住處不。眼曰不也。佛言。普眼。幻中幻相尚不可得。何況普賢秘密身境界。秘密語境界。秘密意境界。而能入其中。能入能見。</p>
<p>晃晃在心目。昭昭居色塵。莫將銀世界。喚作假銀城。<span class='note-inline'>(北磵簡)</span></p>
<p style="margin-left:1em">華嚴。解脫長者欲見安樂世界阿彌陀佛。隨意即見。</p>
<p>古木雲封暗吐馨。微風吹動鳥啼新。夜明簾外翻身轉。滿袖花香滿袖春。<span class='note-inline'>(本珠玥)</span></p>
<p style="margin-left:1em">華嚴。菩薩以菩提心為家。以如理脩行為家法。</p>
<p>浪宕樓頭無籍人。零丁利帝可憐生。惡叉聚是此中入。佛子住非他處成。<span class='note-inline'>(北磵簡)</span></p>
<p>丈夫何必硜硜然。蘭麝香分妓女邊。酤酒烹羊且會客。尤欣酩酊笑頑仙。<span class='note-inline'>(靈潤機)</span></p>
<p>張公原不隱深山。家住青谿白石灣。編得笊篱隨處賣。清風明月為誰閒。<span class='note-inline'>(海慧惺)</span></p>
<p style="margin-left:1em">華嚴。如有大經卷。量等三千界。在於一塵中。一切塵亦然。有一聰慧人。淨眼悉能見。破塵出經卷。廣饒益眾生。</p>
<p>擬破一微塵。分明昧此經。如何破經卷。出此一微塵。<span class='note-inline'>(北磵簡)</span></p>
<p style="margin-left:1em">華嚴。我今普見一切眾生具有如來智慧德相。但以妄想執著而不能證得。</p>
<p>短篷爛醉綠蓑翁。月落江村睡正濃。曉覺起來雙眼碧。波心牽動一絲風。<span class='note-inline'>(斷橋倫)</span></p>
<p>迷是誰兮悟是誰。山僧贏得眼如眉。新糊紙被烘來煖。睡到天明日上時。<span class='note-inline'>(無文燦)</span></p>
<p>自沽村酒。醉爛如泥。開得眼來。日又西馳。<span class='note-inline'>(粟菴鼎)</span></p>
<p style="margin-left:1em">華嚴。法界觀。法身流轉五道名曰眾生。故令眾生現時法身不現。</p>
<p>佛真法身。抵死謾生。自沽村酒。自把瓷瓶。却著衫來作主人。<span class='note-inline'>(北磵簡)</span></p>
</div>
<div class='div-other'><a id='mulu17' />
<p class='h2'>楞伽</p><p style="margin-left:1em">五法。三自性。二種無我。</p>
<p>破瓶豈復作瓶事。焦種不因生櫱芽。如彼靈空槃大子。毛輪垂法翳開花。<span class='note-inline'>(鼓山珪)</span></p>
<p><span class='corr'>陝</span>府鐵牛白癩。嘉州大象耳聵。兩個病痛一般。咄哉漆桶不快。<span class='note-inline'>(徑山杲)</span></p>
<p style="margin-left:1em">楞伽。佛語心為宗。無門為法門。</p>
<p>百八全該一句通。毫端不涉示真宗。無門衍出潑天戶。千聖同途轍不同。<span class='note-inline'>(竹浪)</span></p>
</div>
<div class='div-other'><a id='mulu18' />
<p class='h2'>涅槃</p><p style="margin-left:1em">諸行無常是生滅法。生滅滅<span class='corr'>已</span>寂滅為樂。</p>
<p>徑山杲云。真生無可生。真滅無可滅。寂滅忽現前。蝦蟆吞却月。　天寧琦云。寂滅不現前。心心生與滅。龜毛扇子扇。泥牛一點血。　天奇瑞云。三界大師何得似靈龜拽尾。既是諸行無常。因甚却存寂滅。　興善廣云。黃面老漢話作兩橛。</p>
<p style="margin-left:1em">涅槃。譬如猛火不能燒薪。火出木盡名為燒薪。</p>
<p>黑夜三更。認子為賊。趕到天明。笑殺老伯。<span class='note-inline'>(古南門)</span></p>
</div>
<div class='div-other'><a id='mulu19' />
<p class='h2'>心經</p><p style="margin-left:1em">是大神呪。是大明呪。是無上呪。是無等等呪。</p>
<p>黯淡灘。黯淡灘。十度船來九度翻。惟有三山陳上舍。擔一柄傘岸上行。奈我何。<span class='note-inline'>(無準範)</span></p>
<p>是大神呪。四大六根元不有。是大明呪。三世十方無透漏。是無上呪。海印圓光明<span class='corr'>已</span>久。是無等等呪。士農工商各成就。何故。去年梅。今年柳。顏色馨香依舊。等閒勘破悟桃花。選甚法身藏北斗。<span class='note-inline'>(或菴體)</span></p>
</div></div>
<div class='div-other'><a id='mulu20' />
<p class='h1'>應化聖賢</p>
<div class='div-other'><a id='mulu21' />
<p class='h2'>文殊</p><p style="margin-left:1em">因菴提遮女問。明知生是不生之理。因甚却被生死之所流轉。殊曰其力未充。</p>
<p>進山主問脩山主。明知生是不生之理。因甚被生死之所流轉。脩云。筍畢竟成竹去。如今作篾使得麼。進云你向後自悟去。脩云上座作麼生。進云。者個是監院房。那個是典座房。脩禮謝。　羅漢機云。有者道與麼答話添上一重枷鎖。殊不知文殊等閒出一語。如金剛王劍。纔擬議早是血濺梵天了也。雖然。今日却被機上座捉敗。　雲松品云。眉梢頭日上月下。脩山主未別機宜。腦頂後雲捲風馳。進山主慣得其便。雖然如是。脩山主禮拜不是好心。　木菴標云。登高而招臂非加長。而見者遠。順風而呼聲非加疾。而聞者彰。菴提文殊。問在答處。答在問處。二俱且從。祇如生死還干涉得伊麼。良久云。白日青天。切忌說夢。</p>
<p>將軍有力下重圍。八戶風高馬不嘶。兩眼忽開天地闊。太平無象到今時。<span class='note-inline'>(中峯本)</span></p>
<p>漁蓑倒挂祇麼行。苦雨惡風晝掩門。陣陣吹來迷古渡。閒愁徒自向誰分。<span class='note-inline'>(法林音)</span></p>
<p style="margin-left:1em">文殊問菴提遮女曰。生以何為義。女曰生以不生生為生義。曰如何是生以不生生為生義。女曰若能明知地水火風四緣未甞自得。有所和合而能隨其所宜。以為生義。又問死以何為義。女曰死以不死死為死義。曰如何是死以不死死為死義。女曰若能明知地水火風四緣未嘗自得。有所離散而能隨其所宜。以為死義。</p>
<p>生無所生。死無所死。風動塵飛。波沈浪止。和合離散。隨處發現。滿月彎弓。雙鵰一箭。<span class='note-inline'>(佛性泰)</span></p>
<p>問處分明答處端。當機覿面不相瞞。死生生死原無際。月上青山玉一團。<span class='note-inline'>(簡翁敬)</span></p>
<p style="margin-left:1em">文殊令善財採藥曰。是藥者採將來。善財徧觀大地無不是藥。却來白曰無不是藥者。殊曰是藥者採將來。財乃拈一莖草度與殊。殊曰此藥能殺人亦能活人。</p>
<p>五祖戒出善財語。云慚愧。　首山念云。文殊大似掩耳偷鈴。　瑯琊覺云。文殊可謂誠實之言。要且額頭汗出。口裏膠生。　溈山喆云。善財能採。文殊善用。非但寢疾毗耶。直饒盡大地人抱必死之疾到文殊所。教他個個脫體而去。何故。解用不須霜刃劍。延齡何必九還丹。　梁山遠云。得之於心。伊蘭作栴檀之樹。失之於旨。甘露乃蒺藜之園。文殊當時與麼舉揚。若不是善財聲應氣求。未免一場懡㦬。還知二老落處麼。處處綠楊堪繫馬。家家門首透長安。　天童華云。文殊被善財換却眼睛。　烏石道云。盡道善財能採不能用。文殊能用不能採。殊不知兩個漢。天共白雲曉。水和明月流。　崇先奇云。二人互相熱瞞。不顧旁觀者哂。</p>
<p>是藥拈來更不疑。師資相見在臨時。從茲病甚無醫處。殺活還應作者知。<span class='note-inline'>(佛印元)</span></p>
<p>大地蒼生病似麻。吉祥靈藥示無涯。其間殺活難分辨。又是重添眼裏花。<span class='note-inline'>(保寧勇)</span></p>
<p>藥病相治貶更褒。當機殺活按吹毛。毗盧海闊烟波靜。誰把長竿釣巨鰲。<span class='note-inline'>(照覺總)</span></p>
<p>採藥與用藥。相逢一會家。殺人活人不眨眼。白玉無瑕却有瑕。<span class='note-inline'>(石田熏)</span></p>
</div>
<div class='div-other'><a id='mulu22' />
<p class='h2'>無著菩薩</p><p style="margin-left:1em">問善財曰。我欲見文殊。何者即是。財曰汝發一念心清淨即是。無著曰我發一念心清淨。為甚麼不見。財曰是真見文殊。</p>
<p>神鼎揆云。無著不見文殊。顢頇不少。善財鈎頭有餌。頭上安頭。若起心精進得見文殊。三生六十劫。復頌。</p>
<p>不見如何真是見。水中鹽味色膠青。翻憐掩鼻偷香者。眼裏無筋一世貧。</p>
</div>
<div class='div-other'><a id='mulu23' />
<p class='h2'>無邊身菩薩</p><p style="margin-left:1em">將竹杖量世尊頂。丈六了又丈六。量至梵天不見其頂。乃擲下杖合掌說偈曰。虗空無有邊。佛功德亦然。若有能量者。窮劫不可盡。</p>
<p>白巖符云。無見頂相。莫說一無邊身。設使百千萬億無邊身。盡其神力窮未來劫亦量不盡。雖然。乃擡眸云。白巖者裏不消一覰。　法林音云。白巖也是貪觀天上。殊不知世尊無見頂相被無邊身狼藉殆盡。</p>
<p>點天棒月浪施功。竹杖拋時親到頂。夜深摸著枕頭邊。被窩肩滿朔風冷。<span class='note-inline'>(三峯藏)</span></p>
</div>
<div class='div-other'><a id='mulu24' />
<p class='h2'>利益菩薩</p><p style="margin-left:1em">白然燈佛。我欲得阿耨菩提。唯願世尊教示我。令速成菩提。燈曰。利益。汝觀此世間。何者一法是汝所問。</p>
<p>含元殿裏話長安。明暗雙雙互熱瞞。無量劫來成底事。依然忘却寶華冠。<span class='note-inline'>(㵎菴怡)</span></p>
</div>
<p class='juan'>宗鑑法林卷三</p></div>
</div><!-- end of div[@id='body'] -->
</body></html>