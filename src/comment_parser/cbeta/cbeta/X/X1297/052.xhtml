<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu582' />宗鑑法林卷五十二</p><p class="byline">集雲堂　編</p><p class="head1">大鑒下十世</p>
<p style="margin-left:1em">雪竇頌革轍二門曰。劫火曾洞然。木人淚先落。可憐傅大士。處處失樓閣(一)。德雲閒古錐。幾下妙峰頂。喚它癡聖人。擔雪共填井<span class='note-inline'>(二)</span>。佛祖未分前。<span class='corr'>已</span>振塗毒鼓。如今誰樂聞。請試分回互<span class='note-inline'>(三)</span>。宛轉復宛轉。真金休百煉。喪却毗耶離。無人解看箭<span class='note-inline'>(四)</span>。</p>
<p>迦葉聆箏起舞。淵明聞鐘皺眉。息耕斗室危坐。半牕凍日熈熈。<span class='note-inline'>(虛堂愚)</span></p>
<p>風卷浮雲淨。青天絕點埃。山川俱在目。何必上高臺。<span class='note-inline'>(葛廬覃)</span></p>
<p style="margin-left:1em">雪竇示眾。諸人要知真實相為麼。但上無攀仰。下絕<span class='corr'>己</span>躳。自然常光現前。箇箇壁立千仞。</p>
<p>雲峰悅云。雪竇恁麼為人。入地獄如箭射。　廣教玉云。雪竇雖則養子之緣。怎奈無出身路。雲峰路見不平。亦且枷上著杻。三角則不然。要知真實相為。個個須從拄杖上翻身。其或未然。長連牀上有粥有飯。作麼生道。</p>
<p style="margin-left:1em">雪竇示眾。乾坤之內。宇宙之間。中有一寶。挂在壁上。達磨九年面壁。不敢正眼覰著。如今衲僧要見。劈脊便打。</p>
<p>昭覺勤云。雪竇妙中之妙。奇中之奇。向佛祖頭上提持。衲僧頂門鑿竅。不妨自在。要且祇見錐頭利不見鑿頭方。山僧則不然。乾坤之內。宇宙之間。中有一寶。豎拄杖云。在拄杖頭上。拈起也天回地轉。放下也艸偃風行。有時八臂三頭。有時壁立千仞。如今莫道衲僧要見。直饒千聖出來。列祖齊至。并須倒退三千里。敢問大眾。且道什麼人合得受用。分付天台木上座。　福嚴容云。二大老。一人說近。一人說遠。依俙越國。彷彿揚州。山僧則不然。乾坤之內。宇宙之間。中有一寶。喝一喝。　寶壽方云。二老與麼說話。要提持著一著子。大似壓沙取油。殊不知。我王庫內無如是刀。　天界盛云。二老撥亂乾坤即不無。若是安邦定國未敢相許在。天界即不然。乾坤之內。宇宙之間。中有一寶。良久云。噫。無限珍奇何處用。前三三與後三三。</p>
<p style="margin-left:1em">雪竇因僧問如何是佛。師曰四山圍遶。</p>
<p>狂狗趁塊。瞎驢趁隊。祇許我知。不許伊會。<span class='note-inline'>(南華昺)</span></p>
<p style="margin-left:1em">雪竇因僧問黑豆未生芽時如何。師曰透水透砂。曰生芽後如何。師曰餧驢餧馬。</p>
<p>廣教玉云。擴佛祖心印。提本分鉗錘。饒我雪竇。山僧承大眾鋤豆。將今視古。也擬定個眼目。設有問黑豆未生芽時如何。白雲峰倒卓。生芽後如何。西河浪潑天。若道與古人別。法無異旨。若道與古人同。語言又異。具眼者辨取。</p>
<p style="margin-left:1em">雪竇到洞山聰處。山問。溈山水牯牛。上座作麼生會。師曰作後人標榜。山擬道。師以坐具拂一下便行。山曰且來上座。師曰未參堂。</p>
<p>古南門云。雪竇好一頭水牯牛。祇是不受人調制。雖然。不惟標榜後人。亦乃標榜佛祖。</p>
<p style="margin-left:1em">雪竇與李殿院坐次。有秀才并道士到院。李問三教中那箇為貴。師側身叉手而立。李曰有口何不道取。師曰對夫子難言。</p>
<p>五老峰前古觀基。老君元是一牟尼。時難祇得同香火。莫聽他人說是非。<span class='note-inline'>(南堂靜)</span></p>
<p>試問教中誰是貴。側身叉手獨稱尊。者軀寶相人人具。何獨三家邨裏尋。<span class='note-inline'>(古湛沖)</span></p>
<p style="margin-left:1em">雪竇上堂。起立曰。雪竇得與麼高。諸人得與麼矮。若人道得齊肩句。許伊把定乾坤。</p>
<p>廣潤融云。山僧則不然。驀涌身上禪牀。豎拄杖云。廣潤得與麼高。諸人得與麼矮。若人道得齊肩句。猶是兔子喫牛嬭。</p>
<p style="margin-left:1em">雪竇示眾。春山疊亂青。春水漾虗碧。寥寥天地間。獨立望何極。便下座。顧侍者曰。適來有人看方丈麼。曰有。師曰作賊人心虗。</p>
<p>白雲端云。雪竇老人。放去收來有舒卷乾坤之手。雖然如是。何似乾坤收不得。堯舜不知名。法華忍俊不禁。當為古人出氣。山櫻火燄煇。山鳥謌聲滑。攜手不同途。任他春氣發。有天有地來。幾箇眼睛活。法華暫出不著問。侍者守方丈。　烏石道云。雪竇家私。平生受用之物。盡情擲出與諸人了也。烏石者裏雖然活計無多。也要諸人委悉。且作麼生是烏石活計。卓拄杖云。燕語鶯啼春日暖。園林是處百花香。</p>
<p style="margin-left:1em">雪竇因僧問如何是諸佛向上人。師曰白雲覆青山。曰莫便是和尚為人處也無。師曰綠水陡長蕖。</p>
<p>雪嶠層層翠鎖深。風生寒岫結重雲。夜來丹鳳沖霄漢。聽曉樵人逐雁羣。<span class='note-inline'>(投子青)</span></p>
<p style="margin-left:1em">雪竇上堂。十方無碧落。四面亦無門。古人向什麼處見客。或若道得接手句。許你天上天下。</p>
<p>崇先奇云。雪竇恁麼為人。何能坐斷天下人舌頭。當時若有個師僧出眾。但向他道和尚話墮也不知。待他眼目定動。拂袖便行。　靈峰祥云。我要問雪竇。你即今向什麼處著此一問。</p>
<p style="margin-left:1em">雪竇問羅漢林曰。法爾不爾。如何指南。漢曰祇為法爾不爾。師曰大眾記取某甲話頭。拂袖歸眾。漢下堂却令侍者請師至方丈。問。上座適來不肯老僧那。師曰和尚當代宗匠焉敢不肯。漢曰你為甚拂衣歸眾。師曰和尚還許某甲說道理也無。漢曰你說看。師拍一拍下去。</p>
<p>天柱杲云。雪竇放出敵勝之手。抉下驪龍之珠。直是風清林下。目眎青霄。據虎頭收虎尾則不無。爭奈賊身<span class='corr'>已</span>露。羅漢雖知時識宜。爭奈當斷不斷。若當時見他道法爾不爾。劈脊便棒。何故。不見道掀翻海嶽求知<span class='corr'>己</span>。撥轉乾坤定太平。　法林音云。雪竇大似南番舶主。載一船差珍異寶。東擲西拋以逞風流。殊不知被羅漢不動一旗一槍盡情收下。眾中還有為雪竇作主者麼。一僧出拍一拍拂袖歸眾。林笑云。棺材裏弩眼漢。識甚麼好惡。</p>

<div class='div-other'><a id='mulu583' />
<p class='h2'>潭州雲蓋繼鵬禪師<span class='note-inline'>(智門祚嗣)</span></p><p style="margin-left:1em">初謁雙泉雅充侍者。示以芭蕉拄杖話。一日泉向火次。忽問拄杖子話試舉來。與子商量。師擬舉。泉拈火箸便摵。師豁然大悟。</p>
<p>與奪雙行驗正邪。纔爭拄杖便忘家。驀然鐵棒如風疾。失却從前眼裏花。<span class='note-inline'>(白雲端)</span></p>
</div>
<div class='div-other'><a id='mulu584' />
<p class='h2'>潭州北禪智賢禪師<span class='note-inline'>(福嚴雅嗣)</span></p><p style="margin-left:1em">歲夜小參曰。年窮歲盡無可與諸人分歲。老僧烹一頭露地白牛。炊黍米飯。煑野菜羮。燒榾柮火。大家喫了唱邨田樂。何故。免見倚它門戶傍它牆。剛被時人喚作郎。下座歸方丈。至夜深維那入方丈問訊曰。縣裏有公人到句和尚。師曰作甚麼。曰道和尚宰牛不納皮角。師遂取下頭帽擲在地上。那便拾去。師下禪牀攔腰擒往叫曰賊賊。那將帽子覆師頂。曰天寒且還和尚。師呵呵大笑。那便出。去時法昌遇為侍者。師顧昌曰。者公案作麼生。昌曰潭州紙貴一狀領過。</p>
<p>仰山欽云。活剝耕牛北禪是則好手。其奈牆壍不牢。被個販私鹽漢子和贓捉敗。天寧則不然。今夜無可管顧諸人。不免烹個獨角泥牛。炊無米飯。唱無生曲。與諸人分歲。忽有個漢出來道有公人索和尚筋角。便與和聲一棒。何故。有功者賞。　寶華忍云。北禪將官路當人情。虗裝好體面。欽祖貼別人不發積。連你一齊窮。靈祐則不然。也不烹露地白牛。免得天寒地凍捋帽露頂。也不宰獨角泥牛。免得年窮歲盡動棒勞神。雖然如是。畢竟如何是分歲一句。乃拽拄杖便歸方丈。　山茨際云。北禪分歲。大似國清才子貴。家富小兒嬌。簡點將來。不免反成特地。何故。烹露地牛向榾柮火唱村田樂。原是窮冬日用閒事。豈待今日而然耶。東明今夜不敢土上又加泥。但請眾兄弟仍舊打坐底打坐。經行底經行。喫茶底喫茶。圍爐底圍爐。雖然如是。也有個窮頌子與眾兄弟應箇時節。歲窮月窮日亦窮。自笑年來人也窮。大家識取窮窮處。斂跡雲山繼古風。</p>
<p>納他皮角要輸機。放下尋常結鈔歸。一任者回黃雪落。滿家圍火掩柴扉。<span class='note-inline'>(白雲端)</span></p>
<p>佛性要當時節顯。北禪除夜啟玄津。當筵獨恣庖丁刃。直至如今此話新。<span class='note-inline'>(靈源清二)</span></p>
<p>來勾皮骨訪知音。一語當機值萬金。帽子擲來如未曉。眼前爭免拾花鍼。</p>
<p>且喜今年田稻熟。村歌社舞樂鷄豚。斜陽影裏人皆醉。扶得翁歸是阿孫。<span class='note-inline'>(千巖長)</span></p>
<p>片雨三江道。殘春五夜湖。能令詩思好。楚色與寒蕪。<span class='note-inline'>(鐵容玄)</span></p>
<p style="margin-left:1em">北禪因僧問如何是佛。師曰匙挑不上。</p>
<p>匙挑不上。箸撥不開。合掌讚言。善哉善哉。<span class='note-inline'>(疎山如)</span></p>
</div>
<div class='div-other'><a id='mulu585' />
<p class='h2'>廬山開先善暹禪師<span class='note-inline'>(德山遠嗣)</span></p><p style="margin-left:1em">因僧問年窮歲盡時如何。師曰依舊孟春猶寒。</p>
<p>藏叟珍云。古德恁麼答話。只恐諸人忘却。今日忽有人問年窮歲盡時如何。拈棒便打。待他道因甚打某甲。向云你更要我道孟春猶寒那。</p>
</div></div>
<div class='div-other'><a id='mulu586' />
<p class='h1'>大鑒下十一世</p>
<div class='div-other'><a id='mulu587' />
<p class='h2'>南康軍雲居曉舜禪師<span class='note-inline'>(洞山聰嗣)</span></p><p style="margin-left:1em">自洞山如武昌行乞。首謁劉公居士家。士高行為世所敬。意所與奪莫不從之。師時年少。不知其飽參頗易之士。曰。老夫有一問。若相契即開疏。如不契即請還山。遂問古鏡未磨時如何。師曰黑如漆。曰磨後如何。師曰照天照地。士長揖曰且請上人還山。拂袖入宅。師懡㦬還洞山。山問其故。具陳前言。山曰。你問我。我與你道。師理前問。山曰此去漢陽不遠。師進後語。山曰黃鶴樓前鸚鵡洲。師大悟。</p>
<p>平陽忞云。居士即俗明真。誰言世上無仙客。雲居行廛悟道。須信壺中別有天。然從長撿點。當時未離鄂州城。薦去猶較些子。若向洞山門下悟來。直是隔雲千里望長安。何故。天酥酡飯非珍饌。一味園蔬飽即休。　紫琈岠云。居士好面古鏡。尀耐雲居不善揩磨。果然黑漆漆地。仔細思量。當時<span class='corr'>但</span>道個何必。豈不妍媸立見。秦漢俱彰。無端向洞山死水裏浸殺。有甚麼用處。汝等各各負取一面。何不打破了來與你相見。遂以拄杖一齊趁散。</p>
<p>黑雲當午蔽清虗。白雨翻空失畵圖。雨過雲收山色淨。趙州東壁挂葫蘆。<span class='note-inline'>(伊菴權)</span></p>
<p>黃鶴樓前鸚鵡洲。雲居意不在鉤頭。扁舟穩泛長江淥。大笑一聲烟雨收。<span class='note-inline'>(鐵牛印)</span></p>
<p>楚歌吹起淚沾襟。祇為鄉音動客心。若道漢州平似鏡。樓頭依舊月沉沉。<span class='note-inline'>(平陽忞)</span></p>
<p>水光山色四無人。清曉誰看第一春。紅日漸高絃管動。半湖煙霧是遊塵。<span class='note-inline'>(嵩乳密)</span></p>
<p style="margin-left:1em">雲居上堂。諸方有弄蛇頭。撥虎尾。跳大海。劒刃裏藏身。雲居者裏。寒天熱水洗脚。夜間脫韈打睡。早間旋打行纏。風吹籬倒。喚人夫劈篾縛起。</p>
<p>天童忞云。雲居與麼住持極是省緣。撿點將來。翻成多事。何故。逢人且說三分話。未可全拋一片心。</p>
<p>不羨長安景物賒。水邊林下足生涯。悠然別有閒經濟。日坐樓頭數落花。<span class='note-inline'>(雪奇靜)</span></p>
</div>
<div class='div-other'><a id='mulu588' />
<p class='h2'>杭州佛日明教契嵩禪師<span class='note-inline'>(洞山聰嗣)</span></p><p style="margin-left:1em">熈寧四年六月四日晨興寫偈曰。後夜月初明。吾今喜獨行。不學大梅老。貪聞鼯鼠聲。至中夜而化。</p>
<p>綠暗紅稀淺水明。暮雲籠罩古今情。行人莫聽溪中水。洗盡年光是此聲。<span class='note-inline'>(頻吉祥)</span></p>
</div>
<div class='div-other'><a id='mulu589' />
<p class='h2'>洪州<span class='corr'>刺</span>史許式居士<span class='note-inline'>(見洞山聰)</span></p><p style="margin-left:1em">一日衙中與泐潭澂上藍溥坐次。潭問。聞郎中道。夜坐連雲石。春栽帶雨松。當時答洞山什麼話。公曰今日放衙早。潭曰。聞答泗州大聖揚州出現底是否。公曰別點茶來。潭曰名不虗傳。公曰和尚早晚回山。潭曰今日被上藍覰破。藍便喝。潭曰須是你始得。公曰。不奈船何。打破戽斗。</p>
<p>瀛山誾云。賊來相趁。客來相待。一個引玉拋甎。一個埋兵挑鬬。無端殃及上藍。真個不奈船何打破戽斗。要識三大老面目麼。琵琶隨手撥。簫鼓應時鳴。</p>
</div>
<div class='div-other'><a id='mulu590' />
<p class='h2'>荊門軍玉泉承皓禪師<span class='note-inline'>(北塔廣嗣)</span></p><p style="margin-left:1em">僧入室次。有狗子在傍。師叱一聲。狗子便出去。師曰。狗子會。你却不會。</p>
<p>瀛山誾云。玉泉用盡伎倆逞盡機謀。者僧不妨坐觀成敗。</p>
<p style="margin-left:1em">玉泉一日因眾集。師問作麼。眾曰入室。師曰待我抽解來。及上廁畢來。見眾僧不去。以拄杖趁散。</p>
<p>白巖符云。與麼做處。雖謂迥出常情。然檢較將來。猶帶粥飯氣在。若是山僧見眾僧不去。但喚將水來。待伊將水至。乃洗手云。事訖就水。當願眾生。出世法中。速疾而往。便休。</p>
<p style="margin-left:1em">玉泉法身向上頌。一夜雨霶烹。打倒葡萄棚。知事頭首普請行者人力。拄底拄。牚底牚。牚牚拄拄到天明。依舊可憐生。</p>
<p>可怪日中燃爝火。那堪黑夜畵神符。古皇一道如弦直。肯信當風特地迂。<span class='note-inline'>(石雨方)</span></p>
<p>山南客路彎彎曲。山北溪流浙浙聲。中有兩間茅艸舍。籬頭倒挂繡腰裙。<span class='note-inline'>(頻吉祥)</span></p>
<p style="margin-left:1em">玉泉因蘇東坡微服過訪。師問尊官高姓。坡曰。姓秤。是稱天下老和尚底秤。師乃喝一喝曰。且道者喝重多少。坡無對。</p>
<p>天寧琦云。玉泉是作家宗匠。東坡是當世大儒。驀劄相逢發揮此道。盡謂東坡休去秤尾無星。殊不知八兩半斤。總在自家手裏。雖然如是。也須扶起玉泉。祇是他道者一喝重多少。多少人道不得。直饒道得。更與一喝。　磬山修代云。猶未出定盤星在。　平陽忞云。盡道子瞻胸藏萬卷。不消玉泉一喝便見冰消瓦解。殊不知玉泉牆塹不牢。輕輕被他一拶。直得全身敗露。大眾。請撿點看。那裏是他敗露處。若撿點不出。未免總被俗官勘破。　天界盛代云。艸賊大敗。　廣教玉代云。者漢一釣便上。</p>
<p style="margin-left:1em">玉泉曰。雪雪片片不別。下到臘月。再從來年正月二月三月四月五月六月七月八月九月十月依前不歇。凍殺饑殺。免教胡說亂說。</p>
<p>密印民云。不是罵人。亦非贊歎。高出臨濟德山。不似雲居羅漢。且道玉泉意作麼生。良久云。但得雪消去。自然春到來。</p>
<p style="margin-left:1em">玉泉冬至上堂。晷運推移。布裩赫赤。莫怪不洗。無來換替。</p>
<p>典牛游云。大小玉泉無風起浪。雲巖路見不平。直下一槌粉碎。遂高聲云。看脚。下　薦福璨云。當時山僧若見。即對他道。少賣弄。</p>
<p>矜誇富貴。賤賣赤窮。殺人可恕。無理難容。<span class='note-inline'>(無凖範)</span></p>
<p>順朱塗鴉未足云。枉多隨例學書雲。如今更不堪狼藉。亂抹胡揮不耐聞。<span class='note-inline'>(印如成)</span></p>
<p>一女嫁一男。一馬跨一鞍。青山自是磨今古。流水何曾離碧灘。<span class='note-inline'>(雲菴量)</span></p>
</div>
<div class='div-other'><a id='mulu591' />
<p class='h2'>寧波育王山大覺懷璉禪師<span class='note-inline'>(五祖戒下泐潭澄嗣)</span></p><p style="margin-left:1em">上堂。白日東上。白日西落。急似投壺閃寥廓。神龍一舉透無邊。纖鱗猶向泥中躍。靈燄中。休湊泊。三歲兒童髽四角。參。</p>
<p>羅衣挂處秋烟淡。篳戶初開野水清。得意且垂三尺釣。湘簾高捲一峰青。<span class='note-inline'>(頻吉祥)</span></p>
</div>
<div class='div-other'><a id='mulu592' />
<p class='h2'>越州天衣義懷禪師<span class='note-inline'>(雪竇顯嗣)</span></p><p style="margin-left:1em">赴杉山請。入院上堂。二十年來樂慕此山。今日且喜因緣際會。山僧未到。此山身先到。此山及乎到來。杉山却在山僧身內。</p>
<p>移身換步老天衣。不惜眉毛幾個知。今日若明當日事。江南春暖鷓鴣啼。<span class='note-inline'>(慈受深)</span></p>
<p style="margin-left:1em">天衣因僧問古鏡未磨時如何。師曰牚天拄地。曰磨後如何。師曰夕陽影裏不藏身。</p>
<p>拄地牚天全體用。夕陽影裏不藏身。有時獨坐孤峰頂。寂寂猶聞落葉頻。<span class='note-inline'>(松源岳)</span></p>
<p style="margin-left:1em">天衣上堂。雁過長空。影沉寒水。雁無遺踪之意。水無留影之心。若能如是。方解向異類中行。不用截鶴續鳧。夷嶽盈壑。放行也百醜千拙。收來也攣攣拳拳。用之。敢與八大龍王鬬富。不用。都來不值半文錢。參。</p>
<p>雁鳴高貼冷雲飛。影落寒江不自知。江水無情雁無意。行於異類亦如斯。<span class='note-inline'>(本覺一)</span></p>
<p>長空孤雁一聲秋。獻寶波斯鼻似鉤。風卷白雲歸別嶂。黃昏月挂柳梢頭。<span class='note-inline'>(萬菴柔)</span></p>
<p>修竹喬松足四簷。月明風靜夜垂簾。柴牀土櫈皆相得。一覺翻身柳噪蟬。<span class='note-inline'>(埜夫元)</span></p>
<p>斷頭船子下揚州。逐浪隨風天盡頭。自是梢公情興好。不風流處也風流。<span class='note-inline'>(牧菴密)</span></p>
<p style="margin-left:1em">天衣示眾。古人道五蘊山頭一段空。同門出入不相逢。無量劫來賃屋住。到頭不識主人翁。有一老宿曰。既不識它。當初問什麼人賃。恁麼拈也太遠在。何故。須知死人路上有活人出身處。活人路上死人無數。那箇是活人路上死人無數。那箇是死人路上活人出身處。若撿點得分明。拈却炙脂帽子。脫却鶻臭布衫。</p>
<p>徑山杲云。天衣古佛美則美矣。善則未善。具眼衲僧試甄別看。</p>
<p style="margin-left:1em">天衣示眾。九天雲路早須尋。莫遣蹉跎歲月深。天地懸遠。向甚麼處去。</p>
<p>夏金烏。似火當空挂。最高峰。插在青雲罅。<span class='note-inline'>(南堂靜)</span></p>
<p style="margin-left:1em">天衣舉金剛經曰。若見諸相非相。即見如來。法眼曰。若見諸相非相。即不見如來。師曰。若見諸相非相。眼在什麼處。此語有兩負門。</p>
<p>諸相非相孰能見。見與不見要須參。兩處負門如透徹。此時方得見瞿曇。<span class='note-inline'>(本覺一)</span></p>
<p style="margin-left:1em">天衣示眾。百骸俱潰散。一物鎮長靈。百骸潰散皆歸土。一物長靈甚處安。</p>
<p>南堂靜云。一物長靈甚處安。長空雲散碧天寬。蓮宮佛剎花無數。眨起眉毛仔細觀。　天奇瑞云。觀則不無。喚什麼作一物。喝一喝。　能仁鑑云。南堂恁麼道。祇堪入佛不堪入魔。山僧見處也要諸人共知。一物長靈甚處安。轉身蹋破月團團。刀山劍樹須摧折。熱鐵洋銅飲必乾。　香山濟云。既是百骸潰散。喚什麼作一物。良久復頌。</p>
<p>一物長靈甚處安。可中有句許誰參。雲收霧卷秋空靜。萬里蟾光玉一團。</p>
<p style="margin-left:1em">天衣因僧問如何是頂門上眼。師曰。衣穿瘦骨露。屋破看星眠。</p>
<p>骨瘦皮枯衣服穿。夜深屋破看星眠。頂門不具迦羅眼。莫問西來祖師禪。<span class='note-inline'>(本覺一)</span></p>
<p>露出形藏不自知。何堪屋破影離離。眠雲嘯月真奇特。下載春風更有誰。<span class='note-inline'>(克愚讚)</span></p>
<p>棱棱瘦骨透寒溫。屋破星稀露頂門。黑漆燈籠纔<span class='corr'>眨</span>眼。北溟夜半化飛鯤。<span class='note-inline'>(道驤超)</span></p>
<p style="margin-left:1em">天衣因僧問如何是佛。師曰布髮掩泥橫身臥地。曰意旨如何。師曰任是波旬也皺眉。曰謝師指示。師曰西天東土。</p>
<p>古石藏云。衣禪師抱橋柱洗澡。把䌫放船即不無。要且無為人底眼。妙湛待它問如何是佛。斷匾擔。意旨如何。夜叉點鬼。謝師指示。井深索短好愁人。</p>
</div>
<div class='div-other'><a id='mulu593' />
<p class='h2'>洪州法昌倚遇禪師<span class='note-inline'>(北禪賢嗣)</span></p><p style="margin-left:1em">問英勝二首座曰。我欲來者裏起法堂。且道作得箇甚麼向當。英曰賊是小人。師曰邵武子動著便作屎臭氣。英曰曾經霜雪苦。師曰。明珠自有千金價。怎肯林間打雀兒。英曰大似持鉢不得詐道不饑。師却指勝曰。你且道合做得箇什麼向當。勝曰。本來無位次。不用強安排。師曰你者驢漢安向甚處著。勝曰一任敲甎打瓦。師曰也祇是箇杜撰巡官。英曰若是千金寶何須打雀兒。師曰東家人死西家人助哀。英曰路見不平。</p>
<p>白巖符云。一步緊一步。一著高一著。三個老漢可謂經事多矣。若是法堂向當。終未能定奪在。何故。今年太歲當頭合逢戊<span class='corr'>巳</span>。</p>
<p style="margin-left:1em">法昌垂語曰。我要一箇不會禪底作國師。</p>
<p>徑山杲云。是醍醐句是毒藥句。　永州祚云。恁麼則十字街頭廖胡子大有長處。　平田本云。心不負人面無慚色。</p>
<p>要個無禪底國師。纔涉毫芒便取誅。堪笑者僧垂手處。道無便見有偏枯。<span class='note-inline'>(月林觀)</span></p>
<p style="margin-left:1em">法昌因英勝二首座到山。英曰。和尚尋常愛撿點諸方。今日因甚麼來古廟裏作活計。師曰打艸祇要驚蛇。英曰莫塗糊人好。師曰你又<span class='corr'>刺</span>腦入膠盆作什麼。英曰。古人道。我見兩箇泥牛鬬入海。所以住此山。未審和尚見箇什麼。師曰。你它時異日有把茅蓋頭。人或問你。作麼生抵對。英曰山頭不如嶺尾。師曰你且道還當得住山事也無。英曰使钁不及拕犁。師曰還曾夢見古人麼。英曰和尚作麼生。師展兩手。英曰蝦跳不出斗。師曰休將三寸燭擬比大陽暉。英曰爭奈公案現在。師曰亂統禪和如麻似粟。</p>
<p><span class='corr'>采</span>蓮人唱<span class='corr'>采</span>蓮歌。櫓棹雙雙汎碧波。一等關人心事處。至今江上有誵譌。<span class='note-inline'>(思脩聞)</span></p>
<p>錐頭利較鑿頭方。暗<span class='corr'>刺</span>明傷兩著忙。何似運籌帷幄者。不施寸刃自投降。<span class='note-inline'>(足宜彙)</span></p>
<p style="margin-left:1em">法昌上堂。春山青。春水綠。一覺南柯夢初足。攜笻縱步出松門。是處桃花香馥郁。因思昔日靈雲老。三十年來無處討。如今競愛摘楊花。紅香滿地無人埽。</p>
<p>雲門信云。者個語話若作禪道佛法商量大遠在。若作風流景致會又辜負法昌。還有人合會得麼。若合會未得。元在法昌舌根上轉。　東明際云。雪嶠老漢還契他法昌也未。</p>
</div>
<div class='div-other'><a id='mulu594' />
<p class='h2'>南康佛印了元禪師<span class='note-inline'>(開先暹嗣)</span></p><p style="margin-left:1em">一日入室次。適東坡到。師曰此間無坐榻。曰暫借佛印四大為座。師曰山僧有一問。若道得即請坐。道不得即輸腰下玉帶。士欣然曰便請。師曰。山僧四大本空。五蘊非有。居士向甚處坐。士不能答。遂留下玉帶。</p>
<p>平陽忞云。佛印貪餌忘鉤。東坡弄巧成拙。若是山僧。待他道四大本空五蘊非有。向前拽倒便坐。豈不顯得俊俏底蘇學士。　天界盛代云。若恁麼則被某甲坐斷也。　慧雲盛云。佛印雖則便宜。性命<span class='corr'>已</span>在東坡手裏。　法林音云。何不待佛印云四大本空五蘊非有。便與留下玉帶。管教者漢不敢正眼覰著。</p>
<p>揑定咽喉塞定口。一切佛法誰敢有。牢關把定不通風。飛騎將軍何處走。<span class='note-inline'>(即念現)</span></p>
<p>謾誇敏手慣偷關。壁壘其如堅似山。計盡竟無門可入。弓遺矢折馬空還。<span class='note-inline'>(月川印)</span></p>
</div></div>
<div class='div-other'><a id='mulu595' />
<p class='h1'>大鑒下十二世</p>
<div class='div-other'><a id='mulu596' />
<p class='h2'>金陵蔣山法泉禪師<span class='note-inline'>(雲居舜嗣)</span></p><p style="margin-left:1em">僧問初祖面壁意旨如何。師曰牚天拄地。曰便與麼去時如何。師曰落七落八。又問二祖立雪意旨如何。師曰三年逢一閏。曰為什麼付法傳衣。師曰村酒足人沽。</p>
<p>白巖符云。蔣山言中有響。縱奪可觀。誠堪眼目人天。千古一遇。者裏又且不然。初祖面壁意旨如何。平地摝魚蝦。恁麼去時如何。曹溪波浪如相似。無限平人被陸沉。二祖立雪意旨如何。<span class='corr'>刺</span>腦入膠盆。為什麼付法傳衣。若要不招無間業。莫謗如來正法輪。</p>
</div>
<div class='div-other'><a id='mulu597' />
<p class='h2'>杭州佛日戒弼禪師<span class='note-inline'>(育王璉嗣)</span></p><p style="margin-left:1em">僧問如何是毗盧印。師曰艸鞵蹋雪。曰學人不會。師曰步步成迹。</p>
<p>高峰妙云。佛日雖則高提祖印不負來機。殊不知古篆難明。致令者僧遇如不遇。高峰則不然。如何是毗盧印。文不加點。學人不會。要會作麼。</p>
</div>
<div class='div-other'><a id='mulu598' />
<p class='h2'>東京慧林宗本圓照禪師<span class='note-inline'>(天衣懷嗣)</span></p><p style="margin-left:1em">因僧問。千鐙互照。絲竹交音。正恁麼時。佛法在甚麼處。師曰謝布施。曰莫便是和尚為人處也無。師曰大似不齋來。</p>
<p>織就迴文錦一幅。絲來綫去輕輕度。拋梭石女巧猶多。繡緻縙縙絕鑒顧。<span class='note-inline'>(翁元鎧)</span></p>
<p>火樹參天徹夜輝。浪遊公子可知歸。天然一段真消息。化作春光點翠微。<span class='note-inline'>(無倚照)</span></p>
</div>
<div class='div-other'><a id='mulu599' />
<p class='h2'>東京法雲圓通法秀禪師<span class='note-inline'>(天衣懷嗣)</span></p><p style="margin-left:1em">上堂。山僧不會巧說。大都應箇時節。相喚喫盌茶湯。亦無祖師妙訣。禪人若也未相諳。蹋著秤錘硬似鐵。</p>
<p>龍唐柱云。山僧慣會巧說。著著應時及節。未須相喚茶湯。超勝祖師妙訣。禪人若也能相諳。大冶紅爐無鈍鐵。</p>
<p style="margin-left:1em">圓通示眾。少林九年冷坐。剛被神光覰破。如今玉石難分。只得麻纏紙裹。者一箇。那一箇。更一箇。若是明眼人。何須重說破。</p>
<p>徑山杲云。徑山今日不免狗尾續貂也有些子。老胡九年話墮。可惜當時放過。致今默照之徒。鬼窟長年打坐。者一箇。那一箇。更一箇。雖然苦口丁寧。却似樹頭風過。</p>
</div></div>
<div class='div-other'><a id='mulu600' />
<p class='h1'>大鑒下十三世</p>
<div class='div-other'><a id='mulu601' />
<p class='h2'>長蘆崇信禪師<span class='note-inline'>(慧林本嗣)</span></p><p style="margin-left:1em">上堂。凄凉大野。物景蕭條。露滴枯枝。煙籠遠墅。長天極目。萬象昭然。霜月流暉。千江普現。如此舉唱。帶水拕泥。若也盡令提綱。直須祖佛側立。放過一著。別有清規。喝一喝。</p>
<p>臙脂纔抹便含羞。又把花枝插滿頭。卸却花枝除却粉。春衫澹雅轉風流。<span class='note-inline'>(㵎菴怡)</span></p>
<p>一條白練出高源。界破青山絕正偏。特地神驚毛骨冷。是誰搔首問蒼天。<span class='note-inline'>(粟菴鼎)</span></p>
<p style="margin-left:1em">長蘆因僧問佛未出世時如何。師曰晴天著靴行。曰出世後如何。師曰雨落赤脚走。</p>
<p>水落石頭先露出。日高花影霧重重。眉分八字威音外。幾箇親曾識舊容。<span class='note-inline'>(道驤超)</span></p>
<p>碧莎江練盪輕舟。兩岸蘆花雪壓眸。順水逆流誰得意。一聲寒鴈滿天秋。<span class='note-inline'>(東源海)</span></p>
<p>玄機密運妙何窮。晴雨悠悠任所通。那畔不拘今不住。泥牛夜月㖃清風。<span class='note-inline'>(克愚贊)</span></p>
<p>短笛西風夜未央。漁人舉櫂泛滄浪。蓑衣箬笠隨身具。雨落天晴總不妨。<span class='note-inline'>(雲在見)</span></p>
<p>玉人酣睡夜何長。古殿清風帀地霜。夢破寒鐘窗露白。起看庭際落梅香。<span class='note-inline'>(機先曇)</span></p>
</div>
<div class='div-other'><a id='mulu602' />
<p class='h2'>明州育王曇振真戒禪師<span class='note-inline'>(天衣懷下瑞岩鴻嗣)</span></p><p style="margin-left:1em">上堂。今日布袋頭開。還有買得底麼。時有僧出曰有。師曰。不作貴不作賤。作麼生買。僧無語。師曰老僧失利。</p>
<p>臭菴宗云。嶽林設箇問端也甚奇特。及至被人道箇有字。直得東遮西掩囊藏不迭。護國今日布袋口開。還有買得底麼。良久云。闌干雖共倚。山色不同觀。</p>
</div></div>
<div class='div-other'><a id='mulu603' />
<p class='h1'>大鑒下十四世</p>
<div class='div-other'><a id='mulu604' />
<p class='h2'>東京慧林懷深慈受禪師<span class='note-inline'>(長蘆信嗣)</span></p><p style="margin-left:1em">因僧問。知有道不得時如何。師曰瘂子喫蜜。曰道得不知有時如何。師曰鸚鵡喚人。僧禮拜。師叱曰者傳語漢。</p>
<p>有口不言非是拙。無知解語却成痴。將軍不挂封矦印。海內雄風孰不知。<span class='note-inline'>(青門林)</span></p>
<p>一陣東風過隴西。故園春色任高低。無端猨鳥來枝上。却向空山不盡啼。<span class='note-inline'>(清遠達)</span></p>
<p>木童舞袖離金闕。石女謳謌下玉樓。欲吐襟懷言不盡。人間那識此風流。<span class='note-inline'>(寒松操)</span></p>
<p style="margin-left:1em">慧林因僧問如何是佛。師曰面黃不是真金貼。曰如何是佛向上事。師曰一箭一蓮花。僧作禮。師彈指三下。</p>
<p>朦朧月下離金闕。手把琵琶任意彈。曲盡夜闌何所有。詩腸不及酒腸寬。<span class='note-inline'>(頻吉祥)</span></p>
</div>
<div class='div-other'><a id='mulu605' />
<p class='h2'>婺州智者法銓禪師<span class='note-inline'>(長蘆信嗣)</span></p><p style="margin-left:1em">上堂。要扣玄關。須是有節操。極慷慨。斬得釘。截得鐵。硬剝剝底漢始得。若是畏刀避箭。鹿鹿之徒。看即有分。以拂子擊禪牀下座。</p>
<p>天寧琦云。大小智者用盡自<span class='corr'>己</span>心。笑破他人口。壽山別無奇特。朝晨熱水洗面。黃昏脫襪打眠。大海從魚躍。天空任鳥飛。　瀛山誾云。智者天寧一個緊似鐵箍。一個寬如皮袋。各見一邊則固是。如今作麼生始得與二老別出一頭地。良久云。坐斷兩邊中不立。還他過量越情人。</p>
</div></div>
<div class='div-other'><a id='mulu606' />
<p class='h1'>大鑒下十五世</p>
<div class='div-other'><a id='mulu607' />
<p class='h2'>臨安府靈隱寂室慧光禪師<span class='note-inline'>(慈受深嗣)</span></p><p style="margin-left:1em">因僧問。飛來山色示清淨法身。合㵎溪聲演廣長舌相。正恁麼時如何是雲門一曲。師曰芭蕉葉上三更雨。曰一句全提超佛祖。滿筵朱紫盡知音。師曰逢人不得錯舉。</p>
<p>山色空濛曲㵎深。由來朱紫盡知音。梅梢月上三更雨。滴碎花枝香滿林。<span class='note-inline'>(克愚贊)</span></p>
<p>斷霞遙接高低樹。流水長彈不夜琴。一曲忍含千古意。始終誰識伯牙心。<span class='note-inline'>(青門林)</span></p>
</div></div>
<div class='div-other'><a id='mulu608' />
<p class='h1'>大鑒下十六世</p>
<div class='div-other'><a id='mulu609' />
<p class='h2'>臨安府中竺痴禪元妙禪師<span class='note-inline'>(靈隱光嗣)</span></p><p style="margin-left:1em">因僧問如何是截斷眾流句。師曰佛祖開口無分。曰如何是圅蓋乾坤句。師曰匝地普天。曰如何是隨波逐浪句。師曰有時入荒艸有時上孤峰。</p>
<p>眾流截斷擬何為。石女聞聲也皺眉。撥轉頂門關一竅。落花流水總相宜。<span class='note-inline'>(若賓容)</span></p>
<p>三句都盧一亙分。許多心緒不堪聞。始知春色無高下。謾把真情說向君。<span class='note-inline'>(無倚炤)</span></p>
<p>百川坐斷絕言詮。理事相融話始圓。戴角擎頭何處去。孤峰荒艸任安眠。<span class='note-inline'>(試說諮)</span></p>
<p>壺中日月隴頭春。別有清香透四鄰。畵閣頓開窗戶冷。揚鞭徒負指歸人。<span class='note-inline'>(子青昊)</span></p>
</div></div>
<div class='div-other'><a id='mulu610' />
<p class='h1'>大鑒下十七世</p>
<div class='div-other'><a id='mulu611' />
<p class='h2'>溫州光孝巳菴深禪師<span class='note-inline'>(中竺妙嗣)</span></p><p style="margin-left:1em">上堂。一九二九。相逢不出手。三九二十七。籬頭吹觱篥。翻憶小釋迦。雙手抱屈膝。知不知。實不實。摩訶般若波羅密。</p>
<p>寒嚴不卷珠簾。月靜輕敲玉磬。驀然喚轉乾坤。直得無生可證。<span class='note-inline'>(隱含敷)</span></p>
<p>撥櫂江心夜泛潮。水天空湛月輪高。遊鱗識取鉤頭意。莫負青絲拂海濤。<span class='note-inline'>(喝輪周)</span></p>
<p>楊柳磯頭艸木秋。烟花浪裏放輕舟。狂瀾夜寂千峰冷。唯有青蘿水上浮。<span class='note-inline'>(瑩章玠)</span></p>
<p>口裏波濤生萬丈。胸中春氣涌千尋。乾坤爛嚼俱無賸。吐盡肝腸話更深。<span class='note-inline'>(頻吉祥)</span></p>
<p style="margin-left:1em">光孝上堂。龍生龍。鳳生鳳。老鼠生兒沿屋棟。達磨大師不會禪。歷魏遊梁乾打鬨。</p>
<p>天然尊貴事非常。端拱垂衣在畫堂。若使龍蛇成變化。翻為特地弄刀槍。<span class='note-inline'>(頻吉祥)</span></p>
</div></div>
<p class='juan'>宗鑑法林卷五十二</p>
</div><!-- end of div[@id='body'] -->
</body></html>