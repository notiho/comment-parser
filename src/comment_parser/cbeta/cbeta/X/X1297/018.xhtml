<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu219' />宗鑑法林卷十八</p><p class="byline">集雲堂　編</p><p class="head1">大鑒下四世</p>
<p style="margin-left:1em">趙州問南泉。明頭合暗頭合。泉便下座歸方丈。師曰。者老漢被我一問。直得無言可對。首座曰。莫道和尚無語好。自是上座不會。師便掌曰。者一掌合是堂頭老漢喫。</p>
<p>五祖戒云。正賊走了。邏贓人喫棒。又云。南泉當斷不斷。反招其亂。　雲居舜云。諸人作麼生會。有底便道首座落他圈圚。與麼會又爭得。山僧道。趙州大似旁若無人。</p>
<p>大事當陽<span class='corr'>已</span>皎然。十分須是更周圓。堂中上座黑如漆。冷地為誰喫暗拳。<span class='note-inline'>(保寧勇)</span></p>
<p style="margin-left:1em">趙州出外。路逢一婆子。乃問什麼處去。婆曰偷趙州筍去。師曰忽遇趙州又作麼生。婆便與一掌。師休去。</p>
<p>翠峰顯云。好掌。更下兩掌也無勘處。　五祖演云。趙州休去作麼生商量。白雲露箇消息。貴要諸人共知。婆子雖行正令。一生不了。趙州被打兩掌。齩定牙關。婆子去路。一身輕似葉。趙州高名。千古重如山。　南堂欲云。將謂胡鬚赤。更有赤鬚胡。　龍池傳云。趙州休去。是肯伊不肯伊。　古南門云。趙州今日小出大遇。　圓照森云。還識趙州麼。雲縷縷。風細細。寄言行路兒。莫上山頭去。　歐峰承云。賊是小人。智過君子。</p>
<p>彎弓直射勢難當。陷虎之機理最長。雖是貪他一粒米。誰知失却半年糧。<span class='note-inline'>(海印信)</span></p>
<p>虎穴魔宮到者稀。老婆失脚人懷疑。趙州喫掌無人會。直至如今成是非。<span class='note-inline'>(俞道婆)</span></p>
<p>去若丘山重。來如一羽輕。去來無別路。傾蓋白頭新。<span class='note-inline'>(瞎堂遠)</span></p>
<p>一路雄兵犯界河。烟塵塞路絕人過。安邦賴有張良在。畵角城頭唱楚歌。<span class='note-inline'>(雪竇宗)</span></p>
<p>驟馬加鞭上酒樓。何如坐地看揚州。是非長短俱裁了。鼠竊終難似狗偷。<span class='note-inline'>(無準範)</span></p>
<p>何事臨場欠作家。祇緣別有好生涯。饒人不是癡男女。最毒於菟無齒牙。<span class='note-inline'>(九逵達)</span></p>
<p>鞭鐧交揮力抗奇。星流電卷類難齊。名圖麟閣家山舊。芳草籠烟鳥亂啼。<span class='note-inline'>(御之龍)</span></p>
<p style="margin-left:1em">趙州示眾。看經也在生死裏。不看經也在生死裏。諸人且作麼生出得去。僧便問祇如俱不留時如何。師曰。實即得。若不實爭能出得生死。</p>
<p>看經也在生死裏。飯籮裏坐無喫底。不看經也在生死裏。錦衣堆裏無著底。忽然烏鵲叫一聲。反身湧躍渾家喜。休擬議。如今拋向眾人前。千手大悲提不起。<span class='note-inline'>(□□□)</span></p>
<p style="margin-left:1em">趙州因居士問。和尚年尊有幾箇牙。師曰祇有一箇。士曰祇有一箇如何喫飯。師曰。雖然一箇。下下齩著。</p>
<p>或菴體云。趙州開口自然下下齩著。功魁佛祖道蔭人天。山野重說偈言光揚盛事。</p>
<p>大用全提古佛牙。輝天鑒地別無他。日邊乘興立功業。文彩風流出當家。</p>
<p style="margin-left:1em">趙州因僧問澂清絕點時如何。師曰猶是人家客作漢。</p>
<p>密菴傑云。者僧置箇問端不妨嶮峻。爭奈趙州有起膏肓底手段。雖然如是。總落在天童手裏。畢竟如何。喝一喝。</p>
<p style="margin-left:1em">趙州曰。老僧二十年不雜用心。惟二時粥飯是雜用心處。</p>
<p>玉關度了久班師。猶向人前動鼓鼙。祇道馬行芳艸地。不知身<span class='corr'>已</span>陷重圍。<span class='note-inline'>(無文燦)</span></p>
<p style="margin-left:1em">趙州問新到僧曾到此間麼。曰曾到。師曰喫茶去。又問僧。僧曰不曾到。師曰喫茶去。後院主問。為甚麼曾到也喫茶去。不曾到也喫茶去。師召院主。主應諾。師曰喫茶去。</p>
<p>保福展云。趙州慣得其便。　開福寧云。趙州門下不揀高低。一椀麤茶普同供養。得其味者方知冷灰裏九轉透瓶香。如或未辨端倪。不免重下註脚。南北東西萬萬千。趙州待客豈徒然。莫嫌冷淡無滋味。慣把芝麻一例煎。以拂子擊禪牀一下。</p>
<p>曾到還將未到同。趙州依舊展家風。近來王令關防緊。從此人情總不容。<span class='note-inline'>(佛印元)</span></p>
<p>寶匣龍泉發夜光。寥寥長挂在虗堂。四來高客如相訪。茶罷休勞話短長。<span class='note-inline'>(大溈秀)</span></p>
<p>驪珠絕纇玉無瑕。馬載驢䭾帝子家。曾到不曾休擬議。與君仝泛一甌茶。<span class='note-inline'>(羅漢南)</span></p>
<p>趙州老漢熱心腸。一盞麤茶驗當行。回首路傍橋斷處。白蘋紅蓼映斜陽。<span class='note-inline'>(浙翁琰)</span></p>
<p>喫茶去。夜雨催紅上花蘂。隊隊狂蜂逐影飛。不知幾個知歸去。去喫茶。千年枯樹忽開花。子規夜半猶啼血。金勒東風路轉賒。<span class='note-inline'>(抱璞璉)</span></p>
<p>曾聞慣釣任公手。爭似西江月一鉤。幾度魚龍吞不得。一聲羗笛出雲樓。任優游。收卷絲綸得自由。咄。<span class='note-inline'>(大鼎新)</span></p>
<p style="margin-left:1em">趙州因僧問萬法歸一一歸何處。師曰我在青州作領布衫重七斤。</p>
<p>昭覺勤云。摩醯三眼。一句洞明。似海朝宗。千途共轍。雖然如是。更有一著在。忽有問蔣山一歸何處。但云饑來喫飯困來打眠。　元叟端云。趙州好語。要且不赴來機。中峰則不然。萬法歸一一歸何處。至大四年西山洪水泛漲。一夜衝倒三座石橋。山門頭石獅子作大哮吼。山河大地悉皆震動。你輩貪眠漢子。知甚東西南北。　仰山欽云。大小趙州脚跟下紅線不斷。等閒問著。便見牽東補西。道林則不然。萬法歸一一歸何處。劈脊便與三十。雖則太煞傷慈。要且一時慶快。拈拄杖云。祇今莫有與麼問底麼。乃靠拄杖云。放過一著。　高峰妙云。趙州拕泥帶水。不特不能為者僧斬斷疑情。亦乃賺天下衲僧死在葛藤窠裏。西峰則不然。今日有恁麼問。但向他道狗䑛熱油鐺。　天界盛云。要頭斫將去。要皮剝將去。要心刳將去。且喜沒箇法子奈得白拈賊何。　弁山圓云。鷸蚌相持。俱落漁人之手。</p>
<p>編擗曾挨老古錐。七斤衫重幾人知。而今拋向西湖裏。下載清風付與誰。<span class='note-inline'>(翠峰顯)</span></p>
<p>問來親切布衫酬。指出青州是舊遊。皓月當空沉巨浸。鯨鯢無奈不吞鉤。<span class='note-inline'>(照覺總)</span></p>
<p>夜半墨漆黑。捉得一箇賊。點火照來看。元是王大伯。<span class='note-inline'>(鼓山珪)</span></p>
<p>等閒提起七斤衫。多少禪流著意參。盡向青州作窠窟。不知春色在江南。<span class='note-inline'>(運菴巖)</span></p>
<p>鑊湯無冷地。黃河輥底流。金剛難插[此/束]。腦後挂燈毬。<span class='note-inline'>(或菴體)</span></p>
<p>四面洪濤萬丈深。上天無路地無門。箇中有理應難訴。不是愁人也斷魂。<span class='note-inline'>(高峰妙)</span></p>
<p>斧爛柯消局未殘。天香吹鶴下瑤壇。滿盤黑白輕翻轉。拂袖蒼梧玉珮寒。<span class='note-inline'>(中峰本)</span></p>
<p>周德者可以自守。周利者可以普濟。連盤托出有誰相契。鮮花膩艸翠梧丹桂。<span class='note-inline'>(天奇瑞)</span></p>
<p>長江影浸一天秋。霜葉颼颼風骨愁。野老忽歌新水令。浪花驚起月邊鷗。<span class='note-inline'>(即念現)</span></p>
<p style="margin-left:1em">趙州因真定帥王公攜諸子入院。師坐而問曰大王會麼。曰不會。師曰自小持齋身<span class='corr'>已</span>老。見人無力下禪牀。王愈加禮重。翌日令客將傳語。師下禪牀受之。侍者曰。和尚見大王來不下禪牀。今日將軍來為什麼却下禪牀。師曰。非汝所知。第一等人來禪牀上接。中等人來下禪牀接。下等人來三門外接。</p>
<p>跏趺迎上客。曲彔對旌幢。不是家風別。他居禮義鄉。<span class='note-inline'>(西巖惠)</span></p>
<p>折脚禪牀接斷薪。猶堪偃首揖高賓。明知列土熏天富。難鬬他家徹骨貧。<span class='note-inline'>(石溪月)</span></p>
<p>人王爭似法王尊。不下禪牀接上根。休說君臣猶有間。入山先要主賓分。<span class='note-inline'>(月坡明)</span></p>
<p style="margin-left:1em">趙州因侍者報大王來也。師曰萬福大王。曰未到。師曰又道來也。</p>
<p>黃龍南云。頭頭漏泄。罕遇仙陀。侍者祇解報客。不知身在帝鄉。趙州入草求人。不覺渾身泥水。　白雲端云。侍者雖然罔措。爭奈王令<span class='corr'>已</span>行。王令既行。則海晏河清一句作麼生道。野老不知堯舜力。鼕鼕打鼓祭江神。　徑山琇云。侍者報客不知客是何人。趙州蝦為子屈。不覺打失眼睛。且道徑山恁麼意在於何。巡人犯夜。　佛日晳云。今日御駕親臨。設有侍者報萬歲來也。便與劈面掌云。莫誑山僧好。何故。天威不違顏咫尺。何曾少間至尊前。</p>
<p>報客傳言信<span class='corr'>已</span>通。叉手低頭便鞠躬。對面一雙青白眼。當頭蹉過住山翁。<span class='note-inline'>(楚安方)</span></p>
<p>驥子駑駘滿道途。皮毛誰敢辨精麤。若無伯樂當時鑒。失却追風千里駒。<span class='note-inline'>(慈受深)</span></p>
<p>許由臨溪洗耳。巢父不飲牛水。侍者親入帝鄉。趙州祇在艸裏。<span class='note-inline'>(南巖勝)</span></p>
<p>來也宮殿隨身。去也笙歌滿路。侍者白頭如新。趙州傾蓋如故。<span class='note-inline'>(別峰印)</span></p>
<p>春山倒影一江紅。鶯柳情多戀玉驄。莫恨不工仙子筆。祇緣身在畵圖中。<span class='note-inline'>(白巖符)</span></p>
<p style="margin-left:1em">趙州到一菴主處問有麼有麼。主豎起拳頭。師曰水淺不是泊舟處。便行。又到一菴主處問有麼有麼。主亦豎起拳頭。師曰。能縱能奪。能殺能活。便作禮。</p>
<p>支提愛云。趙州祇見錐頭利。　雲居舜云。趙州當時甚生意氣。雖然如是。要且鼻孔在二菴主手裏。　龍門遠云。菴主一等豎拳。趙州因甚肯一箇不肯一箇。要識趙州麼。拍禪牀左邊一下。要識二菴主麼。拍禪牀右邊一下。良久云。易開終始口。難保歲寒心。　溈山果云。泣露千般艸。吟風一樣松。為甚麼肯一箇不肯一箇。者裏見得透。釋迦不先彌勒不後。坐斷要津天長地久。苟或不然。為你下箇註脚。良久云。若不如是。爭知如是。　昭覺勤云。佛祖命脉。列聖鉗錘。換斗移星。驚天動地。有般漢未出窠窟。祇管道舌頭在趙州口裏。殊不知自<span class='corr'>己</span>性命<span class='corr'>已</span>屬他人。若能握向上綱宗。與二菴主相見。便可以定龍蛇別緇素。正好著力。還知趙州落處麼。切忌顢頇。　理安洸云。鴛鴦繡出從君看。不把金鍼度與人。　蓮柎䇿云。趙州著緉草鞋到處行脚。不怕疑殺人。乃向二菴主手裏納敗闕。顧左右云。甚處是伊納敗闕處。兩行孤雁撲地高飛。一對鴛鴦池邊獨立。　雲菴悅云。水淺不是泊舟處。言中有響。能縱能奪便禮拜。句裏藏鋒。如今有般無主孤魂。祇管較得較失。不惟蹉過古人。亦乃埋沒自<span class='corr'>己</span>。還知落處麼。大冶精金應無變色。</p>
<p>問答元來總一般。當頭一著莫顢頇。將軍自有嘉聲在。不得封侯也是閒。<span class='note-inline'>(佛迹昱)</span></p>
<p>無星秤子兩頭平。提起應須見得明。若向箇中爭分兩。知渠錯認定盤星。<span class='note-inline'>(佛性泰)</span></p>
<p>虎步龍驤遍九垓。會從平地起風雷。等閒喚出菴中主。便見千江水逆回。<span class='note-inline'>(佛心才)</span></p>
<p>換手搥胸哭老爺。棺材未出死屍斜。不如掘地深埋却。管取來年喫嫩茄。<span class='note-inline'>(瞎堂遠)</span></p>
<p>閃爍旌旂驟往來。幾人遙望起疑猜。此時若得樊公脚。一蹋鴻門兩扇開。<span class='note-inline'>(無準範)</span></p>
<p>江北江南總帝畿。一輪化日照無私。邊笳却在東風外。石女聽來笑滿眉。<span class='note-inline'>(無趣空)</span></p>
<p>短棹輕帆狎怒濤。東行西止得逍遙。去留不出蘆花岸。陸地追尋人自勞。<span class='note-inline'>(報恩琇)</span></p>
<p>江南絲柳迎風舞。嶺上青松帶露寒。世事近來多剝復。人人偏愛紫羅冠。<span class='note-inline'>(慧山海)</span></p>
<p>一樣豎拳兩樣酬。驢脣馬[此/束]沒來由。巫峽博得絲千丈。四海五湖下釣鉤。<span class='note-inline'>(法林音二)</span></p>
<p>單槍疋馬立功勳。韜略雙全獨見君。薊北荊南齊定了。英名千古鎮河汾。</p>
<p style="margin-left:1em">趙州因文遠在佛殿禮佛。師見以拄杖打一下曰作麼。曰禮佛。師曰用禮作麼。曰禮拜也是好事。師曰好事不如無。</p>
<p>中峰本云。文遠云禮佛也是好事。不妨頑軟。趙州云好事不如無。話墮了也。要知趙州老人話墮處麼。待伊磕破腦門即向伊道。</p>
<p>文遠脩行不落空。時時瞻禮紫金容。趙州拄杖雖然短。分破華山千萬重。<span class='note-inline'>(徑山杲)</span></p>
<p>祇知瞻禮紫金容。不覺腦門遭霹靂。平生心膽向人傾。相識還同不相識。<span class='note-inline'>(蒙菴聰)</span></p>
<p style="margin-left:1em">趙州因僧問如何是趙州。師曰東門西門南門北門。</p>
<p>徑山杲云。者僧問趙州。趙州答趙州。得人一馬還人一牛。人平不語。水平不流。會麼。受恩深處宜先退。得意濃時便好休。　天寧琦云。盡道者僧神通。跳趙州關不過。大丈夫漢當眾決擇。未到弓折箭盡。即便拱手歸降。何不著一轉語。教他納款去。且道著得箇甚麼語。　磬山修云。者僧設箇問頭也甚奇怪。他未會。爭敢入虎穴捋虎鬚。道他會。爭肯恁麼休去。</p>
<p>句裏呈機劈面來。爍迦羅眼絕纖埃。東西南北門相對。無限輪槌擊不開。<span class='note-inline'>(翠峰顯)</span></p>
<p>四廓關閎鎮趙州。幾於城下起戈矛。將軍戰馬今何在。野艸閒花滿地愁。<span class='note-inline'>(照覺總)</span></p>
<p>袖裏金鎚一擊開。東西南北絕纖埃。石橋南畔臺山路。報你遊人歸去來。<span class='note-inline'>(普融平)</span></p>
<p>南北東西老趙州。見人騎馬也騎牛。清風月下尋歸路。夫子門前問孔丘。<span class='note-inline'>(瞎堂遠)</span></p>
<p style="margin-left:1em">趙州因僧問。初生孩兒還具六識也無。師曰急水上打毬子。後僧却問投子。急水上打毬子意旨如何。子曰念念不停留。</p>
<p>法林音云。疋上不足。疋下有餘。</p>
<p>六識無功伸一問。作家曾共辨來端。茫茫急水打毬子。落處不停誰解看。<span class='note-inline'>(翠峰顯)</span></p>
<p>何謂識兮還具六。八萬四千殊不足。初生孩子尚喃喃。急水打毬攔口築。<span class='note-inline'>(白雲端)</span></p>
<p>朝日茫茫打箇毬。生來念念不停留。若知落地無蹤跡。始會雲門六不收。<span class='note-inline'>(慈受深)</span></p>
<p style="margin-left:1em">趙州因僧問和尚姓甚麼。師曰常州有。曰甲子多少。師曰蘇州有。</p>
<p>蘇州有。常州有。須信親言出親口。趙州古佛豈徒然。世界壞時渠不朽。若能於此究根源。決定面南看北斗。<span class='note-inline'>(翠峰顯)</span></p>
<p>常州有。蘇州有。咭嘹舌頭獅子吼。壽山高兮福海深。八十一分九箇九。若能直下便回光。千古萬古名不朽。<span class='note-inline'>(佛鑑懃)</span></p>
<p>蘇州有與常州有。三月江南啼鷓鴣。堪笑有年無德漢。被人拶著強分疎。<span class='note-inline'>(退耕寧)</span></p>
<p style="margin-left:1em">趙州問一座主講什麼經。曰講涅槃經。師曰問一段義得否。曰得。師以脚趯空吹一吹曰是什麼義。曰經中無此義。師曰。脫空謾語漢。此是五百力士揭石義也不識。</p>
<p>老宿代云。和尚瞞某甲瞞大眾。　翠峰顯別云。和尚慣得其便。</p>
<p>一趯方令地軸翻。一吹還又轉天關。講師不識圓陀義。空捨前山過後山。<span class='note-inline'>(圭堂居士)</span></p>
<p>揭石從來義不同。洪波深處逞神通。高標不在蘆花岸。隊隊雙雙趁曉風。<span class='note-inline'>(獃堂定)</span></p>
<p style="margin-left:1em">趙州因僧問。久嚮趙州石橋。到來祇見略彴。師曰。汝祇見略彴。且不見石橋。曰如何是石橋。師曰度驢度馬。</p>
<p>城山洽云。老漢末後道箇度驢度馬。是賞伊罰伊。者裏勘破。一生參學事畢。不然。喫水也須防噎。</p>
<p>孤危不立道方高。入海還須釣巨鰲。堪笑同時灌溪老。解云劈箭亦徒勞。<span class='note-inline'>(翠峰顯)</span></p>
<p>異類渠行履。心真出語親。隨流自得妙。到岸不迷津。<span class='note-inline'>(天寧璉)</span></p>
<p>長鯨<span class='corr'>已</span>壓浪頭飛。跛鼈橋邊尚碾泥。度馬度驢難解會。綠楊影裏路東西。<span class='note-inline'>(地藏恩)</span></p>
<p style="margin-left:1em">趙州因一僧曰。某甲從長安來。橫一條拄杖。不曾撥著一人。師曰自是大德拄杖短。僧無語。</p>
<p>同安顯別州云。老僧者裏不曾見恁麼人。又代僧云。也不短。　天童悟代云。某甲罪過。不意輕觸和尚。</p>
<p>法林音代禮三拜。</p>
<p style="margin-left:1em">趙州因僧問十二時中如何用心。師曰。汝被十二時辰使。老僧使得十二時。</p>
<p>使得十二時辰。呼來却教且去。倚官挾勢欺人。茫茫無本可據。<span class='note-inline'>(徑山杲)</span></p>
<p>鐘送黃昏鷄報曉。趙州何用閒煩惱。裂破虗空作兩邊。古廟香爐出芝艸。<span class='note-inline'>(雪菴瑾)</span></p>
<p>安帖邦鄉老趙州。時辰使得最風流。今朝有酒今朝醉。明日愁來明日憂。<span class='note-inline'>(野菴璇)</span></p>
<p>天來龍來。神來鬼來。風來雨來。驢來馬來。幾乎死了。一去不來。<span class='note-inline'>(漢關喻)</span></p>
<p style="margin-left:1em">趙州在南泉井樓上打水次。見南泉過便抱柱懸却脚曰相救相救。泉上胡梯曰。一二三四五。師少頃却去禮謝曰。適來謝和尚相救。</p>
<p>昭覺勤云。一人將錯就錯。一人看樓打樓。雖然如是。父為子隱。直在其中。　徑山䇿云。趙州懸羊賣狗。南泉有年無德。作者去就當時。祇好拽翻梯子。教者漢一生蹭蹬。還知麼。養子方知父慈。</p>
<p>等閒施設豈徒然。平地波瀾欲浸天。更向胡梯敲數下。免教失脚墮黃泉。<span class='note-inline'>(佛性泰)</span></p>
<p style="margin-left:1em">趙州因在殿上過。乃喚侍者。者應諾。師曰好一殿功德。者無對。</p>
<p>殿上喚來先應諾。不知業識太茫茫。雖然功德<span class='corr'>已</span>成就。怎奈當初不放光。<span class='note-inline'>(鼓山珪)</span></p>
<p>好一殿功德。總是過去佛。百福相嚴身。不使栴檀刻。日日香烟夜夜燈。看來當甚乾蘿蔔。<span class='note-inline'>(徑山杲)</span></p>
<p style="margin-left:1em">趙州因遊方時到臨濟。纔洗脚濟便問。如何是祖師西來意。師曰正值山僧洗脚。濟乃近前作聽勢。師曰。會即便會。啗啄作麼。濟便歸方丈。師曰。三十年行脚。今日錯為人下注脚。</p>
<p>法雲秀云。眾中商量道。趙州不識臨濟作賊却。為他下箇註脚。臨濟當時作聽勢。何不劈耳便掌。若恁麼商量。何曾夢見趙州識得臨濟。殊不知兩箇盡是老賊。須知一箇好手。敢問諸人那箇是好手。　教忠光云。臨濟有驗人眼。趙州又飽藂林。等閒略露風規。自然頭正尾正。還會麼。若不得。流水還應過別山。</p>
<p>洗脚處更不安排。側聆時非是啗啄。趙州臨濟二老人。相見何勞下註脚。<span class='note-inline'>(鼓山珪)</span></p>
<p>一人眼似鼓椎。一人頭如木杓。兩箇老不識羞。至今無處安著。<span class='note-inline'>(徑山杲)</span></p>
<p style="margin-left:1em">趙州因僧辭。乃問甚處去。曰雪峰去。師曰。雪峰忽問汝。和尚有何言句。汝作麼生道。曰却請和尚道。師曰冬即寒夏即熱。又問。忽更問汝畢竟事。又作麼生。僧無語。師代曰。某甲親從趙州來。不是傳語漢。其僧後到雪峰。峰問甚處來。曰趙州來。峰問趙州有何言句。僧舉前話。峰曰須是我趙州始得。</p>
<p>玄沙備聞乃云。大小趙州。敗闕也不知。　雲居錫云。甚處是趙州敗闕處。若檢點得出。是上座眼。</p>
<p style="margin-left:1em">趙州見僧來便面壁書梵字。僧展坐具禮三拜。師轉身。僧收坐具出去。師曰苦苦。僧呵呵大笑。</p>
<p>苦苦。向誰語發機。要是千鈞弩。三十三天撲帝鐘。大地山河俱作舞。<span class='note-inline'>(典牛游)</span></p>
<p>苦中樂。樂中苦。趙州者僧俱欠悟。直饒頓徹根源。也是泥裏洗土。<span class='note-inline'>(佛照光)</span></p>
<p>不昧當陽第一籌。臨機拳趯不輕酬。焦甎打著連底凍。赤眼撞著火柴頭。<span class='note-inline'>(掩室開)</span></p>
<p style="margin-left:1em">趙州在南泉作爐頭。值普請摘菜。乃在堂內叫曰。救火救火。大眾一齊到僧堂。師乃閉却門。眾無語。泉乃拋鑰匙從囪入。師便開門。</p>
<p>義山訥云。我不學南泉益油添薪。當時見他閉却門。拈土塊就門上書兩箇封字。要他趙州至今出身無計。</p>
<p style="margin-left:1em">趙州到黃檗。檗見來便閉却方丈門。師乃把火於法堂內。叫曰救火救火。檗開門捉住曰道道。師曰賊過後張弓。</p>
<p>保福展云。黃檗有頭無尾。趙州有尾無頭。　五祖戒云。黃檗祇會買賤不會賣貴。趙州因禍致福。　翠峰顯云。直是好笑。笑須三十年。忽有箇衲僧問笑箇甚麼。笑賊過後張弓。　南堂欲云。重門擊柝。黃檗過於隄防。齧鏃破關。趙州慣得其便。雖然兩不相傷。笑破翠峰鼻孔。　古南門云。雪竇好一笑。祇是不合隨趙州語脉走。畢竟如何。賊賊。</p>
<p>一擒一縱二施能。戟去槍來兩陣陳。彼此機關誰委悉。至今疑殺李將軍。<span class='note-inline'>(海舟慈)</span></p>
<p>賊逢賊手。全無樞紐。百弩千弓一時發。白日青天何處走。乳峰慣得其便。陣後虗張笑口。咄。看狗。<span class='note-inline'>(靈巖儲)</span></p>
<p style="margin-left:1em">趙州到雲居。居曰老老大大何不覓箇住處。師曰什麼處是從諗住處。曰山前有箇古寺基。師曰和尚自住取。又到茱萸。萸曰老老大大何不覓箇住處。師曰甚麼處是從諗住處。曰老老大大住處也不知。師曰。三十年弄馬騎。今日却被驢撲。</p>
<p>雲居錫云。甚處是趙州被驢撲處。　溈山喆云。雲居茱萸為人猶如為<span class='corr'>己</span>。爭奈趙州不入者圈圚。雖然如是。不得雪霜力。焉知松柏操。　大溈泰云。二老祇解把住不解放行。趙州祇解放行不解把住。檢點將來未為全美。且雙放雙收一句作麼生道。畢竟水須朝海去。到頭雲定覓山歸。</p>
<p>展陣開旂各運謀。箭鋒相敵未輕休。等閒露出翻身句。直得千江水逆流。<span class='note-inline'>(掩室開)</span></p>
<p>突出山前古寺基。趙州聞得便攢眉。寥寥今古無人共。一片斷雲天外飛。<span class='note-inline'>(率菴琮)</span></p>
<p style="margin-left:1em">趙州因僧問如何是佛法大意。師曰貓兒是一百五十文買底。曰。不問貓兒。如何是佛法大意。師曰。者槖子是大王送底。曰謝師答話。師曰作家作家。</p>
<p>月舟載云。水本無聲。受觸則響。木本無火。因鑽則炎。趙州要成<span class='corr'>己</span>成人。豈惜隋珠卞璧。然末梢頭可惜放過。雖則放過也。却有些諸譌。莫道不利害好。</p>
<p style="margin-left:1em">趙州因僧問。二龍爭珠。誰是得者。師曰老僧祇管看。</p>
<p>翠峰顯云。看即不無。爭即不得。且道扶者僧扶趙州。　雲居莊云。爭者不得。得者不爭。趙州祇管看。要且不失珠。　古南門云。爭即不無。看即不得。且道珠在甚麼處。</p>
<p>風雲頭角黑粼皴。苦死交爭額上珍。淨洗眼來閒地看。老僧未免費精神。<span class='note-inline'>(圓悟勤)</span></p>
<p>珠在浪花深處白。拏雲攫霧志悠哉。老僧祇管從邊看。得失從渠眼自開。<span class='note-inline'>(咦菴鑒)</span></p>
<p style="margin-left:1em">趙州因僧問如何是祖師西來意。師曰欄中失却牛。</p>
<p>欄中失却牛。有問即有酬。更若求玄妙。猢猻築氣毬。<span class='note-inline'>(慈雲照)</span></p>
<p style="margin-left:1em">趙州上堂。纔有是非。紛然失心。還有答話分也無。僧舉似洛浦。浦扣齒。又舉似雲居。居曰何必。僧回舉似師。師曰南方大有人喪身失命。曰請和尚舉。師纔舉前話。僧指旁僧曰。者箇師僧喫却飯了。作恁麼語話。師休去。後僧請益。師曰。坐底見立底。立底見坐底。</p>
<p>坐底見立底。立底見坐底。咄哉老趙州。白日眼見鬼。<span class='note-inline'>(無準範)</span></p>

<p class='juan'>宗鑑法林卷十八</p></div>
</div><!-- end of div[@id='body'] -->
</body></html>