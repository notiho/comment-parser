<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu656' />宗鑑法林卷五十七</p><p class="byline">集雲堂　編</p><p class="head1">大鑒下三世</p>

<div class='div-other'><a id='mulu657' />
<p class='h2'>潭州長髭曠禪師<span class='note-inline'>(石頭遷嗣)</span></p><p style="margin-left:1em">初參石頭。頭問甚處來。師曰嶺南來。曰嶺南一舖功德成就也未。師曰。成就久矣。祇欠點眼在。曰莫要點眼麼。師曰便請。頭乃翹一足。師禮拜。頭曰汝見箇什麼道理便禮拜。師曰。據某甲所見。如紅爐上一點雪。</p>
<p>報慈遂云。長髭恁麼抵對。具眼不具眼。若具眼。為甚麼請他點眼。若不具眼。又道成就久矣。且作麼生商量。　法燈欽代云。和尚可謂眼昏。　翠峰顯云。無眼功德有什麼點處。　雲居元云。可惜勞而無功。　天寧琦云。長髭親從大庾嶺來。平白被石頭熱瞞一上。見個什麼便問一舖功德成就也未。虗空裏釘橛。又有長髭把不定。便道成就久矣祇欠點眼。一盲引眾盲。石頭垂下一足。還當得點眼也無。一個既不惺惺。兩個更是懡㦬。如紅爐上一點雪。果然。諸人切忌接響承虗脫空妄語。　開先金云。好一舖功德。因甚祇點一隻眼。　古南門云。將謂無人證明。雖然長髭也不得孤負石頭。何故。要行山下路。須問過來人。　龍華體云。石蘊玉而生輝。蚌含珠而自媚。長髭者舖功德。未到石頭不妨疑著。及到石頭失却一隻眼。那裏是失却眼處。</p>
<p>長髭未向嶺南來。功德圓成眼<span class='corr'>已</span>開。珍重善財回首處。文殊元不下樓臺。<span class='note-inline'>(智海清)</span></p>
<p>撥艸瞻風到石頭。關山重疊路迢迢。嶺頭功德圓成久。一點紅爐雪未消。<span class='note-inline'>(艸堂清)</span></p>
<p>圓光皎皎耀寒虗。妙手丹青畵不如。當日石頭輕點破。至今赤土亂塗糊。<span class='note-inline'>(普融平)</span></p>
<p>嶺頭功德眼。足倦等閒垂。紅爐一點雪。直下廓無依。<span class='note-inline'>(天童覺)</span></p>
<p>國手精奇老石頭。毫端點出佛雙眸。破繩牀上閒垂足。兩道神光夜不收。<span class='note-inline'>(張無盡)</span></p>
<p>大庾嶺頭功德成。謾言點眼訪知音。紅爐片雪明端的。象外風光照古今。<span class='note-inline'>(疎山如)</span></p>
<p>鰲背樓臺拂白榆。此中槎客亦踟蹰。牢山道士無仙骨。却向人間作酒徒。<span class='note-inline'>(鐵容玄)</span></p>
<p>一尊功德被塗污。者也焉哉與之乎。魔魅好人憑呪術。嘛[口*迷]吽[口*癹]嚕囉蘇。<span class='note-inline'>(靈潤機)</span></p>
<p style="margin-left:1em">長髭因李行婆來乃問。憶得在絳州時事麼。曰非師不委。師曰多虗少實在。曰有甚諱處。師曰念你是女人放你拄杖。曰某甲終不見尊宿過。師曰老僧過在甚處。曰。和尚無過。婆豈有過。師曰無過底人作麼生。婆豎拳曰與麼總成顛倒。師曰實無諱處。</p>
<p>大圓智云。長髭李行婆。相見打破鍋。彼此兩無失。是非轉更多。大圓若見伊。掃蕩葛藤窠。奉勸參學者。休哆哆囉囉。咄。</p>
<p>長髭解接無根樹。婆子能挑水底燈。燈爛樹生真可笑。佳聲千古播乾坤。諱得麼。<span class='note-inline'>(方菴顯)</span></p>
<p style="margin-left:1em">長髭有僧為點茶三巡後問。不負從上諸聖。如何是長髭第一句。師曰有口不能言。曰因甚有口不能言。師乃頌曰。石師子。木女兒。第一句。諸佛機。言不得。也大奇。直下是。莫狐疑。良久曰。是第一句第二句。曰不一不二。師曰。見利忘錐。猶自多在。僧禮拜。師拈起盞子曰。直下不負從上諸聖。曰直指人心見性成佛又作麼生。師放下盞子便歸方丈。僧隨後入。師翹一足曰。大地不容鍼。汝從何處來。曰直是維摩也緘口不得。師曰偶爾之間又逢猛虎。僧便作虎聲。師以拄杖作亞槍勢。僧却把住曰大地不容鍼何處得者箇來。師曰。不但維摩。文殊也緘口不得。曰著箭虎不可當。師與一掌推出方丈。</p>
<p>一句兩句。葛藤露布。維摩文殊。緘口無處。暗箭藏鋒。射中猛虎。一掌相酬。繪事後素。<span class='note-inline'>(方菴顯)</span></p>
<p>第一句。言不及。見利忘錐。何得何失。拈起放下。翹足而立。文殊維摩。槍箭交擊。果不可當。一掌推出。縱是舜若多神。額頭也須汗出。<span class='note-inline'>(石溪月)</span></p>
<p style="margin-left:1em">長髭問僧甚處來。曰九華控石菴。師曰菴主是什麼人。曰馬祖下尊宿。師曰名什麼。曰不委它法號。師曰它不委你不委。曰尊宿眼在甚處。師曰。若是菴主親來。今日也須喫棒。曰賴遇和尚放過某甲。師曰百年後討箇師僧也難得。</p>
<p>翠峰顯云。是則二俱作家。要且祇解收虎尾。不解據虎頭。若使德山令行。竝須瓦解。　資福廣云。熱燄川流。洪濤雲湧。者僧能聿身經過。固是難得。末後被人陰蛀。惜。乎　雪竇正云。作家相見。照用同時。行說俱到。就中覓纖毫過患了不可得。明覺則欲決黃河之濤。控華山之石。明眼看來。正是冬行春令。</p>
<p>斂其鋒。藏其用。縝密不發發即中。李公山裏著箭時。張公嶺外冷頭痛。磨礱砥礪功<span class='corr'>已</span>成。作家作家不驚眾。<span class='note-inline'>(天水廣)</span></p>
</div>
<div class='div-other'><a id='mulu658' />
<p class='h2'>鳳翔府法門寺佛陀禪師<span class='note-inline'>(石頭遷嗣)</span></p><p style="margin-left:1em">常持數珠念三種名號曰。一釋迦。二元和。三佛陀。自餘是什麼盌躂丘。乃過一珠。終而復始。</p>
<p>三種佳名一個過。邀君把手上高坡。時人自沒登山力。空負當年一曲歌。<span class='note-inline'>(佛燈珣)</span></p>
<p>釋迦元和與佛陀。摩訶悉達哩娑訶。自餘甚麼盌躂丘。六一居士歐陽修。三山半落青天外。二水中分白鷺洲。<span class='note-inline'>(三宜盂)</span></p>
<p>深更小玉喚頻頻。却笑檀郎不識聲。啼得血流無用處。不如緘口過殘春。<span class='note-inline'>(天岸昇)</span></p>
<p>雪眉婆子錦衣裳。頻喚兒郎用意良。傾盡熱腸猶不諾。可憐恩義一齊忘。<span class='note-inline'>(契音陵)</span></p>
</div>
<div class='div-other'><a id='mulu659' />
<p class='h2'>汾州石樓禪師<span class='note-inline'>(石頭遷嗣)</span></p><p style="margin-left:1em">問僧近離甚處。曰漢國師。曰漢國天子還重佛法也無。曰。苦哉賴值問著某甲。問著別人即禍生。師曰作箇什麼。曰。人尚不見。有何佛法可重。師曰闍黎受戒多少時。曰二十夏。師曰大好不見有人。便打。<span class='note-inline'>(或作棗樹二世)</span></p>
<p>翠峰顯云。者僧棒既喫。要且去不再來。石樓令雖行。爭奈無風起浪。　南堂欲云。者僧句裏藏鋒。石樓棒頭有眼。說什麼去不再來。直須棒了出院。　天奇瑞云。埋兵索戰輸他作者。量敵排軍豈不傷軀。正眼從來付大謀。大眾到者裏如何免得。良久云。塗毒鼓邊休側耳。　古南門云。者僧有前無後。石樓有後無前。翠峰明眼難瞞。要且錯過棒頭。</p>
<p>知君才調本翩翩。為許從戎赴朔邊。紅粉樓中應計日。臙脂山下莫經年。<span class='note-inline'>(海舟慈)</span></p>
<p style="margin-left:1em">石樓因僧問。未識本來性。乞師方便。師曰石樓無耳朵。曰某甲自知非。師曰老僧還有過。曰和尚過在什麼處。師曰過在汝非處。僧作禮。師便打。</p>
<p>永寧鼎云。石樓無耳埵。[赤*支]粉滿面塗。者僧解禮拜。祇恐不是玉。雖然。黨理不黨親。</p>
<p>納款投降足可觀。將凹補凸有何難。雖然不費纖毫力。不覺髑髏徹底乾。<span class='note-inline'>(鐵機信)</span></p>
</div>
<div class='div-other'><a id='mulu660' />
<p class='h2'>澧州大同普濟禪師<span class='note-inline'>(石頭遷嗣)</span></p><p style="margin-left:1em">因僧問如何是本來人。師曰共住不相識。曰恁麼則禮拜去也。師曰暗寫愁腸寄阿誰。</p>
<p>魯菴遠云。共住不識。且道是本來人也無。既是。因甚不識。祇如者僧禮拜。是會不會。　佛化弘云。既不識。暗寫愁腸作麼。須知本來人被大同塗污了也。者僧禮拜。夫人必自侮。</p>
<p>共住同行世莫知。幾人當面便逢伊。縱饒紹續家門者。半是貧寒乞養兒。<span class='note-inline'>(保寧勇)</span></p>
<p style="margin-left:1em">大同見龐居士來便掩却門曰。多智老翁莫與相見。士曰獨坐獨語過在阿誰。師便開門。纔出。被士把住曰。師多智我多智。師曰多智且置。閉門開門卷之與舒相較幾許。士曰祇此一問氣急殺人。師默然。士曰弄巧成䂐。</p>
<p>魯菴遠云。弄巧成拙。大同領取一半。龐老領取一半。雖然。龐老早退大同三十里了也。</p>
<p style="margin-left:1em">大同因米和尚領眾到。纔欲相見。師便拽轉禪牀面壁而坐。米於背後立少時。却回客位。師曰是即是。若不驗過。<span class='corr'>已</span>後遭人貶剝。乃令侍者請米至。米纔上却拽轉便坐。師乃繞禪牀一帀便歸方丈。米却拽轉禪牀領眾便去。</p>
<p>廣胤標云。反古者不可非。循禮者何足多。二老一期相見。直是眼便手親。光前耀後。然仔細看來。翻成特地。何也。誰謂含愁獨不見。更教明月照流。黃　白巖符云。偷天之作。入地之謀。在二老互擅其長。若論古佛家風。且各與他三尺覆面布子。</p>
<p>主賓有禮合隨常。相見何緣轉面墻。贏得一堂風冷淡。千秋明月兩禪牀。<span class='note-inline'>(豁堂嵓)</span></p>
<p style="margin-left:1em">大同問龐居士曰。是箇言語。古今少人避得。祇如龐公還避得麼。士曰諾。師再舉前話。士曰什麼處去來。師曰非但如今。古人亦有此語。士作舞出去。師曰。風顛老風顛老。自過教誰檢。</p>
<p>慣逐羊腸路。相逢莫問津。江山異今古。風物逐時新。<span class='note-inline'>(方菴顯)</span></p>
<p style="margin-left:1em">大同因龐居士來提起笊篱喚曰大同師大同師。師不顧。士曰石頭一宗瓦解冰消。師曰若不得龐公輩灼然如此。士拋下笊篱曰寧教不直一文錢。師曰。錢雖不直。欠它又怎得。士作舞而退。師乃提起笊篱曰龐公龐公。士曰。你要我笊篱。我要你木杓。師作舞而退。士撫掌笑曰歸去來歸去來。</p>
<p>石溪月云。大同把定。被龐公痛處一錐。直得左轉右側前依後隨。笊篱提起處。相呼作舞時。若言依㨾畵貓兒。定把黃金鑄子期。</p>
<p>你愛我笊篱。我愛你木杓。主山纔放高。案山又岌嶪。居士大同師。將錯便就錯。歸去來兮天地寬。一對鐵錘何處著。<span class='note-inline'>(瞎堂遠)</span></p>
<p style="margin-left:1em">大同因僧問十二時中如何合道。師曰汝還識十二時麼。曰如何是十二時。師曰子丑寅卯。僧禮拜。師示頌曰。十二時中那字別。子丑寅卯我今說。若會惟心萬法空。釋迦彌勒從茲訣。</p>
<p>十二時中別不別。通身是口難分說。東邨王老暗嗟吁。達磨西來有妙訣。<span class='note-inline'>(佛鑑懃)</span></p>
<p>十二時中時時別。終日說兮未嘗說。經行坐臥在其中。吾今直下為君訣。<span class='note-inline'>(大圓智)</span></p>
<p>子丑寅卯何曾別。古人今人如是說。喪盡靈臺一物無。佛祖分明為秘訣。<span class='note-inline'>(塗毒策)</span></p>
</div></div>
<div class='div-other'><a id='mulu661' />
<p class='h1'>大鑒下四世</p>
<div class='div-other'><a id='mulu662' />
<p class='h2'>潭州雲巖曇晟無住禪師<span class='note-inline'>(藥山儼嗣)</span></p><p style="margin-left:1em">藥山問聞汝解弄獅子是否。師曰是。曰弄得幾出。師曰弄得六出。曰我亦弄得。師曰和尚弄得幾出。曰我祇弄得一出。師曰。一即六。六即一。師後到溈山。溈問承聞長老在藥山弄獅子是否。師曰是。溈曰長弄有置時。師曰。要弄即弄。要置即置。溈曰置時獅子在什麼處。師曰置也置也。</p>
<p>法昌遇云。好一場獅子。祇是有頭無尾。我當時若見溈山道置時獅子在什麼處。便與放出踞地金毛。直教溈山藏身無路。　泐潭準云。二老父子鈍置殺人。弄一個獅子也弄不出。若是準上座。祇消自弄拽得來。拈頭作尾拈尾作頭。轉兩個金睛。攫幾鉤鐵爪。吼一聲。直教百里內猛獸潛踪。虗空裏飛禽亂墜。準上座未弄師子。請大眾高著眼。先做一個定場。擲下拄杖云。個中消息子。能有幾人知。　棲霞成云。雲巖自謂解弄六出。及到溈山一出也弄不來。當時若解哮吼一聲。管教大溈倒退三千里。</p>
<p>厇愬金毛獅子子。栴檀林下青莎裏。置也置也威自全。一出六出眉剔起。非擬擬。知幾幾。星流不啻三千里。天外風清哮吼時。為君吸盡西江水。咄。<span class='note-inline'>(明覺顯)</span></p>
<p>放出金毛獅子。百獸不見踪由。要得爪牙全露。直須自把繩頭。<span class='note-inline'>(懶菴樞)</span></p>
<p style="margin-left:1em">雲巖問一尼曰汝爺在否。曰在。師曰年多少。曰年八十。師曰。汝有箇爺不年八十。汝還知否。曰莫是恁麼來者麼。師曰恁麼來者猶是兒孫。</p>
<p>洞山价云。直是不恁麼來者亦是兒孫。　溈山果云。恁麼也不得。不恁麼也不得。畢竟作麼生。良久云。從來無位次。不用強安排。　百丈泐云。要識爺則易。識兒孫則難。年來家計蕭條甚。千里懸懸望信稀。</p>
<p style="margin-left:1em">雲巖因僧問。二十年在百丈侍巾缾。為甚麼心鐙不續。師曰頭上寶華冠。曰意旨如何。師曰大唐天子及冥王。</p>
<p>九峰虔因僧問。大唐天子及冥王意旨如何。䖍云。却憶洞上之言。　天植維云。金鍼密<span class='corr'>刺</span>繡出錦縫重重。玉綫橫抽穿過羅紋結角。正是我雲巖老祖大機大用底玄旨。縱饒九峰向劫外明宗。爭奈花發靈苗春不借。畢竟如何。鵝王擇乳素非鴨類。</p>
<p>玉鞭高舉擊金門。引出珊瑚價莫論。迥古輪王全意氣。不彰寶印自然尊。<span class='note-inline'>(丹霞淳)</span></p>
<p>高坐龍樓勢獨尊。野老何曾問闕門。鼓腹不知堯舜力。荷鋤引犢過前邨。<span class='note-inline'>(永覺賢)</span></p>
<p>閶闔重重遶五雲。九峰到此實難分。笑殺幾多迷路客。背指龍樓罵至尊。<span class='note-inline'>(南菴依)</span></p>
<p>無端勒馬過王城。忽接香風上苑明。寶色棱棱風度曲。何人敢共御街行。<span class='note-inline'>(伴我侶)</span></p>
<p>眉橫八彩目重瞳。佛祖齊教立下風。骨骼生來尊特甚。豈同粟散帶天聰。<span class='note-inline'>(湘翁沄)</span></p>
<p>靈花從不待春開。劫外芬芳絕比材。尊貴位中誰共委。淡煙籠月浸莓苔。<span class='note-inline'>(宗楷元)</span></p>
<p style="margin-left:1em">雲巖因院主遊石室回。師問。汝去入到石室裏。為什麼便回。主無對。洞山代曰。彼中<span class='corr'>已</span>有人占了也。師曰汝更去作什麼。山曰不可人情斷絕去也。</p>
<p>天童覺云。低頭失却鍼。開眼拾得線。線無頭而莫度。鍼無穴以難穿。到者裏鸞膠續絃須是洞山始得。</p>
<p style="margin-left:1em">雲巖因僧問。暫時不在如同死人時如何。師曰便好埋却。</p>
<p>便好埋却。更無依托。天上人間。逍遙快樂。切忌思量涉路途。不勞彈指開樓閣。<span class='note-inline'>(普菴玉)</span></p>
<p style="margin-left:1em">雲巖示眾。有箇人家兒子。問著無有道不得底。洞山出曰它屋裏有多少典籍。師曰一字也無。曰怎得與麼多知。師曰日夜不曾眠。曰問一段事得麼。師曰道得却不道。</p>
<p>天寧琦云。道得却不道。作麼生會。常恨春歸無覓處。不知轉入此中來。</p>
<p style="margin-left:1em">雲巖因道吾問。大悲千手眼。那箇是正眼。師曰如人夜間背手摸枕子。曰我會也。師曰作麼生。曰徧身是手眼。師曰。道也太煞道。祇道得八成。曰你作麼生。師曰通身是手眼。</p>
<p>白巖符云。我即不然。那個是正眼。向道瞎。他若道我會也。我要問他。雲門亭裏為甚不見。唐公嶺外事擬議不來。痛與一頓。為什麼。不見道通身是手眼。</p>
<p>徧身是。通身是。拈來猶較十萬里。展翅鵬騰六合雲。摶風鼓蕩四溟水。是何埃塏兮忽生。那個毫釐兮未止。君不見。網珠垂範影重重。棒頭手眼從何起。<span class='note-inline'>(翠峰顯)</span></p>
<p>一竅虗通。八面玲瓏。無象無私春入律。不留不礙月行空。清淨寶目功德臂。徧身何似通身是。現前手眼顯全機。大用縱橫何忌諱。<span class='note-inline'>(天童覺)</span></p>
<p>演若怖回鏡裏首。那吒還復舊時身。不知手眼從何起。便道全軀在剎塵。<span class='note-inline'>(佛心才)</span></p>
<p>通身是手眼。徧界不曾藏。背摸牀頭枕。翻身嫌夜長。<span class='note-inline'>(天寧璉)</span></p>
<p style="margin-left:1em">雲巖煎茶次。道吾問煎與阿誰。師曰有一人要。曰何不教伊自煎。師曰幸有某甲在。</p>
<p>竭力朝昏奉一人。滿傾丹節展殷勤。夜深侍立垂簾底。不敢宸廷取次行。<span class='note-inline'>(頻吉祥)</span></p>
<p style="margin-left:1em">雲巖問僧作什麼來。曰石上語話來。師曰石還點頭也無。僧無對。乃自代曰。未語話時却點頭。</p>
<p>洞山瑩代云。多幸和尚證明。　證果興代云。要他點頭。堪作甚麼。</p>
<p style="margin-left:1em">雲巖埽地次。道吾曰太區區生。師曰須知有不區區者。曰恁麼則有第二月也。師豎起笤帚柄曰者箇是第幾月。吾休去。</p>
<p>玄沙備云。正是第二月。　長慶稜問玄沙。被他倒轉埽帚柄驀面摵。又作麼生。沙休去。　羅山閒云。噫。兩個漢不識好惡。雲巖個漢縛手縛脚。死來多少時也。　雲門偃云。奴見婢殷勤。　溈山喆云。將勤補拙。　保福展云。雲巖大似泥裏推車。步步區區。　翠峰顯於第二月也下別云。洎合放過。　溈山行云。道吾平地生堆。雲巖因行掉臂。玄沙道正是第二月。面皮厚多少。且道豎起埽帚意作麼生。十成好個金剛鑽。攤向門前賣與誰。　超目諳云。一人先行不到。一人末後太過。二途不涉。你諸人又向甚麼處見雲巖。鴛鴦繡出從君看。不把金鍼度與人。　天寧琦云。雲巖豎帚。道吾休去。總是第二月。那個是不區區者。此夜一輪滿。清光何處無。　磬山修云。我若作道吾。待道者是第幾月。但云恰是。管教他掃帚無地放在。　鼓山賢云。玄沙長慶者一輩漢眾口鑠金。非是不知雲巖意。祇要渠據令而行。雪峰門下不道不是。藥山門下猶隔十萬里在。　博山來云。糞掃堆頭辨實。笤帚柄裏藏身。管他第二月第幾月。用得著便用。玄沙雲門語裏有<span class='corr'>刺</span>。是賞伊罰伊。莫嫌霜露冷。添得好清香。</p>
<p>借來聊爾了門頭。得用隨宜即便休。象骨巖前弄蛇手。兒時做處老知羞。<span class='note-inline'>(宏智覺)</span></p>
<p>隨時舉處絕周遮。得用相宜即當家。笤帚那邊看好月。不知轉見事如麻。<span class='note-inline'>(頻吉祥)</span></p>
</div>
<div class='div-other'><a id='mulu663' />
<p class='h2'>潭州道吾山宗智禪師<span class='note-inline'>(藥山儼嗣)</span></p><p style="margin-left:1em">僧問如何是和尚深深處。師下禪牀作女人拜曰。謝子遠來。無可祇待。</p>
<p>驪龍海臥瑞雲高。四望歸宗萬派潮。木人來問西宮事。回惠東園一顆桃。<span class='note-inline'>(投子青)</span></p>
<p>深深親下拜。三代禮全該。此意如不然。玉帛云乎哉。<span class='note-inline'>(無準範)</span></p>
<p>歲稔時清禮儀多。相逢陪酒又陪歌。當筵不解開懷飲。如此一天風月何。<span class='note-inline'>(東叟頴)</span></p>
<p style="margin-left:1em">道吾見南泉。泉問闍黎名什麼。師曰宗智。曰智不到處作麼生宗。師曰切忌道著。曰灼然道着即頭角生。三日後師與雲巖在後架把鍼。泉見乃問。智頭陀前日道智不到處切忌道著。道著即頭角生。合作麼生行履。師便抽身入僧堂。泉便歸方丈。師復來把鍼。巖曰師弟適來為什麼不抵對和尚。師曰你不妨伶俐。巖不薦却問南泉。適來智頭陀為甚不抵對和尚。泉曰它却是異類中行。巖曰如何是異類中行。泉曰。不見道智不到處切忌道著。道著即頭角生。直須向異類中行。巖亦不會。</p>
<p>雲居膺因僧問。切忌道著意作麼生。居云此語最毒。云如何是最毒句。居云一棒打殺龍蛇。　五磊權云。與麼說話大似病鳥棲蘆。太殺無轉智。者裏則不然。智不到處正好道著。雨灑巖花。風生殿角。診候臨時。應病與藥。看孔著楔。解黏去縛。天馬挨開大施門。震動乾坤星斗落。</p>
<p>言詮不到是同袍。拂袖歸堂眾乃淘。沙礫真金無辨別。不須疑慮更忉忉。<span class='note-inline'>(汾陽昭)</span></p>
<p>金剛際下古髑髏。幾破人蹋血濺空。明月任後君自掬。寒松那棄白雲封。<span class='note-inline'>(投子青)</span></p>
<p style="margin-left:1em">道吾同雲巖回藥山。巖問如何是異類中行。山曰我今日困倦且待別時來。巖曰某甲特為此事歸來。山曰且去。巖便出。師在方丈外聞巖不薦。不覺齩得指頭血出。下來却問。巖師兄問和尚那因緣作麼生。巖曰和尚不為我說。師便低首。</p>
<p>饑餐嫩艸遙山去。渴飲寒泉曲㵎回。放蕩不畊空劫地。暮天何用牧歌催。<span class='note-inline'>(丹霞淳)</span></p>
<p>撥轉當頭別有機。旁行一路少人知。古殿雲深無屐迹。春風艸長過前溪。<span class='note-inline'>(永覺賢)</span></p>
<p style="margin-left:1em">道吾指佛桑花問僧。者箇何似那箇。曰直得寒毛卓豎。師曰畢竟如何。曰道吾門下底。師曰十里大王。</p>
<p>昭覺勤云。以膠投漆。驗影知形。不諳正去偏來。爭解明投暗合。還委悉麼。蝦蟆跳上梵天。蚯蚓驀過東海。　徑山筞云。不開戶牖安知明月之光。不泛僊槎安覩天河之勢。道吾以楔㧞楔。者僧以智破智。雖然驀路相逢。未免三頭六臂。會麼。愛他年少子。翻作白頭翁。</p>
<p style="margin-left:1em">道吾因雲巖問。師兄家風作麼生。師曰教汝指點著堪作什麼。巖曰無者箇來多少時也。師曰牙根猶帶酸澀在。</p>
<p>永寧鼎云。若展綿密即得。要作石頭兒孫未免旁觀皺斷眉。</p>
<p style="margin-left:1em">道吾因石霜問。百年後有人問極則事。向它道什麼。師喚沙彌。彌應諾。師曰添淨缾水著師。良久却問霜。適來問什麼。霜再舉。師便歸方丈。霜有省。</p>
<p>垂手還他作者機。尋常語裏布槍旗。重詢擬進歸方丈。一句分明更不疑。<span class='note-inline'>(丹霞淳)</span></p>
<p>春風初喜到天涯。二月山城處處花。笙管樓臺歌一曲。玉人扶得醉來家。<span class='note-inline'>(雲岫巒)</span></p>
<p style="margin-left:1em">道吾曰。高不在絕頂。富不在福嚴。樂不在天堂。苦不在地獄。</p>
<p>妙喜云。高在絕頂。富在福嚴。樂在天堂。苦在地獄。　南堂欲云。一人高高處觀之不足。一人低低處平之有餘。唱教門中足可觀光。衲僧門下猶欠悟在。　法林音云。二大老還得相見也無。</p>
<p style="margin-left:1em">道吾因溈山問甚處去來。師曰看病來。曰有幾人病。師曰有病底有不病底。曰不病底莫是智頭陀麼。師曰。病與不病總不干它事。速道速道。曰道得也與它沒交涉。</p>
<p>博山來云。溈山懷仁。道吾尚義。二老雖則不露鍼鋒。也太殺俊俏。且道誰是病者。誰是不病者。誰是不干者。　平陽忞云。一千五百人善知識作與麼語話。若是山僧。與他劈脊便棒雖。然者一棒有負墮處。</p>
<p>妙藥何曾過口。神醫莫能措手。若存也渠本非無。至虗也渠本非有。不滅而生。不亡而壽。全超威音之前。獨步空劫之後。成平也天蓋地擎。運轉也烏飛兔走。<span class='note-inline'>(天童覺)</span></p>
<p>絕勝天容不露姿。深宮獨處許誰知。偶因天外乘槎使。話落人間不自持。<span class='note-inline'>(嘯月朗)</span></p>
<p style="margin-left:1em">道吾因有施主施裩。南泉提起示眾曰。法身具四大不。有人道得與它一腰裩。師曰。性地非空。空非性地。此是地大。三大亦然。泉乃與裩一腰。</p>
<p>永寧鼎云。且道與裩一腰是賞伊是罰伊。</p>
<p style="margin-left:1em">道吾到五峰。峰問還識藥山老宿麼。師曰不識。曰為甚麼不識。師曰不識不識。</p>
<p>白雲深處路難通。擬問踪由<span class='corr'>已</span>涉功。挂角羚羊無影迹。從容還落正偏中。<span class='note-inline'>(丹霞淳)</span></p>
<p style="margin-left:1em">道吾聞僧念維摩經曰。八千菩薩五百聲聞。皆欲隨從文殊師利。師問曰甚麼處去。僧無對。師便打。</p>
<p>禾山代云。給侍者方諧。　雲林輅云。何不道領棒却好。</p>
<p style="margin-left:1em">道吾因雲巖修鞵次乃問作什麼。巖曰將敗壞補敗壞。師曰何不道即敗壞非敗壞。</p>
<p>珊瑚枝上產鴛鴦。相喚相呼水國忙。豈是斷腸聲怕聽。冰心一片倩誰揚。<span class='note-inline'>(粟菴鼎)</span></p>
<p style="margin-left:1em">道吾因雲巖不安乃問。離此殻漏子。向甚處相見。巖曰不生不滅處相見。師曰何不道非不生不滅處亦不求相見。</p>
<p>翠峰顯云。侍者與我記取者一問。　昭覺勤代云。何處不逢渠。　呆菴莊云。不生不滅與非不生不滅處總無相見分。若有問雲居。脫却殻漏子向什麼處相見。只向他道什麼處不相見。驀拈拄杖畫一畫。</p>
<p style="margin-left:1em">道吾因雲巖臨遷化遣書來辭。師覧書畢曰。雲巖不知有。我悔當時不向伊道。雖然如是。要且不違藥山之子。</p>
<p>報慈遂云。古人與麼道。還知有也未。雲巖當時不會。那裏是他不會處。　翠巖芝云。道吾道雲巖不知有。悔當時不向伊說。祇如與麼道。道吾還知有也無。　彌陀德臨寂舉云。雲巖老祖臨行賣俏不顧家醜。道吾恁麼語話。也是利動君子。老僧不似雲巖聯聯纖纖欲了不了。驀呈拄杖云。阿魏無真。黃金無假。全身推出大街頭。一任時人醻聲價。擲杖而寂。</p>
</div>
<p class='juan'>宗鑑法林卷五十七</p></div>
</div><!-- end of div[@id='body'] -->
</body></html>