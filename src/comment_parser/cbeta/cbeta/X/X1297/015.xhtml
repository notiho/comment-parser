<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu205' />宗鑑法林卷十五</p><p class="byline">集雲堂　編</p><p class="head1">大鑑下三世</p>

<div class='div-other'><a id='mulu206' />
<p class='h2'>洪州西山亮座主<span class='note-inline'>(馬祖一嗣)</span></p><p style="margin-left:1em">參馬祖。祖問見說座主大講得經論是否。師曰不敢。祖曰將什麼講。師曰將心講。祖曰。心如工伎兒。意如和伎者。爭解講得。師抗聲曰。心既講不得。虗空莫講得麼。祖曰却是虗空講得。師不肯便去。將下階。祖召座主。師回首。祖曰是什麼。師豁然大悟。便禮拜。祖曰者鈍根阿師禮拜作麼。師曰。某甲所講經論將謂無人及得。今日被大師一問。平生功業一時冰消。禮謝而退。乃隱於洪州西山。更無消息。</p>
<p>法眼益云。看他古人恁麼慈悲教人。如今作麼生會。莫聚頭向者裏妄想。</p>
<p>馬師瞎却亮師眼。一入西山更不返。我有三十二藤條。寄與山中者擔板。<span class='note-inline'>(東山空)</span></p>
<p>昨夜月初明。柴門猶未閉。貓兒捉老鼠。引得狗兒吠。<span class='note-inline'>(懶菴樞)</span></p>
<p>弓絃難結鴛鴦紐。御街那栽栗棘蓬。堪笑香嚴饒舌老。今年猶勝去年窮。<span class='note-inline'>(正堂辨)</span></p>
<p>却是虗空講得經。雨花狼藉曉風清。賺人深入西山後。多少闍黎又錯聽。<span class='note-inline'>(閒極雲)</span></p>
<p>却是虗空講得經。㼾甎瓦認正堪聽。向來扭掜孃生鼻。錯認葫蘆是帝缾。<span class='note-inline'>(聞谷印)</span></p>
</div>
<div class='div-other'><a id='mulu207' />
<p class='h2'>襄州龐蘊居士<span class='note-inline'>(見馬祖一)</span></p><p style="margin-left:1em">參馬祖。問不與萬法為侶者是甚麼人。祖曰待汝一口吸盡西江水即向汝道。士領旨。</p>
<p>育王觀云。馬大師祇知開口易。不覺舌頭長。當時若問育王。但向道直得虗空落地。自然出他一頭。何故。車不橫推。理無曲斷。　能仁鑑云。馬大師與麼答話。大似不知問頭來處。致令龐公向死水裏浸殺。能仁恁麼道。且道意在於何。不圖打艸。祇要驚蛇。　石塔忍云。龐家個漢。大似赤貧之士。偶於十字街頭拾得一文錢。逢人便自誇富。可見俗氣未除。馬大師又如歷代簪纓孟浪公子。揮金如土。齒不關風。隨口答將來。總之老不戒性。設有人問興國。不與萬法為侶者是甚麼人。但向他道今日設齋。檀越皆是山陰道上客。祇教他應接不暇。為甚如此。卓拄杖云。傷心江上客。不是故鄉人。</p>
<p>風吹日炙露屍骸。泣問仙人覓地埋。忍俊不禁多口老。陰陽無處可安排。<span class='note-inline'>(保寧勇)</span></p>
<p>吸盡西江向汝道。馬師家風不艸艸。截流一棹破烟寒。天水同秋清渺渺。<span class='note-inline'>(天童覺)</span></p>
<p>一口吸盡西江水。洛陽牡丹新吐蕊。簸土揚塵無處尋。擡眸撞著自家底。<span class='note-inline'>(五祖演)</span></p>
<p>大海波濤闊。小人方寸深。海枯終見底。人死不知心。<span class='note-inline'>(鼓山珪)</span></p>
<p>一口吸盡西江水。鷓鴣啼在深花裏。自有知音笑點頭。由來不入聾人耳。<span class='note-inline'>(寶峰照)</span></p>
<p>一口吸盡西江水。龐老不曾明自<span class='corr'>己</span>。爛醉如泥膽似天。鞏縣茶瓶三隻[此/束]。<span class='note-inline'>(松源嶽)</span></p>
<p>密怛哩呱。密呾哩智。開口動舌。是甚滋味。㘞你莫癡。<span class='note-inline'>(簡堂機)</span></p>
<p>秤錘搦出油。閒言長語休。腰纏十萬貫。騎鶴上揚州。<span class='note-inline'>(㑃堂仁)</span></p>
<p>淨躶躶。赤灑灑。沒可把喏。可知禮也。<span class='note-inline'>(退菴休)</span></p>
<p>一口吸盡西江水。千手大悲提不起。碓[此/束]生花春晝長。狸奴白牯皆歡喜。<span class='note-inline'>(普菴玉)</span></p>
<p style="margin-left:1em">龐公問馬祖。不昧本來人。請師高著眼。祖直下覰。公曰。一種沒絃琴。惟師彈得妙。祖直上覰。公乃作禮。祖歸方丈。公隨後入曰。適來弄巧成拙。</p>
<p>雲峰悅云。且道是賓家弄巧成拙。主家弄巧成拙。若揀得出。三十棒一棒也較不得。若揀不出。明年更有新條在。惱亂春風卒未休。　瑯琊覺云。一夜作竊。不覺天曉。　智海逸云。二老漢。一個開口了合不得。一個合口了開不得。更有一個未欲說破。乃呵呵大笑歸方丈。　徑山杲云。馬大師覰上覰下則不無。爭奈昧却本來人。居士雖然禮拜。也是囫圇吞個棗。馬師歸方丈。士隨後入云適來弄巧成拙。救得一半。　雲居莊云。我要問龐公。喚什麼作本來人。喚什麼作沒絃琴。拈拄杖云。不是放過馬大師。直是不欲說破。卓一下。　萬峰藏云。馬大師者回被俗子擒下也。　棲霞成云。龐公若無後語。幾被馬大師瞞過。祇如末後禮拜。馬祖便歸方丈。者裏還有人勘得破麼。若勘得破。許你具衲僧眼。</p>
<p style="margin-left:1em">龐公見丹霞來。霞作走勢。公曰猶是拋身勢。作麼生是嚬呻勢。霞便坐。公向前以拄杖畵箇七字。於下畵箇一字。曰因七見一。見一忘七。霞便起去。公曰更坐少時。猶有第二句在。霞曰向者裏著得語麼。公遂哭出去。</p>
<p>因七見一。見一忘七。月在中央。天無四壁。十方虗空。掃踪滅跡。通身是口說不出。青黃碧綠亂搽抹。嗄。<span class='note-inline'>(南堂靜)</span></p>
<p>因七見一。尋踪訪跡。見一忘七。青天白日。第二句中因凶得吉。劍挂虗堂歸去來。忠義之言難可失。哀哀哀。<span class='note-inline'>(方菴顯)</span></p>
<p style="margin-left:1em">龐公訪丹霞。於霞前立少時便出去。霞不顧。公却來坐。霞却來士前立少時。便歸方丈。公曰汝出我入未有事在。曰老翁出出入入有甚了期。公曰略無些子慈悲。曰引得箇漢到者田地。公曰把甚麼引。霞拈起公幞頭曰。恰似一箇師僧。公拈幞頭安霞頭上曰。恰似一箇俗人。霞應諾三聲。公曰猶有些子氣息在。霞拋下幞頭曰。大似箇烏紗巾。公亦應諾三聲曰。昔時氣息爭解忘得。公彈指三下曰動天動地。</p>
<p>一出一入。徐行款步。庠序威儀。風流俏措。互換誰分僧俗。禮義於茲富足。<span class='note-inline'>(正覺逸)</span></p>
<p>燒木佛老。有甚心肝。賣笊籬翁。家破人殘。相追相逐。相激相歡。難難。倚天長劍兮射斗光寒。攪海蒼龍兮不觸波瀾。看看。家家有路透長安。<span class='note-inline'>(南堂靜)</span></p>
<p style="margin-left:1em">龐公見丹霞來。遂不語亦不起。霞乃提起拂子。公便拈起槌子。霞曰祇與麼更別有在。公曰此回見師不似於前。曰不妨減人聲價。公曰本來要折倒汝一上。曰與麼則啞却天然口去。公曰。汝啞却本分。猶累我啞却。霞擲下拂子便行。公召然闍黎。霞不顧。公曰不惟患啞兼亦患聾。</p>
<p>動絃別曲。葉落知秋。聾盲槌拂。彼此相醻。有意氣時添意氣。不風流處也風流。<span class='note-inline'>(塗毒策)</span></p>
<p>挂角羚羊亡氣息。倚天長劍用無痕。纖波不動寒蟾影。無限魚龍暗吐吞。<span class='note-inline'>(正覺顯)</span></p>
<p style="margin-left:1em">龐公因辭藥山。山命十禪客相送至門首。公乃指空中雪曰。好雪片片不落別處。有全禪客曰落在甚處。公遂與一掌。全曰也不得艸艸。公曰。恁麼稱禪客。閻羅老子未放你在。曰居士作麼生。公又掌曰。眼見如盲。口說如啞。</p>
<p>翠峰顯云。好雪片片不落別處。<span class='corr'>但</span>握雪團便打。　雲居悟云。若人問雲居。落在什麼處。即向伊道。落在雪裏。大眾會麼。　磬山修云。我若作全禪客。待道好雪片片不落別處。便好云不落別處則且置。你道在什麼處來。他擬開口。驀面便掌。教者老漢別有生涯始得。　青龍斯云。盡謂全禪客被他龐公折挫一上。殊不知龐老兒被全禪客生生陷在雪坑裏。至今出頭不得。</p>
<p>雪團打。雪團打。龐老機關沒可把。天上人間不自知。眼裏耳裏絕瀟灑。瀟灑絕。碧眼胡僧難辨別。<span class='note-inline'>(翠峰顯)</span></p>
<p>落在雪裏。不犯脚手。釘[此/束]鐵舌。也難下口。揮掌雪團劈面來。打著金剛腦背後。<span class='note-inline'>(雲居悟)</span></p>
<p>三尺寒光射斗牛。莫耶提處鬼神愁。蠻夷不識將軍令。誤入重圍血頸流。<span class='note-inline'>(冶父川)</span></p>
<p>頭上漫漫。脚下漫漫。拄定即易。瞥轉還難。金剛寶劍逼人寒。不墮機鋒句外看。<span class='note-inline'>(石溪月)</span></p>
<p style="margin-left:1em">龐公曰。有男不婚。有女不嫁。大家團圝頭。共說無生話。</p>
<p>楊無為別云。男大須婚。女大須嫁。討甚閒工夫。更說無生話。　百丈源云。兩個漢雖則聲調不同。要且舌頭皆一。今日有一人。男也婚。女也嫁。逢僧喜說無生話。人間不問幾千秋。但覺乾坤粟米大。富與貴。榮與華。太虗空中之乎者也。獨有當戶青山。原是一幅圖畵。乃以拂子空中畫一畫。</p>
<p>收拾山雲海月情。團圝鼻直與眉橫。龜毛拂子兔角杖。敲得虗空嚗嚗聲。<span class='note-inline'>(石溪月)</span></p>
<p>春至花開。秋後葉落。父子團圝。識甚好惡。<span class='note-inline'>(枯禪鏡)</span></p>
<p>不說是。不說非。揚眉瞬目。奸裏放癡。父慈子孝無他事。渾家一味討便宜。<span class='note-inline'>(尼閒林英)</span></p>
<p style="margin-left:1em">龐公曰。心如境亦如。無實亦無虗。有亦不管。無亦不拘。不是聖賢。了事凡夫。</p>
<p>徑山杲云。白滴滴。青寥寥。水不能濡。火不能燒。是個甚麼。切不得問著。問著瞎却你眼。以拄杖擊香臺一下。　天寧琦云。要作了事凡夫。更須進前三步。法林音云。要作了事凡夫。直須退後三步。　薦福如云。楚石道要作了事凡夫更須進前三步。且作麼生進。五老雲。九江水。卷舒出沒太虗中。究竟在吾皇化裏。</p>
<p style="margin-left:1em">龐公曰。十方同聚會。箇箇學無為。此是選佛場。心空及第歸。</p>
<p>天童傑云。十方同聚會。鐵壁銀山。箇箇學無為。日月照臨。此是選佛場。龍蛇溷雜。心空及第歸。凡聖同居。驀拈拄杖橫按云。龐居士在者裏坐地。是汝諸人還見麼。遂擲下云。三生六十劫。</p>
<p>幞頭塵土靴爛破。選佛場中無兩箇。若道心空及第歸。頂上一槌難放過。<span class='note-inline'>(佛慧泉)</span></p>
<p>風月山川共一家。誰來語下定龍蛇。太白不曾登便殿。筆頭昨夜自生花。<span class='note-inline'>(心聞賁)</span></p>
<p>喪盡生涯賣笊籬。白拈夥裏討便宜。看來伎倆祇如此。也道心空及第歸。<span class='note-inline'>(佛照光)</span></p>
<p style="margin-left:1em">龐公曰。護生須是殺。殺盡始安居。會得箇中意。鐵船水上浮。</p>
<p>昭覺勤云。且道殺個什麼。殺眾生物命。凡夫見解。殺六賊煩惱。座主見解。殺佛殺祖。大闡提人見解。衲僧分上。畢竟殺個什麼。　徑山琰云。祇知開口易。不覺舌頭長。</p>
<p style="margin-left:1em">龐公一日曰。難難。十擔油麻樹上攤。婆應聲曰。易易。百艸頭邊祖師意。靈照曰。也不難。也不易。饑來喫飯困來睡。</p>
<p>徑山杲云。三個俗漢同行不同步。同得不同失。雖然。笑殺旁觀。　大覺昇云。三個俗漢好各與三十。何故。者是什麼所在。說難說易。即今還有出得難易者麼。設有。也是臘月扇子。　理安洸云。雖則家肥生孝子。國霸產謀臣。理安若在。痛與三十。免致分疆列界。</p>
<p>口子喃喃略不休。却把笊籬作伙遊。有個女兒不肯嫁。他年定作老丫頭。<span class='note-inline'>(懶菴樞)</span></p>
<p>冤家復冤家。面面咸相覩。品弄沒絃琴。清聲播千古。<span class='note-inline'>(息菴觀)</span></p>
<p>三個䭾兒共過橋。一伸一屈一彎腰。水中倒影分長短。笑殺旁觀[此/束]欲哨。<span class='note-inline'>(夢菴律)</span></p>
<p style="margin-left:1em">龐公以家業盡投湘水。女子靈照日以笊籬鬻於市中。</p>
<p>髽角堆雲美態嬌。笊籬數柄杖頭挑。入廛寧可無人問。撞著行家定不饒。<span class='note-inline'>(圓照本)</span></p>
<p>爺將活計沉湘水。累女沿街賣笊籬。不是家貧連子苦。此心能有幾人知。<span class='note-inline'>(無際派)</span></p>
<p>父既心空及第歸。女兒依樣畵蛾眉。一家祇了一家事。那得閒錢買笊籬。<span class='note-inline'>(無量壽)</span></p>
<p style="margin-left:1em">龐公因賣笊籬下橋喫撲。靈照一見亦去爺邊倒。公曰汝作甚麼。曰見爺倒地某甲相扶。公曰賴是無人見。</p>
<p>龐公跌倒。靈照扶起。兩既不成。一何有爾。<span class='note-inline'>(國清英)</span></p>
<p>居士倒地。靈照扶起。乞兒伎倆。討甚巴鼻。<span class='note-inline'>(天童華)</span></p>
<p>孝順藏忤逆。人前醜莫遮。今生親骨肉。夙世惡冤家。<span class='note-inline'>(南叟茂)</span></p>
<p>龐公倒地。靈照扶起。至今幾百年。清風猶未<span class='corr'>已</span>。猶未<span class='corr'>已</span>。東海鯉魚千尺[此/束]。<span class='note-inline'>(巳菴深)</span></p>
<p style="margin-left:1em">龐公問靈照曰。古人道。明明百艸頭。明明祖師意。如何會。照曰。老老大大作者箇語話。公曰你作麼生。曰。明明百艸頭。明明祖意。公乃笑。</p>
<p>萬里無雲銀漢橫。大方玄路等閒行。阿爺智量世希有。女子圓光頂上生。<span class='note-inline'>(或菴體)</span></p>
<p>龐老家聲千古在。說難說易互相酬。就中靈照較些子。祖意分明百艸頭。<span class='note-inline'>(成首座)</span></p>
<p style="margin-left:1em">龐公將入滅。謂靈照曰。視日早晚。及午以報。照遽報日<span class='corr'>已</span>中矣。而有蝕也。公出戶觀次。照即登父座。合掌坐亡。公笑曰。我女鋒捷於是。更延七日。</p>
<p>家有全棚樂。新翻調不同。分明恨離別。却是喜相逢。<span class='note-inline'>(西巖惠)</span></p>
<p>一棚戲舞渾家樂。鼓樂喧天恣攛掇。戲衫卸下許誰知。無端笑倒黃番綽。<span class='note-inline'>(北海心)</span></p>
<p style="margin-left:1em">龐公臨示寂。于公崸州牧問疾。公曰。但願空諸所有。慎勿實諸所無。好住世間皆如影響。言訖枕崸膝而化。</p>
<p>欲識窮源處。何人為指迷。夕陽鷄犬外。桃李自成蹊。<span class='note-inline'>(虗堂愚)</span></p>
</div>
<div class='div-other'><a id='mulu208' />
<p class='h2'>龐婆</p><p style="margin-left:1em">入鹿門寺作齋。維那請疏意回向。婆拈梳子插向髻後曰回向了也。便出去。</p>
<p>龐婆移轉髻邊梳。一段風流舉世無。萬事便將公道斷。維那不用筆頭書。<span class='note-inline'>(慈受深)</span></p>
<p>維那對眾要宣揚。返被婆婆笑一場。挈轉牙梳重結脚。相逢猶更錯商量。<span class='note-inline'>(獃堂定)</span></p>
</div></div>
<div class='div-other'><a id='mulu209' />
<p class='h1'>大鑑下四世</p>
<div class='div-other'><a id='mulu210' />
<p class='h2'>洪州黃檗斷際希運禪師<span class='note-inline'>(百丈海嗣)</span></p><p style="margin-left:1em">上堂。汝等諸人盡是䭚酒糟漢。與麼行脚何處更有今日。還知大唐國裏無禪師麼。時有僧問。祇如諸方聚眾開堂。為什麼却道無師。曰。不道無禪。祇是無師。</p>
<p>溈山問仰山作麼生。仰云鵞王擇乳素非鴨類。溈云此實難辨。　五祖戒出僧語云。謝和尚說得道理好。　石門聰云。黃檗垂示不妨奇特。纔被布衲拶著。失却一隻眼。　翠巖真云。諸方盡道黃檗坐却者僧。又道黃檗被者僧上來。直得分析不下。何為也。翠巖輒生擬議。霧豹澤毛。未甞下食。庭禽養勇。終待驚人。　承天宗云。五祖眼光照破四天下。要見黃檗猶未可。若要扶豎正法眼藏。須是黃檗宗師。　溈山喆云。莫怪從前多意氣。他家曾蹋上頭關。　法昌遇云。我要無禪底作國師。　徑山杲云。且道是醍醐句。是毒藥句。　天童悟云。黃檗大似龍頭蛇尾。當時待道諸方匡徒領眾又作麼生。何不和聲連棒打出。　洞山瑩云。黃檗雖則眼蓋乾坤氣吞寰宇。要且太煞䜎嚷。還有知伊落節處麼。良久云。險。　資福廣云。黃檗此語淚出痛腸。不知者以為淩駕諸方。恁麼則深屈古人也。弁山管見略露一斑。良久云。短歌不能長。</p>
<p>無師充塞大唐國。噇酒糟漢會不得。竹寺閒過春<span class='corr'>已</span>深。落花亂點莓苔色。<span class='note-inline'>(佛慧泉)</span></p>
<p>岐分絲染太䜎䜎。葉綴花聯敗祖曹。妙握司南造化柄。水雲器具在甄陶。屏割繁碎。剪除氄毛。星衡藻鑑。玉尺金刀。黃檗老。察秋毫。坐斷春風不放高。<span class='note-inline'>(天童覺)</span></p>
<p>身上著衣方免寒。口邊說食終不飽。大唐國裏老婆禪。今日為君註破了。<span class='note-inline'>(徑山杲)</span></p>
<p>象外橫該宇宙身。聖凡極盡不容塵。衲僧意氣合如此。當場誰是奪標人。<span class='note-inline'>(雪竇宗)</span></p>
<p>荊棘林中宣妙義。蒺藜園裏放毫光。千言萬語無人會。又逐流鶯過短牆。<span class='note-inline'>(慧通旦)</span></p>
<p>鬼門貼卦鬼猶驚。又見毛頭掃帚星。若得過關公驗正。夜深把手御街行。<span class='note-inline'>(中菴空)</span></p>
<p>不是無禪是沒師。貓兒尾上繫研槌。夜深打殺牀頭鼠。路上行人那得知。<span class='note-inline'>(中峯本)</span></p>
<p>年去年來噇酒糟。迷花醉桺浪兒曹。雙眸驢糞換却去。含笑臨行奉一牢。<span class='note-inline'>(紫柏可)</span></p>
<p>得意扁舟挂滿帆。好風面面絕遮攔。笛聲吹盡梅花調。落日潮生五月寒。<span class='note-inline'>(大嶺丕)</span></p>
<p>大唐國裏無禪師。午夜霜天月影遲。逗到更闌人跡少。却將紈扇掩花枝。<span class='note-inline'>(法林音)</span></p>
<p style="margin-left:1em">黃檗因百丈問甚處來。師曰大雄山下<span class='corr'>采</span>菌子來。曰還見大蟲麼。師便作虎聲。丈拈斧作斫勢。師遂與丈一摑。丈吟吟而笑便歸。陞堂謂眾曰。大雄山下有一大蟲。汝等諸人也須好看。百丈老漢今日親遭一口。</p>
<p>仰山問溈山作麼生。溈云百丈當時便合一斧斫殺。因什麼到如此。仰云不然。溈云作麼生。仰云。百丈祇解騎虎頭。不解把虎尾。溈云子甚有嶮崖之句。　五祖戒云。百丈大似做賊人心虗。黃檗熟處難忘。　雲居莊云。盡道百丈無陷虎之機。黃檗有超師之作。如斯理論。<span class='corr'>刺</span>腦入膠盆。以拂子畫一畫云。劈開華嶽連天秀。放出黃河徹底清。　渠菴成云。百丈有陷虎之機。黃檗有齧鏃之用。驀拶相逢足可觀光。惜乎未慎其終。致使古今不了。　林友卉云。盡謂黃檗機用超師。百丈深為讚賞。殊不知老賊處心不良。深深掘個陷穽。縱饒黃檗牙爪通身。畢竟不能跳出。</p>
<p>箭鋒相拄自無差。理合天然子奉爺。大地撮來無寸土。太阿三尺定龍蛇。<span class='note-inline'>(智觀慧)</span></p>
<p style="margin-left:1em">黃檗因百丈問運闍黎開田不易。師曰隨眾作務。丈曰有煩道用。師曰爭敢辭勞。丈曰開得多少田也。師將鋤築地三下。丈便喝。師掩耳而去。</p>
<p>瑯琊覺云。百丈一喝。垂絲於萬丈潭中。黃檗掩耳。獨聳於千峰頂上。　溈山喆云。黃檗開田。功不浪施。百丈住持。令不虗行。</p>
<p>相見言談理不虧。等閒轉面便相揮。畢竟水須潮海去。到頭雲定覓山歸。<span class='note-inline'>(龍門遠)</span></p>
<p style="margin-left:1em">黃檗因六僧新到。五人作禮。一人提起坐具作一圓相。師曰我聞有一隻獵犬甚惡。曰尋羚羊聲來。師曰羚羊無聲到汝尋。曰尋羚羊迹來。師曰羚羊無迹到汝尋。曰尋羚羊蹤來。師曰羚羊無蹤到汝尋。曰與麼則死羚羊也。師便休去。明日上堂曰。昨日尋羚羊僧出來。僧便出。師曰昨日公案未了。老僧休去。你作麼生。僧無語。師曰。將謂是本色衲僧。元來祇是義學沙門。連棒打出。</p>
<p>翠峰顯云。祇如聲響蹤跡既無。獵犬向甚處尋逐。莫是絕聲響踪跡處見黃檗麼。諸禪德。要明陷虎之機。須是本色衲子。　古南門云。黃檗鉤頭有餌。者僧隨鉤直上。雖然。既是獵犬。因甚羚羊到面前也不識。當時待黃檗云羚羊無聲到汝尋。便把住云。者老漢元來祇在者裏。縱黃檗有陷虎之機。又向甚處施設。　龍華體云。當時待道羚羊無聲到汝尋。便好云不勞再勘。拂袖便出。直饒黃檗通身是眼。也鑑伊不出。</p>
<p style="margin-left:1em">黃檗在鹽官殿上禮佛。時唐宣宗為沙彌。問曰。不著佛求。不著法求。不著僧求。長老禮拜當何所求。師曰。不著佛求。不著法求。不著僧求。常禮如是事。彌曰用禮何為。師便掌。彌曰太麤生。師曰者裏是什麼所在。說麤說細。隨後又掌。</p>
<p>膝下黃金貴。掌中天地寬。風雲欣際會。四海盡濤寒。<span class='note-inline'>(西巖慧)</span></p>
<p>轟雷掣電奮全機。正值潛龍睡熟時。忽地夢回春恨斷。曉風吹雨過前溪。<span class='note-inline'>(閒極雲)</span></p>
<p style="margin-left:1em">黃檗曰。自達磨大師到中國。惟說一心。惟傳一法。以佛傳佛。不傳餘佛。以法傳法。不說餘法。法即不可說之法。佛即不可取之佛。佛乃本源清淨心也。</p>
<p>瑞巖慍云。黃檗將達磨大師鼻孔出氣。將謂無人檢點。山僧不是抑他威光。祇要家平戶怗。</p>
<p style="margin-left:1em">黃檗在南泉為首座。一日齋時捧盋向南泉位中坐。泉入堂見乃問。長老甚年行道。師曰威音王<span class='corr'>已</span>前。泉曰猶是王老師兒孫。師便捧盋過第二位坐。泉休去。</p>
<p>溈山祐云。欺敵者亡。仰山云。不然。須知黃檗有陷虎之機。溈云子見處得與麼長。　翠峰顯云。可惜王老師祇見錐頭利。我當時若作南泉。待伊道威音王<span class='corr'>已</span>前。即便於第二位坐。令黃檗一生起不得。雖然如是。也須救取南泉。　雲峰悅云。盡道黃檗有陷虎之機。南泉有殺虎之用。殊不知者老賊有年無德。喫飯坐處也不依本分。若向雲峰門下。說甚威音王<span class='corr'>已</span>前。更有大於王老師者。直須喫棒趁出。　徑山杲云。何待問他甚年行道。纔入堂見他在主位。便捧鉢向第二位坐。直饒黃檗有陷虎之機。擬向甚處施設。　寶華忍云。有收有放。互換主賓。黃檗固是作家。不但騎虎頭亦解收虎尾。南泉更為好手。溈山云欺敵者亡。也是火上著油。仰山云須知黃檗有陷虎之機。大似冷處著把火。四大老分疆列土各自稱尊。全提則俱全提。敗闕則俱敗闕。今日將四大老縛做一團。拋向諸人面前了也。還有為四大老出氣者麼。　靈隱禮云。祇將者兩個漢。放在語下作個註脚。今日有坐山僧位者麼。有則山僧捧鉢便歸方丈。看他作麼生合煞。</p>
<p>彼此老來誰記得。人前各自強惺惺。一坑未免俱埋却。幾個如今眼子青。<span class='note-inline'>(龍門遠)</span></p>
<p>威音王佛是兒孫。王老當時開大言。黃檗見機分主伴。典型千古定宗門。<span class='note-inline'>(疎山如)</span></p>
<p>明明攪動一缸屎。却把麝香燒旖旎。許多香氣不曾聞。渾身坐在屎缸裏。<span class='note-inline'>(蒙菴岳)</span></p>
<p>一往軍旗利。今何陷不仁。多因征伐熾。竟虧王者倫。<span class='note-inline'>(道隆興)</span></p>
<p style="margin-left:1em">黃檗一日掜拳曰。天下老和尚總在者裏。我若放一綫道。從伊七縱八橫。若不放過。不消一掜。僧便問放一綫道時如何。師曰七縱八橫。曰不放過時如何。師曰普。</p>
<p>雲門偃因僧問如何是七縱八橫。門云念老僧年老。云如何是普。門云天光回照。云如何是天光回照。門云骼胔少人知。</p>
<p style="margin-left:1em">黃檗行脚時寓大安寺。因裴休入寺指壁閒畵像問僧何像。僧曰高僧真儀。公曰。真儀可觀。高僧何在。僧無對。公問此閒有禪僧否。僧曰近有一僧投寺執役。頗似禪者。令請相見。乃理前問。真儀可觀。高僧何在。師朗聲喚相公。公應諾。師曰在什麼處。公有省。</p>
<p>徑山杲云。裴公將錯就錯。脫盡根塵。黃檗信口垂慈。不費腕力。似地擎山不知山之孤峻。如石含玉不知玉之無瑕。雖然如是。黃檗祇有殺人刀。且無活人劍。今日大資相公或問雲門真儀可觀高僧何在。雲門亦召相公。公若應諾。雲門即向道。今日堂中特謝供養。　天寧琦云。裴相國道高僧何在。分明換却眼睛。黃檗便召相公。剛把鉢盂安柄。老妙喜與人錯下註脚。便道似地擎山不知山之孤峻。如石含玉不知玉之無瑕。錯過了也。天寧則不然。亦召相公。公應諾。劈脊便棒。免教者漢向死水裏淹殺。　博山奉云。黃檗因風吹火用力不多。檢點將來。祇有殺人刀。且無活人劍。</p>
<p>酆城寶劍沉埋久。一道寒光射斗牛。不是張華辨端的。祇應千古枉掩留。<span class='note-inline'>(慈受深)</span></p>
<p>翰墨場中喚得回。桂林昨夜覺華開。暗香漏泄堪題處。散作人間調鼎才。<span class='note-inline'>(自得暉)</span></p>
<p>花椒舖上天靈蓋。邨店那來人見愛。一遇耆婆顧盻過。價高從此世無賽。<span class='note-inline'>(憨予暹)</span></p>
<p style="margin-left:1em">黃檗遊天台。路逢一僧如舊識。熟視之。目光射人。乃偕行。屬㵎水暴漲。植杖而立。僧率同渡。師曰兄要渡自渡。僧乃褰衣躡波若履平地。回顧曰渡來渡來。師曰。咄。者自了漢。我早知當斫汝脛。其僧嘆曰。真大乘法器。我所不及。</p>
<p>慧雲盛云。黃檗當時見他渡去。好向道你祇解恁麼去。不解恁麼來。待其轉來。拈拄杖痛與一頓。</p>
<p>道人猛利難親近。漾笠中流驗作家。憶昔高人何處去。夜深和月過平沙。<span class='note-inline'>(虗堂愚)</span></p>
<p>前溪綠漲雨初晴。浮笠波心掌㨾平。伎倆由來祇如此。放教急急奔前程。<span class='note-inline'>(石溪月)</span></p>
<p style="margin-left:1em">黃檗到京行化。至一家門首吟添盋聲。一嫗出棘扉閒曰太無厭生。師曰。尚未布施。何言太無厭生。嫗便閉却門。師異之。</p>
<p>千尺絲綸直下垂。錦鱗潑剌上鉤時。斜風細雨歌歸去。醉倒篷牕百不知。<span class='note-inline'>(別峰印)</span></p>
<p>添鉢家常乞食時。柴門掩處莫遲疑。白拈手段重拈起。鐵眼銅睛換却伊。<span class='note-inline'>(野牛平)</span></p>
<p>蠅見血。鶻捉鳩。拳來踢報。膠漆相投。難提掇處轉風流。<span class='note-inline'>(虗堂愚)</span></p>
<p style="margin-left:1em">黃檗因裴相國捧一尊像。跪請曰乞師安名。師召相公。公應諾。師曰與汝安名竟。公拜曰謝師安名。</p>
<p>翠峰顯代裴公當時便喝。　徑山杲云。二老可謂如水入水。檢點將來。不無滲漏。今日蔡郎中或捧一尊像。請雲門安名。即向道清淨法身毗盧遮那佛。若云謝師安名。更向道下坡不走快便難逢。　天寧琦云。裴公捧像。黃檗安名。冷地看來如阿家教新婦相似。直是好笑。笑須三十年。妙喜既不能坐斷。未免隨例顛倒。便喚作清淨法身毗盧遮那佛。周人以柏。殷人以栗。　大峩蜀云。裴公謾天索價。黃檗就地還錢。雖然占得便宜。未免傍觀者哂。且道是賓家是主家。</p>
<p>裴相當時忘却名。被人喚著又惺惺。不知未具胞胎日。誰敢塗糊此性靈。<span class='note-inline'>(佛印元)</span></p>
<p>裴公悟處絕誵譌。尺水能翻萬丈波。霹靂機中反活眼。鋒鋩句裏罷干戈。峰頭路。暫經過。濃綠萬枝紅一點。動人春色不須多。<span class='note-inline'>(湛堂深)</span></p>
<p>土木形骸權號佛。呼來喚去強名誰。要知個裏難安立。相國須當大姓裴。<span class='note-inline'>(閑極雲)</span></p>
<p style="margin-left:1em">黃檗因南泉問什麼處去。師曰擇菜去。泉曰將什麼擇。師豎起刀子。泉曰汝祇解作賓不解作主。師以刀子點三下。</p>
<p>黃龍新云。今時師僧。往往將南泉黃檗作擇菜會却。</p>
<p style="margin-left:1em">黃檗因南泉曰。老僧有牧牛歌請長老和。師曰希運自有師在。因辭泉。泉門送。提起笠子曰。長老身材大。笠子太小生。師指笠曰。大千沙界總在裏許。泉曰王老師[口*尒]。師戴笠便行。</p>
<p>相見錦江頭。相攜上酒樓。會醫還少病。知分不多愁。<span class='note-inline'>(龍門遠)</span></p>
<p>游刃恢恢饒有地。目中無復見全牛。動絃能別曲。葉落早知秋。一笠藏千界。一步過閻浮。收虎尾。騎虎頭。更嫌何處不風流。<span class='note-inline'>(平陽忞)</span></p>
</div>
<div class='div-other'><a id='mulu211' />
<p class='h2'>杭州大慈寰中禪師<span class='note-inline'>(百丈海嗣)</span></p><p style="margin-left:1em">上堂。山僧不解答話。祇解識病。時有僧出。師便歸方丈。</p>
<p>法眼益云。眾中喚作病。在目前不識。　報慈遂云。且道大慈識病不識病。者僧出來是病不是病。若言是病。每日行住不可總是病。若言不是病。出來又作麼生。　翠峰顯云。大凡扶豎宗乘。須辨個得失。且大慈識病不答話。時有僧出。便歸方丈。雪竇識病不答話。或有僧出。劈脊便打。諸方識病不答話。有僧出。必然別有長處。敢有動著。大唐天子祇三人。　翠巖芝云。者僧出來。大慈歸方丈。竝無個道理。甚麼處是識病處。也須仔細。　黃龍南云。可惜放過。當時見伊出。劈脊便打。待伊知得行棒來處。免見千古之下遭人檢點。黃龍今日也識病會答話。忽有個漢出來掀倒禪牀。合作麼生支準。諸上座請代一轉語看。　天童覺云。大慈翠峰二俱作家。要且祇顧目前。不防脚下。或有個不識好惡底漢出來便掀倒禪牀。直饒你全機大用。祇恐做手脚不辦。正當恁麼時。還有識病底眼麼。　保寧茂云。大慈祇好依方修合。自病却難下藥。　南堂欲云。翠峰可使千古流芳。要且未得劋絕。若據山僧見處。直須打了拕出。何故。大海不宿死屍。　平陽忞云。大唐天子祇三人。翠峰太煞。肋胷自點。諸方必然別有長處。布袋裏盛錐子。不出頭是好手。雖然。既<span class='corr'>已</span>見義。不為非勇。如今山僧亦識病不答話。若有僧出。便乃呵呵大笑。若是諸方長處。座中儘有江南客。</p>
<p>輕如毫末重如山。地角天涯去復還。黃葉殞時風骨露。水邊依舊石斕斑。<span class='note-inline'>(虗堂愚)</span></p>
<p>龍馬負圖也親傳。造化神龜浮沙也。豈識吉凶。當時透得田單計。一縱兵牛信不通。<span class='note-inline'>(天奇瑞)</span></p>
<p>霜催秋葉滿秋山。古路無人鳥自還。出谷白雲飛不定。數行征鴈影班班。<span class='note-inline'>(三宜盂)</span></p>
<p>興至持竿駕小舟。乘風泛入五湖秋。櫓聲驚起蘆花鴈。却逐流沙過別洲。<span class='note-inline'>(谷隱啟)</span></p>
<p style="margin-left:1em">大慈因僧辭。問甚處去。曰江西去。師曰將取老僧去得否。曰更有過於和尚者亦不能將去。師便休。</p>
<p>洞山代云得。　法眼別云。和尚若去。某甲提笠子。　汾陽昭代慈云。知汝力微。　淨因成云。者僧可謂擔頭不泊蠅。是則固是。要且祇是孤生獨死漢。　天童覺云。大慈合伴不著。者僧不如獨行。也須是恁麼始得。直饒大慈古佛。也不奈者擔板漢何。且道者漢別有什麼長處。　寶壽方別云。某甲無者閒氣力。</p>
<p style="margin-left:1em">大慈示眾。說得一丈。不如行取一尺。說得一尺。不如行取一寸。</p>
<p>洞山价云。說取行不得底。行取說不得底。　雲居膺云。行時無說路。說時無行路。不行不說時。合行甚麼路。　洛浦安云。行說俱到。則本分事無。行說俱不到。則本分事在。　天童覺云。絕是非。沒踪跡。相逢不識面。識面不相逢。諸尊宿各有長處。如今舌頭上無十字關。脚跟下無五色綫。要行便行。要說便說。若有人問如何是要行便行。向伊道。步。如何是要說便說。向伊道。啊。</p>
<p style="margin-left:1em">大慈因趙州問般若以何為體。師曰般若以何為體。州呵呵大笑而出。師明日見趙州埽地次。却問般若以何為體。州放下埽帚撫掌大笑。師便歸方丈。</p>
<p>翠峰顯云。前來也笑。後來也笑。笑中有刀。大慈還識麼。直饒識得。也未免喪身失命。　溈山喆云。纔見呵呵大笑。便與一掌。明日問。待伊大笑。又與一掌。大慈若下得者兩掌。可謂生鐵鑄就。風吹不入。宗師家一等搖撼乾坤。直教如旱天霹靂。萬里無雲轟一聲。教他眼目定動。豈不俊。哉要識二老麼。莫怪從前多意氣。他家曾謁聖明君。　黃龍新云。趙州金鍮不辨。玉石不分。直饒分去。也未夢見大慈在。　黃龍震云。般若非是無體。二老不能知。般若非是無用。二老不能用。若是能知能用。一言可以截斷眾紛。何必再三。　南華昺云。兩個漢祇解掩耳偷鈴。不解移風易俗。或有問南華。般若以何為體。劈脊便打。待伊眼目定動。却問般若以何為體。伶俐漢忽然蹋著。必定自知落處。　古南門云。翠峰與賊過梯。古南則不然。前來也笑。後來也笑。明眼衲僧分疎不下。忽有個漢出來道。古南也是與賊過梯。直向道還我刀來。</p>
<p>以何為體呵呵笑。推到當頭陷虎機。鳥帶香從花裏出。龍含雨向洞中歸。<span class='note-inline'>(心聞賁)</span></p>
<p>玉勒金鞍出帝都。杏花冉冉柳扶蘇。一鞭一步春風裏。蹋破狀元歸去圖。<span class='note-inline'>(靈巖儲)</span></p>
</div>
<div class='div-other'><a id='mulu212' />
<p class='h2'>天台平田普岸禪師<span class='note-inline'>(百丈海嗣)</span></p><p style="margin-left:1em">訪茂源。源纔起迎。師便把住曰。開口即失。閉口即喪。去此二途。請師別道。源以手掩鼻。師放開曰。一步較易。兩步較難。源曰著甚死急。師曰。若非和尚。不免諸方檢點。</p>
<p>主山高與案山低。幾見雲開又合時。彷彿暮霞堪對處。兩峰相似正凄迷。<span class='note-inline'>(絕象鑑)</span></p>
<p>廝撲相逢是對頭。拳來踢去兩相酬。中間手面交加處。鶻眼鷹睛莫可求。<span class='note-inline'>(竹屋簡)</span></p>
<p style="margin-left:1em">平田因僧參。師打一拄杖。僧近前把住拄杖。師曰老僧適來造次。僧却打師一拄杖。師曰作家作家。僧禮拜。師把住曰。是老僧造次。闍黎造次。僧大笑。師曰。者箇師僧。今日大敗也。</p>
<p>鼓山賢云。平田伸縮安閒。自是慣戰老將。者僧前倨後恭。遭他活陷。真個弄巧成拙。雖然。今日討者師僧亦不可得。</p>
<p>祖令初行亦可觀。從它互換太無端。幸然打著其閒漢。艸賊終來識不難。<span class='note-inline'>(本覺一)</span></p>
</div>
<div class='div-other'><a id='mulu213' />
<p class='h2'>廣州安和寺通禪師<span class='note-inline'>(百丈海嗣)</span></p><p style="margin-left:1em">仰山作沙彌時。一日喚寂子。與我將牀子來。山將到。師曰却送舊處著。山從之。師復召寂子。山應諾。師曰牀那邊是什麼物。曰枕子。師曰者邊是什麼物。曰無物。復召寂子。山應諾。師曰是什麼。山無對。師曰去。</p>
<p>高峰妙云。潦倒安和。用心不臧。仰山命蹇。為魅所著。山僧恁麼道。也是逆風秉炬</p>
</div>
<p class='juan'>宗鑑法林卷十五</p></div>
</div><!-- end of div[@id='body'] -->
</body></html>