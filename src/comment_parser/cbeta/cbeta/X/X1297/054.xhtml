<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu619' />宗鑑法林卷五十四</p><p class="byline">集雲堂　編</p>
<div class='div-other'><a id='mulu620' />
<p class='h1'>大鑒下九世</p>
<div class='div-other'><a id='mulu621' />
<p class='h2'>金陵清凉院法眼文益禪師<span class='note-inline'>(羅漢琛嗣)</span></p><p style="margin-left:1em">行脚次。值天雨阻地藏。因參藏。藏曰何往。師曰迤邐行脚去。曰行脚事作麼生。師曰不知。曰不知最親切。師有省。</p>
<p>而今飽學似當時。脫盡纖塵到不知。任短任長休剪綴。隨高隨下自平持。家門豐儉臨時用。田地優遊信步移。三十年前行脚事。分明孤負一雙眉。<span class='note-inline'>(天童覺)</span></p>
<p>南來北往盡奔波。終日烟塵不奈何。信步蹋翻芳艸路。隨機借看落花多。兩行眉黛橫秋月。一對天池浸玉梭。最好不知頭角盡。轉身何處覓誵譌。<span class='note-inline'>(伴我侶)</span></p>
<p>頭角分明轉失真。葉公老嬾不傳神。一朝破壁飛雷電。定有奇仙為點睛。<span class='note-inline'>(潭吉忍)</span></p>
<p>氣宇軒昂出禁城。眼中無物可當情。誰知冷地一星火。燒出眉毛八字橫。<span class='note-inline'>(無倚照)</span></p>
<p>神仙一粒果無差。點鐵成金事更賒。不似今時藥汞者。聚頭空自說丹砂。<span class='note-inline'>(均化度)</span></p>
<p style="margin-left:1em">法眼在地藏。一日呈所見。藏曰佛法不恁麼。師曰某甲辭窮理盡也。藏曰。若論佛法。一切現成。師於言下大悟。</p>
<p>滿盤捧出醇甘露。到口令人命即亡。絕後再甦欺不得。翻嗟岐路漫尋羊。<span class='note-inline'>(壽昌經)</span></p>
<p style="margin-left:1em">法眼因子方上座自長慶來。師舉先長慶偈問。作麼生是萬象之中獨露身。子方舉拂子。師曰恁麼會又爭得。曰和尚如何。師曰喚什麼作萬象。曰古人不撥萬象。師曰。萬象之中獨露身。說什麼撥不撥。子方言下悟去。</p>
<p>萬象之中獨露身。一回相見一回親。東西南北吾皇化。莫向江南苦問津。<span class='note-inline'>(浮山遠)</span></p>
<p>離念見佛。破塵出經。現成家法。誰立門庭。日逐舟行江練淨。春隨艸上燒痕青。撥不撥。聽丁寧。三徑就荒歸便得。舊年松菊尚芳馨。<span class='note-inline'>(天童覺)</span></p>
<p>雨洗淡紅桃萼嫩。風搖淺碧柳絲輕。一江秋水連天碧。兩岸蓼花笑白蘋。<span class='note-inline'>(具足有二)</span></p>
<p>萬象之中獨露身。曉鷄啼散滿天星。啞口牧童牛背穩。鐵笛一聲宇宙清。</p>
<p style="margin-left:1em">法眼因慧超問如何是佛。師曰汝是慧超。</p>
<p>金粟元云。法眼恁麼抵對。可謂瘥病不假驢䭾藥。能彈何必玉絲絃。者僧悟去。亦覺可人。撿點將來。猶有事在。且道是什麼事。咄。玄沙道底。</p>
<p>江國春風吹不起。鷓鴣嗁在深花裏。三級浪高魚化龍。癡人猶戽夜塘水。<span class='note-inline'>(翠峯顯)</span></p>
<p>巇嶮行時問路難。有人相問北村南。長安無限人來往。幾箇無鈴得過關。<span class='note-inline'>(投子青)</span></p>
<p>木人行千里。駿馬不移蹄。落日依南土。因風向北嘶。<span class='note-inline'>(正覺逸)</span></p>
<p>妙用不須霜刃劍。能彈何必玉絃絲。嚴冬午後三更夜。閒坐閒眠雲散時。<span class='note-inline'>(翠巖真)</span></p>
<p>一文大光錢。買得箇油餈。喫向肚裏了。當下便不饑。<span class='note-inline'>(白雲端)</span></p>
<p>微酸梅子始生仁。鶯老花殘迹<span class='corr'>已</span>陳。一夜南風移斗柄。明朝烟柳不關春。<span class='note-inline'>(正堂辨)</span></p>
<p>含元殿裏問長安。直指當人徹骨寒。地沒硃砂翻赤土。廩無粒米倒礱糠。<span class='note-inline'>(松濤廣)</span></p>
<p style="margin-left:1em">法眼因僧問如何是曹源一滴水。師曰是曹源一滴水。</p>
<p>天童傑云。法眼向百戰場中舞纛旗。未免旁觀者哂。忽有問靈隱如何是曹源一滴水。祇向它道和屎合尿。</p>
<p>曹源一滴水澄清。流出千江絕浪聲。大海幾多遊翫者。茫茫空繞水邊行。<span class='note-inline'>(白雲端)</span></p>
<p>曹源一滴水。是即波濤起。桃花流出洞中來。漁舟夜宿蘆花裏。<span class='note-inline'>(楊無為)</span></p>
<p>曹源一滴異常流。流入滄溟冠九州。埀釣幾番波浪險。未曾聞道失漁舟。<span class='note-inline'>(草堂清)</span></p>
<p>得人一牛。還人一馬。珍重曹源。可知禮也。雷奔洶湧海濤生。誰解截流那下行。那下行。通玄日午打三更。<span class='note-inline'>(韶禪師)</span></p>
<p>曹源一滴起波濤。萬派聲歸海上消。若謂清凉有別旨。不妨今日與明朝。<span class='note-inline'>(跂應華)</span></p>
<p style="margin-left:1em">法眼答前語時。天台韶侍次。豁然開悟。因以所悟白師。師曰汝向後為王者所師。致祖道光大。吾不如也。</p>
<p>曹源一滴水。相罵饒插[此/束]。鷃鵲空啾啾。驊騮<span class='corr'>已</span>千里。<span class='note-inline'>(月窟清)</span></p>
<p>白雲散盡碧天高。月落波心映玉苗。江上漁翁休泛泛。寒風乍起利如刀。</p>
<p style="margin-left:1em">法眼因僧問。承教有言。從無住本立一切法。如何是無住本。師曰。形興未質。名起未名。</p>
<p>博山來云。形未興。名未起。且道森羅萬象從何處得來。者裏放過即不可。喝一喝。</p>
<p>沒踪迹。斷消息。白雲無根。清風何色。散乾葢而非心。持坤與而有力。洞千古之淵源。造萬象之模則。剎塵逆會也處處普賢。樓閣門開也頭頭彌勒。<span class='note-inline'>(天童覺)</span></p>
<p>漏泄了也。春不著花。冬不藏雪。一對泥牛銜古月。屑屑。形名何處論枯橛。<span class='note-inline'>(伴我侶)</span></p>
<p>從來那畔信難通。即使通來尚滯功。肯信一爻通變處。不萌枝上卷春風。<span class='note-inline'>(懷清海)</span></p>
<p style="margin-left:1em">法眼問覺上座船來陸來。曰船來。師曰船在甚處。曰船在河裏。覺退。師却問旁僧曰。你道適來者僧具眼不具眼。</p>
<p>博山來云。虗空無彩色。大海有波瀾。　報恩琇代旁僧云。賊過點兵。　義山訥云。絲來線去不露鋒鋩。自非見處精明用處自在。何以能此。雖然。你若作佛法會。帶累他二老不值半文錢。</p>
<p>水不洗水。金不博金。昧毛色而得馬。靡絲絃而樂琴。結繩畫卦有許事。喪盡真淳盤古心。<span class='note-inline'>(天童覺)</span></p>
<p>盛世常聞大雅音。元和協律鳳巢林。無端曲罷停絃後。撥動忽生殺伐心。<span class='note-inline'>(星朗雄)</span></p>
<p style="margin-left:1em">法眼問修山主。毫釐有差天地懸隔。你作麼生會。曰毫釐有差天地懸隔。師曰與麼會又爭得。曰。某甲祇與麼。師兄作麼生。師曰毫釐有差天地懸隔。修遂禮拜。</p>
<p>東禪齊云。山主恁麼抵對。為什麼不肯。及乎請益法眼。乃仍祇恁麼道。且道誵譌在什麼處。者裏看得透。許你具一隻眼。　五祖戒別法眼。劈脊便打。　保寧勇云。修山主當時何不也好向法眼道。與麼會又爭得。　徑山杲云。二老絲來線去綿綿密密。扶起地藏門風。可謂滿目光生。若是德山臨濟門下。更買艸鞵行脚始得。何故。毫釐有差天地懸隔。甚處得者消息來。　天寧琦云。二老漢不會轉身句。如今有問天寧。向它道昨日有人恁麼問。三十棒趕出院去也。　報恩秀云。萬松當時見法眼道恁麼又爭得。向道久聞和尚有此機要。不然擺手便行。管取一時坐斷。　博山來云。法眼鉤人在不疑之地。且道有多少法術。王言如絲。其出如綸。　河渚謙代修云。和尚元來別有長處。</p>
<p>六國當時<span class='corr'>已</span>太平。太平纔久不知兵。修公換得長蛇陣。天下人人會死生。<span class='note-inline'>(佛印元)</span></p>
<p>石城親切問同參。不話東西便指南。明暗兩條來往路。依俙屈曲在烟嵐。<span class='note-inline'>(保寧勇)</span></p>
<p>秤頭蠅坐便攲傾。萬世權衡照不平。斤兩錙銖見端的。終歸輸我定盤星。<span class='note-inline'>(天童覺)</span></p>
<p>一道如絃直。長安信<span class='corr'>已</span>傳。萬邦皆入貢。四海息狼烟。<span class='note-inline'>(掩室開)</span></p>
<p>兩刃交鋒電影馳。金剛截鐵爛如泥。回頭蹋碎關山月。未免重栽眼上眉。<span class='note-inline'>(雪逵照)</span></p>
<p style="margin-left:1em">法眼示眾。識得凳子。周帀有餘。</p>
<p>雲門偃云。識得凳子。天地懸殊。　翠峰顯云。澤廣藏山。霾能伏豹。　薦福懷云。識得凳子。是楠木做。　圓通秀云。識得凳子。四脚著地。　泐潭清舉法眼雲門翠峰語畢云。三個漢總是依它見解。明昧兩岐。不脫是聞。如水中月。黃龍即不然。畗塞乾坤外。開張日月前。　徑山杲云。識得凳子。好鬀頭洗脚。雖然如是。錯會者多。　龍池傳云。識得凳子。更參三十年。歸來休云依舊是凳子。　雲門澄云。識得凳子。正有事在。　靈谿昱云。法眼解放不解收。雲門解收不解放。天衣平地上喫交。總是依艸附木。何如拽杖看雲起。閒聽黃鸝三兩聲。</p>
<p>不知將甚報君恩。雲起江湖浪皺痕。一片孤帆乘興去。與誰相逐過天門。<span class='note-inline'>(保寧勇)</span></p>
<p>一不是。二不成。落花流水裏嗁鶯。閒庭雨散夜將半。片月還從海底生。<span class='note-inline'>(象田卿)</span></p>
<p style="margin-left:1em">法眼因僧來參。師以手指簾。尋有二僧齊去卷簾。師曰一得一失。</p>
<p>黃龍清云。法眼鏌鎁在手殺活臨時。二僧齊去卷簾。且道那箇得那箇失。還會麼。世事但將公道斷。人心難與月輪齊。　理安問云。法眼探頭。二僧逐塊。直饒收處迅捷。未免平地喫交。　百丈泐云。八字打開。眉橫鼻直。眼裏無筋一世貧。千古萬古空相憶。法眼道一得一失。還有分疎得者麼。卓拄杖云。山僧口門窄。　道峰珍舉理安語畢云。法眼若非二僧出手。幾乎勞而無功。雖然。還知平地喫交處麼。一箭兩垛。</p>
<p>松直棘曲。鶴長鳧短。羲黃世人俱忘治亂。其安也潛龍在淵。其逸也翔鳥脫絆。夫何祖禰西來。得失是非相半。篷隨風而轉空。船截流而到岸。箇中靈俐衲僧。看取清凉手段。<span class='note-inline'>(天童覺)</span></p>
<p>老將高提白玉鞭。雙駒一䇿去翩翩。古今得失論量底。空看西山暮雨前。<span class='note-inline'>(正堂辨)</span></p>
<p>七夕星河渡鵲橋。穿鍼姹女自徒勞。支磯石畔乘槎客。更向平坡颭白濤。<span class='note-inline'>(石磵泐)</span></p>
<p>指點峰巒入望幽。芙蓉削出水天秋。最憐一抹烟嵐好。翻使遊人翳兩眸。<span class='note-inline'>(位中符)</span></p>
<p>青桐一葉墮明樓。雙雁南飛海上游。得失惟論千古事。何人能識漢宮秋。<span class='note-inline'>(蔗菴範)</span></p>
<p style="margin-left:1em">法眼因僧問。古佛堂前何人先到。師曰不動步者。</p>
<p>資福廣云。法眼恁麼答話。引它業識茫茫者坐在無魂必死之地。古佛堂前驢年夢見。然則。畢竟什麼人先到。牛頭獄卒。</p>
<p>古佛堂前到者稀。相見難逢掣電機。死水有龍終不聖。驚起依前眼[目*荅]眵。<span class='note-inline'>(天衣懷)</span></p>
<p style="margin-left:1em">法眼示眾。盡十方世界皎皎地無一絲頭。若有一絲頭。即是一絲頭。</p>
<p>清凉欽云。若有一絲頭。不是一絲頭。　水菴一云。夜來月色十分好。今日秋山無限情。</p>
<p style="margin-left:1em">法眼因僧問。如何是塵劫來事。師曰盡於今時。</p>
<p>塵劫來事。盡在於今。祖師不會。面壁沉吟。<span class='note-inline'>(楊無為)</span></p>
<p>剛春即夏倐驚秋。為問長安諸白頭。何日腰纏十萬貫。御風騎鶴上揚州。<span class='note-inline'>(懿山德)</span></p>
<p style="margin-left:1em">法眼拈香匙曰。者箇不得喚作香匙。畢竟喚作什麼。僧曰香匙。師不肯。僧二十日後方省。</p>
<p>煙水迢迢去轉賒。霜風肅肅隔天涯。直饒識得香匙也。管保渠儂未到家。<span class='note-inline'>(拙菴朴)</span></p>
<p style="margin-left:1em">法眼問僧甚處來。曰泗州禮拜大聖來。師曰大聖今年出塔否。曰出。師却問旁僧曰。你道者僧曾到泗州也無。僧亦無對。</p>
<p>浮山遠云。者僧到即到泗州。祇是不見大聖。　道場全云。者僧見即見大聖。祇是不曾識法眼。　東禪觀云。者僧到也到泗州。見也見大聖。識也識法眼。祇是自討頭不見。　報恩琇云。者一隊漢病在膏肓。祇顧道那僧不見。誰知却是自不識那僧。有人出來道和尚也是扶弱不扶強。報恩隨聲便打。且道是肯他不肯它。</p>
<p>妙圓金地絕纖塵。到者當觀無相真。莫道玄門難近向。舉頭便是塔中人。<span class='note-inline'>(承天宗)</span></p>
<p style="margin-left:1em">法眼因開井次問眾曰。泉眼不通被沙礙。祇如道眼不通被甚麼礙。眾無對。自代曰被眼礙。</p>
<p>五祖蕉云。法眼大似不奈船何打破戽斗。若是蕉上座即不然。泉眼不通被沙礙。祇如道眼不通被甚麼礙。直向它道被道礙。不但使其當下瞥地。且與千古留眼。</p>
<p style="margin-left:1em">法眼上堂。三通皷罷。蔟蔟上來。佛法人事。一時周畢。</p>
<p>慧溫尼云。三通鼓罷。蔟蔟上來。拄杖不在。笤帚柄聊與三十。　平陽忞云。法眼用鉤。慧溫用錐。山僧也不鉤你也不錐你。且放教冷來看。乃云三通鼓罷。蔟蔟上來。向下文長。付在來日。　法林音云。三通鼓罷。蔟蔟上來。不快漆桶。覓甚麼盌。</p>
<p style="margin-left:1em">法眼聞齋魚。問僧還聞麼。適來若聞。如今不聞。如今若聞。適來不聞。</p>
<p>法林音云。法眼大似因齋慶讚。</p>
<p>耳聽如聾。口說如啞。法眼舌頭。孰真孰假。<span class='note-inline'>(無著總)</span></p>
<p style="margin-left:1em">法眼因僧問。聲色兩字如何透得。師召眾曰。諸上座。且道者箇僧還透得也未。若會此僧問處。透聲色即不難。</p>
<p>天童覺云。從前不了。祇為家賊難防。直下分明。且向草菴止宿。　高峰妙云。明修棧道暗度陳倉。　愚菴盂云。平地上死人無數。　嬾放大云。者僧聲色裏橫眠。被法眼一賺。直得一步也去不得。回視大眾云。還知法眼被者僧賺却麼。</p>
<p>親口問來求透路。作家直為指昏矇。眼耳忽然春夢覺。鶯吟燕語盡圓通。<span class='note-inline'>(大洪遂)</span></p>
<p>聲色都來兩箇字。衲僧不透眼中沙。黃鶴樓中吹玉笛。江城五月落梅花。<span class='note-inline'>(慈受深)</span></p>
<p>曾經洗耳碧溪流。萬壑千巖路轉幽。最是月明風靜夜。一聲長嘯海門秋。<span class='note-inline'>(理安問)</span></p>
</div>
<div class='div-other'><a id='mulu622' />
<p class='h2'>襄州清溪山洪進禪師<span class='note-inline'>(羅漢琛嗣)</span></p><p style="margin-left:1em">問修山主曰。明知生是不生之理。為什麼被生死之所流轉。修曰。筍畢竟成竹去。如今作篾使。還得麼。師曰你向後自悟去在。曰紹修所見祇如此。上座意旨如何。師曰者箇是監院房。那箇是典座房。修便禮謝。</p>
<p>進老分明到五臺。修師真箇人閩來。維那院主門相對。說著令人兩眼開。<span class='note-inline'>(正覺逸)</span></p>
<p>豁落無依。高閒不羈。家邦平怗到人稀。些些力量分階級。蕩蕩身心絕是非。是非絕。介立大方無軌轍。<span class='note-inline'>(天童覺)</span></p>
<p>穆滿從王母。階前聽白雲。侍臣渾不識。猶擬是并汾。<span class='note-inline'>(俍亭挺)</span></p>
<p>露柱懷胎<span class='corr'>已</span>有年。臨盆幾度命絲懸。忽鑽石女脇中出。笑倒高堂客滿筵。<span class='note-inline'>(芝穎化)</span></p>
</div>
<div class='div-other'><a id='mulu623' />
<p class='h2'>撫州龍濟山主紹修禪師<span class='note-inline'>(羅漢琛嗣)</span></p><p style="margin-left:1em">示眾。具足凡夫法凡夫不知。具足聖人法聖人不會。聖人若會即是凡夫。凡夫若知即是聖人。此語具一理二義。若人辨得。不妨於佛法中有箇入處。若辨不得。莫道不疑。</p>
<p>黃龍清云。修山主祇知布網張羅。不覺自遭籠罩。要得出身麼。此亦有一理二義。若人辨得。永墮阿鼻。　徑山杲云。點銕化為金玉易。勸人除却是非難。　淨慈一云。直饒有箇入路。堪作什麼。凡夫則是凡夫。聖人則是聖人。且道凡聖兩忘一句作麼生道。閒持經卷倚松立。笑問客從何處來。　密菴傑卓拄杖云。一不知。二不會。東西南北轉霶霈。　天寧琦云。修山主熟處難忘。也是胡地冬抽笋。　龍池傳云。龍池則不然。凡夫具足聖人法。凡夫不知。聖人具足凡夫法。聖人不會。聖人若會則不有聖人。凡夫若知則凡夫何在。即如老僧如此折倒。還有甄別麼。喝一喝云。路逢達道者。莫將語默對。</p>
<p>凡全是聖聖全凡。究實遺名直下參。廓徹迥超凡聖處。無言童子口喃喃。<span class='note-inline'>(靈源清)</span></p>
<p>剗除露布葛藤。不用之乎者也。饒君句下精通。未免喚驢作馬。<span class='note-inline'>(卍菴顏)</span></p>
<p>融峰強萬丈。未話足先酸。若不緣雲去。那知星斗寒。<span class='note-inline'>(虗堂愚)</span></p>
<p style="margin-left:1em">龍濟頌曰。欲識解脫道。諸法不相到。眼耳絕見聞。聲色閙浩浩。</p>
<p>昭覺勤云。聲不到耳。色不到眼。聲色交參。萬法成現。且道還蹋著解脫道也無。不省者箇意。修行徒苦辛。</p>
<p style="margin-left:1em">龍濟頌曰。初心未入道。不得閙浩浩。鐘聲裏薦取。鼓聲裏顛倒。</p>
<p>天目禮云。修山主可謂五音六律無相奪倫。美則美矣。要且活埋在聲塵堆裏。至今出身不得。何故。玄沙道底。</p>
<p style="margin-left:1em">龍濟曰。是柱不見柱。非柱不見柱。是非<span class='corr'>已</span>去了。是非裏薦取。</p>
<p>徑山杲云。咄。又是從頭起。　天寧琦云。教裏少哩修山主。有多少奇特。也祇是座主見解。未夢見我衲僧巴鼻在。見露柱但喚作露柱。見燈籠但喚作燈籠。不得動著。動著三十棒。</p>
<p>薦得是移花兼蜨至。薦得非擔泉帶月歸。是也好。鄭州棃勝青州棗。非也好。象山路入蓬萊島。是亦沒交涉。蹋著秤錘硬似鐵。非亦沒交涉。金剛寶劍當頭截。阿呵呵。會也麼。知事少時煩惱少。識人多處是非多。<span class='note-inline'>(全菴<span class='corr'>己</span>)</span></p>
<p>猛士腰間大羽箭。拈來一鏃定天山。乾坤一統清如鏡。不用飛書更閉關。<span class='note-inline'>(晦石琦)</span></p>
<p style="margin-left:1em">龍濟曰。二破不成一。一法鎮長存。若人一二解。永劫受沉淪。</p>
<p>昭覺勤云。修山主直似倚天長劍凜凜神威。向平坦坦處壁立千仞。壁立千仞處平坦坦。雖然。祇道得一半。山僧即不然。二破不成一。一法亦不存。不作一二解。永劫受沉淪。</p>
<p>聽不出聲。見不超色。指東話西。將南作北。<span class='note-inline'>(古林茂)</span></p>
<p style="margin-left:1em">龍濟曰。萬法是心光。諸緣惟性曉。本無迷悟人。祇要今日了。</p>
<p>天寧琦云。既無迷悟。了箇什麼。從前汗馬無人識。祇要重論葢代功。</p>
<p style="margin-left:1em">龍濟問僧甚處來。曰翠巖。師曰翠巖有何言句示徒。曰。尋常道出門逢彌勒。入門見釋迦。師曰與麼道又爭得。僧便問和尚又如何。師曰。出門逢阿誰。入門見什麼。僧於言下有省。</p>
<p>薦福懷云。雖得一塲榮。刖却一雙足。且道落在賓家分上主家分上。若定當得出。憂則共戚樂則同歡。山僧即不然。出門則吳山楚水。入門則佛殿行廊。或有箇衲僧出問師意如何。許伊具一隻眼。　西禪需云。者僧悟即不無。爭奈未遇諦當。青天白日如被鬼迷。龍濟頭白齒黃作恁麼語話。懶菴即不然。出門竹徑無人掃。入戶方塘照影寒。</p>
<p style="margin-left:1em">龍濟因僧問。劫火洞然。大千俱壞。未審者箇壞不壞。師曰不壞。曰為什麼不壞。師曰為同大千。</p>
<p>問若剜心。答如劈腹。句裏翻身。何勞迅速。劫火俱然同大千。全機不動劍鋒旋。龍濟山頭龍脫骨。燄摩天上鼓驚湍。</p>
<p>有耳不聞牕外事。眼前那有異同機。偶來遇值三家叟。渾語詼言總不羈。<span class='note-inline'>(天岸昇)</span></p>
</div>
<div class='div-other'><a id='mulu624' />
<p class='h2'>福州東禪玄亮禪師<span class='note-inline'>(玄沙備下白龍希嗣)</span></p><p style="margin-left:1em">僧問。本無迷悟。為什麼却有佛有眾生。師曰話墮也。</p>
<p>瀛山誾云。且道是者僧話墮東禪話墮。　承天怡云。者僧祇解月下趲程。不覺和身墮水。東禪雖能順方指迷。要且無宗師作略。當時待它恁麼問。連棒打出。直令它向佛生情盡迷悟頓空處別立生涯。</p>
</div></div>
<div class='div-other'><a id='mulu625' />
<p class='h1'>大鑒下十世</p>
<div class='div-other'><a id='mulu626' />
<p class='h2'>台州天台山德韶國師<span class='note-inline'>(法眼益嗣)</span></p><p style="margin-left:1em">因僧問。乍離凝峰丈室。來坐般若道場。今日家風請師一句。師曰虧汝甚麼處。曰。恁麼則雷音震動乾坤界。人人無不盡沾恩。師曰幸然未會且莫探頭。僧禮拜。師曰探頭即不中。</p>
<p>護國蘊云。國師恁麼答話。揭露佛祖家風則不無。要且此僧未肯點頭。若有問山僧今日家風請師一句。但向道天台一萬八千丈。朝夕烟雲八面封。</p>
<p style="margin-left:1em">天台初謁龍牙。問雄雄之尊為甚麼近不得。牙曰如火與火。師曰忽遇水來又作麼生。牙曰。去。汝不會我語。</p>
<p>懷寶迷邦何太錯。投珠按劍更回還。春風不管花開落。流水依然過萬山。<span class='note-inline'>(平陽忞)</span></p>
<p style="margin-left:1em">天台因僧問。櫓棹俱停。如何得到彼岸。師曰慶汝平生。</p>
<p>當下自能休歇去。大千那有一毫頭。項王早肯咸陽立。一片皇風八百州。<span class='note-inline'>(遠菴僼)</span></p>
<p style="margin-left:1em">天台示眾。青蘿夤緣直上寒松之頂。白雲淡竚出沒太虗之中。萬法本閒。唯人自閙。</p>
<p>等是垂慈為你來。舌頭拕地語如雷。葛藤滿地無人翦。狼藉春風又一回。<span class='note-inline'>(竹屋簡)</span></p>
<p style="margin-left:1em">天台示眾。通玄峰頂不是人間。心外無法滿目青山。法眼聞曰。祇此一頌堪起吾宗。</p>
<p>徑山杲云。滅却法眼宗。祇緣者一頌。　昭慶庭云。天不葢。地不載。無處隱身。水自綠。山自青。纖毫礙眼。祇如通玄峰頂不是人間。且道是什麼所在。一片落花飛。萬國春歸去。　天童悟云。新通玄則不然。今日別開一路。通玄峰頂別是人間。祇緣不薦錯認青山。喝一喝云。還薦麼。便下座。</p>
<p>篷底歌眠醉復醒。君山祇在兩眉青。渾家不管興亡事。一味和雲占洞庭。<span class='note-inline'>(無文燦)</span></p>
<p>心外本來無一法。國師見處未為親。若言滿目青山是。認著還生眼裏塵。<span class='note-inline'>(無隱鑒)</span></p>
</div>
<div class='div-other'><a id='mulu627' />
<p class='h2'>金陵清凉泰欽法燈禪師<span class='note-inline'>(法眼益嗣)</span></p><p style="margin-left:1em">問僧曰如何是祖師西來意。曰不東不西。師不肯。僧却問如何是祖師西來意。師曰不東不西。僧有省。</p>
<p>西來祖意不東西。猿鳥春深抱樹嗁。多少行人空悵望。青山孤聳白雲低。<span class='note-inline'>(保寧勇)</span></p>
<p>不東不西。一句全提。輭似生鐵。硬如爛泥。投鍼未諳盋水。刮膜再用金鎞。雲鎖家山歸路絕。回頭翻笑杜䳌嗁。<span class='note-inline'>(肯堂充)</span></p>
<p style="margin-left:1em">清凉開堂。山僧本欲居山藏拙。養病過時。奈緣先師有未了底公案。出來與它了却。時有僧問如何是先師未了底公案。師便打曰。祖禰不了殃及兒孫。曰過在什麼處。師曰過在我殃及你。</p>
<p>翠巖芝云。為眾竭力。禍出私門。　雲峰悅云。者老漢一期與奪也似光前絕後。及乎拶著又却龍頭蛇尾。如今莫有為清凉作主底麼。　昭覺勤云。法燈縱域中。殺活握閫外。威權直得氣概。驚羣風標獨立。山僧卑志本意如斯。今日出來祇緣五祖先師有箇現成公案對眾舉揚。有不惜性命底出來挨拶看。如無。不免自拈自弄去也。喝一喝。擊拂子下座。　天童覺云。者僧若是箇漢。出來便掀倒禪牀。不惟自<span class='corr'>己</span>有出身之路。亦免祖禰不了殃及兒孫。　東禪觀云。千鈞上弦必思鏖戰。寸鐵入手惟恐無敵。者僧既不惜出來。好大家。割捨理會却祇恁麼。把伊塗糊一上。所以清凉公案至今未了。　仰山欽云。跨竈起家。法燈是則。好手其奈自身不了殃及祖翁。新護聖欲了先師公案。別有人在。且道是阿誰。乃打噴嚏一聲。　古南門云。法燈可謂謙光導物枉尺直尋。山僧則不然。徧界不曾藏。雖踞孤峰絕頂。未嘗不在水雲深處。又何曾隱遯來。本師現在喫得屙得。有甚公案不了。既然如是。今日又向諸人面前叫喚作麼。祖燈續燄明無盡。祇要鉤頭得錦鱗。</p>
<p>秋老園林紅葉飛。漁翁月下整竿絲。扁舟不向蘆灣宿。舉棹金波任往回。<span class='note-inline'>(瑞白雪)</span></p>
<p>年老生心欲嫁人。巧塗脂粉賣青春。笑它落魄癡公子。空把精神減十分。<span class='note-inline'>(子青昊)</span></p>
<p style="margin-left:1em">清凉因僧問如何是西來密密意。師曰苦。</p>
<p>幽情無那遠荒村。謾卷湘簾獨倚門。江上風寒秋欲暮。淡烟疎雨斷人魂。<span class='note-inline'>(喝輪用)</span></p>
<p>枯木糝花劫外春。沒踪跡處肯藏身。倒騎鐵馬吹橫笛。一曲無腔調自新。<span class='note-inline'>(妙叶啟)</span></p>
<p>苔封禁殿漏聲殘。颯颯金風透體寒。夜靜一輪霜月皎。玉人愁絕倚闌干。<span class='note-inline'>(一之化)</span></p>
<p>旅邸殘燈影寂寥。孤猿何處夜深號。思量底事真堪惜。縱理瑤琴意未銷。<span class='note-inline'>(惟中經)</span></p>
<p>萬籟聲回萬壑風。雨餘艸色入簾櫳。樓頭多少關心事。却在梧桐一葉中。<span class='note-inline'>(宗朗月)</span></p>
</div>
<div class='div-other'><a id='mulu628' />
<p class='h2'>金陵報恩院玄則禪師<span class='note-inline'>(法眼益嗣)</span></p><p style="margin-left:1em">初問青峰如何是學人自<span class='corr'>己</span>。峰曰丙丁童子來求火。後謁法眼。眼問甚處來。師曰青峰。曰青峰有何言句。師舉前話。眼曰上座作麼生會。師曰。丙丁屬火而更求火。如將自<span class='corr'>己</span>求自<span class='corr'>己</span>。眼曰與麼會又爭得。師曰。某甲祇與麼。未審和尚如何。眼曰。你問我。我與你道。師問如何是學人自<span class='corr'>己</span>。曰丙丁童子來求火。師於言下頓悟。高峰妙云。者則公案自古至今。覓箇不錯會底人如星中揀月相似。只如前監寺於法眼言下悟去。要且不是順朱。具眼底試辨看。　奯舟元云。法眼固是就窠打劫。確有假道伐虢之能。則監寺贏得一回頓悟。怎奈<span class='corr'>刺</span>腦入膠盆。雖然。要見法眼則易。要見青峰則難。</p>
<p>末上一回稱八兩。再稱恰重半斤來。定盤星在誰人手。爭著絲毫可怪哉。<span class='note-inline'>(白雲端)</span></p>
<p>一回醉倒玉樓前。鬢亂釵橫語笑顛。最是惱人腸斷處。借婆衫子拜婆年。<span class='note-inline'>(皖山凝)</span></p>
<p>去年今日此門中。人面桃花相映紅。人面不知何處去。桃花依舊笑春風。<span class='note-inline'>(豁堂嵓)</span></p>
<p style="margin-left:1em">玄則開堂日。李王法眼俱在會。僧問。龍吟霧起。虎嘯風生。學人知是出世邊事。到此為甚麼不會。師曰會取好。僧舉頭看。師又看法眼。乃抽身入眾。眼與王當時失色。眼歸方丈。令侍僧喚問話僧至。眼曰。上座適來問底話。不妨許你具一隻眼。人天眾前何不禮拜葢覆。却便摵一坐具。其僧三日後吐光而終。</p>
<p>神鼎揆云。者則公案盡道玄則順水推舟當陽落節。法眼憐兒不醜。暗處拔本。如斯話會。未識古人。神鼎不惜眉毛為伊點破。以拄杖卓一卓云。要識者僧麼。背負乾薪遭野火。要識法眼麼。復卓一卓云。雲雷相送化遊龍。玄則[口*尒]。放下拄杖云。水歸大海波濤靜。雲到蒼梧氣象閒。復頌。</p>
<p>符靈肘後舞龍泉。掃盡狼烟奏凱旋。贏得威光輝宇宙。英名廊廟古今傳。</p>
</div>
<div class='div-other'><a id='mulu629' />
<p class='h2'>杭州報恩寺慧明禪師<span class='note-inline'>(法眼益嗣)</span></p><p style="margin-left:1em">一日有新到參。師問近離甚處。曰城都。師曰上座離城都到此山。則城都少上座。此間賸上座。賸則心外有法。少則心法不周。說得道理即住。不會請出。僧無對。</p>
<p>洞山瑩代云。某甲縱說得道理。終不似和尚好。　承天怡云。報恩雖說盡道理。自<span class='corr'>己</span>也分疎不下。</p>
</div>
<div class='div-other'><a id='mulu630' />
<p class='h2'>杭州永明寺開山道潛禪師<span class='note-inline'>(法眼益嗣)</span></p><p style="margin-left:1em">初參法眼。眼曰。子參請外。看什麼經。師曰華嚴。曰總別同異成壞六相是何門攝。師曰世出世間一切法皆具六相。曰空具六相否。師無對。曰何不問去。師却問空具六相否。曰空。師於是開悟。眼曰子作麼生會。師曰空。眼然之。</p>
<p>空兮空兮無背面。拈起豁然成兩片。擔向南屏山脚頭。千古萬古少人見。要見麼。以拂子打圓相云。金烏飛上琉璃殿。<span class='note-inline'>(斷橋倫)</span></p>
<p style="margin-left:1em">永明因法眼問。律中道隔壁聞釵釧聲即名破戒。現覩金銀合雜朱紫駢闐。是破戒是不破戒。師曰好箇入路。眼曰汝向後有五百毳徒。為王侯所重在。</p>
<p>天寧琦云。真箇入得。錦上鋪花。若入不得。眼中著屑。　光相得云。法眼欲從火裏拈出一莖眉毛。既不可得。而永明乃善於就窠打劫。固足稱善。雖然。祇解瞻前不能顧後。　祖鐙紹云。永明如香象渡河。截流而過是則好手。未免被法眼活埋。</p>
<p>春光別貯一金壺。擬學江南唱鷓鴣。謾把花枝招石女。橫推不倒直須扶。幾多媸蠢幾多妍。覽遍名山又市廛。無奈家貧遭劫久。借婆衫子拜婆年。<span class='note-inline'>(石雨方)</span></p>
<p>多為無心即便休。是金何用博真鍮。百花叢裏佳人面。一笑旁觀盡點頭。<span class='note-inline'>(天嶽晝)</span></p>
<p>文君澹抹偶當罏。玉椀光浮琥珀波。公子風流雙眼雋。不嘗佳釀覰佳娥。<span class='note-inline'>(西遯超)</span></p>
<p>洛陽才子慣春遊。柳陌花街總自由。更憶西湖橋上過。有錢何處不風流。<span class='note-inline'>(仁趾麐)</span></p>
</div>
<div class='div-other'><a id='mulu631' />
<p class='h2'>杭州靈隱清聳禪師<span class='note-inline'>(法眼益嗣)</span></p><p style="margin-left:1em">問僧汝會佛法麼。曰不會。師曰汝端的不會。曰是。師曰且去待別時來。僧珍重。師曰不是者箇道理。</p>
<p>玉人清貯一壺冰。雙手呈來瑩且凝。如意倒拈都擊碎。遲遲日影繞觚稜。<span class='note-inline'>(六雪誾)</span></p>
</div>
<div class='div-other'><a id='mulu632' />
<p class='h2'>相州天平山從漪禪師<span class='note-inline'>(清溪進嗣)</span></p><p style="margin-left:1em">到西院常自曰。莫道會佛法。覓箇舉話底人也無。院聞而默之。師一日上法堂次。院召從漪。師舉首。院曰錯。師行三兩步。院又曰錯。師近前。院曰適來兩錯。是上座錯是思明老漢錯。師曰從漪錯。院曰錯錯。乃曰上座且在者裏過夏。共汝商量者兩錯。師不肯便去。住後每舉前話曰。我行脚時被惡風吹到汝州。有西院長老勘我。連下兩錯。更留我過夏。待共我商量。我不道恁時錯。發足向南方去時早知錯了也。</p>
<p>首山念云。據天平作恁麼解會。未夢見西院在。何故。話在。　昭覺勤云。如今人聞它道未發足向南方時早知道錯了也。便去卜度道未行脚時自無許多佛法禪道。及至行脚被諸方熱瞞。不可未行脚時喚地作天喚山作水。幸無一星子事。若總恁麼作流俗見解。何不買一片帽大家戴。有甚麼用處。佛法不是者箇道理。　徑山杲云。天平似則似。是則未是。何故。貪程太速。當時纔見道且在此中過夏共汝商量者兩錯。便好擒住云。過夏即不辭。者兩錯作麼生商量。待伊擬議。掀倒禪牀便行。非惟慶快平生。亦乃坐斷天下人舌頭。　龍翔訢舉雪竇頌畢云。者則公案。叢林中商量者多決斷者少。中峰今日為諸人斷看。一人監主自盜。一人賣賊放賊。一人知而不首。各與三十拄杖。何也。速則易改。久則難追。　五祖岡云。假使九州之鐵。也難鑄此兩錯。　法林音云。當時西院待伊道是從漪錯。便與痛棒打出。免令者漢向葛藤裏絆倒一生。</p>
<p>禪家流。愛輕薄。滿肚參來用不著。堪悲堪笑天平老。却謂當初悔行脚。錯錯。西院清風頓銷爍。復云。忽有箇衲僧出來道。錯。雪竇錯何似天平錯。<span class='note-inline'>(翠峰顯)</span></p>
<p>把䌫放船。膠柱調絃。遠水不救近火。短綆那汲深泉。天平老。太悤艸。為兩錯。悔行脚。大地茫茫愁殺人。眼裏無筋一世貧。<span class='note-inline'>(圓悟勤)</span></p>
<p>兩錯將來竟不成。從而南北路頭分。後來費盡分疎語。半是思君半恨君。<span class='note-inline'>(雲衲慶)</span></p>
<p>昨夜西風忽發惡。一園桃李俱吹落。探花遊子競來索。無處摸。滿地尋來用不著。轉憶紅白枝上萼。時時舉起爭忘却。說向人前成大錯。悔行脚。千年故紙中合藥。<span class='note-inline'>(啟明鑒)</span></p>
<p>呼蛇易。遣蛇難。覿面機鋒仔細看。絲毫透不盡。咫尺隔千山。錯錯。難難。無限漁翁失釣竿。<span class='note-inline'>(寒松操)</span></p>
</div></div>
<div class='div-other'><a id='mulu633' />
<p class='h1'>大鑒下十一世</p>
<div class='div-other'><a id='mulu634' />
<p class='h2'>杭州慧日永明寺延壽智覺禪師<span class='note-inline'>(天台韶嗣)</span></p><p style="margin-left:1em">因二僧參。乃問參頭曾到此間否。曰曾到。又問第二上座曾到此間否。曰不曾到。師曰一得一失。少選侍者問適來二僧未審那箇得那箇失。師曰你曾識者二僧也無。曰不曾。師曰同坑無異土。</p>
<p>清化嶾云。平展處不犯鋒鋩。驗人處豈用多辭。尀耐二僧無端累它侍者受屈。　天斗偉云。黃河九曲非無其源。梗楠千尺非無其本。永明一期施設。自非本深源遠豈可得哉。然侍者且置無論。當時被二僧道箇情知和尚曾見天台。又作麼生。</p>
<p>到與不到。一得一失。不是砒霜。便是石蜜。舌端無眼如何喫。侍者剛要詢端的。莫怪同坑無異土。閃電未收轟霹靂。<span class='note-inline'>(癡絕沖)</span></p>
<p style="margin-left:1em">慧日因僧問如何是永明旨。師曰更添香著。曰謝師指示。師曰且喜沒交涉。僧禮拜。師示偈曰。欲識永明旨。門前一湖水。日照光明生。風來波浪起。</p>
<p>愚菴及云。諸人還見祖師麼。卓拄杖云。要識是非。面目現在。</p>
<p>門前湖水鏡容開。對面和盤托出來。可是永明無賸語。酒濃初不在多杯。<span class='note-inline'>(象潭泳)</span></p>
<p>似日臨波千頃碧。如風吹水自成紋。擬心早<span class='corr'>已</span>崖州隔。觸處全彰妙絕勳。妙絕勳。更何云。門外湖光說向君。萬象森羅宗鏡裏。一天風月六橋分。<span class='note-inline'>(平陽忞)</span></p>
<p style="margin-left:1em">慧日因僧問。學人久在永明。為甚麼不會永明家風。師曰不會處會取。</p>
<p>永明無別底家風。杖子挑來兩片空。昨夜特牛生象子。朝來海底火通紅。<span class='note-inline'>(頻吉祥)</span></p>
</div>
<div class='div-other'><a id='mulu635' />
<p class='h2'>杭州五雲山華嚴院志逢禪師<span class='note-inline'>(天台韶嗣)</span></p><p style="margin-left:1em">問僧。無為無事人。為甚麼却有金鎖難。僧無對。師代曰祇為無為無事。</p>
<p>魯庵遠云。五雲老漢費盡氣力下得一釣。可惜勞而無功。末後重展絲綸。依然在不疑之地。何不待僧無對時痛與三十棒。當時驀地回頭亦未可知。雖然。莫道者僧孤負五雲。古今天下人孤負五雲者亦不少。</p>
</div>
<div class='div-other'><a id='mulu636' />
<p class='h2'>溫州瑞鹿寺上方遇安禪師<span class='note-inline'>(天台韶嗣)</span></p><p style="margin-left:1em">首閱楞嚴經。到知見立知。即無明本。知見無見。斯即涅槃。乃破句讀曰。知見立。知即無明本。知見無。見斯即涅槃。於此有省。畢生不易。時謂之安楞嚴。乃說偈曰。不是嶺頭攜得事。豈從鷄足付將來。自古聖賢皆若此。非吾今日為君裁。</p>
<p>瀛山誾云。且道伊悟底。有知見無知見。</p>
<p>春艸碧色。春水淥波。送君南浦。傷如之何。<span class='note-inline'>(偃溪聞)</span></p>
</div>
<div class='div-other'><a id='mulu637' />
<p class='h2'>杭州龍華慧居禪師<span class='note-inline'>(天台韶嗣)</span></p><p style="margin-left:1em">僧出禮拜。師曰。好箇問頭。如法問著。僧擬進前。師曰又沒交涉也。</p>
<p>愛人趨侍忌人親。又要獰兮又要馴。若是金毛獅子子。不來者裏弄嚬呻。<span class='note-inline'>(六雪誾)</span></p>
<p>秦人蠶食圖吞併。空使韓侯擊浪沙。六國至今歸有道。漢宮定例拜中華。<span class='note-inline'>(子青昊)</span></p>
</div>
<div class='div-other'><a id='mulu638' />
<p class='h2'>福州嚴峰師术禪師<span class='note-inline'>(天台韶嗣)</span></p><p style="margin-left:1em">僧問。靈山一會迦葉親聞。嚴峰一會誰是聞者。師曰問者不弱。</p>
<p>瀛山誾云。者僧問處。大似把炬逆風先灼手。嚴峰答處。正如當盧賣酒便傾巵。良久復云。笑殺旁觀。</p>
</div>
<div class='div-other'><a id='mulu639' />
<p class='h2'>杭州九曲觀音院慶祥禪師<span class='note-inline'>(天台韶嗣)</span></p><p style="margin-left:1em">因僧問。險惡道中以何為津梁。師曰以此為津梁。曰如何是此。師曰築著汝鼻孔。</p>
<p>春風在處百花開。險惡道中恁麼來。欲識津梁為以此。石人木馬夜懷胎。<span class='note-inline'>(嵩源㵽)</span></p>
</div>
<div class='div-other'><a id='mulu640' />
<p class='h2'>洪州雲居道齊禪師<span class='note-inline'>(法燈欽嗣)</span></p><p style="margin-left:1em">一日清凉謂師曰。有人問我西來意。答它曰不東不西。藏主作麼生會。師曰不東不西。曰與麼會又爭得。師曰。道齊祇恁麼。未審和尚尊意如何。曰它家自有兒孫在。師頓明厥旨。有頌曰。接物利生絕妙。外甥終是不肖。它家自有兒孫。將來用得恰好。</p>
<p>它家自有兒孫在。祖父田園都不愛。平生活計剎那中。東頭買得西頭賣。<span class='note-inline'>(大洪恩)</span></p>
<p>倐然㘞地指東西。月滿蒼梧水滿溪。午夜玉人殘夢斷。倚樓獨聽一聲鷄。<span class='note-inline'>(無倚炤)</span></p>
<p>秋牕穼雨冷沉沉。月殿風泉聽莫禁。夢破一回清徹耳。曉來無處不生霖。<span class='note-inline'>(賡匯先)</span></p>
<p style="margin-left:1em">雲居因大梅煦參。乃曰。我要問汝從什麼處來。若從僧堂來即是謾語。不從僧堂來又是自瞞。汝畢竟從甚處來。梅於言下頓悟。</p>
<p>翠巖芝云。若不如是。爭知如是。　友可元云。者僧親從堂中來。為甚却道謾語。雲居也是心斜不覺口歪。</p>
</div></div>
<div class='div-other'><a id='mulu641' />
<p class='h1'>大鑒下十二世</p>
<div class='div-other'><a id='mulu642' />
<p class='h2'>明州瑞巖義海禪師<span class='note-inline'>(雲居齊嗣)</span></p><p style="margin-left:1em">參雲居。居問甚麼物恁麼來。師於言下大悟。因僧問如何是祖師西來意。師曰。若到諸方。但道報本不解答話。</p>
<p>淵默雷聲。晴飛黑雪。眼聽不真。耳觀却別。半亭烟雨似遊塵。謾把烏龜喚作鱉。<span class='note-inline'>(翁元鎧)</span></p>
<p>昂霄架壑怒呼松。洞口曾干出壑龍。擁出當初舊鱗甲。夜吟風雨落殘鐘。<span class='note-inline'>(振夫潛)</span></p>
</div></div>
<div class='div-other'><a id='mulu643' />
<p class='h1'>大鑒下十三世</p>
<div class='div-other'><a id='mulu644' />
<p class='h2'>明州翠巖嗣元禪師<span class='note-inline'>(瑞巖海嗣)</span></p><p style="margin-left:1em">因僧問如何是祖師西來意。師曰見錢買賣不曾賒。曰向上更有事也無。師曰好不信人直。</p>
<p>道路雖殊貴養家。市憑酬價客憑牙。威音那畔無遺韻。祇者真金不混沙。<span class='note-inline'>(妙叶啟)</span></p>
<p>物見相酬眼上親。一腔風月最關情。韻含千古和烟裊。翠竹喬松不犯春。<span class='note-inline'>(瑩章玠)</span></p>
<p>祖意由來徹底貧。和聲酬價絕疎親。吹毛倒握連根截。始識靈苗不借春。<span class='note-inline'>(杲堂赤)</span></p>
</div></div>
<p class='juan'>宗鑑法林卷五十四</p>
</div><!-- end of div[@id='body'] -->
</body></html>