<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu347' />宗鑑法林卷三十三</p><p class="byline">集雲堂　編</p><p class="head1">大鑑下十四世</p>
<p style="margin-left:1em">東山一日持錫遶廊曰。莫有屬牛人問命麼。眾無語。自曰。孫臏今日開舖。更無一人垂顧。可憐三尺龍鬚。喚作尋常破布。</p>
<p>無端平地起干戈。爭似屬牛人更多。滿面慚惶無著處。低頭依舊入烟蘿。<span class='note-inline'>(高峰妙)</span></p>
<p>忽然平地掘深坑。埋沒良家多少人。大似颺灰空裏去。歸來不覺一身塵。<span class='note-inline'>(徑庭宗)</span></p>
<p>蘆花深處靜垂綸。雨夕烟朝春復春。放徧扁舟幾寒水。竟難逢個獨醒人。<span class='note-inline'>(銕容元)</span></p>
<p style="margin-left:1em">東山示眾。今夏無可管顧。諸人近作得一家讌。遂擡手曰。囉囉招。囉囉搖。囉囉送。莫怪空疎。伏惟珍重。</p>
<p>薦福璨云。老東山龍肝鳳髓百味具足。怎奈美食不中飽人餐。　伏龍長云。一個鐵酸餡百味具足。知他祭了多少閒神野鬼。直饒一齩百雜碎。到者裏急須吐却。</p>
<p style="margin-left:1em">東山謝監收上堂。人之性命。第一須是○。欲得成此○。先須防於○。若是真○人。○○。</p>
<p>理安問云。大小五祖弄巧成拙。　寶掌白云。會麼。山僧今日不惜舌頭與諸人略為道破。良久云。摩斯吒心肝。要且不在樹頭上。　寶峰弁云。賊不打貧家。　法林音云。人之性命。第一離却○。若要離却○。先須識得○。若是真○人。搖手云。斷不○○。</p>
<p>一二三四五六圈。心肝粉碎髑髏穿。若將方木投圓竅。醜姥爭教得少年。<span class='note-inline'>(高峰妙)</span></p>
<p>鬼爭漆桶顯顢頇。擲去拋來細自看。匝地一聲箍爆折。六花迸裂不成團。<span class='note-inline'>(古帆檝)</span></p>
<p>弟兄五六像孃生。聲氣相同總一門。黑漆崑崙須著眼。莫將名字錯評論。<span class='note-inline'>(劍關範)</span></p>
<p>上山下山入山谷。溪中落日留我宿。本意逃名入市廛。那知名落今人目。鳥喃喃。花蔟蔟。幾片閒雲挂松竹。咄君子哉若人。慎幽獨。<span class='note-inline'>(雲壑弁)</span></p>
<p>蒲蘆銜青蟲。終朝呪類我。青蟲皮膚脫。飛出盡蒲蘆。<span class='note-inline'>(止谷聲)</span></p>
<p style="margin-left:1em">東山示眾。白雲不會說禪。山門開向兩邊。有人動著關棙。兩片東扇西扇。</p>
<p>月江印云。五祖老人蓋為慈悲之故。有落艸之談。育王不會說禪。破屋覰見青天。等閒從頭蓋覆。寧免紙裹麻纏。但願有錢留客醉。也勝騎馬傍人門。</p>
<p style="margin-left:1em">東山上堂。山僧昨日入城見一棚傀儡。不免近前看。或見端嚴奇特。或見醜陋不堪。動轉行坐青黃赤白。一一見了。仔細看來。元來青布幔裏有人。山僧忍俊不禁乃問。長史高姓。它道。老和尚看便了。問甚麼姓。大眾。山僧被它一問。直得無言可對無理可伸。還有人為山僧道得麼。昨日那裏落節。今日者裏拔本。</p>
<p>天寧琦云。誰家別館池塘裏。一對鴛鴦畵不成。　白巖符云。五祖是從那邊過來底人。胸次間要禪道佛法氣息一點也無。故能向虗空中建城雉。海面上架樓臺。雖然。尚有一人呵呵大笑。若識得此人。許你具透關眼。</p>
<p style="margin-left:1em">東山舉昔有秀才著無鬼論。一日鬼現身曰。你道無。我[口*尒]。秀才無語。師曰。當時祇以手作鵓鳩[此/束]曰。谷谷孤。</p>
<p>說有道無徒費力。現身無語強分疎。祇消一個鵓鳩[此/束]。百怪千妖盡掃除。<span class='note-inline'>(此山應)</span></p>
<p style="margin-left:1em">東山示眾。祖師說不著。佛眼看不見。四面老婆心。為君通一綫。便下座。</p>
<p>徑山及云。若教頻下淚。滄海也須乾。　全室泐云。者老漢大似靈龜拽尾。拂迹成痕。天界即不與麼。卓拄杖下座。</p>
<p style="margin-left:1em">東山因僧問如何是為人一句。師曰門前石塔子。</p>
<p>門前石塔子。八白與九紫。方道既分明。免被巡官使。<span class='note-inline'>(雪堂行)</span></p>
<p style="margin-left:1em">東山因僧問如何是佛。師曰露胷跣足。曰如何是法。師曰大赦不原。曰如何是僧。師曰釣魚船上謝三郎。</p>
<p>徑山杲云。此三語中。一語具三玄三要。四料揀。四賓主。洞山五位。雲門三句。百千法門無量妙義。若檢得出。許你具一隻眼。　天寧琦云。三玄三要。四料揀。四賓主。洞山五位。雲門三句。百千法門無量妙義。大似頭上安頭。天寧今日為諸人抽却釘㧞却楔。做一個灑灑落落大丈夫兒豈不好。何故。喫他殘羮餿飯。隨他脚後跟轉。被他喚作無地頭漢。慚惶殺人。　起綱宗云。語不離窠臼。焉能出蓋纏。有問山僧如何是佛。向道泥豬癩狗。如何是法。激濁<span class='corr'>揚</span>清。如何是僧。驢顋馬面。且道與演祖是同是別。</p>
<p style="margin-left:1em">東山每遇僧來請益。祇曰無者閒工夫。</p>
<p>彼此且無相負累。行人莫不失鉤錐。雖然不瞎眾生眼。也好拳頭劈口椎。<span class='note-inline'>(龍門遠)</span></p>
<p style="margin-left:1em">東山因諸寺長老入山上堂。臨濟入門便喝。是什麼熱盌鳴聲。德山入門便棒。拗曲作直。雲門三句洞山五位。大開眼了作夢。何故如此。國清才子貴。家富小兒嬌。</p>
<p>雲居莊云。五祖老人大似將常住物作自<span class='corr'>己</span>人情。徑山見處也要諸人共知。乃豎起拂子云。德山臨濟洞山雲門。祇今在拂子頭上。各說不二法門了。一時走入淨瓶裏澡浴去也。何故如此。水流原在海。月落不離天。</p>
<p style="margin-left:1em">東山凡見僧來便曰屈屈。僧曰屈作甚麼。師曰如今不屈更待何時。</p>
<p>盡力不奈何。按牛頭喫艸。若無錦繡文。難以論嘉藻。<span class='note-inline'>(龍門遠)</span></p>
<p style="margin-left:1em">東山上堂。將四大海為硯。須彌山為筆。有人向空中寫得祖師西來意五字。老僧大展坐具拜它。</p>
<p>長翁淨云。當時天童若見。祇對他道款出囚口。今則莫有同款者麼。既無。依俙斜去雁。驚破海天秋。　梅源蔭以拂子空中畫一畫云。祖師西來意。寫了塞天地。敢問老太平。何處展坐具。眾中可有為太平轉身吐氣者麼。若無。莫怪梅源鐵筆無情。便擲拂子歸方丈。</p>
<p style="margin-left:1em">東山上堂。太平不會禪。一向外邊走。臘月三十日。贏得一張口。且道那箇是太平口。自曰。兩片皮也不識。</p>
<p>雪竇雲云。山僧則不然。雪竇不會禪。一向家裏坐。臘月三十日。分明成話墮。扯索底扯索。擡木底擡木。谷應山鳴。聲光轆轆。阿呵呵。夜深山寺煖烘烘。個個寮房一爐火。</p>
<p style="margin-left:1em">東山問僧。離却四大五蘊。那箇是你清淨法身。</p>
<p>堂堂白日上刀梯。任是崑崙眼亦迷。多謝門前案山子。春來秋去泄天機。<span class='note-inline'>(雪堂行)</span></p>
<p style="margin-left:1em">東山示眾。如何是禪。閻浮樹在海南邊。近則不離方寸。遠則十萬八千。畢竟如何。禪禪。</p>
<p>臥龍先云。穹窿也有個道處。如何是禪。閻浮樹在海南邊。撐天拄地。拄地撐天。巧說不得。祇要心傳。畢竟如何。禪禪。　祖燈紹云。二大老同坑無異土。虎丘則不然。禪禪。月落不離天。輝今鑑古。無黨無偏。擬心湊泊。地隔天懸。畢竟如何。卓拄杖云。參。</p>
<p style="margin-left:1em">東山展手問僧曰因何喚作手。</p>
<p>先祖滔滔無固必。後人悱悱有雌雄。巨靈擡手無多子。分破華山千萬重。<span class='note-inline'>(南巖勝)</span></p>
<p style="margin-left:1em">東山示眾。夫為禪客。如出塞將軍。你將得雲門半片胡餅來。我便與半箇須彌山。若不如是。焉敢稱禪客。</p>
<p>善權賢云。五祖恁麼說話。大似倚富欺貧。壓良為賤。</p>
<p style="margin-left:1em">東山因三佛侍坐亭上夜話。及歸鐙<span class='corr'>已</span>滅。令各下一語。懃曰彩鳳舞丹霄。遠曰鐵蛇橫古路。勤曰看脚下。師乃曰。滅吾宗者克勤耳。</p>
<p>懷璧藏珠夜光輝。家私總被賊偷窺。都來籍沒和官送。萬戶千門一窌埋。<span class='note-inline'>(理安問)</span></p>
<p>暗裏相將各自猜。是神是鬼得人哀。最憐夜半窺門賊。却被狗兒斷送回。<span class='note-inline'>(福巖容)</span></p>
<p>摸象盲人說異端。呼牛喚馬各般般。枕翻打斷華胥夢。莫怪門前倒剎竿。<span class='note-inline'>(裒翁盛)</span></p>
<p>三春方賞太平時。杜宇聲聲喚落暉。沒興一時難就賦。蹋殘明月浩歌歸。<span class='note-inline'>(天資粹)</span></p>
<p style="margin-left:1em">東山一日陞座顧眾曰。八十翁翁輥繡毬。便下座。宗泰欣然出眾曰。和尚試輥看。師作打杖鼓勢。操蜀音唱綿州歌曰。豆子山。打瓦鼓。楊平山。攃白雨。白雨下。取龍女。織得絹。二丈五。一半屬羅江。一半屬玄武。泰聞大悟掩師口曰。祇消唱到者裏。師大笑。</p>
<p>憨璞聰云。可笑演祖。三十年不改舊鄉談。操蜀音打蜀鼓。知他是佛意是祖意。宗泰好聽曲調。不覺渾身墮在聲色裏以當平生。直至而今轉身不得。諸人還肯錦山恁麼道麼。喝一喝。　法林音云。山自崑崙發來。其勢必險。水從孟門源出。其流必峻。東山一番施設。直使千百年後。聞者無不當下消然。可惜末後猶欠勦絕。以致宗泰坐在淨白地上無由轉身。何不待伊云祇消唱到者裏。便與一掌云。又被風吹別調。</p>
<p style="margin-left:1em">東山示眾。如何是祖師西來意。庭前柏樹子。恁麼會則不是。如何是祖師西來意。庭前柏樹子。恁麼會方始是。</p>
<p>白巖符云。恁麼會則不是。滴淚斬丁公。恁麼會方始是。齩牙封雍齒。顧左右云。大小東山為諸人一揑粉碎了也。還會麼。　中洲岳云。龍逢比干。吾取其心不取其術。蘇秦張儀。吾取其術不取其心。　法林音云。諸人還見東山老人立地處麼。良久云。朝三與暮四。喜怒任狙公。</p>
<p>良工何必更韛。大冶未曾易林。同是多年滯貨。看他點鐵成金。<span class='note-inline'>(蓮峰素)</span></p>
<p>奇謀六出陷英雄。曾被英雄陷圚中。不是一身兼兩藝。那來下載有清風。<span class='note-inline'>(思懶融)</span></p>
<p>阿孃年少鬢如霜。剔起雙眉丈二長。歸到畫堂沉醉後。搥胷換手哭穹蒼。<span class='note-inline'>(獨超方)</span></p>
<p style="margin-left:1em">東山示眾。狗子無佛性。也勝貓兒十萬倍。</p>
<p>愚菴盂云。摟破南泉窠窟。掀翻趙老家私。再看東山為什麼平白地上分個勝負。為復抑<span class='corr'>揚</span>之語耶。為復故意扭揑耶。為復一期方便耶。若作恁般見解。不惟不識東山。要見南泉趙州遠之遠矣。何故。不見道。當時摩竭令。幾喪目前機。　梅逢忍云。演和尚前凶後不吉。</p>
<p>撥動靈機禍滅門。千鈞爭肯射蜻蜓。閻浮自惜知恩少。墻壍深埋沒路行。<span class='note-inline'>(雪逵照)</span></p>
<p>擊珠絲斷夢魂消。風卷銀蟾入海嶠。堪笑夜明簾外客。轉身無地避招搖。<span class='note-inline'>(冰谿融)</span></p>
<p style="margin-left:1em">東山示眾。有則奇特因緣舉似諸人。欲說又被說礙。不說又被不說礙。</p>
<p>大巍倫云。大小演祖大似靈龜曳尾。一言既落人耳。如何諱得。老僧也有一則奇特因緣。索性舉似大方。令他倚門傍戶者一個個壁立千仞。</p>

<div class='div-other'><a id='mulu348' />
<p class='h2'>提刑郭正祥居士字功甫<span class='note-inline'>(見白雲端)</span></p><p style="margin-left:1em">到雲居請佛印元陞座。公拈香曰。覺地相逢亦何早。鶻臭布衫今脫了。要識雲居一句玄。珍重後園驢喫艸。大眾。此一瓣香薰天炙地去也。印曰。今日不著。便被者漢當面塗糊。便打。乃曰。謝公千里來相訪。共話東山竹徑深。借與一龍騎出洞。若逢天旱便為霖。擲拄杖下座。公拜起。印曰收得龍麼。公曰<span class='corr'>已</span>在者裏。印曰作麼生騎。公擺手作舞便行。印撫掌曰祇有者漢猶較些子。</p>
<p>白巖符云。功甫龍即騎矣。祇是不能為雨為霖。當時待道收得龍麼。便好與他掀倒法座。</p>
<p style="margin-left:1em">郭公一日謁白雲。雲問牛醇乎。公曰醇矣。雲厲聲叱之。公拱而立。雲曰醇乎醇乎。於是為公陞堂曰。牛來山中。水足艸足。牛出山去。東觸西觸。</p>
<p>瀛山誾云。郭公牛醇則醇矣。惜乎欠些頭角。當時待白雲叱。便好拽下座痛與一頓。</p>
</div>
<div class='div-other'><a id='mulu349' />
<p class='h2'>隆興府黃龍死心悟新禪師<span class='note-inline'>(黃龍心嗣)</span></p><p style="margin-left:1em">因僧問。承師有言。老僧今夏向黃龍潭內下三百六十箇釣。未曾遇著箇錦鱗紅尾。為復是鉤頭不妙。為復是香餌難尋。師曰。雨過竹風清。雲開山嶽露。曰。恁麼則<span class='corr'>已</span>得真人好消息。人間天上更無疑。師曰。是鉤頭不妙。是香餌難尋。曰。出身猶可易。脫體道應難。師曰亂統禪和如麻似粟。</p>
<p>靈巖儲喝一喝云。者老漢何異緣木求魚。天寧今夏拋却絲綸。冷坐巾幘山前。看他鳶飛魚躍鳳走麟奔。總不暇顧著。數盡落霞對明月。撥開松影露青天。偶爾有個蟭螟撞倒面前并。不與他京三卞四。一任越水吳山。何故。若將有意為有意。往往事從有意生。　百愚斯云。可惜黃龍勞而無功。能仁今夏亦向八百里鑑湖上撒個漫天網子。祥麟瑞鳳無所不有。豈但錦鱗紅尾。諸昆仲。且道用鉤是用網是。向者裏倜儻分明。不惟自<span class='corr'>己</span>有出身之路。亦乃坐斷天下人舌頭去在。若也未能。不免聊資鞭影。揮拂子云見麼。且喜秋風雲外至。蟾宮桂子帶香飄。</p>
<p style="margin-left:1em">死心示眾。麤言及細語。皆歸第一義。你者一隊尿牀鬼子。三生六十劫也未夢見第一義在。</p>
<p>平陽忞云。死心恁麼說話。為是眼蓋諸人氣吞一切耶。為復第一義諦不可圖度耶。為復<span class='corr'>憤</span>啟悱發激厲將來耶。</p>
<p style="margin-left:1em">死心上堂。行脚高人。解開布袋。放下鉢囊。去却藥忌。一人所在須到。半人所在須到。無人所在也須親到。</p>
<p>天童傑云。死心有年有德。語不妄發。如大冶精金。千煅萬煉始成繞<span class='corr'>指</span>。然後裁截。并無虗棄。雖然。畢竟意歸何處。三邊一箭收功後。四海何愁不太平。　古林茂云。者般說話。如黑石蜜。中邊皆甜。雖然。不因夜來雁。爭見海門秋。　白巖符因僧問。如何是半人所在。巖云未聞梅破臘。云如何是一人所在。巖云尚有菊擎霜。云無人所在還用到也無。巖便喝云。者瞎漢亂撞作麼。</p>
<p style="margin-left:1em">死心因太史黃庭堅參。師問。死心死。學士死。彼此燒作一堆灰。向甚處相見。堅無語。師曰。晦堂處參得底。用未著在。堅後左遷黔南。忽有省。乃曰。尋常被天下老和尚瞞却多少。惟死心道人不肯。可謂真實相為。</p>
<p>瀛山誾云。鐵面去皮。晦堂析骨。死心又敲骨出髓矣。山谷始得疑情盡命根斷。若到山僧者裏。且立一邊著。為什麼。鐵壁從渠透。銀山更要通。　石霜尊云。死心捨命從人。太史一死。更不再活。</p>
<p>泥沙瓦礫總成金。九轉還伊丹性靈。鷄犬亦隨仙子去。迢迢佳氣入宸庭。<span class='note-inline'>(玉巖崑)</span></p>
<p>痛飲酩酊倒臥泥。翻身雨過萬峰曦。春歸漫作刀頭夢。柳色烟籠十里堤。<span class='note-inline'>(御之龍)</span></p>
</div>
<div class='div-other'><a id='mulu350' />
<p class='h2'>澧州夾山曉純禪師<span class='note-inline'>(黃龍心嗣)</span></p><p style="margin-left:1em">以木刻作一獸。獅子頭牛足馬身。每持出示眾曰。喚作獅子又是馬身。喚作馬身又是牛足。畢竟喚作什麼。令僧下語皆不契。師示頌曰。軒昂獅子首。牛足馬身材。三道如能入。玄門疊疊開。</p>
<p>狡計奸謀度劍門。虎符塞外息烟墩。五丁不鑿通牛道。秦惠何由得并吞。<span class='note-inline'>(粟菴鼎)</span></p>
</div>
<div class='div-other'><a id='mulu351' />
<p class='h2'>隆興府兜率從悅禪師<span class='note-inline'>(真淨文嗣)</span></p><p style="margin-left:1em">室中設語以驗學者。一曰。撥艸膽風祇圖見性。即今上人。性在什麼處。</p>
<p>瑞安川云。餓狗喫縴[糸*虒]。</p>
<p>陰森夏木杜䳌鳴。日破浮雲宇宙清。莫對曾參問曾晳。從來孝子諱爺名。<span class='note-inline'>(張無盡)</span></p>
<p>赤脚波斯叩海門。黑風吹浪暗昏昏。三更掣斷青霞鎖。笑看驪龍戲子孫。<span class='note-inline'>(中峰本)</span></p>
<p style="margin-left:1em">二曰。識得自性方脫生死。眼光落地時作麼生脫。</p>
<p>瑞安川云。鷄寒上樹。鴨寒下水。</p>
<p>人間鬼使符來取。天上花冠色正萎。好個轉身時節子。莫教閻老等閒知。<span class='note-inline'>(張無盡)</span></p>
<p>空奮雙拳窮滴滴。橫擔片板赤條條。夜來得個揚州夢。騎鶴腰錢跨九霄。<span class='note-inline'>(中峰本)</span></p>
<p style="margin-left:1em">三曰。脫得生死便知去處。四大分離向甚麼處去。</p>
<p>瑞安川云。合取兩片皮。復云。古人一期垂示。可謂老婆心切血滴滴底。豎拂子云。會麼。冬不寒。臘後看。</p>
<p>鼓合東邨李大妻。西風曠野淚霑衣。碧蘆紅蓼江南岸。却作張三坐釣磯。<span class='note-inline'>(張無盡)</span></p>
<p>鐵狗銅蛇正奮瞋。風刀火鋸肉成塵。茫茫長夜幾經劫。舉眼無親怕殺人。<span class='note-inline'>(中峰本)</span></p>
<p style="margin-left:1em">兜率因僧問。提兵統將。須憑帝王虎符。領眾匡徒。密佩祖師心印。如何是祖師心印。師曰滿口道不得。曰祇者箇更別有。師曰。莫將支遁鶴。喚作右軍鵝。</p>
<p>驅霆走電降絲綸。塞北安南悉<span class='corr'>已</span>遵。何物癡頑逃法化。亂將鼠伎攪烟塵。<span class='note-inline'>(元祚裕)</span></p>
</div>
<div class='div-other'><a id='mulu352' />
<p class='h2'>東京法雲佛照杲禪師<span class='note-inline'>(真淨文嗣)</span></p><p style="margin-left:1em">師以力參深到。語不入時。每示眾。老僧熈寧八年文帳在鳳翔府供申。當年崩了華山四十里。壓倒八十村人家。汝等後生茄子瓠子。那裏知得。或問曰。寶華王座上。因甚麼一向世諦。師曰。癡人。佛性豈有二種耶。</p>
<p>白巖符云。者漢大似為魅所著。白日見鬼。不知惑亂多少人。山僧今日直貶向鐵圍裏。永不許伊出頭。何故。太平天下。那許妖言。　法林音云。法雲老人用盡自<span class='corr'>己</span>心。笑破他人口。吹餘向天台石梁橋下。斫得根短拄杖。上至非非想天。下至金剛水際。卓一卓帝釋心驚。舉一舉二乘膽喪。阿修羅王在藕絲孔中揚聲大叫云。孔明先生。邵康節先生。劉伯溫先生。遂喚侍者。可曾將得龜殻來。</p>
<p>隔水何人歌竹枝。動人情思極幽微。夜深轉入單于調。月朗風高聽者稀。<span class='note-inline'>(虗堂愚)</span></p>
<p style="margin-left:1em">法雲因一座主曰。禪家流多愛脫空。師乃問承聞座主講得百法論是否。曰不敢。師曰。昨日晴。今日雨。是什麼法中收。主無對。師曰。莫道禪家流多愛脫空好。主抗聲曰。和尚且道是什麼法中收。師曰。二十四時分。不相應法中收。主乃禮謝。</p>
<p>天寧琦云。雲自帝鄉去。水歸江漢流。</p>
<p>昨日晴。今日雨。時分不相應。三日後看取。<span class='note-inline'>(徑山杲)</span></p>
</div>
<div class='div-other'><a id='mulu353' />
<p class='h2'>福州九峰希廣禪師<span class='note-inline'>(寶峰文嗣)</span></p><p style="margin-left:1em">遊方日謁雲蓋智。乃問興化打克賓意旨如何。葢下禪牀展兩手吐舌示之。師打一坐具。葢曰此是風力所轉。又問石霜琳。霜曰你意作麼生。師亦打一坐具。霜曰好一坐具。祇是不知落處。又問真淨。淨曰你意作麼生。師復打一坐具。淨曰它打你也打。師於言下大悟。</p>
<p>理安問云。三大老中有一人堪為佛祖之師。有一人堪為人天之師。有一人自救不了。且那個堪為佛祖之師。那個堪為人天之師。那個自救不了。檢點得出。三十棒一棒也不較。若檢點不出。三大老為你證明。雖然如是。廣道者悟去。又悟個甚麼。</p>
</div>
<div class='div-other'><a id='mulu354' />
<p class='h2'>臨江慧力可昌禪師<span class='note-inline'>(黃龍南下東林總嗣)</span></p><p style="margin-left:1em">因僧問。佛力法力即不問。如何是慧力。師曰。蹋倒人我山。扶起菩提樹。曰。菩提無樹。向甚處下手。師曰無下手處正好著力。曰今日得聞於未聞。師曰莫把真金喚作鍮。</p>
<p>報恩琇云。如何是慧力。向他道。喫官酒。臥官街。當處死。當處埋。　平陽忞云。高高山頂立。還他慧力。深深海底行。須是報恩始得。然從長檢點。一人入佛不能入魔。一人入魔不能入佛。平陽又不然。有問如何是慧力。但云。山月如銀牽老興。閒行不覺過峰西。</p>
<p style="margin-left:1em">慧力示眾。良久曰。十語九中。不如一默。</p>
<p>古航舟云。好與維摩大士結個同參。若據我衲僧分上。猶在半途。</p>
</div>
<div class='div-other'><a id='mulu355' />
<p class='h2'>西江開先行瑛禪師<span class='note-inline'>(東林總嗣)</span></p><p style="margin-left:1em">因僧問如何是道。師曰良田萬頃。曰學人不會。師曰。春不耕。秋無望。曰如何是祖師西來意。師曰君山點破洞庭湖。</p>
<p>永寧鼎云。一腔熱血。不向淨地上嘔吐。雖然。負痛男兒能幾人。</p>
<p>雨過前邨四月天。一重桑柘一重烟。子規啼處斜陽冷。楚水吳山一目連。<span class='note-inline'>(子雍如)</span></p>
</div>
<div class='div-other'><a id='mulu356' />
<p class='h2'>眉山蘇軾居士<span class='note-inline'>(見東林總)</span></p><p style="margin-left:1em">參東林。論無情說法話有省。乃獻投機頌曰。溪聲盡是廣長舌。山色無非清淨身。夜來八萬四千偈。它日如何舉似人。</p>
<p>上竺智謁護國元。舉前頌且云。也不易到此田地。國云。尚未見路徑。何言到耶。智云。上二句若不到此田地。如何有者個消息。國云是門外漢耳。智致疑。通夕不寐。及曉鐘鳴。去其秘蓄。乃別前頌云。東坡居士太饒舌。聲色關中欲透身。溪若是聲山是色。無山無水好愁人。持以告國。國云向汝道是門外漢。　幻寄稷云。東坡門外漢。上竺猶未及門。此菴云。向汝道是門外漢。且道是賞伊罰伊。</p>
</div>
<div class='div-other'><a id='mulu357' />
<p class='h2'>洪州泐潭景祥禪師<span class='note-inline'>(翠巖真下大溈喆嗣)</span></p><p style="margin-left:1em">問僧曰。唯一堅密身。一切塵中現。如何是塵中現底身。僧指香爐曰者箇是香爐。師曰。帶累三世諸佛。生陷地獄。僧罔措。師便打。</p>
<p>佛杲汋云。者僧全身靠倒。景祥滿口含霜。末後一箇罔措。一箇令行。都謂曲不藏直。且道還契古人意麼。</p>
</div>
<div class='div-other'><a id='mulu358' />
<p class='h2'>潭州嶽麓智海仁仙禪師<span class='note-inline'>(大溈喆嗣)</span></p><p style="margin-left:1em">因僧問進前三步時如何。師曰撞頭磕額。曰退後三步時如何。師曰墮坑落塹。曰不進不退時如何。師曰立地死漢。</p>
<p>白巖符云。海和尚祇知嚴霜酷暑。不解暖日春風。者裏則不然。進前三步時如何。金花滿酌。退後三步時如何。紫誥榮歸。不進不退時如何。仙翁顧問慵回首。天子呼來不上船。</p>
</div></div>
<p class='juan'>宗鑑法林卷三十三</p>
</div><!-- end of div[@id='body'] -->
</body></html>