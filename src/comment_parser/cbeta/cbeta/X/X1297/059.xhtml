<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu677' />宗鑑法林卷五十九</p><p class="byline">集雲堂　編</p>
<div class='div-other'><a id='mulu678' />
<p class='h1'>大鑒下五世</p>
<div class='div-other'><a id='mulu679' />
<p class='h2'>筠州洞山良价悟本禪師<span class='note-inline'>(雲巖晟嗣)</span></p><p style="margin-left:1em">謁南泉。值馬祖忌修齋次。泉曰未審馬祖還來應供否。師出曰待有伴即來。泉曰。此子雖後生。却堪雕琢。師曰莫壓良為賤。</p>
<p>慧雲盛云。南泉倚勢欺人。洞山因客見主。雖與馬祖把臂共行。猶較王老師七步。</p>
<p>白雲之賓青山伴。位裏借功看互換。無底合盤轉手擎。穿心椀子通身飯。<span class='note-inline'>(天童覺)</span></p>
<p>有伴即來。地闢天開。冷光重出匣。古路絕纖埃。萬象森羅齊合掌。須彌岌㟧舞三台。<span class='note-inline'>(最菴印)</span></p>
<p style="margin-left:1em">洞山參溈山。問頃聞忠國師有無情說法話。某甲未究其微。溈曰。我者裏亦有。祇是罕遇其人。師曰乞師指示。溈曰。父母所生口。終不為子說。師曰還有與師同時慕道者否。溈曰。此去澧陵有雲巖道人。若能撥艸瞻風。必為子之所重。師到雲巖問。無情說法。什麼人得聞。巖曰無情得聞。師曰和尚聞否。巖曰。我若聞。汝即不聞吾說法也。師曰某甲為什麼不聞。巖豎拂子曰還聞麼。師曰不聞。巖曰。我說法汝尚不聞。況無情說法乎。師曰無情說法該何典教。巖曰。豈不見彌陀經云。水鳥樹林悉皆念佛念法。師有省述偈曰。也大奇。也大奇。無情說法不思議。若將耳聽終難會。眼裏聞聲始得知。</p>
<p>雪嶠信云。也大奇。也大奇。無情說法不思議。彈指頃石虎。齩殺青田鷄。　笑翁映良久云。蓮峰效顰去也。也大奇。也大奇。無情說法不思議。木杓跳在水桶裏。齩得扇擔咿呀咿。試問大眾是何消息。忽打噴嚏云。今日傷風。</p>
<p>無情說法有情聽。有情說法無情別。不是等閒虗作解。大地山河太饒舌。人人盡有不相應。露柱燈籠向你說。<span class='note-inline'>(大溈智)</span></p>
<p>好好。萬象森羅俱是寶。頭頭物物現家珍。不識之人即荒草。<span class='note-inline'>(南堂靜)</span></p>
<p style="margin-left:1em">洞山辭雲巖。巖曰。自此一別。難得與汝相見。師曰。自此一別。難得與和尚不相見。</p>
<p>高高孤頂雪濛濛。劫外行藏路不通。半夜嶺頭消息轉。不關春色暗香濃。<span class='note-inline'>(正堂辨)</span></p>
<p>鶴出銀籠上碧穹。鳳無依倚井梧空。東君縱有雙瞳子。不睹堯眉八彩重。<span class='note-inline'>(俍亭挺)</span></p>
<p style="margin-left:1em">洞山因辭雲巖。臨行問。百年後忽有人問。還描得師真否。如何抵對。巖良久曰祇者是。師沉吟。巖曰。价闍黎。承當箇事大須審細。師猶涉疑。後因過水覩影大悟。有偈曰。切忌從它覓。迢迢與我疎。我今獨自迬。處處得逢渠。渠今正是我。我今不是渠。應須恁麼會。方得契如如。</p>
<p>體量非功不墮今。星移斗換豈同輪。多年曆日雖無用。犯著應須總滅門。<span class='note-inline'>(正堂辯)</span></p>
<p>動靜從來每與俱。回頭驀地始逢渠。直饒與麼猶堪笑。喚作如如又却迂。<span class='note-inline'>(本覺一)</span></p>
<p>足躡淵泉。冠摩雲戶。明闇未分。光華<span class='corr'>已</span>露。有參天兩地之功兮蓋國稱臣。無尺土一人之柄兮全身歸父。<span class='note-inline'>(潭吉忍)</span></p>
<p>覩影逢渠不是渠。到家何必雁傳書。曉風吹破梅花夢。香霧輕霑粉蜨鬚月。上珠簾。剛夜半。天明玉漏報更箭。當軒秦鏡絕狐蹤。禁殿無人誰敢犯。<span class='note-inline'>(百愚斯)</span></p>
<p>牛郎織女兩相看。祇隔銀河數步間。今夜更無雲隔斷。見時依舊別時顏。<span class='note-inline'>(獨芳櫟)</span></p>
<p>明明消息露全機。千丈神光腦後輝。是我是渠俱拈却。江南三月鷓鴣啼。<span class='note-inline'>(雲章翰)</span></p>
<p>瓊樹遙籠金殿門。綠疎青鎖遶香痕。輪王自古無人見。寶印不彰還更尊。<span class='note-inline'>(笠山寧)</span></p>
<p>多年蓬累臥深雲。金管銀簫醉裏聞。秋色重遊山下路。白蘋岸渚得逢君。<span class='note-inline'>(蔗庵範)</span></p>
<p>混元氣靜乾坤大。黑白纔分一道微。蹋碎劫前空界影。海天無地著風規。<span class='note-inline'>(祖燈紹)</span></p>
<p style="margin-left:1em">洞山後供雲巖真。僧問。先師道祇者是。莫便是否。師曰是。曰意旨如何。師曰當時幾錯會先師意。曰未審先師還知有也無。師曰。若不知有。爭解恁麼道。若知有。爭肯恁麼道。</p>
<p>長慶稜云。既知有。為甚恁麼道。又云。養子方知父慈。</p>
<p>爭解恁麼道。五更雞唱家林曉。爭肯恁麼道。千年鶴與青松老。寶鑑澄明驗正偏。玉機轉側看兼到。門風大振兮規步綿綿。父子變通兮聲光浩浩。<span class='note-inline'>(天童覺)</span></p>
<p>描不成兮畵不成。暮天空曠豈人情。狂猿嘯轉中秋月。迥迥孤峯雲自橫。<span class='note-inline'>(桂轂顯)</span></p>
<p>世道茫茫魚雁沉。全憑啞子送來音。逢人不說十分話。到底終無怨恨心。<span class='note-inline'>(寧遠地)</span></p>
<p style="margin-left:1em">洞山上堂。有一人在千人萬人中。不背一人。不向一人。你道此人具何面目。雲居膺出曰。某甲參堂去。</p>
<p>資福廣於具何面目下云。七凹八凸。於參堂下云。祇得一橛。復云。虗白堂啟。珍珠簾垂。面面無私。識者其誰。任是抽身快便。猶難合伴同歸。然則洞山底意畢竟如何。金鍼雙鎖備。狹路隱全該。　牧菴名云。要見洞山則易。要見雲居則難。畢竟如何。數竿修竹臨軒綠。幾樹桃花映水紅。</p>
<p style="margin-left:1em">洞山因僧問。亡僧遷化。向什麼處去。師曰火後一莖茅。</p>
<p>野火燒時越轉新。至今烟燄雨難淋。旱地紅蓮遮日月。無根樹長翠成陰。<span class='note-inline'>(投子青)</span></p>
<p>春風吹動綠波搖。無限船師逐海潮。祇見江鷗飛白浪。豈知明月在雲霄。<span class='note-inline'>(枯木成)</span></p>
<p>善應隨流妙意深。明明一箭中紅心。當鋒不是由基眼。對面鐵山高萬尋。<span class='note-inline'>(佛智裕)</span></p>
<p style="margin-left:1em">洞山示眾。秋初夏末。兄弟東去西去。直須向萬里無寸艸處去始得。又曰。祇如萬里無寸艸處作麼生去。後石霜曰。出門便是艸。有僧舉似師。師曰大唐國裏能有幾人。</p>
<p>太陽玄云。直得不出門。亦是艸漫漫地。且道合向什麼處行履。莫守寒巖異艸青。坐著白雲宗不妙。　圓通善云。諸人即今脚跟下一句作麼生道。若道萬里無寸艸。許你參見洞山。若道出門便是艸。許你參見石霜。若道不出門亦是艸漫漫地。許你參見太陽。若總道不得。却許你參見延聖。何故。惟有好風來席上。更無閒語落人間。　白雲端云。若見得菴主。便見得洞山。若見得洞山。便見得菴主。見洞山則易。見菴主則難。不見道。雲在嶺頭閒不徹。水流㵎底太忙生。　溈山果云。斬釘截鐵。豁開向上玄關。語諦言誠。直指當人要路。且作麼生會。他出門便是艸。石霜恁麼道。上封恁麼舉。諸人不得動著。動著三十棒。　徑山杲云。獅子一滴乳。迸散十斛驢乳。　雪巖滿云。三箇老漢雖然異口同音。未免撞頭磕額。何也。一人開了口合不得。一人高擡脚了放不下。一人緊閉門了出不去。王山則不然。徧十方界非外。全在一微塵。在一微塵非內。徧十方界。祇者一微塵許。也須極盡不可得。向那裏安門。甚處入艸。還會麼。休侵洞嶺初秋艸。請看疎山臘月蓮。　鼓山賢云。洞山恁麼說話。大似瑞鳳不棲於凡木。金龍豈守於寒潭。轉功就位轉位就功即不無。看來也祇是猢猻上樹捨一取一。未為好手。且作麼生是本分底去處。良久云。釣船載到瀟湘岸。氣噎無聊問白鷗。　百丈雪云。山僧則不然。兄弟東去西去。直須向冰河發燄處去。祇如冰河發焰處作麼生去。良久云。兔角杖頭挑日月。龜毛繩子縛虗空。　靈隱禮云。洞山祇解借功明位。焉知玉殿苔生。石霜雖能轉位投機。猶未回途復妙。正饒功位齊轉芝生朽木。功位齊隱雪凍紅爐。佛日要問他。五馬不嘶一牛不飲處如何趣向。</p>
<p>出門便是太茫然。萬里無來未得圓。欲識家山門去路。暮烟輕鎖綠綿綿。<span class='note-inline'>(佛慧泉)</span></p>
<p>庭前黃葉亂紛紛。階下苔錢似錦紋。戶外任教荒艸綠。石人蹋斷海山雲。<span class='note-inline'>(淨因成)</span></p>
<p>艸漫漫。門裏門外君自看。荊棘林中下脚易。夜明簾外轉身難。看看幾何般。且隨老木同寒瘠。將逐春風入燒瘢。<span class='note-inline'>(天童覺)</span></p>
<p>虗玄鳥道絕纖埃。玉殿空然鎖綠苔。挂壁梭飛秋蛻骨。滄溟老蚌盡懷胎。<span class='note-inline'>(足菴鑒)</span></p>
<p>送君疋馬出皇都。蹋遍荒郊寸艸無。透過大同關子外。還他肘後有靈符。<span class='note-inline'>(隱元琦)</span></p>
<p style="margin-left:1em">洞山垂語。知有佛向上人。方有語話分。僧問如何是佛向上人。師曰非佛。</p>
<p>保福展云。佛非。　雲門偃云。名不得。狀不得。所以言非。　法眼益云。方便呼為佛。　天童覺云。二老宿相去多少。直是刁刀相似。魚魯參差。到者裏轉劫外機放風前箭。橫身擔荷撒手承當。具者般眼目始得。還辨得麼。易分雪裏粉。難辨墨中煤。　徑山杲云。二尊宿恁麼提持佛向上事。且緩緩。山僧則不然。如何是佛向上事。拽拄杖劈脊便打。免教伊在佛向上躲跟。　報恩秀云。我要問洞山。佛向上人還有答話分也無。　東明際舉雲門語畢云。大小雲門猶作者般見解。山僧當時若在。但冷笑一聲。</p>
<p style="margin-left:1em">洞山因僧問如何是西來意。師曰大似駭雞犀。</p>
<p>芥藏巨云。橫抽寶劍。剪除竹木精靈。掌握玄珠。照徹神州赤縣。還他洞山老祖。若論佛法大義。遠孫未敢順非而澤。何也。若是鳳凰兒。肯向那那討。</p>
<p style="margin-left:1em">洞山於扇上書佛字。雲巖見。却書不字。師又改作非字。雪峰見乃一時除却。</p>
<p>興化獎代云。吾不如汝。　白楊順云。我若作洞山。祇向雪峰云。你非吾眷屬。　天鉢元云。洞山雲巖平地起堆。雪峰老漢因事長智。　止谷聲云。字經三寫烏焉成馬。二老宿之謂也。雪峰雖善順硃填墨。德山門下不道不是。洞山門下猶隔津在。何也。太史<span class='corr'>籀</span>文。二王楷書。</p>
<p style="margin-left:1em">洞山因僧問寒暑到來如何迴避。師曰何不向無寒暑處去。曰如何是無寒暑處。師曰寒時寒殺闍黎。熱時熱殺闍黎。</p>
<p>投子同云。幾乎與麼去。　瑯琊覺別後語云。僧堂裏去。　雲居舜云。大小瑯琊作者箇去就。山僧則不然。如何是無寒暑處。三冬向煖火。九夏取凉風。　寶峰文云。大眾若也會得。不妨神通遊戲。一切臨時。寒暑不相干。若也不會。且向寒暑裏經冬過夏。　黃龍新云。洞山袖頭打領。腋下剜襟。爭奈者僧不甘。如今有箇出來問黃龍。且作麼生支遣。良久云。安禪不必須山水。滅却心頭火自凉。　上封才云。洞山一句可謂主賓交參。正偏涉入。諸人如今向甚麼處迴避。無事上山行一轉。借問諸人會也無。　泐潭準云。若為人時冰也煖。不為人時火也寒。　仰山欽云。洞山雖則頭正尾正。祇是鼻孔落在者僧手裏。　烏石道云。洞山祇有殺人刀。且無活人劍。忽有人問寒暑到來如何迴避。亦云何不向無寒暑處去。那裏是無寒暑處。向他道寒時熱殺闍黎。熱時寒殺闍黎。為甚麼。三冬炎暑熾。九夏雪花飛。　清化嶾云。洞山老人如將摩尼寶王直授凡庸。者僧若是眼裏有筋。不但三冬枯木秀。管教九夏雪花飛。</p>
<p>垂手還同萬仞巖。正偏何必在安排。琉璃古殿照明月。忍俊韓獹空上堦。<span class='note-inline'>(翠峰顯)</span></p>
<p>無寒暑處。如何唱和。熱即乘凉。寒即向火。多口阿師。一場懡㦬。人人盡欲出常流。折合還歸炭裏坐。<span class='note-inline'>(泉大道)</span></p>
<p>裏頭看。勿暑寒。直下滄溟瀝得乾。我道巨鰲能俯首。笑君沙際弄鉤竿。<span class='note-inline'>(天童覺)</span></p>
<p>熱時熱殺寒時寒。寒暑由來總不干。行盡天涯諳世事。老君頭戴楮皮冠。<span class='note-inline'>(湛堂準)</span></p>
<p>避暑逃寒問是非。不離寒暑少人知。正中來也無回互。句裏藏鋒辨者稀。炎天雪。火雲飛。風吹日炙杜闍黎。<span class='note-inline'>(冶父川)</span></p>
<p>畵閣鐘沉隔亮紗。梧桐微映月痕衺。海棠玉夢成狼藉。風打停舟起浪花。<span class='note-inline'>(三宜盂)</span></p>
<p>蘆灣碧水釣船橫。獨酌瀟湘看月明。露滴芙蓉人迹杳。簫吹夜半不知名。<span class='note-inline'>(蔗菴範)</span></p>
<p>燦然應氣不留情。明暗相參殺活行。青嶂曉開紅日面。白蘋風蕩釣舟橫。<span class='note-inline'>(位中符)</span></p>
<p style="margin-left:1em">洞山因僧問。三身中那身不隨眾數。師曰吾常於此切。後有持問曹山。先師道吾常於此切。作麼生。曹曰要頭便斫去。又問雪峰。峰以拄杖打曰。我亦曾到洞山來。</p>
<p>承天宗云。一轉語海宴河清。一轉語風高月冷。一轉語騎賊馬趁賊。試請辨看。忽有箇衲僧出來道總不與麼。也許伊具一隻眼。　徑山杲云。恁麼葛藤。也未夢見三箇老漢在。復云。何不向膏肓穴上下一鍼。　博山來云。近不得倚。遠不得攜。推之弗前。約之弗後。洞山於此若鐵橛也。若夫辨奇貨。採驪珠。求華璞。追藍琰。安可以語於此哉。離乎言句。親之可矣。　寄庵鹵云。三大老與麼說話。雖則各衒<span class='corr'>己</span>長。也是更闌墨汁污皁衫。畢竟意旨如何。吾常於此切。雲散中秋月。要頭截取去。摩醯三眼一隻豎。我也從洞山來。庭前鐵鋸舞三台。弁山與麼分析。且道還有為人處麼。卓拄杖喝一喝云。手執夜明符。幾箇知天曉。　廣胤標云。三箇老漢。一手提持。赤心片片。大似豐城寶劍當面擲。祇是知恩者少。者僧非<span class='corr'>但</span>耳聾亦兼眼瞎。錯過當陽。如今還有不錯過底麼。關門令尹誰能識。河上仙翁去不回。　壽昌齊云。吾常於此切。丫角女子門齒缺。要頭斫將去。不祥之事天下諱。我也曾到洞山來。未肯將身一處埋。今日分明重舉似。布穀催耕啼深樹。聲聲流血勸農忙。莫待秋來少官賦。</p>
<p>不入世。未循緣。劫壺空處有家傳。白蘋風細秋江暮。古岸船歸一帶煙。<span class='note-inline'>(天童覺)</span></p>
<p>玉鞭纔舉乾坤靜。皇道無私顯至尊。貴極鑾輿纔指斥。將軍正令不容存。<span class='note-inline'>(正堂辨)</span></p>
<p>吾常於此切。堪笑堪悲向君說。鶯嗁處處暖風生。愁客鬚邊不消雪。柳眉細。花容悅。香飄雲外同時節。<span class='note-inline'>(遠菴僼)</span></p>
<p>九重深密信難傳。誰敢依俙犯聖顏。一卷丹書鳳銜出。森羅萬象競朝天。<span class='note-inline'>(寧遠地)</span></p>
<p>靜鞭聲裏駕頭來。四望香雲接上臺。鑾轉深宮親切處。從教威武盡摧頹。<span class='note-inline'>(劍叟是)</span></p>
<p style="margin-left:1em">洞山因辭京兆興善平。善曰什麼處去。師曰沿流無定止。曰法身沿流報身沿流。師曰總不作此解。善乃撫掌。</p>
<p>保福展云。洞山自是一家。乃別云。覓得幾人。　惟直楷云。若非擊水三千。摶風九萬。也不易答者話。祇如興善撫掌是賞是罰。</p>
<p style="margin-left:1em">洞山因老宿拈袈裟角問曰。父母未生時還有者箇麼。師曰祇今豈是有耶。宿搖手。</p>
<p>轉位投機覓更難。回途復妙豈相關。新豐洞口翻波浪。一掃須教徹底乾。<span class='note-inline'>(正堂辨)</span></p>
<p style="margin-left:1em">洞山因一僧在延壽堂不安要見師。師遂至。僧曰和尚何不救取人家男女。師曰你是甚麼人家男女。曰某是大闡提人家男女。師良久。僧曰四山相逼時如何。師曰老僧亦曾從人家屋簷下過。曰回互不回互。師曰不回互。曰教某甲向甚處去。師曰粟畬裏去。僧噓一聲曰珍重。便坐脫。師以拄杖敲頭三下曰。汝祇解與麼去。不解與麼來。</p>
<p>昭覺勤云。大凡行脚人正要透脫者一件事。者僧既是大闡提人家男女。直至四山相逼手脚忙亂。若不是洞山具大慈悲。放一線道。與他平展。爭解恁麼去。所以古人道。臨終之際若一毫頭聖凡情念未盡。未免入驢胎馬腹去。祇如洞山道。我亦從人家屋簷下過。粟畬裏去。鼎鼎礙四山不礙四山。到者裏須是桶底子脫始得。且道洞山意作麼生。金鷄啄破琉璃㲉。玉兔挨開碧海門。</p>
<p>祇解恁麼去。沙禽夜宿滄洲樹。不解恁麼來。石筍穿開古路苔。莫道鯤鯨無羽翼。今日親從鳥道回。<span class='note-inline'>(天童覺)</span></p>
<p>聖量凡情淨盡時。轉身無路事還非。屋簷下過粟畬裏。馬腹驢胎一道歸。<span class='note-inline'>(石溪月)</span></p>
<p>平步登高易。從空放下難。果爾聖凡如電拂。何緣去住得相關。天際雲舒卷。滄波月往還。眼底家私都蕩盡。清風八極步閒閒。<span class='note-inline'>(天岸昇)</span></p>
<p>粟畬裏去太分明。劍樹刀山縱步行。雪月莫教迷一色。密移煙棹上沙汀。<span class='note-inline'>(寧遠地)</span></p>
<p style="margin-left:1em">洞山因僧問。欲見和尚本來師。如何得見。師曰年牙相似即無阻矣。僧擬進語。師曰。不躡前蹤。別請一問。僧無對。</p>
<p>雲居膺代僧云。恁麼則不見和尚本來師也。　長慶因僧問。如何是年牙相似者。慶云。古人恁麼道。闍黎又向者裏覓箇甚麼。</p>
<p>簾卷雙輪坐翠微。渾身不挂本來衣。芙蓉露滴秋香老。羞展輕眉對落暉。<span class='note-inline'>(頻吉祥)</span></p>
<p style="margin-left:1em">洞山與泰首座冬節喫果子次。乃問。有一物。上拄天。下拄地。黑似漆。常在動用中。動用中收不得。且道過在甚麼處。泰曰過在動用中。師喚侍者掇退果桌。</p>
<p>五祖戒別云。來朝更獻楚王看。　同安顯於過在甚麼處別云。不知。　瑯琊覺云。若不是洞山老人焉能辨得。雖然如是。猶欠一著在。　溈山喆云。諸人還知洞山落處麼。若也不知。往往作是非得失會去。山僧道。者果子非但首座不得喫。盡大地人來亦不得正眼覰著。　雲葢本云。洞山雖有打破虗空鉗鎚。而無補綴底手段。待伊道過在動用中。但道請首座喫果子。泰首座若是箇衲僧。喫了也須吐出。　溈山果云。洞山壓良為賤。首座有理難伸。山僧路見不平。要為雪屈。當時纔見與麼問。祇向道靈山授記未到如此。待他擬議。拈果子劈面便擲。不惟塞斷咽喉。免得後人妄生卜度。　淨慈昌云。洞山雖然掇退果桌去。要且塞泰首座口不得。　昭覺勤云。盡道泰首座箭鋒不相拄。所以遭洞山貶剝。後來溈山喆道。此果子莫道首座不得喫。盡大地人也不敢正眼覰著。宗師家正令當行。十方坐斷。有定乾坤句。辨龍蛇眼。不妨難構。當時若是箇英靈衲子解捋虎鬚。待道過在甚麼處。便拈起果子云。和尚畢竟喚作甚麼。待他擬議。劈面便擲。何故。有意氣時添意氣。不風流處也風流。　保寧茂云。盡道洞山祇見錐頭利。不見鑿頭方。抑屈人作麼。又有道。泰公不得果子喫。要且盡大地人皆不得喫。成人者少。敗人者多。殊不知洞山有偏正回互不犯底手脚。直饒道不在動用中。也不得他果子喫。良久云。水流黃葉來何處。牛帶寒鴉過遠邨。　古南門云。要見洞山則易。見泰首座則難。</p>
<p>洞山果子誰無分。掇退臺盤妙轉機。今夜為君輕點破。牡丹花下睡猫兒。<span class='note-inline'>(明極祚)</span></p>
<p>洞山玷辱家風。首座埋沒自<span class='corr'>己</span>。雙雙繡出鴛鴦。千古扶持不起。<span class='note-inline'>(運菴巖)</span></p>
<p>拄天拄地黑如漆。不分晝夜是何物。拈來拋向屎坑中。火裏蓮花香拂拂。<span class='note-inline'>(虛堂愚)</span></p>
<p>迴途復妙展全機。大用堂堂絕指揮。兩手捉來渾一色。金烏夜半潑天飛。<span class='note-inline'>(法林音)</span></p>
<p style="margin-left:1em">洞山問僧阿那箇是汝主人公。曰現抵對次。師曰苦哉苦哉。今時人類皆如此。祇認得驢前馬後底將為自<span class='corr'>己</span>。佛法平沉此其兆也。賓中主尚未明。況主中主乎。僧問如何是主中主。師曰闍黎自道取。曰。某甲道得祇是主中賓。如何是主中主。師曰。恁麼道即易。相續也大難。遂示偈曰。嗟見今時學道流。千千萬萬認門頭。恰似入京朝聖主。祇到潼關即便休。</p>
<p>賓中賓。雙眉不展眼無筋。它方役伇求知<span class='corr'>己</span>。失却衣中無價珍。<span class='note-inline'>(浮山遠四)</span></p>
<p>賓中主。盡力追尋無處所。昔年猶自見些些。今日誰知目雙瞽。</p>
<p>主中賓。我家廣大實難論。所求不吝無高下。貴賤同途一<span class='corr'>坦</span>平。</p>
<p>主中主。七寶無虧金殿宇。千子常圍繞聖顏。諸天不順飛輪舉。</p>
<p>平生心事結眉頭。滿面飛埃鬢<span class='corr'>已</span>秋。大抵出門無伎倆。奈何今日路貧愁。<span class='note-inline'>(宏智覺四)</span></p>
<p>日應經商利萬金。曉來古路問家音。分明得報尊慈健。爭奈難憑喜懼心。</p>
<p>御樓吹角六街明。金馬將軍出禁城。閫外威權良有準。不傷風化自昇平。</p>
<p>不動金輪萬德全。宸居苔合未排班。當頭諱字寰中禁。誰敢依俙犯聖顏。</p>
<p>天涯奔走幾經春。負學論功日轉貧。行海淵深雖涉徧。義天空闊不容塵。<span class='note-inline'>(青州辨四)</span></p>
<p>衣穿骨瘦露無餘。獨鎮寰區暉太初。三尺匣中誅侫劍。百篇囊裏薦賢書。</p>
<p>丹墀鞭靜九宮開。萬里江山絕點埃。脫却襴衫戴蓆帽。聲聲祇道那邊來。</p>
<p>重重幽鎖紫烟岑。古洞龍吟霧氣深。木女唱歸紅燄裏。石人運步覓知音。</p>
<p style="margin-left:1em">洞山因僧問如何是沙門行。師曰。頭長三尺。頸長二寸。因令侍者持此語問三聖。聖於侍者手掐一掐。師肯之。</p>
<p>文峰玉云。妙得衲僧家轉身活路。還他新豐老人。三聖雖能暗號私通。終是輸他一著。今日若有問頭長三尺頸長二寸意旨如何。向道待你四脚蹋地時自然有箇分曉。　雪筠赤云。鐵圍城中得計。牛角尖裏抽身。三聖雖則善引機宜。也是瞎驢趁隊。今有問雄山如何是沙門行。向道兒童睡未足。切莫蚤揚聲。</p>
<p style="margin-left:1em">洞山曰。末法時代人多乾慧。若要辨驗真偽。有三種滲漏。一曰見滲漏。機不離位。墮在毒海。二曰情滲漏。滯在向背。見處偏枯。三曰語滲漏。究妙失宗。機昧始終。濁智流轉。</p>
<p>木人嶺上輕開口。石女溪邊暗點頭。堪笑當年李太白。夜來還宿釣魚舟。<span class='note-inline'>(見　泐潭照三)</span></p>
<p>天下溪山絕勝幽。誰能把手共同遊。回頭忽聽杜䳌語。笑指白雲歸去休。<span class='note-inline'>(情)</span></p>
<p>昔年曾作參禪客。扣徧玄關窮要脉。更闌墨汁染皁衫。說向他人口門窄。<span class='note-inline'>(語)</span></p>
<p>既達沖虗理。還隨照性亡。自非功力盡。爭免侍空王。<span class='note-inline'>(具德禮三)</span></p>
<p>至靜含羣籟。靈源絕眾流。豈知兼帶意。不在正偏求。</p>
<p>依語生神解。徒將迷悟情。開先靈木吼。花雨作寒明。</p>
<p>爛柯石化<span class='corr'>已</span>千年。月舘空香趣獨玄。無奈白雲留戀苦。未驂鸞鶴上朝天。<span class='note-inline'>(潭吉忍三)</span></p>
<p>萬人戍裏放還村。倚賴隣西寄食恩。父母丘墳遙在眼。夜燃松火燭樵痕。</p>
<p>丈夫義不取封侯。掃徑扶花足自由。轉被花神勞欲死。怨春未罷又傷秋。</p>
<p>驢䭾馬載藥何為。病入膏肓詎可追。最惜於今多國手。不能痛處與人錐。<span class='note-inline'>(聖可玉)</span></p>
<p style="margin-left:1em">洞山因僧問如何是空劫<span class='corr'>已</span>前自<span class='corr'>己</span>。師曰白鳥入蘆花。</p>
<p>打起黃鶯兒。莫教枝上啼。啼時驚妾夢。不得到遼西。<span class='note-inline'>(正堂辨)</span></p>
<p style="margin-left:1em">洞山夜參不點鐙。有僧出問話退。師令侍者點鐙。乃召適來問話僧出來。僧近前。師曰將取三兩粉來與者箇上座。其僧拂袖而退。自此省發。遂罄捨衣資設齋得三年。後辭師。師曰善為。時雪峰侍立問曰。祇如者僧辭去。幾時却來。師曰。它祇知一去。不解再來。其僧歸堂。就衣鉢下坐化。峰報師。師曰雖然如此。猶較老僧三生在。</p>
<p>洞中日午打三更。便有遊人把路爭。除却華山陳處士。誰人不帶是非行。<span class='note-inline'>(慈受深)</span></p>
<p style="margin-left:1em">洞山因看病僧。僧曰火風離散時如何。師曰。來時無一物。去亦任從伊。曰爭奈羸瘵何。師曰須知有不病者。曰如何是不病者。師曰。悟則無分寸。不悟隔山坡。曰前程還許卜度也無。師曰。雖然黑似漆。成立在今時。</p>
<p>火風離散後。一物鎮長靈。佛國黃金地。天堂白玉庭。前程休卜度。所至要惺惺。一念心清淨。人間亦祇寧。<span class='note-inline'>(南堂靜)</span></p>
<p style="margin-left:1em">洞山不安。僧問。和尚病。還有不病者麼。師曰有。曰不病者還看和尚否。師曰老僧看它有分。曰和尚看它時如何。師曰老僧看它時則不見有病。</p>
<p>博山來云。不二門開。日面月面總不似。洞山癖病。混之弗得。類之不齊。病中善看病也。者僧眼裏有筋。皮下有血。要見洞山也不難。</p>
<p>卸却臭皮袋。拈轉赤肉團。當頭鼻孔正。直下髑髏乾。老醫不見從來癖。少子相逢向近難。野水瘦時秋潦退。白雲斷處舊山寒。須劋絕。莫顢頇。轉盡無功伊就位。孤標不與汝同盤。<span class='note-inline'>(天童覺)</span></p>
<p>蹋蹋蘆灣又柳灣。生涯惟指舊巑岏。神蹊轉處白雲斷。百鳥不來春正寒。<span class='note-inline'>(位中符)</span></p>
<p style="margin-left:1em">洞山因僧問如何是青山白雲父。師曰不森森者是。曰如何是白雲青山兒。師曰不辨東西者是。曰如何是白雲終日倚。師曰去離不得。曰如何是青山總不知。師曰不顧視者是。</p>
<p>江流夜魄兩依依。風卷蘆花帶雪飛。石女慣乘金鳳舞。木人喜跨玉龍歸。<span class='note-inline'>(頻吉祥)</span></p>
<p style="margin-left:1em">洞山參興平。纔展具。平曰莫禮老朽。師曰禮不老朽者。曰渠不受禮。師曰渠不曾禮。</p>
<p>渠非老朽。不禮不受。威音世前。毗盧頂後。把定壺中白日長。觸著匣裏青蛇吼。良醫叮嚀病人。服藥不如忌口。<span class='note-inline'>(天童覺)</span></p>
<p>尊貴堂堂自不羣。深宮獨坐對衺曛。渠儂縱謂不相識。家醜那堪<span class='corr'>已</span>外聞。<span class='note-inline'>(寧遠地)</span></p>
</div>
<p class='juan'>宗鑑法林卷五十九</p></div>
</div><!-- end of div[@id='body'] -->
</body></html>