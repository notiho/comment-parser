<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu159' />宗鑑法林卷十三</p><p class="byline">集雲堂　編</p><p class="head1">大鑒下三世</p>

<div class='div-other'><a id='mulu160' />
<p class='h2'>潭州東寺如會禪師<span class='note-inline'>(馬祖一嗣)</span></p><p style="margin-left:1em">嘗患門徒以即心即佛之談誦憶不<span class='corr'>已</span>。且謂佛於何住而曰即心。心如畵師而曰即佛。遂示眾曰。心不是佛。智不是道。劍去久矣。汝方刻舟。</p>
<p>心不是佛。智不是道。青山白雲。落花芳艸。若是伶俐阿師。終不回頭轉腦。<span class='note-inline'>(鼓山珪)</span></p>
<p>雨散雲收後。崔嵬數十峰。倚䦨頻顧望。回首與誰同。<span class='note-inline'>(徑山杲)</span></p>
<p>太平時節歲豐登。旅不齎糧戶不扃。官路無人夜無月。唱歌歸去恰三更。<span class='note-inline'>(開善謙)</span></p>
<p>昨日因過竹院西。隣家稚子隔溪啼。山寒水肅半黃落。無數歸鴉卜樹棲。<span class='note-inline'>(虗堂愚)</span></p>
<p>天晴日頭出。雨下地上溼。盡情都說了。祇恐信不及。<span class='note-inline'>(無門開)</span></p>
<p>心不是佛。智不是道。舉得十分。未敢相保。攜條拄杖閒行。切忌回頭轉腦。<span class='note-inline'>(照堂一)</span></p>
<p>禪和包。小娘腰。老虎毛。將軍刀。更有江流上。一條紙畵橋。<span class='note-inline'>(漢關喻)</span></p>
<p style="margin-left:1em">東寺因崔相國入殿見雀拋糞於佛頂上。乃問一切眾生皆有佛性。為甚却拋糞於佛頭上。師曰它終不向鷂子頭上拋。</p>
<p>法燈欽代云怕佛。　金山銓云。面赤不如語直。　磬山鼎云。崔相好一杓。可惜放過。待道終不向鷂子頭上拋。遂與一摑。使東寺也知些臭氣好。</p>
<p style="margin-left:1em">東寺問仰山甚處人。山曰廣南人。師曰我聞廣南有鎮海明珠是否。曰是。師曰此珠如何。曰黑月即隱白月即現。師曰將得來否。曰將得來。師曰何不呈似老僧。曰。某甲昨到溈山。被索此珠。直得無言可對。無理可伸。師曰。真獅子兒。善能哮㖃。</p>
<p>佛鑑懃云。東寺祇索一顆。仰山傾出一栲栳。　天寧琦云。仰山雖是個獅子兒。怎奈把鎮海明珠作豌豆賣却。千古之下遭人檢點。今日黨理不黨親。便是東寺到來也須勘過了打。　洞山瑩云。可惜東寺被他珠光一爍。直得龍頭蛇尾。當時何不喚侍者快將糞箕掃帚來。</p>
<p>善舞太阿鋒。決無傷手厄。慣編猛虎鬚。必有全身策。鎮海珠。巧呈似。離色離聲離名字。栴檀林裏爇栴檀。獅子窟中吼獅子。<span class='note-inline'>(圓悟勤)</span></p>
<p>無言可對口纔開。<span class='corr'>已</span>是和光吐出來。東寺不知何意志。深深一丈掘坑埋。<span class='note-inline'>(雲衲慶)</span></p>
<p style="margin-left:1em">東寺因仰山機緣相見了却入客位。復具威儀再上人事。師纔見乃曰。<span class='corr'>已</span>相見了也。山曰與麼相見。莫不當否。師便歸方丈閉却門。山歸舉似溈山。溈曰寂子是什麼心行。山曰。若不與麼。怎識得伊。</p>
<p>保福展云。仰山大似蚊子上鐵牛。　承天宗云。仰山識得東寺。強說道理即得。相見即不可。直使溈山親來也未能得與東寺相見在。</p>
</div>
<div class='div-other'><a id='mulu161' />
<p class='h2'>袁州南源道明禪師<span class='note-inline'>(馬祖一嗣)</span></p><p style="margin-left:1em">上堂。快馬一鞭。快人一言。有事何不出頭來。無事各宜珍重。僧問如何是一言。師乃吐舌曰。待我有廣長舌相即向汝道。</p>
<p>黃鳥聲乾綠柳陰。長門猶說不逢春。玉簫吹處花空落。翠輦過時月<span class='corr'>已</span>淪。<span class='note-inline'>(遠菴僼)</span></p>
<p style="margin-left:1em">南源因洞山來參。纔上法堂。師曰<span class='corr'>已</span>相見了也。洞便下去。至明日却上。問昨日<span class='corr'>已</span>蒙和尚慈悲。不知甚處是與某甲相見處。師曰。心心無間斷。流入於性海。曰洎合放過。遂辭去。師曰多學佛法廣作利益。曰多學佛法即不問。如何是廣作利益。師曰一物莫違即是。</p>
<p>知有前期在。難分此夜中。母將故人酒。不及石尤風。<span class='note-inline'>(㵎菴怡)</span></p>
</div>
<div class='div-other'><a id='mulu162' />
<p class='h2'>越州大珠慧海禪師<span class='note-inline'>(馬祖一嗣)</span></p><p style="margin-left:1em">僧問如何是佛。師曰清談對面非佛而誰。</p>
<p>法眼云。是即沒交涉。</p>
<p>偃蹇蒼髯十萬本。參差翠玉數千竿。風敲月戶三秋冷。雨打茅堂六月寒。<span class='note-inline'>(石溪月)</span></p>
<p style="margin-left:1em">大珠曰。身口意清淨是名佛出世。身口意不淨是名佛滅度。</p>
<p>黃龍南云。也好箇消息。古人一期方便與你諸人討箇入路。既得箇入路。又須得箇出路。登山須到頂。入海須到底。不到頂不知宇宙之寬廣。不到底不知滄海之淺深。既知寬廣又知淺深。乃頌。</p>
<p>一蹋蹋翻四大海。一摑摑倒須彌山。撒手到家人不識。鵲噪鴉鳴拍樹間。</p>
<p style="margin-left:1em">大珠問座主蘊何經論。曰講金剛經。師曰。若言如來有所說則為謗佛。若言不是佛說又是謗經。除此之外。試與老僧說看。</p>
<p>法林音代云。和尚幸是大人。</p>
<p>百非四句都拈了。敢問云何會此經。却是虗空能講得。熾然常說有誰聽。<span class='note-inline'>(本覺一)</span></p>
</div>
<div class='div-other'><a id='mulu163' />
<p class='h2'>洪州百丈惟政禪師<span class='note-inline'>(馬祖一嗣)</span></p><p style="margin-left:1em">老宿見日影透牕乃問。牕就日。日就牕。師曰。長老房中有客。歸去好。</p>
<p>牕就日兮日就牕。前塵不了費商量。房中有客還歸去。歸到無歸始見常。<span class='note-inline'>(侶巖荷)</span></p>
<p style="margin-left:1em">惟政問南泉。諸方善知識還有不說似人底法也無。泉曰有。師曰作麼生是。曰不是心不是佛不是物。師曰恁麼即說似人了也。曰。某甲即與麼。和尚作麼生。師曰。我又不是善知識。怎知有說不說底法。曰。某甲不會。請和尚說。師曰我太煞為汝說了也。<span class='note-inline'>(或作涅槃)</span></p>
<p>溈山喆云。百丈祇知瞻前不知顧後。當時待伊道某甲不會。但云老僧亦不會。百丈若下得此一語。非惟與南泉為宗匠。亦乃與天下人為宗匠。　天奇瑞云。者兩箇漢。拈頭失尾拈尾失頭。既有不說底法。還許你賓主問答也無。饒你檢點得出。進退無門。更誇精細。轉見不堪。諸人到此作麼生。請歸堂。珍重。</p>
<p>涅槃老子順風吹。囉哩哩囉爭得知。隔嶺幾多人錯聽。一時喚作鷓鴣詞。<span class='note-inline'>(白雲端)</span></p>
<p>不會誰不會。相逢且喫茶。不尋雲水路。爭得到僧家。<span class='note-inline'>(長靈卓)</span></p>
<p>鸞膠續斷絃。猊血化驢乳。從來不為人。今古參佛祖。箭既離絃無返回。將欲奪之必固與。語時默。默時語。人從陳州來。却往許州去。<span class='note-inline'>(圓悟勤)</span></p>
<p>倒腹傾腸說向君。不知何故尚沉吟。而今便好猛提取。付與世間無事人。<span class='note-inline'>(徑山杲)</span></p>
<p>一個拽來還拽去。一人牽去又牽來。深山一段無根樹。直至如今鋸不開。<span class='note-inline'>(千巖長)</span></p>
<p style="margin-left:1em">惟政因入京。路逢官人喫飯。忽見驢鳴。官人召曰頭陀。師舉頭。官人却指驢。師却指官人。</p>
<p>保福展云。惟政因齋慶讚。　法眼別云。但作驢鳴。　支提愛云。一家有事百家忙。</p>
</div>
<div class='div-other'><a id='mulu164' />
<p class='h2'>京兆章敬懷惲禪師<span class='note-inline'>(馬祖一嗣)</span></p><p style="margin-left:1em">因百丈遣僧來囑曰。待伊陞堂次。乃展坐具禮拜了。將伊一隻鞵以袖拂却上塵。倒覆向下。其僧至。一如丈教。師乃曰老僧罪過。</p>
<p>黃龍新云。百丈逞盡神通。不消章敬道箇老僧罪過。　鼓山珪云。黃龍孟八郎。猶欠一著在。祇知百丈逞神通。殊不知百丈伎倆俱盡。祇知章敬道箇老僧罪過。不知章敬一款便招。會麼。蛇吞蝦蟆猶自可。更有蜈蚣在後頭。</p>
<p style="margin-left:1em">章敬因僧問心法雙忘指歸何所。師曰郢人無污徒勞運斤。曰請師不返之言。師曰即無返句。</p>
<p>洞山云。道即甚易。罕遇作家。　魯菴遠云。語不知邪正。邪正足以障語。言不知賓主。賓主足以害言。章敬知即知。其如障語害言何。</p>
</div>
<div class='div-other'><a id='mulu165' />
<p class='h2'>洪州泐潭法會禪師<span class='note-inline'>(馬祖一嗣)</span></p><p style="margin-left:1em">問馬祖如何是祖師西來意。祖曰低聲近前來。師近前。祖打一摑曰。六耳不同謀。來日來。師至來日獨入法堂曰請和尚道。祖曰。且去。待老僧上堂時出來與汝證盟。師乃悟曰。謝大眾證明。繞法堂一匝便去。</p>
<p>黃龍南云。在古人尚六耳不同謀。那堪今日三二百眾浩浩地商量。禍事禍事。　昭覺勤云。南老不妨因風吹火。未免隨語生解。若有問道林西來意。<span class='corr'>但</span>云水長船高。泥多佛大。</p>
<p>雞聲茅店月華明。客夢沉迷尚未醒。開得眼來天大曉。髼頭垢面便奔程。<span class='note-inline'>(絕象鑒)</span></p>
<p>十八佳人嫁未酬。每憑媒妁善搜求。一從嫁却潘郎後。便解人前不識羞。<span class='note-inline'>(竹屋簡)</span></p>
<p>六月炎天雪滿巔。那知身到清凉山。文殊舉手金剛窟。收取玻瓈盞子還。<span class='note-inline'>(磬山脩)</span></p>
</div>
<div class='div-other'><a id='mulu166' />
<p class='h2'>池州杉山智堅禪師<span class='note-inline'>(馬祖一嗣)</span></p><p style="margin-left:1em">因普請擇蕨次。南泉拈起一莖曰者箇大好供養。師曰。非惟者箇。百味珍饈它亦不顧。泉曰。雖然如是。箇箇須嘗過始得。</p>
<p>報慈遂徵云。且道是相見語。不是相見語。　翠巖芝徵云。祇如杉山與麼道。還免得無過麼。若免得。未具眼在。免不得。又違前話。</p>
<p style="margin-left:1em">杉山喫飯次。南泉收生飯曰生[口*尒]。師曰無生。泉曰猶是末。纔行數步。師召曰長老。泉回顧曰作麼。師曰莫道是末。</p>
<p>神鼎揆云。衲僧家粥足飯足便休。黏牙搭齒堪作甚麼。兩箇漢各與二十拄杖。與麼判斷還有過麼。檢點得出亦領三十拄杖。</p>
<p>古老巡堂親掠生。渡水行舟不易耕。莫道無生猶是末。纖毫不了亂縱橫。<span class='note-inline'>(智門祚)</span></p>
<p>生前一曲賴同條。別管清音調自高。一夜西風吹不散。梅花奏落徹雲霄。<span class='note-inline'>(神鼎揆)</span></p>
<p style="margin-left:1em">杉山一日與歸宗南泉路次。逢虎。各從邊過了。泉問歸宗。適來見虎似箇甚麼。宗曰似箇貓兒。復問師。師曰似箇狗子。師却問泉。泉曰似箇大蟲。</p>
<p>大溈智云。三個老漢聚頭寐語。若要徹一時。參取者大蟲始得。復頌。</p>
<p>一虎三人見不同。高低各自立宗風。為伊途路不得力。空過浮生一夢中。</p>
<p>一物兩名也大奇。三人那箇可為師。頂門未具金剛眼。透出縱橫孰辨伊。<span class='note-inline'>(開先瑛)</span></p>
<p>五五二十五。大蟲元是虎。狗子與猫兒。豈可同時語。夜閉門。早關戶。須信利牙爪可怖。家家門首透長安。盡是舉子朝天路。<span class='note-inline'>(佛鑑懃)</span></p>
</div>
<div class='div-other'><a id='mulu167' />
<p class='h2'>筠州逍遙禪師<span class='note-inline'>(馬祖一嗣)</span></p><p style="margin-left:1em">因鹿西和尚曰念念攀緣心心永寂。師曰昨日亦有人恁麼道。曰道什麼。師曰不知。曰請和尚道。師以拂子驀口打。西拂袖便出。師召眾曰。大眾。直是頂門上著眼。也鑑它不破。</p>
<p>蔣山懃云。老僧雖頂門無眼。也驗得他骨出。何以見得。古墓毒蛇頭戴角。南山猛虎尾吒[哎-乂+少]。</p>
</div>
<div class='div-other'><a id='mulu168' />
<p class='h2'>撫州石鞏慧藏禪師<span class='note-inline'>(馬祖一嗣)</span></p><p style="margin-left:1em">昔為獵人。因趁鹿遇馬祖。乃問見鹿過否。祖曰汝是何人。曰獵人。祖曰汝解射麼。曰解射。祖曰一箭射幾箇。曰射一箇。祖曰汝不解射。曰和尚解射否。祖曰解射。曰一箭射幾箇。祖曰射一羣。曰彼此生命何得射他一羣。祖曰汝既知如是。何不自射。曰。若教某甲自射。直是無下手處。祖曰者漢曠劫無明煩惱今日頓息。師遂擲下弓箭投祖出家。</p>
<p>清凉欽云。且作麼生是一箭射一羣底道理。直是三千大千世界生命也不消一箭。　雪竇顯云。馬師一箭一羣信彩。射得有甚用處。不如石鞏一箭一箇。却是好手。翠峰今日效古人之作。擬放一箭。高聲喝云。看箭。又云中也。　翠巖芝云。馬祖一箭一羣猶未善在。山僧一箭射蠢動含靈。無不中者。雖然如是。祇道得一半。更有一半留與諸上座道。</p>
<p style="margin-left:1em">石鞏因僧問生死到來如何回避。師曰者底無生死。</p>
<p>圓悟勤云。還識者底麼。俊鶻沖霄去。懵鳥泊籬頭。　鐵機信云。大小石鞏。只顧貪程。不顧失脚。</p>
<p>幽蘭春谷襲人衣。香徑離披樵客歸。欲執斧柯重伐柯。年殘枝葉逐雲飛。<span class='note-inline'>(磬山鼎)</span></p>
<p style="margin-left:1em">石鞏凡見僧以弓架箭示之。一日三平至。師曰看箭。平乃撥開胸曰。此是殺人箭。活人箭又作麼生。師乃扣弓弦三下。平乃作禮。師曰三十年張弓架箭。祇射得半箇聖人。遂拗折弓箭。平後舉似大顛。顛曰既是活人箭。為什麼向弓弦上辨。平無對。顛曰三十年後要舉此話也難。</p>
<p>雲門問長慶。作麼生免得他道半個聖人。慶云若不還價怎辨真偽。門云入水見長人。　首山念云。人人盡道三平中的。莫屈他也無。良久云。機關不是韓光作。莫把胸襟當等閒。　雪竇顯云。要先拗折不難。怎奈三平中的了。然則老宿要活三平。且未免張弓架箭。　支提愛云。射虎不真。徒勞沒羽。　高峰妙云。石鞏張弓旁若無人。三平承箭弄巧成拙。然雖如是。半箇聖人又作麼生。落花有意隨流水。流水無心戀落花。　中峰本云。穿百步楊。透九重鼓。固是眼親手便。其如半箇聖人有隱身之術。石鞏之技窮矣。　鼓山賢云。披胸當箭宛有大人之作。然祇認得殺人箭。再問活人箭。錯過多少時也。鞏為作死馬醫。雖然救得。也祇是半箇了也。　法林音云。又道一箭射一箇。</p>
<p>三十年來事一弓。一弓弓擬定寰中。寧知半聖雖投款。納璧牽羊信不通。<span class='note-inline'>(正覺逸)</span></p>
<p>張弓架箭豈徒然。中的雖多命不全。半聖投機無別意。功高何必畵淩烟。<span class='note-inline'>(佛慧泉)</span></p>
<p>張弓架箭三十年。射得三平半不全。爭似萬人齊指處。斜陽一雁落秋天。<span class='note-inline'>(佛國白)</span></p>
<p>解擘當胸箭。因何祇半人。為從途路曉。所以不全身。<span class='note-inline'>(靈巖安)</span></p>
<p>認得斑斑急上弦。吼風一鏃去驚天。近前仔細來觀覰。誰把藍田石射穿。<span class='note-inline'>(心聞賁)</span></p>
<p style="margin-left:1em">石鞏問西堂藏。你還解捉虗空麼。曰捉得。師曰作麼生捉。堂以手撮虗空一下。師曰你不解捉。堂却問師兄作麼生捉。師把堂鼻孔曳。堂作忍痛聲曰。大煞曳人鼻孔。直欲脫去。師曰直須恁麼捉虗空始得。</p>
<p>寶壽方云。我若作西堂。待道還捉得虗空麼。亦云捉得。云作麼生捉。直把石鞏一脚蹋倒。　白巖符云。旋乾轉坤不無。石鞏當時被西堂近前劈面便掌。又作麼生。</p>
</div>
<div class='div-other'><a id='mulu169' />
<p class='h2'>朗州中邑洪恩禪師<span class='note-inline'>(馬祖一嗣)</span></p><p style="margin-left:1em">每見僧拍手鼓脣曰嗚㖿嗚㖿。仰山至。從東過西。從西過東。復向中心立。師曰什麼處得此三昧。山曰於曹溪脫印子上學來。師曰接什麼人。曰接一宿覺。乃問和尚甚處得此三昧。師曰我於馬大師處學來。</p>
<p>瑯琊覺云。愁人莫向愁人說。　法林音云。笑殺旁觀。</p>
<p>曹溪脫印傳來錯。章敬師承受處麤。將謂胡鬚天下赤。元來更有赤鬚胡。<span class='note-inline'>(正覺逸)</span></p>
<p>仰山善問。中邑善應。覆去翻來。拍拍是令。<span class='note-inline'>(慈受深)</span></p>
<p style="margin-left:1em">中邑因仰山問如何得見性去。師曰。譬如一室有六牕。內有一獼猴。外有一獼猴從東邊喚猩猩。獼猴即應。如是六牕俱喚俱應。山禮拜曰。適來蒙和尚譬喻。無不了知。更有一事。祇如內獼猴瞌睡。外獼猴欲相見時如何。師下禪牀捉山手作舞曰。猩猩我與汝相見了也。</p>
<p>信相顯云。諸人要見二老麼。我也與你說箇譬喻。中邑大似箇金師。仰山將塊金來。使金師酬價。金師亦盡價相酬。臨成交易。賣金底更與貼秤。金師雖然暗喜。心中未免偷疑。何故。若非細作。定是賊贓。　雲居錫云。中邑當時若不得仰山者一句語。何處有中邑也。　崇壽稠云。還有人定得此道理麼。若定不得。祇是箇弄精魂手脚。佛性義在什麼處。　報慈遂云。若不是仰山。怎得見中邑。且道什麼處是仰山得見中邑處。　東塔明云。大小中邑。錯下名言。又喚作佛性。又喚作獼猴。復鼓掌呵呵笑云。是何言歟。　翠巖喆云。大小中邑被仰山一拶。未免手忙脚亂。翠巖則不然。如何得明見佛性。劈脊便棒。何故免得猩猩貪瞌睡。勞他六戶喚頻頻。</p>
<p>凍眠雪屋夜摧頹。窈窕籬門夜不開。寒槁園林看變態。春風吹起律筒灰。<span class='note-inline'>(天童覺)</span></p>
<p>人人有箇老獼猴。暮四朝三卒未休。喚著便能知落處。八花甎上輥金毬。<span class='note-inline'>(慈受深)</span></p>
<p>一室虗涵對六窗。獼猴留在更無雙。忘懷絕慮獼猴死。一國安寧六國降。<span class='note-inline'>(南堂靜)</span></p>
<p>一室蕭然。五窗廓爾。中邑仰山自作自起。拈弄一箇猢猻。作出千般舉止。澣盆澣盆。我識得你。<span class='note-inline'>(皖山凝)</span></p>
</div>
<div class='div-other'><a id='mulu170' />
<p class='h2'>洪州泐潭常興禪師<span class='note-inline'>(馬祖一嗣)</span></p><p style="margin-left:1em">因南泉來見。師面壁而坐。泉撫師背。師曰阿誰。曰普願。師曰如何。曰也尋常。師曰汝何多事。</p>
<p>面壁堆危引客過。問誰那更問如何。道尋常<span class='corr'>已</span>成多事。檢點儂家事更多。<span class='note-inline'>(西巖惠)</span></p>
</div>
<div class='div-other'><a id='mulu171' />
<p class='h2'>汾州大達無業國師<span class='note-inline'>(馬祖一嗣)</span></p><p style="margin-left:1em">僧問如何是佛。師曰莫妄想。又僧問如何是佛。師曰即心是佛。</p>
<p>雪竇顯於莫妄想處云。塞却鼻孔。於即心是佛處云。拄却舌頭。　昭覺勤云。正當恁麼時。舌頭又拄却。鼻孔又塞却。還有轉身吐氣處也無。便打。　古南門云。一轉語無繩自縛。一轉語金鍮不辨。一轉語堆山積嶽。更有一轉語三十年後。</p>
<p>王令威嚴誰敢擬。纖毫纔動鐵輪隨。時人祇見錐頭利。幾人能見利頭錐。<span class='note-inline'>(懶菴霈)</span></p>
<p style="margin-left:1em">無業示眾。若有一毫頭聖凡情念未盡。未免入驢胎馬腹裏去。</p>
<p>白雲端云。直饒一毫頭聖凡情念淨盡。亦未免入驢胎馬腹裏去。　磬山脩云。未盡淨盡。山僧今日齊拈却。諸人還見一毫頭麼。喝一喝云。切忌鑽龜打瓦。</p>
<p>無業何太切。白雲何太孤。胡鬚將謂赤。更有赤鬚胡。<span class='note-inline'>(南巖勝)</span></p>
<p>一道如絃直。心親手更親。箭穿紅日影。方見射鵰人。<span class='note-inline'>(鼓山珪)</span></p>
</div>
<div class='div-other'><a id='mulu172' />
<p class='h2'>信州鵞湖大義禪師<span class='note-inline'>(馬祖一嗣)</span></p><p style="margin-left:1em">因唐憲宗詔入麟德殿論義。法師問如何是禪。師以手點空。法師無對。宗曰。法師講無窮經論。祇者一點尚不奈何。</p>
<p>說理談真面紫宸。鵞湖大義枉勞神。由來佛性難名邈。爭似君王默契親。<span class='note-inline'>(天目禮)</span></p>
<p style="margin-left:1em">鵞湖又問諸碩德曰行住坐臥畢竟以何為道。有曰知者是道。師曰。不可以智知。不可以識識。安得知者是乎。有曰無分別是道。師曰。善能分別諸法相。於第一義而不動。安得無分別是乎。有曰四禪八定是道。師曰。佛身無為。不墮諸數。安得四禪八定是乎。眾皆杜口。</p>
<p>徑山杲云。相罵饒你接[此/束]。相唾饒你潑水。　天寧琦云。僧投寺裏宿。賊打不防家。</p>
<p style="margin-left:1em">鵞湖舉順宗問尸利禪師曰。大地眾生如何得見性成佛去。利曰。佛性如水中月。可見不可取。師曰。佛性非見必見。水中月如何攫取。帝乃問。何者是佛性。師曰不離陛下所問。帝默契之。</p>
<p>瀛山誾云。若道不離陛下所問即是佛性。鵞湖眉毛亦須倒豎。何故。祇曉眼橫。不知鼻直。　法林音云。奴見婢殷勤。</p>
<p>因地而倒因地起。離地求起無是理。不離所問語雖親。認著依前還不是。<span class='note-inline'>(枯禪鏡)</span></p>
</div>
<div class='div-other'><a id='mulu173' />
<p class='h2'>洛京佛光如滿禪師<span class='note-inline'>(馬祖一嗣)</span></p><p style="margin-left:1em">因唐順宗問。佛從何方來。滅向何方去。既言常在世。佛今在何處。師曰。佛從無為來。滅向無為去。法身等虗空。常在無心處。帝大悅。</p>
<p>法身廣大等虗空。生滅何須較異同。夾路桃花風雨後。馬蹏何處避殘紅。<span class='note-inline'>(月江印)</span></p>
</div>
<div class='div-other'><a id='mulu174' />
<p class='h2'>濛溪禪師<span class='note-inline'>(馬祖一嗣)</span></p><p style="margin-left:1em">問僧甚處來。曰定州。師曰定州近日有甚奇特事。曰。某甲旦過。但聞鹽貴米賤。苦無奇特事。師曰。我者裏也只如此。麤粥淡飯與僧別無奇特事。你又來者裏覓箇甚麼。</p>
<p>雅淡梳糚色色真。眉清目秀總分明。幸然不染[赤*(栗-木+土)][赤*支]氣。似錦花添數十層。<span class='note-inline'>(頻吉祥)</span></p>
</div>
<div class='div-other'><a id='mulu175' />
<p class='h2'>京兆興善惟寬禪師<span class='note-inline'>(馬祖一嗣)</span></p><p style="margin-left:1em">因僧問狗子還有佛性也無。師曰有。曰和尚還有也無。師曰無。曰。一切眾生皆有佛性。和尚為甚麼却無。師曰我非眾生。曰既非眾生莫是佛否。師曰不是佛。曰畢竟是何物。師曰亦不是物。曰可見可思否。師曰。思之不可及。見之不可議。是名不可思議。</p>
<p>法林音於不是佛處別云。是佛則有也。</p>
<p>拈却者僧問。去却京兆答。浩歌歸去來。清風徧六合。<span class='note-inline'>(五祖演)</span></p>
<p>裂破須彌鼻孔。蹋翻大海乾坤。面前百千諸佛。盡是我家兒孫。<span class='note-inline'>(楚安方)</span></p>
<p style="margin-left:1em">京兆因僧問道在何處。師曰道在目前。曰我何不見。師曰汝有我故所以不見。曰。我有我故即不見。和尚還見否。師曰有汝有我展轉不見。曰無我無汝還見否。師曰無我無汝阿誰求見。</p>
<p>神鼎揆云。京兆為憐三歲子。不惜兩行眉。究竟勞而無功。者僧祇解傍門尋討。不覺身在帝鄉。試問無人無我畢竟是誰求見。驀喝一喝云。毗婆尸佛早留心。直至如今不得妙。復頌。</p>
<p>了無一物堪比論。鼻孔依然搭上脣。暖日爍開巖畔雪。何山松柏不青青。</p>
</div>
<div class='div-other'><a id='mulu176' />
<p class='h2'>京兆草堂禪師<span class='note-inline'>(馬祖一嗣)</span></p><p style="margin-left:1em">曾參海昌。昌問什麼處來。師曰道場來。昌曰者裏是什麼所在。師曰賊不打貧兒家。</p>
<p>汾陽昭代。和聲便打。</p>
<p>覓得桃源好避秦。桃源花笑最關情。自從拓落乾坤外。那管消長風雨聲。<span class='note-inline'>(磬山鼎)</span></p>
</div>
<div class='div-other'><a id='mulu177' />
<p class='h2'>潭州三角山總印禪師<span class='note-inline'>(馬祖一嗣)</span></p><p style="margin-left:1em">示眾。若論此事。眨上眉毛早<span class='corr'>已</span>蹉過也。麻谷便問。眨上眉毛即不問。如何是此事。師曰蹉過也。谷乃掀倒禪牀。師便打。</p>
<p>長慶稜代云。悄然。　保福展云。三角賊過後張弓。　翠峯顯云。兩箇有頭無尾漢。眉毛未曾眨上。說什麼此事蹉過。尋有僧問。眉毛為什麼不眨上。峯便打。　昭覺勤云。喚作此事<span class='corr'>已</span>是好肉剜瘡了也。何況更云眨上眉毛早<span class='corr'>已</span>蹉過。麻谷翠峰賊過後張弓則固是。更有一個。驀拈拄杖下座。　天寶樞云。二大老恁麼酬唱。不妨雷轟電卷石裂巖崩。若是此事。白雲萬里。　古南門云。三角眉毛若無翠峰。洎合打作兩橛。即今有問。劈脊便打。討甚眉毛。　廣教玉云。二大老大似饑鷹分肉猛虎奪食。雖則競價相酬。未免取笑旁觀。山僧今日撾鼓陞座。諸人蔟蔟上來總不敢動著。不用干戈管取風和雨沐天下太平。其間一挨一拶。若言蹉過。欺誑平人。若言不蹉過。畢竟喚什麼作此事。喝一喝下座。　湘翁沄云。三角殺人不用劍。雪竇活人不用刀。麻谷擘海吞龍。者僧藏機陷虎。泰春今日作箇甚麼。風頭稍硬。各請照顧眉毛。</p>
<p>放下便穩。四棱蹋地。突出當陽。人天不會。<span class='note-inline'>(天章玉)</span></p>
<p>正令威嚴斷不容。星移斗轉覓無蹤。將軍勒起當頭馬。殺氣紛紛滾黑風。<span class='note-inline'>(獃堂定)</span></p>
<p>龍蛇陣上走神騠。電卷星馳較莫齊。旂鼓一時俱奪了。美人猶在隔河西。<span class='note-inline'>(道隆興)</span></p>
<p>暖風斜日引孤笻。石徑誰憐碧草封。覓得家園春<span class='corr'>已</span>去。雲山極目翠重重。<span class='note-inline'>(雪刃起)</span></p>
<p style="margin-left:1em">三角曰。凡說法須用應時應節。有僧問四黃四赤時如何。師曰三月杖頭挑。曰為甚麼滿肚皮貯氣。師曰怎奈一條繩何。曰如何得出氣去。師曰直待皮穿。</p>
<p>平地安身未肎休。花陰柳徑逐時流。放教滿肚無閒氣。始信渠儂得自由。<span class='note-inline'>(慈受深)</span></p>
<p style="margin-left:1em">三角因僧問如何是三寶。師曰禾荳粟。曰意旨如何。師曰大眾歡喜受持。</p>
<p>三角對酬禾荳粟。龍宮海藏難收錄。雲門曾問疎山僧。便道如今粥飯足。<span class='note-inline'>(大洪遂)</span></p>
</div>
<div class='div-other'><a id='mulu178' />
<p class='h2'>利山禪師<span class='note-inline'>(馬祖一嗣)</span></p><p style="margin-left:1em">因僧問眾色歸空空歸何所。師曰舌頭不出口。曰為什麼不出口。師曰內外一如故。</p>
<p>大慧杲云。事存函蓋合。理應箭鋒拄。須還利山始得。若是經山即不然。或問眾色歸空空歸何所。芍藥花開菩薩面。㯶櫚葉散夜叉頭。為甚麼如此。<span class='corr'>但</span>辦肯心必不相賺。　漏澤杲云。山僧則不然。或有人恁麼問。但云此去武塘不遠。為甚如此。祗要你到家。會麼。良久云。莫怪坐來頻勸酒。自從別後見君稀。　禪朗鑑云。大慧雖則順硃。却有一種奇特。且道奇特在甚麼處。復頌。</p>
<p>鐵額銅頭老古錐。吹毛截鐵爛如泥。乾坤一蹋通三際。懵懂禪流幾箇知。</p>
</div>
<div class='div-other'><a id='mulu179' />
<p class='h2'>池州魯祖寶雲禪師<span class='note-inline'>(馬祖一嗣)</span></p><p style="margin-left:1em">尋常見僧來便面壁。南泉聞曰。我尋常向師僧道。向佛未出世時會取。尚不得一箇半箇。它恁麼驢年去。</p>
<p>保福問長慶云。祇如魯祖節文在甚處。被南泉潛麼道。慶云。退<span class='corr'>己</span>讓人。萬中無一。　羅山閒云。陳老師當時若見。背上與五火扠。何故。為伊解放不解收。　玄沙備云。我當時若見。也與五火扠。　玄覺云。且道玄沙五火扠。打伊著不著。　雲居錫云。羅山玄沙總與麼道。為復一般。別有道理。若擇得出。許上座佛法有會處。　翠巖芝云。何勞如此。若有僧來。見箇什麼知時好。又云。我即不然。未具胞胎不得會。會得即打折你腰。　徑山杲云。魯祖不得南泉。幾乎覰破壁。　笑巖寶云。當時若有箇衲僧入來便與掀倒。不惟打斷諸老葛藤。亦免魔魅人家男女。　雲門信云。魯祖面壁若作佛法商量。入地獄如箭射。　雲中鳳云。直饒不作佛法商量。亦入地獄如箭射。　西遯超云。南泉大似<span class='corr'>入</span>栴檀林燒一爐香。見咸陽火投一束柴。雖然。若不遇知音。夜光投人鮮不按劍。　東塔熹云。將謂無人證明。</p>
<p>虎徑龍泉遶竹巖。鳳棲霜倚鶴和杉。誰人會得宗師意。扭轉乾坤好不參。<span class='note-inline'>(尅符道者)</span></p>
<p>祖師面壁播諸方。無限禪人謾度量。無事晚來江上立。數株寒柏倚斜陽。<span class='note-inline'>(瑯琊覺)</span></p>
<p>魯祖山前古路通。熈微一逕沒西東。杜䳌聲裏春光老。零落桃花藉地紅。<span class='note-inline'>(普融平)</span></p>
<p>葉落江頭一望長。幾莖喬木倚斜陽。曾經巴峽猿啼處。鐵作心肝也斷腸。<span class='note-inline'>(簡堂機)</span></p>
<p>背後面前揚家醜。揭地洪音師子吼。分付仙陀知不知。法身午夜藏北斗。<span class='note-inline'>(足菴鑒)</span></p>
<p>家財喪盡沒絲毫。祇箇一身猶恨多。却向池陽最深處。殺人空手不持刀。<span class='note-inline'>(石菴玿)</span></p>
<p>澹中有味。妙超情謂。綿綿若存兮象先。兀兀如愚兮道貴。玉雕文以喪淳。珠在淵而自媚。十分爽氣兮清磨暑秋。一片閒雲兮遠分天水。<span class='note-inline'>(天童覺)</span></p>
<p>不施紅粉懶梳糚。無限傷春在畵堂。隔岸黃鸝啼不住。同心結上繡鴛鴦。<span class='note-inline'>(龍池珍)</span></p>
<p>參得蚌蛤禪。自有人賞識。寒食是清明。二五剛一十。<span class='note-inline'>(濟水洸)</span></p>
<p>池陰腦後三斤鐵。王老眉峰一段鋼。鑄就一枝無孔笛。閒吹月下引鸞凰。<span class='note-inline'>(玉笈乾)</span></p>
<p>數峰寒逼紫垣高。一望令人聳骨毛。況是黃昏又微雨。長風拂拂虎聲號。<span class='note-inline'>(白巖符)</span></p>
<p>王母乘鸞天地震。琵琶遮面丰神俊。無端不遇知音者。七竅徒勞鑿混沌。<span class='note-inline'>(法林音)</span></p>
<p>昨夜秋風動白蘋。碧天空廓淨無垠。一鉤新月沉滄海。無限魚龍任吐吞。<span class='note-inline'>([、/(、*、)]三圓)</span></p>
<p style="margin-left:1em">魯祖因僧問如何是不言言。師曰汝口在什麼處。曰某甲無口。師曰汝尋常將什麼喫飯。僧無對。</p>
<p>洞山价代云。他不饑喫什麼飯。　翠峰顯云。好劈脊便棒。者般漢開了口合不得。合了口開不得。　汾陽昭云。祇為不會。　五祖戒云。和尚不妨具眼。　黃龍新云。翠峰祇知者僧開了口合不得。合了口開不得。不知魯祖被者擔板漢勘破。　天童覺云。者僧祇解握死蛇。不能捋虎鬚。當時待他問你口在什麼處。猛與一喝。拂袖便行。直饒魯祖全機。管取做手脚不及。　南堂欲云。當時者僧若是個漢。待道你口在什麼處。便與掀倒禪牀。非惟使魯祖高豎降旂。且免雪竇馬後落節。</p>
<p>得因失有。是在非邊。根源未斷。枝派相連。不言言。口何在。轉得身來難下載。一帆風過洞庭湖。對面須知<span class='corr'>已</span>違背。<span class='note-inline'>(月堂昌)</span></p>
<p style="margin-left:1em">魯祖因洞山來參。禮拜了侍立少頃而出。却再入來。師曰。祇恁麼祇恁麼。所以如此。洞曰大有人不肎。師曰作麼取汝口辯。洞乃侍奉數月。</p>
<p>厂阿䘄云。洞山再入。魯祖便道大有人不肯。管取洞山終身侍奉。</p>
</div>
<div class='div-other'><a id='mulu180' />
<p class='h2'>澧州<span class='corr'>茗</span>溪道行禪師<span class='note-inline'>(馬祖一嗣)</span></p><p style="margin-left:1em">嘗曰。吾有大病。非世所醫。</p>
<p>曹山因僧問。吾有大病非世所醫。未審是什麼病。山云攢蔟不得底病。云一切眾生還有此病也無。山云人人盡有。云和尚還有此病也無。山云正覓起處不得。云一切眾生為甚麼不病。山云若病即非眾生。云諸佛還有此病也無。山云有。云既有為什麼不病。山云為伊惺惺。　愚菴盂云。吾有大病。一物可醫。且道是什麼物。若拈得出。可與苕溪同參。</p>
</div>
<div class='div-other'><a id='mulu181' />
<p class='h2'>唐州紫玉山道通禪師<span class='note-inline'>(馬祖一嗣)</span></p><p style="margin-left:1em">因于頔問佛法至理。師曰若問須去情理。公曰便請。師曰問將來。公曰如何是佛。師召相公。公應諾。師曰更莫別求。公後到藥山問如何是佛。山召相公。公應諾。山曰是什麼。公有省。</p>
<p>長慶稜云。藥山一等是道。甚是奇特。雲泥有隔。羅山云。不得草草。當時賴遇是于頔。可中草窠裏撥著箇焦尾大蟲。何處有藥山也。慶云。作麼生山云還知于頔是煅了底金麼。　大溈智云。于頔當時若會見藥山云是什麼。祇向道賺我來。拂袖便去。不惟作箇慷慨丈夫。亦乃不鈍置紫玉。　大溈泰云。摘驪龍頷下珠。取輪王髻中寶。如鐘待扣。似谷傳聲。八面玲瓏。更無回互。諸人要見于頔悟處麼。真金<span class='corr'>已</span>出鑛。煅煉轉光輝。</p>
<p>如何是佛。更莫別求。相隨來也。四大部洲。<span class='note-inline'>(月林觀)</span></p>
<p>更莫別求是什麼。丈夫爭肯墮巢窠。夜來雲散家林曉。依舊庭松挂薜蘿。<span class='note-inline'>(笑巖寶)</span></p>
<p>烟濛濛又雨濛濛。谷口溪橋過幾重。臘月春風猶未暖。隔牆先見一枝紅。<span class='note-inline'>(古南門)</span></p>
<p style="margin-left:1em">紫玉因于頔問如何是黑風吹其船舫漂墮羅剎鬼國。師叱曰客作漢問恁麼事作麼。于失色。師曰者便是黑風吹其船舫漂墮羅剎鬼國。</p>
<p>就身打劫壯吾曹。喚得賢侯智眼高。忿色不知何處去。珠回玉轉透雲袍。<span class='note-inline'>(南巖勝)</span></p>
</div>
<div class='div-other'><a id='mulu182' />
<p class='h2'>潭州華林善覺禪師<span class='note-inline'>(馬祖一嗣)</span></p><p style="margin-left:1em">裴相國訪。問曰師還有侍者否。師曰有祇是不可見客。曰何妨。師乃喚大空小空。二虎自菴後出。裴驚悚。師曰有客且去。二虎於是哮㖃而去。公曰師作何行業感得如斯。師提起數珠曰會麼。曰不會。師曰老僧常念觀世音。</p>
<p>法林音云。相國何不待他說常念觀世音再作惶恐勢。看他又如何。</p>
<p>常念觀音。力伏猛獸。道眼通明。萬緣何有。良哉大士。時時垂手。念茲在茲。安樂長壽。<span class='note-inline'>(龍門遠)</span></p>
<p>新羅渤海。竺乾此土。月白風清。三界獨步。對景無心。馴菴有虎。忽然提起數珠時。誰識當陽第一機。奇奇。敵勝還他獅子兒。<span class='note-inline'>(南堂靜)</span></p>
</div>
<p class='juan'>宗鑑法林卷十三</p></div>
</div><!-- end of div[@id='body'] -->
</body></html>