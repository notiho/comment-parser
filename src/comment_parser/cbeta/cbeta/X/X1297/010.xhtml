<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu147' />宗鑑法林卷十</p><p class="byline">集雲堂　編</p><p class="head1">大鑒下三世</p>
<p style="margin-left:1em">百丈每上堂。有一老人常隨眾聽法。一日眾退。惟老人不退。師問汝何人也。曰。吾非人也。於過去迦葉佛時曾住此山。因學人問大修行人還落因果也無。對曰不落因果。遂五百生墮野狐身。今請和尚代一轉語。貴脫野狐身。師曰汝問。乃問大修行人還落因果也無。師曰不昧因果。老人於言下大悟。作禮曰。敢乞依亡僧事例。師令維那白椎告眾。食後送亡僧。眾驚異。食後師領眾至山後巖下。以杖挑出一死野狐。乃依法火葬。師至晚上堂。舉前因緣。黃蘗便問。古人錯抵對一轉語。五百生墮野狐身。轉轉不錯合作箇什麼。師曰近前來與汝道。蘗近前與師一掌。師拍掌笑曰。將謂胡鬚赤。更有赤鬚胡。</p>
<p>溈山問仰山云。黃蘗常用此機。為復天生得。從人得。仰云。亦是稟受師承。亦是自性宗通。溈云如是如是。　天聖泰云。三生六十劫。　法昌遇云。不落因果為什麼墮野狐。不昧因果為什麼脫野狐。直饒道得落處分明。也未出他野狐窟在。法昌當時若見。但與他拈出雪峰古鏡。教伊動轉不得。然後放出子湖狗子盡却性命。免見兒孫今日成羣作隊。法昌與麼舉論。大似持蠡酌海。明眼人前一場笑具。何故。曾經大海難為水。慣聽無絃不易琴。　黃龍新問元首座。野狐意旨作麼生。元云。甜瓜徹蒂甜。苦瓜連根苦。　大溈智云。費盡自<span class='corr'>己</span>心。笑破他人口。　徑山杲云。不落與不昧。半明還半晦。不昧與不落。兩頭空索索。五百生前個野狐。而今冷地謾追呼。喝一喝云。座中既有江南客。何必樽前唱鷓鴣。　高峰妙云。前不落。後不昧。還有得失也無。若無。因甚有墮有脫。若有。試出來分明道看。有麼有麼。總是一隊野狐精。莫怪山僧壓良為賤。　獅林則喝一喝云。當時下得者一喝。前後五百生一時粉碎。　法林音云。我當時若在。但以手斫額云貓。管取者一隊野狐精逃竄無地。乃呵呵大笑。</p>
<p>明鏡當臺鑑者稀。禪人到此擬何之。直饒點破秋天月。元來祇是野狐兒。<span class='note-inline'>(瑯琊覺)</span></p>
<p>百丈野狐。語至言麤。怛薩阿竭。吾有吾廬。<span class='note-inline'>(翠巖真)</span></p>
<p>語路分明在。憑君仔細看。和雨西風急。近火轉加寒。<span class='note-inline'>(道吾真)</span></p>
<p>明明道不落。老人何曾錯。的的言不昧。百丈何曾會。不會將不錯。渾然宣妙覺。不落與不昧。卓爾標正位。全機因果有來由。脫體升沉無忌諱。非自非。是誰是。言下迷宗生擬議。再問重教舉一回。潛觀徹底起風雷。逆風喝轉雷聲絕。飲氣歸家藏醜拙。他日如何舉似人。雄峰撐破秋天月。<span class='note-inline'>(靈源清)</span></p>
<p>畵師畵地獄。畵出百千般。駐筆從頭看。特地骨毛寒。<span class='note-inline'>(百丈政)</span></p>
<p>五百生前墮野狐。元來用處太心麤。一字尚能招是報。那堪心地更糢糊。<span class='note-inline'>(佛迹昱)</span></p>
<p>不落不昧。僧俗本無忌諱。丈夫氣宇如王。爭受囊藏被蓋。一條楖[木*栗]任縱橫。野狐跳入金毛隊。<span class='note-inline'>(大庾嶺圓)</span></p>
<p>六合英雄無限。幾個能知痛癢。臨川羨人取魚。不如歸家結網。<span class='note-inline'>(寶峰祥)</span></p>
<p>萬丈洪巖倚碧空。人間有路不能通。奈何一點雲無礙。舒卷縱橫疾似風。<span class='note-inline'>(兜率悅)</span></p>
<p>韓信收齊密用機。食其烹處共攢眉。到頭自有榮身䇿。蓋代之功復是誰。<span class='note-inline'>(道場如)</span></p>
<p>大智虗明徹果因。一言超脫野狐身。雄峰極目烟霄裏。列曜分煇拱北辰。<span class='note-inline'>(雲溪恭)</span></p>
<p>百丈野狐。因果何如。善財未了。再見文殊。<span class='note-inline'>(溈山秀)</span></p>
<p>化形來問大修行。當下金鎞刮眼睛。轉得野狐成百丈。夜來依舊野干鳴。<span class='note-inline'>(張無盡)</span></p>
<p>醉眠醒臥不歸家。一身流落在天涯。佛祖位中留不住。夜來依舊宿蘆花。<span class='note-inline'>(龍門遠)</span></p>
<p>百丈野狐。塞鴈銜蘆。李廣神箭。張顛艸書。<span class='note-inline'>(鼓山珪)</span></p>
<p>不落不昧。石頭土塊。陌路相逢。銀山粉碎。拍手呵呵笑一場。明州有個憨布袋。<span class='note-inline'>(徑山杲)</span></p>
<p>一尺水。一丈波。五百生前不奈何。不落不昧商量也。依前撞入葛藤窩。阿呵呵。會也麼。若是你灑灑落落。不妨我哆哆和和。神歌社舞自成曲。拍手其間唱哩囉。<span class='note-inline'>(天童覺)</span></p>
<p>不昧不落。錯錯錯錯。不落不昧。莫莫莫莫。坐致太平。實難摸索。<span class='note-inline'>(月林觀)</span></p>
<p>諦觀五百生前事。不昧何如不落親。因果歷然殊可怕。人人盡道野狐精。<span class='note-inline'>(牧菴忠)</span></p>
<p>颯颯春風動物華。園林開葉又開花。歸來謾與佳人說。鸞鏡臺前雲鬢斜。<span class='note-inline'>(白楊順)</span></p>
<p>世人住處我不住。世人行處我不行。全身跳入野狐窟。贏得風流五百生。<span class='note-inline'>(肯堂充)</span></p>
<p>百丈堂前辨野狐。紫羅帳裏撒珍珠。誰家別館池塘裏。一對鴛鴦水上浮。<span class='note-inline'>(靈巖安)</span></p>
<p>動口生荊棘。移身墮野狐。趙州來鬬富。東壁挂葫蘆。<span class='note-inline'>(或菴體)</span></p>
<p>百丈野狐。石女無夫。一回淚下。滄海乾枯。<span class='note-inline'>(率菴琮)</span></p>
<p>墮狐身與脫狐身。葉落花開幾度春。名利祇髓騎馬客。是非不到釣魚人。<span class='note-inline'>(樸翁銛)</span></p>
<p>不落不昧。誣人之罪。不昧不落。無繩自縛。可憐柳絮隨春風。有時自西還自東。<span class='note-inline'>(三峰印)</span></p>
<p>聽雨連宵倦。孤燈照硯寒。春歸花下響。處處鳥啼殘。<span class='note-inline'>(一足子)</span></p>
<p>禹碑高聳峙岣嶁。怪狀奇形無限愁。更有蒼藤鎖石嶝。礱今錯古倩誰收。<span class='note-inline'>(法林音)</span></p>
<p style="margin-left:1em">百丈因溈山五峰雲巖侍立次。乃問溈山。并却咽㗋脣吻作麼生道。山曰却請和尚道。師曰。不辭與汝道。恐<span class='corr'>已</span>後喪我兒孫。又問五峰。峰曰和尚也須并却。師曰無人處斫額望汝。又問雲巖。巖曰某甲有道處請和尚舉。師舉。巖曰和尚有也未。師曰喪我兒孫。</p>
<p>高峰妙云。大小溈山推惡離<span class='corr'>己</span>。今日忽有人問西峰并却咽㗋脣吻道將一句來。即向道。柴荒米貴。忍饑無暇抵對。　大慈言云。當時百丈與麼問。大似揚聲止響。好與二十笤帚。者三個漢忒煞不唧[口*留]。且放過一邊。傍有僧云和尚也欠唧[口*留]在。慈云。我不如你。</p>
<p>却請和尚道。虎頭生角出荒艸。十洲春盡花凋殘。珊瑚枝上日杲杲。<span class='note-inline'>(雪竇顯三)</span></p>
<p>和尚也并却。龍蛇陣上看謀略。令人長憶李將軍。萬里天邊飛一鶚。</p>
<p>和尚有也未。金毛獅子不踞地。兩兩三三舊路行。大雄山下空彈指。</p>
<p>却請和尚道。千人萬人所不到。杲日朦朧海面紅。清風凜凜霜天曉。<span class='note-inline'>(佛鑑懃三)</span></p>
<p>和尚也并却。後人要蹋前人脚。其餘利鈍不同途。畢竟到頭輸一著。</p>
<p>和尚有也未。且向自身明見地。未能展翼逆風飛。少遂青雲千里志。</p>
<p>借略用略也以軍遣軍。就韜行韜也以將殺將。五霸之仁也久假而不歸。三皇之道也至誠而皆諒。若是英才。頓超榜㨾。<span class='note-inline'>(天奇瑞)</span></p>
<p>逢毒施毒手。求仁未必仁。可憐家不造。個個逞頑嚚。<span class='note-inline'>(浩然華)</span></p>
<p>擬欲瞞人却自瞞。藏頭露尾幾多般。賺人最是中秋月。風送蘆花玉一團。<span class='note-inline'>(法林音)</span></p>
<p style="margin-left:1em">百丈因普請鋤地次。有一僧舉起鋤頭。忽聞鼓鳴。乃拋下。大笑便歸。師曰。俊哉。此是觀音入理之門。歸院乃喚其僧問。適來見什麼道理便與麼。僧曰。適來肚饑。聞鼓聲歸來喫飯。師乃笑。<span class='note-inline'>(或作溈山)</span></p>
<p>鏡清怤云。當時溈山會裏無一人。　臥龍云。當時溈山有一人。法林音云。有無且置。畢竟是那一人。　昭覺勤云。者僧洪音大震。直得千五百人眼目定動。及乎勘證將來。却打個背翻筋斗。若不是百丈。爭見汗馬功高。及乎道有一人祇得一半。道無一人祇得一半。今日鐘魚鼓板齊震。有呵呵大笑者。但向道觀音菩薩來也。林云。祇得一半。</p>
<p>風前一曲動離愁。那箇行人不舉頭。手把花枝半遮面。不令人見轉風流。<span class='note-inline'>(無準範)</span></p>
<p>天生個㨾鐵崑崙。機智偏能入海門。無限差珍收拾了。却來空手敘寒溫。<span class='note-inline'>(簡翁敬)</span></p>
<p>一聲㘞地髑髏乾。大笑呵呵露一斑。謾道他家無活計。風流賣盡足傍觀。<span class='note-inline'>(本珠明)</span></p>
<p style="margin-left:1em">百丈因一女子哭上法堂。師曰作甚麼。曰父母俱喪請和尚選日。師曰明日來一時埋却。</p>
<p>朝宗忍云。女子全身甲冑直透重關。百丈運籌帷幄決勝千里。要得邦家平怗。須是二老始得。</p>
<p>百丈山頭坐不遙。女子山下哭嘷咷。一時埋向清凉地。至孝方能今古超。<span class='note-inline'>(汾陽昭)</span></p>
<p>此理分明答教人。爺孃俱喪向師申。誰道分燈傳正法。一時埋却始為親。<span class='note-inline'>(延壽慧)</span></p>
<p>父母俱喪。一時埋却。鷹疾草枯。鳥飛箭落。雄峰一路滑如苔。千古聲光阿喇喇。<span class='note-inline'>(石磵泐)</span></p>
<p style="margin-left:1em">百丈因黃<span class='corr'>蘗</span>問。從上相承底事。如何指示於人。師據座。蘗曰後代兒孫將何傳授。師曰將謂你是箇人。便歸方丈。</p>
<p>雲峰悅云。百丈老人大似憐兒不覺醜。雖然如是。盡法無民。　雲居愛云。到者裏能有幾人。　天童覺云。言滿天下無口過。行滿天下無怨惡。還他百丈老漢。黃蘗不是不知有。且要此話大行。還會百丈歸方丈麼。林間楓葉落。化外水天秋。　寶壽新云。總饒有收有放。未免夷嶽盈壑。由你一擡一捺。難逃續鳧截鶴。畢竟作麼生即得。也是掉棒打月。</p>
<p>國泰由來自偃兵。路逢劍客也須呈。雖然猛虎不食子。正令他時作麼行。<span class='note-inline'>(本覺一)</span></p>
<p>尋常父子最相親。纔說家私便不仁。曾向電光中走馬。不妨劍刃上橫身。虗堂獨照千峰月。枯木深含萬國春。不觸化機前<span class='corr'>已</span>錯。那堪回首覓秦津。<span class='note-inline'>(幻寄庭)</span></p>
<p style="margin-left:1em">百丈因僧問抱璞投師請師一決。師曰昨夜南山虎齩大蟲。曰。不謬真詮。為甚不埀方便。師曰掩耳偷鈴漢。曰。不得中郎鑑。還同野舍薪。師便打。僧曰蒼天蒼天。師曰得與麼多口。曰罕遇知音。拂袖便出。師曰百丈今日輸却一半。至晚。侍者曰和尚被者僧不肯了。便休。師便打。者曰蒼天蒼天。師曰罕遇知音。者禮拜。師曰一狀領過。</p>
<p>逢強即弱。遇柔即剛。你行我立。你頡我頏。扶過兮斷橋流水。推落兮三千仞之呂梁。補苴造化。錯雜陰陽。君不見。一喝曾聾三日耳。雷音直透大雄岡。<span class='note-inline'>(木陳忞)</span></p>
<p>全殺活。能縱奪。血烹紅鼎中。放出遼天鶚。聊把玉鞭垂。收歸攪海鱷。地軸天關轉握中。或明或暗許誰度。<span class='note-inline'>(遠菴僼)</span></p>
<p style="margin-left:1em">百丈因溈山侍立次問誰。曰靈祐。師曰汝撥爐中有火否。山撥曰無。師躳起。深撥得少火。舉示之曰此不是火。山發悟。次日入山作務。師曰將得火來麼。曰將得來。師曰在甚處。山乃拈一枝柴吹兩吹度與師。師曰如蟲禦木。</p>
<p>徑山杲云。百丈若無後語。洎被典座瞞。　天寧琦云。百丈却因後語。被人覰破。帶累典座隨邪逐惡。天寧幸是無事。汝諸人在者裏覓個甚麼。以拄杖一時趁散。</p>
<p>拈起都來祇一星。豁然騰焰亘天明。連延野火猶難救。直得三年草不生。<span class='note-inline'>(保寧勇)</span></p>
<p>力士曾遺額上珠。搜尋無處幾嗟吁。傍人為指珠元在。始覺平生用意麤。<span class='note-inline'>(大洪遂)</span></p>
<p>用盡工夫夜欲闌。東挑西撥見還難。驀然荳爆寒灰裏。便把柴頭作火看。<span class='note-inline'>(別山智)</span></p>
<p>重重何必逞風流。個事纔知便合休。縱使見烟非是火。也須燒手更燒頭。<span class='note-inline'>(寶葉源)</span></p>
<p>根尋到底得星兒。冷焰騰煇是此時。拈一莖茅輕點著。不知燒殺五須彌。<span class='note-inline'>(雪巖欽)</span></p>
<p style="margin-left:1em">百丈謂眾曰。有一人長不喫飯不道饑。有一人終日喫飯不道飽。眾無對。</p>
<p>夾山豫云。百丈大師說饑說飽。喫與不喫則且置。且道你還識此人麼。潦倒疎慵無事客。閒眠高臥對青山。</p>

<div class='div-other'><a id='mulu148' />
<p class='h2'>池州南泉普願禪師<span class='note-inline'>(馬祖一嗣)</span></p><p style="margin-left:1em">示眾。喚作如如早是變了也。今時師僧須向異類中行。歸宗聞曰。雖行畜生行。不得畜生報。師曰孟八郎又恁麼去也。</p>
<p>德山密云。南泉中毒也。　瑯琊覺云。山僧則不然。遇水喫水。遇草喫草。焉知畜生行。　法華舉云。作麼是異類中行。石牛常臥三春霧。木馬時嘶秋夜泉。　愚菴盂云。似地擎山不知山之孤峻。如石含玉不知玉之無瑕。大通智勝遷座而成正覺。善財童子別峰而見德雲。僧云智不到處切忌道著。道著即頭角生。却為甚麼作者般語話。咄。孟八郎又與麼去也。　慧雲盛云。南泉既行荒艸。歸宗又入深村。不知今時師僧如何進退。設有恁麼去。也是瞎驢趁大隊。</p>
<p>張公移住在深村。被賊潛身入後門。鍋子一時偷去了。更來敲椀翫兒孫。<span class='note-inline'>(保寧勇)</span></p>
<p>喚作如如<span class='corr'>已</span>變名。廓然無聖豈容情。其間妙叶皆同類。不有玄暉辨濁清。<span class='note-inline'>(護國欽)</span></p>
<p>涅槃寂滅本無名。喚作如如早變生。若問經中何極則。石人夜聽木鷄鳴。<span class='note-inline'>(本覺一)</span></p>
<p>寒披襟上胡牀睡。說甚三頭與六臂。孟八郎恁麼去。張公喫酒李公醉。<span class='note-inline'>(雪刃起)</span></p>
<p style="margin-left:1em">南泉示眾。文殊普賢昨夜三更起佛見法見。每人與二十棒。趁出院也。趙州曰和尚棒教誰喫。師曰王老師過在什麼處。州禮拜而出。</p>
<p>雲門偃云。深領和尚慈悲。某甲歸衣鉢下得個安樂。又代云。與眾除害。　報慈遂徵云。且道趙州禮拜。是肎南泉。不肎南泉。　昭覺勤云。南泉動絃。趙州別曲。苦痛蒼天。寒山拾得。若是崇寧則不然。燈籠露柱昨夜起佛見法見。各與二十棒。令歸本位去也。或有個漢出云和尚棒教誰喫。祇對他道落賓落主。　高峰妙云。南泉雖則頂門具眼。賞罰分明。檢點將來也是虗空裏釘橛。若無趙州後語。未審如何折合。今日忽有人起佛見法見。但向他道善哉善哉。時節若至其理自彰。</p>
<p>普賢昨夜鬬文殊。趁出還同兩手祛。却道趙州行正令。從茲王老一時無。<span class='note-inline'>(佛印元)</span></p>
<p>霧起龍吟。風生虎嘯。兩口一舌。異音同調。文殊普賢佛法見。南泉趙州日月面。據令而行指顧間。盡情貶向鐵圍山。<span class='note-inline'>(圓悟勤)</span></p>
<p>鴛鴦繡出世無雙。好手元來更有強。呈罷各歸香閣去。金鍼難把度蕭郎。<span class='note-inline'>(佛燈珣)</span></p>
<p>二俱不了。隨合多少。縱使夜行。投明未到。<span class='note-inline'>(月堂昌)</span></p>
<p>布鼓當軒為擊來。臥龍驚起出巖隈。千峰秀色憑誰寫。一帶澄江古鏡開。<span class='note-inline'>(無菴全)</span></p>
<p>春風吹落碧桃花。一片流經十萬家。誰在畵樓沽酒處。相邀來喫趙州茶。<span class='note-inline'>(石鼓夷)</span></p>
<p style="margin-left:1em">南泉到莊所。莊主預備迎奉。師曰老僧居常出入不與人知。何得排辦如此。莊曰昨夜土地報和尚今日來。師曰。王老師修行無力。被鬼神覰破。侍者便問。既是善知識。為甚被鬼神覰見。師曰土地前更下一分飯。</p>
<p>報慈遂云。甚麼處是土地前更下一分飯。　因聖穎云。南泉被者僧一問。未免向鬼窟裏作活計。　雲居錫徵云。土地前一分飯。是賞伊。是罰伊。祇如土地覰見。是南泉。不是南泉。　翠巖真云。眾中多有道蘇嚧蘇嚧便是土地前一分飯。如斯理論。深屈古人。何故。祇知枝詞蔓說。不知南泉道理。還會麼。執之失度必入邪路。放之自然體無去住。　天童覺云。老僧當時若見莊主與麼道。便與捉住云放汝不得。何故。來說是非者便是是非人。　報恩秀云。天童雖解捉鬼賣。未免莊頭鬼亂。山僧即不然。若見莊主與麼道。便與彈指三下云。唵度嚕度嚕地尾娑訶。</p>
<p>石上栽花分外奇。枝頭春色暗芳菲。馨香徧界無人臭。一任狂風取次吹。<span class='note-inline'>(伊菴權)</span></p>
<p>春色滿園關不住。一枝紅杏出牆來。莫訝王孫多意氣。從來韻致付天才。<span class='note-inline'>(肖風哲)</span></p>
<p style="margin-left:1em">南泉曰。江西馬祖說即心即佛。王老師不恁麼。不是心不是佛不是物。恁麼道還有過麼。趙州禮拜而出。僧隨問上座禮拜便出意作麼生。州曰汝却問取和尚。僧問師曰諗上座意作麼生。師曰它却領得老僧意旨。</p>
<p>黃龍心云。古人恁麼道。譬如管中窺豹。但見一斑。設使入林不動艸。入水不動波。猶是騎馬向冰棱上行。若是射鵰底手。何不向蛇頭揩癢。良久云。鴛鴦繡出自金鍼。　徑山杲云。兩個老漢雖善靴裏動指。殊不知旁觀者醜。　天寧琦云。南泉趙州總被者僧一狀領過。</p>
<p>不是心兮不是物。那吒夜入蒼龍窟。鐵鞭擊碎明月珠。從教大地如翻墨。<span class='note-inline'>(雪竇宗)</span></p>
<p>深深深。汲古今。淺淺淺。渾成現。水瑩玉壺。江澄素練。跳出桃花三汲浪。戴角擎頭乘快便。點額魚馬。師口下空躊躇。<span class='note-inline'>(圓悟勤)</span></p>
<p>剔起便行三萬里。祇今休去八千年。分明更為從頭舉。一任諸方取次傳。<span class='note-inline'>(鼓山珪)</span></p>
<p>金剛南際老番王。反著襴衫入大唐。牛首栴檀多賣了。惟垂鼻孔不囊藏。<span class='note-inline'>(正堂辨)</span></p>
<p>不是心不是佛不是物。通身一具金鎖骨。趙州參見老南泉。解道鎮州出蘿蔔。<span class='note-inline'>(吳元昭)</span></p>
<p>不是心不是佛不是物。以拂子擊禪牀。為君擊碎精靈窟。天上人間知不知。鼻孔依前空突兀。<span class='note-inline'>(誰菴演)</span></p>
<p>突出難辨辨得出。師子翻身師子窟。哮㖃一聲天地空。驚起須彌高突兀。<span class='note-inline'>(月林觀)</span></p>
<p>不是心佛不是物。六六依然三十六。因思長慶陸大夫。解道合笑不合哭。<span class='note-inline'>(尼無著持)</span></p>
<p>華嶽三峯翠插天。上頭無路可躋攀。不知誰有神仙手。折取峰頭十丈蓮。<span class='note-inline'>(開善謙)</span></p>
<p>剃頭頭生光。洗脚脚清爽。脫衣上牀眠。㧓著通身癢。<span class='note-inline'>(雪菴瑾)</span></p>
<p>夫子不識字。達磨不會禪。大唐天子國。依舊化三千。<span class='note-inline'>(松源岳)</span></p>
<p>破業亡家後。渾身沒處安。倒拈無孔笛。吹過汨羅灣。<span class='note-inline'>(如菴用)</span></p>
<p>不是心佛物。開口<span class='corr'>已</span>話墮。更擬問如何。好與劈面唾。<span class='note-inline'>(殺六巖輝)</span></p>
<p>百尺朱樓臨峽衺。新妝能唱美人車。皆言賤妾紅顏好。要自狂夫不憶家。<span class='note-inline'>(弘覺忞)</span></p>
<p>天外銀河直下飛。謫仙題就<span class='corr'>已</span>遲遲。如何擲筆懸巖畔。亂撒冰珠總是詩。<span class='note-inline'>(神仙瀛)</span></p>
<p>秋風落鴈聲聲羽。暮雨青來點點山。惆悵不堪回首再。白雲盡處是鄉關。<span class='note-inline'>(日休寤)</span></p>
<p style="margin-left:1em">南泉問黃檗。黃金為世界。白銀為壁落。是什麼人居處。曰是聖人居處。師曰更有一人居何國土。檗叉手而立。師曰道不得何不問王老師。檗却問更有一人居何國土。師曰可惜許。</p>
<p>天寧琦云。直是好笑。當時若作黃檗。待道更有一人居何國土。但云者野狐精。南泉通身是口也須飲氣吞聲。　能仁鑑云。潛行密用如愚若魯。還他黃檗。若是家有諍子。國有諍臣。猶欠一著。待云道不得何不問王老師。但云可惜許。縱使南泉通身伎倆。到者裏施展不開。　自聞心云。南泉慣向虛空釘橛。黃檗善能陸地張帆。雖然二俱作家。檢點未是好手。當時若問萬峰更有一人居何國土。但厲聲云道甚麼。擬動眉輪。劈脊便棒。非惟捉敗者賊。亦免使露布葛藤。</p>
<p style="margin-left:1em">南泉問黃檗。定慧等學。明見佛性是否。曰十二時中不依倚一物始得。師曰莫便是長老見處否。曰不敢。師曰。漿水錢且置。艸鞵錢教誰還。</p>
<p>雲峰悅云。若不同牀睡。焉知被底穿。　徑山杲云。路逢劍客須呈劍。不是詩人不獻詩。　天寧琦云。又是得便宜。又是落便宜。　愚菴盂云。老僧則不然。南泉還漿水錢。黃檗償艸鞵錢。不見道。賊是小人。智過君子。　法林音云。二老每人好與二十棒。且道過在甚麼處。</p>
<p>兩陣交鋒戰不難。埋兵挑鬬何人曉。祇解輪槍趁勢來。喪身失命有多少。<span class='note-inline'>(海印信)</span></p>
<p>獵獵奔馳勢不休。艸深風勁更堪愁。翻身獅子無尋處。空使行人說路頭。<span class='note-inline'>(佛慧泉)</span></p>
<p>昨夜銀蟾跨箕尾。驀然一陣天風起。卷盡千重萬重雲。碧空寂寂凝如洗。<span class='note-inline'>(佛鑑懃)</span></p>
<p>李下不得整冠。瓜田豈可納履。行藏自要分明。免見傍人說你。<span class='note-inline'>(懶菴樞)</span></p>
<p>帀帀機輪深陷虎。當陽坐斷眼通身。明投暗合無回互。雨散雲収日月新。<span class='note-inline'>([、/(、*、)]三圓)</span></p>
<p style="margin-left:1em">南泉因僧問師歸丈室將何指南。師曰。昨夜三更失却牛。天明起來失却火。</p>
<p>龍翔訢云。大小南泉和泥合水中。峰則不然。或有人問。即向道拄杖子今日開封。　天界盛云。恁麼則住持不易。雖然。須是王老師始得。　芙蓉覺云。南泉將三百六十骨節。八萬四千毛竅。一時攃在者僧面前了也。龍淵則不然。或有人問將何指南。向道饑飡渴飲。閒坐困眠。</p>
<p>昨夜三更失却牛。天明起來失却火。腰未繫兮鞵未穿。面不洗兮頭不裹。<span class='note-inline'>(保寧勇)</span></p>
<p>奴顏婢膝走人間。羞見羊裘七里灘。文叔雖為天子貴。子陵元作故人看。<span class='note-inline'>(希叟曇)</span></p>
<p>野老忘機事事閒。柴門雖設未曾關。偶然拾得無鬚鎖。依舊拋他途路閒。<span class='note-inline'>(覺浪盛)</span></p>
<p>相逢月下是瑤臺。藉艸清樽連夜開。明日酒醒應滿地。空教饑鶴啄莓苔。<span class='note-inline'>(蔗菴範)</span></p>
<p style="margin-left:1em">南泉曰我十八上便解作活計。趙州曰我十八上便解破家散宅。</p>
<p>神鼎諲云。你道破家散宅底好。解作活計底好。初參之士須取前語。久參先德直須破家。更有一言。萬里厓州。　法林音云。神鼎老人錯下名言。喝一喝云。一喝華山分兩路。萬年流水不知春。　普賢素云。十八上便解作活計。囊無繫蟻之絲。廚乏聚蠅之糝。十八上便解破家散宅。南頭買賤北頭賣貴。檢點將來。各好與三十棒。者裏且放過一著。何故。曾為浪子偏憐客。自愛貪杯惜醉人。</p>
<p style="margin-left:1em">南泉因山下有一菴主。人謂近日南泉和尚出世何不去禮拜。主曰非但南泉。直饒千佛出興亦不能去。師聞乃令趙州去勘。州去便設拜。主不顧。州從西過東。從東過西。主亦不顧。州曰艸賊大敗。遂拽下簾子便歸。舉似師。師曰我從來疑著者漢。次日師乃與沙彌攜茶一缾盞三隻到菴。擲向地上乃曰。作日底昨日底。主曰昨日底是什麼。師於沙彌背上拍一下曰。賺我來賺我來。</p>
<p>雪竇顯云。南泉趙州被者擔板漢勘破了。　溈山喆云。菴主坐觀成敗。南泉趙州向淨地上喫交。　智海禾云。是即是。菴主祇解把定封疆。不能同生同死。當時趙州禮拜。<span class='corr'>但</span>云者賊我識得你。待伊從東過西從西過東。便拽拄杖趁出。看趙州別有什麼伎倆。　甌峰承云。那裏是者擔板漢勘破南泉趙州處。若是明眼衲僧。向者裏勘破雪竇也不難。</p>
<p>宮烏棲去玉樓深。微月生簷夜夜心。香輦不回花自發。春來空帶辟寒金。<span class='note-inline'>(入就雪)</span></p>
<p>好個擔板漢。橫身一條鐵。智勇李將軍。兩度拗不折。出師重決龍蛇陣。當鋒連下頂門楔。馬陵道下死龐涓。千古英雄常淚血。<span class='note-inline'>(達變權)</span></p>
<p>俊鷂翻霄趁不及。涵秋鑑出難逃匿。令人千古憶嫖姚。一戰清風生八極。<span class='note-inline'>(遠菴僼)</span></p>
<p>肌骨天生潔且貞。自來心事若冰清。錦衣公子空相憶。費盡重重擲玉聲。<span class='note-inline'>(聞普信)</span></p>
<p style="margin-left:1em">南泉因東西兩堂爭貓兒。師見乃提起貓曰。道得即救取貓兒。道不得即斬却。眾無語。師便斬之。趙州自外歸。師舉前話示之。州乃脫艸履安頭上而出。師曰汝若在即救得貓兒也。</p>
<p>保福展云。雖然如是。也祇是破艸鞵。　翠巖芝云。大小趙州祇可自救。法林音云。大小趙州自救不了。　雪峰存問德山。南泉斬貓意旨如何。山以拄杖便打趁出。復召云會麼。峰云不會。山云我與麼老婆。猶自不會。　大溈智云。南泉據令而行。趙州見機而作。雖然如是。未免挂人脣吻。大溈要與南泉把臂共行。遂拈拂子云。若道得即奪取去。眾無語。乃云。啼得血流無用處。不如緘口過殘春。　中峰本云。南泉劍。為不平離寶匣。趙州藥。因救病出金瓶。雖然慶快一時。爭奈古佛家風掃土矣。　報恩秀云。正當恁麼時。盡十方世界情與無情一齊向王老師手中乞命。當時有個漢出來展開兩手。不然攔胸抱住云却勞和尚神用。縱南泉別行正令。敢保救得貓兒。　博山來云。生擒活捉。王老師全提。起死回生。諗古佛手段。救得救不得總不干他事。且道節文在什麼處。　愚菴盂云。還識南泉麼。他是生鐵鑄就渾鋼打成。要向驪龍頷下摘珠。阿修羅手中奪印。趙州雖善來機。也是得張白狐裘。脫秦虎口。者兩堂是蘇秦張儀投秦入趙。豈知天然王道寧可以口舌勝耶。　吳聖玉云。南泉據虎頭。趙州收虎尾。死貓兒却被二老弄活。爭奈兩堂雲水一死不再活。如今要得活麼。擘眼云。貓。</p>
<p>提起兩堂應盡見。拈刀要取活狸奴。可憐皮下皆無血。直得橫屍滿道途。<span class='note-inline'>(白雲端)</span></p>
<p>雪刃含光射斗牛。不惟天地鬼神愁。命根落在南泉手。直下看看兩段休。<span class='note-inline'>(保寧勇二)</span></p>
<p>狸奴頭上角重生。王老門前獨夜行。天曉不知何處去。楚山無限謾崢嶸。</p>
<p>伯牙之琴。鸞膠可續。調古風淳。霜月可掬。南泉南泉。龍象繼躅。<span class='note-inline'>(佛心才二)</span></p>
<p>艸鞵頭戴與誰論。四海無風浪自平。解道曲終人不見。江頭贏得數峰青。</p>
<p>五色狸奴盡力爭。及乎按劍總生盲。分身兩處重相為。直得悲風動地生。<span class='note-inline'>(龍門遠二)</span></p>
<p>安國安家不在兵。魯連一箭亦多情。三千劍客今何在。獨許將軍建太平。</p>
<p>手握乾坤殺活機。縱橫施設在臨時。滿堂兔馬非龍象。大用堂堂總不知。<span class='note-inline'>(胡安國)</span></p>
<p>南泉提起下刀誅。六臂修羅救得無。設使兩堂俱道得。也應流血滿街衢。<span class='note-inline'>(光孝慜)</span></p>
<p>克<span class='corr'>己</span>堂前開飯店。股肱屋裏販揚州。頭戴艸鞵呈醜拙。湊成一對好風流。<span class='note-inline'>(或菴體)</span></p>
<p>盡力提持祇一刀。狸奴從此脫皮毛。血流滿地成狼藉。暗為春風染小桃。<span class='note-inline'>(無凖範)</span></p>
<p>一刀成兩段。釋得二僧爭。艸鞵頭戴出。貓兒無再生。<span class='note-inline'>(橫川珙)</span></p>
<p>設使南泉不舉刀。艸鞵何地賣風騷。相逢若問兩堂客。鼻直眉橫總姓貓。<span class='note-inline'>(紫柏可)</span></p>
<p>乾魚怕死不吞鉤。却有螺螄跳上舟。還把螺螄來作餌。釣空跛鱉始方休。<span class='note-inline'>(久默音)</span></p>
<p>誓掃匈奴不顧身。三千貂錦喪邊塵。可憐無定河邊骨。猶是春閨夢裏人。<span class='note-inline'>(綠雨蕉)</span></p>
<p style="margin-left:1em">南泉因趙州問離四句絕百非請師道。師便下座歸方丈。州曰。者老和尚尋常口吧吧地。今日被我一問。直得無言可對。侍者曰莫道和尚無語好。州打一掌曰。者一掌合是王老師喫。</p>
<p>白巖符云。老趙州大似個新出紅爐底彈子。犯著則簉破面門。雖然。總不出王老師圈圚。且道那裏是王老師圈圚。</p>
<p>離四句。絕百非。作者相諳識得伊。跳下禪牀便歸去。從他鷂子搏天飛。<span class='note-inline'>(智門祚)</span></p>
</div>
<p class='juan'>宗鑑法林卷十</p></div>
</div><!-- end of div[@id='body'] -->
</body></html>