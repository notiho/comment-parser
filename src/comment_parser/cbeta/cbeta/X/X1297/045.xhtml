<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu514' />宗鑑法林卷四十五</p><p class="byline">集雲堂　編</p><p class="head1">大鑒下六世</p>
<p style="margin-left:1em">雪峰送南際長老出。乃作女人拜。際斂手應諾諾。師以手斫額便歸。</p>
<p>法林音云。雪峰見南際。南際未見雪峰。</p>
<p>送客隨家豐儉施。盡情為餞免生疑。却蒙惠重過相贈。斂手遙知向暮歸。<span class='note-inline'>(投子青)</span></p>
<p style="margin-left:1em">雪峰因僧問如何是第一句。師良久。僧舉似長生。生曰此是第二句。師令僧問如何是第一句。生曰蒼天蒼天。</p>
<p>孤峰秀云。二老與麼淚出痛腸。若是第一句。要且未夢見在。</p>
<p style="margin-left:1em">雪峰領二百眾到浮江和尚處。問寄院過夏得也無。江將拄杖畫地一下曰著不得即道。師無語。</p>
<p>龍池傳云。雪峰當時祇消輕輕道。也知和尚慈悲。復召大眾。任意取挂搭。直教浮江當褊衫賣布袴也推不開去。</p>
<p style="margin-left:1em">雪峰示眾。望州亭與汝相見了也。烏石嶺與汝相見了也。僧堂前與汝相見了也。後保福問鵝湖。僧堂前且置。望州亭烏石嶺什麼處相見。湖驟步歸方丈。福便入僧堂。</p>
<p>翠峰顯云。二老是即是。祇知雪峰放行。不知雪峰把住。　雲居齊云。此二尊宿且道會得會不得。相見不相見。　薦福燦云。雪峰老人<span class='corr'>已</span>傷鹽費醬。今時師僧入了門。陞了堂。見了主人。剗地握節當胸更求指示個見處。啞黃連和根嚼未是苦。　烏石道云。雪峰布個漫天網子打鳳羅龍。保福鵝湖無端撞入裏許。至今出頭不得。如今還有透得過者麼。卓拄杖云。疎而不漏。　愚菴盂云。請和尚下涅槃堂去。　法林音云。二大老恁麼相見。何曾夢見雪峰。</p>
<p>望州烏石與堂前相見相逢萬萬千。惟有鵝湖并保福此時相見解推遷。<span class='note-inline'>(汾陽昭)</span></p>
<p>藕絲引鯨鰲。鍼鋒輥芥投。望州烏石嶺。未唱<span class='corr'>已</span>先酬。大唐擊鼓新羅舞。覿面相呈不相覩。<span class='note-inline'>(圓悟勤)</span></p>
<p>密密堂前早二三。本來無物更何堪。癡人見了生歡喜。作者相逢滿面慚。<span class='note-inline'>(龍門遠)</span></p>
<p>望州烏石僧堂前。驟步低頭隔大千。若是齩人師子子。翻身不在艸頭邊。<span class='note-inline'>(一翁如)</span></p>
<p>㵎道餘寒松上色。石門斜日艸頭春。曰雲不禁空來往。試問僧堂有幾人。<span class='note-inline'>(靈巖儲)</span></p>
<p>耕地須牛。行路須馬。原不是張三。如何呼李大。良久云。嗄。<span class='note-inline'>(僧向上)</span></p>
<p>一曲離騷動楚庭。三湘七澤總愁情。恨聲不管成千古。祇把忠心徹底傾。<span class='note-inline'>(瑩章玠)</span></p>
<p>妾心真個最殷勤。盡把襟懷說向君。無限好情人不委。倚闌空自費沉吟。<span class='note-inline'>(天潔旻)</span></p>
<p style="margin-left:1em">雪峰一日在僧堂內燒火。閉却前後門乃叫救火救火。玄沙將一片柴從窗櫺中拋入。師便開門。</p>
<p>高燒榾柮煖通身。快活難禁一屋春。不是謝郎來合火。誰知門外有寒人。<span class='note-inline'>(石林鞏)</span></p>
<p style="margin-left:1em">雪峰普請畬田。見蛇以杖挑起召眾曰看看。以刀斬為兩段。玄沙以杖拋向背後。眾皆愕然。師曰俊哉。</p>
<p>夾山豫云。雪峰父子著甚死急。祇弄死蛇。殊不知盡法無民。還知有放開一線者麼。滄溟釣盡漁舟晚。一曲清歌興自幽。　夾山仁云。雪老父子活蛇死弄。夾山老人死蛇活弄。堯峰設或見蛇。便打艸以驚之。</p>
<p style="margin-left:1em">雪峰因一僧禮拜次。師乃打五棒。僧曰過在什麼處。師又打五棒。喝出。</p>
<p>翠峰顯云。我不曾與人葛藤。前五棒日照天臨。後五棒雲騰致雨。汝若辨得。也好與五棒。　溈山秀云。者僧腦門著地。過犯彌天。雪峰輕恕。猶自不知罪名。再犯不容。更道日照天臨雲騰致雨。惑亂後人。何謂。曾被雪霜苦。楊花落也驚。　東禪觀云。性空自然性直。不似翠峰瞞人。雪峰前五棒打者僧禮拜。後五棒打者僧無過。且道是不是。若道是。要你眼作甚麼。　浹水洽云。雪峰大似金翅擘海直取龍吞。雪竇錯判古人。更買艸鞵行脚。且道伊過在什麼處。若辨不得。也與五棒。　梅翁杲云。前五棒合了口開不得。後五棒開了口合不得。是則喫棒有分。不是則雪峰自喫始得。何故。好爵自縻林下士。橫財不富命窮人。</p>
<p>前箭雖輕後箭深。離弦性命即消殞。醒來又把金鍼<span class='corr'>刺</span>。始識從前病不輕。<span class='note-inline'>(海舟慈)</span></p>
<p>一彈哀塞鴈。再撫哭春䳌。此情人不會。東風萬里傳。<span class='note-inline'>(鐵容玄)</span></p>
<p style="margin-left:1em">雪峰問僧闍黎名什麼。曰玄機。師曰日織多少。曰寸絲不挂。師曰參堂去。僧纔行三五步。師曰袈裟落地也。僧回首。師便打。</p>
<p>巧織廻紋不露絲。借君梭子顯全機。密施一線纔如錦。又被狂風劈面吹。<span class='note-inline'>(弘鼎教)</span></p>
<p style="margin-left:1em">雪峰因眾參次。有僧珍重便出。師曰。總似者箇師僧。省多少心力。玄沙曰和尚恁麼接人。瞎却閩中一城人眼去。師曰你又作麼生。沙曰便好與三十棒。師曰<span class='corr'>已</span>後無人奈子何。</p>
<p>二人同本去經營。直抵京華利倍重。任有乾坤星月好。一齊收拾嫁東風。<span class='note-inline'>(永寧鼎)</span></p>

<div class='div-other'><a id='mulu515' />
<p class='h2'>襄州高亭簡禪師<span class='note-inline'>(德山鑒嗣)</span></p><p style="margin-left:1em">初參德山。隔江遙合掌。高聲曰不審。山以扇招之。師即開悟。橫趨而去。更不回顧。</p>
<p>徑山杲云。高亭橫趨而去。許伊是個伶俐師僧。若要法嗣德山。則未可。何故。猶與德山隔江在。　天童禮云。諸方盡道水雲一照。啐啄同時。有甚交涉。要見德山高亭麼。便下座。　天寧琦云。眾中商量道高亭見德山。不與他說話便去。所以妙喜道猶隔江在。還曾夢見高亭麼。拈拄杖云。便好喚回與一頓。且道是賞是罰。　磬山修云。徑山一擡一搦要且賊過後張弓。今人在知識門下三二十年。既不隔江。合作麼生。路遙知馬。力歲久見人心。</p>
<p>江上相逢問逗留。師資鍼芥便相投。定光金地遙招手。智者江陵暗點頭。<span class='note-inline'>(大洪遂)</span></p>
<p>德山棺木裏瞠眼。高亭死水裏藏身。賺他多少英靈漢。錯認山河作眼睛。<span class='note-inline'>(少室睦)</span></p>
<p>朝辭白帝彩雲閒。千里江陵一日還。兩岸猿聲啼不住。輕舟<span class='corr'>已</span>過萬重山。<span class='note-inline'>(巨音選)</span></p>
<p style="margin-left:1em">高亭因夾山會下一僧到。纔禮拜。師便打。僧曰。特來禮拜。何得便打某甲。師又打趁出。僧回舉似夾山。山曰會麼。曰不會。山曰。賴汝不會。若會則夾山口啞。</p>
<p>天童華云。高亭一期忍俊不禁。怎奈拄杖放行太速。者僧當時若是個漢。莫道高亭夾山。便是達磨大師出來。也斬為三段。何故。家肥生孝子。國霸有謀臣。　淨慈明云。高亭夾山門庭設施各得其宜。但中間一人較些子。天童與麼道。也是鞏縣茶瓶。</p>
</div></div>
<div class='div-other'><a id='mulu516' />
<p class='h1'>大鑒下七世</p>
<div class='div-other'><a id='mulu517' />
<p class='h2'>台州瑞巖師彥禪師<span class='note-inline'>(巖頭奯嗣)</span></p><p style="margin-left:1em">居丹丘瑞巖。坐磐石終日如愚。每日喚主人公。復應諾。乃曰。惺惺著。它後莫受人瞞。後有僧參玄沙。沙問近離甚處。曰瑞巖。沙曰有何言句示徒。僧舉前話。沙曰。一等是弄精魂。也甚奇怪。乃曰何不且在彼住。曰<span class='corr'>已</span>遷化也。沙曰而今還喚得應麼。僧無對。</p>
<p>翠峰顯云。蒼天蒼天。　保寧勇代僧云。和尚為什麼對面不聞。　雲居元云。天下宗師總為者僧下語。一似東家人死西家人助哀。直饒瑞巖自出頭來。也是棺材裏瞠眼。　昭覺勤云。百丈寒潭徹底。月在波心千尺。巖松倚天。風生幽谷。直得凜凜孤標。澄澄丰<span class='corr'>采</span>。及至月離碧潭。影在雲衢。遂乃當面錯過。當時若是個漢。待伊道即今還喚得應麼。直下便喝。非惟把斷玄沙要津。亦乃與瑞巖老子出氣。　大溈智云。勸君更盡一杯酒。西出陽關無故人。　徑山琇云。驚羣須是英靈漢。敵勝還他獅子兒。者僧祇解傳言送語。不能懸巖返躑。非<span class='corr'>但</span>錯過瑞巖。亦乃錯過玄沙。　瑞巖慍云。祖師弄者一解。可謂超今邁古。然祇作得個看家兒子。者裏著一隻眼。非獨紹續箕裘。直要衝樓跨竈。會麼。電光莫及。石火難追。兔徑非大象之所遊。鷄粟豈鳳凰之㗖啄。喝一喝。</p>
<p>自呼自應<span class='corr'>已</span>惺惺。不受人瞞理不輕。池內白蓮香未<span class='corr'>已</span>。簷前山色四時青。<span class='note-inline'>(白楊順)</span></p>
<p>瑞巖常喚主人公。突出須彌最上峰。大地掀翻無覓處。笙歌一曲畵樓中。<span class='note-inline'>(天衣哲)</span></p>
<p>學道之人不識真。祇為從前認識神。無量劫來生死本。癡人喚作本來身。<span class='note-inline'>(無門開)</span></p>
<p>風前一曲動離情。調古無人和得成。自唱自斟還自飲。至今猶自不惺惺。<span class='note-inline'>(別山智)</span></p>
<p>特地髑髏前見鬼。自起自倒假惺惺。脫賺許多英俊士。覰透肝腸能幾人。<span class='note-inline'>(天章玉)</span></p>
<p>巴豆黃連一串陳。清凉肺腑有誰親。薛濤箋上兩行淚。寄與千山萬水人。<span class='note-inline'>(截駒雲)</span></p>
<p>廣武山頭日影低。難禁鳥在綠楊啼。聲聲喚醒江南客。橘柚花開計別袿。<span class='note-inline'>(思修聞)</span></p>
<p>一呼一應。自起自倒。堪笑瑞巖。何日是了。<span class='note-inline'>([、/(、*、)]三圓)</span></p>
<p style="margin-left:1em">瑞巖到夾山。山問甚處來。師曰臥龍來。山曰來時龍起也未。師近前顧視之。山曰炙瘡瘢上更著艾燋。師曰和尚又苦如此作甚麼。山休去。</p>
<p>溈山喆云。瑞巖雖則威獰厇愬。爭奈夾山水清不容。　徑山杲云。若不藍田射石虎。幾乎誤殺李將軍。　瑞巖慍云。二尊宿一挨一拶。如善舞太阿不傷其手。然也有到處也有不到處。</p>
<p style="margin-left:1em">瑞巖參巖頭。問如何是本常理。頭曰動也。師曰動時如何。曰不是本常理。師貯思。頭曰肯即未脫根塵。不肯即永沉生死。師有省。</p>
<p>東塔明云。將金博金。瓦罐不離井上破。以楔出楔。水母何曾離得蝦。縱使瑞巖漆桶子快。也是君子可入。　存焉睿云。巖頭老漢雖有逢山開路遇水疊橋之能。奈無奪食驅耕之手。今日若有人問如何是本常理。劈脊便棒。更問動時如何。向他道。三汲浪高魚化龍。癡人猶戽夜塘水。</p>
<p>圓珠不穴。大璞不琢。道人所貴無棱角。拈却肯路根塵空。脫體無依活卓卓。<span class='note-inline'>(天童覺)</span></p>
<p style="margin-left:1em">瑞巖因僧問。作麼生商量即得不落階級。師曰排不出。曰為甚麼排不出。師曰它從前無階級。曰未審居何位次。師曰不坐普光殿。曰還理化也無。師曰。名聞三界重。何處不歸朝。</p>
<p>苔蘚重重紫氣饒。月籠丹桂夜迢迢。金輪句轉威音外。禁殿香飄萬國朝。<span class='note-inline'>(旭雲端)</span></p>
<p>重巖午夜鎖雲深。斗柄橫斜月色沉。紫氣旋凝天未曉。萬邦俯首聽堯音。<span class='note-inline'>(願公日)</span></p>
<p>不彰寶印辨來風。迥古輪王事不同。轉位投機恢正化。夷蠻八表盡歸宗。<span class='note-inline'>(履白蓮)</span></p>
</div>
<div class='div-other'><a id='mulu518' />
<p class='h2'>福州羅山道閒禪師<span class='note-inline'>(巖頭奯嗣)</span></p><p style="margin-left:1em">閩王請開堂。師陞座方收斂僧伽黎乃曰珍重。便下座。閩王近前執手曰。靈山一會何似今日。師曰將謂是箇俗漢。</p>
<p>當場忍俊不能禁。大展家風吼一音。紙墨如山書不盡。衲僧休向義中尋。<span class='note-inline'>(洞山聰)</span></p>
<p>瑞世優曇見最難。異香浮動曉風寒。自非世主垂青眼。却作閒花野艸看。<span class='note-inline'>(寶葉源)</span></p>
<p>須彌座下烏龜子。歲久年深殻最靈。冷地被人鑽一竅。卦文何處見全人。<span class='note-inline'>(雙峰存)</span></p>
<p>一道直如弦。千古應無對。縱有齧鏃機。髑髏成粉碎。<span class='note-inline'>(柏堂雅)</span></p>
<p style="margin-left:1em">羅山因保福問。有僧問巖頭。浩浩塵中如何辨主。頭曰銅砂鑼裏滿盛油。意作麼生。師召大師。福應諾。師曰獮猴入道場。師却問明招。忽有人問你又作麼生。招曰箭穿紅日影。</p>
<p>徑山杲云。獮猴入道場。箭穿紅日影。兩個老古錐。擔雪共填井。喝一喝。　天寧琦云。我若作羅山。待他恁麼問也與一喝。召眾云。且道天寧一喝與徑山一喝是同是別。</p>
<p style="margin-left:1em">羅山初謁石霜。問起滅不停時如何。霜曰直須寒灰枯木去。一念萬年去。圅蓋乾坤去。純清絕點去。師不契。後參巖頭。頭喝曰是誰起滅。師大悟。</p>
<p>報恩秀云。若是萬松。喝了便休。　徑山琇云。殺人須是殺人劍。　資福侶云。大海不著死屍。鍼鋒不留蚊蚋。二大老千古提持兩兩相照。今人向言句上著倒。那個有活眼。那個無活眼。所以不契。所以省去。不惟不識二大老。亦且不識羅山。</p>
<p>斫斷老葛藤。打破狐狸窟。豹披霧而變文。龍乘雷而換骨。咄。起滅紛紛是何物。<span class='note-inline'>(天童覺)</span></p>
<p>是誰起滅。就窠打劫。擊殺盲龜。救得跛鼈。<span class='note-inline'>(殺六巖輝)</span></p>
<p>起滅不停誰解看。當機一拶透重關。東西總是長安道。蕩蕩無拘自往還。<span class='note-inline'>(無凖範)</span></p>
<p>冷水點沸湯。舌頭不出口。可憐老巖頭。慈悲成過咎。<span class='note-inline'>(石田熏)</span></p>
<p>桓桓龍驤。赳赳虎變。掀翻露布。不存方便。重圍克解。堅城罷戰。奏凱歸來。挑燈看劍。<span class='note-inline'>(天水廣)</span></p>
<p>林暗艸驚風。將軍夜引弓。平明尋白羽。沒在石棱中。<span class='note-inline'>(且拙訥)</span></p>
<p>夢裏捉得賊。眼醒枕在側。呵呵笑一場。無端空致得。雖無端。莫顢頇。霜巖千丈逼人寒。<span class='note-inline'>(墨歷智)</span></p>
<p style="margin-left:1em">羅山在禾山。送同行矩長老出門次。師把拄杖向前一攛。矩無對。師曰。石牛攔古路。一馬生雙駒。後有僧舉似疎山。山曰。石牛攔古路。一馬生三寅。</p>
<p>春有百花夏有熱。秋有凉風冬有雪。若無閒事挂心頭。便是人間好時節。<span class='note-inline'>(照堂一)</span></p>
<p>不蹋門前路。春歸又一年。落花紅滿地。芳艸碧連天。<span class='note-inline'>(鼓山珪)</span></p>
<p>出門握手話分攜。古道迢迢去莫追。却笑波心遺劍者。區區空記刻舟時。<span class='note-inline'>(徑山杲)</span></p>
<p style="margin-left:1em">羅山一日問巖頭。和尚三十年前在洞山來。又不肎洞山。是否。頭曰是。師曰和尚豈不是承嗣德山。又不肯德山。是否。頭曰是。師曰不肯德山即且置。祇如洞山有什麼虧欠處。頭良久曰。洞山好佛。祇是無光。師便禮拜。</p>
<p>白巖符云。當機覿面提。覿面當機捷。奯公可謂善達其旨。然被羅山奉個三尺帽子。却似不曾知。</p>
<p>一個鐵額銅頭。一個三頭六臂。二俱借人鼻孔。却與洞山出氣。<span class='note-inline'>(南巖勝)</span></p>
<p>不肯宗師滿大唐。羅山禮拜錯商量。洞山好佛人難措。慚愧巖頭口放光。<span class='note-inline'>(卍菴顏)</span></p>
<p>輸機謀主竟非泛。舌上龍泉暗地攻。竈減豈知兵益盛。至今疑殺幾英雄。<span class='note-inline'>(雪奇靜)</span></p>
<p style="margin-left:1em">羅山因無軫上座問。祇如巖頭道。洞山好佛祇是無光。未審洞山有何虧欠。便道無光。師召軫。軫應諾。師曰。灼然好箇佛。祇是無光。曰大師為甚麼撥無軫話。師曰。甚處是陳老師撥你話處。快道快道。軫無語。師打三十棒趁出。軫舉似招慶。慶一夏罵詈至夏末。自來問師。乃分明舉似。慶便作禮懺悔曰。洎錯怪大師。</p>
<p>格外談。驚人句。懵懂禪和徒指注。灼然好個佛無光。言下迷宗空自茫。賴有知音招慶在。誵譌一夏為雌黃。雌黃出。暗寫愁腸寄知識。<span class='note-inline'>(佛性泰)</span></p>
<p>一滴能興萬丈波。丈夫活計不須多。君看西舍王三嫂。慣借婆衫便拜婆。<span class='note-inline'>(童求昱)</span></p>
<p style="margin-left:1em">羅山在大庾嶺住菴。時有僧辭往疎山。師曰我有一信與疎山得麼。僧近前曰便請。師以手挃頭上却展手曰。還奈何麼。僧無對。僧後到疎山。堂內舉此話。一僧曰還會者話麼。眾無對。僧曰天下人不奈大嶺何。</p>
<p>欲憑驛使寄先春。反覆丁寧意轉親。錯被旁人收拾去。疎山依舊碧嶙峋。<span class='note-inline'>(博濟鑑)</span></p>
</div>
<div class='div-other'><a id='mulu519' />
<p class='h2'>福州香溪從範禪師<span class='note-inline'>(巖頭奯嗣)</span></p><p style="margin-left:1em">鼓山僧到參。師曰汝豈不是鼓山僧。曰是。師曰額上珠為何不現。僧無對。遽辭。師門送。復召上座。僧回首。師曰滿肚是禪。曰和尚是什麼心行。師大笑而<span class='corr'>已</span>。</p>
<p>瀛山誾云。者僧前面失節。後面㧞本。香溪為什麼到者裏却放過。良久云。也須知笑裏有刀。</p>
</div>
<div class='div-other'><a id='mulu520' />
<p class='h2'>福州聖壽嚴禪師<span class='note-inline'>(巖頭奯嗣)</span></p><p style="margin-left:1em">補衲次。僧參。師提起示之曰。山僧一衲衣。展似眾人見。雲水兩條分。莫教露鍼綫。速道速道。僧無對。師曰如許多時作甚麼來。</p>
<p>瀛山誾代云。破也破也。</p>
<p>老矣無心懶說禪。衲衣提起示機先。兩條雲水今猶在。千古無人補得全。<span class='note-inline'>(雪磵奉)</span></p>
<p>莫怪家風舊。尋常理不虧。平生心一片。世有幾人知。<span class='note-inline'>(眉白奕)</span></p>
<p>出言豈是太過頭。本色從來不易酬。大抵還他肌骨別。風流誠不在貂裘。<span class='note-inline'>(卓峰元)</span></p>
</div>
<div class='div-other'><a id='mulu521' />
<p class='h2'>福州長慶慧稜禪師<span class='note-inline'>(雪峰存嗣)</span></p><p style="margin-left:1em">與保福遊山。福問。古人道妙峰山頂。莫者便是也無。師曰是即是。可惜許。</p>
<p>鼓山因僧問長慶恁麼道意作麼生。山曰孫公若無此語。可謂髑髏遍野白骨連山。　翠峰顯云。今日共者漢遊山圖個什麼。復云。百千年後不道全無。直是少。　理安洸云。平田淺艸略露風規。是則酒逢知<span class='corr'>己</span>飲。撿點將來。猶虧一半。　天嶽晝云。好與劈口便掌。者裏著得一隻眼。許他向平田淺艸裏相見。</p>
<p>妙峰孤頂艸離離。拈得分明付與誰。不是孫公辨端的。髑髏著地幾人知。<span class='note-inline'>(翠峰顯)</span></p>
<p>八萬四千非一一。七金山內海滔滔。妙高峰頂平如掌。誰把長竿釣巨鰲。<span class='note-inline'>(艸堂清)</span></p>
<p>攜手相將孰共行。目前誰覩妙高山。雲泥不隔來時路。付與兒孫觸處看。<span class='note-inline'>(佛心才)</span></p>
<p style="margin-left:1em">長慶上堂。淨潔打疊了。却近前就我覓。我劈脊與你一棒。有一棒到你。你須生慚愧。無一棒到你。你又向甚麼處會。</p>
<p>翠峰顯云。翠峰即不。然淨潔打疊了也。直須近前就我覓。我劈脊與你一棒。有一棒到你。你即受屈。無一棒到你。與你平出。但與麼會。　黃龍清云。長慶祇知支離臃腫。不知道之根源。翠峰引蔓牽枝。未免隨波逐浪。寶峰則不然。淨潔打疊了。近前來。祇向道會麼歸堂去。雖然如是。也須是僊陀婆始得。　天童覺云。死口喫常住飯。展脚臥長連牀。求個知慚愧者難得。還知長慶棒頭落處麼。雷開蟄戶電燒尾。引出崢嶸頭角來。　天寧琦云。眾中商量道。坐在淨潔地上。必須打疊。近前覓底喫棒有分。覓底是病。棒底是藥。所以翠峰道。有一棒到你你即受屈。無一棒到你與你平出。殊不知二大老一個掘地為坑。一個夷井塞竈。皆欲坐致太平。怎奈反遭怪笑。毗婆尸佛早留心。直至如今不得妙。　古南門云。古南又不然。淨潔打疊了也。直須近前。我劈脊與你一棒。有一棒到你。免你向潔淨處躲跟。無一棒到你。你須自解作活計始得。</p>
<p style="margin-left:1em">長慶因僧問如何是正法眼。師曰有願不攃沙。</p>
<p>保福展云。不可更撒也。　翠峰顯云。夫宗師決定以本分相見。不可撒沙。且那個是諸人正眼。不受人瞞底漢出來對眾道看。若道不得。翠峰與你一一點過。開眼也著。合眼也著。　古南門云。長慶戒慎恐懼。保福飲牛上流。翠峰和泥合水。雖皆為眾點眼。古南不妨代一轉語。更為點破。諸人要不受人瞞。直須不自瞞好。</p>
<p>願力山高豈足誇。藏身露影數如麻。若非保福親曾見。誰信稜公更撒沙。<span class='note-inline'>(寶葉源)</span></p>
<p style="margin-left:1em">長慶因僧問如何是合聖之言。師曰。山僧被闍黎一問。直得口似扁擔。曰何故如此。師曰適來問甚麼。</p>
<p>昭覺勤云。是則是。應機無差。怎奈大驚小怪。或有問道林。祇向道。誌公不是閒和尚。剪刀祇在臥牀頭。</p>
<p style="margin-left:1em">長慶曰。總似今日。老胡有望。保福曰。總似今日。老胡絕望。</p>
<p>報慈遂云。恁麼道是相見語不是相見語。　黃龍南云。總似今日。曹溪絕流。　天童覺云。富嫌千口少。貧恨一身多。　雲居莊云。老胡有望。金將石試。老胡絕望。玉將火試。擊拂子云。一年春<span class='corr'>已</span>過。臺榭綠陰多。</p>
<p>天高鴻鴈侵雲舉。地肅蛩螿入艸鳴。渾是一秋風景裏。客愁幾逐異鄉情。<span class='note-inline'>(東叟頴)</span></p>
<p style="margin-left:1em">長慶因僧問麢羊挂角時如何。師曰艸裏漢。曰挂角後如何。師曰亂叫喚。曰畢竟如何。師曰。驢事未去。馬事到來。</p>
<p>翠峰顯云。寧可碎身如微塵。終不瞎個眾生眼。長慶較些子。復云。一般漢設使麢羊未挂角。也似萬里望鄉關。　南堂欲云。長慶恁麼答話。瞎却天下人眼去在。翠峰道終不瞎個眾生眼。萬里望鄉關。</p>
<p style="margin-left:1em">長慶上堂。撞著道伴交肩過。一生參學事畢。</p>
<p>翠峰顯云。是即是。鍼不劄。風不入。有什麼用處。　昭覺勤云。撞著道伴交肩過。露柱燈籠共證盟。　古南門云。相識滿天下。知心能幾人。　千巖長舉了云。且道以何為驗。拈拄杖卓一下云。空手把鋤頭。</p>
<p>驀路相逢交臂過。眉毛剔起莫蹉跎。平生參學明何事。悟了寧消一剎那。<span class='note-inline'>(本覺一)</span></p>
<p style="margin-left:1em">長慶因僧問。西天以蠟人為驗。未審此間以何為驗。師曰鐵丸子。曰意旨如何。師曰大底大小底小。</p>
<p>瑞巖慍云。長慶與麼答話。也是貪觀雲裏鴈。失却渡頭船。我此一眾。個個自謂握靈蛇之珠。抱荊山之璞。且如此批判。還有不甘者麼。良久云。擬心湊泊終難會。達者應須暗裏驚。</p>
<p style="margin-left:1em">長慶因僧問。有問有答賓主歷。然無問無答時如何。師曰。相逢盡道休官好。林下何曾見一人。</p>
<p>人人盡道我心休。問著何曾有地頭。口說心違瞞自<span class='corr'>己</span>。業河迅速任漂流。<span class='note-inline'>(智門祚)</span></p>
<p style="margin-left:1em">長慶因僧問如何得不疑不惑去。師乃展兩手。僧不語。師曰。汝更問。我與汝道。僧再問。師露膊而坐。僧禮拜。師曰汝作麼生會。曰今日風起。師曰。恁麼道未定人見解。汝於古今中有甚麼節要齊得長慶。若舉得。許汝作話主。其僧<span class='corr'>但</span>立而<span class='corr'>已</span>。師却問。汝是甚處人。曰向北人。師曰。南北三千里外。學妄語作麼。僧無對。</p>
<p>展手之時萬仞摧。枯河無水月無來。若疑別問龐居士。石女黃梅誰共陪。<span class='note-inline'>(投子青)</span></p>
<p style="margin-left:1em">長慶問秀才曰。佛教有眾生日用而不知。儒亦曰百姓日用而不知。不知箇甚麼。才曰不知大道。</p>
<p>雲門偃云。灼然不知。　寶壽新云。長慶解放不解收。雲門解收不解放。饒你總不與麼。祇好與新上座挈艸鞵。</p>
<p style="margin-left:1em">長慶上堂。眾集定。師拽出一僧曰。大眾禮拜者僧。復曰。者僧有甚長處便教大眾禮拜。眾無對。</p>
<p>半蓑煙雨曉風寒。淺水何勞下釣竿。捉得盲龜空作餌。翻然笑入蓼花灘。<span class='note-inline'>(百愚斯)</span></p>
<p>拈來百步穿楊箭。射破虗空七八片。堪憐補袞不逢人。徒把金鍼火裏鍊。<span class='note-inline'>(素巖旼)</span></p>
<p style="margin-left:1em">長慶拈拄杖曰。識得者箇。一生參學事畢。</p>
<p>雲門偃云。識得者箇。為什麼不住。　天童華云。二老漢優則同優。劣則同劣。垂手處足可稱尊。若是入理深談。猶欠悟在。　靈巖安云。恁麼住者。喪我兒孫。恁麼去者。寒灰發燄。然雖如是。未得劋絕在。拈拄杖云。識得者個。卓一下云。敲出鳳凰五色髓。擊碎驪龍明月珠。</p>
<p style="margin-left:1em">長慶因僧問。眾手淘金誰是得者。師曰有伎倆者得。曰學人還得也無。師曰太遠在。</p>
<p>翠峰顯代僧當時便喝。復云。有伎倆者得。一手分付。有伎倆者不得。兩手分付。學人還得也無。蒼天蒼天。　高峰妙云。西峰則不然。眾手淘金誰是得者。祇向道阿誰無分。學人還得也無。猶嫌少在。　南堂欲云。山僧又不然。今日有人問。祇向道物見主眼卓豎。學人還得也無。又怎怪得老僧。</p>
<p>眾手淘金得者誰。纖塵窒礙豈能為。洪波浩渺黃金遠。四事無成空手歸。<span class='note-inline'>(智門祚)</span></p>
<p>眾手淘金誰可得。巧有伎倆必能克。隋侯得珠聞京西。卞和獻玉在河北。<span class='note-inline'>(湛堂凖)</span></p>
<p>謙卦六爻皆吉。楊震不受遺金。信知尊榮富貴。未必貪婪濫淫。<span class='note-inline'>(師憨竟)</span></p>
</div>
<p class='juan'>宗鑑法林卷四十五</p></div>
</div><!-- end of div[@id='body'] -->
</body></html>