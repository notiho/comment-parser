<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu140' />宗鑑法林卷九</p><p class="byline">集雲堂　編</p>
<div class='div-other'><a id='mulu141' />
<p class='h1'>大鑒下一世</p>
<div class='div-other'><a id='mulu142' />
<p class='h2'>衡州南嶽懷讓禪師<span class='note-inline'>(大鑒能嗣)</span></p><p style="margin-left:1em">初參六祖。祖曰甚處來。師曰嵩山來。祖曰什麼物恁麼來。師曰說似一物即不中。祖曰還可修證否。師曰。修證即不無。染污即不得。祖曰。祇此不染污。諸佛之所護念。汝既如是。吾亦如是。</p>
<p>[車*度]轢參云。南嶽道說似一物即不中。與麼那六祖道我亦如是。臉皮厚多少。</p>
<p>玉在池中蓮出水。污染不能絕方比。大家如是若承當。洞庭一夜秋風起。<span class='note-inline'>(佛印元)</span></p>
<p>嵩頂來來恁麼來。不中一物早塵埃。便歸南嶽磨甎片。照得追風馬子回。<span class='note-inline'>(佛國白)</span></p>
<p>說似一物即不中。八年方契賣柴翁。大都模㨾無多子。歷劫如何用得窮。<span class='note-inline'>(朴翁銛)</span></p>
<p>直言發足自嵩山。蕩蕩乾坤任往還。一物尚無寧有似。倚天長劍逼人寒。<span class='note-inline'>(無際派)</span></p>
<p>堂堂日用妙無痕。纔涉纖毫即是塵。照水銀蟾沉夜魄。戀花香蜨醉芳魂。<span class='note-inline'>(仰山欽)</span></p>
<p>遠來意氣甚<span class='corr'>揚</span>揚。問著何如雪上霜。早向太陽門外立。何須撥火更燒湯。<span class='note-inline'>(憨山清)</span></p>
<p>甚麼物。恁麼來。鵓鳩啄食近生臺。等閒動著忙飛去。露柱空耽石女胎。<span class='note-inline'>(漢關喻)</span></p>
<p style="margin-left:1em">南嶽因馬祖住傳法院常日坐禪。師問大德坐禪圖什麼。曰圖作佛。師乃取一甎於彼院前磨。祖問磨此何為。師曰磨作鏡。曰磨甎豈得成鏡。師曰坐禪豈得成佛。曰如何即是。師曰。如牛駕車。車若不行。打車即是。打牛即是。祖於是悟旨。</p>
<p>法林音徵云。馬祖為復悟打車耶。悟打牛耶。乃撫掌呵呵大笑。</p>
<p>磨甎作鏡慕同音。來問分明示本心。纔喚木人回面指。泥牛耕出古黃金。<span class='note-inline'>(汾陽昭)</span></p>
<p>磨甎作鏡不為難。忽地生光照大千。堪笑坐禪求佛者。至今牛上更加鞭。<span class='note-inline'>(佛印元)</span></p>
<p>磨甎作鏡。相席打令。一切魚龍。知水為命。<span class='note-inline'>(旻古佛)</span></p>
<p>車牛腦後痛加鞭。棄却黃金抱㼾甎。逐惡隨邪至今日。即非心佛錯流傳。<span class='note-inline'>(笑翁堪)</span></p>
<p>平生心膽向人傾。過犯彌天<span class='corr'>已</span>不輕。帶累馬師胡亂後。至今錯認定盤星。<span class='note-inline'>(松源岳)</span></p>
<p>萬法俱忘百念灰。等閒驀鼻拽將回。鏡光一點明如日。直得木人心眼開。<span class='note-inline'>(雪巖欽)</span></p>
<p>龍驤驥足困鹽車。未遇孫陽尚滯途。拽脫繩頭鞭一擿。風蹄索索電光驅。<span class='note-inline'>(平陽忞)</span></p>
<p style="margin-left:1em">南嶽因僧問。如鏡鑄像。像成後鏡光向什麼處去。師曰。如大德為童子時。相貌何在。曰。祇如像成後。為什麼不鑒照。師曰。雖然不鑒照。瞞它一點不得。</p>
<p>法眼益別云。阿那箇是大德鑄成底像。　寶壽方云。大小南嶽。箋釋不易。雪峯則不然。如鏡鑄像。像成後光向什麼處去。待他眼目定動。劈脊便打。</p>
<p>髑髏裏眼見猶在。枯木中龍聲更狂。打破虗空光境盡。箇中別有好商量。<span class='note-inline'>(慈受深)</span></p>
<p>問處鉤深答更幽。就身打劫最風流。要知一點難瞞處。江上數峰青欲浮。<span class='note-inline'>(掩室開)</span></p>
<p>槎枒古幹鎖莓苔。霽日相看玉蕊開。常恨春歸無覓處。不知轉入此中來。<span class='note-inline'>(雪刃起)</span></p>
<p style="margin-left:1em">南嶽因馬祖闡化江西。遣僧往探乃命曰。待伊上堂時但問作麼生。伊道底語記將來。僧至一如教問。祖曰。自從胡亂後。三十年不少鹽醬。僧回舉似師。師深肎之。</p>
<p>徑山杲云。雲門即不然。夜夢不祥。書門大吉。　天寧琦云。我若作大師。纔見者僧出來。便下禪床擒住痛與一頓。教他歸去舉似南嶽。且顯師承有據。自家眼目分明。祇如徑山恁麼道。與馬祖是同是別。何如黑漆屏風上。更寫盧仝月蝕詩。　伏龍長云。破驢脊上足蒼蠅。　大覺昇云。義出豐年。還他馬祖。未免帶累南嶽。懸挂心頭。</p>
<p>胡亂三十年。不曾少鹽醬。江西馬大師。南嶽讓和尚。<span class='note-inline'>(鼓山珪)</span></p>
<p>見得分明識得親。舉來猶自涉途程。直饒不犯毫芒者。也是拈䭔䑛指人。<span class='note-inline'>(徑山杲)</span></p>
<p>家貧連子屈。事急不由人。開口露拴索。郎當累近鄰。<span class='note-inline'>(或菴體)</span></p>
<p>石火光中驗正邪。等閒拈却眼中沙。自從不曾少鹽醬。敢保渠儂未到家。<span class='note-inline'>(木庵永)</span></p>
<p>既<span class='corr'>已</span>知梅熟。何當復探為。欲令香闔國。故使猛風吹。<span class='note-inline'>(雪燄瑞)</span></p>
<p>掃盡狼煙志未休。晴空白日使人愁。太平不挂將軍印。擿劍懸戈始徹頭。<span class='note-inline'>(無異來)</span></p>
<p>自住山來不自欺。奇花灼灼草離離。就中多少閒情緒。除却衡山誰可知。<span class='note-inline'>(持平涇)</span></p>
</div></div>
<div class='div-other'><a id='mulu143' />
<p class='h1'>大鑒下二世</p>
<div class='div-other'><a id='mulu144' />
<p class='h2'>江西馬祖道一禪師<span class='note-inline'>(南嶽讓嗣)</span></p><p style="margin-left:1em">因僧問和尚為什麼說即心即佛。師曰為止小兒嗁。曰嗁止後如何。師曰非心非佛。曰除此二種人來如何指示。師曰向伊道不是物。曰忽遇其中人來時如何。師曰教伊體會大道。</p>
<p>黃蘗琦云。即心即佛。頭上安頭。非心非佛。無繩自縛。不是心不是佛不是物。泥裏洗土塊。良久云。土曠人稀。相逢者少。</p>
<p>百萬雄兵出。將軍獵渭城。不閒弓矢力。斜漢月初生。<span class='note-inline'>(翠真巖)</span></p>
<p>兔角不用有。牛角不用無。有無不是處。馨香滿道途。<span class='note-inline'>(艸堂清)</span></p>
<p>風勁葉頻落。山高日易沉。座中人不見。窻外白雲深。<span class='note-inline'>(長靈卓)</span></p>
<p>素琴張午月。流水落花深。寂聽希聲徹。冷冷太古音。<span class='note-inline'>(佛心才)</span></p>
<p>韶光三月景和融。錦繡山川處處同。碧瓦曉烟寒食雨。朱簾晴卷杏花風。<span class='note-inline'>(慈受深)</span></p>
<p>敲之即響。聽則無聲。嚴冬汗溼。酷熱冰清。試問道途來往客。長安去此幾多程。<span class='note-inline'>(黃龍震)</span></p>
<p>鐵牛耕破洞中天。桃花片片出深源。秦人一去無消息。千古峰巒色轉鮮。<span class='note-inline'>(雪竇宗)</span></p>
<p>即心即佛。眉拕地。非心非佛。眼雙橫。蝴蝶夢中家萬里。子規枝上月三更。<span class='note-inline'>(瞎堂遠)</span></p>
<p>一蔟人煙島外村。落花流水月黃昏。百川到海應須住。畢竟何曾別有源。<span class='note-inline'>(鐵山仁)</span></p>
<p style="margin-left:1em">馬祖因僧問如何是佛。師曰即心即佛。</p>
<p>高峰妙云。眾中商量皆謂心本是佛。佛外無心。故云即心是佛。苦哉苦哉。若作者般見解。明朝後日喫鐵棒有分在。既然如是。合作麼生。石壓笋斜出。巖懸花倒生。</p>
<p>即心即佛。鐵牛無骨。戲海獰龍。摩天俊鶻。西江吸盡未為奇。火裏生蓮香拂拂。<span class='note-inline'>(南堂靜)</span></p>
<p>即心即佛。龍入蛇窟。出將入相。安邦定國。<span class='note-inline'>(石頭回)</span></p>
<p>即心便是佛。嫦娥不畵眉。纔將赦粉污。妍好却成媸。<span class='note-inline'>(天目禮)</span></p>
<p>即心是佛。磇霜狼毒。起死回生。不消一服。<span class='note-inline'>(環溪一)</span></p>
<p>硬似純鋼爛似泥。甜如巖蜜毒如磇。囫圇吞又囫圇吐。賺殺江西馬簸箕。<span class='note-inline'>(中峰本)</span></p>
<p>之乎者也<span class='corr'>已</span>焉哉。七字相當是秀才。稍有一毫安不穩。鐵山當面勢崔嵬。<span class='note-inline'>(半菴旦)</span></p>
<p>誰家飯。挂空囊。指與小兒令看。解開祇見是灰。當下命根便斷。<span class='note-inline'>(開善謙)</span></p>
<p style="margin-left:1em">馬祖因僧問如何是佛。師曰非心非佛。</p>
<p>碧海珠。荊山璧。曜乾坤。誰別識。利刀剪却無根樹。萬疊峰巒斂烟霧。<span class='note-inline'>(圓悟勤)</span></p>
<p>賣盡田園徹骨貧。不知何處可容身。樓頭浪蕩無拘檢。鐵笛橫吹過洞庭。<span class='note-inline'>(開善謙)</span></p>
<p>二月風光景氣浮。少年公子御街遊。銀床踞坐傾盃樂。三箇孩兒打馬毬。<span class='note-inline'>(牧庵忠)</span></p>
<p>非佛非心絕謂情。玄途鳥道急回程。爍迦羅眼存機變。莫守寒巖異草青。<span class='note-inline'>(南巖勝)</span></p>
<p>馬祖非心非佛。直下更無窠窟。今年樹上核桃。勝似去年柑橘。<span class='note-inline'>(正堂辨)</span></p>
<p>大地眾生成正覺。百千諸佛墮泥犂。休將此話頻頻舉。却恐閻家老子知。<span class='note-inline'>(中峰本)</span></p>
<p style="margin-left:1em">馬祖因百丈南泉西堂隨侍翫月。師乃問正當恁麼時如何。堂曰正好供養。丈曰正好修行。泉拂袖便去。師曰經入藏。禪歸海。惟有普願獨超物外。</p>
<p>翠巖真云。神鼎叔翁云祇為老婆心切。翠巖即不然。垂萬里鉤駐千里烏騅。布漫天網打衝浪巨鱗。還有麼。有則衝浪來相見。如無且歸巖下待月明。　泐潭清云。是則全是。非則全非。神鼎道老婆心切。大似金沙混雜。玉石難分。祇如馬祖末後恁麼道。甚處是老婆心切。不省者箇意。修行徒苦辛。　開福寧云。馬大師等閒舒卷妙手天然。也是貪觀雲裏雁。失却渡頭船。若人檢點得出。披毛遊火聚。戴角溷塵泥。其或見處朦朧。為你下箇註脚。經入藏禪歸海。未是衲僧親到底。拂袖前行歸去來。擊碎重關門大啟。還有見馬師者麼。良久云。休休。長安夜夜家家月。幾處笙歌幾處愁。　虎丘隆云。馬駒蹋殺天下人。一摑直須一掌血。三大老各展家風。不覺翻成老婆心切。藂林浩浩商量。總道翫月話奇特。檢點將來。克由尀耐。何故。三人證龜成鱉。　靈隱嶽於正好供養處云。望梅止渴。正好修行處云。金不博金。拂袖便行處云。祇得一橛。獨超物外處云。唵摩呢達尼吽癹吒。復云。者一夥破落戶。鼻孔總被穿却了也。你諸人向什麼處出氣。　烏石道云。百丈西堂說到行不到。南泉行到說不到。總須喫棒有分。祇如馬祖恁麼道。還有優劣也無。以拂子打圓相云。幸然明似鏡。何用曲如鉤。擊拂子。</p>
<p>經入藏。禪歸海。惟有普願獨超物外。<span class='note-inline'>(咄)</span>祇有照壁月。且無吹葉風。<span class='note-inline'>(照覺總)</span></p>
<p>經入藏。禪歸海。稽首歸依。合掌頂戴。王老師。超物外。二十年前恁麼來。而今去盡閒光彩。<span class='note-inline'>(天童覺)</span></p>
<p>國清才子貴。家富小兒嬌。大家出隻手。彼此不相饒。<span class='note-inline'>(徑山杲)</span></p>
<p>古渡無風直下鉤。絲綸意在得鯨鰲。馬師言下揚家醜。千古兒孫草裏遊。<span class='note-inline'>(湛堂深)</span></p>
<p>諸子營家各自肥。就中一箇正堪悲。滿籃盛墨無人買。半夜持歸染皁衣。<span class='note-inline'>(大歇謙)</span></p>
<p>諸子生涯各有成。從來孝順兩邊生。貪歡一夜渾家樂。失曉連忙打五更。<span class='note-inline'>(無準範)</span></p>
<p>窮源底是一家親。倜儻丰標壓四隣。拽斷傀儡棚上索。驀然鸚鵡過西秦。<span class='note-inline'>(無異來)</span></p>
<p>藏山於澤澤藏舟。天下無藏貫九流。兩手攃開隨步樂。騰騰三界不拘留。<span class='note-inline'>(費隱容)</span></p>
<p>相將月下話家常。孝順多嬌忤逆狂。天曉不知何處去。至今愁殺夜行郎。<span class='note-inline'>(慧山海)</span></p>
<p style="margin-left:1em">馬祖因僧問。離四句。絕百非。請師直指西來意。師曰。我今日勞倦。不能為汝說。問取智藏去。僧去問藏。藏曰何不問和尚。曰和尚教來問。藏曰我今日頭痛。不能為汝說。問取海兄去。僧問海。海曰我到者裏却不會。僧回舉似師。師曰。藏頭白。海頭黑。</p>
<p>溈山喆云。者僧與麼問。馬師與麼答。離四句絕百非。智藏海兄都不知。會麼。不見道馬駒蹋殺天下人。　五祖演云。馬大師無著慚惶處。祇道得箇藏頭白海頭黑。者僧擔一擔懵懂。換得一箇不會。若也眼似流星。多少人失錢遭罪。　高峰妙云。馬師父子一門。非特佛口蛇心。亦善六韜三略。者僧若無諸葛孔明之作。管取喪身失命。　龍池傳云。三大老被箇挑脚漢弄得家反宅亂。至今父子不。和還有解交者麼。擲拄杖。　靈巖儲云。當大寵而不驚。臨大亂而不怖。非經天下之大經。握乾坤之化育。尚不能運籌帷幄決勝千里。又何敢望篤恭而天下平。馬家父子如排百萬雄師大陣。咳唾之下全軍就縛。何術而致之哉。</p>
<p>藏頭白。海頭黑。明眼衲僧會不得。馬駒蹋殺天下人。臨濟未是白拈賊。離四句。絕百非。天上人間惟我知。<span class='note-inline'>(雪竇顯)</span></p>
<p>湘靈二女神仙格。笑倚朱門香陌陌。一抹[赤*(栗-木+土)][赤*支]透臉紅。更加十分天真色。<span class='note-inline'>(佛鑒懃)</span></p>
<p>四句百非皆杜絕。陽春白雪唱彌高。風清月皎無雲夜。誰把吹毛換寶刀。<span class='note-inline'>(南華昺)</span></p>
<p>短帽輕衫宮㨾窄。舞徧胡笳十八拍。曲罷酒闌猶未歸。歸來月色和雲白。<span class='note-inline'>(瞎堂遠)</span></p>
<p>百非路絕透離微。四句情忘發上機。竹密不妨流水過。山高豈礙白雲飛。<span class='note-inline'>(足庵鑒)</span></p>
<p>藥之作病鑑乎前聖。病之作醫必也其誰。白頭黑頭兮克家之子。有句無句兮截流之機。堂堂坐斷舌頭路。應笑毗耶老古錐。<span class='note-inline'>(宏智覺)</span></p>
<p>花塢春風滿袖香。紅紅白白兩相當。那堪更有多情者。麥笛一聲過野塘。<span class='note-inline'>(青獅信)</span></p>
<p>自蹋千峰最上層。生涯日拙百無能。絕交何用區區論。故舊今看祇一藤。<span class='note-inline'>(木陳忞)</span></p>
<p>殘花落盡鳥聲悲。一種春愁逐亂絲。妾臥空床腸斷絕。郎征塞北那能知。<span class='note-inline'>(紫嶠[泳-永+脅])</span></p>
<p>綠暗紅菲壓帝城。不禁簾外囀嬌鶯。陳妃何事心如鐵。猶悵長門不見春。<span class='note-inline'>(鏡堂清)</span></p>
<p>單槍疋馬入重城。金鼓轟轟四路聞。不覺狂風天地黯。回頭無處不消魂。<span class='note-inline'>(法林音二)</span></p>
<p>風蕭蕭又雨蕭蕭。春盡啼䳌引舊條。隔岸凄清雲影斷。一輪紅日半橫橋。</p>
<p style="margin-left:1em">馬祖因百丈侍遊山次。見野鴨飛過。師曰是甚麼。曰野鴨子。師曰甚麼處去也。曰飛過去也。師乃杻丈鼻。丈負痛失聲曰阿耶耶阿耶耶。師曰又道飛過去也。丈契悟。</p>
<p>中峰本云。設錦穽以陷獸。垂香餌以釣魚。惟善作者能之。馬祖擬獲一禽。深入荒艸。費盡腕力。打破半邊鐵網。豈善作者哉。　寶壽方云。大小馬師可謂功不浪施。然所獲亦莫過是箇野鴨子。若是箇衝天俊鶻。馬師自<span class='corr'>己</span>還得無事也未。</p>
<p>野鴨子。知何許。馬師見來相共語。話盡山雲海月情。依前不會還飛去。却把住。道道。<span class='note-inline'>(雪竇顯)</span></p>
<p>流水有西東。蘆花無背向。沙鳥忽飛來。漁人驚夜唱。誰道月明無處尋。元來祇在秋江上。<span class='note-inline'>(上方益)</span></p>
<p>野鴨群飛勢莫留。瞥然一過<span class='corr'>已</span>高秋。和聲扭著平生痛。短綆毋勞繫鼻頭。<span class='note-inline'>(佛燈珣)</span></p>
<p>野鴨從空過。張三逢李大。岸上繫孤舟。黃牛解拽磨。<span class='note-inline'>(白楊順)</span></p>
<p>心燈不可付。祖印亦難傳。野鴨飛過去。扭得鼻頭穿。<span class='note-inline'>(橫川珙)</span></p>
<p style="margin-left:1em">馬祖因百丈遊山回侍寮。哀哀大哭。同事問汝憶父母耶。丈曰無。曰被人罵耶。丈曰無。曰汝哭作麼。丈曰我鼻孔被大師扭得痛不徹。曰有甚因緣不契。丈曰你問取和尚去。同事問海侍者。有何因緣不契在寮中哭。師曰。是伊會也。你自問取。同事歸曰。和尚道汝會也。教我問汝。丈乃呵呵大笑。同事曰適來哭如今為甚却笑。丈曰適來哭如今笑。</p>
<p>三峰藏云。雙舄朝天。</p>
<p>一回思想一傷神。不覺翻然笑轉新。雲在嶺頭閒不徹。水流㵎底太忙生。<span class='note-inline'>(龍門遠)</span></p>
<p>有時笑。有時哭。悲喜交并暗催促。此理如何舉向人。斷絃須是鸞膠續。<span class='note-inline'>(徑山杲)</span></p>
<p>有時笑兮有時哭。調高和寡難拘束。一派清音徹九天。風前誰解聯芳躅。<span class='note-inline'>(妙峰善)</span></p>
<p>哭不徹。笑不徹。倒腹傾腸向君說。父子非親知不知。擡頭腦後三斤鐵。<span class='note-inline'>(松源岳)</span></p>
<p>變棋局。反攻藥。快便乘時。不費餘略。痛處重加是利錐。眼開始見鼻頭垂。滿面羞慚難蓋覆。笑啼賣弄月如眉。<span class='note-inline'>(梅谷悅)</span></p>
<p style="margin-left:1em">馬祖陞堂。眾纔集。百丈乃出卷却拜簟。師便下座。</p>
<p>雪竇顯云。諸方皆謂奇特。漝麼舉還當麼。若當。譬如水母以鰕為目。若不當。又空讚歎圖箇什麼。眾中一般漢。亂蹋向前問古人意旨如何。更有老底不識好惡。對云將謂仙陀客。又云來日更到座前。苦哉苦哉。當時若見他出來卷簟。劈胸一蹋。令坐者倒者俱起不得。且要後人別有生涯去。免見反相鈍置。豈不是箇英靈底漢。　白雲端出馬祖語云。我鈍置猶可。你鈍置太煞。　黃龍心云。馬祖陞堂百丈卷席。後人不善來風。盡道不留朕跡。殊不知。桃花浪裏正好張帆。七里灘頭更堪垂釣。如今必有辨沉浮識淺深底漢。試出來定當水脈看。有麼。如無。且將漁父笛。閒向海邊吹。　大溈智云。曙色未分人盡望。及乎天曉也尋常。</p>
<p>馬祖陞堂。百丈卷席。正令不從。拗曲作直。<span class='note-inline'>(雪竇顯)</span></p>
<p>陞堂馬祖。卷席百丈。得人半斤。還他八兩。直饒縫罅全無。未免傍觀撫掌。<span class='note-inline'>(泉大道)</span></p>
<p>百萬雄師陣相覩。何人却會回戈鼓。將頭不猛誤三軍。可憐正令無行處。<span class='note-inline'>(佛印元)</span></p>
<p>昨日東風偶然惡。桃花亂落如紅雨。昨夜東風又發狂。滿地不知何處去。<span class='note-inline'>(白雲端)</span></p>
<p>陞堂卷席迥難儔。杲日騰暉處處周。堪笑忽雷驚宇宙。井中之物不擡頭。<span class='note-inline'>(海印信)</span></p>
<p>野鴨飛。鼻頭裂。卷席更來呈醜拙。直饒獨坐大雄峰。也是天邊第二月。<span class='note-inline'>(楊無為)</span></p>
<p>夜深認得歸時路。不待天明便出關。三尺莫耶橫在手。至今坐斷大雄山。<span class='note-inline'>(上方益)</span></p>
<p>卷起堂堂露眼睛。拈來覿面更相呈。鼻頭脫盡誰能覰。把手歸來相并行。<span class='note-inline'>(楚方安)</span></p>
<p>馬駒千里行。卷席相隨逐。秋風一夜生。處處開黃菊。<span class='note-inline'>(石□□)</span></p>
<p>鬼子挂起那吒面。赤脚跨定須彌盧。鐵牛鞭起黃河岸。大洋海底食珊瑚。<span class='note-inline'>(雪竇宗)</span></p>
<p>風定五湖寬。收帆恣意觀。波光隨水靜。練色逼人寒。舉棹逗雲隖。移舟上碧灣。聲華光祖域。千載與人看。<span class='note-inline'>(龍門遠)</span></p>
<p>浩浩長江碧際空。片帆高挂便乘風。快哉不費纖毫力。萬里家山咫尺通。<span class='note-inline'>(開善謙)</span></p>
<p>一柄無情雪刃刀。當鋒誰敢犯秋毫。馬師父子親提掇。血噴千山風怒號。<span class='note-inline'>(無凖範)</span></p>
<p>大將登壇八面風。卷旗息鼓四壘空。太平氣象清如許。方見王師不戰功。<span class='note-inline'>(憨山清)</span></p>
<p>太平無象錦皇洲。天子黎明御鳳樓。端拱垂裳歸聖主。調羮燮理有賢矦。<span class='note-inline'>(古梅冽)</span></p>
<p style="margin-left:1em">馬祖見南泉行食過。乃問桶裏是什麼。泉曰合取口。</p>
<p>天井新云。馬祖問處南泉不知。南泉答處馬祖不會。若也會。江西兒孫不致埽土。</p>
<p style="margin-left:1em">馬祖不安。院主問和尚近日尊候如何。師曰日面佛月面佛。</p>
<p>昭覺勤云。此箇公案知得落處便能獨步丹霄。如或不知。往往枯木巖前蹉路去也。是他本分作家。到者裏須有驅耕夫牛奪饑人食底手脚。方始得見他馬大師為人處。不然總沒交涉。諸人到者裏且作麼生得平穩去。　崇慶古云。當時院主可惜放過。若不放過。好與云。情知和尚病在膏肓。　白巖符代院主云。怪得醫人說和尚不解忌口。</p>
<p>日面佛。月面佛。五帝三皇是何物。二十年來曾苦辛。為君直下蒼龍窟。屈堪述。明眼衲僧莫輕忽。<span class='note-inline'>(雪竇顯)</span></p>
<p>日面月面。星移斗轉。失曉波斯。討頭不見。<span class='note-inline'>(翠巖真)</span></p>
<p>少年公子忽猖狂。半夜穿雲入洞房。二八仙娥百般巧。眼睛之上繡鴛鴦。<span class='note-inline'>(野軒遵)</span></p>
<p>日面佛。月面佛。夜夜朝朝好風物。馬駒蹋殺天下人。軒轅照破精靈窟。<span class='note-inline'>(楊無為)</span></p>
<p>蒲團上端坐。鍼眼裏穿線。西風一陣來。落葉兩三片。<span class='note-inline'>(保寧勇)</span></p>
<p>日面月面。星流電卷。鏡對像而無私。珠在盤而自轉。君不見爐鎚前百鍊之金。刀尺下一絲之絹。<span class='note-inline'>(天童覺)</span></p>
<p>日面東兮月面西。誰言任運落前溪。山桃落盡春歸去。猶有子規枝上啼。<span class='note-inline'>(上方益)</span></p>
<p>什邡駒子氣生獰。蹴蹋毗盧頂上行。正患脾疼却頭痛。病來猶有巧心情。<span class='note-inline'>(張無盡)</span></p>
<p>丫鬟女子畵蛾眉。鸞鏡臺前語似癡。自說玉容難比竝。却來架上著羅衣。<span class='note-inline'>(五祖演)</span></p>
<p>東街柳色拕烟翠。西巷桃花相映紅。左顧右盻看不足。一時分付與東風。<span class='note-inline'>(佛鑑懃)</span></p>
<p>金烏纔唱日方中。王道平平觸處通。爭奈馬駒生太早。依前蹋殺太虗空。<span class='note-inline'>(正覺逸)</span></p>
<p>日面月面。虗空閃電。雖然截斷天下衲僧舌頭。分明也祇道得一半。<span class='note-inline'>(俞道婆)</span></p>
<p>打起黃鶯兒。莫教枝上啼。啼時驚妾夢。不得到遼西。<span class='note-inline'>(典牛游)</span></p>
<p>朱砂鏡裏開顏笑。白玉盤中展脚眠。大抵人生難得共。得團圓處且團圓。<span class='note-inline'>(佛性泰)</span></p>
<p>古殿無人到者稀。蒲團端坐有誰知。不因院主通消息。爭得寒光萬里煇。<span class='note-inline'>(中際能)</span></p>
<p>日面月面。突出難辨。擬欲擡眸。空中兩片。<span class='note-inline'>(無準範)</span></p>
<p>日面佛。月面佛。飛來峰接三天竺。南高峰對北高峰。六條橋鎖埀楊綠。<span class='note-inline'>(入就雪)</span></p>
<p>爭看燈影動干戈。戰馬紛馳來又過。燭罷一時歸去也。譙樓又奏角聲多。<span class='note-inline'>(石磵泐)</span></p>
<p>南冠而楚語。不忘故國音。造次與顛沛。無由見淺深。君不見。三十年來鹽醬話。幾番辛苦為沉吟。<span class='note-inline'>(天水廣)</span></p>
<p>學得風流飾粉郎。一朝兩度巧梳糚。改頭換面無人識。元是東村李二娘。<span class='note-inline'>(嘯庵本)</span></p>
<p>鑿井耕田。出作入息。不識不知。順帝之則。神歌社舞自成調。笑殺東村王大伯。<span class='note-inline'>(晴雲啟)</span></p>
<p>一毫綰就冰絲結。四面玲瓏了沒痕。無耳石人消息盡。泥牛產出鐵崑崙。<span class='note-inline'>(法林音)</span></p>
<p style="margin-left:1em">馬祖示眾。凡有言句是提婆宗。以此箇為主。</p>
<p>截雲駒云。山僧有時一句子不作一句子商量。有時一句子却作一句子商量。驀拈拄杖云。馬大師來也。復卓一卓云。事因丁屬起。展轉話難明。靠拄杖。</p>
<p>玉轉珠回著眼看。有相干處沒相干。祇將此箇以為主。喝一喝。一劍倚天星斗寒。<span class='note-inline'>(石溪月)</span></p>
<p>滿天風雪出門遊。疋馬橫身百草頭。聞道平原狐兔狡。頻將鷹眼看吳鉤。<span class='note-inline'>(天岸昇三)</span></p>
<p>全憑三寸舌縱橫。六國相將賀太平。斗大金章懸肘後。蘇秦原是舊蘇秦。</p>
<p>松直棘曲。鵲噪鴉鳴。本無有意。不道無情。為欲魚龍知性命。頻將折箸攪滄溟。</p>
<p style="margin-left:1em">馬祖因僧參乃畵一圓相曰。入也打不入也打。僧纔入。師便打。僧曰和尚打某甲不得。師靠却杖便休。</p>
<p>雪竇顯云。二俱不了。靠却拄杖。擬議不來。劈脊便棒。　雲居莊云。大師令雖行。爭奈無風起浪。者僧棒既喫了。要且有理難伸。復云。作麼生會他休去底道理。　寶壽新云。放則兵隨將轉。收則馬聽鑼聲。既論力敵。兩攻不無。各有一能。其運籌帷幄決勝千里。獨許神駒。何則。祇圖邦國靖。終不貴封侯。</p>
<p>門頭隨分應寰虗。善犯何如擬慎初。奪却馬師蒺藜杖。坐觀天下競分疎。<span class='note-inline'>(笑巖寶)</span></p>
<p>鐵鎖高垂不可攀。子規啼處夜初闌。月光此際情無限。幾箇曾經度玉關。<span class='note-inline'>(夫山儲)</span></p>
<p style="margin-left:1em">馬祖因僧於面前作四畫。上一畫長下三畫短。曰不得道一畫長三畫短。離此四畫外。請和尚答。師乃於地畫一畫曰。不得道長短。答汝了也。</p>
<p>南陽忠別云。何不問取老僧。　溈山果云。借婆衫子拜婆年。　高峰妙云。字經三寫烏焉成馬。西峰忍俊不禁。為諸人改正去也。良久召侍者云。分明記取。</p>
<p style="margin-left:1em">馬祖一日問百丈甚處來。曰山後來。師曰逢著一人麼。曰不逢著。師曰為什麼不逢著。曰若逢著即舉似和尚。師曰甚麼處得者消息來。曰懷海罪過。師曰却是老僧罪過。</p>
<p>國清英云。人既不見。因甚各擔一擔罪過。　獅峰遜云。逢著不逢著則且置。且道是什麼人。若識得此人。馬祖百丈與他挈艸鞵有分。</p>
</div></div>
<div class='div-other'><a id='mulu145' />
<p class='h1'>大鑒下三世</p>
<div class='div-other'><a id='mulu146' />
<p class='h2'>洪州百丈懷海大智禪師<span class='note-inline'>(馬祖一嗣)</span></p><p style="margin-left:1em">再參馬祖。侍立次。祖豎起禪牀角拂子。師曰即此用離此用。祖安舊處。問子<span class='corr'>已</span>後開兩片皮以何為人。師取拂子豎起。祖曰即此用離此用。師挂拂舊處。祖振威一喝。師當下大悟。一日謂眾曰。佛法不是小事。老僧昔被馬大師一喝。直得三日耳聾。黃蘗聞舉。不覺吐舌。</p>
<p>汾陽昭云。悟去便休。說什麼三日耳聾。　石門聰云。若不三日耳聾。何得悟去。汾陽云。我與麼道。較他石門半月程。　雪竇顯云。如今列其派者多。究其源者少。總道百丈於喝下大悟。還端的也無。然刁刀相似魚魯參差。若是明眼漢。瞞他一點不得。祇如馬祖道。爾後開兩片皮將何為人。百丈豎拂。為復如蟲禦木。為復啐啄同時。諸人要會三日耳聾麼。大冶精金。應無變色。　東林聰云。當言不避截舌。當爐不避火迸。佛法豈可曲順人情。東林今日向驪龍窟內爭珠去也。百丈大智不無他三日耳聾。汾州石門爭免箇二俱瞎漢。祇者三箇老漢還曾悟去也無。良久云。祖禰不了。殃及兒孫。　泐潭英云。大眾且道。馬祖當時是百丈悟了喝。不悟了喝。山僧今日不惜眉毛為汝註破。良久云。前三三後三三。　雲蓋智云。發大機顯大用。非馬祖而誰能為。即此用離此用。獨百丈得其旨。為甚麼被馬祖一喝直得三日耳聾。不入驚人浪。難逢稱意魚。　黃龍新云。黃龍路見不平。要問雪竇。既是大冶精金應無變色。為甚麼三日耳聾。從前汗馬無人識。祇要重論蓋代功。　昭覺勤云。然則作家共相提唱。不妨各有為人眼。要且祇明得馬祖百丈大機。未明得他大用。諸人還知者一喝麼。直似奮雷霹靂。聽者喪膽亡魂。要會三日耳聾。正如擊塗毒鼓。聞者喪身失命。豎拂子云。或有人問即此用離此用。和聲便打。隨後與一喝。復云還見馬祖百丈麼。　瑞巖慍云。無辨龍蛇眼目。難以荷負正宗。無超佛祖機謀。難以定論古今。馬祖一喝何止百丈三日耳聾。直得盡浮幢王剎海。若聖若凡被他轟破耳門。聽事不真喚鐘作甕。諸人還知落處麼。雲收雨霽長空闊。一對鴛鴦畵不成。　愚菴盂云。馬大師融冶乾坤。指揮神䇿。百丈握閫外威權。黃蘗便攙旗奪鼓所向無敵。故知機用為列祖之神髓。萬類之鉗錘。汾州謂悟去便休說甚麼三日耳聾。石門云若不三日耳聾爭得悟去。恁麼批判。古人還甘麼。老僧不避腥羶。試為斷看。烽火漁陽樓上月。曲中都是斷腸聲。　南菴依驀豎如意云。神器不可以不冥。始可以有靈。銅片銅片如有靈。願得照見情人千里形。擊如意。</p>
<p>蹋著船頭把釣竿。浪麤風緊得魚難。翻思幾處雲為雨。祇見四方爭出山。<span class='note-inline'>(翠巖真)</span></p>
<p>一喝叢林辨者稀。耳聾今古強鍼錐。燈籠撫掌呵呵笑。露柱低頭却皺眉。<span class='note-inline'>(海印信)</span></p>
<p>未明大智再參尋。相逐相隨用不任。斷浪絕流全體現。一聾三日孰知音。<span class='note-inline'>(照覺總)</span></p>
<p>客情步步隨人轉。有大威光不能現。突然一喝雙耳聾。那吒眼開黃蘗面。<span class='note-inline'>(真淨文)</span></p>
<p>木馬蹋殺閻浮人。泥牛飲竭滄溟水。霹靂滿空山嶽摧。看看平地波濤起。<span class='note-inline'>(保寧勇)</span></p>
<p>雨霽游雲尚未歸。晴空忽地一聲雷。嶺梅<span class='corr'>已</span>得春消息。不比山桃一例開。<span class='note-inline'>(上方益)</span></p>
<p>江西一喝動乾坤。大用全機是滅門。三日耳聾風過樹。累他黃蘗喪兒孫。<span class='note-inline'>(鼓山珪)</span></p>
<p>馬駒脚下喪家風。四海從茲信息通。烈火燄中撈得月。巍巍獨坐大雄峰。<span class='note-inline'>(徑山杲)</span></p>
<p>父子相逢臭味同。龍泉寶劍再磨礱。要明馬祖當年喝。大地山河盡耳聾。<span class='note-inline'>(慈受深)</span></p>
<p>迅雷吼破澄潭月。當下曾經三日聾。去却膏肓必死疾。叢林從此有家風。<span class='note-inline'>(虎丘隆)</span></p>
<p>父子相將草裏遊。人前拈弄幾含羞。迅雷一震驚天地。直得滄溟絕點流。<span class='note-inline'>(懶庵需)</span></p>
<p>喝聲絕處怒雷收。喪盡家風一不留。總使戰爭收拾得。却因歌舞破除休。<span class='note-inline'>(石庵玿)</span></p>
<p>世路風波不見君。愁腸暗寫共誰論。迅雷纔震清飇起。白日一天星斗分。<span class='note-inline'>(木庵永)</span></p>
<p>精金無變色。因甚聾三日。一字入公門。九牛拔不出。<span class='note-inline'>(肯堂充)</span></p>
<p>含春笑日花心艶。帶雨隨風柳態妖。珍重兩般堪比處。醉時紅頰舞時腰。<span class='note-inline'>(海舟慈)</span></p>
<p>養成頭角戲春潮。餘尾猶將電火燒。霹靂一聲看變化。須彌[跳-兆+孛]跳五雲霄。<span class='note-inline'>(淨明璉)</span></p>
<p>一聲塗毒聞皆喪。徧地髑髏無處藏。三寸舌伸安國劍。千秋凜凜白於霜。<span class='note-inline'>(隱元琦)</span></p>
<p>欲賺英雄到馬陵。頻頻減竈却添兵。火光照出牌心字。始歎空成豎子名。<span class='note-inline'>(豁堂嵒)</span></p>
<p>步亦步兮趨亦趨。當陽一喝盡忘渠。掀翻海岳倒流注。蝦蟹魚龍誰敢覰。<span class='note-inline'>(法林音二)</span></p>
<p>相攜相將客路長。驢䭾馬載兩相當。臨岐一語斷腸處。麥笛橫吹過野塘。</p>
<p style="margin-left:1em">百丈因馬祖寄三瓮醬至。師上堂開書了。拈拄杖指曰。道得即不打破。眾無語。師打破。歸方丈。</p>
<p>送醬三瓶通遠信。當時打破眾還驚。父慈子孝誰相委。莫道禪家太不情。<span class='note-inline'>(本覺一)</span></p>
<p>令行誰敢犯鋒鋩。肅寂沙場八表降。可恨不逢擒賊手。輸他做得好風光。<span class='note-inline'>(林野奇)</span></p>
<p>江城五夜角聲蚤。韻遞東風穿戶曉。帳內佳人睡正濃。夢隨流水過蓬島。<span class='note-inline'>(百愚斯)</span></p>
<p style="margin-left:1em">百丈因雲巖問每日區區為阿誰。師曰有一人要。巖曰因甚不教伊自作。師曰它無家活。</p>
<p>雲居莊云。解弄不須霜刃劍。延齡何必九還丹。　徑山琇云。盡道百丈口吞佛祖眼蓋乾坤。未免拕泥帶水。殊不知曾為浪子偏憐客。自愛貪杯惜醉人。</p>
<p style="margin-left:1em">百丈上。堂眾方集。以拄杖一時打散。復召大眾。眾回首。師曰是什麼。</p>
<p>黃蘗上堂。眾方集。以拄杖一時打散。復召大眾。眾回首。蘗云。月似彎弓。少雨多風。　雪竇顯云。若是雪竇上堂。眾方集。以拄杖一時打散。便休。　天童覺云。下媒求鴿。直鉤釣魚。各有接物利生底手段。若是牢籠不住。呼喚不回底漢。又作麼生。以杖擊香臺一下。</p>
<p style="margin-left:1em">百丈因僧問如何是奇特事。師曰獨坐大雄峰。僧禮拜。師便打。</p>
<p>天童華云。大小百丈。答話不了。　徑山及云。百丈祇好無佛處稱尊。或有問徑山如何是奇特事。但云汝等皆當作佛。他若禮拜。更向道但辦肯心必不相賺。</p>
<p>祖域交馳天馬駒。化門舒卷不同途。電光石火存機變。堪笑人來捋虎鬚。<span class='note-inline'>(雪竇顯)</span></p>
<p>大機大用豈虗然。獨坐雄峰自有權。稍若錯傳王令者。腦門須喫棒三千。<span class='note-inline'>(白雲端)</span></p>
</div>
<p class='juan'>宗鑑法林卷九</p></div>
</div><!-- end of div[@id='body'] -->
</body></html>