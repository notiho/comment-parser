<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu283' />宗鑑法林卷二十七</p><p class="byline">集雲堂　編</p>
<div class='div-other'><a id='mulu284' />
<p class='h1'>大鑒下七世</p>
<div class='div-other'><a id='mulu285' />
<p class='h2'>汝州南院慧顒禪師<span class='note-inline'>(興化獎嗣)</span></p><p style="margin-left:1em">上堂。諸方祇具啐啄同時眼。不具啐啄同時用。僧便問如何是啐啄同時用。師曰。作家不啐啄。啐啄同時失。曰此猶未是某甲問處。師曰汝問處又作麼生。曰失。師便打。其僧不肯。</p>
<p>翠巖真云。運籌帷幄決勝千里。南院雖則全機受敵。其奈土曠人稀。　溈山喆云。南院高提祖印。縱奪臨時。者僧善能當鋒抗敵。怎奈力竭計窮。如今還有本色衲僧麼。出來與大溈相見。不圖鼓舞揚聲。貴要宗風不墜。如無。大溈今日大似索戰無功。　雲居悟云。作麼生是啐啄同時眼。眼若得明。其用自備。又道作家不啐啄。啐啄同時失。何故不啐啄。所以道子若哮吼。其母即喪。還明得麼　法林音云。南院一期施設不妨奇特。其奈打者僧不著。者僧為眾竭力。奮不顧身。未免墮坑落塹。若待伊云。祇具啐啄同時眼不具啐啄同時用。便云閉却囚口。直饒南院縱奪全機。也較三千里。</p>
<p>子若哮吼。其母即喪。全歸其子。十方通暢。大用現前理自然。何必起心作模樣。若更不會。雲居拄杖。<span class='note-inline'>(雲居悟)</span></p>
<p>不將佛法當人情。驗盡諸方鬼眼睛。縱使作家不啐啄。依然錯認定盤星。<span class='note-inline'>(笑翁堪)</span></p>
<p>呼蛇容易遣蛇難。一遣誰知又解翻。<span class='corr'>已</span>識此蛇能變化。故埀杖送下高灘。<span class='note-inline'>(無明經)</span></p>
<p style="margin-left:1em">其僧後於雲門會下。聞二僧舉此話。一僧曰當時南院棒折那。其僧忽契悟。遂奔回省覲。師<span class='corr'>已</span>遷化。乃謁風穴。穴問。莫是當時問先師啐啄同時話底僧麼。曰是。穴曰汝當時作麼生會。曰某甲如在鐙影裏行相似。穴曰汝會也。</p>
<p>瑯琊覺云。者僧祇解豎降旂。不解奪劍戟。　翠巖真出風穴語云。當時待者僧擬抵對。以坐具劈口摵。　淨因成云。全軍制勝。草偃風行。南院如獅子搏兔。亦全其力。　溈山喆云。大小風穴却將惡水潑人。大溈即不然。某甲當時如在燈影裏行相似。便好向道先師肉猶煖在。你作者般見解。以拄杖打下法堂。免見孤負他南院。　東禪觀云。扶南院門風。還他風穴。諸方往往道伊肯者僧。殊不知者僧被伊推在萬丈坑裏。　理安問云。全機敵勝。草偃風行。提持向上綱宗。須是南院老漢。者僧後來悟去。祇知納款投降。不解搴旂斬將。風穴當時待伊道是。便好連棒打出。者僧或可別立生涯。免得後人向燈影裏摸索。驀拈杖云。今日有人為者僧作主。出來與拄杖子相見。如無。今日失利。</p>
<p>同時啐啄不同時。石火電光猶較遲。燈影裏行今<span class='corr'>已</span>會。蹉跎非是落便宜。<span class='note-inline'>(仰山欽)</span></p>
<p>亡身辭鳳闕。報國取龍庭。詎學書生輩。窗閒老一經。<span class='note-inline'>(覺圓胤)</span></p>
<p style="margin-left:1em">南院上堂。赤肉團上壁立千仞。僧問。赤肉團上壁立千仞。豈不是和尚道。師曰是。僧便掀倒禪牀。師曰者瞎驢亂作。僧擬議。師便打。</p>
<p>徑山杲云。吾今為汝保任此事終不虗也。　天童華云。也是勾賊破家。若非者僧敢捋虎鬚。爭見南院汗馬功高。雖然如是。更資一路。赤肉團上壁立千仞。若有僧出。劈脊便打。何故。殺人刀活人劍。　靈隱嶽云。者僧一味小心大膽。南院也是養子之緣。　天寧琦云。者僧敢向毒蛇頭上揩癢。蒼龍頷下披鱗。誰不賞他大膽。祇是末上少了一著。自出洞來無敵手。得饒人處且饒人。　雲居莊云。重賞之下必有勇夫。　磬山修云。者僧將成九仞之山。欠進一簣之土。　主峰崐云。者僧如登百尺之樓。祇差一級。寶應雖則竭力提持。未免竿頭弄嶮。</p>
<p>掌中擎日月。舌上覆金錢。壁立爭千仞。毫光徹梵天。<span class='note-inline'>(鼓山珪)</span></p>
<p>赤肉團邊用得親。主賓有理各難伸。兩個駝子相逢著。如今世上無直人。<span class='note-inline'>(徑山杲)</span></p>
<p>電光影裏。緇素區分。纖毫不犯。總教滅門。<span class='note-inline'>(木菴永)</span></p>
<p>日月無光殺氣浮。揭天鼉鼓戰貔貅。捷呼獲下真番將。那個兒郎不舉頭。<span class='note-inline'>(虛堂愚)</span></p>
<p>一抽金鏃暗稱奇。轉換更逢霹靂機。楚項用奇走赤帝。漢軍乘勢襲全齊。出其不意攻無備。失在東陽得在西。兩兩普州人伎倆。從教對面影相欺。<span class='note-inline'>(天岸昇)</span></p>
<p>平沙落日大荒西。隴上石頭高復低。欺敵陸郎忘失顧。落他陣裏路頭迷。<span class='note-inline'>(䒢溪森)</span></p>
<p style="margin-left:1em">南院因僧問。祖意教意是同是別。師曰王尚書李僕射。曰意旨如何。師曰牛頭南馬頭北。</p>
<p>徑山杲云。前頭答得著。後頭答不著。　明因懷云。妙喜恁麼道。愜南院意不愜南院意。</p>
<p style="margin-left:1em">南院因僧問。日月交謝寒暑迭遷。如何是不涉寒暑者。師曰紫羅抹額繡腰裙。曰。向上之機今<span class='corr'>已</span>曉。中下之流如何解會。師曰炭庫裏藏身。</p>
<p>虎丘隆云。問既有宗。答亦驚羣。雖然如是。南院祇解觀根逗機應病與藥。虎丘更資一路。如何是不涉寒暑者。前村深雪裏。昨夜一枝開。向上之機今<span class='corr'>已</span>曉。中下之流如何解會。買帽相頭。　空有生云。南院雖則向上全提不涉玄微。也是巧俏成迂多添脂粉。今日有問。日月交謝寒暑迭遷。如何是不涉寒暑者。三家村裏泥判官。向上之機今<span class='corr'>已</span>曉。中下之流如何解會。大事為你不得。小事各自支當。</p>
<p>紫羅抹額繡腰裙。傾國風流宛勝秦。玉笛插藏人不見。夜深吹起鳳樓春。<span class='note-inline'>(雪堂行)</span></p>
<p style="margin-left:1em">南院因一僧參。纔入方丈便以手指曰敗也。師拈拄杖度與僧。僧擬接。師便打。</p>
<p>雲峰悅云。者僧頭上有光。不知脚下似漆。直饒你十字縱橫。正好朝打三千暮打八百。</p>
<p style="margin-left:1em">南院因僧問古殿重興時如何。師曰明堂瓦插簷。曰與麼則莊嚴畢備也。師曰斬艸蛇頭落。</p>
<p>昭慶庭云。貧思寶所。曲指化城。設忽遨遊。亡家失業。畢竟如何。須知泣玉人。特地成狼藉。</p>
<p>縱奪之機安可測。隨言生解實堪悲。曉來一陣春風起。吹落庭花三四枝。<span class='note-inline'>(海印信)</span></p>
<p>重興古殿辨來風。瓦插重簷氣象雄。怪得人前多意氣。他家無法在胸中。<span class='note-inline'>(西禪寂)</span></p>
<p style="margin-left:1em">南院因僧問。從上諸聖向什麼處去。師曰不上天堂則入地獄。曰和尚又作麼生。師曰還知寶應老落處麼。僧擬議。師以拂子驀口打曰你還知喫拂子底麼。曰不會。師曰令合是你行。又打一拂子。</p>
<p>翠峰顯云。令既自行。且拂子不知來處。雪竇道個瞎。且要雪上加霜。　黃龍心云。白珪之玷猶尚可磨。病在膏肓最難救療。者僧令既在手。為甚麼不能行。過在甚處。　徑山杲云。權衡臨濟三玄三要。須還他南院始得。翠峰為什麼道拂子不知來處。妙喜道個瞎。且要兩得相見。　東禪觀云。令合是者僧行。為什麼却自行。懵懂底便道拂子在南院手裏。若與麼。非惟自抑威光。亦乃不識南院。性空道。南院令雖自行。要且打者僧不著。　天寧琦云。翠峰雖是明眼宗師。要且不知寶應老落處。既未知落處。因什麼却道拂子不知來處。祇具一隻眼。妙喜道個瞎。也是東家人死西家人助哀。</p>
<p style="margin-left:1em">南院問僧名什麼。曰普參。師曰忽遇屎橛時如何。曰不審。師便打。</p>
<p>兩個屎橛。合作一團。熏天炙地誰能嗅。千古藂林作話端。<span class='note-inline'>(西山亮)</span></p>
</div>
<div class='div-other'><a id='mulu286' />
<p class='h2'>守廓侍者<span class='note-inline'>(興化獎嗣)</span></p><p style="margin-left:1em">問德山。從上諸聖向什麼處去。山曰作麼作麼。師曰。敕點飛龍馬。跛鼈出頭來。山休去。明日浴出。師過茶與山。山撫師背一下曰。昨日公案作麼生。師曰者老漢今日方始瞥地。山又休去。</p>
<p>翠峰顯云。然精金百煉須要本分鉗錘。德山既以<span class='corr'>己</span>方人。者僧還同受屈。以拄杖畫一畫云。適來公案且置。從上諸聖什麼處去。大眾擬議。一時趁出。　黃龍南云。德山持聾作啞。雖然暗得便宜。廓公掩耳偷鈴。爭奈旁觀者哂。　溈山喆云。若不登龍門。焉知滄海寬。直饒浪激千尋。爭奈龍王不顧。　雲居元云。大凡一賓一主。須是知音。同死同生。方堪受敵。廓侍者獨立於巖石上。翻身倒捋虎鬚。周金剛安坐於大海波心。背手逆擒麟角。在檀特山前列陣。向占波國裏爭鋒。分明有輸有贏。且道誰得誰失。　靈隱嶽云。前面是懸巖萬仞。後面是觸刃當鋒。如何入得德山門。　報恩秀云。豈止偷鈴。如九重淵底驪龍頷下抉珠。正值龍睡。若覺時必為韲粉。又云。下媒求鴿。著本圖利。果然出他彀中不得。忽有人問萬松。從上諸聖甚處去也。攔腮掌云在者裏。直教飛龍跛鼈縮項攢蹄。侍者德山亡鋒結舌。還識德山老漢麼。少年曾決龍蛇陣。潦倒還聽穉子歌。　博山來云。德山一條棒。尋常血滴滴地。到者裏因甚不用。還會麼。暗裏抽橫骨。明中坐舌頭。　古南門云。猛虎口裏橫身。毒蛇頭上揩癢。一出一入。一挨一拶。不妨好手。翠峰恁麼舉。從上諸聖且置。者一隊漢向什麼處去。可憐無限弄潮人。畢竟還落潮中死。　普濟龍云。盡道德山陷虎機深。殊不知心肝五臟早被個孟八郎漢盡情摟出。還有向機前著得隻眼者麼。</p>
<p>正士忠臣氣最英。一言佐國死猶輕。不同諂曲偷安者。冒寵貪榮過一生。<span class='note-inline'>(佛印元)</span></p>
<p>雲鵬展翅天無光。井底蝦蟇剛咄咄。太陽忽轉跳出來。千峰萬峰空突兀。<span class='note-inline'>(白雲端)</span></p>
<p>覿面來時作者知。可中石火電光遲。輸機謀主有深意。欺敵兵家無遠思。發必中。更瞞誰。腦後見顋兮人難觸犯。眉底有眼兮渠得便宜。<span class='note-inline'>(天童覺)</span></p>
<p>頑皮老虎臥林丘。一任旁人放滴油。滿肚祇因曾飽肉。縱加呼喚懶擡頭。<span class='note-inline'>(無準範)</span></p>
<p>慣戰深藏陷虎機。窮追焉敢犯重圍。縱然保得全身法。折盡旂槍已喪威。<span class='note-inline'>(憨山清)</span></p>
<p>月明照見路行人。突兀高低一道平。風卷亂雲歸嶽盡。祗因留得華山青。<span class='note-inline'>(理安問)</span></p>
<p>敕點飛龍展大功。五花蹴蹋氣吞戎。王圖<span class='corr'>已</span>樹千年業。跋扈揚揚徒肆雄。<span class='note-inline'>(夫山儲)</span></p>
<p style="margin-left:1em">守廓到鹿門。一日見楚闍黎與僧道話次。鹿門下來問楚闍黎。你終日披披搭搭作甚麼。楚曰和尚見某甲披披搭搭那。門便喝。楚亦喝。兩家總休去。師曰。諸上座。你看者兩箇瞎漢。隨後便喝。門歸方丈。却令侍者請師上來曰。老僧適來與楚闍黎賓主相見。什麼處敗闕。師曰轉見病深。門曰老僧自見興化來便會也。師曰。和尚到興化時。某甲為侍者。記得與麼時語。門曰請舉看。師遂舉興化問和尚甚處來。和尚曰五臺來。化曰還見文殊麼。和尚便喝。化曰。我問你還見文殊麼。又惡發作麼。和尚又喝。化不語。和尚作禮。化至明日教某甲喚和尚。和尚早去也。化上堂曰。你看者箇師僧。擔條斷貫索向南方去。<span class='corr'>已</span>後也道見興化來。師曰。今日公案恰似與麼時底。門曰當時興化為甚無語。師曰見和尚不會賓主句所以不語。及欲喚和尚持論。和尚<span class='corr'>已</span>去也。鹿門明日特為煎茶晚參。告眾曰。夫參學龍象直須仔細入室決擇。不得容易逴得箇語。便以為極則。道我伶俐祇。如山僧當初見興化時。認得箇動轉底。見人一喝兩喝便休。以為佛法也。今日被明眼人覰破。却成一場笑具。圖箇甚麼。祇為我慢無明。不能回轉親近上流。賴得明眼道人不惜身命對眾證據。此恩難報。何故。興化曰。饒你喝得興化老人上三十三天。却撲下來一點氣也無。款款地甦息起來。向你道未在。何故如此。興化未曾向紫羅帳裏攃珍珠與你在。胡喝亂喝作麼。真謂藥石之言。道流難信。如今直須明辨取。豈不慶快平生。參學事畢。</p>
<p>一潮纔去一潮來。兜底誰知更有雷。二百青錢穿不得。逢人空說寶山回。<span class='note-inline'>(豁堂嵒)</span></p>
<p>自悔臨鋒失變通。招人隔岸罵東風。囊中幸有神仙授。得地擒王不在攻。<span class='note-inline'>(位中符)</span></p>
<p style="margin-left:1em">守廓行脚到華嚴和尚會下。一日嚴上堂曰。大眾。今日若是臨濟德山高亭大愚鳥窠船子兒孫。不用如何若何。便請單刀直入。華嚴為汝證據。師出。禮拜起便喝。嚴亦喝。師又喝。嚴亦喝。師禮拜起曰。大眾。看者老漢一場敗闕。又喝一喝。拍手歸眾。嚴下座歸方丈。時風穴作維那。上去問訊。嚴曰。維那汝來也。尀耐守廓適來把老僧扭掜一上。待集眾打一頓趁出。穴曰。趁它遲了也。自是和尚言過。它是濟下兒孫。本分恁麼。嚴方息怒。穴下來舉似師。師曰。你著甚來由勸者漢。我未問前早要棒喫。得我話行。如今不打。搭却我者話也。穴曰。雖然如是。<span class='corr'>已</span>徧天下也。</p>
<p>天童悟別華嚴方息怒云。老僧若作華嚴。連棒打出。則風穴不敢傳言送語矣。　理安問云。二虎之下獸不容蹄。兩刃之閒人不容足。華嚴一期施設可謂王令森嚴。不知守廓是透脫牢籠底漢。橫衝直撞收展自如。遂致者老漢卸甲倒戈龍頭蛇尾。千載之下寧免遭人檢點。敢問諸人。那裏是華嚴敗闕處。拈拄杖云。匡扶須藉英靈手。顯發還他過量人。　廣教玉云。盡道華嚴能開關延敵亦能制敵。守廓能輕騎掠陣亦能破陣。殊不知二老機用雖同。向上一著俱未夢見。廣教有三十棒要與風穴。相見不合掉身其閒。將兩家羅紋結角處摟盡無餘。卓拄杖云。古佛過去久矣。　紫琈岠云。盡道華嚴龍頭蛇尾。不能令廓公屈服。被他貶剝一上。何異矮子過深溪。殊不知華嚴是個虎癡之將。不施寸鐵直取人頭。縱饒守廓七事隨身。未免遭他陷害。風穴祇麼入趙投秦窮兵搆怨。衲僧門下總是喫棒底漢。</p>
<p>龍門競蹋氣全豪。偷得耕牛藝轉高。帷幄有人饒毒手。祇將蒿箭落雙鵰。<span class='note-inline'>(天章玉)</span></p>
<p>坑降弑義<span class='corr'>已</span>無名。神器空勞以力爭。垂死尚言非戰罪。豈知學敵誤平生。<span class='note-inline'>(豁堂嵒)</span></p>
<p>門前白額正威獰。室內蒼鷹敢越羣。爭似老熊同出入。垂垂牙爪不傷人。<span class='note-inline'>(俍亭挺)</span></p>
</div>
<div class='div-other'><a id='mulu287' />
<p class='h2'>鎮州寶壽第二世禪師<span class='note-inline'>(寶壽沼嗣)</span></p><p style="margin-left:1em">開堂日方陞座。三聖便推出一僧。師便打。聖曰你恁麼為人。非但瞎却者僧眼。瞎却鎮州一城人眼去在。師擲下拄杖便下座歸方丈。</p>
<p>翠峰顯云。寶壽三聖雖發明臨濟正法眼藏。要且祇解無佛處稱尊。當時者僧若是個漢。纔被推出便掀倒禪牀。直饒寶壽全機。也較三千里。　法眼益云。什麼處是瞎却人眼處。　五祖戒別寶壽云。千鈞之弩不為鼷鼠而發機。　瑯琊覺云。不是三聖。爭到今日。雖然如是。錯會者多。　雲峰悅云。臨濟一宗掃地而盡。因什麼却到者裏。驀拈拄杖云。什麼處去也。　溈山秀云。寶壽為將。因何三聖却在中軍。可惜鎮州一城人眼。至今未辨東西。然清議之排必有竊吹之處。當時連三聖趁出。必然救得鎮州一城人眼。　溈山喆云。寶壽大似寰中天子敕正行。三聖塞外將軍令正舉。還有不惜性命者麼。出來與老僧相見。要斷不平之事。良久云。橫按鏌鎁全正令。太平寰宇斬癡頑。　雲居元云。盡道此語奇特。大似韓獹逐塊。殊不知寶壽正賊不識誤罪平人。者僧有理不伸至今受屈。承天欲斷不平之事。拈拄杖云。要為天下宗師。此棒別有分付。　黃龍新云。寶壽見機而作。其奈三聖不甘。直饒甘去。未免瞎却鎮州一城人眼。　泐潭準云。三聖成禠。寶壽出世。好則甚好。要且祇得一橛。　昭覺勤云。寶壽大似毒龍攪海。雨似盆傾。三聖雖然雷震青霄。未助得威光一半在。可中有個直下承當底。非惟瞎鎮州一城人眼。瞎却天下人眼去在。　天童華云。盡道寶壽三聖是作家。爐韛本分鉗錘。殊不知二大老被者僧一拶。直至如今扶不起。莫有為二老雪屈底麼。驀拈拄杖擲下云。龍蛇易辨。衲子難瞞。　天童傑云。二尊宿美則美矣。若要扶臨濟正宗。每人合喫一頓棒在。且道那裏是欠處。　東禪觀云。盡道三聖有奔流度刃之作。向平地上湧波瀾。寶壽用疾燄過風之機。向虗空裏轟霹靂。二大老各出隻手。扶豎臨濟正法眼藏。與麼說話。要作臨濟兒孫且緩緩。性空道蚊子如何擎大柱。藕絲焉可繫須彌。若是臨濟正法眼藏。端的向二人邊滅却。　靈隱嶽云。大凡扶豎宗乘。須是頂門眼正。肘後符靈。二尊宿等閒一挨一拶。直下發明臨濟心髓。祇是不知性命總在者僧手裏。　龍翔訢云。斬釘截鐵。發揮格外真機。揑聚放開。顯示當陽正眼。直得龍吟霧起。虎嘯風生。一道神光貫通今古。如斯舉唱猶涉途程。且到家穩坐一句又作麼生道。三事衲衣青嶂外。一爐沉水白雲中。　理安問云。二老是臨濟嫡骨兒孫。故能向人天眾前發明臨濟心髓。惜乎當時無人承當。致使二大老不能轉身吐氣。　東塔熹云。我要翻翠峰案。縱使者僧推出便掀倒禪牀。也祗是棺材裏瞠眼。有甚用處。者僧若果是個漢。纔推出。珍重便出。不惟闔會觀光。亦使二老疑殺。</p>
<p>金鎚擲下如星疾。好手接來不費力。當時擲向洪波中。千古萬古無消息。<span class='note-inline'>(白雲端)</span></p>
<p>當鋒更不借全機。勍敵須還作者知。鐵馬放閒少塞靜。瞎驢千古少人騎。<span class='note-inline'>(上方益)</span></p>
<p>豐城收寶劍。宇宙識人稀。不入張華手。焉能別是非。<span class='note-inline'>(佛心才)</span></p>
<p>驀刃開時飛鐵騎。電光閃處擲金鎚。一城瞎却渾閒事。直至如今成是非。<span class='note-inline'>(佛性泰)</span></p>
<p>寶壽開堂推出僧。棒頭有眼要分明。滿城人瞎誰能曉。今古清風匝地生。<span class='note-inline'>(疎山如)</span></p>
<p>提起須彌第一錘。電光石火太遲遲。象王行處狐蹤絕。獅子咆哮百獸危。<span class='note-inline'>(徑山杲)</span></p>
<p>轔轔車甲馬蕭蕭。路上行人弓在腰。四顧寥寥雲影斷。一輪紅日正昭昭。<span class='note-inline'>(䒢溪森)</span></p>
<p>絲綸降。號令行。寰中天子。塞外將軍。平地雷。驚出蟄。半空閃爍騰雲。當軒一擊兮青山聳翠。別轉釣綸兮匝地風生。<span class='note-inline'>(寒松操)</span></p>
<p style="margin-left:1em">寶壽在先寶壽為供養主。壽問。父母未生前。還我本來面目來。師立至夜深下語不契。翌日辭去。壽曰汝何往。師曰南方學佛法去。壽曰汝且在此作街坊。若是佛法。紅塵浩浩談說。一日在市中見二人相打。一人向前打一拳曰。你得恁麼無面目。師覩之忽然大悟。歸告。壽深可之。</p>
<p>昭覺勤云。築著磕著。當頭彰本地風光。應聲應色。直下無絲毫滲漏。還會他道得恁麼無面目麼。龍袖拂開全體現。　磬山修云。得恁麼無面目。噫。錦繡藂中撞著。白雲堆裏活埋。洞見本地風光。面目依然長在。噫。</p>
<p>南北東西是處遊。更深歸去月如鉤。春風一陣花狼藉。不覺思量暗點頭。<span class='note-inline'>(枯木成)</span></p>
<p>一拳打就無面目。碧眼胡僧覰不足。秋來黃葉落紛紛。六六反成三十六。<span class='note-inline'>(南華昺)</span></p>
<p>春色依依柳色萋。桃花猶夾杏花枝。欲識本來無面目。塵中方見丈夫兒。<span class='note-inline'>(佛鑑懃)</span></p>
<p>一拳拳倒黃鶴樓。一趯趯翻鸚鵡洲。幸有旁人為著力。自家端坐看<span class='corr'>揚</span>州。<span class='note-inline'>(佛性泰)</span></p>
</div>
<div class='div-other'><a id='mulu288' />
<p class='h2'>汝州西院思明禪師<span class='note-inline'>(寶壽沼嗣)</span></p><p style="margin-left:1em">僧問如何是伽藍。師曰荊棘叢林。曰如何是伽藍中人。師曰貛兒貉子。</p>
<p>毫髮不留。縱橫自由。閫外乾坤廓落。大方無外優游。明明祖師意。明明百草頭。褫破狐疑網。截斷愛河流。縱有回天力。爭如直下休。四衢道中淨躶躶。放出溈山水牯牛。<span class='note-inline'>(圓悟勤)</span></p>
<p style="margin-left:1em">西院因僧問。學人有一問在和尚處時如何。師曰設有也斬為三段。僧作禮。師休去。會下有一僧曰。堂頭和尚道即太煞道。未了在。問話僧乃曳其僧上方丈曰。者僧不肯和尚語。師曰是上座不肯老僧那。僧曰不曾覺事亦不曾說。師乃一時喝下。僧到法堂又曰。說甚太煞道。直下未了在。問話僧又曳其僧白方丈。師曰上座果不肎老僧那。僧曰。莫信者僧。今日三度見伊風發。師乃一總趁下。</p>
<p>雲巖學云。西院棒頭有眼。者僧見機而作。檢點將來。總被者擔板漢使得七上八下。</p>
<p style="margin-left:1em">西院在許州聞汝州南院顒出世。元與同參。遂特去相訪。纔人事了。曰。啟和尚。某甲無可人事。自從許州來。收得江西鬀刀一柄獻上和尚。顒曰。汝從許州來。為什麼却收得江西鬀刀。師於顒手上<span class='corr'>掐</span>一<span class='corr'>掐</span>。顒曰侍者收取。師以袖拂一拂便行。顒曰阿喇喇阿喇喇。</p>
<p>溈山喆云。西院雖收得江西鬀刀。無處施呈。直遇同參方始拈出。如今還有收得者麼。試呈似山僧看。如無。尋常用個什麼。</p>
<p>南院門前信莫窺。登臨無不喪全威。許州收得江西信。鍼芥相投祇自知。<span class='note-inline'>(海印信)</span></p>
<p>波斯出海方投市。景入南天遇大商。珍重不須重勘驗。金盤聊撥有餘光。<span class='note-inline'>(二隱謐)</span></p>
<p>覿面無人境自空。春風無處不融融。直教一見還如舊。敢保生同死不同。<span class='note-inline'>(幻寄庭)</span></p>
</div>
<div class='div-other'><a id='mulu289' />
<p class='h2'>鎮州大悲和尚<span class='note-inline'>(三聖然嗣)</span></p><p style="margin-left:1em">因僧問。除上去下請師便道。師曰我開口即錯。曰與麼則真是學人師也。師曰今日向弟子手中死。</p>
<p>承天怡云。者僧若有殿後之䇿。爭容他大悲一番漏逗。</p>
</div>
<div class='div-other'><a id='mulu290' />
<p class='h2'>廬州澄心旻德禪師<span class='note-inline'>(先大覺嗣)</span></p><p style="margin-left:1em">問興化。學人有一問在和尚處時如何。化於繩牀右邊拍一拍。師便喝。化又左邊拍一拍。師又喝。便歸眾。化曰。旻德較却興化二十棒。雖然如是。旻德會。若是小可衲僧。一棒也較不得。</p>
<p>鐵機信云。興化氣宇如王。被旻德一拶。只得冰消瓦解。</p>
</div>
<div class='div-other'><a id='mulu291' />
<p class='h2'>池州魯祖山教禪師<span class='note-inline'>(灌溪閒嗣)</span></p><p style="margin-left:1em">因僧問如何是雙林樹。師曰有相身中無相身。曰如何是無相身。師曰金香爐下鐵崑崙。</p>
<p>仰山欽云。山僧則不然。如何是雙林樹。秋來葉落。春到花開。如何是春到花開。那邊一片雲。今日定下雨。</p>
<p>有相身中無相身。金香爐下鐵崑崙。雙林別後無消息。滿路風塵來往人。<span class='note-inline'>(方菴顯)</span></p>
</div>
<div class='div-other'><a id='mulu292' />
<p class='h2'>際上座<span class='note-inline'>(臨濟玄下克符嗣)</span></p><p style="margin-left:1em">到洛京。因朱行軍設齋入堂內顧視上下曰直下是。遂行香口不住道。至師前。師曰直下是箇什麼。軍便喝。師曰。行軍幸是會佛法人。惡發作麼。軍曰喚作惡發即不得。師便喝。軍曰鉤在不疑之地。師又喝。行軍齋了請師說話。閒僧錄曰。啟行軍適來爭容得者僧喝。太甚無禮。軍曰。若是你諸人喝。下官有劍在。錄曰。某等一隊紫布袋不會。須是它暉長老始得。軍曰若是南禪長老也未夢見在。</p>
<p>天童華云。行軍拈出倚天長劍。者僧披襟敢衝白刃。雖然兩不相傷。爭奈二俱弄險。　教忠光云。朱行軍旁若無人。者僧攙行奪市。雖然鉤在不疑之地。爭奈二俱失利。且道甚處是失利。喝一喝。　別峰遇云。盡道行軍作家。爭奈俗氣不除。者劍自行還須自領。何不待云。須是暉長老始得。更云鉤在不疑之地。且教際上座喫齋還須吐却。　弘仁毅云。大小行軍貪程太速。被一箇紫布袋換却眼睛。當時若待道下官有劍在。便喝云直下是[口*尒]。管教行軍有口祇堪挂壁。</p>
</div></div>
<p class='juan'>宗鑑法林卷二十七</p>
</div><!-- end of div[@id='body'] -->
</body></html>