<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu442' />宗鑑法林卷三十七</p><p class="byline">集雲堂　編</p>
<div class='div-other'><a id='mulu443' />
<p class='h1'>大鑒下三十四世</p>
<div class='div-other'><a id='mulu444' />
<p class='h2'>明州天童密雲圓悟禪師<span class='note-inline'>(龍池傳嗣)</span></p><p style="margin-left:1em">因挑柴過山。觸路旁積薪有省。遂依池出家。時中看得心境兩立請益池。池曰汝若到者田地。便好放身倒臥。師益惑。一日城歸過桐棺山頂。忽覺情與無情煥然等現。時池遷北京。師特往省覲。池問汝近日有新會處麼。師曰一人有慶萬民賴之。池曰汝又作麼生。師曰圓悟特來省覲和尚。池曰。念子遠來放。汝三十棒。</p>
<p>迸破桐棺險出頭。煥然等現萬機休。劈空獨握掀天棒。塗毒聲騰四百州。<span class='note-inline'>(晦山顯)</span></p>
<p>忽覩餘薪夢乍清。家私破盡體難輕。一回蹋碎桐峰月。一統山河見太平。<span class='note-inline'>(祖菴銳)</span></p>
<p style="margin-left:1em">天童自外歸省龍池。池上堂舉拂子問。諸方還有者箇麼。師震威一喝。池曰好一喝。師連喝兩喝歸位。池顧曰更喝一喝看。師出法堂。池便下座。</p>
<p>一番風雪一番寒。寒盡春來暖氣寬。祇者何勞重舉出。驛亭西去是長安。<span class='note-inline'>(古南門)</span></p>
<p>梅花叶唱一腔新。清和寥寥世罕人。意氣還他同調者。始終敲拍總陽春。<span class='note-inline'>(眉伯奕)</span></p>
<p style="margin-left:1em">天童因龍池曰。汝等為我扶持佛法去。師呈偈曰。若據某甲扶持佛法。任它○○○○○。都來總與三十棒。莫道分明為賞罰。</p>
<p>巢頂鐵船獨駕時。閻浮界闊縱橫機。分明顯煥無私也。一道真風掌握歸。<span class='note-inline'>(資福觀)</span></p>
<p style="margin-left:1em">天童因僧問。學人遠來要問和尚討箇佛做。師曰佛也是你分外事。</p>
<p>翠巖喆云。斬釘截鐵。本分宗師。直下知歸。罕逢達者。還委悉麼。渾身<span class='corr'>已</span>在含元殿。何事嘮嘮問帝都。　白巖符云。者老漢生平一條白棒不順人情。不管是佛是魔。驀頭便與一揕在。者裏為什麼不用。少年曾決龍蛇陣。潦倒還同稚子歌。</p>
<p style="margin-left:1em">天童因僧問如何是不動尊。師曰此去徑山五百里。</p>
<p>翠巖喆云。天童老漢慣用金剛王寶劍覿面全提。可惜者僧不知落處。若知落處。便好向百艸頭上卸却干戈。雖然。者裏則不然。如何是不動尊。但向道。露柱騎牛登五老。燈籠蹋雪返西峰。</p>
<p style="margin-left:1em">天童上堂。彌陀明日是生日。老僧今日是生日。我比彌陀先一日。三世諸佛從此出。</p>
<p>古南門云。大眾。者老子結識古佛也是好事。今日山僧未免撥轉機輪倒行此令。將者老子鼻孔扭揑一上。彌陀明日是生日。塗糊他作麼。老僧今日是生日。真箇那。我比彌陀先一日。鐵作面皮。三世諸佛從此出。賺殺一船人所以。從上一言半句。如風行太虗鼓動萬有。求其起處了不可得。如擊石火閃電光。搆得搆不得。未免喪身失命。山僧恁麼道。祇如今日真堂設供意在於何。還是仁義道中麼。還是世諦流布麼。還是淨法界本無出沒大悲願力示現受生麼。恁麼論量。笑破衲僧口。要且總沒交涉。畢竟如何。擊拂子云。洎合停囚長智。</p>
<p style="margin-left:1em">天童挂牌入室。有僧纔跨門即曰。不用拈提。請師便棒。師曰為甚麼。僧無語。師便打。</p>
<p>平陽忞云。者僧將成九仞之山。尚虧一簣之土。當時待道為甚麼。但向道。橫趨金殿過。定惹御爐香。管保先師拄杖子兩手分付　璿鑑衡云。祇道天童與者僧入室。却是者僧與天童入室。復頌。</p>
<p>孟八郎漢。要恁麼為。自怪撩蜂得眼腫。休嫌倚勢把人欺。</p>
<p style="margin-left:1em">天童因僧問。猛虎以肉為命。因甚不食其子。師曰自肉食不盡。</p>
<p>野猿抱子歸青嶂。幽鳥銜花過碧岑。滿目風光皆自得。了無遺法累兒孫。<span class='note-inline'>(侶巖荷)</span></p>
<p style="margin-left:1em">天童因一秀士自撰禪門口訣。詣師請正。師展卷指一實字問曰。此字如何解說。士擬議曰却解說不出。師曰恁麼則虗言了也。士無語。</p>
<p>平陽忞代云。待老和尚脚跟點地即道。</p>
<p style="margin-left:1em">天童因僧問。昨日喫師三棒今朝拈却拄杖。師曰今日不打你。</p>
<p>法音[沆-几+桀]云。紅葉不題流水去。春山多少好人家。要會者僧則易。要識天童則難。何故。到江吳地盡。隔岸越山多。</p>
<p style="margin-left:1em">天童示眾。太白山中儘有柴。一株不許眾人般。老僧不是多護惜。為要諸人徹骨寒。</p>
<p>金粟元云。天童老漢雖則徹底婆心。看來亦成護惜。者裏不然。金粟山中柴沒燒。隨時買兮隨時挑。任他柴價貴和賤。總要諸人額面焦。莫是狼藉常住。難為大眾麼。阿呵呵。多少業識茫茫之流。盡向者裏錯會。</p>
<p style="margin-left:1em">天童因眾請說法。隨至法堂。以手揖眾曰。<span class='corr'>已</span>為大眾說法了也。轉身便出歸方丈。</p>
<p>八十婆婆不識羞。湧身畵閣賣風流。深深揖下無人<span class='corr'>采</span>。祇得懡㦬歸去休。<span class='note-inline'>(二隱謐)</span></p>
<p>和盤托出絕周遮。白玉無瑕却有瑕。可惜當時輕放過。至今天下亂如麻。<span class='note-inline'>(德菴心)</span></p>
</div>
<div class='div-other'><a id='mulu445' />
<p class='h2'>宜興磬山天隱圓脩禪師<span class='note-inline'>(龍池傳嗣)</span></p><p style="margin-left:1em">因閱楞嚴經佛叱阿難此非汝心處有省。後閱傳鐙錄。見僧問乾峰一路涅槃門公案。遂去不得。參兩載。偶聞驢鳴。頓釋前疑。述偈曰。忽聞驢子叫。驚起當人笑。萬別與千差。非聲非色閙。</p>
<p>棱棱鐵幹磨霄月。雪苦霜侵愈見神。忽爾夜廊開笑口。曉來大地盡含春。<span class='note-inline'>(粟菴鼎)</span></p>
<p style="margin-left:1em">磬山問龍池歷歷孤明時如何。池曰待你到者田地與你說。師便喝。池曰你還起緣心麼。師拂袖便行。</p>
<p>驢鳴冷地笑顏新。葢色騎聲絕晦明。一喝倒流千丈水。笑他空費老婆心。<span class='note-inline'>(理安問)</span></p>
<p>江臯翻轉浪千層。殺活從教用得親。朕迹一毫留不住。白拈手段是重興。<span class='note-inline'>(山茨際)</span></p>
<p>多情石女嫁春風。髻聳巫雲映日紅。倒著霓裳花下舞。香塵撲撲撼蟾宮。<span class='note-inline'>(南磵珍)</span></p>
<p>非色非聲露本容。瞎驢步步不留踪。家私籍沒能開托。一喝從教大地聾。<span class='note-inline'>(截流策)</span></p>
<p style="margin-left:1em">磬山因僧問如何是出格句。師曰獨脚蟹。</p>
<p>江天海云。修祖獨荷濟上綱宗。揭示人天正眼。等閒露一機出一語。坐斷古佛舌頭。橫抽衲僧腦葢。且道利害在什麼處。祇許老胡知。不許老胡會。</p>
<p>清波不犯老師翁。烈焰堆中釣活龍。未展全機伸獨脚。橫行海上不留踪。<span class='note-inline'>(南磵珍)</span></p>
<p style="margin-left:1em">磬山因僧問。忽然打破砂鍋。露出家常茶飯時如何。師曰。吞又吞不得。吐又吐不得。</p>
<p>昨夜霜風到艸簷。老來雙鬢白新添。杖頭且喜存知<span class='corr'>己</span>。引我隔溪望酒帘。<span class='note-inline'>(法林音)</span></p>
<p style="margin-left:1em">磬山因僧問。一句當天八萬門永絕生死。者一句得恁麼有力。師曰壁立千仞。</p>
<p>一句當天生死絕。刀頭猶帶戰餘血。不知何事鼓聲頻。無限愁人恨未泄。<span class='note-inline'>(法林音)</span></p>
<p style="margin-left:1em">磬山因僧問。生滅滅<span class='corr'>已</span>寂滅為樂。如何是寂滅。師曰今朝雨落階前溼。</p>
<p>從容登眺幾凭欄。滿望溪山入畵看。仙苑春風絃管沸。笙歌藂裏雨聲繁。<span class='note-inline'>(湘湖仁)</span></p>
<p style="margin-left:1em">磬山因僧問。世尊覩明星意旨如何。師曰黑裏白。</p>
<p>法林音云。艸鞋筋不斷。脚跟皮如何得穿。伎倆未盡。猢猻子又爭得死。直饒死盡伎倆。蹋穿脚跟。不向威音前會取。就往意識裏卜度。要窮磬山老人敗闕處。猶隔三程半。</p>
<p style="margin-left:1em">磬山因僧問虎以肉為命因甚不食其子。師曰是親必顧。又曰。有愛在。</p>
<p>干戈定後羨英雄。聖主偏知不伐功。若似漢家多妒忌。誰將金劍學從戎。<span class='note-inline'>(定生純)</span></p>
<p style="margin-left:1em">磬山因僧問。虗空無向背云何有東西南北。師曰切忌回頭轉腦。</p>
<p>團圝一片天邊月。海角天涯長照臨。不奈寒雲生谷口。時人換却眼中睛。<span class='note-inline'>(弘鼎教)</span></p>
<p style="margin-left:1em">磬山因僧問。飲乳如四大海水。積骨如毗富羅山。那箇是最初父母。師曰養子方知。</p>
<p>殺活臨時祇自由。三軍鎧甲一時收。從今四海咸寧靜。不動干戈定九州。<span class='note-inline'>(鐵機信)</span></p>
<p style="margin-left:1em">磬山因僧問。山嶽傾頹為甚烟霞不散。師曰捨大戀小。曰獨臨玉鏡云何眉目不覩。師曰打破鏡來相見。</p>
<p>資福玉云。功夫不能進步。須參老人之前語。工夫不能脫灑。須參老人之後語。雖然。三十年後。</p>
<p style="margin-left:1em">磬山因僧。問盡大地是一箇眼睛。為甚麼隔窗不見。師曰擉瞎眼睛相見。</p>
<p>爍破乾坤烏聿聿。隔牕何事便迷麻。誰知擉瞎孃生眼。相見依然隔海涯。<span class='note-inline'>(海慧惺)</span></p>
<p>一身還有一身愁。那得毗盧頂上遊。大地若能無寸土。騎驢何處不揚州。<span class='note-inline'>(㨗菴敏)</span></p>
<p style="margin-left:1em">磬山因僧參曰。學人未到磬山。先喫棒了也。師曰空頭禪和。曰再求和尚賜棒。師曰老僧無者閒氣力。</p>
<p>未到磬山先喫棒。再求一頓喪渾家。謾言老子無筋力。笤帚留將掃落花。<span class='note-inline'>(海慧惺)</span></p>
<p style="margin-left:1em">磬山因僧問如何是明頭合暗頭合。師曰一字不加點。曰如何不加點。師曰明頭也合暗頭也合。曰離却明暗外請和尚道一句。師曰老僧到者裏氣急殺人。</p>
<p>點畵未形字<span class='corr'>已</span>成。無文古篆實難明。當人不識求指註。賺脫眉毛堦下生。<span class='note-inline'>(湘湖仁)</span></p>
<p style="margin-left:1em">磬山因僧問如何是句到意不到。師曰。言言見諦。步步迷踪。曰如何是意到句不到。師曰。祇在舌頭尖。盡力吐不出。曰如何是意句俱到。師曰。有時獨倚庭欄上。閒看梅花三五枝。曰如何是意句俱不到。師曰。落花流水去。空負浪遊人。</p>
<p>移花最愛廉纖雨。插柳宜逢黯淡天。試看上林春色早。花含珠露柳含烟。<span class='note-inline'>(海慧惺)</span></p>
<p style="margin-left:1em">磬山因僧問如何是臨濟宗旨。師曰千雷竝㖃。</p>
<p>妙偉俊云。修祖荅臨濟宗旨極是禮周樂備。檢點將來。未免太費鹽醬。若問柏林。應聲便喝云。遲八刻。</p>
<p style="margin-left:1em">磬山因僧問如何是法身邊事。師曰黑漆桶。曰如何是法身。師曰爛冬瓜。曰如何是法身向上事。師曰三家村裏酒帘子。</p>
<p>妙偉俊云。潭州紙貴。一狀領過。</p>
<p style="margin-left:1em">磬山因僧參曰。久慕道風今日得見和尚。師高聲曰諾。曰。三乘十二分教即不問。當陽一句請師直指。師豎起拂子。僧禮拜。師曰你那裏來。曰今日得到磬山。師曰猶是者邊事。那邊事作麼生。僧無語。</p>
<p>德菴心云。者僧將成九仞功虧一簣。當時何不叉手進前云。請和尚那邊問將來。待擬拈棒。但云不合起動和尚。拂袖便行。豈不頭正尾正。</p>
</div>
<div class='div-other'><a id='mulu446' />
<p class='h2'>杭州徑山雪嶠圓信禪師<span class='note-inline'>(龍池傳嗣)</span></p><p style="margin-left:1em">因僧問如何是佛。師曰大珠和尚道底。曰不會。師曰三脚蝦蟇。</p>
<p>魯菴遠云。得平實之三昧。具解脫之總持。宋元以來一人而<span class='corr'>已</span>。</p>
<p style="margin-left:1em">徑山因僧問。如何是雙髻家風。師曰。一堆土竈。萬箇峰頭。</p>
<p>紹隆仰云。大小語風向境上著倒。山僧又且不然。一堂風冷淡。千古意分明。</p>
<p style="margin-left:1em">徑山因僧問如何是圅葢乾坤句。師曰撲不開。</p>
<p>眾角固多。一麐則足。呼之無門。聲聲在谷。不在谷。斷鼇立極徒勞鹿。若此溪西鷄齊嗁。何負屋北鹿獨宿。<span class='note-inline'>(雲林輅)</span></p>
</div>
<div class='div-other'><a id='mulu447' />
<p class='h2'>湖州淨名菴抱璞大璉禪師<span class='note-inline'>(龍池傳嗣)</span></p><p style="margin-left:1em">示疾。眾請末後句。師曰。我有日用相應頌在。趺坐而逝。頌曰。◑。竝行黑白却同年。[○@牛]。芳艸茸茸到處眠。○。一時秋空雲翳盡。●。夜深何處是家園。</p>
<p>培風澤云。抱璞會下設有一人。待開口道我有日用相應頌在。劈面吐云。恁麼早<span class='corr'>已</span>不相應了也。令抱璞老人祇好棺材裏瞠眼。</p>
<p>明暗雙雙始末原。烏鷄嗁向碧雲邊。曾經身入蘆花岸。返照無踪逼大千。<span class='note-inline'>(弘鼎教)</span></p>
</div>
<div class='div-other'><a id='mulu448' />
<p class='h2'>建寧普明鴛湖妙用禪師<span class='note-inline'>(興善廣嗣)</span></p><p style="margin-left:1em">同雪嶠信上弦夜翫月次。嶠指月問那半箇在那裏去了也。師良久曰會麼。嶠曰也祇得半箇。師却問那半箇在那裏去了。嶠亦良久。師曰也祇得半箇。嶠乃呵呵大笑。</p>
<p>金明進云。二老舉<span class='corr'>揚</span>箇事。如善舞太阿。終不傷鋒犯手。雖然。檢點將來。太殺艸窠裏輥。金明若在。見他恁麼便好拂袖而出。何故。不見道。此夜一輪滿。清光何處無。　永正元云。塤篪迭奏互換可觀。還他二老作家。然祇好明者一半事。若是那一半事。敢云未在。且作麼生是那一半事。待月落後與你道。　龍淵法云。二老道即太殺。祇道得一半。金明雖則善為折衷。以小子看來。太似湊成三箇擔板。　退菴智云。二老為那半箇費却許多腕頭力作麼。者裏若有問那半箇在那裏去了。但舉拳云。鑑。他更如何。劈面便掌。　瓶山謙云。向上一著。即三世諸佛直得口挂壁上。二大老合水和泥。直是笑破人口。到瓶山者裏。好各與三十笤帚。</p>
<p>眉端挂劍。寒光如電。互換臨時。穿楊之箭。咄。何似秦時[車*度]轢鑽。<span class='note-inline'>(介菴進)</span></p>
<p>夜夜蟾蜍挂碧天。清光何處不周圓。都來弄巧反成拙。彼此顢頇見一邊。<span class='note-inline'>(主峰法)</span></p>
<p style="margin-left:1em">普明上堂。因僧問如何是古佛心。師便打。僧曰如何是學人心。師曰欲攫遊龍蜿蜒競上。曰畢竟如何。師連棒打出。</p>
<p>桃花流水杳然去。別有天地非人間。堪笑漁人成鈍置。扁舟何處探仙湲。提正令。髑髏穿。吹毛凜凜逼人寒。<span class='note-inline'>(空諸性)</span></p>
</div></div>
<div class='div-other'><a id='mulu449' />
<p class='h1'>大鑒下三十五世</p>
<div class='div-other'><a id='mulu450' />
<p class='h2'>潭州大溈五峰如學禪師<span class='note-inline'>(天童悟嗣)</span></p><p style="margin-left:1em">因僧問釋迦出世端為何事。師曰貧兒思舊債。僧拂坐具便出。師曰癡漢又恁麼去。</p>
<p>法林音云。釋迦老子落節處。五峰不妨料撿。今日有三十棒且自寄庫。何故。仁義道中。</p>
<p>八千往返問單傳。拋出琳琅聽莫全。賺得遊郎空作賦。虗承野老掣風顛。<span class='note-inline'>(雪輪潔)</span></p>
<p>養成傲骨不堪憂。碧水長天一色秋。隨分生涯隨分足。何須特地更馳求。<span class='note-inline'>(可達衍)</span></p>
<p>蘆花月上影團團。珍重漁翁把釣竿。就手絲綸舒卷處。白漫漫又黑漫漫。<span class='note-inline'>(南宗傳)</span></p>
<p>徹骨赤窮入市寰。萬千離緒鎖慙顏。幾回話到衷腸處。心事徒將夢裏刪。<span class='note-inline'>(法林音)</span></p>
<p style="margin-left:1em">五峰在關中因居士問在關中作甚麼。師曰竹牀高臥待雲來。曰豈不閒殺人也。師曰五枚白鳥五更鳴。</p>
<p>法林音云。五峰貪程。居士錯路。俱是關外語。若要進關麼。雪竇道底。復云。</p>
<p>霜花飄處夜初寒。挑盡殘缸興未䦨。三箇兒童相對坐。閒來無事弄雙丸。</p>
<p style="margin-left:1em">五峰因僧問文殊起佛見法見。聲未絕。師曰闍黎當受山僧頂禮。僧擬開口。師以手掩却。</p>
<p>法林音云。五峰一期施設。縱奪可觀。未免一番特地。復頌。</p>
<p>蓬蒿枝上欲棲鴉。一陣西風滾白砂。開眼不知何處去。邊關昨夜動胡笳。</p>
</div>
<div class='div-other'><a id='mulu451' />
<p class='h2'>常熟三峰漢月法藏禪師<span class='note-inline'>(天童悟嗣)</span></p><p style="margin-left:1em">上堂。年年冬寒夏熱。朝朝夜暗晝明。使得十二時辰。看看能有幾人。喝一喝曰。太平本是將軍致。不許將軍見太平。</p>
<p>法林音云。老老大大錯下名言。喝一喝云。洎合錯下注脚。復頌。</p>
<p>杖頭無鈔典袈裟。那有閒情弄死蛇。聞道東臯春信早。又隨風雨種桑麻。</p>
<p style="margin-left:1em">三峰上堂。諸人盡是祖師門下客。也不用作麼生。喝一喝云。家醜不可外揚。</p>
<p>家醜無端向外揚。擔攜鴨酒走成行。祖師門下覓頭角。笑殺東村李二孃。<span class='note-inline'>(法林音)</span></p>
<p style="margin-left:1em">三峰上堂。繞四天下行脚底人。有口堪喫飯。擡脚不起底人也有。張口喫箇甚麼。良久曰。問取諸方。</p>
<p>九十春光一枕寒。東風移月上朱闌。分明白髮還憐少。不盡傷懷淚未乾。<span class='note-inline'>(厂阿䘄)</span></p>
</div>
<div class='div-other'><a id='mulu452' />
<p class='h2'>夔州梁山雙桂破山海明禪師<span class='note-inline'>(天童悟嗣)</span></p><p style="margin-left:1em">僧問如何是一六開天。師曰竹密山齋冷。僧曰如何是二五成性。師曰荷開水殿香。</p>
<p>信手拈來答問端。蔴纏紙裹倩誰看。輕輕躡足龍門過。惹得風雷徹骨寒。<span class='note-inline'>(遯菴韜)</span></p>
<p style="margin-left:1em">雙桂上堂。酸醯瓮裏多蚊蚋。破驢脊上足蒼蠅。我者裏沒唼啖。沒棲泊。有扇打。有烟熏。貪生怕死漢。不用上吾門。</p>
<p>蜻蜓點碎波中月。盪散清光上下圓。吞吐魚龍全性命。隨其風雲浪滔天。<span class='note-inline'>(粟菴鼎)</span></p>
<p style="margin-left:1em">雙桂上堂。天上明星突出。釋迦打失一目。回觀六道四生。箇箇如蟲禦木。</p>
<p>法林音云。雙桂祇見釋迦。要見六道四生。猶隔十萬八千在。　永寧鼎云。雙桂不是為人剷盡光彩。大似以<span class='corr'>己</span>方人。</p>
<p style="margin-left:1em">雙桂因僧問。終日喫飯不曾齩著一粒米時如何。師曰一箇斑鳩九隻尾。</p>
<p>門開大廈從棲泊。飄蕩伶仃苦更尋。待到家園重問信。鶯遷喬木聽嗁音。<span class='note-inline'>(粟菴鼎)</span></p>
</div>
<div class='div-other'><a id='mulu453' />
<p class='h2'>徑山費隱通容禪師<span class='note-inline'>(天童悟嗣)</span></p><p style="margin-left:1em">上堂。良久曰。聲前一句子。欲要大家知。</p>
<p>勝法榮云。徑山大似癩兒牽伴。　法林音云。徑山老漢誘人犯法。</p>
<p>桃顋日映紅靨靨。柳眉風動綠絲絲。迴文詩緘淚千點。聊寄相思夫壻知。<span class='note-inline'>(勝法榮)</span></p>
<p>全因淮地月。得照郢陽春。一箭重關透。功高不樹勳。<span class='note-inline'>(德慶奇)</span></p>
<p>春到桃花溢水源。風光別有一乾坤。漁翁怕向他人說。恐惹閒愁到子孫。<span class='note-inline'>(法林音)</span></p>
<p style="margin-left:1em">徑山上堂。箇事人人自現成。無勞肯綮動修因。波吒路上多差互。覿體承當是本人。</p>
<p>德慶奇云。我要問徑山老人。既是本來成現。因甚又要人覿體承當。擬議不來。劈面好掌。　法林音云。我為你說箇譬喻。如一箇好人。面上鐫一行字云某甲。你道此人還具眼也無。</p>
<p>郊外良田多稼穡。室中笥篋總瓊琚。叮嚀窮子莫驚訝。兩手而今付與渠。<span class='note-inline'>(德慶奇)</span></p>
<p>一抹胭脂透臉紅。羅裳繡襦笑春風。愁腸總是相思結。緘寄吳山楚水東。<span class='note-inline'>(法林音)</span></p>
<p style="margin-left:1em">徑山因僧問。者樣沒頭沒腦事如何得明。師曰汝未到沒頭沒腦田地在。僧作禮。師曰頭腦生也。</p>
<p>勝法榮云。者僧背著牛頭不肯認贓。徑山重門擊柝當面著賊。</p>
<p>入暮抱琴高士興。經宵坐月隱君家。謾言冷淡無滋味。一盞清湯便當茶。<span class='note-inline'>(德慶奇)</span></p>
<p style="margin-left:1em">徑山因靈機問。世尊未陞座。文殊不白椎。且道還有佛法也無。聲未卒。師急拈拄杖曰。且道即今是陞座不是陞座。機擬答。師直打退。</p>
<p>萬仞橫身弄嶮巇。一毫倒卓五須彌。縱饒佛祖猶難覷。徧界凄凉盡屬伊。日東涌。月沉西。何妨隨處顯真機。<span class='note-inline'>(藝則忍)</span></p>
<p style="margin-left:1em">徑山因僧問如何是和尚家風。師曰米少食無鹽。曰忽遇客來將何接待。師曰忍饑無暇。</p>
<p>巢菴定云。先師雖則君子固窮。爭奈寒酸太甚。設有問山僧如何是福嚴家風。但道布衣一片飽食三餐。忽遇客來如何接待。鐵釘飯木札羮。倘有旁不甘底出來道。和尚與麼答話大似乞兒暴富。不見道。知安則榮。知足則富。爭怪得老僧。</p>
</div>
<div class='div-other'><a id='mulu454' />
<p class='h2'>金粟石車通乘禪師<span class='note-inline'>(天童悟嗣)</span></p><p style="margin-left:1em">因僧問如何是塵中能作主。師曰攃手見青天。曰如何是化外自來賓。師曰一棒一條痕。</p>
<p>髼鬆白髮離巖谷。趁晚歸家不涉程。玉兔一輪東嶺上。枉聽猿叫斷腸聲。<span class='note-inline'>(粟菴鼎)</span></p>
</div>
<div class='div-other'><a id='mulu455' />
<p class='h2'>灨州寶華朝宗通忍禪師<span class='note-inline'>(天童悟嗣)</span></p><p style="margin-left:1em">僧問如何是古佛家風。師曰寶華寺是千年來底。曰如何是斬新條令。師曰山僧是今日住底。曰前佛後佛還有優劣也無。師豎拂曰。中間薦取。</p>
<p>千年古寺出唐朝。井井風規豈寂寥。直下若知今古意。靈然一展便翀霄。<span class='note-inline'>(樹豐興)</span></p>
<p>伽黎畊畔千年寺。接物還他今古同。滿室芝蘭垂手得。寒梅香散白雲中。<span class='note-inline'>(如弦直)</span></p>
<p style="margin-left:1em">寶華因僧問。透網金鱗因甚還滯水。師曰是它家常茶飯。曰取飽便是。師曰怎奈沒頭浸却何。</p>
<p>三昧真云。當時寶華何不助它一箇霹靂。免它沒頭浸却。雖然。只者家常茶飯。方見老人立地處。</p>
<p style="margin-left:1em">寶華因居士問。月缺一條還補得麼。師曰補得。曰將甚麼補。師曰但將缺底補。</p>
<p>擔雪填井功不浪。身心不禁歷寒溫。漫漫靜夜含虗碧。宇宙清光一口吞。<span class='note-inline'>(粟菴鼎)</span></p>
</div>
<p class='juan'>宗鑑法林卷三十七</p></div>
</div><!-- end of div[@id='body'] -->
</body></html>