<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu80' />宗鑑法林卷七</p><p class="byline">集雲堂　編</p>
<div class='div-other'><a id='mulu81' />
<p class='h1'>旁出諸祖</p>
<div class='div-other'><a id='mulu82' />
<p class='h2'>牛頭法融禪師<span class='note-inline'>(四祖信嗣)</span></p><p style="margin-left:1em">因四祖到山。入庵後見虎迹便作怕勢。師曰和尚猶有者箇在。祖曰者箇是甚麼。師於言下有省。自後百鳥不復銜花。</p>
<p>雪竇顯代融但亦作怕勢。又云。洎合放過。　僧問牛頭未見四祖因甚百鳥銜花。南泉願云。為渠步步蹋佛堦梯。　趙州云。飽柴飽水。　大溈喆云。寒毛卓豎。　法林音云。漢地山河在。　又問。見後因甚百鳥不來。泉云。直饒不來。猶較王老師一綫道。　州云。飽柴飽水。　溈云。額頭汗出。　林云。秦宮草木秋。</p>
<p>牛頭峰頂鎖重雲。獨坐寥寥寄此身。百鳥不來春又去。不知誰是到菴人。<span class='note-inline'>(明覺顯)</span></p>
<p>紫氣氤氳透白雲。因逢宗匠指迷津。銜花百鳥空惆悵。不見菴中舊主人。<span class='note-inline'>(楊無為)</span></p>
<p>花落花開百鳥悲。菴前物是主人非。桃源咫尺無尋處。一棹漁蓑寂寞歸。<span class='note-inline'>(張無盡)</span></p>
<p>一榻蕭然傍翠陰。晝扃松戶冷沉沉。懶融得到平常地。百鳥銜花無處尋。<span class='note-inline'>(祖印明)</span></p>
<p>寥寥風月臥煙霞。百鳥從茲不獻花。仁義盡從貧處斷。世情偏向有錢家。<span class='note-inline'>(夢庵信)</span></p>
<p>水因有月方知靜。天為無雲始覺高。獨坐孤峰休更問。此時難著一絲毫。<span class='note-inline'>(別峰印)</span></p>
<p>雨前不見花間葉。雨後渾無葉底花。蝴蜨紛紛過牆去。不知春色屬誰家。<span class='note-inline'>(孤峰深)</span></p>
<p>著鞭騎馬去。空手步行歸。寂寞菴前路。銜花鳥不飛。<span class='note-inline'>(鐵山仁)</span></p>
<p>月滿陂池翠滿山。尋常來往百花間。一回蹋斷來時路。嶺上無雲松自閒。<span class='note-inline'>(懶牧成)</span></p>
</div>
<div class='div-other'><a id='mulu83' />
<p class='h2'>宣州安國玄挺禪師<span class='note-inline'>(牛頭威嗣)</span></p><p style="margin-left:1em">因僧問五祖。真性緣起其義云何。祖默然。時師侍立乃曰。大師正興一念。問時是真性中緣起。僧大悟。</p>
<p>徑山杲云。未興一念問時不可無緣起也。時有僧云。未興一念時喚甚麼作緣起。妙喜云。我也祇要你與麼道。　天寧琦云。崑崙奴著鐵褲。打一棒行一步。　靈巖儲云。盡道黃梅就下平高。殊不知脚頭太嶮。者僧祇顧萬仞巖頭進步。那識身在帝鄉挺禪。妙喜一人點即不到。一人到即不點。</p>
</div>
<div class='div-other'><a id='mulu84' />
<p class='h2'>天柱崇慧禪師<span class='note-inline'>(牛頭威嗣)</span></p><p style="margin-left:1em">因僧問。達磨未來此土時還有佛法也無。師曰。未來且置。即今事作麼生。曰某甲不會乞師指示。師曰萬古長空一朝風月。僧無語。師復曰闍黎會麼。曰不會。師曰自己分上作麼生。干它達磨來與不來作麼。它家來。大似賣卜漢。見汝不會為汝錐破卦文。纔生吉凶盡在汝分上。一切自看。僧曰如何是解卜底人。師曰汝纔出門時便不中也。</p>
<p>萬古長空誰下脚。一朝風月休拈却。一拳拳倒賣卜人。門外騰騰自寥廓。<span class='note-inline'>(雲林輅)</span></p>
<p style="margin-left:1em">天柱因僧問。如何是大通智勝佛。師曰。曠大劫來未曾壅滯。不是大通智勝佛是甚麼。曰為甚麼佛法不現前。師曰。祇為汝不會。所以成不現前。汝若會去。亦無佛可成。</p>
<p>剖羲一云。掀倒天關。蹋翻地軸。不無天柱。爭奈者僧久滯不通。孤負來機。勞它心力。</p>
</div>
<div class='div-other'><a id='mulu85' />
<p class='h2'>潤州鶴林玄素禪師<span class='note-inline'>(牛頭威嗣)</span></p><p style="margin-left:1em">因僧敲門師問是甚麼人。曰是僧。師曰。非但是僧。佛來也不著。曰佛來為甚麼不著。師曰無棲泊處。</p>
<p>寶壽方云。鶴林與麼道。將謂立在高高山頂。殊不知被者僧推在萬丈深淵裡多少時了也。</p>
<p>十月清霜重。臨風徹骨寒。苦無棲泊處。擺手出長安。<span class='note-inline'>(松源嶽)</span></p>
<p>道箇佛來也不著。骨頭節節是黃金。不消三拜勘破了。鶴唳空山竹滿林。<span class='note-inline'>(自默恭)</span></p>
<p>白日閉門常獨坐。虛堂時卷夜明簾。懶隨人事忘迎送。落木金風霜信嚴。<span class='note-inline'>(幻寄庭)</span></p>
<p>牢關把住擊難通。佛祖都來總不容。若是金毛師子子。翻身驀過太虛空。<span class='note-inline'>(頤石圓)</span></p>
</div>
<div class='div-other'><a id='mulu86' />
<p class='h2'>杭州徑山國一道欽禪師<span class='note-inline'>(鶴林素嗣)</span></p><p style="margin-left:1em">馬祖遣人送書到。書中作一圓相。師發緘見。遂於圓相中著一點。却封回。忠國師聞乃曰。欽師猶被馬師惑。</p>
<p>保福展云。甚處是惑處。作麼生得不惑。　雪竇顯云。徑山被惑且置。若將呈似。國師別作個甚麼伎倆免被惑去。有老宿云。當時坐却便休。亦有道但與畫破。若與麼。祇是不識羞。敢謂天下老師各具金剛眼睛。廣作神通變化。還免得麼。雪竇見處也要諸人共知。祇者馬師當時畫出。早自惑了也。　五祖戒云。兩<span class='corr'>采</span>一賽。又云。三人指路擬何為。　溈山喆云。還識馬祖徑山麼。一點水墨兩處成龍。國師道欽師猶被馬師惑。可謂千里同風。不見道手執夜明符。幾箇知天曉。　徑山杲云。馬祖仲冬嚴寒。國一孟夏漸熱。雖然寒熱不同。彼此不失時節。國師因甚道欽師猶被馬師惑。無風荷葉動。決定有魚行。　天寧琦云。圓相中著點。日月無光。天地黯黑。初未惑欽師。馬師先自惑。累及老南陽。也一場狼藉。良久云。平生肝膽向人傾。相識如同不相識。　古南門云。古南有三十棒。一打馬師不應自惑。二打欽師不應被惑。三打雪竇不應判惑。更<span class='corr'>有</span>一棒款款與諸人道破。　崇先奇云。馬師草草問候。欽師万字折點。雖然往復無差。轉見道路周遮。總謂忠國師道欽師猶被馬師惑。殊不知字經三寫烏焉成馬。</p>
<p>馬祖當時驗徑山。同風微露密機關。無端却被南陽老。平地坑人似等閒。<span class='note-inline'>(佛印元)</span></p>
<p>被惑之言事有由。神交千里芥鍼投。誰知解使雲通信。我不然兮石點頭。<span class='note-inline'>(照覺總)</span></p>
<p>自惑惑人非草草。不失時節通一好。蹋著草索骨骨驚。只為當初被蛇齩。<span class='note-inline'>(雲林輅)</span></p>
<p style="margin-left:1em">國一因馬祖遣智藏來問。十二時中以何為境。師曰待汝回去時有信。藏曰即今便回去。師曰。傳語馬大師道。却須問取曹溪。</p>
<p>雲居莊云。馬師大似埋兵挑鬬。國一可謂遇變出奇。者僧雖善通使命。要且勞而無功。驀拈拄杖畫一畫云。三級浪高魚化龍。癡人猶戽夜塘水。　本覺一云。馬祖暗度金鍼。徑山明穿玉綫。若非者僧。怎識文彩全彰。仔細看來。姹女<span class='corr'>已</span>歸霄漢去。獃郎猶向火邊蹲。</p>
<p style="margin-left:1em">國一因唐代宗親加敬禮。一日在大內見帝來乃起立。帝曰師何以起。師曰檀越何得向四威儀中見貧道。</p>
<p>徑山杲云。不向四威儀中。又如何見國一。</p>
<p>立任威儀外。全身在裏頭。重重賜龍袖。難掩面門羞。<span class='note-inline'>(西巖惠)</span></p>
<p>萬乘君王一國師。尋常不離四威儀。山長水遠空相憶。黃葉吹風人未歸。<span class='note-inline'>(閒極雲)</span></p>
</div>
<div class='div-other'><a id='mulu87' />
<p class='h2'>杭州鳥窠道林禪師<span class='note-inline'>(國一欽嗣)</span></p><p style="margin-left:1em">因侍者辭往諸方學佛法去。師曰若是佛法老僧亦有少許。曰如何是和尚佛法。師拈起布毛吹一吹。侍者大悟。</p>
<p>大溈秀云。可惜者僧認他口頭聲色以當平生。殊不知自<span class='corr'>己</span>光明蓋天蓋地。　神鼎諲舉了遂於身上拈布毛吹云會麼。久後不得辜負老僧。　徑山杲云。溈山與麼批判。也未夢見鳥窠在。　天寧琦云。侍者能於拈起布毛處便喝。免致諸方檢點。我恁麼道也是為他閒事長無明。</p>
<p>白鳳烟霞控鳥窠。驪龍珠曜祖山河。當初拈起布毛意。體用毗盧些子多。<span class='note-inline'>(克符道者)</span></p>
<p>鳥窠拈起布毛吹。一道寒光對落暉。雖是老婆心意切。悟來猶在半途歸。<span class='note-inline'>(石門易)</span></p>
<p>無風帀帀起波痕。碧髻羅紋正眼觀。恰值黃河三凍鎻。那羅延窟見龍蟠。<span class='note-inline'>(雲居祐)</span></p>
<p>鳥窠吹布毛。紅日午方高。趙王因好劍。合國人帶刀。<span class='note-inline'>(真淨文)</span></p>
<p>老倒忘機是鳥窠。西湖湖上控煙蘿。布毛吹起無多子。鐵眼銅睛不奈何。<span class='note-inline'>(寶峰乾)</span></p>
<p>眼中難著透金塵。悟了今人即古人。大地撮來如粟米。一毛頭上現全身。<span class='note-inline'>(佛鑑懃)</span></p>
<p>布毛一吹。當下知歸。冷光徧地。獨露鍼錘。<span class='note-inline'>(楚方安)</span></p>
<p>遊騎紛紛驟曉風。將軍施令在城東。拈來金鏃些兒妙。射破花心一點紅。<span class='note-inline'>(塗毒策)</span></p>
<p>長林幽鳥謾嘈嘈。媆柳臨風舞翠濤。富貴春城誰不受。引人徐步上林皐。<span class='note-inline'>(三宜盂)</span></p>
<p>一向曾無刀斧痕。還他本色住山人。無端節外生枝者。惹得平空禍到門。<span class='note-inline'>(孝如元)</span></p>
<p style="margin-left:1em">鳥窠因白居易問。如何是佛法大意。師曰。諸惡莫作。眾善奉行。曰三歲孩兒也解恁麼道。師曰。三歲孩兒雖道得。八十老人行不得。</p>
<p>法林音云。趁出婬房。未還酒債。自不契他。居易如今一般漢。坐在明白地上。喚作鳥窠為他說一上佛法得麼。</p>
<p>惡無相貌善無形。皆自心田長養成。不動鋒鋩輕剔破。菩提煩惱等空平。<span class='note-inline'>(無量壽)</span></p>
</div>
<div class='div-other'><a id='mulu88' />
<p class='h2'>袁州蒙山道明禪師<span class='note-inline'>(五祖忍嗣)</span></p><p style="margin-left:1em">因趁六祖盧行者至大庾嶺。祖置衣於石上。師舉之不動乃曰。我為法來。非為衣來。願行者開示。祖曰。不思善。不思惡。正恁麼時。那箇是明上座本來面目。師大悟。作禮曰。上來密語密意外。更別有意旨否。祖曰。我今為汝說者即非密也。汝若返照。密在汝邊。</p>
<p>法林音云。行者深無去就。被箇孟八郎輕輕一拶。便自立地放尿。如今二千年來。大庾嶺頭底衣鉢不知還在否。致今無限無限衲僧。箇箇瞠開眼睛。單單祇要見本來面目。真堪笑煞。</p>
<p>正當恁麼時。歷劫不曾迷。步步趨三界。歸家永絕疑。<span class='note-inline'>(龍門遠)</span></p>
<p>堂堂妙相絕錙銖。善惡都忘見也無。萬里雲收天界淨。海心無浪月輪孤。<span class='note-inline'>(佛性泰)</span></p>
<p>夜深傳付老盧衣。恨殺黃梅老古錐。向道趕人休趕上。果然落節一番歸。<span class='note-inline'>(雪溪戒)</span></p>
<p>十八佳人入繡房。燈前無暇敘炎凉。風流不是言傳得。端在儂家自主張。<span class='note-inline'>(六愚吉)</span></p>
</div>
<div class='div-other'><a id='mulu89' />
<p class='h2'>嵩山慧安國師<span class='note-inline'>(五祖忍嗣)</span></p><p style="margin-left:1em">因坦然問如何是祖師西來意。師曰何不問取自<span class='corr'>己</span>意。曰如何是自<span class='corr'>己</span>意。師曰當觀密作用。曰如何是密作用。師以目開合示之。然於言下知歸。</p>
<p>阿䘄云。言下知歸。者僧早負自<span class='corr'>己</span>。乃合掌云。䘄儂不敢望諸人與安國師相見。</p>
<p>提鐙覓火外邊尋。指示分明在<span class='corr'>己</span>身。驀地頂門開正眼。不從自<span class='corr'>己</span>不從人。<span class='note-inline'>(靈鷲誠)</span></p>
</div>
<div class='div-other'><a id='mulu90' />
<p class='h2'>嵩岳破竈墮和尚<span class='note-inline'>(安國師嗣)</span></p><p style="margin-left:1em">因嵩山有廟甚靈。殿中惟安一竈。師以杖敲三下曰。咄。此竈祇是泥瓦合成。聖從何來。靈從何起。恁麼烹宰物命。又打三下。竈乃傾墮。須臾有青衣峩冠設拜曰。我本此廟神。久受業報。今蒙師說無生法。得脫此處生天。師曰。是汝本有之性。非我彊言。僧問。某甲久侍左右。未蒙方便。竈神得何宗旨便乃生天。師曰。我祇向伊道是泥瓦合成。別無道理為伊。僧佇思。師曰會麼。曰不會。師曰本有之性為什麼不會。僧作禮。師曰。墮也墮也。破也破也。後有舉似安國師。國師歎曰。此子會盡物我一如。</p>
<p>禍福威嚴不在靈。殘盃冷炙饗何人。一從去後無消息。野老猶敲祭鼓聲。<span class='note-inline'>(龍門遠)</span></p>
<p>倚竈為靈不自靈。靈踪斷處一堆塵。野老不來敲祭鼓。打正因邪別是春。<span class='note-inline'>(佛燈珣)</span></p>
<p>摩天鴆鳥九頭毒。護世那吒八臂長。水向石邊流出冷。風從花裏過來香。<span class='note-inline'>(南崖勝)</span></p>
<p>遭他一擊便低頭。空戴儒冠學楚囚。好看雲空山嶽露。溪聲不斷水長流。<span class='note-inline'>(普慈雲)</span></p>
<p style="margin-left:1em">破竈因僧從牛頭處來。師問來自何人法會。僧近前叉手繞師一帀而出。師曰牛頭下不可有此人。僧乃過師左邊叉手而立。師曰果然果然。僧却問。應物不由它時如何。師曰爭得不由它。曰與麼則順正歸原去也。師曰歸原何順。曰若非和尚幾錯招愆。師曰猶是未見四祖時道理也。見後通將來。僧却繞師一帀而出。師曰順正之道古今如然。僧作禮而退。</p>
<p>漢雷見云。破竈垂手自在。縱奪臨時。固是作家宗匠。者僧慣能作客。進退得宜。可謂親見牛頭。然檢點將來。二俱敗露。且那裏是伊敗露處。　三昧真云。者㨾伎死禪和也敢道從牛頭來。破竈老人當時棒折那。</p>
</div>
<div class='div-other'><a id='mulu91' />
<p class='h2'>嵩山峻極禪師<span class='note-inline'>(破竈墮嗣)</span></p><p style="margin-left:1em">因僧問如何是大修行底人。師曰擔枷帶鎖。曰如何是作業底人。師曰修禪入定。僧無語。師乃曰汝問我善。善不從惡。汝問我惡。惡不從善。所以道善惡如浮雲。起滅俱無處。僧契悟。後破竈墮聞舉乃曰。此子會盡諸法無生。</p>
<p>薦福懷云。前頭官不容鍼。後面私通車馬。　昭覺勤云。窮善善自何來。究惡惡從何起。有問崇寧如何是大修行人。但云修禪入定。如何是大作業人。但云擔枷帶鎻。且道是同是別。　徑山杲云。怎奈在髑髏前作妄想。　烏石道別前語云。橫身當宇宙。別後語云。赤脚上刀山。</p>
<p>帶鎻擔枷招罪犯。安禪入定墮深坑。兩頭剔脫無依倚。一箇閒人天地間。<span class='note-inline'>(別山智)</span></p>
</div>
<div class='div-other'><a id='mulu92' />
<p class='h2'>終南山惟政禪師<span class='note-inline'>(北宗嵩山寂嗣)</span></p><p style="margin-left:1em">因唐文宗嗜蛤蜊。一日御饌中有擘不開者。帝以為異。因焚香禱之。俄化為菩薩。梵相具足。即貯以金粟檀香合覆以美錦。賜興善寺。因問羣臣此何祥也。眾言太乙山惟政禪師深明佛法。帝召至問之。師曰物無虗應。此乃啟陛下信心耳。契經曰。應以何身得度者。即現何身而為說法。帝曰。身<span class='corr'>已</span>顯矣。且未聞說法。師曰。陛下覩此為常耶非常耶。信耶非信耶。帝曰希奇之事朕深信之。師曰陛下<span class='corr'>已</span>聞說法竟。上大悅。</p>
<p>㵎南音云。蛤蜊說法即是。惟政注破却不是。</p>
<p>螺螄蚌蛤類。大唐天子心。嗜好即深信。南無觀世音。<span class='note-inline'>(西巖惠)</span></p>
<p>合水和泥底事忙。被渠點破大乖張。雖然默契君王意。<span class='corr'>已</span>是全身陷鑊湯。<span class='note-inline'>(北海心)</span></p>
<p>蚌蛤之中有應身。更言說法亦非真。補陀大士唐大子。橫眼人無隔宿恩。<span class='note-inline'>(閒極雲)</span></p>
<p>鑊湯深處轉身來。縱使輪槌擊不開。驀地豁開菩薩現。者回不必更疑猜。<span class='note-inline'>([、/(、*、)]三圓二)</span></p>
<p>政老當年不丈夫。妄言說法自糊塗。雖然賺得唐天子。笑倒西天碧眼胡。</p>
</div>
<div class='div-other'><a id='mulu93' />
<p class='h2'>西京光宅慧忠國師<span class='note-inline'>(六祖能嗣)</span></p><p style="margin-left:1em">因肅宗問師在曹溪得何法。師曰陛下還見空中一片雲麼。曰見。師曰釘釘著。懸挂著。</p>
<p>五祖戒云。好事不如無。　磬山修云。且喜國師答話不涉離微。不落理路。可謂超今邁古。獨步乾坤。倘肅宗若解轉身一拶。不知者一片雲又如何收卷。一堂風冷澹。千古意分明。　白崖符云。國師與麼道是曹溪所得耶。不是曹溪所得耶。</p>
<p>無開口處却開口。有意歸時即便歸。趙州不在明白裏。未是羚羊挂角時。<span class='note-inline'>(慈受深)</span></p>
<p style="margin-left:1em">國師因肅宗問如何是十身調御。師乃起立曰會麼。曰不會。師曰與老僧過淨瓶來。</p>
<p>帶雪含霜半倚籬。橫衺影裏露仙姿。前邨昨夜春來了。竹屋老僧猶未知。<span class='note-inline'>(心聞賁)</span></p>
<p>靜把酴酥著意傾。少年公子那知情。臨糚祇得塗赦粉。一任人譏太俗生。<span class='note-inline'>(浹水洽)</span></p>
<p style="margin-left:1em">國師因肅宗問如何是無諍三昧。師曰檀越蹋毗盧頂上行。曰此意如何。師曰莫認自<span class='corr'>己</span>清淨法身。又復問。師都不視之。曰朕是大唐天子師何以殊不顧視。師曰還見虗空麼。曰見。師曰它還眨眼視陛下否。</p>
<p>徑山杲云。要見國師麼。祇在你眼睛裏。開眼也錯過。合眼也錯過。既在眼睛裏。為甚麼却錯過。妙喜恁麼道。也錯過不少。</p>
<p>一國之師亦強名。南陽獨許振嘉聲。大唐扶得真天子。曾蹋毗盧頂上行。<span class='note-inline'>(雪竇顯二)</span></p>
<p>鐵錘打碎黃金骨。天地之間更何物。三千剎海夜澂澂。不知誰入蒼龍窟。</p>
<p>作者清規世莫儔。金鎞曾握上龍樓。良哉撥破毗盧頂。直得文殊笑點頭。<span class='note-inline'>(溈山秀二)</span></p>
<p>寶月含虗列數峯。高低誰辨澹煙中。須彌擊碎鹽官鼓。降得毗盧在下風。</p>
<p>步步蹋著毗盧頂。亦非自<span class='corr'>己</span>清淨身。妙入空門得空相。祖師肝膽佛精神。<span class='note-inline'>(佛鑑懃)</span></p>
<p style="margin-left:1em">國師因南泉參乃問甚處來。曰江西來。師曰還將得馬師真來麼。曰祇者是。師曰背後底。泉休去。</p>
<p>長慶稜云。大似不知。　保福展別云。洎不到和尚此間。　五祖戒云。和尚於此路熟。　雲居錫云。長慶保福盡扶背後。祇如南泉休去。為當扶面前。扶背後。　天界盛云。南泉井底架高樓。國師漆桶裏斫額。此外兩兩三三扶面前扶背後。正是揚州拾馬糞。却去蘇州賣合香。</p>
<p style="margin-left:1em">國師因大耳三藏得它心通。肅宗命師勘驗。師問汝得它心通耶。曰不敢。師曰你道老僧即今在甚麼處。曰和尚一國之師何得去西川看競渡。師良久再問。藏曰和尚一國之師何得向天津橋上看弄猢猻。師至第三次問。三藏沉吟罔知去處。師叱曰者野狐精它心通在甚麼處。藏無對。</p>
<p>趙州因僧問。第三度不見國師。未審國師在甚處。州云在三藏鼻孔裏。後僧問玄沙。既在三藏鼻孔裏。因什麼不見。沙云。祇為太近。　仰山寂云。前兩度是涉境心。後入自受用三昧。所以不見。法林音云。要見國師則易。要見仰山則難。　玄沙備云。汝道前兩度還見麼。後雪竇顯云。敗也敗也。　白雲端云。國師在三藏鼻孔裏有什麼難見。殊不知國師在三藏眼睛裏。　翠巖芝云。祇如三藏還見國師鼻孔麼。　報慈遂云。前兩度見。後來為什麼不見。且道利害在什麼處。　高峯妙云。大小國師平生伎倆總被者胡僧勘破。雖然。賴遇聖君證明。　報恩秀云。若在眼睛裡。有甚難見。殊不知三藏通身是國師。雖然。也祇道得一半。若要全道。三藏未離西天時早<span class='corr'>已</span>與國師相見了也。　佛川宗云。三藏待國師道即今在甚麼處。但拍掌呵呵大笑。管教他一國之師分疎不下。　龍池珍云。大小國師被三藏逼得無地藏身則且置。祇如第三度因甚不見。龍池道非但三藏摸索不著。敢保國師自<span class='corr'>己</span>亦未知落處在。乃呵呵大笑。　仙巖鑑云。當時待國師問。向道自首者免罪。</p>
<p>他心三藏太顢頇。猢猻觀了看划船。對面國師尋不見。祇為從前被眼瞞。<span class='note-inline'>(冶父川)</span></p>
<p>日應羣機必有方。未知何處覓南陽。自從失却猢猻後。橋上多時不作場。<span class='note-inline'>(懶菴樞)</span></p>
<p>藏鋒避箭路千差。萬古相饒老作家。好是鷺鷥無覓處。夜深和月宿蘆花。<span class='note-inline'>(鐵山仁)</span></p>
<p style="margin-left:1em">國師因馬祖遣西堂藏馳書至。師問汝師說甚麼法。藏從西過東立。師曰祇者箇更別有。藏却過西立。師曰。者箇是馬師底。仁者底作麼生。藏曰早箇呈似和尚了也。</p>
<p>保福展云。大小西堂埋沒馬大師不少。　法林音云。保福祇知西堂埋沒馬大師。殊不知國師自<span class='corr'>己</span>埋沒更多。</p>
<p style="margin-left:1em">國師問僧近離甚處。曰南方。師曰南方知識以何法示人。曰南方知識道。一朝風火散後。如蛇退皮如龍換骨。本爾真性宛然無壞。師曰苦哉苦哉。南方知識說法半生半滅。曰未審和尚以何法示人。師曰。我者裏身心一如。身外無餘。曰和尚何得將泡幻之身同於法體。師曰汝為什麼入於邪道。曰什麼處是某甲入邪道處。師曰。不見教中道。若以色見我。以音聲求我。是人行邪道。不能見如來。</p>
<p>雲門偃云。身心一如身外無餘。山河大地何處有耶。　神鼎諲云。國師與麼道。龍頭蛇尾。前來身心一如向什麼處去也。　靜慈昌云。者僧當時待國師道若以色見我以音聲求我是人行邪道不能見如來。但云苦哉苦哉。大小國師半生半滅。　東禪觀云。國師與者僧即色聲相見。離色聲相見。若離色聲何異南方知識半生半滅。若即色聲。又道色見聲求是行邪道。莫有為國師作主者麼。我要問你。既是身心一如身外無餘。泡幻之身為什麼不同法體。　元潔瑩云。大小國師前不搆村後不迭店。既道身心一如。為什麼又道色見聲求是行邪道。國師意在什麼處。</p>
<p style="margin-left:1em">國師因僧問如何是佛法大意。師曰文殊堂裏萬菩薩。曰不會師。曰大悲千手眼。</p>
<p>時年蔬菜賤。滿地蘿蔔頭。一文買一箇。得者飽齁齁。<span class='note-inline'>(佛鑑懃)</span></p>
<p>尋真誤入蓬萊島。香風不斷松花老。採芝何處未歸來。白雲滿地無人埽。<span class='note-inline'>(棘田心)</span></p>
<p style="margin-left:1em">國師因虞軍容問師住白巖山如何修行。師喚童子。以手摩頂曰。惺惺直言惺惺。歷歷直言歷歷。向後莫受人瞞。</p>
<p>保福展云。國師著一問。直得手忙脚亂。　法林音云。賴遇軍容輕輕放過。倘若再一拶。國師恁麼住山直是不易。管教他一國之師有口也要啞却。</p>
<p style="margin-left:1em">國師一日喚侍者。侍者應諾。如是三喚三應。師曰將謂我辜負汝。却是汝辜負我。</p>
<p>趙州諗云。如人暗中書字。字雖不成文彩<span class='corr'>已</span>彰。雪竇顯便喝。愚庵盂云。者一喝有賓有主。有照有用。徑山杲云。者一喝在國師侍者分上。在趙州分上。隨後一喝。庵云相罵饒你接[此/束]。　理安問云。妙喜老人前不搆村後不迭店。要見國師侍者。三生六十劫。　投子同云。抑逼人作麼。雪竇云。躲跟漢。　玄沙備云。却是侍者會。竇云。停囚長智。　雲門偃云。作麼生是我辜負汝處。若會得也是無端。竇云。原來不會。門又云。作麼生是侍者辜負國師處。粉骨碎身未報得。竇云。無端無端。　法眼益云。且去別時來。竇云。瞞我不得。雲居錫云。法眼恁麼道。為復明國師意。不明國師意。　興化獎云。一盲引眾盲。竇云。端的瞎。有人問。雪竇便打。也要諸方點檢。　報慈遂問僧云。甚處是侍者會處。僧云若不會爭解與麼應。慈云汝少會在。又云。若於此見得便識玄沙。　翠巖芝云。國師與侍者總欠會在。　雪竇云。國師三喚。點即不到。侍者三應。到即不點。將謂我辜負汝。却是汝辜負我。瞞雪竇不得。　雲居錫徵云。且道侍者會不會。若會。國師又道汝辜負我。若道不會。玄沙又道却是侍者會。　浮山云。國師好肉剜瘡。雲門炙瘢上著艾。雪竇大似隨邪逐惡。殊不知鼻孔總在侍者手裏。　笑巖寶呵呵大笑云。諸人還知者笑落處麼。若知。國師直得瓦解冰消。若不知。侍者依然四棱著地。還委悉麼。一陽<span class='corr'>已</span>度先春信。臘夜寒梅破雪開。　愚庵盂云。山僧居平亦喚侍者。侍者隨應。侍者擎杯遞盞。山僧隨手應接。山僧與侍者兩不相負。亦不相瞞。夾路桃花風雨。後馬蹏何處避殘紅。</p>
<p>龍吟虎嘯與誰同。天際雲生洞下風。從此太平田舍老。兒孫攜手賀年豐。<span class='note-inline'>(佛印元)</span></p>
<p>國師三度喚。侍者三度應。家富小兒嬌。病多諳藥性。吾負汝。隴西鸚鵡能言語。汝負吾。笑殺西來碧眼胡。欲會南陽端的意。大都年老覺心孤。<span class='note-inline'>(佛慧泉)</span></p>
<p>三呼三應諾。彼此不相辜。蹋斷南陽路。馨香滿道途。<span class='note-inline'>(五祖演)</span></p>
<p>國師三喚侍者。侍者三度應諾。若言負汝負吾。真箇可知禮也。<span class='note-inline'>(智海清)</span></p>
<p>國師年老太多圖。截鶴由來要續鳧。彼此無瘡安樂甚。何勞傷損好皮膚。<span class='note-inline'>(祖印明)</span></p>
<p>寶劍連飛急。透頂便通神。有時輕按處。驚動五湖賓。<span class='note-inline'>(高菴悟)</span></p>
<p>世路風波不見君。一回見面一傷神。水流花落知何處。洞口桃花別是春。<span class='note-inline'>(鼓山珪)</span></p>
<p>啞子得夢向誰說。起來相對眼[序-予+(林/目)]迷。<span class='corr'>已</span>向人前輸肺腑。從教他自覓便宜。<span class='note-inline'>(徑山杲)</span></p>
<p>三喚須知意不輕。平生肝膽一時傾。負吾負汝還知否。縱有丹青畫不成。<span class='note-inline'>(水菴一)</span></p>
<p>一日君家把酒盃。幾年波浪與塵埃。不知烏石嶺頭路。老去相尋能幾回。<span class='note-inline'>(頑石空)</span></p>
<p>一箭射雙鵰。雙鵰隨手落。波動岳陽城。月滿滕王閣。<span class='note-inline'>(雪菴瑾)</span></p>
<p>鐵枷無孔要人擔。累及兒孫不等閒。欲得牚門並拄戶。更須赤脚上刀山。<span class='note-inline'>(無門開)</span></p>
<p>一擲神桮定吉凶。再占重卜轉靈通。分明見了今年事。却說明年事不同。<span class='note-inline'>(無凖範)</span></p>
<p>翠萼香深繡戶春。數聲玉笛最關情。臨軒不盡嗁䳌淚。結打同心更屬卿。<span class='note-inline'>(天章玉)</span></p>
<p style="margin-left:1em">國師同肅宗到宮前。乃指石獅子曰。陛下。者石獅子奇特。下取一轉語。帝曰。朕下語不得。請師下語。師曰老僧罪過。後耽源問師曰。皇帝還會麼。師曰皇帝會且置。你作麼生會。</p>
<p>玄沙備云。大小國師被侍者勘破。　頤石圓云。言中有響。句裏藏鋒。國師肅宗可謂得人一牛還人一馬。美則美矣善則未善。當時若推倒石師子便行。非惟國師不敢正眼覰著。亦免見耽源落節。　東蓮詠云。肅宗若是作家。待南陽恁麼問。向道少賣弄。不惟使它國師結舌。亦不謬為一朝天子。</p>
<p style="margin-left:1em">國師因馬祖遣伏牛自在馳書至。師問馬大師有何言句示徒在。曰即心即佛。師曰是甚麼語話。又問。此外更有何言教在。曰非心非佛。或云不是心不是佛不是物。師曰猶較些子在。曰馬師即恁麼。和尚此間如何。師曰。三點如流水。曲似刈禾鐮。</p>
<p>雪竇於猶較些子處便喝。又於曲似刈禾鐮處云。是甚麼語話。也好與一拶。見之不取。千載難忘。　溈山喆云。當時但呵呵大笑。復問國師此間如何。待云三點如流水。又呵呵大笑。教他國師進且無門退亦無路。何故。入虎穴。撩虎尾。須是其人。　姜山方云。大小國師有頭無尾。待伊道不是心不是佛不是物。亦向道是什麼語話。豈不光前絕後。　古南門云。馬祖國師鼻孔總被伏牛穿却了也。忽有箇漢出來道是什麼語話。劈脊棒云。三段不同。收歸上科。</p>
<p>霜鬢老婆年七十。巧臨糚次整花容。一回步出香閨外。贏得春風滿面紅。<span class='note-inline'>(其天浩)</span></p>
<p style="margin-left:1em">國師因紫璘供奉注思益經。師乃問大德注經須會佛意始得。曰若不會佛意爭解注得。師令侍者盛一盌水。內著七粒米。盌面安一隻箸。乃問是什麼義。奉無語。師曰。老僧意尚不會。豈況佛意。</p>
<p>溈山果云。供奉先鋒有作。殿後無功。當時纔見問是什麼義。祇對云草本不勞拈出。踢倒便行。直饒國師通身是口也無說處。</p>
<p style="margin-left:1em">國師因與紫璘論義。師陞座。奉曰。請師立義。某甲破。師曰立義<span class='corr'>已</span>竟。曰是什麼義。師曰。果然不見。非公境界。下座。</p>
<p>廣胤標云。善戰者制人不制於人。紫璘當時若是箇人。待道立義<span class='corr'>已</span>竟。但云情知者老漢向鬼窟裏作活計。管取因形措勝。縱越人之兵雖多。奚益於勝哉。</p>
<p style="margin-left:1em">國師問紫璘。佛是什麼義。曰覺義。師曰佛曾迷否。曰不曾迷。師曰用覺作麼。奉無語。</p>
<p>徑山杲云。若不入水。爭見長人。　資福侶云。國師也是從井救人。　天嶽晝代云。話墮了也。</p>
<p style="margin-left:1em">國師問紫璘甚處來。曰城南來。師曰城南艸作何色。曰作黃色。師又問童子艸作何色。子曰作黃色。師曰祇者童子亦可簾前賜紫對御談玄。</p>
<p>溈山喆云。國師恁麼問。供奉與童子恁麼答。且道還有利害麼。若也辨得。許你親見國師。若辨不得。城南草依舊作黃色。　徑山杲云。你道國師拕泥帶水說老婆禪得麼。　海門湧云。國師雖慣壓良為賤。檢點將來也是草窠裡輥。</p>
<p>慣使渡頭船。如今不記年。愛他風浪惡。方是趁麤錢。<span class='note-inline'>(月堂昌)</span></p>
<p>欲把枯腸盡底傾。出門不覺又叮嚀。勸君及早回頭去。莫待春風柳眼青。<span class='note-inline'>(虛堂愚)</span></p>
<p style="margin-left:1em">國師問紫璘大德所蘊何業。曰講青龍疏。師曰是金剛經麼。曰是。師曰經文最初兩字喚作什麼字。曰如是。師曰是什麼。奉無對。</p>
<p>明招謙代云。昔日靈山今日親見。　溈山果云。溈山要問明招。昔日靈山今日親見。畢竟是什麼。若下得者一拶。縱使明招通身是眼。也未免一狀領過。　雲溪挺代云。和尚人天之師。字也不識。</p>
<p style="margin-left:1em">國師曰。語漸也。返常合道。論頓也。不留朕迹。</p>
<p>上無衝天之計。下無入地之謀。蔡州千箇萬箇。打破祇在須臾。<span class='note-inline'>(雪竇顯)</span></p>
<p>二六時中合返常。經行坐臥好參詳。相逢不審人人會。問著依前未廝當。<span class='note-inline'>(本覺一)</span></p>
<p style="margin-left:1em">國師問座主講什麼經。曰惟識論。師曰作麼生會惟識。曰三界惟心萬法惟識。師指簾子曰者箇是甚麼法。曰色法。師曰。座主簾前賜紫對御談玄。何得五戒不持。</p>
<p>寶壽方代座主別前語云。者邊是香臺。那邊是露柱。別後語云。國師大似不曾讀論。</p>
<p style="margin-left:1em">國師因丹霞來。纔展坐具。師曰不用不用。霞退後三步。師曰如是如是。霞進前三步。師曰不是不是。霞遶禪牀一帀而出。師曰。去聖時遙。人多懈怠。三十年後覓箇漢也難得。</p>
<p>保福展云。丹霞貪程不覺行困。　溈山喆云。丹霞可謂懷藏至寶。遇智者乃增輝。國師鴻門大啟。陟者須是其人。如今還有為丹霞作主者麼。出來與大溈相見。有麼。不是龍門客。切忌遭點額。　泐潭準云。客路如天遠。侯門似海深。登彌天釋之門者須是其人。接待高賓應有孟嘗君之度量。苟不如是。便見主賓道異。雲泥不合。　大溈果云。丹霞一進一退。暗中贏得一著。國師倒東擂西。未免旁觀者哂。　蔣山勤云。賓主相見欲展不展。退後進前禮過成諂。猶幸南陽老而不耄。　東禪觀云。明鏡當臺。妍來妍現。媸來媸現。洪鐘在架。大扣大鳴。小扣小鳴。一卷一舒一擒一縱。可謂照用兩全行說俱到。且如國師末後恁麼道。畢竟是褒是貶。　崇先奇云。國師當軒布鼓。難為擊者。丹霞漁陽三弄。意氣天生。眾中總謂賓主穆穆。殊不知雖得場榮。刖却雙足。　雪溪挺云。二老有縱有奪識咎識休。不愧一回相見。雖然。黃石公賴遇子房。若是漢高。未免遭他慢罵。　法林音云。湯武之世可謂明良。若論揖讓之風猶欠都俞在。</p>
<p>不用不用。千聖不共。如是如是。蝮蝎蛇虺。不是不是。徹骨徹髓。進前退後遶禪牀。掣電之機落二三。<span class='note-inline'>(印空叟)</span></p>
<p>密雨柴門鳥亂啼。日高紅影射花枝。五陵年少風流慣。愛勸殷懃上馬杯。<span class='note-inline'>(理安問)</span></p>
<p>嘉客臨門愜素懷。肯將珠玉吝安排。話來膽露肝傾處。更與黃金十二牌。<span class='note-inline'>(位中符)</span></p>
<p>伯牙琴與子期耳。聽不在音彈豈指。一種清聲絕比倫。子期去後付流水。<span class='note-inline'>(慧鑑融)</span></p>
<p>洞口仙人騎白鶴。九天玉女跨青鸞。半隨風雨半隨霧。不是張騫誰解看。<span class='note-inline'>(法林音)</span></p>
<p style="margin-left:1em">國師因肅宗問。百年後所需何物。師曰與老僧造箇無縫塔。帝曰請師塔㨾。師良久曰會麼。帝曰不會。師曰我有付法弟子耽源却諳此事。請詔問之。後召源問。源乃有頌曰。湘之南。潭之北。中有黃金充一國。無影樹下合同船。瑠璃殿上無知識。</p>
<p>雪竇顯云。肅宗不會且置。耽源還會麼。祇消箇請師塔樣。盡西天此土諸位祖師遭者一拶。不免將南作北。有旁不肯底出來。我要問你那箇是無縫塔。　神鼎諲云。前來國師作用不能明了。次問耽源。源恁麼頌。且道盡善不盡善。神鼎與你諸人下四轉語。湘之南潭之北。君臣有路。中有黃金充一國。淨妙體圓。無影樹下合同船。千聖同轍。瑠璃殿上無知識。凡聖路絕。若與麼會去。必不相賺。神鼎與麼注解。祇是辜負國師。　保寧勇云。所謂非父不生其子。雖然如是。瞞肅宗一人即得。爭奈天下衲僧眼何。且道那箇是衲僧眼。便下座。　五祖演云。眾中道國師良久。殊不知懸鼓待槌。當時肅宗若是作家君王。待伊教詔耽源。但道國師何必。後詔耽源。源呈頌畢。但云閒言語。　瀛山誾云。國師塔樣太囫圇生。耽源塔樣太玲瓏生。且道國師底是。耽源底是。　金粟元云。好箇塔樣。從古至今。未嘗有一人識得。耽源與麼頌。非惟欺瞞皇帝。亦乃辜負國師。</p>
<p>無縫塔。見還難。澄潭不許蒼龍蟠。層落落。影團團。千古萬古與人看。<span class='note-inline'>(明覺顯)</span></p>
<p>無縫塔從誰手造。雖然有樣不堪傳。如何強寫無層級。永向瑠璃殿上懸。<span class='note-inline'>(白雲端)</span></p>
<p>窣堵無縫立還危。寶鐸玲瓏八面垂。千手大悲捫不著。百重關鎖下金槌。<span class='note-inline'>(羅漢南)</span></p>
<p>前面是珍珠瑠璃。後面是瑪瑙珊瑚。左邊是觀音勢至。右邊是普賢文殊。中間有箇旛子。被風吹著。道胡盧胡盧。<span class='note-inline'>(五祖演)</span></p>
<p>無縫塔兮不見影。廓然一片真如境。爍迦羅眼電光流。杳杳冥冥不見頂。<span class='note-inline'>(佛鑑懃)</span></p>
<p>孤迥迥。圓陀陀。眼力盡處高峩峩。月落潭空夜色重。雲收山瘦秋容多。八卦位正。五行氣和。身先在裏見來麼。南陽父子兮却似知有。西竺佛祖兮無如奈何。<span class='note-inline'>(宏智覺)</span></p>
<p>窣堵古形儀。未舉<span class='corr'>已</span>先知。巍然存海底。影落樹頭輝。<span class='note-inline'>(潛菴光)</span></p>
<p>湘南潭北影團團。面面簷楹風雨寒。突出虗空無縫罅。從教千古與人看。<span class='note-inline'>(無門開)</span></p>
<p>國師塔㨾最尖新。覿面拈來不露文。却被耽源添一線。至今描邈亂紛紛。<span class='note-inline'>(高峰妙)</span></p>
<p>月照蘆花。霜風凜冽。漁歌一曲滄浪裏。芙蓉棲老寒江側。<span class='note-inline'>(三宜盂)</span></p>
<p>一潭舞出三江影。兩岸清光照衺嶺。霜重風高不可留。梧桐葉落沉金井。<span class='note-inline'>(伴我侶)</span></p>
<p style="margin-left:1em">國師因麻谷來參繞禪牀三帀振錫而立。師曰汝既如是何用見吾。谷又振錫。師叱曰者野狐精。</p>
<p>雪竇顯代麻谷云。洎不到此。　白巖符云。寶符在握與奪從容。還他南陽老作。然終不免麻谷在背地裏冷笑。</p>
<p>手握青鋒建大功。紅旂面面總玲瓏。武矦智足能擒縱。司馬謀多暫瞽聾。割據固由高捷足。知機那在並稱雄。一天星斗和雲亂。送入洞庭烟雨中。<span class='note-inline'>(天岸昇)</span></p>
</div>
<div class='div-other'><a id='mulu94' />
<p class='h2'>溫州永嘉真覺禪師<span class='note-inline'>(六祖能嗣)</span></p><p style="margin-left:1em">初至曹溪。乃繞禪牀三帀振錫而立。祖曰。夫沙門者。具三千威儀。八萬細行。大德何方而來。生大我慢。師曰。生死事大。無常迅速。祖曰。何不體取無生。了無速乎。師曰。體即無生。了本無速。祖曰如是如是。師方具威儀作禮。須臾告辭。祖曰返太速乎。師曰本自非動豈有速耶。祖曰誰知非動。師曰仁者自生分別。祖曰爾甚得無生之意。師曰無生豈有意耶。祖曰無意誰當分別。師曰分別亦非意。祖曰。善哉。少留一宿。</p>
<p>雪竇顯舉至我慢處便喝云。當時若下得者一喝。免見龍頭蛇尾。又向卓然而立處代祖云。未到曹溪與你三十棒了也。　浮山遠云。先行不到。末後太過。　瑞巖慍云。永嘉承虗接響。祖師將錯就錯。雪竇龜背刮毛。浮山馬頭安角。繞禪牀三帀兮。眼似銅鈴。勉留一宿兮。頭如木杓。松風江月少人知。南海波斯生白澤。</p>
<p>永嘉萬里到曹溪。三拜云何略不施。却繞禪牀三帀後。卓然振錫底威儀。<span class='note-inline'>(本覺一)</span></p>
<p>振錫曹溪。生大我慢。一宿少留。咄哉齪漢。永嘉城裏闡宗風。江月松風無畔岸。<span class='note-inline'>(無禪才)</span></p>
<p>掀翻海嶽求知<span class='corr'>己</span>。撥轉乾坤建太平。二老不知何處去。宗風千古振宗聲。<span class='note-inline'>(正法灝)</span></p>
<p style="margin-left:1em">永嘉證道歌。心是根。法是塵。兩種猶如鏡上痕。痕垢盡時光始現。心法雙忘性即真。</p>
<p>百丈雪云。我即不然。心是根。法是塵。兩種猶如車兩輪。兩輪未轉車無用。兩輪轉處示車身。</p>
<p style="margin-left:1em">又曰。一切數<span class='corr'>句</span>非數句。與吾靈覺何交涉。</p>
<p>窮谷璉云。永嘉大似含元殿裏更覓長安。殊不知有水皆含月。無山不帶雲。雖然如是。三十年後趙婆哈酢。</p>
<p style="margin-left:1em">又曰。江月照。松風吹。永夜清宵何所為。佛性戒珠心地印。霧露雲霞體上衣。</p>
<p>徑山杲云。者箇阿師好與三十棒。過在甚處。不合將常住物入衣鉢下。　薦福璨云。江月照。松風吹。永夜清宵何所為。顧示大眾云。薦福門下若有箇樣衲僧。喚來洗脚。何故。無為無事人。猶是金鎖難。　報恩賢云。妙喜雖則捉賊獻贓。棒不虗發。怎奈不顧自家失利。還知伊失利處麼。不許他人富。甘得自家貧。</p>
<p style="margin-left:1em">又曰。大丈夫。秉慧劍。般若鋒兮金剛燄。非但空摧外道心。早曾落却天魔膽。</p>
<p>一指海云。永嘉老頭兒原來膽小。山僧則不然。大丈夫。秉慧劍。般若鋒兮金剛燄。非<span class='corr'>但</span>空摧佛祖心。早曾落却虗空膽。</p>
</div>
<p class='juan'>宗鑑法林卷七</p></div>
</div><!-- end of div[@id='body'] -->
</body></html>