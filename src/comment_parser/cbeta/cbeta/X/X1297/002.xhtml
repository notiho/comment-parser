<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu6' />宗鑑法林卷二</p><p class="byline">集雲堂　編</p><p class="head2">迦釋文佛</p>
<p style="margin-left:1em">世尊於靈山會上拈花示眾。眾皆默然。惟迦葉破顏微笑。世尊曰。吾有正法眼藏。涅槃妙心。實相無相微妙法門。不立文字教外別傳。付囑摩訶迦葉。</p>
<p>白雲端云。迦葉善觀風雲別氣色。雖然。還覺頂門重麼。　黃龍心云。直下穿過髑髏。<span class='corr'>已</span>是換却眼睛。臨危不在。悚人向甚處見釋迦老子。　僧問靈山拈花意旨如何。雲峰悅云一言既出駟馬難追。迦葉微笑意旨如何。云口是禍門。　高峰妙云。世尊扶頭。迦葉扶尾。直至如今擡舉不起。莫有共著力者麼。以兩手作扶勢云。也祇兀底。　獅林則云。要問黃面老子者兩件物從甚處得來。擬開口。好與一喝。　平陽忞云。且道靈山有付囑無付囑。喝一喝云。千聖不知何處去。倚天長劍逼人寒。　雲菴悅云。我若作飲光。見伊恁麼道。便好再發一笑。看老漢又如何折合。　崇化能云。世尊拈花。憐兒不覺醜。迦葉微笑。<span class='corr'>刺</span>腦入膠盆。</p>
<p>霜風刮地掃枯荄。誰覺東君令<span class='corr'>已</span>回。惟有嶺梅先漏泄。一枝獨向雪中開。<span class='note-inline'>(佛慧泉)</span></p>
<p>飲光誰謂悟拈花。微笑依然隔海涯。黃面祇圖傳大事。赤眉終不打貧家。<span class='note-inline'>(祖印明)</span></p>
<p>古塚露枯骨。窮源逢斷橋。一番新雨過。翠色滿林梢。<span class='note-inline'>(白楊順)</span></p>
<p>頂上鐵枷三百斤。分明有理不容伸。默然鷄足峰前坐。猶把金襴誑後人。<span class='note-inline'>(尼無著持)</span></p>
<p>末後無端重漏泄。焦齒翁翁嚼生鐵。玉鞭擊碎月明珠。累及兒孫揚醜拙。<span class='note-inline'>(湛堂深)</span></p>
<p>八十婆婆未嫁人。柔腸百結向誰伸。而今趁得東君力。喜見眉間一點春。<span class='note-inline'>(香幢海)</span></p>
<p>化母無私似掌平。百花如錦正春深。尋常繡出鴛鴦看。今日和鍼度與人。<span class='note-inline'>(惟一潤)</span></p>
<p>烽火一然萬國憂。與君攜手上高樓。名姬暗笑勤王士。不見夫人在上頭。<span class='note-inline'>(南菴依)</span></p>
<p>高髻雲鬟宮㨾糚。春風一曲杜韋娘。司空見慣渾閒事。惱殺蘇州<span class='corr'>刺</span>史腸。<span class='note-inline'>(石公璸)</span></p>
<p>君起早。臣起早。彤庭月落天將曉。金帶趨朝對越時。御爐縹緲宮闈窈。午門人靜月初昇。殿閣一聲鳴鳳鳥。<span class='note-inline'>(騎聲獅)</span></p>
<p style="margin-left:1em">世尊因文殊至諸佛集處。諸佛各還。惟一女子入於三昧。殊曰云何此女子得近佛座而我不能。世尊曰汝但覺此女子而自問之。文殊遶女子三匝。鳴指一下。乃托至梵天。盡其神力而不能出。世尊曰。假使百千文殊亦出此女子定不得。下方過四十二恒河沙國土有罔明菩薩能出此女子定。須臾罔明從地湧出。世尊敕出。罔明乃鳴指一下。女子於是從定而出。</p>
<p>翠巖芝云。僧投寺裏宿。賊打不防家。　五雲逢云。不惟文殊不能出此定。祇恐如來也出此定不得。　翠巖真問僧。文殊因甚出不得。罔明因甚却出得。英邵武方其問時。以手揑其膝而去。真笑云賣匙箸漢未在。　天童覺云。若定若動。當人變弄。鴻毛輕而不輕。泰山重而不重。還知老瞿曇鼻孔在我手裏麼。　龍翔訢舉公案了。拈拄杖云。一串穿却。南磵格云。本來一串。用穿作麼。　理安問云。古今盡道女子出定。殊不知個個破家蕩產。今日有三十棒要世尊喫。何故。不因漁父引。怎得見波濤。</p>
<p>拂拭瑤琴月下彈。調高雪曲和應難。五侯費盡平生志。從此詩書嬾更看。<span class='note-inline'>(寶峰照)</span></p>
<p>坐擁羣峰覆白雲。鶯啼深谷不知春。巖前花雨紛紛落。夢覺初回識故人。<span class='note-inline'>(石門易)</span></p>
<p>畵得天然別。花間試展開。黃鶯偷眼覰。不敢下枝來。<span class='note-inline'>(慈受深)</span></p>
<p>出得出不得。是定非正定。罔明與文殊。喪却窮性命。<span class='note-inline'>(徑山杲)</span></p>
<p>一畝之地。三蛇九鼠。仔細看來。是何面[此/束]。<span class='note-inline'>(佛照光)</span></p>
<p>誰在畵樓西。相逢笑語低。到家春色晚。花落鷓鴣啼。<span class='note-inline'>(雪菴瑾)</span></p>
<p>花落銀牀春爛熳。月沉金帳夜迢遙。虗堂寂寞無人共。祇把檀香盡意燒。<span class='note-inline'>(中峰本)</span></p>
<p>玉苑梁園翫早春。滿林香艶醉遊人。不禁簾外啼鶯切。空使落花狼藉深。<span class='note-inline'>(理安問)</span></p>
<p>玄石一酲醉三年。妻兒抱首哭蒼天。饒君題盡招魂賦。樂得安閒自在眠。文殊智。罔明賢。出入如何得話圓。春光不改東風面。惹得江南啼杜䳌。<span class='note-inline'>(三宜盂)</span></p>
<p>錦城絲管日紛紛。半入江風半入雲。此曲祇應天上有。人間能得幾回聞。<span class='note-inline'>(南菴依)</span></p>
<p>君在湘江頭。妾在湘江尾。相思不相見。共飲湘江水。<span class='note-inline'>(撫松寤)</span></p>
<p>輪囷鐵幹漫梳風。嶺外丹楓鬬彩紅。亦有幽思寫不得。和煙和雨在雲中。<span class='note-inline'>(法林音)</span></p>
<p style="margin-left:1em">世尊示隨色摩尼珠。問五方天王此珠作何色。時五方天王互說異色。世尊藏珠。復擡手曰。此珠作何色。天王曰佛手無珠何處有色。世尊曰。汝何迷倒之甚。吾將世珠示之。便強說有青黃赤白色。吾將真珠示之。便總不知。時五方天王悉皆契悟。</p>
<p>綠雨蕉云。大小世尊被五方天王換却眼睛也不知。</p>
<p style="margin-left:1em">世尊在尼拘律樹下坐次。二商人問世尊還見車過不。曰不見。還聞不。曰不聞。莫禪定不。曰不禪定。莫睡臥不。曰不睡臥。莫別去不。曰不別去。商人乃歎曰。善哉世尊覺而不見。遂獻白㲲兩段。</p>
<p>天童悟云。商人如是問。世尊如是答。甚處是商人見。世尊覺而不見處。　大愚鵬云。三界大師被商人推在三百丈爛泥坑裏。至今起不得。</p>
<p style="margin-left:1em">世尊昔至多子塔前命摩訶迦葉分座令坐。以僧伽黎圍之。遂告曰。吾有正法眼藏。密付於汝。汝當護持。傳授將來無令斷絕。</p>
<p>僧問興化。多子塔前共談何事。化云。一人傳實。萬人傳虗。</p>
<p>密傳分半座。正好驀面唾。不與麼。且放過。子孫未免遭殃禍。<span class='note-inline'>(海印信)</span></p>
<p>於道無所證。方通萬法路。或明或暗行。不慎亦不護。月來松色寒。雲去青山露。今古天台橋。幾人能得度。<span class='note-inline'>(投子青)</span></p>
<p style="margin-left:1em">世尊臨入涅槃。文殊請再轉法輪。世尊咄曰。文殊。吾四十九年未曾說一字。請我再轉法輪。是吾曾轉法輪耶。</p>
<p>雪峰空云。世尊從文殊請不從文殊請。　友可玄云。相逢盡道休官好。林下何曾見一人。</p>
<p>末上何曾轉法輪。祇今再轉謾勞神。路行人不知天曉。猶把靈符執夜明。<span class='note-inline'>(北磵簡)</span></p>
<p>老漢生平太脫空。將無作有誑盲聾。臨期一語方真實。也是闍黎飯後鐘。<span class='note-inline'>(別山智)</span></p>
<p>當陽據座<span class='corr'>已</span>周遮。何事迎風更撒沙。囚口賊贓招盡了。清廉猶自向人誇。<span class='note-inline'>(法林音)</span></p>
<p style="margin-left:1em">世尊於涅槃會上以手摩胸曰。汝等善觀吾紫磨金色之身。瞻仰取足。勿令後悔。若謂吾滅度。非吾弟子。若謂吾不滅度。亦非吾弟子。時百萬億眾悉皆契悟。</p>
<p>雲峰悅云。然則膏肓之病不足以發藥。雲峰今日且作死馬醫。汝等諸人皮下還有血麼。　東禪觀云。眾中若有個作者。纔見伊以手摩胸。便出約住云。瞿曇。你者醜舉止休拈出也。他若知非。決定緘口。免見百萬億眾隨邪倒見。　高峰妙云。老漢四十九年顛之倒之。橫說豎說貴圖末後殷勤。殊不知賺他百萬億眾。至今墮在鐵圍山下無由解脫。　清化嶾云。當時山僧若在。但輕輕向世尊背上撫一下云。老不休心。非但令瞿曇滿面慚惶。亦免百萬人天杓卜聽虗聲。　崇先奇云。漆以堅自割。膏以明自焚。黃面瞿曇至死不變。強哉矯。</p>
<p>摩胸告眾誑嬰兒。怎奈身移步不移。接響承虗三千載。春風依舊草萋萋。<span class='note-inline'>(長靈卓)</span></p>
<p>風搖柳綫波旬舞。雨浥花腮慶喜悲。黃面瞿曇何處去。令人到此祇攢眉。<span class='note-inline'>(無準範)</span></p>
<p>雙林樹下手摩胸。說有談無念脫空。若謂瞿曇曾入滅。錯教啼鳥笑春風。<span class='note-inline'>(虗舟度)</span></p>
<p>老倒瞿曇不識羞。臨行猶自逞風流。摩胸示眾歸何處。啼鳥一聲山更幽。<span class='note-inline'>(皖山凝)</span></p>
<p style="margin-left:1em">世尊涅槃日。迦葉最後至。世尊乃於棺中露雙趺示之。迦葉乃作禮。請如來以三昧火而自闍維。即時金棺從七寶牀陞舉。繞俱尸羅城七匝却還本處。化火光三昧而自焚之。</p>
<p>城山洽云。黃面老子賣弄四十九年猶未足意。臨末梢頭又做出許多伎倆。真個不知死活。雖然如是。粉骨碎身未足醻。</p>
<p>未出王宮<span class='corr'>已</span>涅槃。何須雙足露金棺。致令迦葉雙眉皺。慶喜門前倒剎竿。<span class='note-inline'>(佛鑑懃)</span></p>
<p>臨行當休未肯休。雙趺一出便難收。至今骨節連毛竅。暴露春風百草頭。<span class='note-inline'>(虗堂愚)</span></p>
<p>周行七步猶成跡。槨示雙趺豈易收。微雨灑花千點淚。淡烟籠竹一堆愁。<span class='note-inline'>(高峰妙)</span></p>
<p>開口<span class='corr'>已</span>經遭打殺。臨終又賣醜行藏。生平浩氣難收拾。死到棺材也發狂。<span class='note-inline'>(靈機觀)</span></p>
<p style="margin-left:1em">世尊未離兜率<span class='corr'>已</span>降王宮。未出母胎度人<span class='corr'>已</span>畢。</p>
<p>天嶽晝云。莫待是非來入耳。從前知<span class='corr'>己</span>反為讐。　不退勇云。新羅國裏火灼。吳越石人燒脚。誌公拋却杖頭剪刀。打倒天台國清寺裏豐干住底墻壁。汾陽太子院裏驀然聳出一隻匾㭰高郵野鴨。逢人便低頭云師太師太。乃左右顧視云。玄沙去後無消息。紅白枝枝不著華。</p>
<p>利刃有蜜不須䑛。蠱毒之家水莫嘗。不䑛不嘗俱不犯。端然衣錦自還鄉。<span class='note-inline'>(大慧杲)</span></p>
<p>未離兜率降王宮。便就刀山入鑊湯。等閒擒住白拈賊。滿眼俱為敗露贓。<span class='note-inline'>(瞎堂遠)</span></p>
<p>肌骨當初赫赤窮。面皮今日厚千重。撩頭搭尾應更點。贏賽闍黎齋後鐘。<span class='note-inline'>(或菴體)</span></p>
<p>日出天歡喜。雲生地起愁。如何人不老。得似水長流。<span class='note-inline'>(千巖長)</span></p>
<p>朱絃彈夜月。翠袖舞春風。祇者逍遙處。何人得與同。<span class='note-inline'>(恕中慍)</span></p>
<p>蜀魄千年尚怨誰。聲聲啼血向花枝。滿山明月東風夜。正是愁人不寐時。<span class='note-inline'>(天嶽晝)</span></p>
<p>者貼老鼠藥。佳人恨喫著。喫著便成顛。不髼頭定亦脚<span class='note-inline'>(漢關喻)</span></p>
</div></div>
<div class='div-other'><a id='mulu7' />
<p class='h1'>諸經</p>
<div class='div-other'><a id='mulu8' />
<p class='h2'>經首</p><p style="margin-left:1em">[米-木+八]。</p>
<p>僧問地藏琛。以字不成八字不是。未審是甚麼字。藏云看取下註脚。　古南門云。即[米-木+八]是注脚。</p>
<p>以字不是八不成。森羅萬象此中明。直饒巧說千般妙。不是漚和不是經。<span class='note-inline'>(披雲寂)</span></p>
<p>我佛金言義海深。開遮惟要悟真心。首標妙在當頭劄。密使泥牛曉夜吟。<span class='note-inline'>(雲居祐)</span></p>
<p>以字不成八字非。爍迦羅眼不能窺。一毛頭上重拈出。忿怒那吒失却威。<span class='note-inline'>(徑山杲)</span></p>
<p>鳥跡半露蒼苔。蝌蚪并遊春水。若不信受奉行。未免即從座起。<span class='note-inline'>(石[(工*几)/石]明)</span></p>
<p>不向經題識本真。紙堆討甚法王身。未開梵篋承當去。免作循行數墨人。<span class='note-inline'>(絕岸湘)</span></p>
<p>以字不成八不是。春風拂檻花猶睡。王孫何處未歸來。芳草萋萋愁滿地。<span class='note-inline'>(覺浪盛)</span></p>
<p>以字不成。八字不就。乍看是豈。細讀如豆。不若兩宜。剜衿續袖。[○@(人*人)]。<span class='note-inline'>(三宜盂)</span></p>
<p>由來種樹為乘凉。樹長猶嫌暗客牕。盡力推開推不去。令人千古費商量。<span class='note-inline'>(且䂐訥)</span></p>
<p>蒼頡難造。羅什難譯。牟尼拈出。自先不識。<span class='note-inline'>(僧頴實)</span></p>
</div>
<div class='div-other'><a id='mulu9' />
<p class='h2'>楞嚴</p><p style="margin-left:1em">阿難自行乞食次。</p>
<p>乞食原無一定方。若為非意問檀郎。慈傷月面袈裟客。情溺山眉窈窕娘。嬌許鏡分花避笑。豔留釵比玉慙香。若非鸚鵡將人喚。肯信溫柔是夢鄉。<span class='note-inline'>(自求膺)</span></p>
<p style="margin-left:1em">楞嚴。佛告阿難。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。</p>
<p>博山來云。盡大地是個釋迦。阿難[祝/土]著釋迦鼻孔。盡大地是個阿難。釋迦裂破阿難胸襟。且道向甚麼處見。甚麼處不見。者裏著得一隻眼。黃面老子非但瞞人亦乃自瞞。　妙偉俊云。世尊此語有兩負門。若檢點得出。一對<span class='corr'>鴛鴦</span>池邊獨立。檢點不出。一雙孤雁撲地高飛。</p>
<p>全象全牛意不殊。從來作者共名模。如今要見瞿曇老。剎剎塵塵在半途。<span class='note-inline'>(雪竇顯)</span></p>
<p>堂前露柱久懷胎。產下孩兒頗俊哉。未解語言先作賦。一操直取狀元來。<span class='note-inline'>(白雲端)</span></p>
<p>說離百非存規則。言無一法尚筌罤。毗耶默默曾緘口。摩竭寥寥正掩扉。<span class='note-inline'>(佛鑑懃)</span></p>
<p>初學賣花日。嬌羞掩齒牙。及至容顏老。脫然無可遮。却笑白雲空自散。不知明月落誰家。<span class='note-inline'>(崇覺空)</span></p>
<p>滄海瀝乾。太虗充滿。衲僧鼻孔長。古佛舌頭短。珠絲度九曲。玉璣纔一轉。直下相逢不識渠。始信斯人不合伴。<span class='note-inline'>(宏智覺)</span></p>
<p>隔林彷彿聞機杼。知有人家在翠微。及至入門親見了。元來直是小兒嘻。<span class='note-inline'>(簡堂機)</span></p>
<p>石潤非玉。水麗非金。大禹決而西溯。卞和泣而陸沉。美兮渺兮。錯古礱今。<span class='note-inline'>(虗堂愚)</span></p>
<p>愁腸百結事難別。啞子喫苦向誰說。有語祇可訴東風。相如怎解中心結。<span class='note-inline'>(湛然澄)</span></p>
<p>甕牖繩樞甿隷家。揭竿斬木枉喧譁。要知紫葢雲屯者。一劍能誅白帝蛇。<span class='note-inline'>(靈潤機)</span></p>
<p style="margin-left:1em">楞嚴。佛敕文殊將呪往護。</p>
<p>休尋貝葉及樺皮。文彩隨形即污伊。頂法豈常情測度。呪心須大智傳持。紅爐那許留春雪。黑沼空悲染素絲。會得它山皆故里。縱橫有路自超岐。<span class='note-inline'>(自求膺)</span></p>
<p style="margin-left:1em">楞嚴。佛謂阿難若能轉物即同如來。</p>
<p>若能轉物即如來。春暖山花處處開。自有一雙窮相手。不曾容易舞三台。<span class='note-inline'>(白雲端)</span></p>
<p>雨色和烟匝四維。眼皮未綻若為窺。等閒覰破金剛際。坦蕩無因役路岐。<span class='note-inline'>(或菴體)</span></p>
<p>他人住處我不住。他人行處我不行。不是與人難共住。大都緇素要分明。<span class='note-inline'>(此山應)</span></p>
<p>堯之垂衣。禹之行水。輪扁斲而手美。紀昌射而利矢。能其能。所其所。人兮物兮。孰此孰彼。<span class='note-inline'>(德微昱)</span></p>
<p>田裏青螺皮作骨。階前紅莧葉為花。[虫*巢]蛣身腹無非蟹。水母眼睛全是蝦。<span class='note-inline'>(斷流渡)</span></p>
<p style="margin-left:1em">楞嚴。見見之時。見非是見。見猶離見。見不能及。</p>
<p>能仁珪云。落花有意隨流水。流水無心戀落花。　寒松操云。世祖功臣三十六。雲臺爭似釣臺高。　妙偉俊云。世尊一似小兒喫李。忙向赤邊齩。忽然齩破指頭。直得血濺梵天。</p>
<p>沒絃琴上無私曲。一度彈來轉轆轆。斷巖流水少知音。六六不成三十六。<span class='note-inline'>(妙峰善)</span></p>
<p>瘦藤拄到風烟上。乞與遊人眼界寬。不知眼界寬多少。白鳥去盡青天還。<span class='note-inline'>(樸翁銛)</span></p>
<p>雨洗淡紅桃萼嫩。風搖淺碧柳絲輕。白雲影裏怪石露。綠水光中古木清。<span class='note-inline'>(潛菴光)</span></p>
<p>海底波斯失却金。雙盲婆子草中尋。夜深摸得松毛<span class='corr'>刺</span>。走徧東村叫賣鍼。<span class='note-inline'>(天如則)</span></p>
<p>驁山艶艶樂從遊。儘夜風光映碧流。月落更殘天際曉。醉扶公子上高樓。<span class='note-inline'>(印山先)</span></p>
<p>一片潮聲下石頭。江亭送別使人愁。可憐垂柳絲千尺。似為春江綰去舟。<span class='note-inline'>(靈潤機)</span></p>
<p style="margin-left:1em">楞嚴。七處徵心。</p>
<p>七處徵心款便成。推窮尋逐案分明。都緣家賊難防避。撥亂乾坤見太平。<span class='note-inline'>(卍菴顏)</span></p>
<p>吹糠著米。翻成特地。不因一事。不長一智。<span class='note-inline'>(北磵簡)</span></p>
<p>七處徵他天外天。毫光直射阿難肩。瞿曇忒殺憐兒切。逼得鮎魚上竹竿。<span class='note-inline'>(絕岸湘)</span></p>
<p>滄溟吸盡露珊瑚。直取驪龍頷下珠。三十餘年尋海藏。不知身在寶山居。<span class='note-inline'>(玉笈乾)</span></p>
<p style="margin-left:1em">楞嚴。八還辨見。</p>
<p>明暗色空不可還。不可還者絕躋攀。夾截虗空成畔岸。一重水隔一重山。<span class='note-inline'>(卍菴顏)</span></p>
<p style="margin-left:1em">楞嚴。阿難大眾獲本妙心。</p>
<p>東西南北捉虗空。海角天涯信不通。力盡神疲無處覓。萬年松在祝融峰。<span class='note-inline'>(卍菴顏)</span></p>
<p>適我昔所願。今者<span class='corr'>已</span>滿足。是玉也大奇。祇恐不是玉。<span class='note-inline'>(北磵簡)</span></p>
<p style="margin-left:1em">楞嚴。妙性圓明離諸名相。</p>
<p>侶巖荷云。妙性豈不是名。圓明豈不是相。作麼生說個離諸名相底道理。</p>
<p>一錢為本萬錢利。富而不足貧有餘。換骨奪胎些子藥。輸他潘閬倒騎驢。<span class='note-inline'>(卍菴顏)</span></p>
<p>金盤不可動。轆轆轉難住。停待良久間。圓明湛如露。<span class='note-inline'>(北磵簡)</span></p>
<p>子丑寅卯。丙丁甲乙。小盡廿九。大盡三十。海神知貴不知價。留與人間光照夜。<span class='note-inline'>(牧雲門)</span></p>
<p style="margin-left:1em">楞嚴。諸可還者自然非汝。不汝還者非汝而誰。</p>
<p>能仁珪云。常恨春歸無覓處。不知轉入此中來。喝一喝云。三十年後莫道能仁教壞人家兒女。　寒松操云。本欲逃名山裏住。住山名反出人間。</p>
<p>還還還後更無還。一個閒人天地間。昨夜大蟲遭虎齩。皮毛落盡體元斑。<span class='note-inline'>(絕岸湘)</span></p>
<p>日暖風和景更奇。華華草草露全機。荼䕷一陣香風起。引得遊蜂到處飛。<span class='note-inline'>(心聞賁)</span></p>
<p>不汝還者復是誰。殘紅流在釣魚磯。日斜風定無人掃。燕子銜來水際飛。<span class='note-inline'>(天目禮)</span></p>
<p>梧桐葉落正三秋。鴈羽翩翩去自由。漠漠楚天飛不到。且隨寒月宿汀洲。<span class='note-inline'>(伊菴彥)</span></p>
<p>日永烟消古殿凉。太平無事酒旗香。放牛歸馬知誰力。恬憺風規有一腔。<span class='note-inline'>(證心修)</span></p>
<p>故國飄零事<span class='corr'>已</span>非。烟波江上月明歸。酣歌驚起沙汀鴈。盡向蘆花深處飛。<span class='note-inline'>(師瞿濟)</span></p>
<p>孤舟閒繫汨羅灣。終日沉沉烟雨攢。天際曉風吹散後。霜眉獨對水晶盤。<span class='note-inline'>(越德祖)</span></p>
<p style="margin-left:1em">楞嚴。六解一亡。</p>
<p>根塵縛脫本同源。一處休復六用捐。手把一條紅斷貫。孃生鼻孔一時穿。<span class='note-inline'>(卍菴顏)</span></p>
<p>六用無功信不通。一時分付與春風。篆烟一縷閒清晝。百鳥不來花自紅。<span class='note-inline'>(北磵簡)</span></p>
<p style="margin-left:1em">楞嚴。阿難大眾復白佛言。若此妙明真淨妙心本來徧圓如是。乃至大地草木蠕動含靈本元真如即是如來成佛真體。佛體真實。云何復有地獄餓鬼畜生。</p>
<p>雙劍峰前古寺基。天尊元是一牟尼。時難祇得同香火。莫聽閒人說是非。<span class='note-inline'>(卍菴顏)</span></p>
<p>三蛇九鼠。一畝之地。竿木隨身。逢場作戲。<span class='note-inline'>(北磵簡)</span></p>
<p style="margin-left:1em">楞嚴。汝但棄其生滅守於真常。常光現前。根塵識心自然銷落。</p>
<p>靈巖儲喝一喝云。黃面老子和麩糶麫。二千年來罕人酬價。天寧既開者個行戶。難教客貨久滯。今朝一時攤向人前。知時達變者便請滿載而去。其或遲鈍。卓拄杖云。早晚行情不定。莫言不道。</p>
<p style="margin-left:1em">楞嚴。若以能推底是汝心則是認賊為子。</p>
<p>脩山主別云。若能推底不是汝心。則是認子為賊。　天童覺云。如今推也。是子是賊。買帽相頭。食魚去骨。　寶壽新云。世尊祇知其一不知其二。龍濟祇知其二不知其一。者裏則不然。能推底是心也得。不是心也得。何故。朝朝正月半。夜夜是元宵。</p>
<p style="margin-left:1em">楞嚴。當知虗空生汝心內。猶如片雲點太清裏。況諸世界在虗空耶。汝等一人發真歸元。此十方空悉皆消殞。</p>
<p>五祖演云。一人發真歸元。十方虗空觸著磕著。　昭覺勤云。一人發真歸元。十方虗空錦上添華。　洞山度云。一人發真歸元。十方虗空八字打開。乃展兩手。</p>
<p>一人發真歸元。十方虗空消殞。試問楊岐栗蓬何似雲門胡餅<span class='note-inline'>(尼無著持)</span></p>
<p>瞌睡茫茫困思來。喫椀濃茶便眼開。四海五湖皇化裏。更無一物是塵埃。<span class='note-inline'>(朴翁銛)</span></p>
<p>曾伴溪雲歸晚色。猶陪落日泛秋聲。世間無限丹青手。一段傷心畵不成。<span class='note-inline'>(覺浪盛)</span></p>
<p>握即成拳。開即成掌。片雲太清。不離舊㨾。開發羣蒙。俯提弱喪。南海波斯入大唐。眉毛祇在眼睛上。<span class='note-inline'>(牧雲門)</span></p>
<p>摩月干霄勢莫淩。春來寫碧浴波心。平田莊上憧憧客。推倒方知路不平。<span class='note-inline'>(觀濤奇)</span></p>
<p style="margin-left:1em">楞嚴。知見立知即無明本。知見無見斯即涅槃。無漏真淨。云何是中更容他物。</p>
<p>道場如云。釋迦老子和身放倒。後代兒孫如何接續。要會麼。通玄不是人間世。滿目青山何處尋。</p>
<p>明眼人前三尺暗。賓中無主主中賓。夜叉拈起吉撩棒。打落松梢月一輪。<span class='note-inline'>(天如則)</span></p>
<p style="margin-left:1em">楞嚴。䟦陀婆羅入浴忽悟水因。</p>
<p>了事衲僧消一個。長連床上展脚臥。夢中曾說悟圓通。香水洗來驀面唾。<span class='note-inline'>(雪竇顯)</span></p>
<p>洗塵觸體兩空寂。妙證密圓超見思。白璧無瑕空受玷。圓通會裏受塗糊。<span class='note-inline'>(塗毒策)</span></p>
<p style="margin-left:1em">楞嚴。佛言。富樓那。如汝所言清淨本然。云何忽生山河大地。汝常不聞如來宣說性覺妙明本覺明妙。</p>
<p>清淨本然徧法界。山河大地即皆現。性覺妙明認影明。眼耳便隨身色轉。<span class='note-inline'>(卍菴顏)</span></p>
<p>彌滿清淨。中不容他。山河大地。萬象森羅。<span class='note-inline'>(北磵簡)</span></p>
<p style="margin-left:1em">楞嚴。觀世音菩薩成三十二應身。獲十四無畏法。</p>
<p>良哉觀世音。旋聞與聲脫。犬吠驢鳴休不休。世出世間活鱍鱍。<span class='note-inline'>(瞎堂遠)</span></p>
<p>三十二應不思議。十四無畏如流水。男子身中入定時。女子身中從定起。<span class='note-inline'>(卍菴顏)</span></p>
<p>趁隊選圓通。無端立下風。當時供死款。錯說在聞中。<span class='note-inline'>(北磵簡)</span></p>
<p style="margin-left:1em">楞嚴。佛言。阿難。此等眾生不識本心。受此輪迴經無量劫。不得真淨。皆由隨順殺盜淫故。反此三種又則出生無殺盜淫。有名鬼倫無名天趣。有無相傾起輪迴性。</p>
<p>七處精研一妄心。更隨三業殺盜淫。身心不是閒家具。前箭猶輕後箭深。<span class='note-inline'>(卍菴顏)</span></p>
<p>客舍并州<span class='corr'>已</span>十霜。歸心日夜憶咸陽。無端又渡桑乾水。却望并州是故鄉。<span class='note-inline'>(北磵簡)</span></p>
<p style="margin-left:1em">楞嚴。無令心魔自起深孽。</p>
<p>瞿曇徹底老婆心。見明色發理難任。入鄉隨俗那伽定。佛魔到此盡平沉。<span class='note-inline'>(卍菴顏)</span></p>
<p>挽弓須挽強。用槍須用長。射人須射馬。擒賊先擒王。<span class='note-inline'>(北磵簡)</span></p>
</div>
<div class='div-other'><a id='mulu10' />
<p class='h2'>圓覺</p><p style="margin-left:1em">如是我聞。一時婆伽婆入於神通大光明藏三昧正受。一切如來光嚴住持。是諸眾生清淨覺地。身心寂滅平等本際。圓滿十方不二隨順。</p>
<p>東西南北水茫茫。無角鐵牛入海藏。千眼大悲尋不見。倒騎佛殿入僧堂。<span class='note-inline'>(冶父川)</span></p>
<p style="margin-left:1em">圓覺。於不二境現諸淨土。與大菩薩摩訶薩十萬人俱。</p>
<p>明鏡當臺照不差。短長好醜盡歸家。山河大地渾如故。不妨隨處翫烟霞。<span class='note-inline'>(冶父川)</span></p>
<p style="margin-left:1em">圓覺。非幻不滅。</p>
<p>不屬內外與中間。纔落思惟入魔境。大丈夫兒不自欺。翻身坐斷毗盧頂。<span class='note-inline'>(月林觀)</span></p>
<p style="margin-left:1em">圓覺。修多羅教如標月指。</p>
<p>方便門。指頭月。誵譌因底多甄別。冷光靄靄登清途。匝地茫茫尋舊穴。指看畵處眼中屑。到此何須更饒舌。<span class='note-inline'>(育王達)</span></p>
<p style="margin-left:1em">圓覺。一切障礙即究竟覺。</p>
<p>枯樹雲充葉。凋梅雪作花。擊桐成木響。蘸雪喫冬瓜。長天秋水。孤鶩落霞。<span class='note-inline'>(雪堂行)</span></p>
<p>早朝心悶三杯酒。午後頭昏一椀茶。入夜脫衣伸脚睡。五更走起眼瞇[序-予+(林/目)]。<span class='note-inline'>(或菴體)</span></p>
<p>愛惡胸頭蕩沒塵。牛溲馬渤等皆珍。黃金不必呼為貴。阿魏何妨世有真。<span class='note-inline'>(介菴進)</span></p>
<p style="margin-left:1em">圓覺。有我愛者亦愛涅槃。伏我愛根為涅槃相。</p>
<p>黑山鬼窟至幽陰。認得頑空盡力尋。何似天窗饒一撥。頓令大地作黃金。</p>
<p>一錘打破精靈窟。頓令虗空露出骨。說甚騎牛李老君。其中恍恍與惚惚。<span class='note-inline'>(靈潤機)</span></p>
<p style="margin-left:1em">圓覺。棄愛樂捨還滋愛本。便現有為。增上善果皆輪迴故。不成聖道。</p>
<p>傀儡牽絲舞柘枝。百般俊俏百般宜。自從舞罷青絲斷。堪笑渠儂撒手歸。</p>
<p style="margin-left:1em">圓覺。居一切時不起妄念。於諸妄心亦不息滅。住妄想境不加了知。於無了知不辨真實。</p>
<p>天寧琦云。若然者。道有也得道無也得。向上也得向下也得。得也得不得也得。數片白雲籠古寺。一條綠水繞青山。　報恩秀云。居一切時不起妄念不。於諸妄心亦不息滅不。住妄想境不加了知不。於無了知不辨真實不。圭峰科此一段。謂之忘心頓證。又名忘心入覺。萬松四個不字。且道合屬那一科。　博山來云。四個不字是殺人刀。是活人劍。點鐵成金旋天轉地。萬松門下卓卓全該。若是絕學沙門。更須從頭刪過。吽。　萬仞壁云。釋迦老子橫身躂倒。直至上無沖天之志。下無入地之謀。若有人救得。敢保脚下烟生。若救不得。但知隨例飡䭔子。也得三文買草鞵。　玉笈乾云。生處好討錢。熟處好過年。</p>
<p>黃花爛爛。翠竹珊珊。江南地暖。塞北天寒。遊人去後無消息。留得雲山到老看。<span class='note-inline'>(晦堂心)</span></p>
<p>舉手攀南斗。翻身倚北辰。出頭天外看。誰是我般人。<span class='note-inline'>(鼓山珪)</span></p>
<p>荷葉團團團似鏡。蔆角尖尖尖似錐。風吹柳絮毛毬走。雨打棃花蛺蝶飛。<span class='note-inline'>(徑山杲)</span></p>
<p>和烟釣月是生涯。古䇿風高未足誇。款乃一聲天地闊。祖師何處渡流沙。<span class='note-inline'>(或菴體)</span></p>
<p>猢猻喫毛蟲。烏狗上佛殿。大地雪漫漫。澄江淨如練。<span class='note-inline'>(圓極岑)</span></p>
<p>生鐵鑄牛頭。牽犁還拽耙。智者笑忻忻。愚者驚怪差。古往今來幾百年。更向鬼門重貼卦。<span class='note-inline'>(密菴傑)</span></p>
<p>庭前栽萵苣。萵苣生火筯。火筯開蓮花。蓮花結木瓜。木瓜纔劈破。撒出白油蔴參。<span class='note-inline'>(㑃堂仁)</span></p>
<p>身世悠悠不繫舟。得隨流處且隨流。今朝有酒今朝醉。明日無錢明日愁。<span class='note-inline'>(石菴玿)</span></p>
<p>春眠不覺曉。處處聞啼鳥。夜來風雨聲。花落知多少。<span class='note-inline'>(朴翁銛)</span></p>
<p>春生夏長。澹飯粗茶。魚投濁水。彩奔齪家。<span class='note-inline'>(無準範)</span></p>
<p>火不待日而熱。風不待月而凉。渴來飲水。困來上牀。鳧足自短。鶴脛自長。誰在原西寺。鐘聲送夕陽。<span class='note-inline'>(古南門)</span></p>
<p>草鞵踏遍江南雪。歸看廬山石上雲。却笑閒身猶未老。尋梅幾度出松門。<span class='note-inline'>(弘覺忞)</span></p>
<p>伯勞西去鴈東來。李白桃紅歲歲開。萬事無過隨分好。人生何用苦安排。<span class='note-inline'>(竺菴成)</span></p>
<p>茅菴隱隱傍溪邊。撥霧移芝種石田。轉步看花花欲醉。流鶯不覺落窗前。<span class='note-inline'>(濟水洸)</span></p>
<p>早識郎君本是儔。燈前月下且風流。好風流。看取朱衣暗點頭。<span class='note-inline'>(玉笈乾)</span></p>
<p>黃梅時節家家雨。春草池塘處處蛙。白鷺下田千點雪。黃鸝上樹一枝花。<span class='note-inline'>(撫松寤)</span></p>
<p style="margin-left:1em">圓覺。以大圓覺為我伽藍。</p>
<p>佛鎧堅云。淨躶躶。曲不藏直。赤灑灑。坐斷威音。更有一句不可道破。</p>
<p>毫髮不留。縱橫自由。閫外乾坤廓落。大方無外優游。明明祖師意。明明百草頭。褫破狐疑網。截斷愛河流。縱有回天力。爭如直下休。四衢道中淨躶躶。放出溈山水牯牛。<span class='note-inline'>(圓悟勤)</span></p>
<p style="margin-left:1em">圓覺。恒作是念。我今此身四大和合。髮毛爪齒等皆歸地。涕唾膿血等皆歸水。煖氣歸火。動轉歸風。四大各離。今者妄身當在何處。</p>
<p>今者妄身當在何。不應燄水更尋波。狂心誤認鑑中影。豈異迷頭演若多。<span class='note-inline'>(本覺一)</span></p>
<p>茨菇葉爛別西灣。蓮子華開尚未還。妾夢不離江上水。人傳夫在鳳凰山。<span class='note-inline'>(于集成)</span></p>
</div>
<p class='juan'>宗鑑法林卷二</p></div>
</div><!-- end of div[@id='body'] -->
</body></html>