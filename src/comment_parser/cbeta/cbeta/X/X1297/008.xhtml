<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu95' />宗鑑法林卷八</p><p class="byline">集雲堂　編</p><p class="head1">旁出諸祖</p>

<div class='div-other'><a id='mulu96' />
<p class='h2'>河北智隍禪師<span class='note-inline'>(六祖能嗣)</span></p><p style="margin-left:1em">始參五祖。後結菴長坐二十餘載。不見惰容。及遇䇿禪師。因同參六祖。祖愍其遠來。便垂開決。師於言下豁然契悟。前二十年所得總無影響。</p>
<p>當年睥睨此山阿。欲著紅樓貯綺羅。今日重來無一事。却騎羸馬下坡陀。<span class='note-inline'>(常舒荊)</span></p>
<p>白雲深處挂腰包。遊罷江湖樂自饒。堪笑刻舟求劍者。要來陸地起波濤。<span class='note-inline'>(雪刃起)</span></p>
</div>
<div class='div-other'><a id='mulu97' />
<p class='h2'>洛京荷澤神會禪師<span class='note-inline'>(六祖能嗣)</span></p><p style="margin-left:1em">到思和尚處。思問什麼處來。師曰曹溪來。思曰曹溪意旨如何。師振身而立。思曰猶帶瓦礫在。師曰和尚此間莫有真金與人麼。思曰。設有。汝向甚麼處著。</p>
<p>玄沙備云。果然。　翠巖芝云。真金瓦礫。錯下名言。如今喚作什麼。　天聖泰云。神會若不見思師。焉知瓦礫。思和尚被他一問。直得額頭汗出。　雲居錫云。祇知玄沙道。果然是真金。是瓦礫。</p>
<p style="margin-left:1em">荷澤因鄉信至。報二親亡。師乃入堂白椎曰。父母俱喪。請大眾念摩訶般若。眾纔集。便結椎曰。勞煩大眾。</p>
<p>寶壽方云。大小荷澤雖然放去較危收來太速。要莊嚴二親報地猶未可。雪峰則不然。或有報二親俱亡。亦入堂白椎云。父母俱喪請大眾撾法鼓。左手鑼。右手舞。十字街頭嚇跳虎。顧眾云。咄。走開走開。莫來攔我毬門路。</p>
</div>
<div class='div-other'><a id='mulu98' />
<p class='h2'>吉州耽源應真禪師<span class='note-inline'>(南陽忠嗣)</span></p><p style="margin-left:1em">問忠國師。百年後有人問極則事。作麼生。國曰。幸自可憐生。須要箇護身符子作麼。</p>
<p>五祖戒云。和尚終是老婆心切。　保寧勇云。粉骨碎身難報此恩。　大溈泰云。大小耽源被國師一坐。直至如今起不得。大溈即不然。待國師恁麼道。但云暗中為照燭。險處作津梁。</p>
<p>護身符子最通靈。國師起坐總將行。耽源得用南方去。為說令人睡眼醒。<span class='note-inline'>(汾陽昭)</span></p>
<p>不重<span class='corr'>己</span>靈猶自可。護身符子更那堪。為君旨外通消息。秋月無風落碧潭。<span class='note-inline'>(海印信)</span></p>
<p>真正道流行脚去。護身符子不須擔。國師實為耽源切。不是臨岐作對談。<span class='note-inline'>(橫川珙)</span></p>
<p style="margin-left:1em">耽源遊方回。省覲馬祖。却於祖前畵一圓相。就上禮拜。祖曰。汝莫欲作佛否。師曰某甲不解掜目。祖曰我不如汝。</p>
<p>雪竇顯云。然猛虎不食其子。怎奈來言不豐。要識耽源麼。祇是個藏身露影漢。　南堂欲云。耽源歸省獻個胡餅。馬祖䑛犢不勝其情。雪竇云。猛虎不食其子。爭奈來言不豐。檢點將來。恰蹋著耽源影子。　古南門云。耽源作個圓相。佛固不欲作。爭奈早<span class='corr'>已</span>揑目。馬祖道我不如汝。大似信其言而不觀其行。雖然。馬駒蹋殺天下人。莫道不食其子。</p>
<p>疋馬單槍入戰場。有威全不犯鋒鋩。玄關金鎖雖衝斷。又被他家暗箭傷。<span class='note-inline'>(位中符)</span></p>
<p>毒龍角上翻筋斗。猛虎身邊展脚眠。自謂技堪誇敏手。鼻頭誰信被人牽。<span class='note-inline'>(山容波)</span></p>
<p>拈起關山笛。吹殘畵閣風。八十兒。三歲翁。不因今日節。餘日定難逢。<span class='note-inline'>(雪刃起)</span></p>
<p style="margin-left:1em">耽源與百丈在泐潭推車次。師問車在者裏牛在何處。丈以手斫額。師以手拭目。</p>
<p>承天怡云。百丈何不待耽源問如何是牛。驀鼻拽云。者畜生管取車子。須是耽源拽去。</p>
<p>你唱陽春我白雪。淙淙聲韻許誰知。相將賣弄些些子。贏得清風帀地吹。<span class='note-inline'>(粟菴鼎)</span></p>
<p style="margin-left:1em">耽源因第二世麻谷問十二面觀音豈不是聖。師曰是。谷便與師一摑。師曰知你未到此境界。</p>
<p>江天銓云。麻谷好一摑。當時因甚只令行一半。　魯菴遠云。江天錯下名言。殊不知麻谷末後放過。比前一摑更為難勘。何不當時麻谷問時便與一摑。敢保麻谷瓦解冰消。</p>
<p style="margin-left:1em">耽源因仰山入門畫一圓相以手托呈却叉手而立。師乃以兩手交過握拳示之。仰進前三步作女人拜。師點頭而<span class='corr'>已</span>。</p>
<p>資福玉云。目擊而道存。尼父之見溫伯雪也。祖師門下。且請二大老在館驛門生住孔。</p>
<p>渾身相見事非常。送往迎來總大方。轉到異中猶有序。好看揖讓更趨蹌。<span class='note-inline'>(頻吉祥)</span></p>
</div></div>
<div class='div-other'><a id='mulu99' />
<p class='h1'>未詳法嗣</p>
<div class='div-other'><a id='mulu100' /><p style="margin-left:1em">公期和尚因往羅漢。路逢一騎牛翁。師問羅漢路向甚處去。翁拍牛曰道道。師喝曰者畜生。翁曰羅漢路向甚處去。師拍牛曰道道。翁曰直饒與麼。猶少蹏角在。師便打。翁便拍牛走。</p>
<p>白巖符云。者兩箇漢。一拳一踢未見輸贏。大似赤眼撞著火柴頭。若論羅漢路。直是遠在千里。　法林音云。待伊拍牛去。亦云猶少蹏角在。</p>
<p>問路指路。兩無差互。彼此拍牛。有放有收。機鋒相觸。鍼芥相投。蕩蕩一條羅漢路。大家把手去來休。<span class='note-inline'>(如菴用)</span></p>
</div>
<div class='div-other'><a id='mulu101' /><p style="margin-left:1em">禪月貫休禪師有詩曰。禪客相逢祇彈指。此心能有幾人知。大隨舉以問師如何是此心。師無對。</p>
<p>歸宗柔代云。能有幾人知。　寶壽方代彈指一下。　出言宛爾同真悟。對境依然還是迷。珍重古今禪月老。此心能有幾人知。<span class='note-inline'>(笑巖寶)</span></p>
</div>
<div class='div-other'><a id='mulu102' /><p style="margin-left:1em">婺州雲幽重惲禪師。上堂。雲幽一隻箭。虗空無背面。射去徧十方。要且無人見。時有僧問如何是和尚一隻箭。師曰盡大地人無髑髏。</p>
<p>聖箭從來無向背。十方凡聖總難存。靈機未審從誰發。猛虎閒將白額吞。<span class='note-inline'>(永覺賢)</span></p>
</div>
<div class='div-other'><a id='mulu103' /><p style="margin-left:1em">先淨照禪師問楞嚴大師。經中道若能轉物即同如來。若被物轉即名凡夫。祖如昇元閣。作麼生轉。嚴無對。</p>
<p>汾陽昭代云。彼此老大。　寶壽方代云。今日被禪師一問。直得口挂壁上。　法林音代云。上座為我換淨瓶水來。</p>
</div>
<div class='div-other'><a id='mulu104' /><p style="margin-left:1em">唐朝因禪師掘地次。見一大塊。戲運槌猛擊之。應手而碎。忽然大悟。</p>
<p>老宿聞云。盡山河大地。被因禪師一擊百雜碎。　應菴華云。老宿恁麼道。縱知因禪師落處。銜鐵負鞍有日在。者裏著得眼去。也是徐六擔板。</p>
</div>
<div class='div-other'><a id='mulu105' /><p style="margin-left:1em">樓子和尚因從街市過。經酒樓下。偶整襪帶少住。聞樓上人唱曰。你既無心我便休。忽然大悟。</p>
<p>唱歌樓上語風流。你既無心我也休。打著奴奴心裏事。平生恩愛冷湫湫。<span class='note-inline'>(慈受深)</span></p>
<p>你既無心我也休。鴛鴦帳裏懶擡頭。家僮為問深深意。笑指紗窗月正秋。<span class='note-inline'>(寶華鑑)</span></p>
<p>因過花街賣酒樓。忽聞語唱惹離愁。利刀剪斷紅絲線。你若無心我也休。<span class='note-inline'>(㑃堂仁)</span></p>
</div>
<div class='div-other'><a id='mulu106' /><p style="margin-left:1em">僧肇法師曰。諸法不異者。不可續鳧截鶴。夷嶽盈壑。然後為無異哉。</p>
<p>雲門偃云。長者天然長。短者天然短。又云。是法住法位。世間相常住。乃拈拄杖云。不是常住法。　天寧琦云。一家有事百家忙。喝一喝。</p>
<p style="margin-left:1em">肇公曰。三界惟心。萬法唯識。</p>
<p>塘口濵裏沈秀才。頭上頂個木棺材。手裏捻片車扉板。白眼洋洋叫死來。<span class='note-inline'>(朝宗忍)</span></p>
<p style="margin-left:1em">肇公曰。物不遷。</p>
<p>古德以茶盞就地撲破云。者個是遷不遷。僧無對。法眼代撫掌三下。　綠雨蕉代云。貓。</p>
<p>憶昔西施窕窈容。至今千載不相逢。誰人識得西施面。話到西施意更濃。<span class='note-inline'>(綠雨蕉)</span></p>
<p style="margin-left:1em">肇公曰。有物流動人之常情。</p>
<p>白雲端云。肇法師剛然不知有流動者。　洞山度云。二大老各見一邊。好與二十拄杖。且道洞山拄杖子還有分付處也無。若緇素得出。分半院與伊。良久。拂一拂云。青山祇解磨今古。流水何甞洗是非。喝一喝。</p>
<p style="margin-left:1em">肇公曰。旋嵐偃嶽而常靜。</p>
<p>江天樂云。大冶精金。應無變色。</p>
<p style="margin-left:1em">肇公曰。功高二儀而不仁。明逾日月而彌昏。</p>
<p>白雲端云。肇法師祇得半邊。且作麼生是完全者。乃云。左眼半斤。右眼八兩。</p>
<p style="margin-left:1em">肇公臨刑說偈曰。四大元無我。五蘊本來空。將頭臨白刃。恰似斬春風。</p>
<p>玄沙備云。大小肇公臨死猶寐語在。</p>
</div>
<div class='div-other'><a id='mulu107' /><p style="margin-left:1em">圓通和尚因僧問。一塵纔起大地全收。還見禪牀麼。師曰喚什麼作塵。僧又問法燈欽。燈曰喚什麼作禪牀。</p>
<p>東禪齊云。此二尊宿語。還是明伊問處。不明伊問處。</p>
<p>滯貨不積家不發。石長青苔路自滑。萬象之中獨露身。渡河之後忘其筏。<span class='note-inline'>(雲林輅)</span></p>
</div>
<div class='div-other'><a id='mulu108' /><p style="margin-left:1em">聖壽禪師示眾。月半前用鉤。月半後用錐。僧便問正當月半時如何。師曰泥牛蹋破澂潭月。</p>
<p>天童覺云。兩頭得用。聖壽作家。直下忘功。是誰體得。放行也互換主賓。把定也不留朕迹。還有體得底麼。玉女夜拋梭。織錦於西舍。</p>
</div>
<div class='div-other'><a id='mulu109' /><p style="margin-left:1em">古德一日不赴堂。侍者請赴堂。師曰我莊上喫油餈飽。曰和尚不曾出入。師曰汝去問莊主。者方出門。忽見莊主來謝和尚到莊喫油餈。</p>
<p>徑山杲云。和尚不赴堂。莊主謝臨屈。一字入公門。九牛㧞不出。　西遯超云。一人見兔放鷹。一人將錯就錯。可謂一隊普州人。但祇莊主雖然伶利。未免一牽便動。我若作莊主。但向古德面前冷笑一聲。管教老漢滿面慚惶。</p>
<p>近在口皮邊。遠在河沙國。世間多少人。不得油餈喫。<span class='note-inline'>(鼓山珪)</span></p>
<p>騎虎穿市過。把火去偷豬。主人開眼睡。鄰舍叫失驢。<span class='note-inline'>(卍菴顏)</span></p>
<p>阿魏無真。水銀無假。潦倒鵝湖。可知禮也。<span class='note-inline'>(竹菴珪)</span></p>
<p>蓬萊王母宴瑤池。仙子尋踪隔水迷。值得樵夫傳信至。原來祇在案山西。<span class='note-inline'>(石照曄)</span></p>
<p>古德何曾動口皮。喫油餈飽幾人知。而今冷地思量著。暗寫愁腸寄與誰。<span class='note-inline'>(肯堂充)</span></p>
<p>喫了油餈不赴齋。莊師特特謝師來。千山萬水俱尋徧。踢破芒鞵眼未開。<span class='note-inline'>(無著總)</span></p>
<p>張三未死人。李四來索命。累他東村西舍。陳六王八。官賣得田園罄。<span class='note-inline'>(夢菴律)</span></p>
<p>東街桺色拕烟翠。西巷桃花相映紅。左顧右盻看不足。一時分付與東風。<span class='note-inline'>(南菴依)</span></p>
<p>秦人慣弄楚人毬。脫賺嬰兒逐兩頭。不得東風相節拍。管教狼藉在汀洲。<span class='note-inline'>(阿盤珠)</span></p>
<p>學琴事棉弓。寫字相科斗。天地泄其元。兒孫壞却手。占波國裏覓同心。赤髮波斯舂木臼。<span class='note-inline'>(節巖琇)</span></p>
<p>海棠無語夢癡癡。粉蝶偷香得意時。無奈畵樓歌又作。黃鶯不放宿高枝。<span class='note-inline'>(雪奇靜)</span></p>
<p>半架薔薇滿院香。一番風過一番凉。落英昨夜飄零處。惹得遊蜂上下狂。<span class='note-inline'>(法林音)</span></p>
<p>閉門作活假惺惺。一拶分明露賊身。若也和贓齊捉敗。免教莊主謝臨門。<span class='note-inline'>([、/(、*、)]三圓)</span></p>
<p style="margin-left:1em">古德曰。者一片田地分付來多少時也。我立地待汝搆去。</p>
<p>法眼益云。山僧如今坐地。待汝搆去。還有道理也無。那個親。那個疎。試裁斷看。　昭覺勤云。者一片田地分付來多少時也。我今日當眾慶懺。　慧雲盛云。三老橫身為物。太煞婆心。其奈風波似難折合。山僧則不然。者一片田地分付來多少時也。我倦要睡去。　石霜尊云。者一片田地分付來多少時也。因甚諸人蹋不著。祇為分明極。翻令所得遲。</p>
<p style="margin-left:1em">古德因僧問。一陽來復。日長一綫。未審佛法長多少。德曰長一綫。又問一古德。德曰一綫長。</p>
<p>薦福璨云。一等共行山下路。眼中各自別烟雲。　高峰妙云。就窠打劫。還他二老本分鉗錘。若謂佛法短長。端的未夢見在。今日忽有問西峰佛法長多少。祇向他道。東西十萬南北八千。　象田現云。二老宿雖有補綴虗空手段。要且紅線未斷。祇向長短上作活計。今日有恁麼問。山僧祇向他道。休將玉綫較長短。好把金鍼繡出看。</p>
<p style="margin-left:1em">古德於門上書心字。囪上書心字。壁上書心字。</p>
<p>法眼益云。門上但書門字。窗上但書窗字。壁上但書壁字。　玄覺遂云。門上不要書門字。窻上不要書窻字。壁上不要書壁字。何故。字義炳然。　龍唐柱云。門上書個牕字。牕上書個壁字。壁上書個門字。何故。東磵水流西磵水。南山雲起北山雲。　白巖符云。老宿犯相違謗。法眼犯增益謗。玄覺犯損減謗。龍唐犯戲論謗。四個漢據款結案了也。還有不甘者麼。試出來掙一頭看。　聖可玉云。築萬里城連海岱。牢牢鞏固舊山河。</p>
<p>鍾<span class='corr'>馗</span>夜半貼門神。貼到天明看自身。笑指門神像自<span class='corr'>己</span>。不知自<span class='corr'>己</span>是門神。<span class='note-inline'>(天岸昇)</span></p>
<p>都來一節高一節。高到極頂難轉折。打個思量仔細看。當時因底恁麼設。<span class='note-inline'>(懶放大)</span></p>
<p>萬象從教當正眼。何須較論是兼非。誰能一鏃輕將起。直破三關凱奏歸。<span class='note-inline'>(大戲)</span></p>
<p style="margin-left:1em">古德曰。祖師九年面壁為訪知音。若恁麼會。喫鐵棒有日在。又一老宿曰。祖師九年面壁何不慚愧。若與麼會。更買艸鞵行脚三十年。</p>
<p>琅琊覺云。既不然。且道祖師面壁意作麼生。良久云。欲得不招無間業。莫謗如來正法輪。　天童傑云。二老宿敲甎打瓦。琅琊覺畵虎成貍。諸人要見祖師面壁底意旨麼。窮坑難滿。</p>
<p style="margin-left:1em">古德曰。佛法大有。祇是牙痛。</p>
<p>徑山杲云。向道莫行山下路。果聞猿叫斷腸聲。　勝法法云。若是陶淵明。攢眉便歸去。</p>
<p style="margin-left:1em">古德曰。長者長法身。短者短法身。</p>
<p>天童覺云。且道舜若多神喚什麼作法身。良久云。不可續鳧截鶴夷嶽盈壑去也。</p>
<p style="margin-left:1em">古德問曰。我三年前曾斷一人命根。而今日夜憂愁。如何免得。</p>
<p>綠雨蕉云。幸無干證。　法林音云。猶未絕氣在。</p>
<p style="margin-left:1em">古德一夏竝不為人說話。有僧歎曰。我祇恁麼空過一夏。不敢望和尚說佛法。得聞正因二字也得。老宿聞乃曰。闍黎莫[斯/言]速。若論正因。一字也無。道了扣齒曰。適來無端。不合與麼道。鄰壁一老宿聞曰。好一鬴羮被一顆鼠糞污却。</p>
<p>報慈遂徵云。且道讚歎語不肯語。若是讚歎。為甚道鼠糞污却也。若不肯他。有甚麼過。驗得麼。　翠峰顯云。誰家鍋裏無一兩顆。法林音云。自首者原其罪。　黃龍清云。二老宿祇見錐頭利不見鑿頭方。祇如者僧道不敢望和尚說佛法得聞正因兩字也得。是會不會。參玄要具通方眼。好向言中辯古今。　徑山琇云。者僧無事生事。老宿應病與藥。線去絲來。鍼縫不露。爭奈未會末後句在。祇如鄰壁老宿恁麼。又且如何。三台須是大家催。</p>
<p>一夏調和一釜羮。傅巖猶未許爭衡。莫言污了無人見。鄰壁禪翁隻眼明。<span class='note-inline'>(正覺逸)</span></p>
<p>長夏無別趣。調和羮一釜。滋味頗馨香。剛地成點污。口是禍之門。舌是斬身斧。陪却三斤鐵。祇因看錮鏴。<span class='note-inline'>(慈受深)</span></p>
<p>泠泠寒溜泣秋壑。纔會滄溟便泛舟。見說許由曾洗耳。可憐巢父更鞭牛。<span class='note-inline'>(虛堂愚)</span></p>
<p>一言<span class='corr'>已</span>出駟難追。道了如何悔得來。冷地被人相訐露。牙關齩定口慵開。<span class='note-inline'>(無文璨)</span></p>
<p style="margin-left:1em">古德畜一童子竝不知軌則。一行脚僧到菴乃教示童子朝昏禮儀。其童晚見老宿外歸。遂去問訊。老宿怪訝遂問誰教汝。童曰堂中上座。老宿尋喚其僧來問。上座傍家行脚是甚麼心行。者箇童子養來二三年。幸自可憐生。誰教上座教壞伊。裝束了快去。黃昏雨淋淋地。被它趁出。</p>
<p>法眼益云。古人與麼顯露些子家風。甚奇怪。且道意在於何。　法林音云。者僧當時何不回云。恁麼則菴主也當出院。看他又如何安置。</p>
<p style="margin-left:1em">古德因僧問生死以何為舟航。德曰年盡不燒錢。</p>
<p>年盡不燒錢。鼠穴被蛇穿。直饒玄會得。對面隔西天。<span class='note-inline'>(曹源生)</span></p>
<p style="margin-left:1em">古德因僧問年窮歲盡時如何。德曰家家盡看野狐兒。</p>
<p>家家盡看野狐兒。鐵笛橫拈撩亂吹。吹罷不知何處去。夕陽<span class='corr'>已</span>挂桺梢西。<span class='note-inline'>(松源岳)</span></p>
<p>家家盡看埜狐兒。見者雖多識者稀。百怪千妖俱掃迹。春風<span class='corr'>已</span>到萬年枝。<span class='note-inline'>(晦叟光)</span></p>
<p style="margin-left:1em">古德埀語。十字街頭起一間茅廁。祇是不許人屙。後僧舉似南堂靜。堂曰。你先屙了。更教甚麼人屙。宿聞焚香遙望南堂拜謝。</p>
<p>五祖蕉云。南堂知而故犯。老宿一款便招。撿點將來。總不出屙屎見解。</p>
<p style="margin-left:1em">古德曰。日出心光曜。天陰性地昏。不知天地者。剛道有乾坤。</p>
<p>南石琇云。與麼說話。古今徹悟者如稻麻竹葦。錯會者如稻麻竹葦。以拂子畫一畫云。阿耨達池深四十由旬。闊四十由旬。</p>
<p style="margin-left:1em">古德因聖僧像被屋漏滴。有人問。既是聖僧為甚麼有漏。德無對。</p>
<p>天台韶代云。無漏不是聖僧。　法林音代云。上座明日把茅蓋頭。也有五千毳徒。</p>
<p style="margin-left:1em">古德偈曰。五蘊山頭一段空。同門出入不相逢。無量劫來賃屋住。到頭不識主人公。</p>
<p>有老宿云。既不識他。當初問甚麼人賃。</p>
<p style="margin-left:1em">古德因僧問古鏡未磨時如何。德云不施功。曰磨後如何。德曰不照燭。</p>
<p>龍池傳別云。古鏡未磨時如何。云見明不見暗。云磨後如何。云見暗不見明。</p>
<p style="margin-left:1em">古德問僧近離甚處。曰東川。師曰。雙㵎孤松。烟清月白。那箇是上座主人公。曰始屆洞安便遭此問。師曰記劍刻舟。破珠求影。豈不是闍黎境界。喫茶去。曰那箇是洞安正主。師曰途中駒子不勝驊騮。僧禮拜。師曰胡人打令舞拍全無。</p>
<p>仙巖鑑云。古德和糠糶米。者僧竊艸為霸。若是正主。俱未識在。</p>
<p>日竿曙色湧青巒。萬壑千巖氣象寬。誰料風雲多變態。霎時雲雨滿山川。<span class='note-inline'>(永寧鼎)</span></p>
<p style="margin-left:1em">有二古德住菴旬日不會。一日相見。上菴主問。多時不見。向什麼處去。下菴主曰。在菴中造箇無縫塔。上菴主曰。某甲也要造一箇。請借塔㨾看。下菴主曰。何不早說。恰被人借去了也。</p>
<p>法眼益徵云。且道是借<span class='corr'>他</span>㨾不借他㨾。</p>
<p>無縫塔㨾子。兩手擡不起。被人借將去。至今尋未<span class='corr'>已</span>。尋未<span class='corr'>已</span>。天上人間知幾幾。<span class='note-inline'>(月菴果)</span></p>
<p>恰好被人借去了。莫言鄰舍不通容。團圝無縫難安筆。祇抹烟雲一兩重。<span class='note-inline'>(石林鞏)</span></p>
</div>
<div class='div-other'><a id='mulu110' /><p style="margin-left:1em">尊宿因僧到相看。值不在。遂看主事。事曰參見和尚也未。曰未。主事乃指狗子曰。上人要見和尚。但禮拜者狗子。僧無語。後古德歸得聞乃曰。作麼生免得無語。</p>
<p>雲門偃云。欲觀其師先觀弟子。　法林音代但向狗云。待和尚歸來。莫道我無語好。</p>
</div>
<div class='div-other'><a id='mulu111' /><p style="margin-left:1em">座主念彌陀名號次。小師遂喚和尚。及其回顧。小師不對。如是數回。座主叱之。小曰。和尚幾年喚它即得。某甲纔喚便乃惡發。</p>
<p>石菴琈代云我不如汝。　法林音代云。汝作惡發會那。</p>
</div>
<div class='div-other'><a id='mulu112' /><p style="margin-left:1em">僧入冥見地藏菩薩問平生脩何行業。僧曰誦法華經。藏曰。止止不須說。我法妙難思。為是說不說。其僧無對。</p>
<p>寶壽新代云。何必重宣。　歸宗柔代云。此回歸去敢請流通。　綠雨蕉云。與麼則趁便回向去也。　法林音代云。大士三十年後莫忘却此語。</p>
</div>
<div class='div-other'><a id='mulu113' /><p style="margin-left:1em">老宿因人問。魚以水為命。為甚麼却死在水裏。</p>
<p>天龍機云。是伊為甚麼不去岸上死。　綠雨蕉云。沒處去。　愚菴及云。怕爛却那。　法林音代云。梢郎子未遇人在。</p>
</div>
<div class='div-other'><a id='mulu114' /><p style="margin-left:1em">雲蓋山僧乞瓦造殿。有人問。既是雲蓋何用乞瓦。僧無對。</p>
<p>綠雨蕉代云。春無三日晴。　法林音代云。有勞功用。</p>
</div>
<div class='div-other'><a id='mulu115' /><p style="margin-left:1em">高麗國來錢塘刻觀音聖像。及舁上船。竟不能動。因請入明州開元寺供養。後有設問。無剎不現身。聖像為什麼不去高麗國。</p>
<p>長慶稜云。現身雖普。覩像生偏。　法眼益別云。識得觀音未。　曉菴昱云。眾生顛倒。迷<span class='corr'>己</span>逐物。　法林音代云。莫道山僧令行不去。</p>
</div>
<div class='div-other'><a id='mulu116' /><p style="margin-left:1em">有僧因童子上經次。僧令著函內。童曰某甲念底向那裏著。僧無對。</p>
<p>䒢溪森云。者僧何不道。看你狼藉。是即是。風前橄欖。日下恍榔。　法林音代云。者童子得恁麼鈍置。</p>
</div>
<div class='div-other'><a id='mulu117' /><p style="margin-left:1em">藏主問僧何不看經。曰不識字。藏曰何不問人。僧展手曰是什麼字。藏無對。</p>
<p>法林音代云。前言不副後語。</p>
<p>袖中寶劍摩星斗。肘後靈符照八方。撥轉日前關棙子。從教天下竟茫茫。<span class='note-inline'>(誰菴演)</span></p>
<p>鶴立蛇行勢不休。五天梵字鬼神愁。孔門弟子無人識。碧眼胡僧笑點頭。<span class='note-inline'>(六巖輝)</span></p>
</div>
<div class='div-other'><a id='mulu118' /><p style="margin-left:1em">老宿問一座主。疏鈔解義廣略如何。主曰。鈔解疏。疏解經。宿曰。經解什麼。主無對。</p>
<p>法林音代云。山下與汝飯喫者具眼不具眼。</p>
<p>生平蘊業頓偏圓。開口全彰字字玄。拶到羅紋結角處。青山翠鎖斷雲烟。<span class='note-inline'>(粟菴鼎)</span></p>
</div>
<div class='div-other'><a id='mulu119' /><p style="margin-left:1em">台州六通院僧欲渡船。有人問。既是六通。為甚麼假船。僧無語。</p>
<p>天台韶代云。不欲驚眾。　綠雨蕉代云。理長則就。　法林音代云。山僧日前有人恁麼問。也似今日恁麼答。</p>
</div>
<div class='div-other'><a id='mulu120' /><p style="margin-left:1em">廣南住菴僧值大王出獵。吏人報。大王來起。僧曰。非但大王來。佛來也不起。王乃問佛豈不是卿師。僧曰是。王曰見師為什麼不起。僧無語。</p>
<p>法眼益代云。未足醻恩。　保寧勇代云。相識滿天下。今朝遇一人。　天寧琦云。欲觀其師。先觀弟子。　白巖符代云。子不重則父不尊。　河渚謙云。今日小出大遇。　綠雨蕉代云。不是貧道見處。　法林音代云。吏人今日勞汝證明。</p>
</div>
<div class='div-other'><a id='mulu121' /><p style="margin-left:1em">曹谿守衣盋侍者因僧到。乃提起衣曰。者是大庾嶺頭提不起底。僧曰為什麼却在上座手裏。侍者無對。</p>
<p>雲門偃云。彼此不了。又於無語處代云。遠嚮不如親到。又云是獅子兒。　天嶽晝云。負命者上鉤。又云。大師滅度久矣。　法林音代云。移盤喫飯漢。</p>
</div>
<div class='div-other'><a id='mulu122' /><p style="margin-left:1em">有一行者隨法師入佛殿。向佛而唾。法師曰。行者少去就。何以唾佛。者曰將無佛處來與某甲唾。法師無語。</p>
<p>溈山祐云。仁者却不仁者。不仁者却仁者。　仰山寂代法師但唾行者。行者若有語。即向伊道還我無行者處來。　資福侶代法師便打。又云。也祇救得一半。　天嶽晝云。合取狗口。　法林音代云。無佛處用唾作麼。</p>
</div>
<div class='div-other'><a id='mulu123' /><p style="margin-left:1em">泗州塔頭侍者及時鎖門。有人問。既是三界大師。為甚麼被弟子鎖。侍者無對。</p>
<p>法眼代云。弟子鎖。大師鎖。　法燈代云。還我鎖匙來。　老宿代云。吉州鎖。虔州鎖。　法林音代但度鎖匙云。牢牢收取。</p>
<p>及時關鎖意深深。問處分明驗假真。三月誰知桃李樹。紅紅白白是陽春。<span class='note-inline'>(智觀慧)</span></p>
</div>
<div class='div-other'><a id='mulu124' /><p style="margin-left:1em">有道流在佛殿前背坐。僧曰道士莫背佛。道流曰大德。本教中道佛身充滿於法界。向甚麼處坐即得。僧無對。</p>
<p>法眼代云。識得汝。　法林音代云。又來山僧前放憨。</p>
</div>
<div class='div-other'><a id='mulu125' /><p style="margin-left:1em">偃臺感山主到圓通院相看。第一座問曰。圓通無路。山主爭得到來。主無對。</p>
<p>歸宗柔代云。不期又得相見。　法林音代云。公驗上為甚有姓無名。</p>
</div>
<div class='div-other'><a id='mulu126' /><p style="margin-left:1em">有人問僧點甚麼鐙。僧曰長明鐙。曰甚麼時點。僧曰去年點。曰長明何在。僧無對。</p>
<p>長慶稜代云。若不如此。知公不受人瞞。　法眼別云。利動君子。　法林音代云。曾問幾人來。</p>
</div>
<div class='div-other'><a id='mulu127' /><p style="margin-left:1em">老子李聃柱史曰。道湛兮似或存。吾不知其誰之子。象帝之先。</p>
<p>高峰妙云。咄哉。者漢錯下註脚。湛兮似或存。吾不知其誰之子。毗耶城裏老維摩。</p>
<p style="margin-left:1em">老子曰。上士聞道勤而行之。中士聞道若存若亡。下士聞道大笑之。</p>
<p>薦福璨云。上士聞道勤而行之。著甚死急。中士聞道若存若亡。猶較些子。下士聞道大笑之。却有衲僧氣息。三種人一時格下了也。且道那個合受人天供養。</p>
</div>
<div class='div-other'><a id='mulu128' /><p style="margin-left:1em">宋太宗幸相國寺。問僧看什麼經。對曰仁王經。帝曰。既是朕經。為甚麼在卿手裏。僧無對。</p>
<p>雪竇顯代云。皇天無親惟德是輔。　天寧琦云。若問永祚。但以手頂戴經。云萬歲萬歲。　雪軒成云。王言如絲。其出如綸。　白巖符云。我不似雪竇老學究。待帝問。但對專為陛下流通。他若是作家君王。更問流通一句作麼生。便合掌云。護國仁王經卷當第二。　獅峰遜代云。某甲今日謝恩有分。　法林音代云。陛下往年不似今日含糊。</p>
<p style="margin-left:1em">太宗幸開寶塔。問卿是甚麼人。對曰塔主。帝曰朕塔為甚麼卿作主。僧無對。</p>
<p>翠峰顯代云。闔國咸知。　曉菴昱云。誰敢動著。　法林音代云。龍光佛時洎合忘却。</p>
<p style="margin-left:1em">太宗因僧朝見乃問卿甚處來。對曰廬山臥雲菴。帝曰。朕聞臥雲深處不朝天。卿因甚到此。僧無語。</p>
<p>翠峰顯代云。難逃至化。　寶壽方代云。不學者死漢。又云。特謝陛下顧問。　佛日晳代云。祇因靈山一別。　法林音代云。貧衲眼大。賴有眉毛遮却。</p>
<p>試問臥雲深處客。不知何以答昇平。蕩然至化難逃避。萬里遙天一點雲。<span class='note-inline'>(北磵簡二)</span></p>
<p>不違咫尺面天顏。彊項猶然憶故山。直下肯將身許國。與君同樂太平年。</p>
<p>白雲巖下不貪閒。直欲敲開金鎖關。不是無心逃至化。大都有意面堯顏。<span class='note-inline'>(即念現)</span></p>
<p style="margin-left:1em">太宗因僧奏曰。藏經被回祿。欲乞宣賜。帝召問。昔日摩騰不燒。今日為甚却燒。僧無對。</p>
<p>翠峰顯代云。陛下不忘付囑。　白巖符代云。知陛下不吝寶藏。　綠雨蕉代云。令不虗行。　法林音代云。昔日摩騰。今日摩騰。</p>
<p style="margin-left:1em">太宗因僧入對次。奏曰。陛下還記得臣僧麼。帝曰甚處相見來。曰靈山一別直至而今。帝曰卿以何為驗。僧無對。</p>
<p>翠峰顯代云。貧道特特而來。　崇化能代僧拈起拂子。　白巖符代云。將謂陛下忘却。　法林音代云。鹽茶布袋錢。有人還却。</p>
<p>靈山一別二千年。聖主重逢豈偶然。細掬清泉揩老眼。撥開雲霧見青天。<span class='note-inline'>(石溪月)</span></p>
<p style="margin-left:1em">太宗一日擎起盋。問丞相王隨曰。既是大庾嶺頭提不起。為甚麼却在朕手裏。隨無對。</p>
<p>慈明圓代云。陛下有力。　法林音代云。今日臣為大庾嶺消案。</p>
<p>大地收歸掌握間。鉢盂擎起有何難。個中消息憑誰委。秋水秋雲秋夜寒。<span class='note-inline'>(雲衲慶)</span></p>
<p style="margin-left:1em">太宗因夢神人勸發菩提心。次日問廷臣。菩提心作麼生發。羣臣無對。</p>
<p>翠峰顯代云。實為古今罕聞。　別峰印代云。王言如絲。其出如綸。　法林音代云。律有明條。</p>
<p>菩提妙心作麼發。日應萬機原不差。回首瞥然輕覰著。大千沙界是皇家。<span class='note-inline'>(松源岳)</span></p>
<p>萬里謳歌聖化成。條風塊雨樂樵耕。不因嵩嶽三呼後。無象誰知真太平。<span class='note-inline'>(雙杉元)</span></p>
<p>菩提心發不為難。祇在君王一念間。聖聖相傳皆一揆。綿綿國祚泰山安。<span class='note-inline'>(辛菴儔)</span></p>
<p style="margin-left:1em">太宗因寂大師進三界圖。帝曰朕居何界。寂無對。</p>
<p>綠雨蕉云。總在吾皇化育中。　法林音代云。者回貧道再不進此圖也。</p>
</div>
<div class='div-other'><a id='mulu129' /><p style="margin-left:1em">明高帝在天界寺聞漁鼓聲。問僧。誰家飯僧耶。曰無。帝曰誰家醻願耶。曰無。帝曰若是都無。則宜寂寥面壁參究本來。胡為口喃喃地。</p>
<p>起玄生云。鐵輪天子寰中旨。任它千聖出頭也移易絲毫不得。時有僧問如何是寂寥底意旨。玄曰。動也動也。</p>
</div>
<div class='div-other'><a id='mulu130' /><p style="margin-left:1em">錢塘鎮使在界上為鎮將。凡見僧便問。若相契即留止宿。一日因二僧至。遂問近離甚處。曰江西馬大師處。使曰馬大師有何方便。曰道即心即佛。便被揖出。又有二僧到亦如前問。僧曰非心非佛。又被揖出。</p>
<p>是是非非俱請出。巍巍萬仞如壁立。平生心膽向人傾。相識還如不相識。<span class='note-inline'>(無際派)</span></p>
<p>碧油幢下立功勳。韜略雙全獨見君。一自赤心來報國。邊頭刁斗不曾聞。<span class='note-inline'>(虗堂愚)</span></p>
<p>截漢裁雲千丈壁。卓然端是鳥難立。從教過鴈與飛猿。徒增日暮寒蟬泣。<span class='note-inline'>(道隆興)</span></p>
<p>生成骨格傲王侯。<span class='corr'>秦</span>不居兮漢不留。無限落花風掃盡。餘香滿地倩誰收。<span class='note-inline'>(古風)</span></p>
</div>
<div class='div-other'><a id='mulu131' /><p style="margin-left:1em">韓居士因三平遷化。眾請作喪主。士乃以手巾覆鈔鑼。上橫一口劍。置龕前曰。道得即作喪主。眾無對。士便趯却鈔鑼哭曰。蒼天蒼天。先師遠矣。</p>
<p>羅山閒云。噫。大奇大奇。三平門下六百來人。總被者俗漢吞却也。陳老師當時若在。祇將三尺布蓋却頭。橫亞一柄露刃刀。揭起孝幕當堂而坐。看韓家個漢要作喪主也未得。要不作喪主也未得。進之須有禮。退之須有禮。</p>
</div>
<div class='div-other'><a id='mulu132' /><p style="margin-left:1em">官人作無鬼論。中夜揮毫次。忽見一鬼出曰。汝道無。我[口*尒]。</p>
<p>東山演代以手作鵓鳩㭰云。谷谷孤。　靈隱遠以手加額云。何似生。　法林音代但喚云快將紙筆來。</p>
</div>
<div class='div-other'><a id='mulu133' /><p style="margin-left:1em">一長者因僧托盋來家被狗齩。長者乃指其僧所披袈裟曰。龍披一縷。金翅不吞。大師全披法服。為甚麼却被狗齩。僧無語。</p>
<p>寶華忍代云。未看山頭土。先觀屋下郎。　貫之理代云。山僧行年在坎。命犯重煞。　法林音代云。居士得恁麼負心。</p>
</div>
<div class='div-other'><a id='mulu134' /><p style="margin-left:1em">有施主進院行眾僧隨年錢。知事僧曰聖僧前著一分。施主曰聖僧年多少。僧無對。</p>
<p>法眼益代云。心期滿處即知。　保寧勇代云。祇恐施主力所不及。　天寧琦代云。鉢盂無底。　寶壽方代云。與麼則大眾今日不得半文也。　貫之理代云。適纔一分而今兩分。　法林音代云。消得也。消得也。</p>
</div>
<div class='div-other'><a id='mulu135' /><p style="margin-left:1em">一官人入鎮州天王院。覩神像因問院主曰。此是什麼功德主。曰護國天王。官曰祇護此國徧護餘國。主曰在秦為秦。在楚為楚。官曰。臘月廿九日打破鎮州城。天王向什麼處去。主無對。</p>
<p>法林音代云。官人我者裏用你不著。</p>
<p>青山日日摩霄漢。流水年年洗海心。逗到狂瀾涓滴盡。通身泥水謾追尋。<span class='note-inline'>(磬山鼎)</span></p>
</div>
<div class='div-other'><a id='mulu136' /><p style="margin-left:1em">昔有跨驢人問眾僧何往。僧曰道場去。人曰何處不是道場。僧以拳毆之曰。者漢沒道理。向道場裏跨驢不下。其人無語。</p>
<p>報恩秀云。盡道者漢有頭無尾。能做不能當。殊不知却是者僧前言不副後語。既知舉足下足皆是道場。何不悟騎驢跨馬無非佛事。萬松要斷者不平公案。更與花擘一上。喫拳沒興漢。茅廣杜禪和。早是不剋<span class='corr'>己</span>。那堪錯過他。道場惟有一。佛法本無多。留與闍黎道。戶唵薩哩嚩。　龍唐柱云。者僧太麤糙。向道場裏亂打人。　法林音代但笑云。不謂出家人也有者㨾俗氣。</p>
</div>
<div class='div-other'><a id='mulu137' /><p style="margin-left:1em">澧陽路上有一婆子賣餅為業。德山初出蜀。就其買餅。點心婆指擔曰。上座擔頭是甚麼文字。山曰青龍疏鈔。婆曰鈔何經。曰金剛經。婆曰。我有一問。若答得施與點心。答不得請別處去買。金剛經道過去心不可得。現在心不可得。未來心不可得。未審上座點那箇心。山無語。</p>
<p>天童悟云。我若作德山。祇向道山僧肚飢。揀大者快般來。及至般來。却肩擔便行。管教者婆子疑殺去在。　棲霞成云。山僧今日勞倦。　法林音代云。者餿點心祇好婆婆喫。</p>
</div>
<div class='div-other'><a id='mulu138' /><p style="margin-left:1em">一婆子供養一菴主經二十年。常令一女子給侍。一日令女子抱定曰。正當恁麼時如何。主曰。枯木倚寒巖。三冬無暖氣。女子歸舉似婆。婆曰。我二十年祇供養得箇俗漢。遂遣出。燒却菴。</p>
<p>天童傑云。者婆子洞房深穩。水洩不通。偏向枯木上糝花。寒巖中發燄。個僧孤身迥迥。慣入洪波。等閒坐斷潑天潮。到底身無涓滴水。仔細檢點將來。敲枷打鎖不無二人。若是佛法未夢見在。　理安問云。淩弱助強。古今皆是。長裙賣俏。邪法難扶。山僧昔年曾被婆子換却眼睛。道者僧蹉過婆子。仔細檢點將來。却是婆子錯過者僧。撫掌哈哈大笑云。三十年後與汝諸人說破。　崆峒慈云。眾中道菴主未在。婆子作家。恁麼舉揚祇見錐頭利。殊不知婆子不知菴主受用處。菴主不知婆子作用處。一對訝郎當。各與二十棒。何故。獅巖者裏賞罰分明。　東塔熹云。菴主牆高數仞關節不通。婆子暗度重關要探閫中春色。若非一場特地。爭見暗合明投。　綠雨蕉云。女子抱定。婆子燒菴。干他者僧甚麼事。祇如枯木倚寒巖。三冬無暖氣。又作麼生。展兩手云。多少分明。　盟石息云。婆子高高峰頂立。就下應難。菴主深深海底行。搆上不易。檢點將來二俱不了。且道如何折合。以拂子打圓相云。幸收一片荒基在。歲歲年年艸自青。</p>
<p>不見人斑見虎斑。算來莫願見人斑。虎斑見後通回避。惟有人斑避最難。<span class='note-inline'>(或菴體)</span></p>
<p>鐵壁迸開雲片片。黑山輥出月團團。就中明暗相凌處。天外出頭誰解看。<span class='note-inline'>(虗堂愚)</span></p>
<p>貧人常妒富。富者不欺貧。莫信直中直。須防仁不仁。<span class='note-inline'>(閒極雲)</span></p>
<p>二十年來不具眼。茅菴燒却是徒為。三春暖氣無多子。真實之言亦可師。<span class='note-inline'>(橫川珙)</span></p>
<p>萬花藂裏不沾身。陷殺閻浮多少人。欲識者僧行履處。軟綿團內有剛鍼。<span class='note-inline'>(無異來)</span></p>
<p>敵手相逢各有奇。神謀豈許外人知。轉相陷害冤難了。最毒心腸暗裏機。<span class='note-inline'>(永覺賢)</span></p>
<p>雲滿深巖花滿郊。乾坤化育實殷饒。時人祇見朱門好。誰識幽居價倍高。<span class='note-inline'>(天目琇)</span></p>
<p>臨崖呈巧計。陷虎最無端。莫謂橫身易。須知活雀難。<span class='note-inline'>(大鼎新)</span></p>
<p>婆子燒菴。好花難攀。偷香竊玉。解把天瞞。<span class='note-inline'>(覺浪盛)</span></p>
<p>把住牢關向上行。不將清節入風塵。和光略借些些子。賠了夫人又折兵。<span class='note-inline'>(天岸昇)</span></p>
<p>作賊者不富。燒香者不貧。幾多參學客。月下遇花神。<span class='note-inline'>(濟水洸)</span></p>
<p>離位之機那個知。毒龍㧞在富那西。劈開海水止觀妙。不見尾巴更是奇。<span class='note-inline'>(聖可玉)</span></p>
<p>曾怪留侯似美人。自然赤帝暗消魂。一椎一履相酬唱。劫火燒來莫覓痕。<span class='note-inline'>(墨歷智)</span></p>
<p>一帆開處一帆開。水碧沙明兩岸苔。各逞風流歸別浦。從教鷗鷺自疑猜。<span class='note-inline'>(不韻音)</span></p>
<p>正當與麼時。人見眾生見。露柱入燈籠。山門出佛殿。<span class='note-inline'>(漢關喻)</span></p>
<p>漢地尋幽蜀地居。東吳西楚遞君書。不談兵革人間事。誘得孔明出草廬。<span class='note-inline'>(古帆順)</span></p>
<p>興在天南天盡頭。兩輪日月暗牽抽。不知古錦迴文者。錯喚雲門六不收。<span class='note-inline'>(法林音)</span></p>
</div>
<div class='div-other'><a id='mulu139' /><p style="margin-left:1em">一住菴婆。有僧參米湖入菴。乃問婆有眷屬否。婆曰有。曰在什麼處。婆曰山河大地若艸若木皆是我眷屬。曰婆莫作師姑來麼。婆曰汝見我是什麼。曰俗人。婆曰汝不可是僧。曰婆莫溷亂佛法好。婆曰我不溷亂佛法。曰與麼豈不溷濫佛法。婆曰。汝是男子。我是女人。豈是溷濫。</p>
<p>竇家能釀消愁酒。但是愁人便與消。顧我共君俱寂寞。祇因連夜復連朝。<span class='note-inline'>(銕容玄二)</span></p>
<p>勸君莫惹老婆舌。惹了呶呶鬧不歇。況是梁山母大蟲。得路沿家便打劫。</p>
<p>裙拕八幅湘江水。髻綰巫山一段雲。賣得通身渾是俏。幾人憐惜幾人憎。<span class='note-inline'>(天岸昇)</span></p>
</div></div>
<p class='juan'>宗鑑法林卷八</p>
</div><!-- end of div[@id='body'] -->
</body></html>