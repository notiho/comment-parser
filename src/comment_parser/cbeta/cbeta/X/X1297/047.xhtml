<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu529' />宗鑑法林卷四十七</p><p class="byline">集雲堂　編</p><p class="head1">大鑒下七世</p>

<div class='div-other'><a id='mulu530' />
<p class='h2'>福州安國弘瑫禪師<span class='note-inline'>(雪峰存嗣)</span></p><p style="margin-left:1em">舉國師碑文曰。得之於心。伊蘭作栴檀之樹。失之於旨。甘露乃蒺藜之園。謂僧曰。一語須具得失兩意。汝作麼生道。僧豎拳曰不可喚作拳頭。師不肯。亦豎拳曰。祇為喚者箇作拳頭。</p>
<p>翠峰顯云。無繩自縛漢。拳頭也不識。　大溈秀云。翠峰安國盡為孤高方外。及乎臨鋒受敵又却逐隊隨行。　天童華云。若見得翠峰徹。便見得安國龍頭蛇尾。若見不徹。伊蘭作栴檀之樹。甘露乃蒺藜之園。　東禪觀云。者僧不能鉗安國之口。安國不能止翠峰之譏。翠峰不能免大溈之議。可憐者隊漢。不奈一箇拳何。待云我要箇語。具得失兩意。祇向道。休。何謂如此。獅子一滴乳。迸散十斛驢乳。　南堂欲云。我不似安國論得論失一語兩意。拈拄杖云。我此拄杖能殺能活。活中有殺。殺中有活。或則殺活同時。或則殺活不同時。若善用去。世出世間無法不備。便乃縱奪可觀。卷舒無礙。若用不得。總是無繩自縛漢。　笑巖寶云。大小安國脚跟未點地在。　古南門云。安國也是自起自倒。喚作拳頭。道失得麼。不可喚作拳頭。道得得麼。祇為喚作拳頭。若向得失上走有甚了期。翠峰雖則動絃別曲。要且不出此老圈圚。畢竟如何。展手云急須著眼看仙人。</p>
</div>
<div class='div-other'><a id='mulu531' />
<p class='h2'>越州洞巖可休禪師<span class='note-inline'>(雪峰存嗣)</span></p><p style="margin-left:1em">因雲門到得數日纔上來問訊。恰值師下來便問什麼處去。門曰親近去。師曰亂走作什麼。門曰暫時不在。師曰什麼處去來。</p>
<p>翠峰顯別云。好與三十棒。　承天怡云。雲門說甚暫時不在。正是終日門外亂走。洞巖雖則長年在家。要且住處也不知。</p>
</div>
<div class='div-other'><a id='mulu532' />
<p class='h2'>太原孚上座<span class='note-inline'>(雪峰存嗣)</span></p><p style="margin-left:1em">初在揚州光孝寺講三德法身。因禪者笑乃輟講旬日。室內端然靜慮收心攝念。從初夜至五更。聞鼓角聲忽契悟。扣禪者門。禪問阿誰。師曰某甲。禪咄曰教汝傳持大教。代佛說法。夜來為甚麼醉酒臥街。師曰。禪德自來講經。將生身父母鼻孔扭掜。從今<span class='corr'>已</span>去更不敢如是。禪曰。且去。來日相見。師遂罷講。徧歷諸方。</p>
<p>一曲單于風引長。孚公聞處是宮商。至今夜夜維揚客。空聽樓頭聲斷腸。<span class='note-inline'>(本覺一)</span></p>
<p>誰將畵角吹江城。一曲梅花隔岸聽。宿酒乍醒金鴨冷。海棠枝上月猶明。<span class='note-inline'>(懶菴樞)</span></p>
<p>琴生入滄海。太史遊名山。從此揚州城外路。令嚴不許早開關。<span class='note-inline'>(晦機熙)</span></p>
<p>凄凉南國宿孤城。客夢悠悠睡正深。畵角一聲驚覺起。杜䳌啼在隔花陰。<span class='note-inline'>(元菴微)</span></p>
<p style="margin-left:1em">太原參雪峰。峰聞乃集眾。師到法堂上顧視雪峰。便下看知事。明日却上禮拜曰。某甲昨日觸忤和尚。峰曰知是般事便休。</p>
<p>雲門偃因僧問那裏是觸忤處。門便打。　翠峰顯云。打得百千萬箇有甚用處。直得盡大地人喫棒方可扶豎雪峰。且道孚上座具什麼眼。又云。一千五百人善知識。被孚老一覰便高豎降旗。至明日道知是般事便休。果然。　雲居舜云。大小雪峰被孚上座惑亂一上。祇者孚上座也是擔枷過狀。　承天宗云。祇知其一不知其二。殊不知雪峰坐籌帷幄決勝千里。孚上座呈盡平生見解。也祇在雪峰圈圚裏。　南堂欲云。眼眼相覰。心心相知。雲門便打。棒頭有眼明如日。翠□云打得百千萬箇有甚用處。要識真金火裏看。　法忍謐云。那裏是孚上座觸忤處。雪峰云知是般事便休。且道伊知什麼事。</p>
<p>李廣將軍。古今無對。深入虜庭。全身遠害。不動干戈贏小捷。至今邊塞嘉聲在。<span class='note-inline'>(海印信)</span></p>
<p>肚氣如虹上法堂。就籬縛犍恰相當。若言觸忤老和尚。雪上無端又著霜。<span class='note-inline'>(秤巖玉)</span></p>
<p style="margin-left:1em">太原到投子。子曰久響太原孚上座。莫便是麼。師作掌勢。子曰老僧招得。師便出。子曰且聽諸方斷看。師回首。子便打。</p>
<p>玄沙備云。莫是投子招得麼。　白巖符云。二老雖則手親眼便。怎奈互相屈辱。</p>
<p style="margin-left:1em">太原因鼓山問。父母未生時鼻孔在什麼處。師曰老兄先道。曰於今生也汝道在什麼處。師不肯。山却問作麼生。師曰將手中扇子來。山與扇子。再徵之。師搖扇不對。山罔測乃毆師一拳。</p>
<p>昭覺勤云。崇寧又不然。父母未生<span class='corr'>已</span>前鼻孔在什麼處。但驀口便掌。</p>
<p>父母未生前鼻孔在何處。叢林老作家俱昧藏身句。鼓山雖見機。未免牚門戶搖扇太。原孚播弄閒家具。山中春色深。飛花落無數。<span class='note-inline'>(佛慧泉)</span></p>
<p>高安灘頭百雜碎。象骨峰前眼[目*荅]眵。敢道鼓山無鼻孔。叢林千古笑嘻嘻。<span class='note-inline'>(正堂辨)</span></p>
<p>好來八面看廬山。壁立川行共解顏。谷口雲橫如破絮。未容倦鳥一聲還。<span class='note-inline'>(梅翁杲)</span></p>
<p style="margin-left:1em">太原因鼓山赴大王請。雪峰門送。回至法堂乃曰。一隻聖箭直射九重城裏去也。師曰是伊未在。峰曰渠是徹底人。師曰若不信待某甲去勘過。遂趁至中路便問。師兄向甚麼處去。山曰九重城裏去。師曰忽遇三軍圍繞時如何。山曰它家自有通霄路。師曰恁麼則離宮失殿去也。山曰何處不稱尊。師拂袖便回。峰問如何。師曰好隻聖箭中路折却了也。遂舉前話。峰乃曰渠有語在。師曰。者老凍儂。猶有鄉情在。</p>
<p>溈山喆云。眾中商量不少。或云纔問甚處去。者裏便好打。不打是聖箭折處。或云忽遇三軍圍繞時如何。好打。不打是聖箭折處。如斯理論。非惟瞞他亦乃自瞞。要會麼。相如曾奪連城璧。秦主安然致太平。　寶峰文云。待道好隻聖箭中路折却了也。却問他你道什麼。他擬舉。便痛棒打出。一使孚上座<span class='corr'>已</span>後作箇本色衲子。二與聖箭子增其鋒鋩。三與禪門作箇真正宗匠為後人眼目。諸禪德。是不是。　保寧勇別鼓山語云。孚上座。我也知你是箇惡人。　徑山杲云。甚麼處是聖箭折處。有云鼓山不合答他話是聖箭折處。鼓山不合說道理是聖箭折處。恁麼批判。非惟不識鼓山。亦乃不識孚老。殊不知孚上座正是一枚賊漢。於鼓山面前納一場敗闕。却來雪峰處拔本。大似屋裏販揚州。若非雪峰有大人相。者賊向什麼處容身。當時可惜放過。却成箇不了公案。祇今莫有為古人出氣底麼。試出來。我要問你。甚麼處是聖箭折處。　天寧琦云。鼓山聖箭子。射入九重城裏。甚生意氣。孚上座却云箭折。誣人之罪以罪加之。妙喜謂孚上座是一枚賊漢。向鼓山面前納敗闕歸。騎賊馬殺賊。蒼天蒼天。大凡事不孤起。當時雪峰祇因賣弄者一隻聖箭子。致使勾賊破家。若也齩定牙關。誰敢無風起浪。便是盡大地稻麻竹葦化作衲僧。要勘鼓山也無啟口處。天寧不是貶駁古人。聖箭子是什麼廁草莖。拋向垃圾堆頭著。更問他折處。且莫[尸@豕]沸湯好。</p>
<p>洞天無壁月無遮。朝斗先生扣齒牙。風撼古壇松子脫。打翻頭上楮冠斜。<span class='note-inline'>(絕象鑒)</span></p>
<p>青童雙勒玉驄嘶。淡白春衫綠帶圍。夜半歸來花底過。金鞭敲落亂紅飛。<span class='note-inline'>(竹屋簡二)</span></p>
<p>九重城裏本非遙。射折重重箭倍饒。忽遇三軍圍繞處。分明有路直通霄。</p>
<p>口行人事探頭過。便乃翻身入賊窩。不是風前知的確。雙雙跳入是非窠。<span class='note-inline'>(雲門澄)</span></p>
<p>江天空闊水無痕。兩岸蘆花笑月明。長笛一聲驚宿雁。令人徒悵釣魚情。<span class='note-inline'>(山容波)</span></p>
<p style="margin-left:1em">太原掌雪峰浴室。一日玄沙至。雪峰曰此間有箇老鼠子。今在浴室裏。沙曰待與和尚勘過。乃到浴室。見師打水曰相看上座。師曰<span class='corr'>已</span>相見了也。曰什麼劫曾相見。師曰瞌睡作麼。沙却入方丈白曰。<span class='corr'>已</span>勘破了。峰曰作麼生勘伊。沙舉前話。峰曰汝著賊也。</p>
<p>理安問云。孚上座略展鋒鋩。却被玄沙據定。雪峰到底具大人之相。不謬為一千五百人善知識。還有人檢點得出麼。神仙秘訣。父子不傳。</p>
<p>象王象子儘相隨。岸上人看蹄蹋蹄。香艸細餐知飽足。歸來不待日頭低。<span class='note-inline'>(虗堂愚)</span></p>
<p>姑姨姊妹一家生。抹粉塗脂把席登。逗到炎炎當午日。通身雨汗得人憎。<span class='note-inline'>(石雨方)</span></p>
</div></div>
<div class='div-other'><a id='mulu533' />
<p class='h1'>大鑑下八世</p>
<div class='div-other'><a id='mulu534' />
<p class='h2'>鄂州黃龍山誨機禪師<span class='note-inline'>(玄泉彥嗣)</span></p><p style="margin-left:1em">僧問風恬浪靜時如何。師曰百尺竿頭五兩垂。</p>
<p>百尺竿頭五兩垂。窮沙絕漠任風吹。可憐無限滄浪客。猶把南鍼定所歸。<span class='note-inline'>(石林鞏)</span></p>
<p style="margin-left:1em">黃龍因僧問禪以何為義。師曰以謗為義。</p>
<p>雪堂行云。三世諸佛是謗。西天二十八祖是謗。唐土六代祖師是謗。天下老和尚是謗。諸方是謗。山僧是謗。於中還有不謗者也無。談玄說妙恒沙數。怎似雙峰謗得親。　天寧琦云。若有人問南湖禪以何為義。向他道以贊為義。且道謗底是。贊底是。眼見則瞎。耳聽則聾。口說則啞。心思則窮。天際雪埋千丈石。洞門冰折幾株松。</p>
<p style="margin-left:1em">黃龍初參巖頭。問如何是祖師西來意。頭曰你還解救餈麼。師曰解。頭曰且救餈去。後到玄泉問如何是祖師西來意。泉拈起一莖皁角曰會麼。師曰不會。泉放下皁角作洗衣勢。師便禮拜。曰信知佛法無別。泉曰你見甚麼道理。師曰。某甲曾問巖頭。頭曰你還解救餈麼。救餈也祇是解黏。和尚提起皁角亦是解黏。所以道無別。泉呵呵大笑。師遂有省。</p>
<p>幻寄稷云。玄泉若無後笑。幾乎帶累巖頭。黃龍一笑下脫却毛角。尚未免牽犂拽耙。</p>
</div>
<div class='div-other'><a id='mulu535' />
<p class='h2'>婺州明招德謙禪師<span class='note-inline'>(羅山閒嗣)</span></p><p style="margin-left:1em">問國泰。古人道俱胝祇念三行呪。便得名超一切人。作麼生與它拈却三行呪。便得名超一切人。泰豎起一指。師曰不因今日爭識得者瓜州客。</p>
<p>泐潭清云。明招祇識得瓜州客。且不識國泰。直饒識得。也未夢見俱胝老在。</p>
<p style="margin-left:1em">明招違和。國泰來問疾。纔入。師便曰。阿㖿阿㖿。深師叔救取老僧。泰曰和尚有什麼救處。師舉頭一覰曰。咦。眼子烏律律地。依前是箇舊時深上座。乃回身面壁更不相見。</p>
<p>徑山印云。明招若不轉身面壁。有甚面目見國泰。一疾尚不奈何。豈況出入生死。</p>
<p style="margin-left:1em">明招因僧問。虎生七子那箇沒尾巴。師曰第七箇沒尾巴。</p>
<p>浪山嶼云。問既有宗。答亦攸同。且道第七箇是虎不是虎。若定當得出。許你橫行天下。不然。切莫向尾巴上作活計。</p>
<p>無尾大蟲難傍近。近前便是傷人命。除非自解據虎頭。自然頭正尾亦正。<span class='note-inline'>(鼓山珪)</span></p>
<p>第七於菟沒尾巴。食牛之氣<span class='corr'>已</span>堪誇。叢林悱悱爭脣吻。幾箇行人得到家。<span class='note-inline'>(徑山杲)</span></p>
<p>第七箇兒既無尾。碧眼黃頭笑破[此/束]。慣向當陽弄爪牙。哮㖃一聲清風起。<span class='note-inline'>(浪山嶼)</span></p>
<p style="margin-left:1em">明招擁爐次。僧問。目前無法。意在目前。不是目前法。非耳目之所到。那句是賓那句是主。師指火曰與我向此中拈出一莖眉毛得麼。曰。非但某甲。盡大地人喪身失命。師曰你因甚把髻投衙。</p>
<p>徑山杲云。者僧有頭無尾。明招有尾無頭。若人道得頭尾圓全。雲門與你拄杖子。　天寧琦云。不解拈出火裏眉毛。未知四句中那一句是賓那一句是主。妙喜道者僧有頭無尾。明招有尾無頭。直饒妙喜道得頭尾圓全句。天寧拄杖子未放伊在。　愚菴盂云。前不遘村後不迭店。且幸留得火爐子在。</p>
<p style="margin-left:1em">明招到坦長老處。坦曰。夫參學。一人所在亦須到。半人所在亦須到。師便問一人所在即不問。如何是半人所在。坦無對。後令小師問師。師曰你要識半人所在麼。也祇是弄泥團漢。</p>
<p>天童華云。我聞獨眼龍。果然祇具一隻眼。忽有衲僧出來問。一人所在即不問。如何是半人所在。劈脊便棒。更問如何是一人所在。便與連夜趕出。何故。一不做二不休。　嵩乳密云。遠觀山有色。近聽水無聲。且道者裏是一人所在。是半人所在。拈竹篦擊一下云。土地前更著一分。</p>
<p>陷虎須還有險機。放收誰敢透重圍。憑空弄得泥團活。瞎漢偏生惹是非。<span class='note-inline'>(覺浪盛)</span></p>
<p style="margin-left:1em">明招到招慶。有度上座問。羅山尋常道諸方盡是麨飯。惟有羅山是白飯。上座從羅山來。遂展手曰白飯請些子。師打兩掌。度曰。將謂白飯。元來祇是麨飯。師曰癡人棒打不死。度至晚舉似諸禪客。師近前曰不審。度曰今日便是者上座下兩掌。有瑫上座曰。不用下掌。就裏許作麼生道。師曰就裏許也道道。瑫無對。師曰。是你諸人一時縛作一束倒卓向尿闥下。來日相見。珍重。</p>
<p>天童傑云。尋常向諸人道。終日在洪波浩渺中舀水相潑。渾身無一點溼。是他明招蹋著者些子。自然用出閒閒地。惜乎鋒頭少銳。引得許多葛藤。若是華藏。見他道元來祇是麨飯。連顋更與兩掌。且教者漢疑三十年。</p>
<p style="margin-left:1em">明招一日去保寧。於中路逢見保寧。師便問兄是道伴中人。乃自點鼻頭曰。者箇閡塞我不得徹。與我拈却少時得麼。寧曰和尚有來多少時。師曰。噫。洎賺我蹋却一緉艸鞵。便轉。國泰代曰。非但某甲。諸佛亦不奈何。師曰因什麼以<span class='corr'>己</span>方人。</p>
<p>承天怡云。明招祇管教人為他拈却鼻孔。不知自<span class='corr'>己</span>落盡許多眉毛。</p>
<p style="margin-left:1em">明招因迅菴主在高司徒宅。見挂彌勒㡧子。師指彌勒佛喚曰菴主。主應諾。師曰者漢還徹也未。主無語。師曰黃連和根煑也未是苦。後國泰代但合掌曰善哉善哉。師曰和尚與它隣舍住菴即得。</p>
<p>□□□云。脚跟不點地。明招不妨料揀得到。雖然。也是也是。</p>
<p>攀將玉蕊插雲鬟。無奈佳人竟不觀。特地毛寒公子貴。秋波漾轉意閒閒。<span class='note-inline'>(粟菴鼎)</span></p>
<p style="margin-left:1em">明招參勝光和尚。纔跨門。光便垂足。師曰伎倆<span class='corr'>已</span>盡。拂袖便下。</p>
<p>承天怡云。明招逞俊一時。自納敗闕。勝光伎倆雖盡。坐致太平。</p>
<p style="margin-left:1em">明招上堂。眾纔集便曰。風頭稍硬。不是汝安身立命處。且歸煖室商量。便歸方丈。大眾隨後到方丈。師曰。纔到煖室。便見瞌睡。以拄杖一時打散。</p>
<p>薦福燦云。風頭稍硬且歸煖室商量。鉤頭有餌。大眾隨後到方丈。黃連未是苦。纔到煖室便見瞌睡以拄杖一時打散。可惜黃金如糞土。復云。明招先鋒有作殿後并吞。可惜眾中無人。當時若見道且歸煖室商量。便好一時散去。教者老漢要歸方丈未可在。</p>
<p>堂上非常凜冽。眾人誰敢當頭。祇見西風刮地。豈知一葉驚秋。暖處去。極停囚。無人為與塞咽喉。須知高皇功業大。鴻溝兩岸一時收。<span class='note-inline'>(佛慧泉)</span></p>
<p>風頭坐斷進還難。衲子相將不易看。未到潼關天<span class='corr'>已</span>曉。不堪回首望長安。<span class='note-inline'>(開福寧)</span></p>
<p>風頭稍硬難安立。暖氣纔通瞌睡來。却笑明招閒費力。無端兩處強安排。<span class='note-inline'>(鼓山珪)</span></p>
<p>稍硬風頭早<span class='corr'>已</span>乖。更將暖處自沉埋。反令千古成踪跡。枉喫羅山白飯來。<span class='note-inline'>(介石朋)</span></p>
<p>猴與黿交割不開。呼來遣去絕疑猜。及乎話到誵譌處。又却心肝不帶來。<span class='note-inline'>(芥菴大)</span></p>
</div>
<div class='div-other'><a id='mulu536' />
<p class='h2'>泉州招慶道匡禪師<span class='note-inline'>(長慶稜嗣)</span></p><p style="margin-left:1em">普請挑泥次。中途按拄杖問僧。上窟泥下窟泥。曰上窟泥。師打一棒。又問一僧。僧曰下窟泥。師亦打一棒。又問明招。招放下泥擔叉手曰請和尚鑒。師便休。</p>
<p>徑山杲云。招慶雖然休去。怎奈明招不甘。雲門當時若見他放下泥擔云請師鑒。劈脊也與一棒。看他如何折合。　天寧琦云。國清才子貴。家富小兒嬌。</p>
<p style="margin-left:1em">招慶因長慶問你每日口䜎䜎地作麼。師曰。一日不作。一日不食。曰與麼則磨弓錯箭去也。師曰專待尉遲來。曰尉遲來後如何。師曰教伊筋骨徧地眼睛突出。慶便出去。</p>
<p>六韜三略古堪誇。不動干戈見作家。師子窟中無異獸。當仁不讓似無爺。<span class='note-inline'>(雪㵎奉)</span></p>
</div>
<div class='div-other'><a id='mulu537' />
<p class='h2'>福州報慈光雲禪師<span class='note-inline'>(長慶稜嗣)</span></p><p style="margin-left:1em">問僧近離甚處。曰臥龍。師曰在彼多少時。曰經冬過夏。師曰。龍門無宿客。為什麼在彼許多時。曰師子窟中無異獸。師曰你試作師子㖃看。曰若作師子㖃即無和尚。師曰念汝新到。放汝三十棒。</p>
<p>翠峰顯云。奇怪。諸禪德。若平展則兩不相傷。據令則彼此俱險。還撿點得出麼。　古南門云。者僧且置。忽若據令。報慈合喫多少棒。　清化嶾云。主善驗賓。賓能看主。可謂二俱作家。若是山僧。祇管盡法不顧無民。　仁王教云。末後道放汝三十棒。是賞是罰。</p>
</div>
<div class='div-other'><a id='mulu538' />
<p class='h2'>婺州報恩曉悟寶資禪師<span class='note-inline'>(長慶稜嗣)</span></p><p style="margin-left:1em">因僧問。波騰鼎沸起必全真。未審古人意如何。師乃叱之。僧曰與麼則非次也。師曰你話墮也。又曰。我話亦墮。汝作麼生。僧無對。</p>
<p>青莎一徑入雲深。峭壁霞生日暮林。擬把胸才酬物外。阮劉仙跡漫追尋。<span class='note-inline'>(粟菴鼎)</span></p>
</div>
<div class='div-other'><a id='mulu539' />
<p class='h2'>泉州太傅王延彬居士<span class='note-inline'>(見長慶稜)</span></p><p style="margin-left:1em">入招慶佛殿。指鉢盂問殿主。者箇是什麼鉢。主曰藥師鉢。士曰祇聞有降龍鉢。曰待有龍即降。士曰忽遇拏雲攫浪來時作麼生。曰它也不顧。士曰話墮也。</p>
<p>雲門偃別殿主云。他日生天。莫孤負老僧。　玄沙備別云。盡你神力走向甚麼處去。　保福展別云。歸依佛法僧。　百丈恒別。作覆鉢勢。　溈山喆云。殿主祇知瞻前不知顧後。太傅神威既逞。殿主鉢盂猶覆。大溈當時若見道拏雲攫浪來時如何。托起鉢盂道。盡汝神力。直饒八大龍王來。也祇得振威厇愬。　白巖符別云。我若在。以手指空云。放爾為霖霄漢去。復指鉢云。莫教忘却此中來。當時殿主下得者番手脚。管取太傅屈膝有分。</p>
<p style="margin-left:1em">太傅到招慶煎茶。朗上座與明昭把銚忽翻却茶銚。士乃問茶爐下是什麼。朗曰捧爐神。士曰既是捧爐神為什麼翻却。朗曰事官千日失在一朝。士拂袖便出。明招曰朗上座喫却招慶飯了。却向外邊打野榸。朗曰上座作麼生。招曰非人得其便。</p>
<p>翠峰顯云。當時但蹋倒茶爐。　溈山喆云。王太傅大似相如奪璧。怒髮衝冠。明招也是忍俊不禁。難逢快便。大溈若作朗上座。當時見問為什麼翻却。但呵呵大笑。何故。見之不取。思之千里。　瀛山誾云。王太傅如秤衡上星兒。斤兩分明。雖然。却被招慶明招捉敗。且道捉敗在什麼處。</p>
<p style="margin-left:1em">太傅因長慶舉雪峰豎拂示僧。其僧便出。慶曰若據此僧。合喚轉與一頓棒。士曰和尚是什麼心行。慶曰洎合放過。</p>
<p>承天怡云。長慶祇顧證父攘羊。累他雪峰一千五百人底善知識也被箇俗官勘破。</p>
</div>
<div class='div-other'><a id='mulu540' />
<p class='h2'>福州報慈院文欽禪師<span class='note-inline'>(保福展嗣)</span></p><p style="margin-left:1em">僧問如何是妙覺明心。師曰。今冬好晚稻。出自秋雨成。</p>
<p>瀛山誾云。知時識節須是報慈。若論妙覺明心。未夢見在。且作麼生是妙覺明心。喝一喝。</p>
</div>
<div class='div-other'><a id='mulu541' />
<p class='h2'>泉州昭慶省僜禪師<span class='note-inline'>(保福展嗣)</span></p><p style="margin-left:1em">隨福入殿。福舉手問師。佛與麼意作麼生。師曰和尚也是橫身。福曰一橛我自取。師曰和尚非惟橫身。福然之。</p>
<p>永寧鼎云。保福<span class='corr'>已</span>是倚艸附木。那堪昭慶更頭出頭沒。若能別立生涯。佛法未致掃地。</p>
</div>
<div class='div-other'><a id='mulu542' />
<p class='h2'>洪州高安縣建山澄禪師<span class='note-inline'>(保福展嗣)</span></p><p style="margin-left:1em">因僧問。故歲<span class='corr'>已</span>去新歲到來。還有不受歲者麼。師曰作麼生。曰恁麼即不受歲也。師曰城上<span class='corr'>已</span>吹新歲角。牕前猶點舊年燈。曰如何是舊年燈。師曰臘月三十日。</p>
<p>高峰妙云。大小高安被者僧隨後一逐。如鼠入牛角相似。直至如今轉身不得。莫有救得底麼。且待來年。</p>
<p>舊歲新年作問端。高安從此放顢頇。憑仗高樓莫吹笛。大家留取倚闌干。<span class='note-inline'>(懶菴樞)</span></p>
<p>樓上嗚咿角<span class='corr'>已</span>吹。燈前蝴蝶夢中迷。如今要識不遷義。日出東方夜落西。<span class='note-inline'>(無機惠)</span></p>
</div>
<div class='div-other'><a id='mulu543' />
<p class='h2'>福州鼓山智嶽了宗禪師<span class='note-inline'>(鼓山晏嗣)</span></p><p style="margin-left:1em">至鄂州黃龍便問。久響黃龍。及乎到來。祇見赤斑蛇。龍曰汝祇見赤斑蛇。不識黃龍。師曰如何是黃龍。曰滔滔地。師曰忽遇金翅鳥來又作麼生。曰性命難存。師曰恁麼則被它吞却了也。曰謝闍黎供養。師便禮拜。</p>
<p>瀛山誾云。今日撞著箇買劍客。三十文貨與一口。　白巖符云。黃龍一等做處。與奪得宜。不媿為巖頭嫡孫。然冷地裏不知不覺。直為鼓山吞却。還有人辨得出麼。</p>
<p>良將從來不帶刀。奪他弓馬著他袍。生擒活捉狼烟息。方見男兒韜略高。<span class='note-inline'>(雪磵奉)</span></p>
<p>衝鋒欺敵人。返被人所縛。臨陣占先機。還他有神略。<span class='note-inline'>(歸仁豐)</span></p>
</div>
<div class='div-other'><a id='mulu544' />
<p class='h2'>漳州保福院清豁禪師<span class='note-inline'>(雪峰存下睡龍溥嗣)</span></p><p style="margin-left:1em">因僧問家貧遭劫時如何。師曰不能盡底去。曰為甚不能盡底去。師曰賊是家親。曰既是家親為甚麼反成家賊。師曰內既無應外不能為。曰忽然捉敗時如何。師曰內外絕消息。曰捉敗後功歸何所。師曰賞亦未曾聞。曰恁麼則勞而無功也。師曰。功即不無。成而不處。曰既是成功為甚麼不處。師曰。不見道太平本是將軍致。不使將軍見太平。</p>
<p>徑山杲云。絲來綫去弄精魂。　天寧琦云。家無白澤之圖。必無如是妖怪。</p>
<p>六門曉夜任開張。家賊難防事可傷。識得家親恩愛斷。更無一物獻尊堂。<span class='note-inline'>(卍菴顏)</span></p>
<p>人貧智短。馬瘦毛長。城隍出壇。震動一方。<span class='note-inline'>(繩直璐)</span></p>
<p>一回落賺一開眸。無卓錐時暗自羞。野老忘機天地靜。却將心事寄眉頭。<span class='note-inline'>(法林音)</span></p>
</div>
<div class='div-other'><a id='mulu545' />
<p class='h2'>鼎州大龍山智洪弘濟禪師<span class='note-inline'>(德山鑒下三世白兆圓嗣)</span></p><p style="margin-left:1em">僧問色身敗壞如何是堅固法身。師曰。山花開似錦。㵎水湛如藍。</p>
<p>徑山杲云。若以此明堅固法身。生身入地獄。　愚菴盂云。試問大龍還曾夢見堅固法身麼。　廣教玉揮拂子云。會麼。昨日是三十。今朝乃初一。展事投機知不知。野老愛閒烟樹立。無限輪椎劈不開。古今空射轅門戟。擬不擬。如山屹。三更半夜過牢關。忠言不避風前泣。</p>
<p>問曾不知。答還不會。月冷風高。古巖寒檜。堪笑路逢達道人。不將語默對。手執白玉鞭。鸝珠盡擊碎。不擊碎。增瑕纇。國有憲章。三千條罪。<span class='note-inline'>(明覺顯)</span></p>
<p>山花如錦水如藍。雲在高峰月在潭。兩箇泥牛鬬入海。行人脫袴杖頭擔。<span class='note-inline'>(地藏恩)</span></p>
<p>雲散蟾輪滿。烟收嶽面高。泥牛穿巨海。轉角起風濤。<span class='note-inline'>(天寧璉)</span></p>
<p>山花似錦水如藍。突出乾坤不露顏。曾蹋武陵谿畔路。洞中春色異人間。<span class='note-inline'>(無凖範)</span></p>
</div>
<div class='div-other'><a id='mulu546' />
<p class='h2'>襄州白馬寺行靄禪師<span class='note-inline'>(白兆圓嗣)</span></p><p style="margin-left:1em">因僧問如何是法身向上事。師曰井底蝦蟇吞却月。</p>
<p>九重深密視聽難。玉殿瓊樓宿霧攢。燮理盡歸臣相事。輪王不戴寶花冠。<span class='note-inline'>(丹霞淳)</span></p>
</div></div>
<div class='div-other'><a id='mulu547' />
<p class='h1'>大鑒下九世</p>
<div class='div-other'><a id='mulu548' />
<p class='h2'>眉州黃龍繼達禪師<span class='note-inline'>(黃龍機嗣)</span></p><p style="margin-left:1em">因僧問。黃龍出世。金翅鳥滿空飛時如何。師曰。問汝金翅鳥。還得飽也無。</p>
<p>好手從來不避人。輕輕拈起鐵崑崙。饒伊八臂那吒力。有甚機輪解轉身。<span class='note-inline'>(頻吉祥)</span></p>
</div>
<div class='div-other'><a id='mulu549' />
<p class='h2'>棗樹第二世禪師<span class='note-inline'>(黃龍機嗣)</span></p><p style="margin-left:1em">問僧發足甚處。曰閩中。師曰俊哉。曰謝師指示。師曰屈哉。僧作禮。師曰我與麼道。落在什麼處。僧無語。師曰彼自無瘡勿傷之也。</p>
<p>昭覺勤云。凡為宗師言不虗發。者僧既是閩中來。有何俊哉。謝師指示。有何屈哉。還見得誵譌麼。若見得。方信道棗樹在山僧拂子頭上。無風起浪。好肉剜瘡。其或未然。老僧罪過彌天。　法林音云。沒量大人被語脈裏轉却。</p>
<p style="margin-left:1em">棗樹因僧辭乃問。若到諸方。有問老僧此間法道。你作麼生對。曰待問即道。師曰何處有無口底佛。曰祇者也還難。師豎拂子曰。還見麼。曰何處有無眼底佛。師曰祇者也還難。僧遶禪牀一帀而去。師曰善能抵對。僧便喝。師曰老僧不識子。曰用識作麼。師敲禪牀三下。</p>
<p>昭覺勤云。棗樹有口如啞。者僧有眼如盲。遶禪牀一帀。敗軍之將。敲禪牀三下。弓折箭盡。</p>
</div>
<div class='div-other'><a id='mulu550' />
<p class='h2'>嘉州黑水和尚<span class='note-inline'>(黃龍機嗣)</span></p><p style="margin-left:1em">參黃龍乃問雪覆蘆花時如何。龍曰猛烈。師曰不猛烈。龍又曰猛烈。師又曰不猛烈。龍便打。師因而有省。</p>
<p>承天怡云。黃龍艸艸打著。終是盲枷瞎棒。黑水因而悟去。敢保猶欠惺惺。</p>
<p>高竿百尺倚雲浮。香餌曾施十二牛。幸有錦鱗衝浪至。者回不枉下金鉤。<span class='note-inline'>(克如康)</span>。</p>
</div></div>
<p class='juan'>宗鑑法林卷四十七</p>
</div><!-- end of div[@id='body'] -->
</body></html>