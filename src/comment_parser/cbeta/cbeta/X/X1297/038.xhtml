<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu456' />宗鑑法林卷三十八</p><p class="byline">集雲堂　編</p><p class="head1">大鑒下三十五世</p>

<div class='div-other'><a id='mulu457' />
<p class='h2'>龍池萬如通微禪師<span class='note-inline'>(天童悟嗣)</span></p><p style="margin-left:1em">上堂。開口成雙橛。無言喪本宗。須知此段事。誰敢絕形容。豎拂曰。個中識得文殊老。管取無煩過別峰。</p>
<p>庭外梅花開滿樹。堤邊楊柳綠千莖。要知個事真消息。忽聽枝頭鳥一聲。<span class='note-inline'>(鐵機信)</span></p>
<p style="margin-left:1em">龍池因僧問。樹凋葉落時如何。師曰。過蟻難尋穴。歸禽易見巢。</p>
<p>西風乍起冷颼颼。兩岸蘆花覆小舟。解䌫便能歸故國。一輪明月湛如秋。<span class='note-inline'>(培風澤)</span></p>
<p style="margin-left:1em">龍池因僧問。日落西山去。林中事若何。師曰。虎行樵子徑。鳥宿故枝頭。</p>
<p>獨坐幽篁霜月寒。何來琴客喜盤桓。高山流水知音少。鴈落平沙孰解彈。<span class='note-inline'>(松若昭)</span></p>
</div>
<div class='div-other'><a id='mulu458' />
<p class='h2'>越州平陽弘覺道忞禪師<span class='note-inline'>(天童悟嗣)</span></p><p style="margin-left:1em">僧問。雪山夜半覩明星。正覺今朝道始成。如何是正覺山前事。師曰秋壟此時驅健犢。曰如何是出世因緣事。師曰道山何日跨歸鸞。曰即今事作麼生。師曰看脚下。</p>
<p>撲滅無盡燈。倒拈臨濟藤。四海郵亭上。玲瓏雙劍痕。山前事。後日因。江南江北走兒孫。<span class='note-inline'>(最嬾根)</span></p>
<p>詞林不禁玉堂通。敕下綸音滴漏中。紫氣淩空霄漢外。底今脚下起高風。<span class='note-inline'>(紫凝曉)</span></p>
<p>五嶺爭雄。蜿蜒挺出。產斯偉人。與世罕匹。咳唾落九天。隨風生珠玉。正覺道初成。秋田驅健犢。豈不聞。常山有寶兮存之傳國。空馳諸子兮獨賢母恤。<span class='note-inline'>(對山青)</span></p>
<p>悠悠仙子五雲謠。能跨金龍四海寥。脚下才郎咸白雪。松花滿地勝漁樵。<span class='note-inline'>(溟高峰)</span></p>
<p style="margin-left:1em">平陽上堂。百丈得大機。黃檗得大用。更有一人得箇甚麼。喝一喝曰。迥超今古格。不共汝同盤。卓拄杖。</p>
<p>承天怡云。平陽要與百丈黃檗平分風月。割裂疆土。莫道不得。直饒得去。也是以五十步笑百步。　法林音云。我不似平陽。百丈得大機黃檗得大用。更有一人得箇甚麼。賊人空室。復頌。</p>
<p>風前一曲遏雲行。海水騰波樹作聲。浩蕩乾坤無閒歇。知音端的問誰人。</p>
<p style="margin-left:1em">平陽示眾。今夜總教諸人徹底悟去。還肯與麼承當麼。良久曰。且莫壓良為賤。</p>
<p>嵩又啟云。弘覺老人如金翅擘海直取龍吞。不肖兒孫今夜也總教諸人徹底悟去。還肯與麼承當麼。良久云。一翳在眼。空花亂墜。復頌。</p>
<p>冰輪皎皎挂天心。大地山河荷照臨。打破乾坤親覿面。光輝萬里溢清明。</p>
<p style="margin-left:1em">平陽埀問。有一人朝參暮誦不離禪教。忽遭雷擊時如何。自代曰。擊碎蟠桃核。露出舊時仁。</p>
<p>南北不分猶墮見。聖凡路絕尚存塵。一槌腦後齊翻轉。脫體無依自絕倫。<span class='note-inline'>(古菴溟)</span></p>
<p style="margin-left:1em">平陽一日牽驢巡堂一帀。命眾下語不契。自作驢鳴而出。</p>
<p>若翁臻云。大小平陽善向異類中行。要且無大人相。山僧若在。將把艸塞向驢口。於驢背上拍兩拍。它若更作驢鳴。但打版三下。引繩出堂。教他潑天伎倆也無容身之處。復頌。</p>
<p>千年古木久成精。特地相將異類行。信步蹋歌音弄巧。無人自和作驢鳴。</p>
<p style="margin-left:1em">平陽一夜入堂大叫曰。適來欄中不見了牛。普請大眾把火上山尋牛去。一僧纔出。師便低頭歸方丈。</p>
<p>古雪喆云。平陽欄裏牛雖不見。要且頭角全彰。翠巖一頭水牯牛常在欄中。祇是無踪迹可尋。敢問大眾。既是常在欄中。為甚却無踪迹。</p>
<p style="margin-left:1em">平陽晚參。松直棘曲。鵠白烏玄。大盡三十。小盡廿九。是人知有。祇如背後有人喚你。你便回首。且道明甚麼邊事。布袋肚皮寬。金剛手版闊。</p>
<p>薪傳瀾云。者老漢齒不關風。自言自語。當時若向明甚麼邊事處便休去。不妨令人疑著。却道布袋肚皮寬金剛手版闊。何異教人上樹與賊過梯。豈不誘壞人家男女。乃拈拄杖云。還有不甘者麼出來。我正要問汝。回頭轉腦是明甚麼邊事。</p>
</div>
<div class='div-other'><a id='mulu459' />
<p class='h2'>雪竇石奇通雲禪師<span class='note-inline'>(天童悟嗣)</span></p><p style="margin-left:1em">上堂。長安甚閙。我國晏然。拈拄杖曰。不可道拄杖子不晏然也。遂點曰。低聲低聲。</p>
<p>長安市裏人烟靜。我國晏然事轉多。若是金毛獅子子。三千里外見誵譌。<span class='note-inline'>(培風澤)</span></p>
<p style="margin-left:1em">雪竇上堂。月朔月望月圓月缺。一句全提萬機寢削。卓拄杖曰。看看。擲下來也。咄。</p>
<p>江天銓云。靈山指出。曹溪畫出。總不如雪竇老漢一番掀露。爭奈盡大地人皆在拄杖上會却。</p>
</div>
<div class='div-other'><a id='mulu460' />
<p class='h2'>潤州鶴林牧雲通門禪師<span class='note-inline'>(天童悟嗣)</span></p><p style="margin-left:1em">僧問。世尊未拈花。迦葉不微笑。意旨如何。師曰討甚麼盌。僧曰迦葉笑後又如何。師曰一場敗闕。</p>
<p>十八嬰孩出畵堂。公公不識與麼揚。逢人謾謂詢知友。一片冰心付野塘。<span class='note-inline'>(溟高峰)</span></p>
<p>眼中不著沙。耳裏不著水。八兩共半斤。一倒還一起。擬思量。隔萬里。落花風雨多。香溼流鶯[此/束]。<span class='note-inline'>(對山青)</span></p>
<p>一片渾圇太古心。是誰巧鑿喪真淳。任有補天煉石力。無奈東君逗早春。<span class='note-inline'>(妙雲雄)</span></p>
<p style="margin-left:1em">古南上堂。拋拄杖曰。撲落非他物。復擎起作舞曰。縱橫不是塵。還見山河及大地全露法王身麼。復擊香几曰。一片榆楠木。敲來響殺人。</p>
<p>鸞鏡臺前巧畵眉。自塗脂粉自稱奇。穿簾透戶風流勝。蘇合荼香滿面吹。<span class='note-inline'>(粟菴鼎)</span></p>
<p style="margin-left:1em">古南上堂。大海不宿死屍。虗空不著五色。大火聚中不藏蚊蚋。無住法中不立迷悟。諸人圖參禪悟道。三生六十劫。</p>
<p>永寧鼎云。古南若不立四禁門。爭顯得自<span class='corr'>己</span>脚跟浮逼逼地。</p>
<p>無端平地起波瀾。巨海一漚納百川。若問中流的的意。萬溪千壑盡從淵。<span class='note-inline'>(德實信)</span></p>
</div>
<div class='div-other'><a id='mulu461' />
<p class='h2'>吳江報恩浮石通賢禪師<span class='note-inline'>(天童悟嗣)</span></p><p style="margin-left:1em">上天童省覲。童仍命侍者。一日值雪。童問好雪因甚不落別處。師曰祇為大地無寸土。童曰既無寸土畢竟落在甚處。師曰前山與後山。</p>
<p>鶯窠頂上夜徘徊。目擊尸塗便解開。殿閣微凉親看破。新羅鷂子笑盈顋。<span class='note-inline'>(靈常奫)</span></p>
<p>寂寞空庭一笛吹。風聲欹枕謾相宜。孤燈夢斷分香淚。暗寫愁腸寄與誰。<span class='note-inline'>(自休滿)</span></p>
<p>纔涉清關兩眼醒。玲瓏巖下沒疎親。風生殿角凉如洗。滕六飛花遍界新。<span class='note-inline'>(拳石沃)</span></p>
<p style="margin-left:1em">報恩因僧問。明不犯之令。還許他悟也無。師曰猶落第二。曰。易開終始口。難保歲寒心。師曰自領出去。</p>
<p>虜騎無端入禁城。進前退後強支牚。中庭主將能行令。不動干戈建太平。<span class='note-inline'>(護國嶽)</span></p>
<p style="margin-left:1em">報恩上堂。烏飛兔走急如梭。明暗何曾昧得他。個裏本來無可說。謂言無說<span class='corr'>已</span>成多。豎拂曰。是有說是無說。擲拂子。</p>
<p>纔開臭口事如麻。東魯西秦不住家。說甚有無重卜度。自塗脂粉向人誇。<span class='note-inline'>(粟菴鼎)</span></p>
<p style="margin-left:1em">報恩因僧問破沙盆意旨如何。師曰七零八落填溝壑。僧於此有省。</p>
<p>七零八落填溝壑。老大為人添注脚。不肖當年若在傍。一坑兩箇都埋却。<span class='note-inline'>(萍寄普)</span></p>
</div>
<div class='div-other'><a id='mulu462' />
<p class='h2'>通玄林野通奇禪師<span class='note-inline'>(天童悟嗣)</span></p><p style="margin-left:1em">上堂。吾有一句。普天匝地。舉似諸人。切莫擬議。是甚麼句。</p>
<p>資福玉云。者藏頭露尾漢。既<span class='corr'>已</span>舉出。又道是甚麼句。忽有人掀倒禪牀。如何廻避。</p>
<p style="margin-left:1em">通玄上堂。法身報身化身一串穿却。雖然。太煞省要。免得諸人摸索。大家好快樂。卓拄杖曰。祥麐祇有一隻角。</p>
<p>清曉佳人出洞房。迎風釵釧別宮商。霓裳綰就冰心結。月裏嫦娥莫并雙。<span class='note-inline'>(粟菴鼎)</span></p>
<p style="margin-left:1em">通玄因僧問如何是一念不生。師曰百雜碎。曰如何得命根斷處去。師曰休著力。</p>
<p>魯菴遠云。命根斷處自然休。著力只如一念不生。果能百雜碎也未。</p>
</div>
<div class='div-other'><a id='mulu463' />
<p class='h2'>京口竹林林臯本豫禪師<span class='note-inline'>(磬山修嗣)</span></p><p style="margin-left:1em">示眾。石裏壓油。水中取火。不是動轉勞人。祇貴當陽吐露。趙州老子太惺惺。切忌道青州布衫重七斤。</p>
<p>竹牀高枕渾無事。門外不知何處風。驀地喚回秋夜夢。窗前明月上孤峰。<span class='note-inline'>(銕機信)</span></p>
<p style="margin-left:1em">竹林因僧問。明月堂前花開枯木。是賓家句主家句。師曰石女哭蒼天。</p>
<p>勝法榮云。林臯老人雖則不負來機。若是斬釘截鐵起死回生。猶欠一著在。</p>
<p style="margin-left:1em">竹林因僧問。天不蓋地不載。甚處安身立命。師打出方丈。次日又問。某甲昨日喫棒。今日和尚痛否。師復打出。</p>
<p>承天怡云。夾山作略不愧為一代龍門。撿點將來。未免瞎却閏州一城人眼去在。</p>
</div>
<div class='div-other'><a id='mulu464' />
<p class='h2'>杭州西天目玉林通琇禪師<span class='note-inline'>(磬山修嗣)</span></p><p style="margin-left:1em">僧問。昔日高祖道。海底泥牛銜月走。巖前石虎抱兒眠。鐵蛇鑽入金剛眼。崑崙騎象鷺鷥牽。意旨如何。師曰好兒終不使爺錢。</p>
<p>截流香象。河水成珠。虎生三子。終有豹菟。海底翻波兮湧出龍圖。鷺鷥立雪兮明月何殊。高峰自古清如許。漫說東家富有餘。<span class='note-inline'>(最嬾根)</span></p>
<p>獨剏家財萬頃。非圖祖父田莊。五車豈借些兒。個裏現用大方。一句標題千古案。好兒郎。燈燈續燄<span class='corr'>活</span>埋堂。<span class='note-inline'>(溟高峰)</span></p>
<p>萬斛明珠傾不盡。五車書卷用何窮。東西兩目同春令。千載弘傳誦有風。<span class='note-inline'>(師憨鏡)</span></p>
<p>縱奪俱歸掌握權。神兒爭受止啼錢。嘉聲吳越高風遠。撼動江山五嶽天。<span class='note-inline'>(紫凝曉)</span></p>
<p>高踞追蹤肖古風。西峰拔地更玲瓏。拈來瓦礫黃金重。豈肯逢人問石崇。<span class='note-inline'>(與菴歸)</span></p>
<p>河目海口。通身劍刃。作略滔天。全體奮迅。滿盤托出。好兒郎。寶藏打開誰識贐。<span class='note-inline'>(南宗傳)</span></p>
<p>鐵牛隨處吼雲濤。萬里江山紫氣高。就裏乾坤藏世界。千秋不道是兒曹。<span class='note-inline'>(朴仁義)</span></p>
<p>出格男兒當自強。豈誇祖父廣田莊。胸藏萬卷無窮盡。諸子從他四海揚。<span class='note-inline'>(宗麟翔)</span></p>
<p style="margin-left:1em">天目因秋色大盛。示眾。山僧說得一篇好佛法。懸在雨花橋上。大眾各自看取。良久曰。伯樂曾三顧。千金孰解增。贈君君不納。完璧倚枯藤。</p>
<p>晦石琦云。琦孫當初若在。只向道老和尚自領一上罰。因甚如此。不合將常住物作自<span class='corr'>己</span>人情。</p>
<p style="margin-left:1em">天目示眾。老窗敗屋。紙帳青鐙。此中有人得些子意味否。夜來風色峭。釀雪<span class='corr'>已</span>三分。</p>
<p>永寧鼎云。盡謂天目乃一國之師。看來乞兒拾得開元寶。那堪字畫不完全。</p>
<p style="margin-left:1em">天目因僧問如何是本分事。師曰管人家烟沖大小。</p>
<p>勝法榮云。天目祇知者僧管人家烟沖大小。不知自<span class='corr'>己</span>忘却杓柄短長。</p>
<p>傾國傾城自不知。斜簪玉鳳出羅帷。時開金鏡照顏色。猶整新妝倩畵眉。<span class='note-inline'>(㵎菴怡)</span></p>
<p style="margin-left:1em">天目一日問戴庭丞雲從何生。曰從和尚問處生。師曰山僧罪過。</p>
<p>永寧鼎云。天目老人也是垛生招箭。　培風澤云。鐵丸驀口塞。誰是解吞人。</p>
<p style="margin-left:1em">天目因僧問撾鼓鳴鐘所為何事。師曰換人眼睛。</p>
<p>晦石琦云。我若作者僧。便與禮拜歸眾。看者老漢如何合煞。</p>
</div>
<div class='div-other'><a id='mulu465' />
<p class='h2'>杭州理安箬菴通問禪師<span class='note-inline'>(磬山修嗣)</span></p><p style="margin-left:1em">因僧問大悲千手眼那隻是正眼。師曰急水灘頭下釣絲。</p>
<p>急水垂絲千眼迷。隨波東去又拋西。金翅掣斷滄溟竭。雷雨轟轟過九溪。<span class='note-inline'>(天笠珍)</span></p>
<p>千尺絲綸釣碧波。遊魚一見急如梭。無窮底意隨流水。正眼分明奈若何。<span class='note-inline'>(旭雲端)</span></p>
<p>嚴陵不受漢家封。急水灘頭開正眼。忽見錦鱗破浪來。釣絲牽得乾坤轉。<span class='note-inline'>(北溟湛)</span></p>
<p>懶向街頭輥繡毬。却來斷岸擲金鉤。游鱗逐浪烟波杳。漁父徒牚載月舟。<span class='note-inline'>(㞾山偉)</span></p>
<p>古岸風清坐釣磯。灘高水急浪如飛。大悲千眼由來瞎。空載滿船明月歸。<span class='note-inline'>(可達衍)</span></p>
<p>葉公縱有點睛手。難點大悲腦後瞳。急水灘頭纔下釣。十方震動看飛龍。<span class='note-inline'>(妙偉俊)</span></p>
<p style="margin-left:1em">理安因送雪嶠大師至山門。見狗子吠。雪曰者無佛性東西。師曰却搔著大師癢處。雪大笑。師亦大笑而別。</p>
<p>三昧真云。既無佛性。因甚搔著癢處。須知二大老之笑。各有一種白拈在。</p>
<p style="margin-left:1em">理安因僧問對面不識時如何。師曰刀斧斫不開。</p>
<p>法林音云。老僧自老僧。闍黎自闍黎。假借一點得麼。若是闍黎無分。全歸老僧。十個有五雙。盡道太煞穿鑿。今日有七棒。權且封好寄庫。以待三十年後。</p>
<p>金錘腦後用來麤。武帝曾輸碧眼胡。大戰燕山銘再勒。斬新收復舊皇都。<span class='note-inline'>(海慧惺)</span></p>
<p>孫吳當日起艱難。吮疽分醪隊伍間。數萬雄兵如父子。同生同死在邊關。<span class='note-inline'>(勝法榮)</span></p>
<p style="margin-left:1em">理安因僧問如何是法身三種病。師曰炙瘡瘢。曰如何是二種光。師曰覰著則瞎。</p>
<p>法林音云。不向威音那畔又那畔打幾個[跳-兆+孛]跳。未免觸途成滯。三種病二種光拈却了也。且喚甚麼作法身。吹餘雖是他嫡骨兒孫。實不曾嗅著他些汗臭氣。待我推倒大人峰。吸乾法雨泉。那時再緩緩向你道。</p>
<p>國手從來無正方。祇將雞屎攪麻糖。虗空一服病全愈。猶勝透瓶九轉香。<span class='note-inline'>(勝法榮)</span></p>
<p style="margin-left:1em">理安因僧問如何是佛。師曰低聲低聲。</p>
<p>要透重關也不難。含元休更問長安。堪悲錯路貪程客。依舊千山與萬山。<span class='note-inline'>(梅谷悅)</span></p>
<p style="margin-left:1em">理安因無隱再參。師問一向在甚麼處住。隱曰興化。師便打。隱曰者老漢猶作者箇見解。師又打。隱曰恁麼為人瞎却人眼去在。師復打曰今日瞎却一箇。隱曰自納敗闕。師便噓。隱曰蒼天蒼天。師復噓。隱便出。</p>
<p>德菴心云。賓中有主。主中有賓。互換投機。一場納敗。雖然。當時更與三十。豈不光前裕後。</p>
<p style="margin-left:1em">理安因僧問。一切眾生皆孝道。因甚土梟食母。師曰冤家路狹。</p>
<p>奯舟元云。師翁向鑊湯內拋出冰團。虎口裏奪得活雀。非但換却諸方眼目。瞎却天下人眼去在。</p>
<p style="margin-left:1em">理安因僧問。大徹底人本脫生死。因甚命根不斷。師曰螺螄吞却鴨。</p>
<p>螺螄吞却鴨。照用全賓主。一語定綱宗。千鈞機發弩。<span class='note-inline'>(瑯琊真)</span></p>
<p style="margin-left:1em">理安因僧問一貧赤骨時如何。師曰。有件破衲頭。要便與你。僧擬議。師曰穿不著。</p>
<p>妙偉俊云。者僧家貧遭劫徹體無依。師翁看風使帆縱奪可觀。檢點將來。猶欠一著在。具眼者辨取。</p>
<p>未必心頭似口頭。到來知<span class='corr'>己</span>反為讐。逢人但說三分話。客作成羣落二籌。<span class='note-inline'>(曉菴昱)</span></p>
</div>
<div class='div-other'><a id='mulu466' />
<p class='h2'>南嶽綠蘿山茨通際禪師<span class='note-inline'>(磬山修嗣)</span></p><p style="margin-left:1em">僧問如何是超佛越祖句。師豎拄杖曰向者裏薦取。僧便喝。師便打。僧擬進語。師連棒趁出。</p>
<p>杖頭指出中天月。池內風飄菡萏香。若問西來超祖句。徒勞獨自費評章。<span class='note-inline'>(友石微)</span></p>
<p>一句全提。迥超佛祖。再偪生蛇。素非敏手。遊人端不解回途。空使東君頻折柳。<span class='note-inline'>(寒松操)</span></p>
<p>相詢越祖句。拋出鐵饅頭。沾著些兒味。令人飽不休。<span class='note-inline'>(此念正)</span></p>
<p>淡蕩烟霞遶綠蘿。懸巖倒挂影㜑娑。掀翻佛祖閒窠窟。乞與遊人價倍多。<span class='note-inline'>(雪輪潔)</span></p>
<p style="margin-left:1em">南嶽因僧問。如何是學人安身立命處。師曰待山僧有安身立命處即向汝道。</p>
<p>勝法榮云。南嶽雖然途中得力。爭奈終日區區。若要歸家坐享太平。三生六十劫。</p>
<p style="margin-left:1em">南嶽因僧問。手握利刃劍。因甚猢猻子不死。師曰全承渠力。</p>
<p>鐵機信代云。元來和尚也祇在此間作活計。</p>
<p>江天詮云。承利劍之力。猢猻子死矣。承猢猻之力。用利劍何為。具眼者分別看。</p>
<p style="margin-left:1em">南嶽因僧問。齩破鐵酸餡。因甚路上有饑人。師曰同途不同轍。</p>
<p>資福玉云。者㨾也敢稱禪客。何不更云。恁麼則與師隔生也。管教南嶽分半院有分。</p>
</div>
<div class='div-other'><a id='mulu467' />
<p class='h2'>陽山松際通授禪師<span class='note-inline'>(磬山修嗣)</span></p><p style="margin-left:1em">上堂。門對千峰碧。沿溪一徑幽。更求玄妙旨。撥火覓浮漚。</p>
<p>承天怡云。陽山恁麼提唱。雖則老婆心切。未免辜負他先聖。喪我兒孫。</p>
<p style="margin-left:1em">陽山因僧問。二十五聖本無優劣。為甚獨選耳根圓通。師曰翠為毛死。</p>
<p>一等共行官馬路。須持虎節令權衡。雖然奪得高標轉。未免擔枷帶杻行。<span class='note-inline'>(㨗菴敏)</span></p>
</div>
<div class='div-other'><a id='mulu468' />
<p class='h2'>建寧府紫雲峰普明衡石悟鈞禪師<span class='note-inline'>(普明用嗣)</span></p><p style="margin-left:1em">參普明。明問。化人問幻事。谷響答泉聲。欲識吾宗旨。泥牛水上行。意旨如何。師曰夢眼見空花。明曰。臨濟有一句子。你又作麼生。師便喝。明便打。師又喝。明直打出曰元來是瞎驢。師拂袖便出。</p>
<p>頂門眼。打教徹。迢迢官路透雲穴。蕩蕩不存佛祖則。孤危危。高突突。祥麐一掣金鎖開。正眼還從瞎驢滅。杏花風送暮雲沉。萬里光含一片月。<span class='note-inline'>(牧公謙)</span></p>
<p>碓[此/束]忽生耳。虗空自放花。象龍騰蹋處。縱奪有生涯。者瞎驢。足堪誇。任有補天鍊石手。畵符必定用硃砂。<span class='note-inline'>(晦嶽旭)</span></p>
</div>
<div class='div-other'><a id='mulu469' />
<p class='h2'>嘉興金明介菴悟進禪師<span class='note-inline'>(普明用嗣)</span></p><p style="margin-left:1em">參鴛湖。纔跨門。鴛曰是甚麼。師擬對。鴛震聲一喝。師豁然契悟便掩耳而出。鴛一日上堂。舉拂子曰。世尊拈一枝花。老僧舉一枝拂。且道是同是別。師出禮三拜歸位。鴛深肯。</p>
<p>惡辣鉗錘老古錐。入門擬對喝如雷。豁然掩耳翻身出。惹得洪音匝地來。<span class='note-inline'>(素弘理)</span></p>
<p>陜路相逢驀一拶。根源徹底不知窮。迅雷斷送黃昏雨。四海漫漫鼓黑風。<span class='note-inline'>(夢堂倪)</span></p>
<p>當軒撾毒鼓。聞者喪膽魂。獅子兒返躑。晴空日月昏。<span class='note-inline'>(世高則)</span></p>
<p>敲出金鸞五色髓。撲碎驪龍明月珠。天上人間俱結舌。一段風流出鏡湖。<span class='note-inline'>(山舞在)</span></p>
</div>
<div class='div-other'><a id='mulu470' />
<p class='h2'>嘉興府永正一初悟元禪師<span class='note-inline'>(普明用嗣)</span></p><p style="margin-left:1em">金明來訪曰前日地動。師曰我者裏不動。明顧左右曰動底是不動底是。師休去。</p>
<p>一動一不動。行人無處躲。甜瓜徹蒂甜。苦瓠連根苦。<span class='note-inline'>(空諸性)</span></p>
<p>前日地動。海水岌嶪。者裏不動。須彌飄拂。動靜兩忘阿誰辨。別別別。拋出大家看。畢竟是何物。咄。<span class='note-inline'>(牧公謙)</span></p>
</div></div>
<p class='juan'>宗鑑法林卷三十八</p>
</div><!-- end of div[@id='body'] -->
</body></html>