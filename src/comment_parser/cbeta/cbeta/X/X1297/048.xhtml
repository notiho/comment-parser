<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu551' />宗鑑法林卷四十八</p><p class="byline">集雲堂　編</p>
<div class='div-other'><a id='mulu552' />
<p class='h1'>大鑒下七世</p>
<div class='div-other'><a id='mulu553' />
<p class='h2'>韶州雲門文偃禪師<span class='note-inline'>(雪峰存嗣)</span></p><p style="margin-left:1em">示眾。人人自有光明在。看時不見暗昏昏。作麼生是自<span class='corr'>己</span>光明。自代曰。廚庫三門。又曰。好事不如無。</p>
<p>愚菴盂云。雲門代兩語。一語水裏拈星。一語山頭張網。大唐國裏打鼓。新羅國裏鳴鐘。料掉沒交涉。請歸堂喫茶。　靈巖儲卓拄杖云。廚庫山門。一擊洞開了也。杓大盌小。一任諸人撿點。畢竟光明在什麼處。不見道。開口即錯。擬心即乖。</p>
<p>自照列孤明。為君通一線。花謝樹無影。看時誰不見。見不見。倒騎牛兮入佛殿。<span class='note-inline'>(翠峰顯)</span></p>
<p>徹底昏昏不待看。拄天拄地黑漫漫。三門廚庫長相對。一徑松風滿院寒。<span class='note-inline'>(白雲端)</span></p>
<p>夜明簾外千峰秀。鸞鏡臺前萬象殊。掃踪滅迹。不立錙銖。誰為佛殿。誰是香廚。敲出鳳凰五色髓。擊碎驪龍明月珠。<span class='note-inline'>(圓悟勤)</span></p>
<p>人人自有光明在。看時不見暗昏昏。踢倒山門與廚庫。此時明暗自分明。<span class='note-inline'>(蔚嘯巖)</span></p>
<p>風光九十幾回新。花落花開夢裏身。盡說明朝是初一。眼前誰是惜春人。<span class='note-inline'>(思懶融)</span></p>
<p style="margin-left:1em">雲門上堂。乾坤之內。宇宙之間。中有一寶。秘在形山。拈鐙籠向佛殿裏。將山門來鐙籠上。作麼生。自代曰。逐物意移。又曰。雲起雷興。</p>
<p>靈隱禮云。雲門恁麼告報。雖則出就。藏鋒者裏又且不然。四威儀內。萬象之中。中有一寶。秘在當陽。以拄杖卓一下云。會麼。海神知貴不知價。留與人間光照夜。　[、/(、*、)]菴靜云。雲門恁麼說話。顯異惑眾。我者裏則不然。乾坤之內。宇宙之間。中有一寶。秘在形山。燈籠祇是燈籠。佛殿祇是佛殿。良久云。平生肝膽向人傾。相識猶如不相識。　雲菴悅云。雲門田地穩密神通妙用則不無。若較解黏去縛。猶欠一著在。</p>
<p>看看古岸。何人把釣竿。雲冉冉。水漫漫。明月蘆花君自看。<span class='note-inline'>(翠峰顯)</span></p>
<p>看看。野艸閒花極撩亂。三月洞庭江上春。煙雲飛過瀟湘岸。<span class='note-inline'>(溈山秀)</span></p>
<p>虎豹文章。麒麟頭角。煇天燦地。堆山積嶽。拶破面門兮蓋色騎聲。截斷羅籠兮解黏去縛。罷却干戈百艸頭。萬里秋天飛一鶚。<span class='note-inline'>(圓悟勤)</span></p>
<p>帝網交羅幾萬般。形山消殞影團團。拈來不是無尋處。祇在乾坤宇宙間。<span class='note-inline'>(佛心才)</span></p>
<p>收卷餘懷厭事華。歸來何處是生涯。爛柯樵子疑無路。挂樹壺公妙有家。夜水金波浮桂影。秋風雪陣擁蘆花。寒魚著底不吞餌。興盡清歌却轉槎。<span class='note-inline'>(天童覺)</span></p>
<p>隱隱邨煙聞犬吠。欲尋尋不見人家。忽於橋斷溪回處。流出碧桃三四花。<span class='note-inline'>(斷橋倫)</span></p>
<p>弓絃走馬驀相逢。覿面全提未見功。拈出輪王三尺鐵。直教血濺梵天紅。<span class='note-inline'>(高峰妙)</span></p>
<p>大無外。小無內。塞壑填溝。泥團土塊。倒騎佛殿出三門。露柱燈籠却不會。<span class='note-inline'>(笑隱訢)</span></p>
<p>柳媚花嬌繡戶春。鶯歌燕語訴閨情。鍼鋒觸著丁香結。摵碎瑤琴月二更。<span class='note-inline'>(顧菴智)</span></p>
<p>花放滿園林。風前獨抱琴。高山與流水。千古幾知音。<span class='note-inline'>(樵子玉)</span></p>
<p style="margin-left:1em">雲門示眾。十五日<span class='corr'>已</span>前不問汝。十五日<span class='corr'>已</span>後道將一句來。自代曰。日日是好日。</p>
<p>天童覺云。屬虎人本命。屬猴人相沖。</p>
<p>去却一。拈得七。上下四維無等匹。徐行蹋斷流水聲。縱觀寫出飛禽跡。艸茸茸。煙羃羃。空生巖畔花狼藉。彈指堪悲舜若多。莫動著動著三十棒。<span class='note-inline'>(翠峰顯)</span></p>
<p>冰消河北岸。花發樹南枝。到處有春色。天涯亦早歸。<span class='note-inline'>(上方益)</span></p>
<p>日日是好日。佛法世法盡周畢。不須特地覓幽玄。祇管鉢盂兩度溼。<span class='note-inline'>(無著總)</span></p>
<p>昨夜瓶始盡。今朝瓮更開。夢中占夢罷。還向酒家來。<span class='note-inline'>(鐵容玄)</span></p>
<p style="margin-left:1em">雲門上堂。聞聲悟道。見色明心。遂舉手曰。觀世音菩薩將錢買餬餅。放下手曰。元來祇是饅頭。</p>
<p>白雲端舉了。展兩手云。有麼有麼。又搖手云。無也無也。乃云。曾經大海難為水。除却巫山總是煙。　法雲秀拈拄杖卓一下云。者個是聲色。那個是道心。良久云。世間無限丹青手。到此都盧畵不成。　五祖演云。東山即不然。乃以手作打杖鼓勢云。棚八囉扎。　黃龍清云。雲門可謂食飽傷心。諸人切忌向餬餅裏討汁。　南堂靜云。張公喫酒李公醉。李公喫酒張公醉。張公李公酩酊醉。鼻息如雷瓮裏睡。　徑山杲拈拄杖云。者個是色。卓一下云。者個是聲。諸人總見總聞。那個是明底心。那個是悟底道。喝一喝云。貪他一粒米。失却半年糧。復卓一下。　靈隱嶽云。冶父有條活路。要與諸人共行。拈拄杖云。穿入諸人鼻孔。燈籠露柱祇得眼睛突出。卓一下。　天寧琦云。汝等諸人不是不聞聲。因甚麼不悟道。不是不見色。因甚麼不明心。雲門恁麼提撕。妙喜恁麼判斷。一曲兩曲無人會。雨過夜塘秋水深。　仰山欽云。跛脚阿師撫憐赤子。動則倒腑傾腸。祇是做造倉忙。帶些黏牙綴齒。欽上座則不然。聞聲悟道見色明心。卓拄杖云。家家觀世音。　伏龍長云。大小雲門祇在聲色裏頭出頭沒。者裏則不然。拈拄杖卓一卓。喝一喝。　博山來云。聞聲悟道。虗空敲不響。又作麼生。見色明心。清風無形質。又作麼生。唐言梵語即不無。觀世音菩薩入普門三昧。雲門者漢向甚麼處摸索。　圓通善云。韶陽老人可謂唱彌高和彌寡。如今却尚延壽拂子頭上。入方網三昧。東方入定西方起。乃至男身入定女身起。還會麼。野色更無山隔斷。天光直與水相連。</p>
<p>小院春風特地寒。佳人寂寞倚欄杆。斷腸曲調無人聽。更把琵琶月下彈。<span class='note-inline'>(慈受深)</span></p>
<p>頓超見色聞聲句。不涉明心悟道言。花落鳥啼巖下寺。月明人喚渡頭船。<span class='note-inline'>(雪菴瑾)</span></p>
<p>一曲風前信是誰。調高怎肎落今時。見無人會曲中意。又把雲簫特地吹。<span class='note-inline'>(簡翁敬)</span></p>
<p style="margin-left:1em">雲門因僧問如何是西來意。師曰長連牀上有粥有飯。</p>
<p>獅林則云。跛脚阿師祇會現成受用。不知稼穡艱難。若問老僧。却向他道。元日人日未有不陰。料想今年桃李貴。不如井底種林檎。</p>
<p style="margin-left:1em">雲門每見僧必顧視曰鑒。僧擬議。乃曰咦。後德山圓明刪去顧字。謂之鑒咦。叢林目雲門顧鑒咦。有抽顧頌。</p>
<p>雲門抽顧笑嘻嘻。擬議遭他顧鑒咦。任是張良多計䇿。到頭於此也難施。<span class='note-inline'>(北塔祚)</span></p>
<p>韶陽一鑒。生鐵酸餡。直下齩破。莫怪相賺。<span class='note-inline'>(鼓山珪)</span></p>
<p>韶陽為人最急切。未入門來<span class='corr'>已</span>甄別。若於顧鑒裏承當。大棒打落天邊月。<span class='note-inline'>(典牛游)</span></p>
<p>軟如特石硬如綿。顧佇纔生鼻孔穿。扇子休嫌難捉摸。鯉魚端的沒絲牽。<span class='note-inline'>(平陽忞)</span></p>
<p><span class='corr'>已</span>入吾門不再三。祇於顧處越重關。可憐擬議成途路。要轉靈機直下難。<span class='note-inline'>(三宜盂)</span></p>
<p>吹毛寶劍眉端挂。劈面誰能保命全。叉手進前聊擬議。等閒血濺四禪天。<span class='note-inline'>(即中允)</span></p>
<p style="margin-left:1em">雲門因僧問如何是和尚家風。師曰有讀書人來報。</p>
<p>徑山杲云。讀書人既到者裏。且如何與伊相見。乃云。不是冤家不聚頭。　天童悟云。和尚家風。雲門盡情說了。相見之意。大慧不妨道破。祇如相見後又作麼生。乃云。君向瀟湘我向秦。</p>
<p>家風施設不無私。獨有雲門語可疑。徧囑讀書人若到。急來通報汝須知。為他老杜王摩詰。愛我高吟落韻詩。<span class='note-inline'>(覺海元)</span></p>
<p>讀書人到切須看。無絃難遇知音者。端的家風說與君。沒階趨進翼如也。<span class='note-inline'>(佛慧泉)</span></p>
<p>讀書人報來。豈在之乎者。孔子與周公。皆不及門也。<span class='note-inline'>(天目禮)</span></p>
<p>讀書人報來。孔子笑咍咍。祇因聞韶美。三月也喫齋。<span class='note-inline'>(法林音)</span></p>
<p style="margin-left:1em">雲門上堂。眼睫橫亙十方。眉毛上透乾坤下透黃泉。須彌山塞却汝咽㗋。還有人會得麼。若有人會得。拽取占波國與新羅國鬬額。</p>
<p>愚菴盂云。上南京船。往福建去。北京人來。為什麼不得江西信。試道看。</p>
<p style="margin-left:1em">雲門因僧問如何是祖師西來意。師曰日裏看山。</p>
<p>坦然曾問老師安。爭似韶陽一句傳。日裏華山僊掌露。夜深猿叫月當軒。<span class='note-inline'>(投子青)</span></p>
<p>日裏看山好。清風拂白雲。夜來何處火。燒出古人墳。<span class='note-inline'>(淨因佛日)</span></p>
<p>日裏看山滿眼青。千巖萬壑鬬縱橫。洞門疑是雲遮斷。到者須知路坦平。<span class='note-inline'>(楊無為)</span></p>
<p>雨餘江上兩三峰。堆疊煙嵐不記重。眼裏看來端的瞎。耳根聞處出天聰。<span class='note-inline'>(佛鑑懃)</span></p>
<p style="margin-left:1em">雲門因僧問如何是透法身句。師曰北斗裏藏身。</p>
<p>徑山杲云。雲門祇答得法身句。未答得透法身句。今日有問如何是透法身句。向道。蟭螟眼裏放夜市。大蟲舌上打鞦韆。　天童悟云。通玄又且不然。今日有人問。劈脊便棒。縱使不會。管教永劫不忘。　白巖符云。韶陽與麼答話。笑殺天下人。者裏有問透法身句。向道本舖發賣南北川廣生熟藥材。下顧者認招牌為記。</p>
<p>潦倒雲門泛鐵船。江南江北競頭看。可憐無限垂鉤者。隨例茫茫失釣竿。<span class='note-inline'>(翠峰顯)</span></p>
<p>南嶽峰高北嶽低。行人泣路兩遲疑。火星昨夜移牛斗。照見西瞿人不知。<span class='note-inline'>(投子青)</span></p>
<p>鑿斷龍門透碧津。洪流驟雨豈停塵。謫僊拏月澄江底。漁舟笑殺謝家人。<span class='note-inline'>(天衣懷)</span></p>
<p>五陵公子遊春慣。未第貧儒自古多。冷地看他人富貴。等閒不耐幞頭何。<span class='note-inline'>(白雲端)</span></p>
<p>北斗藏身句最玄。未明向上謾勞傳。黃河輥底流今古。華嶽三峰頭指天。<span class='note-inline'>(三祖宗)</span></p>
<p>何事文星與酒星。一時分付與先生。高吟大醉三千首。留與人間伴月明。<span class='note-inline'>(五祖演)</span></p>
<p>透出毗盧頂上光。夜來星轉斗中藏。禪家不掐天師訣。也解交乾步蹋罡。<span class='note-inline'>(張無盡)</span></p>
<p>昨夜東風落萬紅。半隨流水半隨風。何須短艇牚明月。自與桃源一派通。<span class='note-inline'>(開善祖)</span></p>
<p>天地廣無邊。云何藏北斗。跛脚老雲門。未明三八九。<span class='note-inline'>(天目禮)</span></p>
<p>紫微花醉罵荷花。輸却荷花不理他。惱殺紫微誰抵命。風吹楊柳亂如麻。<span class='note-inline'>(紫柏可)</span></p>
<p>問固希奇答亦巧。言前薦得猶遲了。人皆愛月夜眠遲。我獨惜花春起早。<span class='note-inline'>(顯聖澄)</span></p>
<p>武帝祀甘泉。女人浴渭川。乳長七八尺。北斗在人間。<span class='note-inline'>(俍停挺)</span></p>
<p style="margin-left:1em">雲門示眾。與你說菩提．涅槃．真如．解脫。是燒楓香供養你。與你說佛說祖。是燒黃熟香供養你。與你說超佛越祖之談。是燒餅香供養你。歸依佛法僧下去。</p>
<p>徑山及云。雲門氣宇如王。乃作此座主見解。山僧者裏。道菩提．涅槃．真如．解脫。是將黑豆換你眼睛。說佛說祖。是將木槵子換你眼睛。說超佛越祖之談。是將魚目換你眼睛。歸依佛法僧下去。　焦山乘云。我又不然。說菩提．涅槃．真如．解脫。是將陳葛藤絆殺你。說佛說祖。是將乾矢橛熏殺你。說超佛越祖之談。是將栗棘蓬鯁殺你。歸依佛法僧下去。　湘翁沄云。雲門氣宇如王。開口得恁麼寒薄。白巖別有道處。我若說佛說祖。是剝名品茘枝供養你。若說菩提．涅槃．真如．解脫。是烹龍肝鳳髓供養你。若說超佛越祖之談。是攪酥酪醍醐供養你。歸依佛法僧。莫錯認驢鞍橋作阿爺下頷。　滄遠髓云。二大老一人向瑪瑙街前鬬富。一人在琉璃殿上鋪錦。頓使大地眾生貧者得富。躶者得衣。饑者得食。愚者得智。山僧又且不然。若說佛說祖。是傾海水灌塞你鼻孔。若說菩提．涅槃．真如．解脫。是將毒蛇齩破你心肝。若說超佛越祖之談。是將須彌築瞎你眼睛。驀拈拄杖云。正恁麼時。且道歸依個什麼。良久復卓云。點石化為金玉易。勸人除却是非難。　法林音云。彼自無瘡勿傷之也。拈拄杖云。超佛越祖。說佛說祖。菩提．涅槃．真如．解脫。向甚處去也。卓一下云。洎合打破蔡州。</p>
<p style="margin-left:1em">雲門因僧問如何是一代時教。師曰對一說。</p>
<p>對一說。太孤絕。無孔鐵錘重下楔。閻浮樹下笑呵呵。昨夜驪龍拗角折。別別。韶陽老人得一橛。<span class='note-inline'>(翠峰顯)</span></p>
<p>對一說。遼天鶻。萬重雲。祇一突。韶陽老。韶陽老。南北東西無處討。<span class='note-inline'>(正覺逸)</span></p>
<p>海藏龍宮金文玉牒。逗器觀機破關擊節。三百餘會振綱宗。四十九年同箇舌。阿剌剌。對一說。諦當之言如截鐵。<span class='note-inline'>(圓悟勤)</span></p>
<p>對一說。五教三乘盡該攝。龍宮海藏任縱橫。水底泥牛吞却月。<span class='note-inline'>(佛性泰)</span></p>
<p>對一說。較奇絕。白額大蟲新出穴。風行艸偃吼如雷。牛羊不見流鮮血。韶陽老。失一橛。<span class='note-inline'>(三宜盂)</span></p>
<p style="margin-left:1em">雲門因僧問。不是目前法亦非目前事時如何。師曰倒一說。</p>
<p>倒一說。分一節。同死同生為君決。八萬四千非鳳毛。三十三人入虎穴。別別。擾擾悤悤水裏月。<span class='note-inline'>(翠峰顯)</span></p>
<p>倒一說。清人骨。萬里無片雲。拋下一團雪。別別。老大禪翁甘滅舌。<span class='note-inline'>(正覺逸)</span></p>
<p>是賊識賊。以楔出楔。鳥跡空雲。鏡花水月。教兒獅子迷踪訣。上樹老貓安身法。活鱍鱍。倒一說。等閒翻却狐狸穴。<span class='note-inline'>(圓悟勤)</span></p>
<p>倒一說。六月紅爐飛片雪。昨夜海神怒氣瞋。一鞭擊碎珊瑚月。<span class='note-inline'>(湛然澄)</span></p>
<p>倒一說。難語決。鏤塵析縷重披洩。雲起南山雨北來。大抵不是晴時節。白白白。梅花香冷霜天月。<span class='note-inline'>(三宜盂)</span></p>
<p>倒一說。超途轍。靈椿不挂枯椿雪。無端露柱兮生狂。帶累崑崙兮喫跌。別別。碧眼黃頭猶未徹。<span class='note-inline'>(白巖符)</span></p>
<p style="margin-left:1em">雲門因僧問如何是塵塵三昧。師曰。鉢裏飯。桶裏水。</p>
<p>翠峰顯云。直饒多口阿師也難下[此/束]。　報恩秀云。者僧問處直要人當面拈出。雲門恁麼道。是拈出不是拈出。　資福廣云。何止鉢裏桶裏。直得通身徧身猶見有饑渴者。且道過在什麼處。　其天浩云。連日半晴半雨。風漸急。天漸寒。空中霜氣滿。河畔水聲乾。落木巖前文殊縮項。臘梅枝上普賢破顏。是甚麼。不合無端饒舌。</p>
<p>鉢裏飯。桶裏水。多口阿師難下[此/束]。北斗南星位不殊。白浪滔天平地起。擬不擬。止不止。個個無裩長者子。<span class='note-inline'>(翠峰顯)</span></p>
<p>塵塵三昧。彼彼不外。千峰向嶽。百川赴海。更無一法不如來。祇個堂堂觀自在。<span class='note-inline'>(天童覺二)</span></p>
<p>鉢裏飯。桶裏水。開口見膽求知<span class='corr'>己</span>。擬思便落二三機。對面忽成千萬里。韶陽師。較些子。斷金之義兮誰與相同。匪石之心兮獨能如是。</p>
<p>鉢裏飯。桶裏水。別寶崑崙坐潭底。一塵塵上走須彌。明眼波斯笑彈指。笑彈指。珊瑚枝上清風起。<span class='note-inline'>(元菴慈)</span></p>
<p style="margin-left:1em">雲門上堂。拈起拂子曰。者裏得箇入處去。揑怪也。日本國裏說禪。三十三天有箇人出來喚曰。特舍兒。擔枷過狀。</p>
<p>愚菴盂云。是時天子雨曼陀羅華。摩訶曼陀羅華。曼殊沙華。摩訶曼殊沙華。栴檀香風。悅可眾心。漆桶不快。請過一邊。</p>
<p style="margin-left:1em">雲門因僧問如何是雲門一曲。師曰臘月二十五。</p>
<p>壽昌梅云。者僧問似一寒瘠之夫。室同懸磬。不過欲求升合以度朝昏。雲門老漢如大富長者。出手便將個摩尼珠拋在面前。祇是此僧不解受用。會麼。臘月二十五。乾坤開萬古。一登金輪峰。諸山不足數。</p>
<p>臘月二十五。騎驢不打鼓。春風百艸生。塚上添新土。<span class='note-inline'>(真淨文)</span></p>
<p>一曲韶陽古調清。多年木石化為精。廣陵傳去人何在。留得杜䳌啼月明。<span class='note-inline'>(大洪遂)</span></p>
<p>雲門一曲。徹髓徹骨。霽雪千峰。寒梅破萼。啐啄公子。風流鳴木鐸。<span class='note-inline'>(松源岳)</span></p>
<p>春暖和風柳眼青。碧桃枝上囀黃鶯。眼前一道如弦直。無奈遊人不肎行。<span class='note-inline'>(青門林)</span></p>
<p style="margin-left:1em">雲門到廚下問僧作什麼。曰設供。師曰你是甚麼人。曰某處人。師乃喚典座與者上座設却供。</p>
<p>溈山喆云。雲門一期慈悲却成多事。當時便回去。免見挂人脣齒。良久云。若不登樓望。焉知滄海寬。</p>
<p style="margin-left:1em">雲門因僧問如何是法身。師曰六不收。</p>
<p>昭覺勤別云。一不立。　旭峰焯云。六不收。一不立。敢問天下衲僧。何者是法。何者是身。眾中若有箇道得透法身句。不妨與二尊宿把手竝行。</p>
<p>一二三四五六。碧眼胡僧數不足。少林謾道付神光。卷衣又說歸西竺。西竺茫茫無處尋。夜來却對乳峰宿。<span class='note-inline'>(翠峰顯)</span></p>
<p>六不收兮調最新。能歌何待繞梁塵。和風滿檻花千樹。不換乾坤別是春。<span class='note-inline'>(白雲端)</span></p>
<p>一不立。六不收。突然那更有踪由。無限青山留不住。落花流水太悠悠。<span class='note-inline'>(圓悟勤)</span></p>
<p>村歌社舞那伽定。癩狗泥豬清淨身。透徹根塵無佛法。優曇花現十洲春。<span class='note-inline'>(秀巖瑞)</span></p>
<p>六不收兮一不立。清淨法身何處覓。夜來一陣吹葉風。掃盡浮雲月照壁。<span class='note-inline'>(掩室開)</span></p>
<p>一不立。六不收。青山不動水長流。僧堂路僻無人到。日卷湘簾看白鷗。<span class='note-inline'>(薪傳瀾)</span></p>
<p style="margin-left:1em">雲門因僧問如何是超佛越祖之談。師曰餬餅。</p>
<p>東山演云。驢屎似馬糞。又云。破艸鞵。又云。靈龜拽尾。　徑山杲云。雲門直是好一枚餬餅。要且無超佛越祖底道理。　松隱然云。妙喜一手擡一手搦。未免話作兩橛。既是好一枚餬餅。又無超佛越祖底道理。且道妙喜還有為人處也無。　天童傑云。雲門信口垂慈不費心力。者裏則不然。如何是超佛越祖之談。向道清晨喫白粥午後更不饑。　天寧琦云。築。</p>
<p>超佛越祖若何宣。充齋餬餅恣情飡。湖南展盋新羅齩。大食波斯索渡船。<span class='note-inline'>(慈明圓)</span></p>
<p>超談禪客問偏多。縫罅披離見也麼。餬餅築來猶不住。至今天下有誵譌。<span class='note-inline'>(翠峰顯)</span></p>
<p>雲門餬餅模樣小。怎似法華爐竈大。飽來一任帶刀眠。誰問西來閒達磨。<span class='note-inline'>(白雲端)</span></p>
<p>駕空欲上九層霄。脚下紅絲繫轉牢。賴是龍泉未出匣。且施一割用鉛刀。<span class='note-inline'>(道場如)</span></p>
<p style="margin-left:1em">雲門因僧問如何是諸佛出身處。師曰東山水上行。</p>
<p>昭覺勤云。者裏則不然。有人問。向道薰風自南來殿角生微凉。　高峰妙云。二老雖具頂門正眼。慤其本源。天地懸殊。　龍池傳云。山僧則不然。如何是諸佛出身處。向道西河火裏坐。　雲門信云。東山水上行則不難。須彌安[此/束]上。如何理會。　理安問云。二老答處。不是高峰大難委悉。諸人切不可錯會。有問理安諸佛出身處。但向道吾常於此切。　愚菴盂云。韶陽昭覺可謂得之於心。應之於手。眉毛中挂五須彌。鼻孔裏藏四海。水要扶個諸佛出身處。厓州萬里。　烏石道云。雲門脚跟浮逼逼。未嘗點地。圓悟坐在家舍。寸步不移。總未會在。若有問烏石。但向道。奇怪石頭形似虎。火燒松樹勢如龍。</p>
<p>諸佛東山水上行。擡頭舉步落深坑。誰知獨足拕泥水。不薦回途十萬程。<span class='note-inline'>(雲溪恭)</span></p>
<p>諸佛出身處。東山水上行。面南看北斗。日午打三更。<span class='note-inline'>(湛堂準)</span></p>
<p>東山水上行。褊衫不染皁。壁上畵枯松。後園驢喫艸。三十二相。八十種好。赤膊抵沙蜂。爛醉和衣倒。<span class='note-inline'>(或菴體)</span></p>
<p>諸佛出身處。東山水上行。石壓笋斜出。巖懸花倒生。<span class='note-inline'>(覺報清)</span></p>
<p>要會東山水上行。溪邊石女夜吹笙。木人把板雲中拍。一曲涼州恰二更。<span class='note-inline'>(石菴玿)</span></p>
<p>秋林落葉滿欄杆。砌下蛩聲枕上寒。最是月明風定夜。溥溥玉露滴金盤。<span class='note-inline'>(惟菴然)</span></p>
<p>淡蕩秋光露幾行。高低吚唔送斜陽。聲聲為報湘江客。此去衡陽是故鄉。<span class='note-inline'>(法林音)</span></p>
<p style="margin-left:1em">雲門因僧問如何是佛。師曰乾矢橛。</p>
<p>理安問云。驚羣句直是驚羣。奇特事不妨奇特。雲門大師可謂硬峻一時。汝等切忌向者裏齩嚼。</p>
<p>稽首金容乾矢橛。應物現形如水月。香臭皆從佛口生。凡聖從教同一舌。<span class='note-inline'>(佛鑑懃)</span></p>
<p>雲門乾矢橛。全超法報化。無事出山遊。百錢杖頭挂。<span class='note-inline'>(徑山杲)</span></p>
<p>問處分明答處親。半同含笑半同瞋。君看陌上二三月。那樹枝頭不帶春。<span class='note-inline'>(惠因淨)</span></p>
<p>門外小人至。門內有小人。一掌一握血。一棒一條痕。噫。桃花破浪漁舟穩。萬里征人泣斷魂。<span class='note-inline'>(石雨方)</span></p>
<p>鷄冠花當當。頂上胭脂搽。秋初夏末紅滿樹。却被那杭州城大井巷東首住底王媽媽。滿頭插得向人誇。高聲唱云好刷牙。<span class='note-inline'>(三宜盂)</span></p>
<p>拆却空王殿。掀翻獅子牀。太平無忌諱。在在百花香。<span class='note-inline'>(聖可玉)</span></p>
<p>夜靜風清杜宇歌。聲聲祇在舊烟蘿。可中無限傷心事。不遇知音恨轉多。<span class='note-inline'>(寒松操)</span></p>
<p>食熊則肥。食蛙則瘦。春風料峭。凍殺年少。<span class='note-inline'>(牧日舒)</span></p>
<p>栴檀樹子夜生蟲。香折門前一檻風。祇恐四鄰人不信。天明付雨爛成龍。<span class='note-inline'>(漢關喻)</span></p>
<p style="margin-left:1em">雲門因僧問樹凋葉落時如何。師曰體露金風。</p>
<p>昭覺勤云。雲門善巧方便。可謂即事即理即隱即顯。三句可辨。一鏃撩空。雖然如是。黏皮著骨。若有人問蔣山。但對他道牚天拄地。且道是三句是一鏃。試玉須經火。求珠不離泥。　昭覺淵云。雲門大似與賊過梯。今日有問樹凋葉落時如何。向道落霞孤鶩齊飛。秋水長天一色。　雲居莊云。山僧則不然。忽有人與麼問。但向道不因夜來鴈。爭見海門秋。拈拄杖畵一畵。　信菴禋云。雲門袖頭打領。腋下剜襟。不妨好手。未免牽絲帶線。或問報恩樹凋葉落時如何。祇向他道。來年更有新條在。惱亂春風卒未休。　天寧琦云。者僧若道個謝師答話。雲門大師管取有理難伸。山僧則不然。樹凋葉落時如何。拈起拄杖。纔佇思。打下法堂。免致諸方撿點。　白巖符云。者裏又不然。樹凋葉落時如何。向他道分付爐頭。</p>
<p>問既有宗。答亦攸同。三句可辨。一鏃遼空。大野兮凉飇颯颯。長天兮疎雨濛濛。君不見。少林久坐未歸客。靜依態耳一叢叢。<span class='note-inline'>(翠峰顯)</span></p>
<p>體露金風觸處周。何須葉落始知秋。清風樓上當年事。直至如今笑未休。<span class='note-inline'>(泉大道)</span></p>
<p>樹凋葉落何時節。體露金風九月天。滿目真如人不會。一川風月正翛然。<span class='note-inline'>(佛鑑懃)</span></p>
<p>凉風落木楚山秋。滿樹寒蟬噪不休。紅蓼白蘋開兩岸。不知誰在釣魚舟。<span class='note-inline'>(佛性泰)</span></p>
<p>金風體露復何言。大道從來絕變遷。一葉飄空天似水。臨川人喚渡頭船。<span class='note-inline'>(白楊順)</span></p>
<p>寂寂寥寥空索索。徧界紛紛黃葉落。東西南北絕遮攔。萬里長天飛一鶚。<span class='note-inline'>(在菴賢)</span></p>
<p style="margin-left:1em">雲門因僧問如何是正法眼。師曰普。</p>
<p>風穴沼別云。瞎。　大梅幟云。二大老各奏宮商。自成曲調。還有親疎也無。　黃龍心云。更道個瞎。且圖兩得相見。</p>
<p>普之一字豈尋常。擡首須看掣電光。擬議思量生解會。堪嗟剜肉作身瘡。<span class='note-inline'>(洞山聰)</span></p>
<p>頂上有來真個瞎。輝天鑑地不同時。大悲手裏休擎手。獨自夜行誰得知。<span class='note-inline'>(白雲端)</span></p>
<p>普之一字天然別。著眼看時如電掣。宇宙茫茫無處尋。秤錘蹋著硬如鐵。<span class='note-inline'>(正覺逸)</span></p>
<p>明暗雙雙照用分。幾人能到孟嘗門。街頭不識真彌勒。却向靈山問世尊。<span class='note-inline'>(瞎堂遠)</span></p>
<p>韶陽一字普。日月臨下土。船子釣華亭。禾山解打鼓。<span class='note-inline'>(不韵音)</span></p>
<p style="margin-left:1em">雲門曰。百艸頭上道將一句來。自代曰。俱。</p>
<p>昭覺勤云。劄。復云。直得萬機寢削千眼頓開。細於須彌。大於芥子。軟如鐵。硬如泥。雖然如是。祇道得一半。或有問山僧。祇向他道。收。且道落在什麼處。　徑山杲云。普。復云。俱劄普。日輪午。李將軍。射石虎。雖然透過那邊。枉發千鈞之弩。　天寧琦云。雲門俱。少實多虗。昭覺劄。了無交涉。妙喜普。直須薦取。者三個漢各立生涯。搖頭擺尾到處逢他。深山藏猛虎。淺艸露羣蛇。　佛川宗云。一把柳絲收不得。和烟搭在玉闌干。</p>
<p style="margin-left:1em">雲門僧問如何是啐啄之機。師曰嚮。</p>
<p>雪堂行云。雲門答者僧話不得便休。為甚麼却來鼓粥飯氣以當生平。</p>
<p>有問啐啄機。雲門答云嚮。昨日雷震天。夜來山水長。<span class='note-inline'>(真淨文)</span></p>
<p>啐啄之機嚮字酬。過空雷電忽傾湫。夜來霶霈漫天雨。幾處波濤打釣舟。<span class='note-inline'>(圓通仙)</span></p>
<p>白牯問狸奴。虗空酬萬象。電激不停踪。谷虗誰答嚮。啐兮啄兮。清機歷掌。回頭[車*度]轢範秦時。舌上葛藤長萬丈。<span class='note-inline'>(心聞賁)</span></p>
<p style="margin-left:1em">雲門曰。既知來處。什麼劫中無祖師。自代曰。某甲今日不著便。</p>
<p>徑山杲云。雲門也是作賊人心虗。徑山則不然。既知來處。甚麼劫中無祖師。不圖打艸。祇要驚蛇。　梅逢忍云。壽昌不與麼。既知來處。甚麼劫中有祖師。亦代云。某甲今日小出大遇。此語有負墮處。若人檢點得出。許汝具眼。</p>
<p style="margin-left:1em">雲門因僧問如何是雲門劍。師曰祖。</p>
<p>吹毛寶劍問雲門。來者投機豈更存。路逢劍客如何也。甑人攜首向南奔。<span class='note-inline'>(北塔祚)</span></p>
<p>吹毛寶劍不須抽。迸匣清光射斗牛。日用全彰人不見。雲門祖字為君酬。<span class='note-inline'>(雲溪恭)</span></p>
<p>三尺秋光匣裏藏。時逢作者露鋒鋩。如今四海狼烟靜。不展紅旗歸故鄉。<span class='note-inline'>(圓通仙)</span></p>
<p style="margin-left:1em">雲門因僧問如何是雲門一路。師曰親。</p>
<p>法林音云。兩路了也。</p>
<p>雲門一路親。眼裏不容塵。自從五代干戈後。得見昇平有幾人。<span class='note-inline'>(楊無為)</span></p>
<p>雲門一路坦而平。任意東西放脚行。好看綠楊煙破處。桃花沿磵鬬嗁鶯。<span class='note-inline'>(懿山德)</span></p>
</div>
<p class='juan'>宗鑑法林卷四十八</p></div>
</div><!-- end of div[@id='body'] -->
</body></html>