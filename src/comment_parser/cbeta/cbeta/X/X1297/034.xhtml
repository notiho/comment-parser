<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu359' />宗鑑法林卷三十四</p><p class="byline">集雲堂　編</p>
<div class='div-other'><a id='mulu360' />
<p class='h1'>大鑒下十五世</p>
<div class='div-other'><a id='mulu361' />
<p class='h2'>成都府昭覺圓悟克勤禪師<span class='note-inline'>(東山演嗣)</span></p><p style="margin-left:1em">一日因部使問道東山。山曰提刑曾讀小豓詩否。有兩句頗相近。頻呼小玉元無事。祇要檀郎認得聲。提刑應諾諾。山曰且仔細。師適外歸。侍立次。乃問。承聞和尚舉小豓詩。提刑會否。山曰它祇認得聲。師曰。祇要檀郎認得聲。它既認得聲。為什麼却不是。山曰如何是祖師西來意庭前柏樹子[口*尒]。師有省遽出。見鷄飛上䦨干鼓翅而鳴。復自謂曰。此豈不是聲。遂袖香入室。通所得呈偈曰。金鴨香消錦繡幃。笙歌叢裏醉扶歸。少年一段風流事。祇許佳人獨自知。山徧謂山中耆宿曰。勤侍者參得禪也。</p>
<p>翠眉銀海窺簾影。玉尺金釵隔壁音。坐對落花明月上。幾人知此斷腸聲。<span class='note-inline'>(漢月藏)</span></p>
<p>戲水鴛鴦畵不成。池邊獨立始分明。風流徹底難教露。笑卷羅衣一色新。<span class='note-inline'>(理安問)</span></p>
<p>半卷珠簾半挂鉤。翠眉顰蹙為誰憂。春風舞罷凭䦨睡。花鳥一聲破夢幽。<span class='note-inline'>(頂目微)</span></p>
<p>一段傷心未敢言。春深鶯囀落花前。玉容一見殘紅面。半掩紗窻半欲眠。<span class='note-inline'>(問石乘)</span></p>
<p>奇花瀲灔吐香清。丹鳳徒將野鳥爭。不信梧桐棲鵠隱。朝陽曾聽幾回鳴。<span class='note-inline'>(黎博菴)</span></p>
<p>認著聲旹豈是真。鷄鳴薦得更非親。堪憐掩耳偷鈴客。巴鼻渾無誑後人。<span class='note-inline'>(素菴仁)</span></p>
<p>驀指提刑小艶篇。金鷄啼破杏花天。知機不在聲前得。別有靈犀躍海淵。<span class='note-inline'>(對月經)</span></p>
<p>一聲喚醒千秋夢。無限風光更屬誰。舉目了然非外物。月明依舊照花枝。<span class='note-inline'>(孤雲鑒)</span></p>
<p>托情北戲離花鋒。觸著栴檀寶樹風。轉向庭前春色裏。錦鷄啼破太虗空。<span class='note-inline'>(季總徹)</span></p>
<p>玉容人醉畵樓春。語笑含嬌絕比隣。箇中一段傷心處。傾盡黃河洗不清。<span class='note-inline'>(晦岳旭)</span></p>
<p>錦䌫牙檣次第開。海鴻低度認蓬萊。乾坤終日浮孤棹。風雨千年怨楚才。<span class='note-inline'>(化賦美)</span></p>
<p style="margin-left:1em">昭覺示眾。古德道結夏<span class='corr'>已</span>十一日。寒山子作麼生。又有道。結夏<span class='corr'>已</span>十一日。水牯牛作麼生。山僧即不然。結夏<span class='corr'>已</span>十一日。鐙籠露柱作麼生。若識得鐙籠露柱。即識得水牯牛。若識得水牯牛。即識得寒山子。</p>
<p>徑山琇云。碎金鸞頭。出五色髓。固是三大老之手。若是靈巖總無許多事。何故。家家門前赫日月。太平不用將軍威。</p>
<p style="margin-left:1em">昭覺舉僧問雲門。如何是諸佛出身處。門曰東山水上行。師曰天寧則不然。如何是諸佛出身處。但曰薰風自南來。殿閣生微凉。</p>
<p>竹底生風暑漸消。綠翻輕影有芭蕉。果然會得古人意。獨角泥牛被火燒。<span class='note-inline'>(雪嶠信)</span></p>
<p>玉殿初傳左掖開。靜鞭擊處駕頭回。承恩博得龍顏喜。親捧金莖露一杯。<span class='note-inline'>(理安問)</span></p>
<p>拂拂薰風生夜䦨。百千諸佛骨毛寒。歸去罷。無處安。長空今古月團圝。<span class='note-inline'>(山茨際)</span></p>
<p style="margin-left:1em">昭覺上堂。迥無依倚。超宗越格。非佛非心。萬仞壁立。桑樹上著箭。柳樹上出汁。</p>
<p>天井新云。直饒恁麼也祇道得一半。且道那一半[口*尒]。聽事不真。喚鐘作甕。</p>
<p style="margin-left:1em">昭覺凡垂問。學者擬議。便與一拳。</p>
<p>盡力當胸一拳。幾個眉鬚墮落。更欲如何若何。普化空中木鐸。<span class='note-inline'>(瞎堂遠)</span></p>
<p style="margin-left:1em">昭覺示眾。通身是眼見不到。通身是耳聞不及。通身是口說不著。通身是心鑑不出。通身即且置。或若無眼作麼生見。無耳作麼生聞。無口作麼生說。無心作麼生鑑。若向者裏撥得一綫路。便與古佛同參。且道參什麼人。</p>
<p>徑山杲云。徑山當時若在。點一把火照看者老漢面皮厚多少。即今莫有旁不甘底出來道。和尚也是普州人。即向他道。西天斬頭截臂。者裏自領出去。</p>
<p style="margin-left:1em">昭覺因僧問。西天以蠟人為驗。此土以何為驗。師曰生鐵鑄就崑崙兒。</p>
<p>生銕鑄就崑崙兒。眼耳鼻舌如泥塊。西天此土謾紛紜。鐵眼銅睛看不破。<span class='note-inline'>(別峰印)</span></p>
</div>
<div class='div-other'><a id='mulu362' />
<p class='h2'>舒州太平佛鑑慧懃禪師<span class='note-inline'>(東山演嗣)</span></p><p style="margin-left:1em">上堂。桃花紅。李花白。誰道融融祇一色。紫燕語。黃鶯鳴。誰道關關祇一聲。</p>
<p>天王海云。大小太平強生節目。今日地藏收歸一處。勿令檢擇。桃花紅。李花白。枝頭消息都漏泄。紫燕語。黃鸝鳴。就裏生涯覿面呈。但見皇風成一片。不知何處是都城。</p>
<p style="margin-left:1em">太平因僧問如何是佛。師曰喫飯齩著砂。</p>
<p>喫飯齩著砂。隱落第三牙。春風纔過後。拄杖亦開花。<span class='note-inline'>(慈受深)</span></p>
</div>
<div class='div-other'><a id='mulu363' />
<p class='h2'>舒州龍門佛眼清遠禪師<span class='note-inline'>(五祖演嗣)</span></p><p style="margin-left:1em">常請益五祖。凡有所問即曰。我不如你。你自會得好。師愈疑。咨決於元禮首座。禮以手引師耳繞圍爐數帀行。且語曰。你自會得好。師曰。有冀開發。乃爾相戲耶。禮曰。你它後悟去。方知今日曲折耳。</p>
<p>我不會兮不如你。達磨當門缺兩齒。滿堂無限白蘋風。明明不自秋江起。<span class='note-inline'>(雪堂行)</span></p>
<p>我不會兮不如你。栴檀林裏香風起。漁歌一曲過瀟湘。攪動滄溟聲未<span class='corr'>已</span>。<span class='note-inline'>(獃堂定)</span></p>
<p style="margin-left:1em">龍門一日不安。僧問生死到來時如何。師曰皖公山。曰。為復祇者箇。別有在。師曰桐城縣有。僧舉似禮首座。座曰。遠兄不相見三十年。者回徹也。</p>
<p>薦福行云。禮首座與先師同參。可憐死在句下。</p>
<p style="margin-left:1em">龍門示眾。千說萬說不若親見一面。縱不說亦自分明。王子寶刀喻。眾盲摸象喻。禪學中隔江招手事。望州亭相見事。深山巖崖處事。此皆親面而見之。不在說也。</p>
<p>寧辨人間是與非。生死淈[泳-永+盾]眼如眉。不因說著當年事。萬古千秋那得知。<span class='note-inline'>(虗堂愚)</span></p>
<p style="margin-left:1em">龍門示眾。天得一以清。地得一以寧。聖人得一以天下治。衲僧得一禍患臨身。</p>
<p>石菴琈云。龍門老人得即得。未免膽小。德慶即不然。天得一以清。地得一以寧。聖人得一以治天下。衲僧得一水到渠成。</p>
</div>
<div class='div-other'><a id='mulu364' />
<p class='h2'>嘉州九頂清素禪師<span class='note-inline'>(五祖演嗣)</span></p><p style="margin-left:1em">因太守呂公來瞻大像。問既是大像。為什麼肩負兩楹。師曰船上無散工。守乃作禮。</p>
<p>昭覺勤云。疑殺天下人。　薦福行云。將謂無人。又云。本有餘力。　大溈果云。全身擔荷。</p>
<p>文光燦爛照嘉城。未覩幽奇更問人。不是九頂能辨析。幾乎錯認定盤星。<span class='note-inline'>(璿鑑衡)</span></p>
<p style="margin-left:1em">九頂因勤老宿至。師問曰舞劍當咽時如何。勤曰伏惟尚饗。師詬曰老賊死去也。你問我。勤理前問。師叉手揖曰。曳破。</p>
<p>資福玉云。勤老宿固不足以勘驗。九頂老人還可勘驗也無。資福也為它道箇伏惟尚饗。</p>
</div>
<div class='div-other'><a id='mulu365' />
<p class='h2'>元禮首座<span class='note-inline'>(五祖演嗣)</span></p><p style="margin-left:1em">因僧問。經曰修一切善法。如何是善法。師遽起曰。上是天。下是地。中間坐底坐。立底立。喚什麼作善法。僧無對。師便掌。</p>
<p>薦福行云。大眾道無橫徑理當即行。敢道禮首座鼻孔落在者僧手裏。若人檢點得出。天下橫行。</p>
</div>
<div class='div-other'><a id='mulu366' />
<p class='h2'>法閦上座<span class='note-inline'>(五祖演嗣)</span></p><p style="margin-left:1em">到東林度座下。見其得平實旨。一日拈一枝花。繞林禪牀一帀。背手插香爐中曰。和尚且道意作麼生。林屢下語皆不契。逾兩月林遂問師曰。你試為我說看。師曰。某甲祇將花插香爐中。和尚自疑有什麼事。</p>
<p>笑巖寶云。閦上座將花插香爐中。雖本沒甚事。奈度既開堂聚眾。寧免無利害乎。且道什麼處是利害處。　理安問於意作麼生處代云。者野狐精。我當時若作東林。便與劈脊打趁出。免得遞相鈍置。於有什麼事處乃噓兩噓云。古今盡道閦上座驅畊夫牛奪饑人食。有縱有奪能殺能活。檢點將來。似者般底也是個龍頭蛇尾漢。　石菴琈云。賺殺人。</p>
<p>出廐良駒俊莫羈。逆風嘶又順風嘶。好來伯樂重增價。宜有奇名滿帝畿。<span class='note-inline'>(素巖旼)</span></p>
</div>
<div class='div-other'><a id='mulu367' />
<p class='h2'>金陵俞道婆<span class='note-inline'>(白雲端下見瑯琊起)</span></p><p style="margin-left:1em">市油餈為業。一日聞丐者唱曰。不因柳毅傳書信。何緣得到洞庭湖。忽大悟。以餈盤投地。夫傍眎曰你顛耶。婆掌曰非汝境界。往見瑯琊。琊望之。知其造詣。問那箇是無位真人。婆應聲曰。有一無位真人。六臂三頭努力瞋。一擘華山分兩路。萬年流水不知春。由是聲名藹著。</p>
<p>歌聲傳自洞庭春。愁人聞得暗消魂。啼又笑。喜還瞋。倒騎跛鱉趁麒麟。<span class='note-inline'>(梅逢忍)</span></p>
<p>淩空明月絕疎親。動地清風到骨貧。破袖自迷龍洞雨。江湖忍見刻舟人。<span class='note-inline'>(童求昱)</span></p>
<p style="margin-left:1em">道婆凡有僧到則曰兒兒。僧擬議。即掩却門。佛鐙珣往勘之。婆見如前問。鐙曰爺在甚麼處。婆轉身拜露。柱鐙即蹋倒曰。將謂有多少奇特。便出。婆蹶起曰。兒兒。來惜你則箇。鐙竟不顧。</p>
<p>白巖符云。靈龜負圖。自取喪身之兆。婆子固為可惜。何山雖鐵符在握善掃狼烟。然祇解明擊不解暗攻。具眼者為何山別出一隻手看。</p>
<p>柳毅傳書祇自知。得便宜是落便宜。親夫愛子都拋却。痛惜深憐乞養兒。<span class='note-inline'>(笑翁堪)</span></p>
<p>驀拶相逢鐵面皮。渾家喪盡喚孩兒。翻身獅子施牙爪。猶落渠儂第二機。且道渠是何誰。<span class='note-inline'>(塗毒策)</span></p>
</div>
<div class='div-other'><a id='mulu368' />
<p class='h2'>潭州上封佛心本才禪師<span class='note-inline'>(晦堂心下黃龍清嗣)</span></p><p style="margin-left:1em">因觀鄰案僧讀曹洞廣錄。至藥山採薪歸。有僧問甚處來。山曰討柴來。僧指腰下刀曰鳴剝剝是箇甚麼。山㧞刀作斫勢。師忽欣然。摑鄰案僧一掌。便揭簾趨出。</p>
<p>浪山嶼云。者僧只知貪觀好景。不知身在帝鄉。若上封可謂良馬見鞭。追風千里。雖然恁麼。要與藥山相見猶未在。復頌。</p>
<p>一聞直下便驚羣。信脚蹋翻大地春。從此不消三寸鐵。毗盧界內鼓烟塵。</p>
</div>
<div class='div-other'><a id='mulu369' />
<p class='h2'>福州雪峰東山慧空禪師<span class='note-inline'>(泐潭清嗣)</span></p><p style="margin-left:1em">因僧問。和尚未見艸堂時如何。師曰江南有。曰見後如何。師曰江北無。</p>
<p>江南有。江北無。太虗空畵老君符。劋除百怪真靈騐。嚇殺街頭李四鬍。<span class='note-inline'>(雪磵奉)</span></p>
</div>
<div class='div-other'><a id='mulu370' />
<p class='h2'>江州圓通道旻圓機禪師<span class='note-inline'>(東林總下泐潭乾嗣)</span></p><p style="margin-left:1em">因左丞范沖字致虗守豫章時過謁。茶罷曰。沖行將老矣。墮在金紫行中。去此事稍遠。師呼內翰。公應諾。師曰何遠之有。公躍然曰乞師再垂指誨。師曰此去洪都有四程。公佇思。師曰。見即便見。擬思即差。公豁然有省。</p>
<p>瀛山誾云。圓通老人囊中有妙藥。能起死回生在頃刻。左丞雖於此省入。去此事不遠。怎奈鄉音猶易識。家國尚茫然。</p>
</div></div>
<div class='div-other'><a id='mulu371' />
<p class='h1'>大鑒下十六世</p>
<div class='div-other'><a id='mulu372' />
<p class='h2'>平江虎丘紹隆禪師<span class='note-inline'>(圓悟勤嗣)</span></p><p style="margin-left:1em">參圓悟。悟曰。見見之時。見非是見。見猶離見。見不能及。舉拳曰還見麼。師曰見。悟曰頭上安頭。師脫然契證便禮拜。悟叱曰見箇什麼。師曰竹密不妨流水過。悟頷之。</p>
<p>雲漢滿云。見非是見。頭上安頭。竹密流水。雲飛電舞。雖然如是。滿上座猶未肯在。　覺王丘云。佛果拈一束爛葛藤。將謂無人識得。爭奈瞌睡虎手親眼快。當陽截斷。雖然。何不待未舉<span class='corr'>已</span>前便與一喝。管教老漢緘口結舌。</p>
<p>頭上安頭著底忙。誇經買紀走諸方。脫然莫道渠無用。睡虎張牙誰敢當。<span class='note-inline'>(牧雲門)</span></p>
<p>殺人還用殺人刀。鐵壁銀山當下消。好手不須重按劍。全軍蚤<span class='corr'>已</span>渡臨洮。<span class='note-inline'>(曉菴昱)</span></p>
<p>一拳築碎虗空脊。虎嘯龍吟滿大唐。白日驚翻獅子窟。千妖百怪盡潛藏。<span class='note-inline'>(默菴慧)</span></p>
<p style="margin-left:1em">虎丘因僧問九旬禁足此意如何。師曰理長則就。曰。祇如六根不具底。還禁得也無。師曰穿過鼻孔。曰學人今日小出大遇也。師曰降將不斬。曰恁麼則和尚放某甲逐便去也。師曰停囚長智。</p>
<p>嚴霜苦雪去還來。片片飛花點石臺。分付庵童忙掃却。莫教詩客又囊回。<span class='note-inline'>(聖可玉)</span></p>
<p style="margin-left:1em">虎丘到死心處。心問甚麼僧。師曰行脚僧。曰。甚麼村僧。行什麼驢脚馬脚。師曰。廣南蠻道什麼。何不高聲道。心曰却有些子衲僧氣息。</p>
<p>南嶽際云。可惜黃龍末後不與本分艸料。若與本分艸料。臨濟法道不致寂寥矣。</p>
<p>客裏謾牢落。天涯多故人。好懷無處寫。舊話得重論。殘雪未消石。梅英先破春。徘徊殊有約。來此續芳塵。<span class='note-inline'>(虗堂愚)</span></p>
<p>邂逅何期笑語新。秋風松舘客邊身。凭䦨不語平生事。到老相逢是別人。<span class='note-inline'>(寶葉源)</span></p>
</div>
<div class='div-other'><a id='mulu373' />
<p class='h2'>臨安府徑山宗杲大慧普覺禪師<span class='note-inline'>(圓悟勤嗣)</span></p><p style="margin-left:1em">在雲居首眾。小參。昭覺元出問。眉端挂劍時如何。師曰血濺梵天。悟於座下以手約曰。住住。問得極好。答得更奇。元乃歸眾。師由此名著。</p>
<p>龍翔訢云。奇哉奇哉。一千七百人善知識。生氣凜然。誰知二百年後金陵城中再逢作者。如獅子筋琴一奏而眾絃皆絕。如塗毒鼓一擊則聞者皆喪。我此一眾親近承事。勿生疲厭。各隨根行成就法器。雖然。有際天之雲濤。可容吞舟之魚。有九萬里之風。可負垂天之翼。</p>
<p style="margin-left:1em">大慧在天寧日。聞圓悟上堂舉僧問雲門。如何是諸佛出身處。門曰東山水上行。若是天寧即不然。如何是諸佛出身處。祇向它道。薰風自南來。殿閣生微凉。師於言下前後際斷。</p>
<p>徑山琇云。昭覺恁麼提持。鄭州出曹門。妙喜悟去。真州望長蘆。徑山見處也要諸人共知。諸佛出身處。渾不用思惟。早晨喫白粥。如今肚又饑。</p>
<p>萬德不自有。十身何處藏。薰風生殿閣。化日正舒長。<span class='note-inline'>(石林鞏)</span></p>
<p>諸佛東山水上行。閒中無事日偏長。薰風拂拂來無<span class='corr'>已</span>。無意凉人人自凉。<span class='note-inline'>(葛廬覃)</span></p>
<p>芍藥香中風綽約。棃花影裏月團圝。主人醉臥羲皇枕。直把珠簾倒影看。<span class='note-inline'>(千仞岡)</span></p>
<p style="margin-left:1em">大慧開堂日下座次。少卿馮公楫問。和尚常言。不作者般蟲豸。因甚今日敗闕。師曰盡大地是箇杲上座。你作麼生見。馮擬議。師便掌。</p>
<p>平陽忞云。馮濟川可謂運斤有法。其奈斵堊無功。若是山僧。盡大地是個杲上座你作麼生見。但云恁麼則世界總被和尚占却。待他動靜。隨後便喝。豈不增色宷僚。雖然。也須扶起大慧。正當今日有問山僧。又當對他個什麼。雲綻家家月。春來處處花。</p>
<p style="margin-left:1em">大慧問僧。道不用修但莫染污。如何是不染污底道。曰某甲不敢道。師曰為甚不敢道。曰怕染污。師高聲叫曰行者將糞箕笤箒來。僧茫然。師便打。</p>
<p>白巖符云。者僧將成九仞之山。欠進一簣之土。則且置。祇如大慧與麼道。還免得無過也未。我若作者僧。待他道如何是不染污底道。但捧水一盆置妙喜前便出。</p>
<p style="margin-left:1em">大慧因僧問心法俱忘時如何。師曰賣扇老婆手遮日。</p>
<p>賣扇老婆手遮日。一種風流出當家。說與途中未歸客。何須向外喫波楂。<span class='note-inline'>(月坡明)</span></p>
<p style="margin-left:1em">大慧問妙總曰。古人不出方丈。為甚莊上喫油餈。曰。和尚放某甲過。方敢通消息。師曰我放你過。你試道看。曰某甲亦放和尚過。師曰其奈油餈何。總喝一喝便出。</p>
<p>天樹植云。大慧老漢也是當斷不斷。若是山僧。問伊古德不出方丈為甚莊上喫油餈。待云和尚放某甲過方敢通消息。便與劈脊一棒。何故。放過即不可。</p>
<p style="margin-left:1em">大慧上堂。毗藍園裏不曾生。雙林樹下何曾滅。不生不滅見瞿曇。眼中又是重添屑。</p>
<p>寶華忍云。徑山老人雖然把斷要津。大似祇見錐頭利。曹溪則不然。毗藍園裏不生生。雙林樹下不滅滅。生生滅滅見瞿曇。分明惡水當頭潑。眼既無屑。又用水潑作麼。若是接物利生。打頭也少者一杓不得。乃顧左右喝一喝云。你諸人因甚一箇箇水漉漉地。</p>
<p style="margin-left:1em">大慧問僧。不是心不是佛不是物。作麼生會。僧曰領。師曰領你屋裏七代先靈。僧便喝。師曰。適來領。如今喝。干它不是心不是佛不是物什麼事。僧擬議。師便打。</p>
<p>瑞巖慍云。大慧老人提持個一著子。縱以太虗空為口。須彌盧為舌。亦難擬其用處。檢點將來。未免有得有失。當時者僧若是個人。見他與麼問。祇向他道三更過鐵圍。豈不光前絕後。擊拂子云。拄杖化龍去。癡人戽夜塘。</p>
<p style="margin-left:1em">大慧謂子韶曰。你祇知格物。不知物格。韶便問如何是物格。師曰。不見小說載。唐人有與安祿山謀叛者。是人先為閬守。有畵像在焉。明皇幸蜀見之。怒令侍臣以劍擊其像首。閬守居<span class='corr'>陝</span>西。首忽墮地。公聞頓領深旨。乃曰。子韶格物。妙喜物格。欲識一貫。兩箇五百。師可之。</p>
<p>寶壽方云。妙喜子韶雖則議論風生千古希遘。然祇解依㨾畵葫蘆。者裏則不然。有問如何是物格。向道者枚如意是陶宗伯送底。還會麼。紅日一輪天外曉。癡人盡向霧中看。喝一喝。</p>
<p>格物物格。燈籠著跌。露柱皮穿。徧地流血。披龍鱗兮透龍門。擒虎子兮入虎穴。重關一鏃逞全威。笑殺雲門倒一說。<span class='note-inline'>(萬仞壁)</span></p>
<p>雨歇雲消霽色幽。遊春公子醉春樓。風流無限向誰語。啼鳥一聲天地秋。<span class='note-inline'>(天愚寶)</span></p>
<p style="margin-left:1em">大慧問僧。香嚴上樹話。你作麼生會。曰好對春風唱鷓鴣。師曰。虎頭上座道。樹上即不問。樹下道將一句來。又作麼生。曰適來向和尚道了也。師曰好對春風唱鷓鴣。是樹上語樹下語。僧擬議。師便打。</p>
<p>大珠○云。惜乎者僧龍頭蛇尾。好對春風唱鷓鴣是樹上語樹下語。祇消道個疑則別參。敢保徑山冰消瓦解。</p>
<p style="margin-left:1em">大慧每舉竹篦子問學者。喚作竹篦子則觸。不喚作竹篦子則背。不得下語。不得無語。速道速道。從之得法者十有三人。</p>
<p>雲門舉起竹篦。凡聖潛踪匿跡。金剛門外生瞋。木馬廐中面赤。<span class='note-inline'>(尼無著)</span></p>
<p>三尺筠蛇口帶腥。曾吞英特十三人。塵蒙四壁燈籠黑。老尾焦黃眼正瞋。<span class='note-inline'>(竹屋簡)</span></p>
<p>徑山竹篦驗來參。擬議知君落二三。石火電光猶是鈍。休將鼠伎放癡憨。<span class='note-inline'>(石菴琈)</span></p>
<p style="margin-left:1em">大慧問僧。五祖演道。趙州狗子無佛性。也勝貓兒十萬倍。意旨如何。曰風行艸偃。師曰。你也不亂道。却作麼生會。僧無語。師曰學語之流。便打出。</p>
<p>狗子勝貓十萬倍。金毛獅子艸裏攂。艸偃風行不亂說。妙喜大似白拈賊。學語之流正好打。蘇嚕悉唎吽泮吒。<span class='note-inline'>(三宜盂)</span></p>
<p style="margin-left:1em">大慧以有句無句如藤倚樹話不明。嘗問昭覺曰。和尚當時在五祖曾問此話。不知五祖道什麼。覺笑而不答。師再三請問。覺曰我問五祖。祖曰描也描不成。畵也畵不就。又問樹倒藤枯時如何。祖曰相隨來也。師當下釋然。</p>
<p>竹上生花荊棘起。絮飛成蠧篆文深。禰生死後空餘恨。鸚鵡洲荒艸色陰。<span class='note-inline'>(三峰藏)</span></p>
<p>為詢祖上傳來事。潦倒樽前費語長。克紹堂中雖頗喜。不堪相共話羲皇。<span class='note-inline'>(清遠達)</span></p>
</div>
<div class='div-other'><a id='mulu374' />
<p class='h2'>杭州靈隱瞎堂慧遠禪師<span class='note-inline'>(昭覺勤嗣)</span></p><p style="margin-left:1em">因孝宗問。前日睡夢中忽聞鐘遂覺。未知夢覺是如何。師曰。陛下問夢中底覺來底。若問覺來底。如今正是寐語。若問夢中底。夢覺無殊教誰分別。夢即是幻。知幻即離。離幻即覺。覺心不動。所以道若能轉物即同如來。帝曰。夢幻既非。且鐘聲向甚處起。師曰從陛下問處起。帝大悅。</p>
<p>南嶽際云。瞎堂若無後語。幾乎被孝宗勘破。　法林音云。大小瞎堂說得道理好。</p>
<p style="margin-left:1em">瞎堂問僧。一大藏教是惡口。如何是本身盧舍那。僧曰天台普請南嶽遊山。師別曰。阿耨達池。深四十由旬。闊四十由旬。</p>
<p>陳年曆日拈來用。輸勝多從掌上推。陽伏陰昇殊有象。先天立法更由誰。<span class='note-inline'>(粟菴鼎)</span></p>
<p style="margin-left:1em">瞎堂一日擊鼓陞堂。却潛坐帳中。侍僧尋不見。僧曰無。師撥開帳曰。祇在者裏。因什麼不見。僧無對。師曰大斧斫三門。</p>
<p>赤潭珠云。帳中潛坐。却許瞎堂祇在者裏。喚作入艸得麼。只如大斧斫三門。三十年後再為理論。</p>
</div>
<div class='div-other'><a id='mulu375' />
<p class='h2'>金陵華藏安民禪師<span class='note-inline'>(圓悟勤嗣)</span></p><p style="margin-left:1em">謁佛鑑懃問曰。佛果有不妄為人說底句。曾與汝說麼。師曰合取狗口。鑑厲聲曰不是者箇道理。師曰無人奪你鹽茶袋。亂叫喚作麼。鑑曰。佛果若不為汝說。我為汝說。師曰和尚疑則別參。鑑乃呵呵大笑。</p>
<p>漁翁愛趁浪如雷。鐵網漫天撒下來。戲餌金鱗鬐鱍剌。千重百帀盡衝開。<span class='note-inline'>(㵎菴怡)</span></p>
</div>
<div class='div-other'><a id='mulu376' />
<p class='h2'>慶元府育王佛智端裕禪師<span class='note-inline'>(昭覺勤嗣)</span></p><p style="margin-left:1em">上堂。易填巨壑難滿漏巵。若有操持了無難易。拈却大地寬綽有餘。放出纖塵礙塞無路。勿若不拈不放。向甚麼處履踐。同誠共休戚。飲水須知肥。</p>
<p>得處孤危用處寬。渾身琢就紫金團。櫺蜂想到明年窟。莫向飛塵舊處鑽。<span class='note-inline'>(頻吉祥)</span></p>
</div>
<div class='div-other'><a id='mulu377' />
<p class='h2'>台州護國此菴景元禪師<span class='note-inline'>(昭覺勤嗣)</span></p><p style="margin-left:1em">上堂。威音王<span class='corr'>已</span>前。者一隊漢錯七錯八。威音王<span class='corr'>已</span>。後者一隊漢落二落三。而今者一隊漢坐立儼然。且道是錯七錯八。是落二落三。還定當得出麼。舉拂子曰。吽吽。</p>
<p>小原叢竹緣陰陰。溪溜清湍響似琴。偶到斷橋明月裏。凄清夜半老猨吟。<span class='note-inline'>(頻吉祥)</span></p>
</div>
<div class='div-other'><a id='mulu378' />
<p class='h2'>杭州府中天竺[仁-二+(ㄠ*刀)]堂中仁禪師<span class='note-inline'>(昭覺勤嗣)</span></p><p style="margin-left:1em">上堂。九十春光<span class='corr'>已</span>過半。釀花天氣正融和。海棠枝上鶯聲好。道與時流見得麼。雖然如是。且透聲透色一句作麼生道。金勒馬嘶芳艸地。玉樓人醉杏花天。</p>
<p>紅顏欲較三春富。還掩青氈不見人。佯取金釵㨼飛鬢。隔簾影出畫堂身。<span class='note-inline'>(頻吉祥)</span></p>
</div>
<div class='div-other'><a id='mulu379' />
<p class='h2'>安吉州何山佛鐙守珣禪師<span class='note-inline'>(太平懃嗣)</span></p><p style="margin-left:1em">圓悟因與遊山。偶到一水潭。悟乃推師入水。遽問曰牛頭未見四祖時如何。師曰潭深魚聚。曰見後如何。師曰樹高招風。曰見與未見時如何。師曰伸脚祇在縮脚裏。悟乃稱賞之。</p>
<p>南堂欲云。何山得即得。未免帶水拕泥。圓悟高則高。怎奈使心用行。雖然。不入驚人浪。難逢稱意魚。</p>
<p style="margin-left:1em">佛燈因僧問如何是向上事。師曰大海若知足。百川應倒流。僧禮拜。師曰珣上座三十年學得底。</p>
<p>不曾肯綮事鋒鋩。瀟散形踪省佩裝。短褐㲯毿箕踞坐。當風傾盡綺囊香。<span class='note-inline'>(頻吉祥)</span></p>
</div>
<div class='div-other'><a id='mulu380' />
<p class='h2'>安吉州道場正堂明辯禪師<span class='note-inline'>(龍門遠嗣)</span></p><p style="margin-left:1em">室中問學者蚯蚓為甚麼化為百合。</p>
<p>客舍并州<span class='corr'>已</span>十霜。歸心日夜憶咸陽。無端更渡桑乾水。却憶并州是故鄉。<span class='note-inline'>(圓極岑)</span></p>
<p>土龍百合化當時。試問渠儂初不知。大抵相逢多見妒。人間無怪少蛾眉。<span class='note-inline'>(天嶽晝)</span></p>
</div>
<div class='div-other'><a id='mulu381' />
<p class='h2'>潭州大溈善果月菴禪師<span class='note-inline'>(東山演下開福寧嗣)</span></p><p style="margin-left:1em">上堂。奚仲造車一百輻。拈却兩頭除却軸。以拄杖打圓相曰。且莫錯認定盤星。卓一卓下座。</p>
<p>海神知貴不知價。留與人間光照夜。碧眼胡僧笑點頭。誰知用處無縫罅。<span class='note-inline'>(月林觀)</span></p>
</div>
<div class='div-other'><a id='mulu382' />
<p class='h2'>洪州分寧尚書莫將居士<span class='note-inline'>(東山演下見大隨靜)</span></p><p style="margin-left:1em">官西蜀。謁南堂咨決心要。堂使其向好處提撕。久無所入。適入廁。忽穢氣甚惡。以手掩鼻。遂有省。徹見南堂相為處。乃呈偈曰。從來姿韻愛風流。幾笑時人向外求。萬別千差無覓處。得來元在鼻尖頭。堂可之。</p>
<p>瀛山誾云。尚書雖是苦心造到。檢點將來。猶帶些穢氣在。何。故為伊向廁坑頭著倒。</p>
</div>
<div class='div-other'><a id='mulu383' />
<p class='h2'>樞密吳居厚居士<span class='note-inline'>(見圓通旻)</span></p><p style="margin-left:1em">擁節歸鐘陵。謁圓通曰。某頃赴省試過此。透趙州關。嘗問前住訥老。透關底事如何。訥曰且去做官。今不覺五十餘年。通曰曾明得透關底事麼。公曰八次徑過常存此念。然未甚到灑脫處。通度扇與之曰請使扇。公即揮扇。通曰有甚不灑脫處。公忽有省曰。更請末後句。通却揮扇兩下。公曰親切親切。通曰吉獠舌頭三千里。</p>
<p>瀛山誾云。圓通若無後語。未免鈍置吳公直向揮扇處弄精魂。有甚了期。祇如道吉獠舌頭三千里。是何意旨。</p>
</div></div>
<div class='div-other'><a id='mulu384' />
<p class='h1'>大鑒下十七世</p>
<div class='div-other'><a id='mulu385' />
<p class='h2'>天童應菴曇華禪師<span class='note-inline'>(虎丘隆嗣)</span></p><p style="margin-left:1em">於虎丘忌日拈香曰。平生沒興撞著者無意智老和尚。做盡伎倆。湊泊不得。從此卸却干戈。隨分著衣喫飯。二十年來坐曲彔木。懸羊賣狗。知它有甚憑據。雖然。一年一度燒香日。千古令人恨轉深。</p>
<p>覺王立云。從來多意氣。末後絕商量。應庵老人被虎丘扭穿鼻孔。無處出氣。挨到年深月深。向一瓣香上告神告鬼。正是抱贓叫屈。令人可笑。且道笑個什麼。懸羊頭賣狗肉。</p>
<p>狗肉羊頭喚祖師。著衣喫飯且隨時。沙場血戰今忘矣。提起深讐不放伊。<span class='note-inline'>(牧雲門)</span></p>
<p>話來不入逞仙陀。<span class='corr'>已</span>是從前借路過。狗肉羊頭隨處賣。至今天下有誵譌。<span class='note-inline'>(密傳鎔)</span></p>
<p style="margin-left:1em">應菴上堂。九年面壁壞却東土兒孫。隻履西歸鈍置黃面老子。以拄杖畫一畫曰。石牛攔古路。一馬生三寅。</p>
<p>雲漢滿云。石牛古路踞斷乾坤。一馬三寅蹋翻魔佛。還知者老漢落處麼。劍為不平離寶匣。藥因救病出金瓶。</p>
<p style="margin-left:1em">應庵示眾。如世良馬見鞭影而行。時佛照光出曰。見鞭影者非良。師休去。</p>
<p>疾燄過風第二頭。不堪惆悵祇堪愁。一聲振鬣長鳴後。萬馬皆瘖一戰收。<span class='note-inline'>(北磵簡)</span></p>
<p>真是良駒豈受鞭。騰空躍出絕人前。名標海宇人稱貴。惆悵韓文愁向先。<span class='note-inline'>(元樞宗)</span></p>
<p style="margin-left:1em">應庵曰。十五日<span class='corr'>已</span>前提水放火。十五日<span class='corr'>已</span>後鵲噪鴉鳴。正當十五日風恬浪靜國泰民安。有一句到你啞却我口。無一句到你瞎却你眼。十字街頭潘四郎。頭不梳。面不洗。知它是凡是聖。</p>
<p>天真則云。應庵老漢大似倚富欺貧賣弄不少。海門即不然。十五日<span class='corr'>已</span>前明不離暗。十五日<span class='corr'>已</span>後暗不離明。正當十五日明暗頓忘古今絕待。你諸人向甚麼處體究。擊拂子云。閒中不契林泉樂。坐久但聞風雨聲。</p>
<p style="margin-left:1em">應庵示眾。盡力道不得底句。不在天台。定在南嶽。</p>
<p>相罵饒你接㭰。相唾饒你潑水。驀然摸著蛇頭。拍手囉囉哩哩。<span class='note-inline'>(肯堂充)</span></p>
<p>耆婆去後無消息。病者憧憧日扣門。百艸自知無識者。叢叢垂泣在籬根。<span class='note-inline'>(虗堂愚)</span></p>
<p style="margin-left:1em">應菴示眾。禪禪。更不相煎。坐底自坐。眠底自眠。大家安樂。無法可傳。禪禪。洞山五位。臨濟三玄。大年三十夜。脚蹋地。頭頂天。禪禪。不直半文錢。海枯終見底。人死脚皮穿。</p>
<p>全室泐云。應菴老漢口似懸河。也只說得一半。者一半山僧今日對眾舉揚。更不囊藏被葢。且要與此老把手共行。禪禪。火著油煎。饑來喫飯。困則打眠。神仙秘訣。父子不傳。禪禪。妙中之妙。玄中之玄。達磨不來東土。二祖不往西天。禪禪。黃菊綻金錢。大蟲裹紙帽。竇八布衫穿。　奯舟元云。華祖恁麼提持。可謂倒腹傾腸。爭奈知恩者少。山僧既作脚下兒孫。不免覿面相見。禪禪。茶熟香煎。清風月下。石枕雲眠。從無巴鼻。有甚堪傳。禪禪。現成一句。劈破三玄。水流到海。月不離天。禪禪。關中使鐵錢。若不同床睡。焉知被底穿。</p>
</div>
<div class='div-other'><a id='mulu386' />
<p class='h2'>明州育王佛照德光禪師<span class='note-inline'>(大慧杲嗣)</span></p><p style="margin-left:1em">宋孝宗召對。師舉靈雲頌。直至如今更不疑。奏曰。那裏是它不疑處。帝曰空手牽鐵牛。</p>
<p>萬機之暇探禪宗。中路寧堪憩六龍。空手牽牛過天闕。紫宸深在妙高峰。<span class='note-inline'>(圭堂居士)</span></p>
<p style="margin-left:1em">佛照因孝宗宣問。釋迦佛入山六年所成何事。師曰將謂陛下忘却。</p>
<p>六年勤苦竟何如。為問君王記得無。直下雖知難抵諱。到頭終不受塗糊。<span class='note-inline'>(北磵簡)</span></p>
<p>大根大器大薰修。瞥轉機輪向上頭。萬億斯年惟一佛。雪山元不隔龍樓。<span class='note-inline'>(石巖璉)</span></p>
</div>
<div class='div-other'><a id='mulu387' />
<p class='h2'>九江東林卍菴顏禪師<span class='note-inline'>(大慧杲嗣)</span></p><p style="margin-left:1em">示眾。坐佛牀。斫佛脚。不敬東家孔夫子。却向西鄉習禮樂。</p>
<p>肻堂充云。入泥入水即不無。先師爭奈寒蟬抱枯木。泣盡不回頭。卓拄杖云。灼然有不回頭底。淨慈向升子裏禮汝三拜。</p>
</div>
<div class='div-other'><a id='mulu388' />
<p class='h2'>杭州淨慈水庵師一禪師<span class='note-inline'>(佛智裕嗣)</span></p><p style="margin-left:1em">室中垂問。西天胡子因甚無鬚。</p>
<p>牧童失却破蓑衣。流落年深見者稀。拈來搭在籬頭上。引得烏鴉遶樹飛。<span class='note-inline'>(獃堂定)</span></p>
</div>
<div class='div-other'><a id='mulu389' />
<p class='h2'>台州國清簡堂行機禪師<span class='note-inline'>(護國元嗣)</span></p><p style="margin-left:1em">上堂。圓通不開生藥舖。單單祇賣死貓頭。不知那箇無思算。喫著通身冷汗流。</p>
<p>盤山嵩云。盤山者裏既不開生藥舖。也不賣死貓頭。祇把一枝無孔笛。臨風吹斷楚江秋。</p>
</div>
<div class='div-other'><a id='mulu390' />
<p class='h2'>京口焦山普濟或菴師體禪師<span class='note-inline'>(護國元嗣)</span></p><p style="margin-left:1em">因葛信齋問。夫妻二人相打。通兒子作證。證父即是。證母即是。師曰小出大遇。仍頌。八臂那吒三隻眼。雙槌擂鼓轉船頭。巨鰲一吸滄溟竭。宇宙風清四百州。</p>
<p>生死自憐同室穴。因何中路隔關山。一朝忽得親兒證。趯蹋方知蓋覆難。<span class='note-inline'>(雪堂行)</span></p>
</div></div>
<p class='juan'>宗鑑法林卷三十四</p>
</div><!-- end of div[@id='body'] -->
</body></html>