<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu25' />宗鑑法林卷四</p><p class="byline">集雲堂　編</p><p class="head1">應化聖賢</p>

<div class='div-other'><a id='mulu26' />
<p class='h2'>舍利弗</p><p style="margin-left:1em">入城遙見月上女出城。弗心思惟。此姊見佛不知得忍不。我試問之。乃問甚處去。女曰如舍利弗與麼去。弗曰。我方入城。汝當出城。云何言如舍利弗與麼去。女曰諸佛弟子當依何住。弗曰當依大涅槃而住。女曰。既依大涅槃而住。而我如舍利弗與麼去。</p>
<p>溈山喆云。一人入城一人出城。何言如舍利弗與麼去。若能知二人去處。十二時中動轉施為無非住大涅槃。若也未知。業識茫茫無本可據。　東禪觀云。舍利弗依大涅槃而住。坐在解脫深坑。月上女如舍利弗與麼去。也是隨邪逐惡。　昭覺勤云。住無所住。行無所行。見無所見。用無所用。各人脚跟下廓同太虗。如十日並照。觸處光輝。苟知恁麼。則與月上女同證無生得不退轉。隨去來住無不皆在大解脫中。三世諸佛鼻孔一時穿却。說甚麼如舍利弗與麼去。　法林音云。可惜舍利弗被者女子鈍置一上。待伊云諸佛弟子當依何住。<span class='corr'>但</span>云如月上女與麼住。豈不得人一牛還人一馬。</p>
<p>淡籠烟。深鎖霧。鶖子寧知此條路。直饒撞入涅槃城。未免隨他與麼去。月上女。實堪悲。愛將青黛畵蛾眉。<span class='note-inline'>(佛慧泉)</span></p>
<p>本來正體徹根源。出入同途祇此門。<span class='corr'>已</span>住如來大解脫。掌中至寶耀乾坤。<span class='note-inline'>(圓悟勤)</span></p>
<p>相逢打鼓弄琵琶。須是還他兩作家。曲罷不知何處去。夕陽斜映暮天霞。<span class='note-inline'>(石菴玿)</span></p>
<p>大地絕纖塵。面南看北斗。嫁鷄逐鷄飛。嫁狗逐狗走。<span class='note-inline'>(雪菴瑾)</span></p>
<p style="margin-left:1em">舍利弗因維摩詰室有一天女散花次。問言汝何不轉却女身。曰我從十二年來求女人相了不可得。當何所轉。即時天女以神通力變舍利弗作天女。乃自化身如舍利弗而問言。何不轉却女身。弗以天女相答。我今不知何轉而變為女身。天曰舍利弗若能轉此女身。則一切女人亦當能轉。如舍利弗非女而現女身。一切女人亦復如是。雖現女身而非女也。即時攝舍利弗身還復如故。而問言女身色相今何所在。舍利弗言女身色相無在無不在。天曰。一切諸法亦復如是。無在無不在。</p>
<p>白雲端云。我不如汝。　磬山修云。舍利弗好心不得好報。盡道被天女轉却女身。據山僧見處。天女莫道轉得舍利弗一人。直饒轉得大地男子為女身。自家女身脫不得在。何故。既云十二年來求女人相了不可得。你那裏見舍利弗轉女身來。</p>
<p>鶖子<span class='corr'>已</span>圓無漏種。換却身形總不知。通途一貫非他物。午夜胡僧步雪歸。<span class='note-inline'>(正堂辨)</span></p>
<p style="margin-left:1em">舍利弗問須菩提。夢中說六波羅蜜與覺時是同是別。提曰。此義幽深。吾不能說。會中有彌勒大士。汝可往問。弗往問彌勒。勒曰。誰名彌勒。誰是彌勒。</p>
<p>雪竇顯云。當時若不放過。隨後與一拶誰名彌勒誰是彌勒者。便見冰消瓦解。　昭覺勤云。夢中說六波羅蜜與覺時是同是別。低聲低聲。此義幽深吾不能說。爛泥裏有<span class='corr'>刺</span>。會中有彌勒大士可往問之。推過別人又爭得。舍利弗問彌勒。將錯就錯。誰名彌勒誰是彌勒者。面皮厚三寸。又云還委悉麼。一句當機萬緣寢削。　古南門云。五更侵早起。更有夜行人。</p>
<p>夢中說法覺無殊。妙用神通不出渠。誰是誰名總彌勒。祥光起處現心珠。<span class='note-inline'>(昭覺勤)</span></p>
</div>
<div class='div-other'><a id='mulu27' />
<p class='h2'>須菩提</p><p style="margin-left:1em">說法帝釋雨花。提問此花從天得耶。從地得耶。從人得耶。帝釋皆曰弗也。又問何處得耶。釋乃舉手。提曰如是如是。</p>
<p>雲門偃云。帝釋舉手處作麼生。與你四大五蘊釋迦老子是同是別。　天寧琦云。澤廣藏山。霾能伏豹。放過須菩提。尊者尋常將什麼說法。也好與一拶。</p>
<p style="margin-left:1em">須菩提巖中宴坐。諸天雨花讚歎。提曰。雨花者誰。云何讚歎。天曰。我是梵天。敬重尊者善說般若。提曰我於般若未曾說一字。天曰。如是。尊者無說我乃無聞。無說無聞是真說般若。</p>
<p>雪竇顯云。避諠求靜處。世未有其方。他在巖中宴坐。也被者一隊漢塗汙伊。更有者老漢把不住。問是何人。早見敗闕了也。我敬重尊者善說般若。惡水驀頭潑。又云。我於般若未曾說一字。草裏走。尊者無說我乃無聞。識甚好惡。總似者般底。何處有今日。復召大眾。雪竇幸是無事人。你來者裏覓個甚麼。以拄杖一時趁下。　磬山修云。明覺似個築漏洞底一般。空生梵天底不妨築著自家底漏洞。還曾築著也無。</p>
</div>
<div class='div-other'><a id='mulu28' />
<p class='h2'>賓頭盧</p><p style="margin-left:1em">因阿育王問。曾聞尊者親見佛來是否。者以手䇿眉。良久曰會麼。王曰不會。者曰阿耨達池龍王曾請佛齋。吾是時亦預其數。</p>
<p>汾陽昭代云。却勞尊者。　翠巖真云。且道什麼處見。直饒雪天縹緲。湖光澹蕩。且莫說夢。　保寧勇代云。希有希有。　雲居元代王驀面便唾。　梁山遠云。大王輕輕借問。尊者草草承當。仔細檢點將來。不勝漏逗。那裏是漏逗處。國清才子貴。家富小兒嬌。　虎丘隆云。尊者得大機。顯大用。不枉親見佛來。雖然。賴阿育王放過。若不放過。洎合打失眉毛。　密印名云。尊者喫育王一齋。而積劫薰修漏洩殆盡。會打黃鶯兒。何必金彈子。惜哉。　法林音出王語云。將謂尊者親見佛來。</p>
<p>靈山會上舊家風。脫略從茲勢莫窮。金斗峰前重漏洩。莫將[卄/附]子當天雄。<span class='note-inline'>(正堂辨)</span></p>
<p>尊者親曾見佛來。雙眉䇿起笑顏開。古今不隔絲毫許。天上人間孰可陪。<span class='note-inline'>(佛照光)</span></p>
<p>以手䇿起眉毛。千聖從來不識。一會靈山儼然。說甚今朝昨日。<span class='note-inline'>(月林觀)</span></p>
<p>䇿起眉毛答問端。親曾見佛不相瞞。至今應供四天下。春在梅梢帶雪寒。<span class='note-inline'>(天童淨)</span></p>
<p>君王一語出如綸。尊者眉毛八字分。四海風清烟浪靜。碧天無際水無垠。<span class='note-inline'>(無準範)</span></p>
</div>
<div class='div-other'><a id='mulu29' />
<p class='h2'>殃崛摩羅尊者</p><p style="margin-left:1em">未出家時事外道受教。為憍尸迦欲登王位。用千人拇指為花冠。所得九百九十九。惟欠一指。遂欲弑母取指。佛乃化作沙門在前。崛遂釋母追佛。追之不及乃曰瞿曇住住。佛曰我住久矣是汝不住。崛聞之。心忽開悟。遂投佛出家。</p>
<p>殃崛雄雄方勇銳。瞿曇住住息風波。殺人作佛當頭劄。覆雨翻雲在剎那。<span class='note-inline'>(疎山如)</span></p>
<p>從人求覓枉奔波。過在孳生口數多。殺却渾家仍自殺。誰能奈得你儂何。<span class='note-inline'>(野雲南)</span></p>
<p style="margin-left:1em">殃崛持鉢至一長者家。值其婦產難。長者曰瞿曇弟子當有何法能免產難。崛曰我乍入道未知此法。待去問佛却來相報。乃歸白佛。佛曰你速去說。我從賢聖法來。未曾殺生。崛奉佛語往告。其婦聞之當時分娩。</p>
<p>天童忞云。世尊移花兼蜨贈。殃崛擔泉帶月歸。產婦雲在嶺頭閒。不徹長者水流㵎底。太忙生。案內有犯。四人俱依律發放了也。且生下底孩兒如何理論。分付沒眼村翁。一任鑽龜打瓦。　廣教玉云。殃崛持鉢到長者門。掬水月在手。弄花香滿衣。值其家產難險瞿曇弟子當有何法能免產難。事因叮囑起。我乍入道待回問世尊。切忌話墮。及返具事白佛。大似詐明頭。汝速去報我從賢聖法來未曾殺生。面赤不如語直。持語往告。不妨軟頑。其婦得聞當時分娩。且信一半。今日將古人肝膈盡情揭露了也。尚有一處誵譌未經點出。是那一處。送語傳言祇大都。上他機境便塗糊。同時繡出鴛鴦譜。信彩拈來是也無。　檀度依云。世尊因風吹火。尊者曲順人情。其婦得產。多少人分疎不下。噫。物類之起必有所始。榮辱之來必象其德。所由來尚矣。　天潔旻云。長者開當路陷穽。要使天下人行不得。世尊放黃河鐵閘。直得九曲三灣盡倒流。且道殃崛分上又作麼生。洪波浩渺難通信。從教點額宿龍門。</p>
<p>月裏嫦娥不畵眉。祇將雲霧作羅衣。不知夢逐青鸞去。猶把花枝蓋面歸。<span class='note-inline'>(竹菴珪)</span></p>
<p>華陰山前百尺井。中有寒泉徹骨冷。誰家女子來照影。不照其餘照衺領。<span class='note-inline'>(徑山杲)</span></p>
<p>綵仗神旗獵曉風。鷄人催唱鼓鼕鼕。銅壺漏永何時歇。如此相催即老翁。<span class='note-inline'>(南叟茂)</span></p>
<p>斗轉霜輪徹骨清。一天寒碧浸虗靈。傳聲空谷無踪跡。一任韓獹吠月明。<span class='note-inline'>(抱璞璉)</span></p>
<p>煙雲封古洞。迷却乍遊人。借問三家老。春光分半燈。<span class='note-inline'>(磬山修)</span></p>
<p>嚴君高臥富春磯。謝公深隱薔薇洞。謾道寥寥沒信通。石女唱出雲中夢。咄。可知禮也。<span class='note-inline'>(具足有)</span></p>
<p>冰挾蝦蟆。火飛蝴蝶。柳絮愁霜。荷花愛日。要得燕國寧。太子入秦質。<span class='note-inline'>(三宜盂)</span></p>
<p>古路橫秋不可行。遊人何事若伶仃。霜天孤鴈一聲悄。渺渺雲山倍慘情。<span class='note-inline'>(白巖符)</span></p>
<p>八百連雲雪未消。日高秦樹恨迢遙。長安一夜花開盡。二月春風似剪刀。<span class='note-inline'>(節巖琇)</span></p>
<p>晴光萬里含虗碧。湧出冰壺玉一團。隔岸曲終人不見。空餘星斗落江寒。<span class='note-inline'>(法林音二)</span></p>
<p>賢聖法來不殺生。一回相見一傷情。不知上院夜闌者。慣聽南柯第十更。</p>
</div>
<div class='div-other'><a id='mulu30' />
<p class='h2'>那吒太子</p><p style="margin-left:1em">析肉還母。析骨還父。然後現本身。運大神力為父母說法。</p>
<p>佛眼遠云。肉既還母。骨既還父。用甚麼為身。學人到者裏若見得去。廓清五蘊。吞盡十方。</p>
<p>骨肉都還父母了。不知那個是那吒。一毛頭上翻身轉。百億毛頭渾不差。<span class='note-inline'>(徑山杲)</span></p>
<p>那吒太子本來身。卓卓無依不受塵。雲散水流天地淨。籬間黃葉正爭春。<span class='note-inline'>(自得暉)</span></p>
<p>骨還父。肉還母。日西沈。水東注。良久云。露。<span class='note-inline'>(北磵簡)</span></p>
<p>不假胞胎未是親。曹山一笑起風塵。夜來玉笛從何發。惱亂深閨夢裏人。<span class='note-inline'>(覺浪盛)</span></p>
<p>凉夜霜飛天地秋。凋殘木葉見江流。一時體露金風裏。月落澄潭不可求。<span class='note-inline'>(笠山寧)</span></p>
<p>乳鴉啼散玉屏空。一枕新凉一扇風。睡起秋聲無覓處。滿堦梧葉月明中。<span class='note-inline'>(月厂屏)</span></p>
</div>
<div class='div-other'><a id='mulu31' />
<p class='h2'>七賢女</p><p style="margin-left:1em">同遊屍陀林。一姊指屍曰。屍在此。人在甚處。一姊曰。作麼作麼。諸姊諦觀。各各契悟。感帝釋散花曰。惟願聖姊有何所需。我當終身供給。女曰。我家四事七珍悉皆具足。惟要三般物。一要無根樹一株。二要無陰陽地一片。三要叫不響山谷一所。釋曰。一切所需我悉有之。若三般物我實無得。女曰。汝若無此。爭解濟人。遂同往白佛。佛曰。我諸弟子不解此義。惟有諸大菩薩乃解此義。</p>
<p>黃龍心云。樹子若無。寧善給濟。既要給濟。心不虗發。如今有求無根樹子。將何抵對。　寶峰文云。帝釋是會不會。若不會。因甚散花請給。若會。又道實無。此三般物作麼生明辨。得不辜負聖女。　三峯藏云。聖女被帝釋熱瞞。　福嚴容云。七賢女大似買鐵獲金。鑿石致玉。得意則不無。怎奈被瞿曇塗抹一上。　嵩菴正云。三般物帝釋早<span class='corr'>已</span>拈出。可惜賢女錯過。</p>
<p>無陰陽地。叫不響山。無根樹子。大家攀。七賢女。太嬌癡。却將紅粉畵蛾眉。嬌尸無此三般物。那得天花撩亂飛。<span class='note-inline'>(佛鑑懃)</span></p>
<p>屍在此兮人何在。疾雷破山風振海。雲飛雨散相見時。髑髏眼裏放光彩。<span class='note-inline'>(龍牙才)</span></p>
<p>無根樹子一株。山翁不費誅鋤。槌碎千年桃核。不須緣木求魚。<span class='note-inline'>(蒙菴岳三)</span></p>
<p>無陰陽地一片。明明買貴賣賤。死屍無處活埋。露出三頭兩面。</p>
<p>不應山谷一所。透出千門萬戶。清曉一聲杜䳌。勸人不如歸去。</p>
<p>七珍八寶任君需。三物從來的是無。若向無中拈得出。不須見佛問何如。<span class='note-inline'>(天目禮)</span></p>
</div>
<div class='div-other'><a id='mulu32' />
<p class='h2'>城東老姥</p><p style="margin-left:1em">與佛同生。不欲見佛。每見佛來即便回避。雖然如此。回顧東西總皆是佛。遂以手掩面。十指掌中亦總是佛。</p>
<p>雪竇顯云。他雖是個老婆。宛有丈夫之作。既知迴避稍難。不免吞聲忍氣。如今不欲見佛即許你。切忌以手掩面。何故。明眼底覰著。將謂雪竇門下教你學老婆禪。　福嚴容云。老姥不欲見佛。天然氣槩。東西總皆是佛。氣槩天然。於此見得。老姥即佛佛即老姥。不然有寒暑兮促君壽。有鬼神兮妒君福。　黃蘗琦云。不欲見佛。風平浪靜。總皆是佛。水漲船高。且道老姥風騷在甚處。若不同牀睡。焉知被底穿。　清化嶾云。雪竇失却一隻眼。殊不知老婆猶帶脂粉氣在。見個黃面老子即便迴避。若見山河大地又向甚處迴避。還有為雪竇出氣者麼。　文峰玉云。婆子忒殺逞俊。殊不知也是日下逃影。</p>
<p>開眼也著。合眼也著。回避無門。將錯就錯。祥麟祇有一隻角。<span class='note-inline'>(掩室開)</span></p>
<p>城東聖姆坐蓮臺。大地眾生正眼開。與佛同生嫌見佛。一身難作二如來。<span class='note-inline'>(虗堂愚)</span></p>
<p>平生不願佛相逢。十指尖頭現紺容。夾路桃花風雨後。馬蹄何處避殘紅。<span class='note-inline'>(石室輝)</span></p>
<p>淡掃蛾眉月下舞。風流賣盡誰能覩。玉容寂寞泪闌干。一樹棃花春帶雨。<span class='note-inline'>(法林音)</span></p>
</div>
<div class='div-other'><a id='mulu33' />
<p class='h2'>善財童子</p><p style="margin-left:1em">詣妙高峰參德雲。四維尋覓。七日乃見在別峰經行。</p>
<p>鳳日玥云。徧觀求覓竟不可見。有道無見是真見。又有道法身無相要見個甚麼。恁麼解會三生六十劫也未夢見。擊案一下云。是處是慈氏無門無善財。　嵩菴正云。善財於尋覓不見處却較些子。及至別峰相見有甚交涉。恁麼批判。三十年後也要諸方檢點。</p>
<p>妙高峰頂草茸茸。步步相隨不見踪。若謂別山親覿面。片帆<span class='corr'>已</span>過海門東。<span class='note-inline'>(別山智)</span></p>
<p>澹煙漠漠草茸茸。七日徘徊信不通。一步竿頭親蹉脚。海門波捲白蘋風。<span class='note-inline'>(棘田心)</span></p>
<p>渺渺雲山路正窮。逡巡無計可尋蹤。依俙似曲纔堪聽。又被風吹別調中。<span class='note-inline'>(湛然澄)</span></p>
<p>瞻風撥草路方窮。四顧寥寥祇有空。莫怪德雲無覓處。祇因親到妙高峰。<span class='note-inline'>(即念現)</span></p>
<p>一念不生能覿體。直下依然雲萬里。三級浪高魚化龍。癡人空戽夜塘水。<span class='note-inline'>(道林志)</span></p>
<p style="margin-left:1em">善財詣那羅素國毗目瞿沙仙人。無量仙人同音讚<span class='corr'>已</span>。下牀執手。佛剎現前。悟真淨智卷舒自在。得無勝幢法門。</p>
<p>石菴琈云。眾中道毗目仙人將一顆黑豆換却善財眼睛。殊不知毗目仙人被善財熱瞞一上。至今放了手收不得。如今還有為毗目仙人作主者麼。</p>
<p>坦然古路勿迂疎。霽月光風動十虗。毗目善財當日事。好如潘閬倒騎驢。<span class='note-inline'>(或菴體)</span></p>
<p style="margin-left:1em">善財後詣樓閣前。彌勒彈指一聲。樓閣門開。善財入<span class='corr'>已</span>還閉。見千百萬億樓閣。一一樓閣有一彌勒領諸眷屬并一善財而立其前。彌勒復彈指曰。善男子。法性如是。</p>
<p>妙意童真末後收。善財到此罷南遊。豁然頓入毗盧藏。悔向他山見比丘。<span class='note-inline'>(張無盡)</span></p>
<p>妙峰孤頂無知識。百十城遊喪善財。樓閣若還彈指現。分明有眼不曾開。<span class='note-inline'>(或菴體)</span></p>
<p>問處分明答處端。還同雙劍倚天寒。一從樓閣門開後。滿面慚惶無處安。<span class='note-inline'>(淛翁琰)</span></p>
<p style="margin-left:1em">善財初參文殊。次第至樓閣所。歸到普門城外欲得覲殊。殊伸手過百十由旬與摩其頂。即見微塵數知識。即受行其教。</p>
<p>上藍超因僧問。善財參文殊後。因甚却往南方。藍云。學憑入室知乃通方。云。到蘇摩城。因甚彌勒又遣見文殊。藍云道曠無涯逢人不盡。　投子青云。然道無迷悟。發證由師。不住聖凡。莊嚴妙行。是以文殊遣去登須彌山。海岸逢師。市廛禮友。或刀山淫舍罪杻王宮。或童女童男瞿夷聖后。彌勒彈指。普賢親瞻。再見文殊復有何事。信知通方知有。道曠無涯。不昧光踪。歷窮盡妙。還知更有一人因甚不參。良久云。滿頭白髮離巖谷。半夜穿雲過市廛。</p>
<p>日出昇空高下周。崑崙源派入川流。春山雲逗風無盡。鴈去回南天地秋。<span class='note-inline'>(投子青)</span></p>
<p>五十三個指路人。因循流落百餘城。草鞵蹋破成何事。爭似歸家罷問程。<span class='note-inline'>(鐵山仁)</span></p>
<p>范茫夢裏去遊南。五十三參發指端。大士臂長衫袖短。善財脚瘦草鞵寬。<span class='note-inline'>(大川濟)</span></p>
<p>平生擔板逞婁羅。參罷歸來問若何。一百十城都歷徧。識人多處是非多。<span class='note-inline'>(笑翁堪)</span></p>
<p>五十三人一縷穿。小兒雖小膽如天。茫茫烟水無重數。買得風光不用錢。<span class='note-inline'>(北磵簡)</span></p>
<p>南方經歷幾雲烟。收得珍奇貨滿船。彈指便風帆到岸。一時翻作大光錢。<span class='note-inline'>(無準範)</span></p>
<p style="margin-left:1em">善財詣佛會中參普賢。見乘白象王處紅蓮座。一心親近諮聞法要。智悲圓滿行願功成。即獲佛德顯同果海微塵三昧。</p>
<p>打鼓弄琵琶。還他一會家。木童能撫掌。石女解烹茶。雲散天邊月。春來樹上花。善財參徧處。黑豆未生芽。<span class='note-inline'>(延慶忠)</span></p>
</div>
<div class='div-other'><a id='mulu34' />
<p class='h2'>廣額屠兒</p><p style="margin-left:1em">日殺千羊。一日放下屠刀曰。我是賢劫千佛一數。世尊曰。如是如是。</p>
<p>護國元云。者屠兒當時放下刀便了。不妨令人疑著。乃云我是千佛一數。笑殺傍觀。　東山覺云。今時叢林將謂廣額是過去一佛權現屠兒。且喜沒交涉。又謂是殺人不眨眼底漢。颺下屠刀立地成佛。且喜沒交涉。又謂放下屠刀云我是千佛一數。者一佛多少分明。且喜沒交涉。要識廣額麼。夾路桃花風雨後。馬蹄何處避殘紅。　天章玉云。俊哉廣額屠兒。者個刀子入手。放去收來磅礴自在。惜被世尊鈍置一上。未免打個沒折合。要識者屠兒麼。意氣不從天地得。要識世尊麼。順水推舟力不多。　城山洽云。者屠兒宛有大人之作。檢點將來也是瞎驢趁隊。不見道丈夫自有沖天志。豈向他人行處行。</p>
<p>昔日為刀今日佛。今朝為佛佛能刀。能刀能佛無差別。便見眉閒白玉毫。<span class='note-inline'>(圓悟勤)</span></p>
<p>放下屠刀處。棒打不回頭。雲自帝鄉去。水歸江漢流。<span class='note-inline'>(退菴休)</span></p>
<p>入夢新回睡起遲。妝臺倒鬢整花枝。不禁妃子顏如玉。何必重栽眼上眉。<span class='note-inline'>(證心修)</span></p>
</div>
<div class='div-other'><a id='mulu35' />
<p class='h2'>天親大士</p><p style="margin-left:1em">從彌勒宮中下。無著大士問。經曰人間四百年彼天為一晝夜。彌勒一時中成就五百億天子證無生法忍。未審說什麼法。天親曰。祗說者個法。祇是梵音清雅。令人樂聞。</p>
<p>薦福懷云。彌勒<span class='corr'>已</span>是錯說。天親<span class='corr'>已</span>是錯傳。山僧今日將錯就錯與你註破。良久云。諦聽諦聽。向下文長。付在來日。　雲門澄云。天親錯下名言。若是內院說底法。直得摩竭提國更須掩室。毗耶離城猶當杜口。何故。萬籟有心聞不得。孤崖無耳却知音。　靈巖儲云。將錯就錯則不無。薦福若是者個法。玄字脚也不曾動著。更說甚麼向下文長。乃豎拄杖云。看看木上座將百億四天下。百億須彌山。百億香水海。百億器世界中間。所有日月星辰森羅萬象。菩薩聲聞人天修羅地獄畜生。有情無情四足多足。總鎔作一卷無畏普光明經。為汝諸人晝夜說熾然說無閒歇。眾中還有證無生法忍者麼。有則出來喫棒。</p>
</div>
<div class='div-other'><a id='mulu36' />
<p class='h2'>勝思惟梵天</p><p style="margin-left:1em">謂不退轉天子曰。我常於此佛國土不曾見汝。天子曰我亦不曾於此國土不曾見我。</p>
<p>天童悟云。者兩個漢各自分疆立界。各各不相見。各各自稱尊。不顧旁觀者醜。　大愚鵬云。不曾見汝不曾見我。一對無孔鐵錘。難為勘破。我當時若見。各與二十拄杖。</p>
</div>
<div class='div-other'><a id='mulu37' />
<p class='h2'>障蔽魔王</p><p style="margin-left:1em">領諸眷屬一千年隨金剛齊菩薩。覓起處不得。忽一日得見乃問曰。汝依何而住。我一千年覓汝起處不得。齊曰。我不依有住而住。不依無住而住。如是而住。</p>
<p>法眼益云。魔王不見金剛齊即從。祇如金剛齊還見魔王麼。　徑山杲云。既覓起處不得。一千年隨從底是甚麼。金剛齊恁麼道。互相熱瞞。法眼恁麼批判也是看孔著楔。即今莫有知妙喜起處底麼。喝云。寐語作麼。　東禪嶽云。富貴即易。貧窮即難。虗空無心。牆壁有耳。二老漢不得無過。且道過在於何。路從平處險。人向靜中忙。　雲門信云。金剛齊太殺漏逗。既不依有無而住。怎麼又被魔王覰見。　資福侶徵云。一千年覓起處不得。因甚忽一日得見。莫是金剛齊滲漏麼。莫是魔王眼花麼。</p>
</div>
<div class='div-other'><a id='mulu38' />
<p class='h2'>入定僧</p><p style="margin-left:1em">因外道問。輪王眾生種。非佛非羅漢。不受後有身。是什麼義。僧入定問彌勒。勒為答了。却出定語外道曰。譬如陶師埏埴成器。</p>
<p>汾陽昭代云。却勞尊者往復神用。　法林音云。外道何不待者僧出定時便云。却勞上座。今有三十棒寄與兜率內院。看者僧又如何折合。</p>
</div>
<div class='div-other'><a id='mulu39' />
<p class='h2'>雙林善慧大士</p><p style="margin-left:1em">因梁武帝請講經。士陞座以尺撫案一下便下座。帝愕然。誌公乃問。陛下會麼。帝曰不會。誌曰。大士講經竟。</p>
<p>汾陽昭云。講得甚好。　白雲端云。二大士被武帝一狀領過。　本覺一云。大士<span class='corr'>已</span>是葛藤。誌公重下註脚。諸人如今要聞麼。良久云。兩段不同。收歸上科。　磬山修云。三大老一人有定國之謀。一人有安邦之智。一人有過量之才。可惜武帝未能搆得。雖然。帝王自有擎天略。不動干戈定太平。</p>
<p>不向雙林寄此身。却於梁土惹埃塵。當時不得誌公老。也是悽悽去國人。<span class='note-inline'>(雪竇顯)</span></p>
<p>大士何曾會講經。誌公方便且相成。一揮案上俱無取。直得梁王努眼睛。<span class='note-inline'>(白雲端)</span></p>
<p>兩口明明無一舌。同生同死為君決。那吒頂上喫蒺藜。金剛脚下流出血。<span class='note-inline'>(東山空)</span></p>
<p style="margin-left:1em">大士一日見武帝不起。羣臣曰大士見帝因甚不起。士曰。法地若動。一切不安。</p>
<p>天寧琦云。壽山從朝至暮不知走了幾遭。若是法地誰敢動著一莖草。復云。我不恁麼道。傅大士坐了起不得。　磬山修云。楚石恁麼道。起了坐不得。有起得坐得底出來相見。喝一喝云。雖具一雙窮相手。未甞下揖等閒人。</p>
<p>梁國令他魏國愁。渡江投水暗隨流。雖然寸土居無動。爭奈雙林半樹秋。<span class='note-inline'>(投子青)</span></p>
<p style="margin-left:1em">大士一日披衲頂冠靸履朝見武帝。帝問是僧耶。士以手指冠。曰是道耶。士以手指靸履。曰是俗耶。士以手指衲衣。</p>
<p>汾陽昭代云。大士多能。　五祖戒云。笑殺旁觀。　佛心才云。要識三教聖人體麼。向武帝問處會。要識三教聖人用麼。向大士指處薦取。直饒體用分明。衲僧門下大遠在。　五峰甫云。武帝若是作家君王。好立刻趕者碧眼胡出國。何故。稽察奇言異服。律有明條。　獅峯遜云。傅大士抖搜三百六十骨節。不消武帝一個耶字冰消瓦解。</p>
<p>身披壞衲片雲寒。脚著朝鞵頂戴冠。要使三家同一轍。掜沙終是不成團。<span class='note-inline'>(笑翁堪)</span></p>
<p>非儒非道亦非禪。杜撰修行忒可憐。擔閣一身三不了。至今八百有餘年。<span class='note-inline'>(一衲戒)</span></p>
<p style="margin-left:1em">大士頌曰。夜夜抱佛眠。朝朝還共起。起坐鎮相隨。如形影相似。欲識佛去處。祇者語聲是。</p>
<p>玄沙備云。大士祇認得個昭昭靈靈。　雪竇顯於欲識佛去處別云。三生六十劫。乃云。天下衲僧跳不出。直饒口挂壁上漢。別有一竅勘過了。打又云。玄沙也是打草驚蛇。　九峰勤云。大士向一法中而見有異。九峰即不然。夜夜困即眠。朝朝覺即起。　洞山聰云。九峰大力量人。言不虗發。洞山又不然。困來即便眠。覺來即便起。祇如你衲僧家白日還打睡麼。雖然如是。三十年後且莫和泥合水。　法昌遇云。傅大士如張漫天網羅龍打鳳。奈何麟甲羽毛總在裏許逃生無路。若是靈禽異獸。決定別有生涯。　保寧勇云。玄沙道大士祇認得個昭昭靈靈。洞山道你衲僧家白日還打睡麼。者兩轉語。誰言世上無仙客。須信壺中別有天。復頌。</p>
<p>要眠時便眠。要起時便起。水洗面皮光。啜茶溼却[此/束]。大海紅塵飛。平地波濤起。阿呵阿呵呵。囉哩哩囉哩。</p>
<p>誰有單于調。換取假銀城。良久云。曾被雪霜苦。楊花落也驚。<span class='note-inline'>(天衣懷)</span></p>
<p>五里一個亭。十里一個舖。八表露堂堂。來往無回互。君不見。臺山路上驀直婆。慣向人前指去路。<span class='note-inline'>(曹源金)</span></p>
<p style="margin-left:1em">大士頌。空手把鋤頭。步行騎水牛。人從橋上過。橋流水不流。</p>
<p>六月上伏。八月中秋。人平不語。水平不流。<span class='note-inline'>(心聞賁)</span></p>
<p>魚行水濁。鳥飛毛落。大士橫身。不受斧鑿。<span class='note-inline'>(木菴永)</span></p>
<p>狗走抖擻口。猴愁摟搜頭。瑞巖門外水。自古向西流。<span class='note-inline'>(斷橋倫)</span></p>
<p>輪囷枯木久梳風。雪雨無侵花更紅。節令不隨還結子。難將化母論其功。<span class='note-inline'>(浹水洽)</span></p>
<p>靈木無根長石苔。森森茂葉玉花開。年深結個黃金果。不待風吹香自來。<span class='note-inline'>(幻雲用)</span></p>
<p style="margin-left:1em">大士頌。須彌芥子父。芥子須彌爺。山水坦然平。敲冰來煑茶。</p>
<p>須彌納芥不容易。芥納須彌匹似閒。長河攪著成酥酪。輕輕擊透祖師關。<span class='note-inline'>(圓悟勤)</span></p>
<p style="margin-left:1em">大士頌。有物先天地。無形本寂寥。能為萬象主。不逐四時凋。</p>
<p>五祖演云。古人可謂錦上鋪花。不妨奇特。白蓮曲順後機。亦為頌出。有中有。無中無。細中細。麤中麤。　寶壽方云。有物先天地。將什麼作眼。無形本寂寥。舉拂云。者個[口*尒]。能為萬象主。天際日上月下作麼生。不逐四時凋。瞞歷代老古錐即得。山僧則不然。無物先天地。有形本寂寥。不為萬象主。常逐四時凋。　城山洽云。大士恁麼主張。引人向鬼窟裏作活計。者裏即不然。有物先天地。無時不寂寥。能為萬象主。亦逐四時凋。　捬松寤云。今日若與寶華相見。三十棒斷不相饒。何故[口*尒]。豈不見君子道長小人道消。</p>
<p>土面灰頭不染塵。花街柳巷樂天真。金鷄唱曉瓊樓夢。一樹花開浩劫春。<span class='note-inline'>(足菴鑑)</span></p>
<p>蘇州有。常州有。西湖岸上埀楊柳。誰家屋裏沒些兒。慙愧對人開大口。<span class='note-inline'>(寧遠地)</span></p>
</div>
<div class='div-other'><a id='mulu40' />
<p class='h2'>忻州翁</p><p style="margin-left:1em">因佛陀波利尊者遊山。翁見乃問。甚處去。利曰臺山禮文殊去。翁曰大德見文殊還識否。利無對。</p>
<p>汾陽昭代云。今日慶幸。　雲門澄代作禮三拜。老翁若更如何。轉身拽杖竟去。　法林音代云。法林自幼服甘菊。</p>
</div>
<div class='div-other'><a id='mulu41' />
<p class='h2'>臺山翁</p><p style="margin-left:1em">問佛陀波利尊者何來。利曰西國來。翁曰還將得佛頂尊勝經來否。利曰不將得來。翁曰空來何益。利遂回。</p>
<p>太陽玄云。當時下得甚麼語。得與文殊相見。免回西天。乃展兩手似伊。　法林音云。不空罥索。</p>
<p style="margin-left:1em">臺山翁因無著喜遊五臺。翁牽牛飲水導入。問近自何來。著曰南方。問南方佛法如何住持。曰末法比丘少奉戒律。問多少眾。曰或三百或五百。著却問此間如何住持。翁曰龍蛇溷雜凡聖同居。曰多少眾。翁曰前三三後三三。</p>
<p>汾陽昭代云。識得你。　雪峯存問。前三三後三三意旨如何。靈雲勤云。水中魚山上鳥。峰云意作麼生。雲云高可射兮深可釣。　徑山杲代云。和尚如此住持。直是不易。　天童傑云。前三三後三三如何話會。良久云。竹影掃堦塵不動。月穿潭底水無痕。　長翁淨云。或三百或五百。銅錢鐵錢。省數足百。前三三後三三。蘿蔔芋艿淺貯滿擔。諸方忽然眼開。決定拍手大笑。且道笑個甚麼。不笑巴叉便笑杜撰。雖然笑者還稀。或有人問天童多少眾。便向道新起妙嚴誇第一。團圞都在畵圖中。</p>
<p>廓周沙界聖伽藍。滿目文殊接話談。言下不知開佛眼。回頭祇見翠山巖。<span class='note-inline'>(明招謙)</span></p>
<p>千峰盤屈色如藍。誰謂文殊是對談。堪笑清凉多少眾。前三三與後三三。<span class='note-inline'>(明覺顯)</span></p>
<p>堪笑前三與後三。當初相對語喃喃。却因無著分明見。從此清凉沒可參。<span class='note-inline'>(佛印元)</span></p>
<p>青山門外白雲飛。綠水溪邊引客歸。莫怪坐來頻勸酒。自從別後見君稀。<span class='note-inline'>(佛眼遠)</span></p>
<p>腰金上太行。賊眼盡驚慞。不因遭毒手。誰肯燒夜香。<span class='note-inline'>(月堂昌二)</span></p>
<p>寬鞵著瘦脚。短袖入長臂。竿木既隨身。逢場還作戲。</p>
<p>前三三。後三三。一時堆在擔頭擔。到得家中重檢點。目前包裹露毿毿。</p>
<p>三三之旨極幽深。老漢當牙下一鍼。為報禪徒應諦聽。船乃隨流石乃沈。<span class='note-inline'>(般若柔)</span></p>
<p>坐久成勞憶故人。相逢花下論閒情。誰知客路天涯遠。飲盡殘尊猶未醒。<span class='note-inline'>(且䂐訥)</span></p>
<p>陌路相逢眼裏塵。低頭禮拜昧天真。起來不見文殊面。打破大唐無一人。<span class='note-inline'>(秀巖瑞)</span></p>
<p style="margin-left:1em">翁與無著喫茶次。拈起玻璃盞問。南方還有者個麼。曰無。翁曰尋常將什麼喫茶。著無對。</p>
<p>洞山价代展兩手。又云。有無且置。借取者個看得麼。　曹山章代云。久承大士按劍。為甚麼處在一塵。　長慶稜代云。與麼癡客勸主人。　汾陽昭云。謝顧問。　寶壽新代云。原來你不曾到我南方在。但更云。無無。</p>
<p>自別南方涉路岐。喫茶處處用玻璃。如何恰到清凉寺。問著原來總不知。<span class='note-inline'>(正覺逸)</span></p>
<p>玻璃寶盞對君擎。茶味雖濃夢不醒。更問三三多少眾。爭教人不辨輸贏。<span class='note-inline'>(象田卿)</span></p>
<p>五臺凝望思遲遲。白日青天被鬼迷。最苦一般難理會。玻璃盞子喫茶時。<span class='note-inline'>(象潭泳)</span></p>
<p style="margin-left:1em">翁因日晚著曰擬投一宿得否。翁曰汝有執心在不得。曰無執心。翁曰汝受戒否。曰受戒久矣。翁曰既無執心何用受戒。著辭。翁令均提童子相送。著問前三三後三三是多少。童召大德。著應諾。童曰是多少。</p>
<p>洞山价云。欲觀其父先觀其子。　汾陽昭於何用受戒處代云。悔出前言。於童子是多少處代云。識得你。</p>
<p>前後三三是多少。大事光輝明皎皎。回頭不見解空人。滿目白雲臥荒草。<span class='note-inline'>(道吾真)</span></p>
<p>前後三三。謝師指南。龍蛇躍躍。虎視耽耽。擬數看數。欲談何談。均提謾有埀鞭意。象王蹴蹋亦奚堪。<span class='note-inline'>(投子舒)</span></p>
<p style="margin-left:1em">翁因無著問莫是文殊否。老翁曰豈有二文殊。著便作禮。</p>
<p>趙州諗代云。文殊文殊。　薦福懷云。無著祇有先鋒且無殿後。老翁若不隱身去。有甚面目見無著。　法林音云。須知無著作禮也未必是好心。</p>
<p style="margin-left:1em">無著見化寺無額。問童子此寺名什麼。童子以手指金剛背後曰看看。師回首。化寺乃隱。</p>
<p>仙巖智云。童子不是個隱身三昧。將什麼面目見他。</p>
<p>樓臺雖有額全無。試問頑童起剏初。忽指金剛看背後。年衰多被鬼揶揄。<span class='note-inline'>(佛印元)</span></p>
<p>寺額突然耀指端。大悲千眼莫能觀。自從一覰金剛背。直至如今作野盤。<span class='note-inline'>(正覺逸)</span></p>
<p>信手書成山寺額。詮題二字更分明。那堪回首高巖望。一片浮雲入暮平。<span class='note-inline'>(仙巖智)</span></p>
<p>驀入桃溪曲。寥寥返棹舟。家私盡浪蕩。四顧水悠悠。劍去多時矣。阿獃休刻求。<span class='note-inline'>(大戲燈)</span></p>
</div>
<div class='div-other'><a id='mulu42' />
<p class='h2'>金陵寶誌公</p><p style="margin-left:1em">問一梵僧曰。曾聞尊者喚我作屠兒。曾見我殺生否。曰見。誌曰有見見。無見見。不有不無見。若有見見是凡夫見。無見見是聲聞見。不有不無見是外道見。未審尊者如何見。僧曰你有此等見耶。</p>
<p>汾陽昭代誌云。不枉西來。　法林音代云。未西來時山僧有三十棒。因甚至今還不知痛。</p>
<p style="margin-left:1em">誌公十二時歌曰。鷄鳴丑。一顆圓光明<span class='corr'>已</span>久。內外推尋覓總無。境上施為渾大有。</p>
<p>天目禮云。大小誌公祇向境上著倒。山僧則不然。有時因好月。啟戶望前峰。</p>
<p style="margin-left:1em">誌公埀語曰。終日拈香擇火。不知身是道場。</p>
<p>玄沙備別云。終日拈香擇火。不知真個道場。　元覺徵云。祇如此二尊宿語。還有親疎也無。　雪竇顯云。一對無孔鐵鎚。　昭覺勤云。終日拈香擇火。不知拈香擇火。　天堂覺舉誌公語云。弄精魂漢有什麼限。舉玄沙語云。奇怪。八十翁翁入場屋。真誠不是小兒戲。且道利害在什麼處。有智無智。較三十里。　報恩秀云。身是道場。髑髏前見鬼無數。真個道場。何妨徹底承當。雖然。楚人失弓楚人得之。未若人失弓人得之猶為得也。　龍池傳云。老僧晚年無事。終日祇是拈香擇火。　古南門云。諸人每日拈香擇火。還見寶誌公也無。若見。正好喫棒。</p>
<p>五蘊山頭古佛堂。拈香擇火好承當。何須向外求賢聖。終日無非是道場。<span class='note-inline'>(本覺一)</span></p>
<p>野老家風迥異常。太平勳業總相忘。皇風一片知何處。燕舞鶯啼日正長。</p>
</div>
<p class='juan'>宗鑑法林卷四</p></div>
</div><!-- end of div[@id='body'] -->
</body></html>