<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu324' />宗鑑法林卷三十一</p><p class="byline">集雲堂　編</p><p class="head1">大鑒下十二世</p>

<div class='div-other'><a id='mulu325' />
<p class='h2'>隆興府黃龍慧南禪師<span class='note-inline'>(慈明圓嗣)</span></p><p style="margin-left:1em">室中常問僧曰。人人盡有生緣在。上座生緣在何處。正問答時却伸手曰。我手何似佛手。又問諸方參請宗師所得。復垂脚曰。我脚何似驢脚。三十餘年示此三問。罕有契其旨者。因目之為黃龍三關。</p>
<p>龍翔訢云。黃龍三關如商君立法。法雖行而先王之道廢矣。故當時出其門者甚多。得其傳者益寡。使其恪守慈明家法。子孫未致斷絕。　瑞鹿信云。我手何似佛手。上大人丘乙<span class='corr'>己</span>。我脚何似驢脚。化三千七十士。人人有箇生緣。爾小生八九子。上座生緣在什麼處。佳作仁可知禮也。復云。黃龍設三關。撈摝四海英靈。大似布漫天網。被山僧一時收下了也。現前大眾還委悉麼。鴛鴦繡出從君看。不把金鍼度與人。　廬山圓通旻古佛云。昔見廣辯首座收南禪師親筆三關頌。諷誦無遺。近見諸方傳寫不全。又多譌舛。故茲錄出。</p>
<p>我手佛手兼舉。禪人直下薦取。不動干戈道出。當處超佛越祖。</p>
<p>我脚驢脚并行。步步蹋著無生。會得雲收日卷。方知此道縱橫。</p>
<p>生緣有語人皆識。水母何曾離得蝦。但見日頭東畔上。誰能更喫趙州茶。</p>
<p>長江雲散水滔滔。忽爾狂風浪便高。不識漁家玄妙意。偏於浪裏颭風濤。<span class='note-inline'>(景福順三)</span></p>
<p>南海波斯入大唐。有人別寶便商量。或時遇賤或時貴。日到西峰影漸長。</p>
<p>黃龍老和尚有箇生緣語。山僧承嗣伊。今日為君舉。為君舉。貓兒偏解捉老鼠。</p>
<p>佛手纔開古鑑明。森羅無得隱纖形。朝朝日日東邊出。多少行人問丙丁。<span class='note-inline'>(照覺總三)</span></p>
<p>驢脚伸時動地輪。大洋海底播紅塵。惟餘庭際青青柏。一度年來一度春。</p>
<p>垂問生緣何處來。到家禪客絕纖埃。毗盧剎海周遊也。休說峨嵋與五臺。</p>
<p>我手佛手。十八十九。雲散月圓。癡人夜走。<span class='note-inline'>(湛堂凖三)</span></p>
<p>我脚驢脚。放過一著。龐老笊籬。清平木杓。</p>
<p>人人生緣。北律南禪。道吾舞笏。華亭撐船。</p>
<p>我手何似佛手。天下衲僧無口。縱然撩起便行。也是鬼窟裏走。諱不得。<span class='note-inline'>(張無垢三)</span></p>
<p>我脚何似驢脚。又被縭膠黏著。翻身直上兜率天。<span class='corr'>已</span>自遭他老鼠藥。吐不得。</p>
<p>人人有箇生緣。鐵圍山下幾千年。三災燒到四禪天。者驢猶自在旁邊。殺得工夫。</p>
<p>佛手驢脚容易見。最難道處是生緣。黃梅不是周家子。七歲傳衣便會禪。<span class='note-inline'>(橫川珙)</span></p>
<p style="margin-left:1em">黃龍參慈明於福嚴。明曰書記參雲門禪。必善其旨。如放洞山三頓棒。是有喫棒分無喫棒分。師曰有喫棒分。明色莊曰。從朝至暮。鴉鳴鵲噪皆應喫棒。師乃炷香作禮。復問。趙州道臺山婆子我與汝勘破了也。那裏是它勘破處。師汗下不能答。次日又詣室。明詬罵不<span class='corr'>已</span>。師曰罵豈慈悲法施耶。明曰你作罵會那。師大悟。述頌曰。傑出叢林是趙州。老婆勘破有來由。如今四海清如鏡。行人莫與路為讎。明始頷之。</p>
<p>錯錯。戲海獰龍。冲霄遼鶴。老慈明無著摸。笑裏重重露拴索。佛手一展日月昏。大江從此風濤惡。<span class='note-inline'>(石林鞏)</span></p>
<p>死水如何養活龍。終歸大海鼓腥風。天教一霎風雲變。送出臺山烟雨中。<span class='note-inline'>(竹屋簡)</span></p>
<p style="margin-left:1em">黃龍因僧問。不去不來時如何。師曰華嶽三峰頭倒卓。曰却去却來時如何。師曰風吹柳絮毛毬走。</p>
<p>冰雪肌膚西舍女。梳糚巧巧畵雙眉。傍人筆力強傳寫。戶外如何見得伊。<span class='note-inline'>(本寂觀)</span></p>
<p style="margin-left:1em">黃龍住黃檗時。室中每舉鐘樓上念讚。牀脚下種菜。眾皆下語不契。一日勝首座曰猛虎當路坐。師退黃檗與勝住。</p>
<p>道峰珍云。鐘樓上念讚。南斗七。牀脚下種菜。北斗八。直饒道箇猛虎當塗踞。未免猶涉離微。喝一喝。去却七拈却八。無[此/束]波斯吹觱篥。</p>
<p>鐘樓上念讚。牀脚下種菜。猛虎當路蹲。時人俱不會。黃檗花開自有時。明州有箇憨布袋。<span class='note-inline'>(照堂一)</span></p>
<p>直出直入。當面不識。更擬如何。著甚死急。<span class='note-inline'>(徑山杲)</span></p>
<p style="margin-left:1em">黃龍因化主歸。上堂。世間有五種不易。一化者不易。二施者不易。三變生作熟者不易。四端坐喫者不易。更有一種不易是甚麼人。良久曰。[口*尒]。下座。</p>
<p>翠巖真因藏主問。和尚道第五種不易是什麼人。巖云腦後見顋莫與往來。　天童傑云。一手不獨鳴。兩手鳴摑摑。豁開三玄三要。揑碎佛祖標格。村歌社舞得人憎。勝似當年白拈賊。　天寧琦云。山僧則不然。第五種不易是什麼人。莫怪坐來頻勸酒。自從別後見君稀。　五磊權云。山僧則不然。第五種不易是什麼人。無漏國中留不住。浮幢王剎任分身。</p>
<p style="margin-left:1em">黃龍因僧問。滴水滴凍時如何。師曰未是衲僧分上事。曰如何是衲僧分上事。師曰滴水滴凍。</p>
<p>翻手雲。覆手雨。與奪更誰可相許。丈夫行履合如斯。那管春寒并秋暑。<span class='note-inline'>(粟如翰)</span></p>
<p style="margin-left:1em">黃龍因僧問。德山棒臨濟喝直至如今少人拈掇。請師拈掇。師曰千鈞之弩不為鼷鼠而發機。曰作家宗師今朝猶在。師便喝。僧禮拜。師曰。五湖衲子一錫禪人。未到同安不妨疑著。</p>
<p>百丈泐云。黃龍一向具齩豬狗底手脚。今日被者僧折倒。既是千鈞之弩不發鼷機。為甚破的。</p>
<p style="margin-left:1em">黃龍因禾山普參。山善經論。兩川號為義虎。問曰阿難問迦葉。世尊傳金襴外更傳何物。因緣意旨如何。師曰上人出蜀曾到玉泉否。曰曾到。師曰曾挂搭否。曰一夕便發。師曰。智者道場關王打供。結緣住幾時何妨。山良久再理前問。師俛首。山趨出大驚曰。兩川義虎不消此老一唾。</p>
<p>黃龍一唾絕遲疑。笑殺旁觀又可悲。姹女<span class='corr'>已</span>歸霄漢去。獃郎猶向火邊棲。<span class='note-inline'>(遯庵演)</span></p>
<p>霧裏塔如夢。樹中山欲行。艸溪停泊處。隱約見孤城。<span class='note-inline'>(童求昱)</span></p>
<p style="margin-left:1em">黃龍示眾。一人朝看華嚴暮觀般若。晝夜精勤無有暫暇。有一人不參禪不論義。把箇破席日裏睡。如是二人同到黃龍。一人有為一人無為。安下那一箇即是。良久曰。功德天。黑暗女。有智主人二俱不受。</p>
<p>平陽忞云。山僧不比黃龍小家子禪。如是二人同到能仁。一齊安下。何故。海闊從魚躍。天空任鳥飛。</p>
</div>
<div class='div-other'><a id='mulu326' />
<p class='h2'>洪州翠巖可真禪師<span class='note-inline'>(慈明圓嗣)</span></p><p style="margin-left:1em">在金鑾同善侍者度夏。師自負親見慈明。天下無可意者。善知其未徹。一日同山行次。拈一片瓦礫置磐石上謂師曰。若向者裏下得一轉語。許你親見慈明。師左右視擬對之。善叱曰。佇思停機。情識未透。何曾夢見。</p>
<p>洪濤怒㖃渡頭生。棹短舟橫截未能。若解離鉤施返躑。管教四海浪清平。<span class='note-inline'>(獨超方)</span></p>
<p style="margin-left:1em">翠巖因首座不安。問曰色身病法身病。座曰早來承侍者相問。師曰泥裏洗土塊。曰和尚慣用此機。師曰。夜來帝釋冠。為甚麼落地。座無語。師曰。南山起雲。北山下雨。</p>
<p>一重烟水一重雲。水沒橫塘路不分。堪笑途中流浪客。茫茫忘却故園春。<span class='note-inline'>(聖儀)</span></p>
<p>梧桐一葉著霜燒。化得琴來尾半焦。爭怪沒弦聲斷曲。惹添風雨奏江濤。<span class='note-inline'>(漢關樞)</span></p>
</div>
<div class='div-other'><a id='mulu327' />
<p class='h2'>潭州道吾悟真禪師<span class='note-inline'>(慈明圓嗣)</span></p><p style="margin-left:1em">僧問凝然便會時如何。師曰老鼠尾上帶研槌。</p>
<p>神鼎揆云。凝然便會去。澄潭不許蒼龍蟠。言下覓端由。早成不快漆桶。直饒萬里無雲。青天也須喫棒。畢竟如何。自是不歸歸便得。五湖煙景有誰爭。復頌　道人去住總無家。何累渠儂畵足蛇。幸自一身輕似箭。那堪杻上又添枷。</p>
<p>作客曾經北地苦。行人謾唱鷓鴣詞。分明月在梅花上。看到梅花早<span class='corr'>已</span>遲。<span class='note-inline'>(元菴徵)</span></p>
<p>俊鷂高翔極盡空。白雲深入緲無窮。萬牛輓得清風轉。猶涉鄉關路幾重。<span class='note-inline'>(緣止緣)</span></p>
</div>
<div class='div-other'><a id='mulu328' />
<p class='h2'>越州姜山方禪師<span class='note-inline'>(瑯琊覺嗣)</span></p><p style="margin-left:1em">因僧問如何是不動尊。師曰單著布衫穿市過。曰學人未曉。師曰騎驢蹋破洞庭波。曰。透過三級浪。專聽一聲雷。師曰伸手不見掌。曰還許學人進向也無。師曰特地告虗空。曰雷鳴之下布鼓難鳴。師曰八花毬子上不用繡紅旗。曰三十年後此話大行。師便打。</p>
<p>賓則始終賓。主則始終主。如何不動尊。觸著無停處。明明閙市頭。深深海底渡。鐵鷂無毛掠月昏。俊鶻穿雲天正曙。機蹋機。箭鋒拄。何如天外展雙眸。莫把是非來入耳。<span class='note-inline'>(天岸昇)</span></p>
<p>不動尊。活鱍鱍。珠盤宛轉春回壑。去留皓月印寒潭。舒卷彩霞飄碧落。雲垂萬里鵬。翅展千年鶴。錯錯。清風八面何寥廓。<span class='note-inline'>(遠菴僼)</span></p>
</div>
<div class='div-other'><a id='mulu329' />
<p class='h2'>宣州興教院坦禪師<span class='note-inline'>(瑯琊覺嗣)</span></p><p style="margin-left:1em">上堂。有雪竇化主省宗出問。諸佛未出世人人鼻孔撩天。出世後為甚麼杳無消息。師曰鷄足峰前風悄然。宗曰未在更道。師曰大雪滿長安。宗曰。誰人知此意。令我憶南泉。拂袖歸眾更不禮拜。師曰新興教今日失利。便歸方丈。令人請至。師曰。適來錯抵對一轉語。人天眾前何不禮拜。蓋覆却。宗曰。大丈夫膝下有黃金。爭肯禮拜無眼長老。師曰我別有語在。宗乃理前語。至未在更道處。師曰我有三十棒寄你打雪竇。宗乃禮拜。</p>
<p>理安問云。賓則始終賓。主則始終主。忽然賓主互換。未免有得有失。若道興教是主。怎奈被省宗不肯。若道省宗是賓。因甚却寄棒打雪竇。還委悉麼。不因夜來雁。爭見海門秋。　頤石圓云。興教放去較危。者僧收來太速。祇如三十棒寄打雪竇。意旨如何。麢羊纔挂角。獵犬覓無踪。</p>
<p>當陽不斷奈伊何。好語翻令落第多。理得絲綸重下釣。禹門三級起風波。<span class='note-inline'>(三峯藏)</span></p>
<p>悄悄寒風深雪夜。虎嘯猿哀聲不借。東土西天齊乞命。誰更人前誇重價。使乎使乎知未知。年年花落乳峰下。<span class='note-inline'>(夫山儲)</span></p>
<p>龍門大啟納英流。且喜他人踞虎頭。放去太賒收太速。還看片月海門秋。<span class='note-inline'>(天章玉)</span></p>
<p>雁來空布雲中字。魚去徒翻水上花。此夜月明人盡望。不知明月落誰家。<span class='note-inline'>(鐵帆舟)</span></p>
</div>
<div class='div-other'><a id='mulu330' />
<p class='h2'>南嶽雲峰文悅禪師<span class='note-inline'>(大愚芝嗣)</span></p><p style="margin-left:1em">上堂。汝等諸人與麼上來。大似<span class='corr'>刺</span>腦入膠盆。與麼下去。也是平地喫交。直饒不來不去。朝打三千暮打八百。</p>
<p>寶壽方云。雲峯老漢大似當臺鏡子。祇會照人。殊不知自<span class='corr'>己</span>未出方丈時。早<span class='corr'>已</span>喫交了也。</p>
<p style="margin-left:1em">雲峰因僧問。巔山巖崖還有佛法也無。師曰有。曰如何是巔山巖崖佛法。師曰猢猻倒上樹。</p>
<p>徑山杲云。若人信受奉行。一生參學事畢。</p>
<p style="margin-left:1em">雲峰因僧問。如何是心地法門。師曰不從人得。曰不從人得時如何。師曰此去衡陽不遠。</p>
<p>徑山杲云。雲門即不然。如何是心地法門。不從人得。不得人得時如何。看脚下。法林音云。借人箸喫飯。　金明進云。金明即不然。如何是心地法門。不從人得。不從人得時如何。劈脊便棒。</p>
</div>
<div class='div-other'><a id='mulu331' />
<p class='h2'>安吉州西余師子淨端禪師<span class='note-inline'>(谷隱聰下龍華嶽嗣)</span></p><p style="margin-left:1em">因尼參。師曰待來日五更三點入來。師侵早紅粉搽面而坐。尼入見驚而遂悟。</p>
<p>僧中女子滿面慚惶。女中丈夫一笑承當。從今醜態難回護。不必臙脂紅粉糚。<span class='note-inline'>(朝宗忍)</span></p>
<p>老覺情閒似太孤。五更糚點接師姑。雖然<span class='corr'>已</span>中烽烟計。粉面脂脣洗得無。<span class='note-inline'>(山茨際)</span></p>
</div></div>
<div class='div-other'><a id='mulu332' />
<p class='h1'>大鑒下十三世</p>
<div class='div-other'><a id='mulu333' />
<p class='h2'>舒州白雲守端禪師<span class='note-inline'>(楊岐會嗣)</span></p><p style="margin-left:1em">示眾。此事如萬仞崖頭相似。總知道放著手便撲到底。祇是捨命不得。法華今日不動一毫頭。教諸人到底去也。擲下拄杖。</p>
<p>擬從險處放身時。那箇商量不皺眉。不動毫芒親到底。眼睛皮綻蓋須彌。<span class='note-inline'>(虗堂愚)</span></p>
<p>說盡茘枝滋味好。憐兒不覺傷華藻。更將剝淨置人脣。到口便宜誰解討。<span class='note-inline'>(六也雪)</span></p>
<p style="margin-left:1em">白雲上堂。若端的得一回汗出。便向一莖艸上現瓊樓玉殿。若未端的得一回汗出。雖有瓊樓玉殿却被一莖艸蓋却。作麼生得汗出去。自有一雙窮相手。未曾容易舞三台。</p>
<p>徑山杲云。一莖艸上現瓊樓玉殿。決定可信。瓊樓玉殿被一莖艸蓋却。莫被他熱瞞。徑山恁麼道。為<span class='corr'>已</span>得一回汗出者說。未得一回汗出者切不得動著。　天寧琦云。拈却一莖艸。瓊樓玉殿在什麼處。到江吳地盡。隔岸越山多。　笑巖寶云。白雲大慧俱善抑揚。當時則不無。怎奈撲鼻汗臭氣在。　佛日晳云。隆安即不然。不須汝諸人汗出。但祇饑來喫飯困來打眠。</p>
<p>金谷年年烟雨中。一莖誰解舞春風。庭花引起愁無限。泣殺江蘺兩岸紅。<span class='note-inline'>(天水廣)</span></p>
<p>九變將成曲。三終必盡儀。國風由是正。王化自雍熈。<span class='note-inline'>(覺圓胤)</span></p>
<p style="margin-left:1em">白雲上堂。古人留下一言半語。未透時撞著鐵壁相似。忽然一日覰破。方知自<span class='corr'>己</span>原是鐵壁。如今作麼生透。復曰。鐵壁鐵壁。</p>
<p>獅林則云。白雲被鐵壁覰透。打失一雙眼睛。　伏龍長喝一喝云。用鐵壁作麼。　寶掌白彈指一聲云。百雜碎。</p>
<p style="margin-left:1em">白雲謂東山演曰。有數禪客從廬山來。教伊說亦說得。明亦明得。頌古亦作得。祇是未在。演疑久之。乃悟曰。從此出一身白汗。明得下載清風。</p>
<p>佛眼遠云。某甲侍。先師舉此因緣謂某甲云。參學須是一時放下方得安樂。大眾。還見得否。乃頌。</p>
<p>放得下。好脫灑。放不下。牛拽耙。堪笑諸方老古錐。打鼓說禪無尾杷。無尾杷。不驚怕。可嗟訝。解蹋毗盧頂上行。不言亦自傳天下。好大哥。</p>
<p>尋得桃源欲避秦。無端又被賊來侵。而今匹馬風前過。敗國亡家恨轉深。<span class='note-inline'>(素弘理)</span></p>
<p style="margin-left:1em">白雲因提刑郭公甫謁。示眾。夜來枕上作得箇山偈。謝功甫大儒。說與大眾。請<span class='corr'>已</span>後分明舉似諸方。此偈非惟謝功甫大儒。直要與天下有鼻孔衲僧脫却著肉汗衫。乃曰。上大人。丘乙<span class='corr'>己</span>。化三千。七十士。爾小生。八九子。佳作仁可知禮也。</p>
<p>晦曇承云。白雲老人要與天下衲僧脫却著肉汗衫。殊不知更為天下衲僧加上鶻臭布衫。</p>
<p style="margin-left:1em">白雲上堂。舉一則公案布施大眾。良久曰。口祇堪喫飯。</p>
<p>白雲舉古。直是希奇。口堪喫飯。少有人知。諸禪老。莫遲疑。一飽自然忘百饑。<span class='note-inline'>(遯菴演)</span></p>
<p style="margin-left:1em">白雲因僧問。一喝分賓主。照用一時行。去此二途請師別道。師便喝。僧曰從來疑著和尚。師便打。僧曰作家宗師。師曰也不消得。僧禮拜。</p>
<p>伏龍長云。者僧道從來疑著和尚。是肯語是不肯語。白雲便打是賞伊是罰伊。選佛若無如是眼。直饒千載亦奚為。</p>
<p style="margin-left:1em">白雲上堂。乾坤之內。宇宙之間。中有一寶。祕在形山。大眾。眼在鼻上。脚在肚下。且道□□□麼處。良久曰。人面不知何處去。桃花依舊□□□。</p>
<p>清溪流過碧山頭。空水澄鮮一色秋。□□□塵三十里。白雲紅葉兩悠悠。<span class='note-inline'>(拳石沃)</span></p>
<p>神仙初不住西東。祇在空濛紫霧中。靈跡深知不可覓。擬相尋即隔千峰。<span class='note-inline'>(林閒遁)</span></p>
<p style="margin-left:1em">白雲上堂。一句道得盡。與佛祖為師。一句道不盡。與人天為師。今日作麼生道。乃曰。有水皆含月。無山不帶雲。</p>
<p>南嶽際云。山僧則不然。一句道盡與人天為師。一句道不盡與佛祖為師。且即今作麼生道。乃云。家家門前火把子。　晦曇承云。若有一句孤負佛祖。若無一句落賺人天。道盡道不盡自救不了。諸人又作麼生。良久云。掬水月在手。弄花香滿衣。</p>
<p style="margin-left:1em">白雲上堂。見眾集乃拈拄杖曰。大眾會麼。復卓一下曰。珊瑚枕上兩行淚。半是思君半恨君。</p>
<p>幾回霑水又拕泥。年老心孤不自知。遊子不歸空悵望。一溪流水落花隨。<span class='note-inline'>(無菴全)</span></p>
<p>從欹金蓮出畵堂。懶搽脂粉豈塗香。春風一曲無人會。倦倚闌干欲斷腸。<span class='note-inline'>(仁趾麐)</span></p>
<p style="margin-left:1em">白雲住圓通示眾。難難難是遣情難。情盡圓明一顆寒。方便遣情猶不是。更除方便太無端。大眾。情作麼生遣。下座。背包竟去。</p>
<p>禮敬□云。端祖可謂去國一身輕似葉。高名千古重如山。山僧雖做他脚下兒孫。却又同途不同轍。移步不移身。何故。他人住處我不住。他人行處我不行。不是與人難共住。大都緇素要分明。大眾。且道端祖底是山僧底是。喝一喝云。放教冷來看。</p>
<p style="margin-left:1em">白雲因僧問。舊歲<span class='corr'>已</span>去。新歲到來。如何是不遷義。師曰眉毛在眼上。</p>
<p>罷釣歸來不繫船。江村月落正堪眠。縱饒一夜風吹去。祇在蘆花淺水邊。<span class='note-inline'>(月庭忠二)</span></p>
<p>落葉<span class='corr'>已</span>隨流水去。春風未放百花舒。青山面目依然在。盡日橫陳對落暉。</p>
<p>條風布暖弄晴沙。郊外烏衣點翠霞。漠漠烟凝千嶂寂。畵樓簫鼓有人家。<span class='note-inline'>(䂐鋒銛)</span></p>
<p style="margin-left:1em">白雲示眾。金藥叢叢帶露新。<span class='corr'>采</span>來熹茗賞佳辰。浮桮何必須宜酒。但有清香自醉人。</p>
<p>了菴欲云。白雲老人大似巧媳婦做出無麫餺飥。惜乎知味者少。開福效顰亦有一偈。重陽黃菊未成花。落帽無勞憶孟嘉。但得青山常在眼。不妨流水去無涯。　愚菴及云。白雲開福大似徐六擔板。各見一邊。徑山見處也要諸人共知。時移節換是尋常。過了重陽又一陽。人事自生今日意。黃花只作去年香。</p>
</div>
<div class='div-other'><a id='mulu334' />
<p class='h2'>金陵保寧仁勇禪師<span class='note-inline'>(楊岐會嗣)</span></p><p style="margin-left:1em">示眾。釋迦老子四十九年說法。不曾道著一字。優波毱多丈室盈籌。不曾度得一人。達磨不居少室。六祖不住曹溪。誰是後昆誰為先覺。既然如是。彼自無瘡勿傷之也。拍膝顧眾曰。且喜天下太平。</p>
<p>寶壽方云。保寧道彼自無瘡勿傷之也。不知早自剜肉了也。又道天下太平。不知早自作亂了也。</p>
<p>烟暖土膏農事勤。一犁新雨破春畊。郊原渺渺青無際。野草閒花次第生。<span class='note-inline'>(虗堂愚)</span></p>
<p style="margin-left:1em">保寧上堂。風鳴條。雨破塊。曉來枕上鶯聲碎。蝦蟇蚯蚓一時鳴。妙德空生都不會。都不會。三箇成羣四箇作隊。窈窈窕窕飄飄颻颻。向前村後村。折得犁花李花一佩兩佩。</p>
<p>南堂欲云。保寧大似二八少年風流才子。一向賣俏於唱。教門中足可觀光。衲僧門下正好喫棒。何故。禾黍不陽燄。競栽桃李春。翻令力耕者。半作賣花人。　能仁鑑拈拄杖云。者裏則不然。白雲為蓋。流水作琴。一曲兩曲無人會。雨過夜塘春水深。　愚菴及云。右軍筆畫入石三分。李杜文章光燄萬丈。老保寧可謂盡善盡美。檢點將來。未免笑破衲僧鼻孔。何故。要且無佛法道理。普慈又作麼生。蒲團上端坐。鍼眼裏穿綫。西風一陣來。落葉兩三片。　龍池微云。保寧恁麼道。雖則風流逸格事理雙彰。未免向百花爭艶處著脚。若是秋空皎月木落飄金。千山露骨萬水澄渟。總未知消息在。</p>
<p style="margin-left:1em">保寧示眾。大方無外。大圓無內。無內無外。聖凡普會。瓦礫生光須彌粉碎。無量法門百千三昧。拈拄杖曰。總在者裏。還會麼。蘇嚕蘇嚕。悉哩悉哩。</p>
<p>靈隱岳云。老漢大似業識茫茫。無奈船何。打破戽斗。　古林茂云。靈隱摟出心肝。要且未見先保寧在。山僧今日重為拈出。會盡萬法一如。拈却金圈栗棘。也是泗州見大聖。</p>
<p style="margin-left:1em">保寧上堂。若說佛法供養大眾。未免眉鬚墮落。若說世法供養大眾。入地獄如箭射。去此二途。且道當說什麼。三寸舌頭無用處。一雙空手不成拳。</p>
<p>石霜尊云。大小保寧元來膽小。山僧即不然。若說佛法供養大眾。如龍得水。若說世法供養大眾。似虎靠山。去此二途又作麼生。從前汗馬無人識。祇要重論蓋代功。</p>
<p style="margin-left:1em">保寧上堂。有僧禮拜起。以手向懷中作取物呈似勢。師左顧。僧又作獻勢。師右顧。僧復作接物勢。師以手直下指。僧擬議。師曰祇有者箇更無那箇。僧以手畫一畫。師曰果然。僧歸眾。師呵呵大笑。</p>
<p>玉得荊山價倍高。逢人猶欲把光韜。珷玞徒自區區獻。終殞楚王笑裏刀。<span class='note-inline'>(㵎菴怡)</span></p>
<p style="margin-left:1em">保寧上堂。以手指上以手指下曰者是釋迦。擎拳曰者箇是迦葉。合掌曰者箇是阿難。展手曰者箇是甚麼。羞慚殺人。</p>
<p>雪菴嵩云。保寧固乃如是。未免汗馬徒勞。若據盤山則不然。以手指上指下曰者箇不是釋迦。擎拳曰者箇不是迦葉。合掌曰者箇不是阿難。展手曰且道是甚麼。復搖手曰。說話不投機。盡是閒言語。</p>
<p style="margin-left:1em">保寧示眾。三界惟心。萬法惟識。檻外雲生。簷前雨滴。磵水湛如藍。山花開似錦。此時若不究根源。直待當來問彌勒。</p>
<p>靈然不涉去來今。三界都盧一點心。檻外春風春蜨舞。門前楊柳曉鶯吟。<span class='note-inline'>(丹霞淳)</span></p>
</div>
<div class='div-other'><a id='mulu335' />
<p class='h2'>潭州茶陵郁山主<span class='note-inline'>(楊岐會嗣)</span></p><p style="margin-left:1em">因廬山有化士至。教令看僧問法鐙。百尺竿頭如何進步。鐙曰噁。凡三年。一日乘驢過橋。一蹋橋板而墮。忽然大悟。遂有頌曰。我有明珠一顆。久被塵勞關鎖。今朝塵盡光生。照破山河萬朵。因此更不遊方。</p>
<p>薦福璨云。郁山主向驢前馬後逴得些些。便乃誇張衒耀。以當平生參學。拈拄杖卓一下云。開先今日為伊一鎚擊碎了也。顧左右云。莫有不甘者麼。靠拄杖下座。</p>
<p>失脚溪橋兩眼枯。錯將魚目作明珠。直饒塵盡光生也。照破山河夢見無。<span class='note-inline'>(無凖範)</span></p>
<p>斗笠騎驢過水西。莓苔朝雨滑如泥。不妨一蹋溪橋斷。回首青山天際低。<span class='note-inline'>(大巍倫)</span></p>
<p>一跌成狼藉。茶陵路轉迂。却將泥彈子。認作夜明珠。<span class='note-inline'>(葛廬覃)</span></p>
</div>
<div class='div-other'><a id='mulu336' />
<p class='h2'>比部孫居士<span class='note-inline'>(見楊岐會)</span></p><p style="margin-left:1em">一日楊岐來值視斷次。公曰某為王事所牽何由免離。歧指曰委悉得麼。公曰望師點破。曰此是比部宏願深廣利濟羣生。公曰未審如何。岐示以偈曰。應現宰官身。廣弘悲願深。為人重指處。棒下血淋淋。公有省。</p>
<p>棒下血淋淋。真鍮不博金。鴛鴦親繡出。休更覓金鍼。<span class='note-inline'>(雪堂行)</span></p>
</div>
<p class='juan'>宗鑑法林卷三十一</p></div>
</div><!-- end of div[@id='body'] -->
</body></html>