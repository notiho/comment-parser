<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu696' />宗鑑法林卷六十三</p><p class="byline">集雲堂　編</p><p class="head1">大鑒下六世</p>

<div class='div-other'><a id='mulu697' />
<p class='h2'>撫州疎山匡仁禪師<span class='note-inline'>(洞山价嗣)</span></p><p style="margin-left:1em">因僧問如何是諸佛師。師曰何不問疎山老漢。僧無對。</p>
<p>養子方知在上慈。親言無味外人疑。欲窮滄海深深處。聽取漁家傲莫迷。<span class='note-inline'>(投子青)</span></p>
<p>石龍生翅忽飛騰。口噴黃雲千萬層。大地山河俱霧却。令人無處辨星辰。<span class='note-inline'>(千指印)</span></p>
<p style="margin-left:1em">疎山因主事僧為造壽塔。塔畢白師。師曰將多少錢與匠人。主曰一切在和尚。師曰。為將三錢與匠人。為將兩錢與匠人。為將一錢與匠人。若道得與吾親造塔來。主無語。後舉似大嶺閒。嶺曰還有人道得麼。主曰未有人道得。嶺曰汝歸與疎山道。若將三錢與匠人。和尚此生決定不得塔。若將兩錢與匠人。和尚與匠人共出一隻手。若將一錢與匠人。累它匠人眉鬚墮落。主回舉似師。師具威儀望大嶺遙禮曰。將謂無人。大嶺有古佛放光。射到此間。雖然如是。也是臘月蓮花。大嶺後聞曰。我恁麼道也是龜毛長三尺。</p>
<p>浮山遠云。疎山以錐錐地。大嶺用刀剜空。雖然二古德錯下錐刀。今時人亦難搆副。何故。後語中有捎有殺。雖然如是。河裏失錢河裏摝。　承天宗云。說什麼龜毛長三尺。臘月蓮花。盡是和衣艸裏輥。直饒向者裏分三列四。說得倜儻分明。祖師正眼未夢見在。我當時若見疎山恁麼道。祇向道一文也無。待他更說道理。便與掀倒禪牀拆却壽塔。教者老漢終身無依倚處。為甚如此。知恩方解報恩。　報恩倫云。今日林泉更資一路。若將三文錢與匠人。和尚此生決定不得塔。何故。勞而無益。為伊多酒慢功。若將兩文錢與匠人。和尚與匠人共出一隻手。兩不相虧。竝無懸欠。若將一文錢與匠人。累它匠人眉鬚墮落。皆知疎山一毛不拔。還知林泉恁麼判斷處麼。醉漢口。沒量斗。閒割炒。胡廝毆。半牕凉月酒醒時。燈火青熒何所有。</p>
<p style="margin-left:1em">五祖岡云。也是曹瞞疑塚七十二。</p>
<p>清風吹動釣魚船。鼓起澄波浪拍天。堪笑錦鱗爭戲水。到頭俱被釣絲牽。<span class='note-inline'>(丹霞淳)</span></p>
<p>接得風流傳粉郎。一朝三度巧梳糚。改頭換面無人識。元是東邨李二娘。<span class='note-inline'>(佛鑒懃)</span></p>
<p>鑿壞十方常住地。三錢使盡露屍骸。羅山古佛雖靈驗。未免將身一處埋。<span class='note-inline'>(徑山杲)</span></p>
<p>每愛佳人笑目青。音容常隔一沙汀。黃河誰道如今輥。波浪無風不挂情。<span class='note-inline'>(三文　崇覺空三)</span></p>
<p>惱惱牛欄昨夜開。嶺頭人喚不回來。煩君道與西山月。莫照孤燈冷處灰。<span class='note-inline'>(兩文)</span></p>
<p>行因感果事須分。寶塔淩空直一文。要會疎山端的意。吾家宗祖在并汾。<span class='note-inline'>(一文)</span></p>
<p>鼕鼕鼓。二月春。曉風殘月祭江神。清明此地鬼無數。路上斷魂多少人。<span class='note-inline'>(雪嶠信三)</span></p>
<p>煙細細。柳條新。醉人天氣玉樓春。翻飛蛺蝶空庭外。引用荼䕷花裏神。</p>
<p>能變化。影何輕。分明此物是妖精。通身潔白渾如玉。不著君家一點情。</p>
<p>窣堵玲瓏越格新。羅紋合頂更嶙峋。剎竿頭上飄五兩。多少貪程笑殺人。<span class='note-inline'>(雪厂白)</span></p>
<p style="margin-left:1em">疎山因僧問如何是冬來意。師曰京師出大黃。</p>
<p>古南門云。有問山僧如何是冬來意。向道興化蓮殻好種火。且道與古人相去多少。諸人若作世諦流布。佛法未夢見在。更作佛法商量。千里萬里。畢竟如何。須知遠煙浪。別有好商量。</p>
<p>京師出大黃。熟處最難忘。道吾常作舞。元是謝三郎。<span class='note-inline'>(丹霞淳)</span></p>
<p>有問冬來事。京師出大黃。貪他一粒米。失却半年糧。<span class='note-inline'>(密菴傑)</span></p>
<p>京師出大黃。見賊便見贓。竹杖化龍去。癡人戽夜塘。<span class='note-inline'>(松源岳)</span></p>
<p>晷運推移線日長。無言童子自商量。雖然不是神僊著。海上傳來第一方。<span class='note-inline'>(仰山欽)</span></p>
<p>海角碧蟾蜍。寒光透九霄。貪觀天上月。失却手中橈。<span class='note-inline'>(純真璐)</span></p>
<p style="margin-left:1em">疎山上堂。老僧咸通年前會得法身邊事。咸通年後會得法身向上事。雲門問如何是法身邊事。師曰枯樁。曰如何是法身向上事。師曰非枯樁。曰還許某甲說道理也無。師曰許。曰枯樁豈不是明法身邊事。師曰是。曰非枯樁豈不是明法身向上事。師曰是。曰祇如法身還該一切也無。師曰法身周徧豈得不該。門指淨缾曰。祇如淨缾還該法身麼。師曰闍黎莫向淨缾邊覓。門便禮拜。</p>
<p>徑曰杲云。雲門禮拜。是好心不是好心。　淳菴昊云。閉門造車。開門合徹。二尊宿可謂率然而成。首尾相應。若論法身向上事。總是釘樁搖櫓。敢保未夢見在。即今還有要會底麼。遂作搖櫓勢云。山外青山樓外樓。西湖歌舞幾時休。暖風熏得遊人醉。復喝一喝云。若不是者一喝。幾乎道箇錯把杭州作汴州。</p>
<p>眼觀東南。意在西北。撥轉天關。掀翻地軸。法身向上法身邊。間氣英靈五百年。膠漆相投箭相拄。南山起雲北山雨。<span class='note-inline'>(圓悟勤)</span></p>
<p>青青掩映松蘿窟。修竹超然物外物。莫將修竹比喬松。不及喬松老風骨。<span class='note-inline'>(佛鑒懃)</span></p>
<p style="margin-left:1em">疎山訪香嚴。值嚴上堂。有僧問。不慕諸聖。不重<span class='corr'>己</span>靈時如何。嚴曰萬機休罷。千聖不攜。師在眾作嘔聲曰是何言歟。嚴便下座召師曰。適來答此僧語必有不是。致招師叔賜責。未審過在什麼處。師曰萬機休罷。猶有物在。千聖不攜。亦從人得。如何無過。嚴曰却請師道。師曰若教某甲道。須還師資禮始得。嚴乃禮拜。躡前問。師曰何不道肯諾不得全。嚴曰。肯又肯箇什麼。諾又諾於阿誰。師曰肯即肯它千聖。諾即諾於<span class='corr'>己</span>靈。嚴曰師叔恁麼道。向去倒屙三十年去在。師後果如前記。後師問鏡清。肯諾不得全。你作麼生會。清曰全歸肯諾。師曰不得全又作麼生。清曰箇中無肯路。師曰始愜病僧意。</p>
<p>資福廣云。香嚴一擡一搦甚生光彩。好則好。惜乎不用衲僧拄杖。當時若用拄杖也。不待三十年。雖然。我更要問諸人。香嚴末後道向去倒屙三十年疎山果如其記。還是佛法靈驗。為復別有道理。良久乃拍手大笑云。子期死後無知<span class='corr'>己</span>。怎教伯牙不斷絃。</p>
<p>刀不自割。指不自觸。鵠白烏玄。松直棘曲。纔有纖塵帶影來。脫體全拋無朕跡。肯不存。諾不立。一片清光射斗牛。天上人間得自由。<span class='note-inline'>(圓悟勤)</span></p>
<p>割肌見骨。去肉討核。線去絲來。神出鬼沒。未嘗毫髮間。似同水火隔。倒屙三十年。腦門甘著地。始愜病僧意。祇見西行利。珍重平生啟後昆。苦屈之辭吐復吞。<span class='note-inline'>(牧雲門)</span></p>
<p style="margin-left:1em">疎山手握木蛇。有問手中是什麼。師提起曰曹家女。</p>
<p>天目禮云。手中木蛇。是曹家女。美態異常。惡心難禦。拈拄杖云。如今變現在南山。倒用橫拈誰敢覰。擲下云。照顧性命。</p>
<p>別面不如花有笑。離情難似竹無心。因人說著曹家女。引得相思病轉深。<span class='note-inline'>(慈受深)</span></p>
<p>老大年來沒道理。木蛇喚作曹家女。若還不遇姓潘郎。大抵無人肯相許。<span class='note-inline'>(天愚寶)</span></p>
<p style="margin-left:1em">疎山問僧甚處來。曰雪峰來。師曰。我已前到時。是事不足。如今足也未。曰如今足也。師曰粥足飯足。僧無對。</p>
<p>一條官路坦然平。無限遊人取次行。莫謂地平無險處。須知平地有深坑。<span class='note-inline'>(慈受深)</span></p>
<p style="margin-left:1em">疎山到夾山。山上堂。師問。承師有言。目前無法。意在目前。如何是非目前法。山曰夜月流暉澂潭無影。師作掀禪牀勢。山曰闍黎作麼生。師曰目前無法了不可得。山曰大眾看取者一員戰將。</p>
<p>八花毬上繡紅旗。百戰塲中赤手提。一自凱歌歸去國。英雄贏得作清時。<span class='note-inline'>(無量壽)</span></p>
<p>靈符匕首暗藏弢。獨入重圍膽氣豪。無奈中軍能殺活。致人謀略總徒勞。<span class='note-inline'>(浹水洽)</span></p>
<p style="margin-left:1em">疎山因韶國師問。百帀千重是何人境界。師曰左搓芒繩縛鬼子。</p>
<p>百帀千重欲問周。疎山脫體解相酬。當時一眾知誰會。直得江西水逆流。<span class='note-inline'>(投子舒)</span></p>
<p style="margin-left:1em">疎山因靈泉問。枯木生花。始與它合。是者邊句。是那邊句。師曰亦是者邊句。曰如何是那邊句。師曰石牛吐出三春霧。靈雀不棲無影林。</p>
<p>滄海無風波浪平。烟收水色虗含月。寒光一帶望何窮。誰辨箇中龍脫骨。<span class='note-inline'>(丹霞淳)</span></p>
<p>霧鎖雲封體浩融。個中無路若為通。靈泉喝出無私響。檢點將來尚涉功。<span class='note-inline'>(伴我侶)</span></p>
</div>
<div class='div-other'><a id='mulu698' />
<p class='h2'>隨州青林三世師虔禪師<span class='note-inline'>(洞山价嗣)</span></p><p style="margin-left:1em">凡有新到先令般柴三轉然後參堂。有一僧不遵乃問曰。三轉內即不問。三轉外如何。師曰鐵輪天子寰中旨。僧無對。師打趁出。</p>
<p>大溈秀云。夫欲君臣道合。應須水乳和同。者僧既抗節朝堂。自應喪身失命。當時見道鐵輪天子寰中旨。將坐具便摵。待伊擬議。拂袖出去。豈不尤為峻利。　起予商云。者僧雖有逆捋虎鬚之先鋒。且無倒脫龍鱗之殿後。待道鐵輪天子寰中旨。但向道者老漢項上百二十斤鐵枷甚時卸却。青林再要如何若何。便與震威一喝而出。可不輝今耀古絕後光前。是則是。還須識取青林始得。　浪平湘云。者僧直入九重城裏。不知王令甚嚴。青林祇解把住封疆。不管盡法無民。且道當時進得甚語便免得者三轉。驀顧左右云。歸堂。</p>
<p style="margin-left:1em">青林初參洞山。山問近離甚處。師曰武陵。曰武陵法道何似此間。師曰胡地冬抽筍。曰別甑炊香飯供養此人。師拂袖便出。山曰此子向後走殺天下人去在。</p>
<p>鼓山永云。恁麼抵對滴水難消。因甚別甑炊香飯。莫有知他洞山利害者麼。　祖燈紹云。養子之緣理固如是。當時何不喚回痛裁一頓。豈不裕後光前。</p>
<p style="margin-left:1em">青林因僧問學人竟往時如何。師曰。死蛇當大路。勸子莫當頭。曰當頭時如何。師曰喪子命根。曰不當頭時如何。師曰亦無你迴避處。曰正當恁麼時如何。師曰失却也。曰未審向什麼處去。師曰艸深無覓處。曰和尚也須隄防始得。師撫掌曰一等是箇毒。</p>
<p>博山來云。青林棒喝不施。鍼錐在舌根上。何曾放過。者僧爛泥中有<span class='corr'>刺</span>。縱得便宜。不知早八行舖了也。當時若問博山。<span class='corr'>但</span>咄云沒處去。看他道箇什麼。雖然。在今之日討箇師僧也難得。　鼓山賢云。既不許當頭。亦不許迴避。暫生擬議便隔千山。教學人畢竟如何行履。虗舟無意浮秋水。㯭柁渾忘渡月明。　珙堂樹云。青林尋常如虎戴角。為甚拶著便向艸裏輥。然雖如是。一回切磋之槎。要且無宗師牙爪。若是樹上座門下。誰敢。　九逵達云。主賓酬唱貴乎眼目清徹。臨機縱奪妙在如珠輥盤。當時若問寶福。學人欲往時如何。向他道十方無壁落四面亦無門。直饒他口如利劍眼似流星。者一絡索也無處設施。以手抹空云。會麼。若向者裏會得。敢保他箇箇徹頭徹尾去也。</p>
<p>長江澄徹印蟾華。滿目清光未是家。借問漁舟何處去。夜深依舊宿蘆花。<span class='note-inline'>(丹霞淳)</span></p>
<p>三老暗轉柁。孤舟夜迴頭。蘆花兩岸雪。烟水一江秋。風力扶帆行不棹。笛聲喚月下滄洲。<span class='note-inline'>(天童覺)</span></p>
<p>張顛顛後絕人顛。艸聖呼傳醉裏仙。斷戟短槍渾不顧。至今紙上起雲烟。<span class='note-inline'>(天岸昇)</span></p>
</div>
<div class='div-other'><a id='mulu699' />
<p class='h2'>湖南龍牙山居遁證空禪師<span class='note-inline'>(洞山价嗣)</span></p><p style="margin-left:1em">初參洞山問如何是祖師西來意。山曰待洞水逆流即向汝道。師悟厥旨。</p>
<p>古源無水月何生。滿岸西流一派分。[葸-十+夕]嶺罷詢熊耳夢。雪庭休話少林春。<span class='note-inline'>(投子青)</span></p>
<p>洞水無緣會逆流。見他苦切故相酬。西來祖意實無意。妄想狂心歇便休。<span class='note-inline'>(橫川珙)</span></p>
<p style="margin-left:1em">龍牙問翠微如何是祖師意。曰與我將禪版來。師遂過禪版。微接得便打。師曰。打即任打。要且無祖師意。又問臨濟。濟曰與我將蒲團來。師乃過蒲團。濟接得便打。師曰。打即任打。要且無祖師意。住後有僧問。和尚行脚時問二尊宿祖師意。未審尊宿還明也未。師曰。明即明也。要且無祖師意。</p>
<p>五祖戒云。祖師土宿臨頭。又云。和尚得與麼面長。　石門聰云。龍牙無人拶著猶可。纔被個衲子一拶。失却一隻眼。　翠峰顯云。臨濟翠微祇解放不解收。我當時若作龍牙。待伊索蒲團禪板。拈得劈胸便擲。　溈山喆云。二尊宿可謂本分宗師。龍牙一等是撥艸瞻風。與它後人為龜為鑒。住後道明即明矣。要且無祖師意。瞻前顧後應病與藥則不無龍牙。大溈則不然。待問二尊宿還明也未。劈脊便棒。非惟扶豎二尊宿。亦乃不孤他來問。　昭覺勤云。龍牙參來莽鹵。學處顢頇。雖然顧後瞻前。怎奈藏身露影。既是無祖師意。用明作麼。若向者裏辨得出。山僧與你拄杖子。若辨不出。和鼻孔一時穿却。　博山來云。龍牙者漢一副鐵脊梁直硬倒底。打破大唐國討個頭正尾正底漢也難得。　古南門云。三箇老漢靴裏動指頭。翠峰雖為龍牙出氣。要且祇見錐頭利不見鑿頭方。</p>
<p>□卿不下單于拜。始末惟遵漢帝儀。雪後始知松柏操。事難方見丈夫兒。<span class='note-inline'>(佛性泰)</span></p>
<p>駕與青龍不解騎。人人盡道阿師癡。爛泥中有傷人<span class='corr'>刺</span>。三度曾施陷虎機。<span class='note-inline'>(瞞菴成)</span></p>
<p>蒲團禪板對龍牙。何事當機不作家。來意成禠明目下。恐將流落在天涯。虗空那挂劍。星漢却浮槎。不萌艸解藏香象。無底籃能貯活蛇。今日江湖何障礙。通方津渡有船車。<span class='note-inline'>(天童覺)</span></p>
<p>大智如愚。大巧若拙。渾璞藏山輝自含。荊人抱獻徒遭刖。龍牙老。真奇絕。軟似綿團硬似鐵。也勝當年斷却舌。<span class='note-inline'>(寧遠地)</span></p>
<p>曾騎銕馬驟重圍。慣折封侯老將威。無事玉堂花下步。猶懸寶劍在鸞幃。<span class='note-inline'>(履純雄)</span></p>
<p style="margin-left:1em">龍牙頌。天下名山到因脚。辛苦年深與韈著。而今老大不能行。手裏把柄破木杓。</p>
<p>白雲端云。龍牙老人可謂熟處難忘。　徑山杲云。白雲恁麼。大似以<span class='corr'>己</span>方人。妙喜則不然。家貧惟辦素食。事忙不及艸書。　天寧琦云。者一個。那一箇。和本三人一時放過。是非終日有。不聽自然無。　古南門云。山僧則不然。天下名山在雙脚。辛苦窮途無襪著。而今思憶轉傷神。手裏空空無木杓。既無木杓。將個什麼接待諸人。今日人事煩倦要睡。留與諸人啗啄。</p>
<p style="margin-left:1em">龍牙因僧問二鼠侵藤時如何。師曰須有隱身處始得。曰如何是隱身處。師曰還見儂家麼。</p>
<p>寒月依依上遠峰。平湖萬頃練光封。漁歌驚起沙洲鷺。飛入蘆花不見踪。<span class='note-inline'>(丹霞淳)</span></p>
<p>堂堂成現。密密難見。二鼠雖黠。莫逢其便。藤枝透出未生前。正眼當陽巧回換。龍牙老。機如電。遇賤即貴貴即賤。<span class='note-inline'>(圓悟勤)</span></p>
<p>儂家意興正優游。月下輕輕放小舟。自去扶桑雲外客。至今猶未轉山頭。<span class='note-inline'>(林皐豫)</span></p>
<p style="margin-left:1em">龍牙頌。學道如鑽火。逢煙未可休。直待金星現。歸家始到頭。</p>
<p>神鼎諲別云。學道如鑽火。逢烟便可休。莫待金星現。燒脚又燒頭。　翠巖真云。若論頓也龍牙猶在半途。若論漸也神鼎正欠悟在。畢竟如何。今年多落葉。幾度掃歸家。</p>
<p style="margin-left:1em">龍牙因韶國師問。天不能葢地不能載時如何。師曰道者合如是。累經十七次問。師曰若為你說爾後罵我去在。韶後住通玄。峰因澡浴次忽省前話。具威儀望師禮拜曰。當時若與我說破。我今日定罵它。</p>
<p>旭峰焯云。人人頂天立地。因甚者僧天地不能蓋載。咦。禍福無門為人自招。</p>
<p>大海中心泛鐵船。隨波逐浪浪滔天。順風到岸無人識。江北從來使銕錢。<span class='note-inline'>(東谷光)</span></p>
<p style="margin-left:1em">龍牙因僧問古人得箇什麼便休去。師曰如賊入空室。</p>
<p>孤松野鶴叫衡門。雪滿寒林入夜聞。祇個生涯無所有。不妨巖下有溪雲。<span class='note-inline'>(枯木成)</span></p>
<p>如賊入空室。二五成一十。笤箒患頭風。秤錘頻發咳。咄。急急如律令敕。<span class='note-inline'>(天根本)</span></p>
<p style="margin-left:1em">龍牙因僧問十二時中如何著力。師曰如無手人行拳。</p>
<p>雲居齊云。好言語。且作麼生會。甞問一僧。他道無手底人何更行得拳也。及問伊佛法。伊便休去。將知露布說得無用處。不如仔細體取古人意好。　大溈秀云。是則是。又教人入陰界作活計。十二時中如何用力。如有手人行拳。又且如何。</p>
<p>如無手人欲行拳。誰敢當頭輙向前。二六時中常如此。不須更問祖師禪。<span class='note-inline'>(本覺一)</span></p>
<p style="margin-left:1em">龍牙因僧問師子返躑時如何。師曰返躑且止。你道還怕文殊麼。曰非但文殊佛亦不怕。師曰怎奈被文殊騎何。曰文殊騎者不是師子。師曰返躑事作麼生。曰應用無虧。師曰。正是文殊騎者。返躑事作麼生。僧無語。</p>
<p>眾獸之中獅子兒。善能哮吼震全威。縱橫妙用能返躑。怎奈文殊坐著伊。于闐國王牽不住。善財童子却生疑。將謂世界無過者。也被六塵吞著時。<span class='note-inline'>(智門寬)</span></p>
<p style="margin-left:1em">龍牙因僧問如何是祖師西來意。師曰待石烏龜解語即向汝道。曰石烏龜語也。師曰向汝道什麼。</p>
<p>天童覺云。一句子仰之彌高。一句子鑽之彌堅。一句子瞻之在前。一句子忽焉在後。還辨得麼。赤心片片少人知。覿面堆堆覩者稀。</p>
<p>石龜無語是知音。無耳髑髏深夜聽。天曉便藏無影樹。太陽徧照不能尋。<span class='note-inline'>(投子青)</span></p>
<p>烏龜誰道不能言。妙語琅琅祇自宣。說盡西來祖師意。知音不遇也徒然。<span class='note-inline'>(本覺一)</span></p>
</div>
<div class='div-other'><a id='mulu700' />
<p class='h2'>越州乾峰禪師<span class='note-inline'>(洞山价嗣)</span></p><p style="margin-left:1em">上堂。舉一不得舉二。放過一著。落在第二。雲門出眾曰。昨日有人從天台來。却往徑山去。師曰典座來日不得普請。</p>
<p>瑯琊覺云。路遙知馬力。歲久見人心。　溈山喆云。乾峰善唱。雲門善拍。唱拍相隨。風清古格。還有知音者麼。一堂風冷淡。千古意分明。　翠峰顯云。雲門祇解一手擡。不解一手搦。還有共相著力者麼。試露爪牙看。　雲居元云。乾峰夢裡合眼跳黃河。覺來身在床上。雲門醉後扶人倒上樹。醒來祇在座中。二人打作一團。至今分疎不下。若人知得落處。許你解空第一。　育王璉云。舉一黑如漆。舉二全不是。且道作麼生。良久云。城東打鼓城西響。園內花開園外香。　護國元云。道頭知尾。告往知來。若非彼此共知。又安能向者裡共出一隻手。是即是。爭奈猶欠一著在。　徑山杲云。乾峰洗面摸著鼻。雲門喫飯齩著砂。二人驀地相逢著。元來却是舊冤家。雖然如是。祇許老胡知。不許老胡會。又云。彼此揚家醜。賴遇無旁觀者。　育王光云。眼親手便。彼此作家。檢點將來。猶欠一著。鴻福即不然。舉一不得舉二。放過一著。落在第二。忽有人出。劈脊便打。何故。擊碎髑髏消息盡。從教大地黑漫漫。　天童覺云。坐斷十方。千差路絕。放開一線。萬派朝宗。二尊宿開拓家風。方見衲僧去就。還端的麼。太平天子寰中旨。汗血將軍塞外心。　古南門云。雲門祇解步步登高。不解從空放下。拈拄杖云。古南亦乃放過。且任此話大行。　理安珍云。一人向孤峰頂上摝蝦。一人在大洋海底搏兔。直饒好手相呈。也是泥裏洗土。理安今日總不放過。普請般柴三轉。且道與古人相去多少。揮拂子云。銕輪天子寰中敕。帝釋宮中放赦書。　綠雨蕉云。乾峰雲門不得放過。理安和尚放過不得。今日東山一齊放過去也。擲拄杖云。三十年後。</p>
<p>聲前一句口如眉。佛祖從來總不知。昨夜崑崙閒說夢。黑頭生得白頭兒。<span class='note-inline'>(丹霞淳)</span></p>
<p>春蘭與秋菊。一一各當時。底處無回互。怨誰分髓皮。風來烏<span class='corr'>已</span>覺。露重鶴先知。為問何能爾。渠儂初不知。<span class='note-inline'>(圓悟勤)</span></p>
<p>煑海成鹽終有味。敲空作響本無聲。崑崙撞著波斯子。把手相將海底行。<span class='note-inline'>(慈受深)</span></p>
<p>高樓美女一雙雙。各向瓊牕坐玉牀。繡出鴛鴦呈似了。金鍼深插錦香囊。<span class='note-inline'>(佛性泰)</span></p>
<p>波斯捧出海南香。白眼崑崙與論量。賈客不諳彈舌語。祇看兩箇鼻頭長。<span class='note-inline'>(佛智裕)</span></p>
<p>柴門雖設未甞關。閒看幽禽自往還。本欲逃名山裏住。住山名反出人間。<span class='note-inline'>(久默音)</span></p>
<p style="margin-left:1em">乾峰上堂。法身有三種病二種光。須是一一透得。始解歸家穩坐。須知更有向上一竅在。雲門出曰。菴內人為什麼不知菴外事。師呵呵大笑。門曰猶是學人疑處。師曰子是甚麼心行。曰也要和尚相委。師曰直須與麼始解穩坐。門應諾諾。</p>
<p>翠峰顯云。若明得褒貶句。未必善因而招惡果。　溈山果云。乾峰平地生堆。韶陽因風起浪。然雖合水和泥。千古叢林榜㨾。既是合水和泥。為甚是叢林榜㨾。不入洪波裡。爭見弄潮人。　天童覺云。坐著病在膏肓。用著光不透脫。直饒縱橫十字圓轉千機。也未知有向上一竅在。還得穩坐地麼。到頭霜夜月。任運落前溪。</p>
<p>舖主將鍮試買人。謂言難有此金真。買人拂袖先行去。滿面慚惶不敢瞋。<span class='note-inline'>(白雲端)</span></p>
<p>動絃別曲。問一知十。手搦手擡。以膠投漆。菴內不見菴外。無孔鐵錘不會。人生相識貴知音。水入水兮金博金。<span class='note-inline'>(昭覺勤)</span></p>
<p>垂鉤四海釣獰龍。格外玄談知<span class='corr'>己</span>從。相見披衫帶席帽。不妨把手上高峰。<span class='note-inline'>(佛性泰)</span></p>
<p>菴內不知菴外事。銕額銅頭不相似。定花板上打鞦韆。猛虎舌頭書卍字。<span class='note-inline'>(瞎堂遠)</span></p>
<p>春風有主回金谷。雪夜何人到剡溪。不是知音無覓處。男兒爭肯受提攜。<span class='note-inline'>(幻寄庭)</span></p>
<p style="margin-left:1em">乾峰因雲門到曰請和尚答話。師曰到老僧也未。曰恁麼則某甲在遲也。師曰恁麼那恁麼那。曰將謂猴白更有猴黑。</p>
<p>報恩秀云。雲門晴空激電。乾峰旱地奔雷。及乎雙放雙收。雖作家衲僧難為摸索。　博山來云。非常之問非常之答。迅雷不及掩耳。良駟不及追風。宛轉偏圓各負鉤深索隱底手段。然檢點將來。好與痛棒。何也。為他無事生事。放過即不可。　甌峰承云。兩個漆桶失却鼻孔。</p>
<p>弦筈相銜。網珠相對。發百中而箭箭不虗。攝眾影而光光無礙。得言句之總持。住遊戲之三昧。妙其間也宛轉偏圓。必如是也縱橫自在。<span class='note-inline'>(天童覺)</span></p>
<p style="margin-left:1em">乾峰因僧問。十方薄伽梵。一路涅槃門。未審路頭在什麼處。師以拄杖畫曰在者裏。後僧請益雲門。門拈起扇子曰。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼。</p>
<p>翠峰顯代僧便喝。又有僧請益長慶。慶云問取堂中第二座。翠峰代僧云。錯。尋有僧問翠峰。峰云墮坑落塹。又自代云作賊人心虗。　黃龍南云。乾峰一期指路。曲為初機。雲門乃通其變。故使後人不倦。　大溈秀云。今古盡道乾峰安居祖師之堂。開後人之徑路。殊不知被者僧一問直得手忙脚亂。且道誵譌在甚處。良久云。不在水兮不在山。祇在人心反覆間。　寶峰文云。乾峰與麼道。還夢見也未。山僧則不然。待者僧問。劈脊便棒。却問他路頭在什麼處。待伊擬開口。熱喝出去。更有箇雲門不辨邪正。拈起扇子云云。似者般和泥合水漢。糞掃堆頭埋却十個五個。有什麼過。阿呵呵。樂不樂。足不足。而今幸對山青水綠。年來是事一時休。信任身心懶拘束。大眾休瞌睡好。　南華昺云。乾峰曲盡慈悲。當機提掇。雲門巧開方便。覿面發機。直得枯木生花。冷灰騰燄。且道東海鯉魚打一棒雨似盆傾。明什麼邊事。因風吹火用力不多。　靈隱嶽云。乾峰也是釘樁搖櫓。</p>
<p>烏龜三眼紅如火。一角麒麟快似錐。土宿夜遊南贍部。泥牛脚下火星飛。<span class='note-inline'>(承天宗)</span></p>
<p>撦破雲門一柄扇。拗折乾峰一條杖。二三千處管絃樓。四五百條花柳巷。<span class='note-inline'>(徑山杲)</span></p>
<p>入手還將死馬醫。返魂香欲起君危。一期拶出通身汗。方信儂家不惜眉。<span class='note-inline'>(天童覺)</span></p>
<p>桃源住在避秦先。覓箇漁郎問渡船。雞犬桑麻爭笑舞。笑人撈摝水中天。<span class='note-inline'>(報恩琇)</span></p>
<p>佳人騎馬去東谷。風雨忽來入樹宿。賣態婆子弄秋花。六六誰云三十六。<span class='note-inline'>(千指印)</span></p>
</div>
<div class='div-other'><a id='mulu701' />
<p class='h2'>澧州欽山文邃禪師<span class='note-inline'>(洞山价嗣)</span></p><p style="margin-left:1em">與巖頭雪峰坐次。洞山行茶來。師乃閉眼。洞曰什麼處去來。師曰入定來。洞曰定本無門從何而入。</p>
<p>老宿代云。大有人與麼會。　翠峰顯別云。當時但指巖頭雪峰云。與者兩個瞌睡漢茶喫。　法林音代好便與打翻茶具。</p>
<p style="margin-left:1em">欽山因僧參。豎起拳又伸掌曰。開即成掌。五指參差。復握拳曰。如今為拳。必無高下。汝道欽山還通商量也無。僧近前亦豎拳。師曰你恁麼祇是箇無開合漢。</p>
<p>翠峰顯云。我則不然。乃豎拳云。握則為拳有高有下。復開云。開即成掌無黨無偏。且道放開為人好。把定為人好。開也造車。握也合轍。若謂閉門造車。出門合轍。我也知你向鬼窟裏作活計。　昭覺勤云。掌亦是手。握亦是手。商量箇什麼。乃舉一足云。展亦是脚。收亦是脚。無高無下。不許商量。與欽山是同是別。　南堂欲云。展也不是掌。握也不是拳。兩頭俱坐斷。一劍倚天寒。還有為人處也無。喝一喝云。西風吹渭水。落葉滿長安。</p>
<p>同有詩才自合親。不須歌調更含嚬。朝天御史非韓壽。莫竊香來帶累人。<span class='note-inline'>(海舟慈)</span></p>
<p style="margin-left:1em">欽山因僧問如何是和尚家風。師曰。錦繡銀香囊。風吹滿路香。巖頭聞乃令僧傳語曰。傳語十八姐。好好事潘郎。</p>
<p>平陽忞云。邃老不昧洞上之宗。奯公無違德山之子。一人猶挂本來衣。一人尚行心處路。未出曹山四禁在。今日有人問如何是和尚家風。但云似玉珍不御。如簧語帶悲。顧左右云。即今莫有傳語底麼。眾默然。乃云血染杜䳌春又過。為君那惜損娥眉。　靈巖儲云。欽山祇圖賣弄風流。不顧魂消夢斷。巖頭雖然憲章國法。爭奈罪不重科。有問山僧如何是和尚家風。向道明知君不至。再上小樓頭。顧左右云。山僧恁麼告報。意在於何。擊竹篦一下云。頻呼小玉元無事。祇要檀郎認得聲。　法林音云。我即不然。如何是和尚家風。劈脊便棒。顧左右云。諸人還覺腦門痛麼。</p>
<p style="margin-left:1em">欽山因巨良禪客參問。一鏃破三關時如何。師曰放出關中主看。曰與麼則知過必改也。師曰更待何時。曰。好隻箭。放不著所在。便出去。師曰且來闍黎。良回首。師下禪牀擒住曰。一鏃破三關即且置。試為欽山發箭看。良擬議。師打七棒曰。且聽者箇亂統漢疑三十年。有僧舉似同安察。安曰良公雖解發箭。要且未中的。僧問如何得中的去。安曰關中主是什麼人。僧回舉似師。師曰良公若解恁麼。也免得欽山口。雖然如此。同安不是好心。亦須看始得。</p>
<p>天童覺云。山堆嶽積來。冰消瓦解去。則時人知有。與我放出關中主看。且合作麼生。有底道當時便喝。當時便掌。然則一期瞎用則得。要且未是關中主在。還體得麼。當堂不正坐。那赴兩頭機。</p>
<p>與君放出關中主。放箭之徒莫莽鹵。取箇眼兮耳必聾。捨個耳兮目雙瞽。可憐一鏃破三關。的的分明箭後路。君不見玄沙有言兮。大丈夫先天為心祖。<span class='note-inline'>(翠峰顯)</span></p>
<p>不解單于意。輕車出漢關。可憐弓箭盡。望斷賀蘭山。<span class='note-inline'>(俍亭挺)</span></p>
<p style="margin-left:1em">欽山與雪峰巖頭至一店喫茶次。師曰不會轉身吐氣者不得茶喫。頭曰若恁麼我定不得茶喫。峰曰某甲亦然。師曰者兩箇漢話頭也不識。頭曰甚處去也。師曰布袋裏老鴉雖活如死。頭退後曰看看。師曰奯公且置。存公作麼生。峰以手畵一圓相。師曰怎得不問。頭呵呵笑曰太遠生。師曰有口不得喫茶者多。</p>
<p>昭覺勤云。欽山雖解轉身吐氣。亦未有喫茶分。何也。話在。　鵝湖心云。欽山大似忍辱仙人。節節支解面不改容。心上座當時若在。就初問處便與打破茶具。那有許多瑣碎。</p>
<p style="margin-left:1em">欽山與巖頭雪峰同到德山。師出問。天皇也恁麼道。龍潭也恁麼道。未審和尚作麼生道。山曰你試舉天皇龍潭道底看。師擬議。山便打。師被打。歸延壽堂曰。是即是。打我太煞。頭曰。你恁麼。它後不得道見德山來。</p>
<p>法眼益別云。是即是。錯打我。　五祖戒云。德山祇會打死欽山。不會打活欽山。　翠巖芝云。欽山祇顧其前不顧其後。如今作麼生與欽山出氣。　翠峰顯云。欽山置箇問端甚是奇特。爭奈龍頭蛇尾。汝試舉天皇龍潭道底看。以坐具便摵。大丈夫漢捋虎鬚也是本分。德山令行一半。若盡令行。雪峰巖頭盡是涅槃堂裏漢。　溈山喆。云德山門下艸偃風行。大溈則不然。待問未審和尚作麼生道。劈脊便打。且道德山是大溈是。會麼。橫按鏌鎁全正令。太平寰宇斬癡頑。　天童華云。祇是德山令行一半。翠峰還免得也無。既不能免。當時從德山門下過。也是喫棒底漢。還見德山麼。驀拈拄杖卓一下云。賊是小人。　古南門云。翠峰扶強不扶弱。不知德山老漢被欽山一拶。直得推過別人。擬議便打。死馬醫了也。若據令而行。何待道天皇龍潭。纔蹋步向前便大棒趁出。定龍蛇擒虎兕有甚麼過。</p>
<p>潦倒忘機老作家。古今皆貴絕纖瑕。天皇一脉龍潭現。湧出靈源萬路差。<span class='note-inline'>(汾陽昭)</span></p>
<p>劈面來時白浪掀。棒頭落處見淵源。神駒十影追難及。獨許祥麟步大千。<span class='note-inline'>(別牧純)</span></p>
<p style="margin-left:1em">欽山因德山侍者來參。纔禮拜遽把住曰。還甘欽山與麼也無。曰。某甲却悔久住德山。今日無言可對。師乃放手曰。一任抵對。侍撥開胸曰。且聽某通氣一上。師曰。德山門下即得。者裏一點也用不著。曰久委欽山不通人情。師曰。累它德山眼目。參堂去。</p>
<p>徑山筞云。殺人不問。問人不殺。撥胸吐氣。彼此孟八。直饒有始有終。也是戽水相潑。要識欽山與者僧麼。李順王小破艸鞋方十三李師囊破襪。</p>
<p style="margin-left:1em">欽山因巖頭問如何是真言。師曰南無佛陀耶。</p>
<p>隨機有問隨機答。不是禪兮不是玄。後面無端翻譯出。却將梵語作唐言。<span class='note-inline'>(退畊寧)</span></p>
<p style="margin-left:1em">欽山與道士論義。士立義曰。麤言及細語。皆歸第一義。師曰道士是佛家奴。曰太麤生。師曰第一義何在。士無語。</p>
<p>穆堂念云。欽山恁麼論義。也祇是箇亂世英雄。若約衲僧門下。喫棒亦未相許。何故。不見道寧可有智人前取首。不可無智人前得勝。</p>
</div>
<p class='juan'>宗鑑法林卷六十三</p></div>
</div><!-- end of div[@id='body'] -->
</body></html>