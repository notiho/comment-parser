<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu513' />宗鑑法林卷四十四</p><p class="byline">集雲堂　編</p><p class="head1">大鑒下六世</p>
<p style="margin-left:1em">雪峰上堂。盡大地撮來如粟米大。拋向面前。漆桶不會。打鼓普請看。</p>
<p>長慶稜問雲門。雪峰與麼道還有出頭不得處麼。云有。稜云作麼生。云不可總作野狐精見解。又云狼藉不少。　雲峰悅云。疋上不足。我更與你葛藤。拈拄杖云。還見雪峰麼。咄。近來王令稍嚴。不許攙行奪市。　溈山喆云。我更為諸人土上加泥。舉拄杖云。看看。雪峰老人向你面前放屙。咄。為什麼屎臭氣也不知。　智海逸云。一等是弄精魂。就中弄得好。雖然如是。好事不如無。　昭覺勤云。絕天維。立地紀。未足稱奇。劈太華。逗黃河。亦非敏手。若向者裏覰得透。便可以攃驪龍窟明珠。噴栴檀林香氣。豈不快哉。今日不避泥水放一線道。乃拈拄杖云。還見雪峰麼。卓一下云。劄。　靈隱嶽云。<span class='corr'>陝</span>府銕牛不覺膽顫。嘉州大象通身汗流。且道象骨老人面皮厚多少。　越鑑徹云。雪峰一千五百人善知識。被一粟米粒換却眼睛。理安則不然。大地撮來無寸土。覓一微塵了不可得。打鼓普請。看箇甚麼。</p>
<p>牛頭沒。馬頭回。曹溪鏡裏絕塵埃。打鼓看來君不見。百花春至為誰開。<span class='note-inline'>(翠峰顯)</span></p>
<p>眉毛罅裏遊南嶽。大海波心泛釣舟。薄藝隨身終不說。從他打鼓看無休。<span class='note-inline'>(白雲端)</span></p>
<p>疾燄過風。奔流度刃。唱拍相隨。拳踢相應。驀然轟起震天雷。百艸頭邊春色回。<span class='note-inline'>(圓悟勤)</span></p>
<p>撥動乾坤步轉移。南觀北斗有誰知。金烏暮向西山急。曉逐扶桑半夜飛。<span class='note-inline'>(石門易)</span></p>
<p>鴻門急。劍閣忙。帶礪山河好主張。神器非因爭戰得。大風起時雲飛揚。是真王。原不死。龍華黼黻巖廊美。堪憐野色總無裩。舊日流雖長者子。<span class='note-inline'>(湘翁沄)</span></p>
<p style="margin-left:1em">雪峰訪瓦棺。茶話次乃問。當初在德山斫木因緣作麼生。曰先師當日肯我。師曰和尚離師太早。時面前有一盌水。師曰將水來。棺度與。師接得便潑却。</p>
<p>雲門偃云。莫壓良為賤。　廣潤融云。山僧若作瓦棺。亦云先師肯我。待雪峰潑水。便命侍者裝香遙禮德山云。今日若非雪峰師兄。何由得見先師大機大用。非但踞虎頭。亦且收虎尾。</p>
<p style="margin-left:1em">雪峰指火曰。三世諸佛向火焰裏轉大法輪。時玄沙曰近日王令稍嚴。師曰作麼生。曰不許攙行奪市。</p>
<p>雲門偃云。火燄為三世諸佛說法。三世諸佛立地聽。　黃龍新云。雪峰雲門交互爭輝。忽若薪盡火滅。三世諸佛向什麼處聽。乃云。莫戀白雲深處坐。切忌寒灰燒殺人。</p>
<p>火燄騰輝說最親。無邊諸佛近前聞。誰知更有傍觀者。鼻孔撩天不喜君。<span class='note-inline'>(白雲端)</span></p>
<p>一堆猛燄亙天紅。三世如來在此中。轉大法輪今<span class='corr'>已</span>了。眉毛眨上起清風。<span class='note-inline'>(保寧勇)</span></p>
<p>韜鈐自古屬孫吳。老將談兵不在書。父子機籌閒較計。爾何贏了我何輸。<span class='note-inline'>(大雪誾)</span></p>
<p style="margin-left:1em">雪峰塔銘曰。兄弟橫十字。同心著一儀。土主曰松山。卵塔號難提。更有胡家曲。汝等切須知。我唱泥牛㖃。汝和木馬嘶。但看五六月。冰片滿長衢。薪盡火滅後。密室爛如泥。</p>
<p>翠巖芝云。然寰中天子敕。塞外將軍令。雪峰前不至村後不遘店。若是翠巖。和泥合水且與麼。三十年後莫顢頇。</p>
<p style="margin-left:1em">雪峰普請次。路逢一獼猴。師曰人人有一面古鏡。者箇獼猴亦有一面古鏡。三聖曰。曠劫無名。何以彰為古鏡。師曰瑕生也。曰。者老漢著甚麼死急。話頭也不識。師曰老僧住持事繁。</p>
<p>翠峰顯云。好與三十棒。復云。者棒放過也好。免見將錯就錯。　天童覺云。當時若見雪峰道瑕生也。但近前云諾諾。何故如此。爭之不足讓之有餘。　報恩秀云。三聖神鋒穎利。每當點勘大難為人。其如雪峰大方海涵天覆。直饒浪激千層。爭奈龍王不顧。雖然。也須知他爛泥裏有<span class='corr'>刺</span>。　古南門云。雪峰放去較危。收來太速。三聖雖則當仁不讓。要且自<span class='corr'>己</span>話頭也不識。總被獼猴換却眼睛。</p>
<p>堪笑山翁不識羞。為人頭上更安頭。巖前跳躑無尋處。一片殘霞曉未收。<span class='note-inline'>(保寧勇)</span></p>
<p>鑒覺未萌全體現。纔分鑑照便成瑕。要知瑩徹圓明處。長短青黃總不差。<span class='note-inline'>(白楊順)</span></p>
<p>岸艸青青渭水流。子牙曾此獨垂鉤。當時不得飛熊夢。幾向斜陽歎白頭。<span class='note-inline'>(楚石琦)</span></p>
<p>多年一口磬。忽地重安柄。持出與人看。鄰家喚作甑。<span class='note-inline'>(天根本)</span></p>
<p style="margin-left:1em">雪峰在洞山作飯頭淘米次。洞山問。淘沙去米。淘米去沙。師曰沙米一時去。曰大眾喫箇什麼。師遂覆却盆。山曰。據子因緣。合在德山。</p>
<p>瑯琊覺云。雪峰與麼去。大似拋却甜桃樹。沿山摘酢棃。　投青子云。洞山恁麼道是甚道理。雖然一色乾坤。爭奈山高水闊。所以野人云。工夫不到不方圓。言語不通非眷屬。淘米去沙。淘沙去米。乃代峰出語云。無影長生桂。經霜結子頻。大眾喫箇什麼。金鳳採香銜不盡。玉雛食蕊葉長新。　雪竇宗云。直木不棲鸞鳳。金鍼<span class='corr'>已</span>繡鴛鴦。若不是新豐老人。便見冰消瓦解。　天童覺云。雪峰步步登高。不見艸鞵跟斷。若也正偏宛轉。敲唱雙行。自然言氣相合。父子相投。且道洞山不肯。意在甚麼處。萬里無雲天有過。碧潭似鏡月難明。　報恩秀云。我則不然。淘沙去米。淘米去沙。向道滌盡塵沙不遺顆粒。大眾喫箇什麼。粥將木杓舀。飯用笊篱撈。</p>
<p>滿盋盛來一物無。豈同香積變珍酥。日月并輪長不照。木人舞袖向紅爐。<span class='note-inline'>(投子青)</span></p>
<p>乖龍作雨非意測。猛虎挾物不露迹。洞山雪老共相酬。寥寥千古無人識。<span class='note-inline'>(伊菴權)</span></p>
<p style="margin-left:1em">雪峰因僧問。古㵎寒泉時如何。師曰瞪目不見底。曰飲者如何。師曰不從口入。僧後舉似趙州。州曰不從口入。不可從鼻孔裏入。僧問古㵎寒泉時如何。州曰苦。曰飲者如何。州曰死。師聞乃曰趙州古佛。遂遙禮。從此不答話。</p>
<p>翠峰顯云。眾中總道雪峰不出者僧問頭。所以趙州不肯。如斯話會。深屈古人。翠峰則不然。斬釘截鐵本分宗師。就下平高難為作者。　薦福懷云。作麼生會不答話底道理。讚歎趙州則不無。還知趙州一片玉瑕生麼。若人檢點得出。相如不誑於秦王。　長蘆夫云。扶豎宗乘須還大匠。雪峰有一千五百人善知識身心。趙州用一百二十歲老作家手段。不妨奇怪。如今眾中隨言定旨。亂作褒貶。深屈古人。然則相席打令似有知音。鏤骨銘心罕逢明鑑。　徑山杲云。雪峰不答話。疑殺天下人。趙州道苦。面赤不如語直。妙喜則不然。古㵎寒泉時如何。到江扶櫓棹。出嶽濟民田。飲者如何。清凉肺腑。此語有兩負門。若人辨得。許你有參學眼。　育王權云。一人隨波逐浪。一人截斷眾流。總欠會在。今日有人問古㵎寒泉時如何。須是親見雪峰。飲者如何。問取趙州。　南堂欲云。雪峰一期答語。不知爬著趙州癢處。趙州忍俊不禁。不覺劄著雪峰痛處。痛處癢。癢處痛。一時移在雪竇身上。且道者僧還曾夢見也無。　瑞巖慍云。今日有問古㵎寒泉時如何。蟻子擎天柱。飲者如何。藕絲拄須彌。且道與古人是同是別。　平陽忞云。山僧即不。然古㵎寒泉時如何。浸爛鼻孔。飲者如何。穿過髑髏。設若有箇知氣息底問道。與龍池水是同是別。向伊道。溪㵎豈能留得住。終歸大海作波濤。</p>
<p>黯黯雲攢覆雪峰。青青趙老一雙瞳。從前汗馬無人識。祇要重論葢代功。<span class='note-inline'>(寶峰照)</span></p>
<p>縱奪還他老作家。奔流渡刃數如麻。深深㵎底無人到。飲者重添眼裏沙。<span class='note-inline'>(佛心才)</span></p>
<p>雪峰古㵎泉深。趙老石橋水苦。若知異水同源。飲者不妨疑悟。不從鼻孔入。白浪高三級。從此不答話。豈免酬高價。金剛圈子栗棘蓬。解透橫行四天下。<span class='note-inline'>(佛性泰)</span></p>
<p>彼此抽先局勢平。傍人道死底還生。兩邊對坐無言語。盡日時聞下子聲。<span class='note-inline'>(海舟慈)</span></p>
<p>連城價貴。徒遭刖足。肘後懸符。當堂鼓腹。不答話。更奇哉。春風破雪老梅開。<span class='note-inline'>(林臯豫)</span></p>
<p>嶺頭明月清光皦。照見夜行路不平。特地東君行禁令。更教疑殺浪遊人。<span class='note-inline'>(一菴月)</span></p>
<p style="margin-left:1em">雪峰住後。僧問和尚見德山得箇什麼便休去。師曰我當時空手去空手歸。</p>
<p>五祖演云。如今說與透未過者。有兩人從東京來。問伊近離何處。却云蘇州。便問蘇州事如何。伊云一切尋常。雖然。瞞山僧不過。何故。祇為語音不同。畢竟如何。蘇州蔆。邵伯藕。　保寧茂云。從門入者不是家珍。自<span class='corr'>己</span>流出還同瓦礫。老東山依模脫墼。殊不知二大老食飽傷心。雖然。既是東京來。因甚却說蘇州話。</p>
<p>展盡平生自<span class='corr'>己</span>胸。全機函葢合圓融。頭頭不失寰中主。祇在逢緣不借中。<span class='note-inline'>(豁堂嵓)</span></p>
<p style="margin-left:1em">雪峰因僧問。我眼本正因師故邪時如何。師曰迷逢達磨。曰我眼何在。師曰得不從師。</p>
<p>達磨迷時在少林。今人不曉為傳心。堪笑迷人逢達磨。三冬過後又新春。<span class='note-inline'>(天衣懷)</span></p>
<p>裂破古今沒窠臼。當機大闡血盆口。脚尖趯出佛如麻。李四張三無路走。<span class='note-inline'>(或菴體)</span></p>
<p style="margin-left:1em">雪峰因僧請益臨濟四喝意旨。師曰我當初行脚時便過河北。<span class='corr'>已</span>值大師遷化。所以至今不知。你要理會。可往見它直下兒孫。僧乃往見南院具陳前意。院展具遙禮雪峰曰。天下古佛。</p>
<p>中峰本云。言不在口。語不在舌。端的有來由。特地無交涉。臨濟四喝豈但雪峰不知。縱是它直下兒孫也未夢見在。祇如南院遙禮雪峰。是有來由耶。無交涉耶。者裏定當得下。要見臨濟也不難。　肺山檀云。熟韜略而法戰異。雪峰直中未直。明制度而禮義生。南院仁却不仁。惜者僧如說藥人。真藥現前竟不能識。若待雪峰道你要理會四喝意旨可見它直下兒孫。便合掌云臨濟今日猶在。後待南院展坐具遙禮雪峰。正好向前蹋倒云。恁麼稱直下兒孫。敢保未許。當時者僧有者兩番手脚。不獨光<span class='corr'>揚</span>臨濟。亦免後世滯句承言。　不韻音云。李北海善書。嘗謂似我者拙。學我者死。二師揭出臨濟通天活路。可謂生死知<span class='corr'>己</span>。者僧雖似矮子觀場。亦有勘破二師處。</p>
<p style="margin-left:1em">雪峰在洞山時。山問作甚麼來。師曰斫槽來。曰幾斧斫成。師曰一斧斫成。曰此是者邊事。那邊事作麼生。師曰直得無下手處。曰此猶是者邊事。那邊事作麼生。師休去。</p>
<p>汾陽昭代峰云。某甲早困也。　雲溪挺云。洞山飛電閃晴空。雪峰擔雲入巖壑。雖則兩兩作家。者裏還欠一著。那一著。待枯木糝花即向汝道。</p>
<p style="margin-left:1em">雪峰因僧問。寂寂無依時如何。師曰猶是病。曰轉後如何。師曰船子下揚州。</p>
<p>寂寂無依病正深。雪老當年痛處鍼。一喚喚回春夢破。千山渾作木龍吟。<span class='note-inline'>(自得暉)</span></p>
<p style="margin-left:1em">雪峰因僧問。聲聞人見性如夜見月。菩薩人見性如晝見日。未審和尚見性如何。師打三棒。僧復問巖頭。頭打三掌。</p>
<p>翠峰顯云。應病設藥。且與三下。若據令而行。合打多少。　天童覺舉翠峰語畢云。翠峰一期趁快。往往後人作行令會。殊不知雪峰巖頭是箇無固必漢。　南堂欲云。前三後三。應病與藥。據令而行。別有一著。顧侍者云是那一著。侍者擬議。便打出。　愚菴盂云。雪峰打。巖頭打。若論見性。猶隔羅縠在。　雲怡濌云。巖頭雪峰同出德山之門。橫行天下。無敢攖其鋒者。無端被箇孟八郎漢拶著。直得手忙脚亂。</p>
<p style="margin-left:1em">雪峰示眾。此事不從脣吻得。不從黃卷上得。不從諸方老宿得。合從什麼處得。也須仔細。</p>
<p>一滴珍珠紅醱醅。殷勤相勸兩三回。到頭欲盡東君意。吞盡臨行上馬杯。<span class='note-inline'>(<span class='corr'>皖</span>山凝)</span></p>
<p>娥鬢雲鬟巧㨾梳。羅裳拂拂倩人沽。為敲玉板歌春怨。低露花容見也無。<span class='note-inline'>(嘯月朗)</span></p>
<p style="margin-left:1em">雪峰辭洞山。山曰子向甚處去。師曰歸嶺中去。曰當時從甚路出。師曰從飛猿嶺出。曰今回向甚路去。師曰飛猿嶺去。曰有一人不從飛猿嶺去。子還識否。師曰不識。曰為甚不識。師曰它無面目。曰。子既不識。爭知無面目。師無對。</p>
<p>瑯琊覺云。心麤者識。　法林音云。若以理論。洞山不會直路接人。若以事論。雪峰至今還在半途。若果從飛猿嶺來。自然另有一番舉止。諸人要識者無面目底。不妨於雪峰處會其體。於洞山處會其用。</p>
<p>不打飛鳶便到來。大圓鏡裏絕塵埃。東君節令分明也。桃李年年二月開。<span class='note-inline'>(自得暉)</span></p>
<p style="margin-left:1em">雪峰問僧近離甚處。曰覆船。師曰。生死海未渡。為甚麼便覆却船。僧無語。乃回舉似覆船。船曰何不道渠無生死。僧再來進其語。師曰此不是汝語。曰是覆船恁麼道。師曰。我有二十棒寄打覆船。二十棒老僧自喫。要且不干闍黎事。</p>
<p>翠峰顯向為什麼便覆船處代僧云。久響雪峰。待峰擬議。拂袖便出。又於不干闍黎事處云。能區能別。能殺能活。若也辨得。天下橫行。　昭覺勤代僧便與掀倒禪牀。復云。雪峰有驗人句。覆船有透關眼。翠峰有陷虎機。崇寧成得箇甚麼邊事。　徑山杲云。作家宗師。天然猶在。然雖如是。也是作賊人心虗。是則不干者僧事。二十棒何須自喫。當時但添打覆船便了。渠過在什麼處。老老大大不合與人代語。　天寧琦云。如覆船道渠無生死。還契雪峰意麼。如契。為什麼道有二十棒寄打覆船。二十棒老僧自喫。者裏若會。便見妙喜道作賊人心虗。勘破雪峰了也。是則不干者僧事。二十棒何須自喫。但添打覆船便了。你道妙喜還有過也無。頭上著枷。脚下著杻。　夾山豫代僧云。幸知和尚是作家。</p>
<p>遐方不許貢珍奇。密召惟教進茘枝。漢武碧桃曾比得。枉令曼倩作偷兒。<span class='note-inline'>(海舟慈)</span></p>
<p>笑他鸚鵡學人言。枝北枝南頻往還。末上豈知風力健。折教毛羽落珊珊。<span class='note-inline'>(卓峯元)</span></p>
<p style="margin-left:1em">雪峰在洞山。山曰入門來須得有語。不得道早箇入了。師曰某甲無口。曰無口且從還我眼來。師休去。</p>
<p>長慶稜云。某甲謹退。</p>
<p style="margin-left:1em">雪峰山下一住菴僧。多年不鬀頭。有問如何是西來意。僧曰溪深杓柄長。師聞乃袖刀躳訪。纔見便問道得即不鬀你頭。僧便洗頭跪師前。師乃鬀之。</p>
<p>昭覺勤云。菴主雖生銕鑄就。爭奈雪峰是本分鉗錘。當初若祇顢頇。那顯驚天動地。還委悉麼。金鏃慣調曾百戰。銕鞭多力恨無仇。　理安問云。菴主要得便宜。末後却輸雪峰一籌。　勝法法云。雪峰愛討便宜。始終被菴主勘破。</p>
<p>雪老垂慈肯訪它。一毫頭上辨龍蛇。須知不涉言詮外。脫體風流出當家。<span class='note-inline'>(東山源)</span></p>
<p style="margin-left:1em">雪峰問僧。見說大德曾為天使來是否。曰不敢。師曰爭解與麼來。曰仰慕道德豈憚關山。師曰汝猶醉在。出去。僧便出。師召大德。僧回首。師曰是什麼。僧亦曰是什麼。師曰者漆桶。僧無語。師回顧鏡清曰。好箇師僧。向漆桶裏著倒。清曰和尚豈不是據款結案。師曰。也是我尋常用底。忽若喚回道是什麼。被它道者漆桶又作麼生。曰成何道理。師曰我與麼及伊。汝又道據款結案。它與麼及我。汝又道成何道理。一等是與麼時節。其間何故有得與不得。曰。不見道醍醐上味為世所珍。遇斯等人反成毒藥。</p>
<p>翠峰顯云。看它父子相投言。氣相合知者。謂粉骨碎身此恩難報。不知者謂扶高抑下。臨危悚人。毒藥醍醐千載龜鑑。還會麼。者漆桶。　石菴琈云。雪峰頭頭漏洩。者僧築著磕著。直饒喚得回頭。依舊面前如漆。</p>
<p style="margin-left:1em">雪峰因閩帥施銀交牀。僧問和尚受大王如此供養如何報答。師以手拓地曰少打我。</p>
<p>僧問疎山。雪峰道少打我意作麼生。山云。頭上插瓜齏。垂尾脚跟齊。</p>
<p>因問如何報主恩。舉畢全收坐要津。船頭若有風浪動。滿目流沙不見人。<span class='note-inline'>(汾陽昭)</span></p>
<p>不知將底報君恩。風起江湖水皺痕。一片古帆乘興去。與誰相逐過天門。<span class='note-inline'>(保寧勇)</span></p>
<p>受施兩邊俱是幻。臨機何不惜眉鬚。也知此外無長伎。咄者黔州老瞎驢。<span class='note-inline'>(寶葉源)</span></p>
<p style="margin-left:1em">雪峰問僧什麼去。曰普請去。師曰去。</p>
<p>雲門偃云。此是隨語識人。　天童覺云。莫動著。動著三十棒。雲門道隨語識人。又是為蛇畵足。　實壽方云。雪峰老漢多是事因叮囑起。<span class='corr'>已</span>往莫究。直饒天童與麼。又何止<span class='corr'>揚</span>聲止響。三十棒却須自喫始得。</p>
<p style="margin-left:1em">雪峰問僧甚處來。曰浙中來。師曰船來陸來。曰二途俱不涉。師曰爭得到者裏。曰有什麼隔礙。師打趁出。僧過十年再來。師問甚處來。曰湖南。師曰湖南與者裏相去多少。曰不隔。師豎拂子曰還隔者箇麼。曰若隔即不到也。師又打趁出。僧住後。凡見人便罵。師有同行特去訪問。僧舉前話。同行詬叱為它說破。僧當時悲泣。甞向中夜焚香遙禮。</p>
<p>高峰妙云。者箇公案頗類德山拓盋。諸人但於德山低頭處見得。便會雪峰打意。於巖頭不肯處見得。便會者僧罵意。於巖頭密啟處見得。便會同行點破意。於巖頭撫掌處見得。便會者僧悲泣意。又於巖頭受記處見得。便會者僧遙禮意。西峰今日將二老父父子子縛作一束。拋向諸人面前了也。要見二老則易。要見西峰則難。何故。有眼無耳朵。六月火邊坐。</p>
<p>戴角擎頭去復來。雪庭兩見戰旗開。軍前不誤將軍令。空有英雄出九垓。九垓雖出有牢關。未透牢關未足觀。棒頭有眼明如日。要識真金火裏看。<span class='note-inline'>(佛燈珣)</span></p>
<p>見說閩山多蠱毒。千方百計避無由。觴中既有催魂鬼。一命還它方始休。<span class='note-inline'>(虛堂愚)</span></p>
<p>抱璞徒勞遭刖足。報珠鮮不按龍光。如何拋却黃金印。且隨魚鳥濯滄浪。不放過。休點破。從教白日真贓露。<span class='note-inline'>(寧遠地)</span></p>
<p>銀燈照碧牕。膏盡更騰光。殘燄隨挑息。墨黑上眠牀。<span class='note-inline'>(三疾甫)</span></p>
<p style="margin-left:1em">雪峰因三聖問。透網金鱗以何為食。師曰待汝出網來即向汝道。曰一千五百人善知識話頭也不識。師曰老僧住持事繁。</p>
<p>保福展云。爭不足。讓有餘。　翠峰顯云。可惜放過。好與三十棒。一棒也饒不得。直是罕遇作家。　承天宗云。布漫天網須是雪峰。深入虎穴還他三聖。有般漢道雪峰在網內。三聖在網外。苦哉苦哉。深屈古人。若非此二員作家。不能橫行天下。　溈山喆云。三聖可謂龍門萬仞。慣會作客。雪峰大似孟嘗門啟。豈懼高賓。　寶峰文云。俊哉俊哉。快活快活。恰似一隻鷂子。莫驚著。報寧即不然。透網金鱗以何為食。待汝出得網來即向汝道。一千五百人善知識話頭也不識。便拽拄杖打出三門。復云。也好快活。恰似一隻虎。莫動著。諸禪師。報寧快活何似三聖快活。莫有快活底漢麼。出來定當看。良久云。把手拽不入。　徑山杲云。一人麤似丘山。一人細如米粖。雖然麤細不同。秤來輕重恰好。徑山今日真實告報。汝等諸人切忌鑽龜打瓦。　佛日晳云。三聖出處不凡。雪峰慣得其便。一拶一挨機用當行。一放一收箭鋒中的。龍騰滄海。鶴舞丹霄。雖各展謀略。檢點將來。也是平地栽荊棘。藂林中到今猶自剗削不盡。如今莫有剗削得者麼。三聖雪峰在汝脚底。如無。莫道透網金鱗。泥裏鰍也作不得在。　檀度依云。因行掉臂。風正帆張。自是衲僧行逕。豈古廟裏鐘磬邊。縮脚老摩訶對泥神土佛而壁立萬仞耶。一千五百癩狗齩枯樁。一箇半箇俊鷹環狡兔。然而豹成威而幽可據。龍得雲而變可神。善知識。遇恁般漢不知聲應氣求。而終日對長連牀畔黃口沙彌行棒行喝。將鶴唳為鶯嗁。斯亦志士大痛矣哉。然雖如是。山僧尚有三十拄杖要打三聖。何故。吾輩饑。當從謝仁祖索食。不須陶胡奴米。</p>
<p>透網金鱗。休云滯水。搖蕩乾坤。振鬣擺尾。千尺鯨奔洪浪飛。一聲雷震清飈起。清飈起。天上人間知幾幾。<span class='note-inline'>(翠峰顯)</span></p>
<p>老倒漁翁坐釣臺。金鱗赫赫鼓波來。海門空闊纔施網。霹靂一轟天地開。<span class='note-inline'>(真淨文)</span></p>
<p>攫浪拏雲勢可驚。平空驟雨似盆傾。不因放却淮河閘。九曲潮頭卒未平。<span class='note-inline'>(上方益)</span></p>
<p>洞裏無雲別有天。桃花似錦柳如綿。仙家不會論冬夏。石爛松枯是一年。<span class='note-inline'>(五祖演)</span></p>
<p>俊鶻沖天。寒雞曉眠。脫略窠窟。遲速不偏。截斷命根急處放。當頭手脚緩時㨾。滴水冰生不認渠。坐籌帷幄江海量。君不見。透網金鱗活計新。住持事繁笑殺人。<span class='note-inline'>(月堂昌)</span></p>
<p>浪級初生。雲雷相送。騰躍棱棱看大用。燒尾分明度禹門。華鯨未肯淹齏瓮。老成人。不驚眾。慣臨大敵初無恐。泛泛端如五兩輕。堆堆何啻千鈞重。高名四海復誰同。介立八風吹不動。<span class='note-inline'>(天童覺)</span></p>
<p>歌板催城角。清歌競畵船。舟行沙夜久。老眼正無邊。<span class='note-inline'>(䒢溪森)</span></p>
<p style="margin-left:1em">雪峰因閩王封柑橘各一顆遣使送至。柬問。既是一般顏色。為什麼名字不同。師將柑橘依舊封回。王復遣問玄沙。沙遂將一張紙葢却。</p>
<p>谷隱啟云。二老脚跟欠點地。被它兩枚柑橘惑亂。俱未免為閩王所哂。　法林音云。我當時若見。但喚使者。待他應諾。却云回去分明舉似。</p>
<p>柑橘將來不用疑。銕牛蚊子齩應癡。閩王猶未識師旨。更請玄沙下一錐。<span class='note-inline'>(延壽慧)</span></p>
<p>分明柑橘勿誵譌。獻花借水辨龍蛇。白紙一張都葢了。免教天下動干戈。<span class='note-inline'>(冶父川)</span></p>
<p>一般顏色兩般名。紙葢難瞞眾眼睛。雪老當時便封轉。閩王猶未息疑情。<span class='note-inline'>(橫川珙)</span></p>
<p style="margin-left:1em">雪峰示眾。盡大地是箇解脫門。把手拽不入。時有僧出曰和尚怪某甲不得。又一僧曰用入作麼。師便打。</p>
<p>翠峰顯云。三箇中有一人受救在。忽若總不辨明。平地有甚數。　龍池傳云。即如二僧也俱會。到者裏。因甚有喫棒。有不喫棒。　妙覺會云。雪峰老漢抑逼人作麼。既到者裏。為甚麼鼻孔在別人手裏。良久云。貪觀天上月。失却手中橈。　法林音云。祇如二僧恁麼道。入得門入不得門。</p>
<p>大地是箇解脫門。三世諸佛一口吞。將為雪峰有奇特。却來瞞我好兒孫。<span class='note-inline'>(懶菴樞)</span></p>
<p style="margin-left:1em">雪峰因普請次。自負一束藤。路逢一僧便拋下。僧擬取。師一蹋蹋倒。歸舉似長生曰。我適來蹋得者僧甚快。生曰和尚須替者僧下涅槃堂始得。</p>
<p>翠峰顯云。長生大似東家人死西家人助哀。也好與一蹋。　白雲端云。雪峰外面贏得五百。家中失却一貫。　浮山□云。者僧喫雪峰一蹋。小出大遇。長生喫翠峰一蹋。禍出私門。總是涅槃堂裏漢。　瑞巖慍云。者僧喫雪峰一蹋。白日見鬼。長生喫翠峰一蹋。平地成仙。大小浮山錯過不少。　南堂欲云。雪峰是則下坡不走。快便難逢。若不是長生未。免勞而無功。雖然。且雪峰一蹋何似雪竇一蹋。　開先金云。大小白雲錯過不少。殊不知雪峰外面失了五百。家中贏得一貫。</p>
<p>暗拋香餌在江湄。果是金鱗釣得歸。不是絲綸收去疾。幾乎輸與鷺鷥兒。<span class='note-inline'>(上方益)</span></p>
<p style="margin-left:1em">雪峰與玄沙夾籬次。沙曰夾籬處還有佛法也無。師曰有。曰作麼生。師撼籬一下。沙曰某甲不與麼。師曰子又作麼生。曰穿取篾頭過來。</p>
<p>廣潤融云。有問正當恁麼時還有佛法也無。曰有。作麼生有。向它道。內不放出。外不放入。</p>
<p>父子相攜入故園。篾頭時過短籬邊。爛泥有<span class='corr'>刺</span>無人見。蹋著方知脚底穿。<span class='note-inline'>(懶菴樞)</span></p>
<p style="margin-left:1em">雪峰上堂舉拂子曰。者箇為中下根人。僧便問忽遇上上人來時如何。師亦舉拂子。僧曰者箇為中下。師便打。</p>
<p>雲門偃云。我不似雪峰打葛藤。乃拈拄杖云。者箇為中下根人。忽遇上上人來時如何。便打。　護國元云。宗師家有擒有縱有殺有活。若是蛇頭上揩癢。又且不然。拈拄杖云。者箇為中下根人。忽遇上上人來時如何。祇向道我不似雲門打葛藤。　車溪沖云。雪峰雲門雖則殺活縱橫甚生意氣。檢點將來。猶是節外生枝。若據車溪見處。遂豎拂子云。祇將者箇普為諸人。無論上中下。若要擎展一任擎展。若要承當一任承當。處處把斷要津。箇箇壁立萬仞。忽遇其中人來時如何。萬國醉心嘗大鼎。相將攜手上高臺。　圓照森云。雪峰拈起拂子。雲門問著便打。慈翁即不然。忽遇上上人來時如何。<span class='corr'>但</span>云。去。汝非其人。</p>
<p>迅雷不及掩耳。下樁要在急水。水深樁脚若長。耳畔雷聲四起。拈起拄杖。為他中下上上人來。放過不打。秦人一入桃源後。子孫世世為神仙。<span class='note-inline'>(月堂昌)</span></p>
<p style="margin-left:1em">雪峰在國清寺拈起盋盂問座主曰道得與你盋盂。主曰此是化佛邊事。師曰你作座主奴也未得。曰某甲不會。師曰你問我與你道。主方禮拜。師便蹋倒。主後舉似雲門曰某甲得七年方見。門曰你得七年方見。曰是。門曰更用七年始得。</p>
<p>翠峰顯於化佛邊事別云。祇恐鈍置和尚。末後別云。艸賊大敗。　法林音云。待他云得七年方見。何不即與它一盋盂。</p>
<p style="margin-left:1em">雪峰因閩王問。擬欲葢一所佛殿去時如何。師曰大王何不葢一所空王殿。曰請師㨾子。師展兩手。</p>
<p>雲門偃云。一舉四十九。</p>
<p>空王殿㨾子。雪峰展兩手。添得韶陽老。一舉四十九。總是面南看北斗。<span class='note-inline'>(即菴覺)</span></p>
<p style="margin-left:1em">雪峰普請般柴次。路逢一僧。乃擲下一段柴曰。一大藏教祇說者箇。</p>
<p>真如喆云。一大藏教不說者箇。　天寧琦云。祇者箇是什麼。說與不說且置。諸人向甚處見二老。　中嶽能豎拂子云。提起則如是我聞。放下則信受奉行。</p>
<p>處處綠楊堪繫馬。家家門首透長安。一條大路平如掌。自是時人措足難。<span class='note-inline'>(慈受深)</span></p>
<p>汝水向東流。楚水從南至。皆歸大海中。鹹淡同一味。頂門具眼底衲僧。試向其中辨淺深。<span class='note-inline'>(佛性泰)</span></p>

<p class='juan'>宗鑑法林卷四十四</p></div>
</div><!-- end of div[@id='body'] -->
</body></html>