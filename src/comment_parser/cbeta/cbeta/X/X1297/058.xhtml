<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu664' />宗鑑法林卷五十八</p><p class="byline">集雲堂　編</p><p class="head1">大鑒下四世</p>

<div class='div-other'><a id='mulu665' />
<p class='h2'>秀州華亭船子德誠禪師<span class='note-inline'>(藥山儼嗣)</span></p><p style="margin-left:1em">因夾山初住鶴林。道吾到遇上堂。僧問如何是法身。山曰法身無相。曰如何是法眼。山曰法眼無瑕。吾失笑。山下座請問。某甲抵對必有不是。致令失笑。吾曰。和尚一等是出世。未有師在。山曰甚處不是。吾曰某甲終不說。請往華亭船子處去。山曰此人如何。吾曰此人上無片瓦。下無卓錐。若去須易服而往。山乃散眾直造華亭。師纔見便問大德住甚麼寺。山曰寺即不住住即不似。師曰不似似箇什麼。山曰不是目前法。師曰甚處學得來。山曰非耳目之所到。師曰一句合頭語。萬劫繫驢橛。師又問。垂絲千尺意在深潭。離鉤三寸子何不道。山擬開口。被師一橈打落水中。山纔上。師又曰道道。山擬開口。師又打。山豁然大悟乃點頭三下。師曰。竿頭絲綫從君弄。不犯清波意自殊。山遂問拋綸擲釣師意如何。師曰絲懸淥水浮定有無之意。山曰。語帶玄而無路。舌頭談而不談。師曰釣盡江波錦鱗始遇。山乃掩耳。師曰如是如是。</p>
<p>泛舟駕險三十春。繫處竿頭死活人。夾嶺桂分千古韻。朗江山翠萬重新。<span class='note-inline'>(投子青)</span></p>
<p>不犯清波不擲鉤。怪哉當面觸鰲頭。微茫一噴朦朧雨。萬壑千溪水逆流。<span class='note-inline'>(保寧勇)</span></p>
<p>長竿放去隨波浪。絲線收來獲錦鱗。橈下翻身何脫灑。回頭不見舊時人。<span class='note-inline'>(佛迹昱)</span></p>
<p>白雲檻外思悠哉。密密金刀剪不開。幽洞不拘金鎖意。縱橫無繫去還來。<span class='note-inline'>(丹霞淳)</span></p>
<p>離鉤三寸如何道。駐擬還同眼裏沙。篷底月明載歸去。劫前風韻落誰家。<span class='note-inline'>(真歇了)</span></p>
<p>三寸離鉤摵一橈。百千毛竅冷颼颼。雖然兩手親分付。要在渠儂自點頭。<span class='note-inline'>(無際派)</span></p>
<p>無相無瑕便倒戈。祇因輕信智頭陀。若還不到華亭上。鐵鑄船橈奈汝何。<span class='note-inline'>(南叟茂)</span></p>
<p>三十餘年在藥山。鬼家活計豈能傅。當時不得夾山老。你且耐煩橕破船。<span class='note-inline'>(清溪徹)</span></p>
<p>一葉扁舟浪裏遊。釣絲牽動澥天秋。蘭橈驀口誰遭痛。夾嶺雲山暗點頭。<span class='note-inline'>(果清亮)</span></p>
<p>離鉤三寸<span class='corr'>已</span>周遮。臭口纔開隔海涯。贏得雲山渺秋水。至今長映夕陽斜。<span class='note-inline'>(孤雲權)</span></p>
<p>陽關破後馬空蹄。煙鎖雲封露日低。話到昔年風襲翠。斷碑古路少人題。<span class='note-inline'>(伴我侶)</span></p>
<p>和烟把釣秋江畔。笑指金鱗直上鉤。劈口一橈凡聖絕。點頭全體賣風流。<span class='note-inline'>(天嵩嶽)</span></p>
<p style="margin-left:1em">船子囑夾山曰。汝向去直須藏身處沒踪迹。沒踪迹處莫藏身。吾二十年在藥山祇明斯事。汝今既得。它後莫住城隍聚落。但向深山裏钁頭邊覓取一箇半箇接續。勿令斷絕。山辭行頻頻回顧。師遂喚闍黎。山回首。師豎起橈曰汝將謂別有。乃覆船而逝。</p>
<p>長蘆了云。棹頭撥轉。河漢星輝。船子蹋翻。天地黯黑。豎起拂子云。者個是钁頭邊乾白露淨底。還知沒踪跡處隱身不得底麼。</p>
<p>夾山橈下悟心休。何患身名蹋覆舟。今古華亭埀釣者。煙波江上使人愁。<span class='note-inline'>(昭覺總)</span></p>
<p>不犯清波意自殊。口開目瞪尚踟蹰。漁舟覆却無踪跡。落日秋風戰荻蘆。<span class='note-inline'>(佛陀遜)</span></p>
<p>藏身無迹更無藏。脫體無依便廝當。古鏡不磨還自照。淡煙和露溼秋光。</p>
<p>夾山不在一橈上。明月蘆花夜夜寒。誰謂華亭消息斷。儼然秋色在江山。<span class='note-inline'>(解空觀)</span></p>
<p>一棹綠楊灣。金鱗得處難。長江深有恨。不合蹋翻船。<span class='note-inline'>(西巖惠)</span></p>
<p>藏身處沒踪跡。無影樹頭靈鳥宅。沒踪跡處莫藏身。不萌枝上春花折。有來由。誰辨的。天曉西風拂拂吹。松鍼一徑爭拋擲。<span class='note-inline'>(東谷光)</span></p>
<p>笙歌院裏低昂舞。錦字梭腸宛轉看。近日洞庭秋水滿。古帆風便過千灣。<span class='note-inline'>(雪關誾)</span></p>
<p>三十夜裏。月亮堂堂。我去看稻。賊來偷秧。跳板頭上。翻身夾頭。一把揪來。端端是個和尚。<span class='note-inline'>(朝宗忍)</span></p>
<p>趯倒太虗空。嚇殺帝釋子。雷公令方行。神通三萬里。<span class='note-inline'>(飲川海)</span></p>
<p>杜宇聲中芳艸春。王孫不見枉勞神。最堪惆悵苦伶仃。消息斷。水粼粼。珊瑚枝上月痕新。<span class='note-inline'>(盟石息)</span></p>
<p>春色凋零別洛陽。月明疎影上東牆。去年幾見堂前燕。今又飛來繞畫梁。<span class='note-inline'>(丹巖峋)</span></p>
<p style="margin-left:1em">船子有偈曰。千尺絲綸直下垂。一波纔動萬波隨。夜靜水寒魚不餌。滿船空載月明歸。</p>
<p>秦州歌兒歌調苦。聞之一聲淚如雨。向使逢著漢帝憐。董賢氣咽不得語。<span class='note-inline'>(夫山儲)</span></p>
<p style="margin-left:1em">船子偈曰。三十年來海上遊。水清魚現不吞鉤。釣竿斫盡重栽竹。不計工程得便休。</p>
<p>百丈雪云。我則不然。數十年來山上遊。艸深林密獸羣稠。等閒撒下漫天網。也有金毛也有猴。且道猴子堪作何用。尋常翻個筋斗子。惹得旁觀笑不休。顧左右云。莫有金毛獅子麼。出來抖擻牙爪看。</p>
<p>每嗟漁父慣垂綸。恒泊溪邊荻映身。人問不言頭自點。恐驚魚去不應人。<span class='note-inline'>(海舟慈)</span></p>
</div>
<div class='div-other'><a id='mulu666' />
<p class='h2'>宣州椑樹慧省禪師<span class='note-inline'>(藥山儼嗣)</span></p><p style="margin-left:1em">因洞山來參。師問曰來作甚麼。曰來親近和尚。師曰。若是親近。用動兩片皮作麼。山無對。</p>
<p>曹山聞舉乃云。一子親得。</p>
<p>從來父子不相離。石女何勞更問伊。昨夜寒巖無影木。白雲深處落橫枝。<span class='note-inline'>(丹霞淳)</span></p>
</div>
<div class='div-other'><a id='mulu667' />
<p class='h2'>鄂州百顏明哲禪師<span class='note-inline'>(藥山儼嗣)</span></p><p style="margin-left:1em">因洞山與密師伯到乃問闍黎近離甚處。山曰湖南。師曰觀察使姓什麼。曰不得姓。師曰名什麼。曰不得名。師曰還治事也無。曰自有廊幙在。師曰還出入也無。曰不出入。師曰豈不出入。山拂袖便出。明日師入堂。召二上座曰。昨日對闍黎一語不相契。一夜不安。今請上座別下一語。若愜老僧意。便開粥相伴過夏。山曰請和尚問。師曰不出入事作麼生。山曰太尊貴生。師乃開粥過夏。</p>
<p>昭覺勤云。正偏回互祇要圓融。直截當機惟崇尊貴。洞山觀機而作。百顏理長則就。雖然如是。在蔣山者裏須別作個眼目始得。當時待伊道不委名。便好一拶道他不委你你不委他。敢問者裏合道得什麼語。若有道得。山僧也不開粥。祇分付個龜毛拂子。若道不得。更參三十年。　天童傑云。明投暗合。八面玲瓏。不犯當頭。轉身有路。曹洞門下足可觀光。若是臨濟兒孫。棒折也未放在。當時見道不委姓。劈脊便與一拳。者裏挨得轉身。非但開粥相延。亦且明窗下安排。喝一喝云。漆桶參堂去。　天童覺云。主張門戶自有旁來。拱默威嚴誰敢正視。借功施設轉位提持。左右分權不犯尊貴一路。還知尊貴處麼。寶殿無人空侍立。不種梧桐免鳳來。　天寧琦云。要會尊貴一路麼。報恩不開兩片皮。你諸人向甚處摸索。</p>
<p>香消人靜杳無聲。苔滿丹墀皓月明。入戶當堂慵正坐。出門猶懶下階行。<span class='note-inline'>(丹霞淳)</span></p>
<p>枯木巖前烟嶂昏。羚羊挂角覓無門。玉梭暗擲千峰外。一線虗通嘵色分。孤迥迥。絕瘢痕。萬古寒潭攪不渾。正坐當堂金殿冷。回頭盡是我兒孫。<span class='note-inline'>(自得暉)</span></p>
<p>清晨雨過蘿垣溼。入夜星攢碧嶂明。金殿巍巍全意氣。玉階凜凜豈彰名。好大哥。好大哥。一夏松風饒不盡。渾身偏惹御香多。<span class='note-inline'>(與峰智)</span></p>
<p>律呂宮商調轉奇。都俞喜起聖明時。堯天舜日同欽戴。却羨巢由總不知。<span class='note-inline'>(雲壑弁)</span></p>
<p>玉爐香散寂無聲。紫閣簾垂禮不成。深夜暗宮誰得旨。寒侵金闕冷沉沉。<span class='note-inline'>(頻吉祥)</span></p>
</div>
<div class='div-other'><a id='mulu668' />
<p class='h2'>藥山高沙彌<span class='note-inline'>(藥山儼嗣)</span></p><p style="margin-left:1em">藥山問見說長安甚鬧。師曰我國宴然。曰。汝從看經得。請益得。師曰。不從看經得。亦不從請益得。曰。大有人不看經不請益。為甚麼不得。師曰。不道它不得。祇是它不肯承當。</p>
<p>法眼益於我國宴然處別云。見誰說。</p>
<p>興亡虗去又虗來。為渠國土絕纖埃。須彌頂上無根艸。不受春風花自開。<span class='note-inline'>(投子青)</span></p>
<p>撞破虗空七八片。迸開金鎖兩三重。轉身直入青霄外。多少行人覓路蹤。<span class='note-inline'>(枯木成)</span></p>
<p>千斤擔。一肩挑。高著眼。低過橋。古路從來直坦平。行者自分低與高。<span class='note-inline'>(司衡秘)</span></p>
<p style="margin-left:1em">高沙彌初參藥山。山問甚處來。師曰南嶽來。曰何處去。師曰江陵受戒去。曰受戒圖箇什麼。師曰圖免生死。曰。有一人不受戒。亦無生死可免。汝還知否。師曰恁麼則佛戒何用。曰者沙彌猶挂脣齒在。師乃禮拜而退。更不受戒。</p>
<p>雲居顯云。高沙彌向一言點撥處直下知歸。雖然。若一向恁麼喪我兒孫。雲居不解弄死蛇頭。祇是應病與藥。今日用十支法。黑漆衣鉢向人天眾前兩手分付。何故。曹溪波浪如相似。無限平人被陸沉。　龍淵法云。者漢被藥山換却眼睛。要識那一人還未在。　桐峰竟云。善垂香餌設錦穽。可稱漁獵。能豎赤幟拔連城。還他勇敢。祇如道有一人不受戒。亦無生死可免。且道是那一人。</p>
<p>三十未封侯。顛狂遍九州。生平鏌鎁劍。不報小人讐。<span class='note-inline'>(且拙訥)</span></p>
<p style="margin-left:1em">高沙彌結菴藥山之陽。一日來禮拜。值雨。藥山問你來也。師曰是。曰可煞溼。師曰不打者鼓笛。雲巖曰。皮也無。打甚麼鼓。道吾曰。鼓也無。打甚麼皮。山曰今日大好一場曲調。</p>
<p>青龍斯云。山僧若在。祇向道大好不打者鼓笛。</p>
<p>偶爾埀言借問伊。知音爭使落今時。邊笳不犯宮商曲。玉笛橫將劫外吹。<span class='note-inline'>(丹霞淳)</span></p>
<p>一門無事弄蹺蹊。不顧通身入水泥。猶把家私狼藉盡。祇餘春樹囀黃鸝。<span class='note-inline'>(璿鑑衡)</span></p>
<p style="margin-left:1em">高沙彌一日齋時見藥山自打鼓。師乃捧鉢作舞入堂。山便擲下椎曰是第幾和。師曰是第二和。曰如何是第一和。師就桶舀一杓飯便出。</p>
<p>廣胤標云。我當時若在。和飯桶一齊踢翻。看二老作何去就。　法林音云。因齋慶讚即不無。二老若是第一和。驢年夢見麼。</p>
<p>父子相投氣味同。擎盂打鼓展家風。雖然百味般般有。爭奈風吹別調中。<span class='note-inline'>(枯木成)</span></p>
<p>聲鼓拈椎第二籌。鉢盛香飯飽還休。東風扇後韶光美。別岸垂楊弄翠柔。<span class='note-inline'>(雪峯預)</span></p>
<p>鼠驚樵客沿蒼壁。猿戲山頭撼紫檉。別有一條投水筧。竹筒斜引到茶鐺。<span class='note-inline'>(徧聞馨)</span></p>
</div>
<div class='div-other'><a id='mulu669' />
<p class='h2'>京兆府終南山翠微無學禪師<span class='note-inline'>(丹霞然嗣)</span></p><p style="margin-left:1em">龍牙問。自到和尚法席。每每上參不蒙一法示誨。意在於何。師曰嫌少箇甚麼。牙又問洞山。山曰爭怪得老僧。</p>
<p>法眼益別云。祖師來也。　翠峰顯云。兩個老漢被者僧穿却。惟有法眼與他同參。若是雪竇門下。喫棒了趁出。　雲居齊云。此三尊宿還有親疎也無。</p>
<p style="margin-left:1em">翠微一日在法堂內經行。投子進前接禮問。西來密旨。和尚如何示人。師駐步少時。子曰乞師垂示。師曰更要第二杓惡水那。子便禮謝。師曰莫躲跟。子曰時至根苗自生。</p>
<p>曾扣西來問翠微。經行駐步大慈悲。當時投子如能薦。惡水重將更潑誰。<span class='note-inline'>(水菴一)</span></p>
<p>師子出窟。驪龍入穴。擡眸風生。眾獸腦裂。更弄爪牙。翻成漏泄。時至須憑返躑機。分明蹋破澄潭月。<span class='note-inline'>(投子青)</span></p>
<p>承當不是克家子。立到何年得轉身。風送海門帆影斷。渡頭猶有待舟人。<span class='note-inline'>(幻寄庭)</span></p>
</div>
<div class='div-other'><a id='mulu670' />
<p class='h2'>吉州孝義寺性空禪師<span class='note-inline'>(丹霞然嗣)</span></p><p style="margin-left:1em">因僧來參。師乃展手示之。僧近前復退後。師曰父母俱喪略不慘顏。僧呵呵大笑。師曰少時與闍黎舉哀。僧乃打筋斗而出。師曰蒼天蒼天。</p>
<p>蔣山懃云。展開兩手。祇見錐頭利。進前退後。不見利頭錐。呵呵大笑。笑裏有刀。連哭蒼天。弓折箭盡。且道畢竟如何。良久云。若不共同橋上過。爭信橋流水不流。　法林音云。二俱不了。</p>
<p style="margin-left:1em">孝義因僧參。人事了。師曰與麼下去還有佛法道理也無。曰某甲結舌有分。師曰老僧又作麼生。曰素非好手。師便仰身合掌。僧亦合掌。師乃拊掌三下。僧拂袖便出。師示偈曰。烏不前。兔不後。幾人於此茫然走。祇有闍黎達本源。結舌何曾著空有。</p>
<p>進不前。退不後。頭尾中間兩處走。胡僧撫掌笑呵呵。此土西天未曾有。<span class='note-inline'>(佛鑑懃)</span></p>
<p>入林不動艸。入水不動波。曾經達本源。結舌更無過。若是參方士。須達末後句。<span class='note-inline'>(大圓智)</span></p>
<p>晝復夜。初中後。金烏飛。玉兔走。於此茫然與悄然。總是蝦跳不出斗。<span class='note-inline'>(石溪月)</span></p>
</div>
<div class='div-other'><a id='mulu671' />
<p class='h2'>長沙僊天禪師<span class='note-inline'>(大川嗣)</span></p><p style="margin-left:1em">披雲和尚來。纔入方丈便問。未見東越老人時作麼生為物。曰。祇知雲生碧嶂。焉知月落寒潭。師曰祇與麼也難得。曰莫是未見時麼。師便喝。雲展兩手。師曰。錯怪人也。有甚麼限。雲掩耳而出。師曰死却者漢平生也。</p>
<p>眼明慣識陣雲頭。兩手揮戈戰不休。世事若將公道斷。將軍歸去合封侯。<span class='note-inline'>(絕象鑒)</span></p>
<p>作者相逢箭拄鋒。其中綿密不通風。要須惜取眉毛好。免使全身落艸中。<span class='note-inline'>(竹屋簡)</span></p>
<p style="margin-left:1em">僊天因新羅僧參。纔展具便捉住曰。未發本國時。道取一句來。僧無語。師便推出曰。問伊一句。便道兩句。</p>
<p>廣胤標云。那裏是者僧道底兩句。分析得出。僊天被汝勘破。分析不出。孤負僊天。　松庭嚴云。佛鑑道祇見錐頭利。不見鑿頭方。未免得失商量。大圓道。賣金須遇買金人。一狀領過。山僧見處也要諸仁共知。卓拄杖云。殺人刀活人劍。具眼者辨取。復卓兩卓。</p>
<p>入門展具便生擒。一拶無言喪膽魂。縱使盧醫能起死。那知死死不生生。<span class='note-inline'>(松若昭)</span></p>
<p style="margin-left:1em">僊天因僧參擬作禮。師曰野狐兒見什麼了便禮拜。曰老禿奴見什麼了便恁麼問。師曰。苦哉苦哉。僊天今日忘前失後。曰要且得時終不補失。師曰爭不如此。曰誰甘。師呵呵大笑曰遠之遠矣。僧四顧便出。</p>
<p>高峰妙云。一問一答。有賓有主。盡謂二俱作家。若據山僧檢點。者僧猶自可。僊天笑殺人。</p>
<p>武侯太尉智崔嵬。掠地勤王酒半杯。何事山河難一統。祇緣各自負奇才。<span class='note-inline'>(白巖符)</span></p>
<p style="margin-left:1em">僊天因洛缾和尚到。乃問甚處來。曰南溪。師曰還將得南溪消息來麼。曰。消即消<span class='corr'>已</span>。息即未息。師曰最苦是未息。曰且道未息箇什麼。師曰一回見面千載忘名。洛拂袖便行。師曰弄死蛇手有甚麼限。</p>
<p>□□□云。僊天也是明于責人。若是弄死蛇手。千百年後其實令人難甘。</p>
<p style="margin-left:1em">僊天因僧參。纔展具。師曰。不用通寒暄。還我文彩未彰時道理來。曰。某甲有口。啞却即閒。苦死覓箇臘月扇子作麼。師拈棒作打勢。僧把住曰。還我未拈棒時道理來。師曰隨我者隨之南北。不隨我者死住東西。曰隨與不隨且置。請師指出東西南北。師便打。</p>
<p>將軍帳下孰能過。不易僧初善切磋。蛇尾龍頭弓箭折。烏藤三十未為多。<span class='note-inline'>(本覺一)</span></p>
<p>拳踢既相應。正奇各有術。無奈末梢虧。一機晦其密。<span class='note-inline'>(東暉普)</span></p>
</div>
<div class='div-other'><a id='mulu672' />
<p class='h2'>漳州三平義忠禪師<span class='note-inline'>(大顛通嗣)</span></p><p style="margin-left:1em">陞座次。有道士出眾。從東過西。又有一僧從西過東。師曰適來道士却有見處。師僧未在。士出作禮曰謝師接引。師便打。僧出作禮曰乞師指示。師亦打。復召眾曰。此兩件公案作麼生斷。眾無對。師曰既無人斷。老僧為斷去也。乃擲下拄杖歸方丈。</p>
<p>溈山喆云。若不是三平老漢。幾乎作道理斷却。不見石鞏道。三十年一張弓兩隻箭。祇射得半個聖人。果然。</p>
<p style="margin-left:1em">三平偈曰。即此見聞非見聞。無餘聲色可呈君。箇中若了全無事。體用何妨分不分。</p>
<p>天童覺云。正相逢。沒交涉。六戶不掩。四衢絕蹤。遍界是光明。通身無向背。正恁麼時作麼生。機絲不挂梭頭事。文彩縱橫意自殊。</p>
<p style="margin-left:1em">三平問大顛。不用指東畫西。請師直指。顛曰。幽州江口石人蹲。師曰猶是指東畫西。顛曰若是鳳凰兒。不向那邊討。師禮拜。顛曰。若不得後句。前話也難圓。</p>
<p>徹底老婆心。不向那邊討。父子要投機。無端入荒艸。<span class='note-inline'>(圓悟勤)</span></p>
</div>
<div class='div-other'><a id='mulu673' />
<p class='h2'>馬頰山本空禪師<span class='note-inline'>(大顛通嗣)</span></p><p style="margin-left:1em">僧問。去却即今言句。請師直指本來性。師曰你迷源來得多少時。曰即今蒙和尚指示。師曰。若指示你。我即迷源。曰如何即是。師示頌曰。心是性體。性是心用。心性一如。誰別誰共。妄外迷源。祇者難洞。古今凡聖。如幻如夢。</p>
<p>佛鑑懃云。問不徒然。答無虗設。纔隨語轉。覿面千山。後偈中雖有收有放。其奈錯下名言。山僧重為別過。乃頌。</p>
<p>心本非心。性本非性。心性兩忘。誰少誰剩。老倒本空。灼艾求病。妄外迷源。孤負凡聖。</p>
<p>心性從來體一同。有無空處透真空。古今妄外迷源者。春入園林處處紅。<span class='note-inline'>(塗毒策)</span></p>
<p style="margin-left:1em">本空上堂。祇者施為動轉。還合得本來祖翁麼。若合得。十二時中無虗棄底道理。若合不得。喫茶說話往往喚作茶話在。僧便問如何免得不成茶話去。師曰你識得口也未。曰如何是口。師曰兩片皮也不識。曰如何是本來祖翁。師曰大眾前不要牽爺恃孃。曰大眾忻然去也。師曰你試點大眾性看。僧作禮。師曰伊往往道一性一切性在。僧欲進語。師曰孤負平生行脚眼。</p>
<p>參禪學道莫悤悤。動轉無非觸祖翁。口在面門猶不見。喫茶清話故難通。水中鹽味如相似。色裏膠青信不空。欲得不招無間業。莫將情解謗宗風。<span class='note-inline'>(南堂靜)</span></p>
</div>
<div class='div-other'><a id='mulu674' />
<p class='h2'>本生禪師<span class='note-inline'>(大顛通嗣)</span></p><p style="margin-left:1em">拈拄杖曰。我若拈起。汝便向未拈起時作道理。我若不拈起。汝便向拈起時作主宰。且道老僧為人在什麼處。有僧出曰不敢妄生節目。師曰也知闍黎不分外。曰。低低處平之有餘。高高處觀之不足。師曰節目上更生節目。僧無語。師曰。掩鼻偷香。空招罪犯。</p>
<p>翠峰顯云。者僧也善能切磋。爭奈弓折箭盡。總不如本生是作家宗師。拈起也天回地轉。應須拱手歸降。放下也艸偃風行。必合全身遠害。還見本生為人處麼。拈拄杖云。太平本是將軍致。不許將軍見太平。　古南門云。本生翠峰二俱作家。宗師竭力為人。爭奈節目太多。不若者僧一時坐斷。何故。不見道。毗婆尸佛早留心。直至如今不得妙。拋下拄杖云。是什麼。</p>
</div>
<div class='div-other'><a id='mulu675' />
<p class='h2'>韓愈文公<span class='note-inline'>(見大顛通)</span></p><p style="margin-left:1em">因憲宗迎佛舍利入大內供養。夜放光明。早朝宣問。羣臣皆賀。陛下聖德所感。唯文公不賀。上宣問。羣臣皆賀。獨卿不賀。公因奏對。微臣嘗看佛書。況佛光非青黃赤白等相。此乃龍神衛護之光。上宣問如何是佛光。公無對。因以罪謫出。</p>
<p>雪竇顯代云。陛下高垂天鑒。　萬峰蔚云。帝迎佛舍利。現五色光。眉毛罅裏耀古騰今。愈云佛光非青黃赤白黑。見即成邪。可惜韓愈末後無對。若問嵩山佛光作麼。即噓兩噓。復頌。</p>
<p>帝王法王。口放常光。一統乾坤。此土西方。</p>
</div>
<div class='div-other'><a id='mulu676' />
<p class='h2'>潭州石室善道禪師<span class='note-inline'>(長髭曠嗣)</span></p><p style="margin-left:1em">每見僧來便豎起拄杖曰三世諸佛盡由者箇。對者少得冥契。長沙聞乃曰。我若見即令放下拄杖。別通箇消息。三聖將此語抵對。被師認破為長沙語。杏山聞三聖失機。乃親到石室。師見來乃潛入碓房碓米。杏曰。行者接待不易。貧道難消。師曰。穿心盌子盛將來。無底盤兒合取去。說甚麼難消。杏便休。</p>
<p>昭覺勤云。石室置個問端不妨孤峻。若非長沙爭得投機。雖然。祇知恁麼不知不恁麼。遂舉拄杖云。過去諸佛不恁麼。現在諸佛不恁麼。未來諸佛不恁麼。若總道放下拄杖子。我也知你是個學語之流。生機處道將一句來。　天寧琦代杏山云。何得將常住物入衣鉢下用。　報恩琇云一。個綿包特石。一個鐵褁泥團。放行則在廟之圭璋。把住乃處堂之燕雀。拈拄杖云。恁麼也不是。不恁麼也不是。放下放不下總不是。卓一下云。倚天長劍逼人寒。　慧雲盛代杏山云。切忌脹破肚皮。　天培鑑云。當時若有衲僧見恁麼道。向前云蒼天蒼天。管教石室滿面慚惶退身無地。</p>
<p style="margin-left:1em">石室一夕與仰山翫月。山問。者箇月尖時圓相甚麼處去。圓時尖相又甚麼處去。師曰。尖時圓相隱。圓時尖相在。</p>
<p>雲巖晟云。尖時圓相在。圓時無尖相。　道吾智云。尖時亦不尖。圓時亦不圓。　丙元悟云。仰山憑空架閣。石室就地營臺。達磨一宗埽土矣。</p>
</div></div>
<p class='juan'>宗鑑法林卷五十八</p>
</div><!-- end of div[@id='body'] -->
</body></html>