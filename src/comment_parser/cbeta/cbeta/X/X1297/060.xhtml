<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu680' />宗鑑法林卷六十</p><p class="byline">集雲堂　編</p><p class="head1">大鑒下五世</p>
<p style="margin-left:1em">洞山因僧問。時時勤拂拭。莫遣惹塵埃。為甚麼不得它衣盋。師曰。直饒道本來無一物。也未合得它衣盋。且道什麼人合得。僧下九十六語皆不契。末後曰。設使將來。它亦不受。師方肯之。</p>
<p>翠峰顯云。它既不受是眼。將來必應是瞎。還見祖師衣盋麼。若於此入門。便乃兩手分付。非惟大庾嶺頭一箇提不起。設使闔國人來。且款款將去。　翠巖芝云。總不合得它衣盋。却與古佛同參。且道參阿誰。　天童覺云。長蘆則不然。直須將來。若不將來。爭知不受。將來底必應是眼。不受底真箇是瞎。還會麼。照盡體無依。通身合大道。　古南門云。洞山理長則就。翠峰舉一明三。祇如將來既不受。諸人早晚橫披豎搭。是衣不是衣。一日過堂兩度溼。是盋不是盋。若是。爭奈洞山不肯。若不是。祖師衣盋掉向甚處去也。即今日用行持又是箇什麼。若如此入門。何待兩手分付。庾嶺力爭。管取黃梅兒孫傳遍天下。　勝法法云。二大老徹底舉揚。未免各見一邊。勝法則不然。若有將來必當是受。若是不受必不將來。將來底也非是眼。不受底也非是瞎。還見祖師衣鉢麼。萬古碧潭空界月。再三撈摝始應知。　靈隱岳舉翠巖語了云。到江吳地盡。隔岸越山多。</p>
<p>祖師衣盋謾悠哉。不受渠猶眼未開。誰信普通年遠事。豈從[葸-十+夕]嶺付將來。<span class='note-inline'>(本覺一)</span></p>
<p style="margin-left:1em">洞山因僧問。和尚尋常教人行鳥道。如何是鳥道。師曰不逢一人。曰如何行。師曰直須足下無私。曰。祇如行鳥道。莫便是本來面目否。師曰闍黎因甚顛倒。曰如何是某甲顛倒。師曰。若不顛倒。因甚喚奴作郎。曰如何是本來面目。師曰不行鳥道。</p>
<p>理安洸云。不行鳥道始是本來面目。因甚尋常却祇教人行鳥道。且道洞山意作麼生。良久云。渡河須用筏。到岸始辭舟。　鳳山啟云。識尊卑。明貴賤。自然冠履不致倒置。錢穀不肯浪費。當今之世。見處顢頇。金鍮不辨。以其素無大志。自甘顛倒故也。且道不行鳥道又是如何面目。良久云。不辭向汝道。相續也大難。</p>
<p>古路翛然倚太虗。行玄猶是涉崎嶇。不登鳥道雖為妙。撿點將來<span class='corr'>已</span>觸途。<span class='note-inline'>(丹霞淳)</span></p>
<p>萬仞峰頭射得烏。翅翎開碧湧河圖。就中幾箇先天字。載盡從來封禪書。<span class='note-inline'>(潭吉忍)</span></p>
<p>不行鳥道。皇風浩浩。駘背何知。天街醉倒。帝力於我何有哉。巵酒且娛臣年老。老則老。欠些好。不及東村王大嫂。<span class='note-inline'>(墨歷智)</span></p>
<p>御虗雖有術。蓬島尚迢遙。欲見姑射君。還須下紫霄。紫霄下。辭天風。玉華瑤艸處叢叢。孰謂仙君舊風月。東軒仍挂日輪紅。<span class='note-inline'>(位中符)</span></p>
<p style="margin-left:1em">洞山偈曰。貪瞋癡。太無知。賴我今朝識得伊。行便打。坐便椎。分付心王仔細推。無量劫來不解脫。問汝三人知不知。</p>
<p>神鼎諲云。我則不然。貪瞋癡。實無知。十二時中任從伊。行即往。坐即隨。分付心王擬何為。無量劫來原解脫。何須更問知不知。　紫柏可云。鍛鍊自心。鉗鎚猛密。須是洞山。咳嗽掉臂。戲笑譏呵。無非解脫三昧。還它神鼎。雖然。如神鼎不打洞山爐韛中陶鑄過來。安得便恁麼自在。洞山不打神鼎見地上得箇消息。從汝朝打暮搥。敢保貪瞋癡驢年也未調伏在。者裏揀別得。許你會如來禪。若是祖師禪。猶隔鄉關萬里。　大覺昇云。恁麼說話。若在大覺門下。打折驢腰未放過在。何故。既有讓王節。何爭洗耳清。雖然如是。也須是箇人始得。　雪堂宣云。者兩箇老漢。一箇強作主宰。一箇隨境飄流。要且不失為苦海慈航。若到吼山門下。切不得舉著。舉著即打折你驢腰。何故。我王庫內無如是刀。　雲林輅云。石叟也放它不過。貪瞋癡。誰不知。證龜成鼈也由伊。擔雪填井。擊火然眉。欲與心王下一錐。藕絲孔裏藏難得。更教何地立先知。又云。若從洞山語下打發將去。寒則普天帀地寒。若從神鼎語下打發將去。熱則普天帀地熱。若從雲林語下打發將去。大清國裏許汝一員衲僧。</p>
<p style="margin-left:1em">洞山問僧世間何物最苦。曰地獄最苦。師曰。不然。在此衣綫下不明大事。是名最苦。</p>
<p>人生最苦不知休。逐浪隨波真可憂。一句若能超佛祖。蒙頭壞衲更何求。<span class='note-inline'>(枯木成)</span></p>
<p>鑊湯爐炭幾何般。地獄三途未苦酸。須信新豐親切語。袈裟之下莫顢頇。<span class='note-inline'>(丹霞淳)</span></p>
<p style="margin-left:1em">洞山與雲居渡水。師問水深水淺。曰不溼。師曰麤人。曰和尚作麼生道。師曰不乾。</p>
<p>五祖演云。二老恁麼說話。還有優劣也無。山僧今日因行掉臂。過水一句不溼。庫藏珍珠堆積。過水一句不乾。無錐說甚貧寒。乾溼二途俱不涉。任它綠水與青山。　笑巖寶云。演祖恁麼道。與它洞山有交涉無交涉。若能辨得。不獨識破五祖。亦能親見洞山。若不能辨得。山僧略為諸人說破。洞山不下為人手。五祖能談本分禪。　古梅志云。不乾不溼。胡餅呷汁。不溼不乾。鹽醎酢酸。二途蹋斷。花鳥槃桓。達磨不會。大難大難。</p>
<p style="margin-left:1em">洞山因雲居問如何是祖師意。師曰。闍黎它後有把茅葢頭。忽有人問。作麼生抵對。曰道膺罪過。</p>
<p style="margin-left:1em">子珪璋。絕點蝦。久歸林下傲烏紗。等閒識得東風謝。盡閒名。翫歲華。冷看蜻蜓蹋水。時窺蛺蜨穿花。輕又過。綠楊衺。<span class='note-inline'>(墨歷智)</span></p>
<p style="margin-left:1em">洞山問座主曰。不可以智知。不可以識識。喚作什麼語。曰贊法身語。師曰喚作法身早是贊也。主無語。</p>
<p>天童華云。諸人到者裏。下得甚麼語。蔣山今日也要出一隻手。又恐諸人穿却鼻。孔　天寧琦云。者裏合下得什麼語。塞却洞山口。復云。千。　龍池傳別云。喚作法身早是謗也。</p>
<p style="margin-left:1em">洞山因僧問如何是正問正答。師曰不從口裏道。</p>
<p>五臺山上跛沙彌。笑舞三更過鐵圍。無孔笛敲氊拍板。聾如鼻孔瞎如眉。<span class='note-inline'>(湘翁沄)</span></p>
<p style="margin-left:1em">洞山因僧問。蛇吞蝦蟇。救即是。不救即是。師曰救則雙目不覩。不救則形影不彰。</p>
<p>畵堂寶鼎起青烟。皓月沉沉古鏡圓。夜靜木童歌白雪。聲聲唱出洞中天。<span class='note-inline'>(寒松操)</span></p>
<p>芳郊艸溼懶成眠。直入重雲傲曉烟。夜半崑崙翻雪浪。回頭不見上峰尖。<span class='note-inline'>(隱含敷)</span></p>
<p>禁宮深密無人到。上苑落花風自掃。覿面逢君回互難。打蛇必定須驚艸。機俊俏。何處討。明暗雙敲俱靠倒。翻身獨坐玉堂前。明月簾垂光皎皎。<span class='note-inline'>(秋山簣)</span></p>
<p style="margin-left:1em">洞山因僧問如何是衲僧孔竅。師曰十八女兒不繫帬。</p>
<p>衲僧孔竅少人知。剛被宗師<span class='corr'>已</span>識機。十八女兒帬未繫。先教阿母畵蛾眉。<span class='note-inline'>(海印信)</span></p>
<p style="margin-left:1em">洞山不安。令沙彌傳語雲居。乃囑曰。它或問和尚安樂否。但道雲巖路相次絕也。汝下此語須遠立。恐它打汝。沙彌領旨去。傳語聲未絕。早被雲居打一棒。</p>
<p>同安顯代云。恁麼則雲巖一枝不墜也。　雲居錫云。上座且道雲巖路絕不絕。　崇壽稠云。古人打此一棒意作麼生。</p>
<p>洞山有路透雲巖。絕處教通到者難。拄杖頭邊開活路。方知不隔一毫端。<span class='note-inline'>(絕象鑒)</span></p>
<p>年老心孤是洞山。引人行路絕躋攀。者僧若也知機變。一去雲巖更不還。<span class='note-inline'>(竹屋簡)</span></p>
<p style="margin-left:1em">洞山行脚時路逢一擔水婆子。師索水飲。婆曰水不妨飲。婆有一問須先問過。且道水具幾塵。師曰不具諸塵。婆曰。去。休污我水擔。</p>
<p>山茨際云。洞山不具諸塵。果然喉舌乾枯。婆子休污我水。終是老婆見解。山僧當時若作洞山。待道水具幾塵。但踢翻水桶便行。管教者老婆疑著。行脚師僧別有長處。　雲林輅云。洞山水邊渴殺。其心自甘。惜乎我初行脚時不曾遇著者婆。待道水具幾塵。便將擔中水一吸而盡。使其空手回家。亦怨人不得。</p>
<p style="margin-left:1em">洞山將示寂。謂眾曰。吾有閒名在世。誰人為我除得。眾皆無對。時沙彌出曰。請和尚法號。師曰吾閒名<span class='corr'>已</span>謝。</p>
<p>石霜諸聞云。無人得它肎。　雲居膺云。若有閒名。非吾先師。　曹山寂云。從古至今。無人辨得。　疎山仁云。龍有出水之機。無人辨得。</p>
<p>寶鼎香消漏<span class='corr'>已</span>殘。閒名且喜卸人間。賸來一曲無聲調。孤韻清清和者難。<span class='note-inline'>(頻吉祥)</span></p>
<p>閒邀明月層樓上。玉笛攸<span class='corr'>揚</span>入耳寒。磧裏征人三十萬。一時回首月中看。<span class='note-inline'>(勝法溥)</span></p>

<div class='div-other'><a id='mulu681' />
<p class='h2'>潭州神山僧密禪師<span class='note-inline'>(雲巖晟嗣)</span></p><p style="margin-left:1em">與洞山行次。忽見白兔走過。師曰俊哉。洞曰作麼生。師曰大似白衣拜相。曰老老大大作者箇說話。師曰你作麼生。曰。積代簪纓。暫時落魄。</p>
<p>廣閏融云。一人尚行心處路。一人猶挂本來衣。各與二十笤帚柄。設有問長老作麼生。便卓杖云。人居大國方知貴。水到瀟湘一樣清。且道還有滲漏也無。若檢得出。二十笤帚柄山僧自喫。如無。更有二十。各領歸堂去。　蔗菴範云。若於白衣拜相處會得。即與古人音容相接。呂律相諧。提持三有。撫育四生。若於積代簪纓處會得。獨闡繼往開來之要路。佇觀地平天成之雍熈。雖然分明曉了。於衲僧分上祇得一半。且如何是那一半。良久云。明日有人為汝註破。</p>
<p>抗力雪霜。平步雲霄。下惠黜國。相如過橋。蕭曹謀略能成漢。巢許身心欲避堯。寵辱若驚深自信。真情參跡混漁樵。<span class='note-inline'>(天童覺)</span></p>
<p>白衣拜相喜難加。蹔時流落向天涯。移身換步人難見。夜來歸宿五侯家。<span class='note-inline'>(佛性泰)</span></p>
<p>烏雞深夜放。玉兔曉懷胎。觸處逢渠也。同行呼俊哉。一人與麼來。一人與麼去。尊貴本天然。功勳非素位。披毛異類且同塵。百艸顛頭冷潑人。<span class='note-inline'>(古南門)</span></p>
<p>埀天之雲。臥石之虎。一回一舞忘却步武。請纓自是英靈漢。武穆何堪入行伍。羊皮襖子綠蓑翁。姓名何由挂銅柱。<span class='note-inline'>(伴我侶)</span></p>
<p style="margin-left:1em">神山與洞山在餅舖。師於地上畫一圓相曰把將去。洞曰拈將來。</p>
<p>保寧勇云。非但二人提不起。盡大地人亦提不起。　平陽忞召眾云。諸人還提得起麼。良久云。也須是箇踞地師子始得。若是山僧。待它道拈將來。便與一掌。者一掌有生有死有利有害。</p>
<p>彩箋書畵翦江波。一抹烟巒散玉珂。探得洛陽增紙價。好看丹桂影㜑娑。<span class='note-inline'>(宗陸和)</span></p>
<p style="margin-left:1em">神山與洞山行。因過獨木橋。洞山先過了。乃拈起木橋曰過來。師曰。价闍黎。洞乃放下木橋。</p>
<p>普明燁云。洞山用劍刃上事。若非神山也大難承當。雖然。鼻孔却在神山手裏。　[、/(、*、)]堂蓮云。臨機勘辨。須是白拈。鳥道傍通。還它老作。雖則有收有放。鼻孔<span class='corr'>已</span>落神山手裏。任你過來過去。性命還在洞山彀中。若據撿點。二老大似秤鉤打釘。</p>
<p>平地無端鑿陷坑。木橋拈起使人行。沉沉寒水如何渡。月夜金雞報五更。<span class='note-inline'>(丹霞淳)</span></p>
<p style="margin-left:1em">神山把鍼次。洞山問作什麼。師曰把鍼。曰把鍼事作麼生。師曰鍼鍼相似。曰二十年同行作者箇語話。師曰汝又作麼生。曰如大地火發。</p>
<p>南林弘云。神山一段古錦。風吹不入。雨打不溼。被洞山一拶。直得零零落落。至今補不得。　惟直楷云。密師不得。洞山撥轉。端的不知。別有生涯。可惜放過。待問把鍼事作麼生。驀面便與一劄。饒伊三頭六臂也迴避不及。</p>
<p>大地火發。間不容髮。南海崑崙。天寒不襪。祖祖相傳。一堆搕[打-丁+(天/韭)]。<span class='note-inline'>(天童覺)</span></p>
<p>逆放順收。將寡敵眾。隱顯同途。得失共用。鍼鍼相似不外來。同行語話要分開。自從大地火發後。古廟香爐不著灰。<span class='note-inline'>(月堂昌)</span></p>
</div>
<div class='div-other'><a id='mulu682' />
<p class='h2'>幽溪禪師<span class='note-inline'>(雲巖晟嗣)</span></p><p style="margin-left:1em">僧問大用現前不存軌則時如何。師起身繞禪牀一帀而坐。僧擬進語。師遂與一蹋。僧歸位立。師曰。汝恁麼。我不恁麼。汝不恁麼。我却恁麼。僧再擬進語。師又與一蹋曰。三十年後我道大行。</p>
<p>天童華云。善射者箭不虗發。若是箇漢。何處更有幽溪。雖然。最初一蹋何似末後一蹋。　天寶樞云。幽溪門庭壁立。家法森嚴。不因者僧。爭見汗馬功高。</p>
<p>劈開華嶽連天色。放出黃河倒海聲。八臂那吒難湊泊。旁觀祇有舌長伸。<span class='note-inline'>(道隆興)</span></p>
<p>轟轟雷鼓辣雲頭。電影長空掃未休。直得禹門桃浪惡。前津祇有[月*暴]顋流。<span class='note-inline'>(微微昱)</span></p>
<p style="margin-left:1em">幽溪因僧問處處該不得時如何。師曰。夜半石人無影像。縱橫不辨往來源。</p>
<p>金鞭擊碎珊瑚樹。玉浪衝開水底天。折角泥牛連夜㖃。青峰添得曉來烟。<span class='note-inline'>(頻吉祥)</span></p>
</div>
<div class='div-other'><a id='mulu683' />
<p class='h2'>潭州石霜慶諸普會禪師<span class='note-inline'>(道吾智嗣)</span></p><p style="margin-left:1em">僧問。咫尺之間為甚不覩師顏。師曰我道遍界不曾藏。僧後問雪峰。遍界不曾藏意旨如何。峰曰什麼處不是石霜。僧回舉似師。師曰者老漢著什麼死急。</p>
<p>洞山价云。笑殺土地。　玄沙備云。山頭老漢蹉過石霜也。　五祖戒云。著甚來由。　太陽玄云。今時人要明此事。大須仔細。祇如石霜恁麼道。落在甚處。若不仔細。非但累及石霜。和它雪峰累及。　瑯琊覺云。雪峰雖有利人之心。且無出人之眼。石霜雖有出人之眼。且未知向上一竅。　法雲秀云。要見石霜麼。富嫌千口少。貧恨一身多。　淨因成云。諸人要識二老麼。天共白雲曉。水和明月流。　天童覺云。二老相去多少。直是千里萬里。若有問長蘆。遍界不曾藏意旨如何。向道什麼處是石霜。　報恩秀云。者僧愈尋愈遠。轉問轉疑。雪峰不惜性命橫身相為。猶較天童十萬八千。還會麼。拈却肯路根塵空。脫體無依活卓卓。</p>
<p>石霜雪老盡悠悠。月下相逢互唱酬。怎似釣螺江上客。一聲漁笛過滄州。<span class='note-inline'>(佛慧泉)</span></p>
<p>老倒石霜曾指月。區區雪老重饒舌。釣魚船上謝三郎。金剛腦後添生鐵。<span class='note-inline'>(南華昺)</span></p>
<p>同聲相應。同氣相求。看風使檣。遇浪攔頭。機輪謾卷舒。互換出常流。猶羨釣魚船上客。一曲滄浪烟水秋。<span class='note-inline'>(離言義)</span></p>
<p>渾然太古元無物。點破真淳在一爻。周孔繫詞勞指註。吉凶從此見重交。<span class='note-inline'>(幻寄庭)</span></p>
<p style="margin-left:1em">石霜因僧問真身還有出世也無。師曰不出世。曰爭奈真身何。師曰瑠璃缾子口。</p>
<p>天童覺云。通身及盡。徹底無功。撒手歸來。隨處得用。還識石霜老漢麼。當堂無影迹。遍界不曾藏。　寶壽新云。好箇瑠璃缾。雖然有口要且無底。還用得麼。差之毫釐。失之千里。　為則範云。石霜玉壺中高歌夜月。閬苑裏坐嘯春風。被者僧輕輕一拶。便乃逐烟火於人間。望仙山若天上。雖然。要見石霜也大難。何故。石女驚回夢。月明在畵樓。</p>
<p style="margin-left:1em">石霜因僧辭。師問船去陸去。曰遇船即船遇陸即陸。師曰我道半途稍難。僧無對。</p>
<p>雲門偃云。三十年後此語大行。又云。臨行一句永劫不忘。</p>
<p style="margin-left:1em">石霜抵溈山為米頭。一日簏米次。溈曰施主物莫拋攃。師曰不拋攃。溈於地上拾得一粒曰。汝道不拋攃。者箇是什麼。師無對。溈曰。莫輕者一粒。百千粒盡從者一粒生。師曰。者一粒從什麼處生。溈呵呵大笑歸方丈。</p>
<p>萬廩千倉常住物。出生來歷要分明。不知一粒從何得。雨過西山爽氣清。<span class='note-inline'>(枯禪鏡)</span></p>
<p style="margin-left:1em">石霜因僧問。三千里外遠聞石霜有箇不顧是否。師曰是。曰。祇如萬象歷然。是顧不顧。師曰我道不驚眾。曰。不驚眾是與萬象合。如何是不顧。師曰遍界不曾藏。</p>
<p>翠峰顯云。誰是不顧者。　法林音云。石霜老人雖則不負來機。爭奈得隴遺蜀。若是吹餘。待伊問遠聞有箇不顧是否。但云謝子殷勤。它若再問萬象歷然是顧不顧。即向它道山僧棒今日到闍黎止。看它又作箇甚麼伎倆。</p>
<p style="margin-left:1em">石霜因僧問如何是祖師西來意。師乃齩齒示之。僧不契。九峰虔因僧問先師齩齒意旨如何。峰曰。寧可截舌。不犯國諱。</p>
<p>雲葢元亦因僧問先師齩齒旨意如何。葢云我與先師有甚冤讎。　薦福燦云。要知二老用處麼。子為父隱。直在其中矣。</p>
<p style="margin-left:1em">石霜因僧問如何是和尚深深處。師曰無鬚鎖子兩頭搖。</p>
<p>三更月落兩山明。古道迢遙苔滿生。金鎖搖時無手犯。碧波心玉兔常行。<span class='note-inline'>(投〔青子〕)</span></p>
<p>無鬚鎖子卒難開。枯木堂中莫亂猜。千古兩頭搖不動。待它麐角衲僧來。<span class='note-inline'>(保寧勇)</span></p>
<p>鳥嗁碧㵎樹森森。把手行來又一岑。花落花開春不管。那知爛却石霜心。<span class='note-inline'>(梅逢忍)</span></p>
<p style="margin-left:1em">石霜示眾。初機未覯大事。先須識取頭。其尾自至。疎山仁便問如何是頭。師曰直須知有。曰如何是尾。師曰盡却今時。曰有頭無尾時如何。師曰吐得黃金堪作什麼。曰有尾無頭時如何。師曰猶有依倚在。曰直得頭尾相稱時如何。師曰。渠不作箇解會。亦未許渠在。</p>
<p>福善品云。既是頭尾相稱。為甚麼亦不許渠在。若識取其頭。盡乾坤大地七花八裂。若識取其尾。且道甚麼處見石霜來。近時有頭無尾者甚多。若乃有尾無頭不。惟盡却今時。威音王<span class='corr'>已</span>前百雜碎始得。</p>
<p>口甜心苦論家私。王庫從來豈有斯。傍戶癡獃徒側耳。累它空墮兩莖眉。<span class='note-inline'>(別收純)</span></p>
<p style="margin-left:1em">石霜示眾。百尺竿頭如何進步。</p>
<p>百尺竿頭坐底人。雖然得入未為真。百尺竿頭須進步。十方世界現全身。<span class='note-inline'>(長沙岑)</span></p>
<p>瞎却頂門眼。錯認定盤星。拌身能捨命。一盲引眾盲。<span class='note-inline'>(無門開)</span></p>
<p style="margin-left:1em">石霜因裴相國來。師奪公手中笏曰。在天子手中為圭。在官人手中為笏。在山僧手裏喚作什麼。公無對。乃留下笏。</p>
<p>翠峰顯云。弄巧成拙。　保寧勇代相國云。祇恐和尚使不著。　天寧琦云。渠無名字。　百丈泐云。為石霜助惡則扶強抑弱。為裴公拔本則重俗輕僧。不如一齊趁出。免得以平報不平。恁麼得人憎。　清化嶾代云。太俗生。　雲溪挺代云。不惜為它安名。祇恐負累和尚。</p>
<p>不是圭兮不是笏。翻身直入蒼龍窟。拏得驪龍照海珠。知君大手方拈出。<span class='note-inline'>(翠峰顯)</span></p>
<p>不是圭兮不是笏。祖祖相傳非外物。掣電光中著眼看。直下承當早埋沒。遇作家。須拈出。中下聞之生恍惚。太平恁麼多羅。畢竟未離窠窟。那堪明眼人前。特地一場叨呾。<span class='note-inline'>(佛鑑懃)</span></p>
<p style="margin-left:1em">石霜因許州金明上座問一毫穿眾穴時如何。師曰直須萬年後。曰萬年後又如何。師曰。登科任汝登科。拔萃任汝拔萃。明次問徑山諲。山曰光華任汝光華。結果任汝結果。</p>
<p>□□□云。石霜棺材裏瞠眼。莫道金明不具眼好。</p>
<p>日暖風和春正好。王孫打馬上林遊。寒儒未第青氈舊。花落花開總是愁。<span class='note-inline'>(勝法溥)</span></p>
</div>
<div class='div-other'><a id='mulu684' />
<p class='h2'>潭州漸源仲興禪師<span class='note-inline'>(道吾智嗣)</span></p><p style="margin-left:1em">侍道吾至檀越家弔慰。師拊棺問生耶死耶。吾曰生也不道死也不道。師曰為什麼不道。吾曰不道不道。回至中路。師曰和尚今日須與某甲道。若不道。打和尚去也。吾曰打即任打。道即不道。師便打。歸院吾令去。師後有省。值吾化去。乃造石霜舉此話請益。霜曰。不見道生也不道死也不道。師大悟。</p>
<p>雲居元云。石霜矢上加尖。喚醒千箇漸源也無用處。當初待伊舉了。痛棒打出。非惟作天下宗師。亦乃為道吾雪屈。　五祖演云。白雲今日憤氣不平。須要斷者公案。道吾第一不解為身作主。第二不能隨機入俗。當時待問生耶死耶。但云等歸院裏向你道。若著得此語。伶俐漢一蹋蹋著。大小道吾也免一頓拳頭。　昭覺勤云。道吾橫身為物。指出生死根原。漸源親到寶山。當面錯過。若不是金剛正性夙植根深。爭得向平田淺艸驀地回光。見得道吾著力相為處。且作麼生是道吾著力相為處。　徑山杲云。生也不道。死也不道。兩重公案。一狀領到。露刃吹毛。截斷綱要。脫却鶻臭衫。拈却炙脂帽。大座當軒氣浩浩。喝一喝。　天寧琦云。生耶死耶。動念即乖。不道不道。何處尋討。拽脫鼻孔。打破髑髏。腰纏十萬貫。騎鶴上揚州。有意氣時添意氣。不風流處也風流。</p>
<p>無鬚鎖子兩頭搖。無瑕碧玉三回獻。返遭刖足太無端。誰料正言遠似反。<span class='note-inline'>(佛性泰)</span></p>
<p>明頭落節。暗裏喫交。毒手當渠痒處搔。雪裏鷺鷥飛不見。一隻銀缾挂樹梢。<span class='note-inline'>(承天宗)</span></p>
<p>急水灘頭下釣時。錦鱗紅尾尚遲疑。驀然跳出洪波裏。攖霧拏雲宇宙低。<span class='note-inline'>(天童華)</span></p>
<p>題盡招文喚不回。空教雨淚溼寒灰。倚樓忽聽涼州曲。誰信邊笳奏落梅。<span class='note-inline'>(慧山海)</span></p>
<p style="margin-left:1em">漸源一日持鍬到石霜法堂上。從東過西從西過東。霜曰作麼。師曰覓先師靈骨。曰。洪波浩渺白浪滔天。覓什麼先師靈骨。師曰正好著力。曰。者裏鍼劄不入。著甚麼力。師持鍬肩上便去。</p>
<p>太原孚別云。先師靈骨猶在。　明招謙云。莫道作麼。別下得什麼語代云。鷺鷥語鶴。又代漸源。便擲却鍬子云淺水無魚。　青龍斯云。二老可謂同條共貫。收放臨時。仔細看來猶未劋絕。要得劋絕麼。先師靈骨謾勞尋。溢目烟光亙古今。堪笑持鍬徒著力。何如撫掌共披襟。</p>
<p>兔馬有角。牛羊無角。絕毫絕釐。如山如岳。黃金靈骨今猶在。白浪滔天何處著。隻履西歸曾失却。<span class='note-inline'>(翠峰顯)</span></p>
<p>終日挨門復倚樓。幾回明鏡照梳頭。一從事却潘郎後。也解人前不識羞。<span class='note-inline'>(保寧勇)</span></p>
<p>當時苦口曾不道。悟來靈骨方尋討。練江寒月雨蕭蕭。浮雲散盡天如掃。<span class='note-inline'>(夢菴信)</span></p>
<p>生前曾弗遇知音。死後徒將靈骨尋。祇在目前何處覓。黃金鎖子任浮沈。<span class='note-inline'>(本覺一)</span></p>
<p style="margin-left:1em">漸源因寶葢約姪來訪。師乃卷簾在方丈內坐。約一見乃下却簾。便歸客位。師令侍者傳語曰。長老遠涉不易。猶隔津在。約遂擒住侍者與一掌。者曰有堂頭和尚在。莫打某甲。約曰。為有堂頭老漢。所以打你。者回舉似師。師曰猶隔津在。</p>
<p>昭覺勤云。老漢一舒一卷。賓主歷然。隔津通津。彼此相照。侍者親蒙賜掌。恩大難酬。寶葢到處垂慈。費盡腕頭氣力。　天童覺云。灼然猶隔津在。然則各各彼彼自是一家。且作麼生得同生同死共命連枝去。暗裏抽橫骨。明中坐舌頭　鼓山賢云。漸源見寶葢。寶葢未見漸源。</p>
<p style="margin-left:1em">漸源在帳內坐。有僧來撥開帳曰不審。師以目視之。良久曰會麼。曰不會。師曰。七佛<span class='corr'>已</span>前事。為甚麼不會。僧舉似石霜。霜曰。如人解射。箭不虗發。</p>
<p>東林總云。漸源七佛<span class='corr'>已</span>前事則且從。未審石霜喚什麼作箭。良久云。漸源頭白。石霜頭黑。七佛<span class='corr'>已</span>前曾漏泄。既漏泄。掩不得。南海波斯生白澤。　鼓山永云。漸源夢中說夢。石霜接響承虗。要且二俱不了。</p>
</div>
<div class='div-other'><a id='mulu685' />
<p class='h2'>淥清禪師<span class='note-inline'>(道吾智嗣)</span></p><p style="margin-left:1em">因僧問。不落道吾機。請師道。師曰。庭前紅莧樹。生葉不生華。僧良久。師曰會麼。曰不會。師曰。正是道吾機。為什麼不會。僧禮拜。師打曰須是老僧打你始得。</p>
<p>昭覺勤云。來源既正。祇貴轉身。者僧眼既[目*荅]眵。淥清遂因風放火。當時若是箇漢。待道庭前紅莧樹生葉不生華。便與掀倒禪牀。直饒道吾親來。也須與他平展。還委悉麼。棋逢敵手難藏興。詩到重吟始見工。</p>
</div>
<div class='div-other'><a id='mulu686' />
<p class='h2'>澧州夾山善會禪師<span class='note-inline'>(船子誠嗣)</span></p><p style="margin-left:1em">因僧問撥塵見佛時如何。師曰。直須揮劍。若不揮劍。漁父棲巢。僧後問石霜撥塵見佛時如何。霜曰。渠無國土。甚處逢渠。僧回舉似師。師上堂曰。門庭施設不如老僧。入理深談猶較石霜百步。</p>
<p>護國元云。參須實參。見須實見。毫端許言之本末皆為自欺。今日或有人問。和聲便打。為什麼。黃金自有黃金價。終不和沙賣與人。　石霜尊云。夾山為眾竭力。禍出私門。石霜覿露全機。遭人邈摸。護國祇有利人之心。且無出人之眼。如今若有恁麼問。亦與和聲便打。待伊擬議。便與擲下拄杖。</p>
<p>當機一句玉珊珊。內外玲瓏溢目寒。無漏國中曾不住。月華影裏見應難。<span class='note-inline'>(丹霞淳)</span></p>
<p>拂牛劍氣洗兵威。定亂歸功更是誰。一旦氛埃清四海。垂衣皇化自無為。<span class='note-inline'>(天童覺)</span></p>
<p>隱顯全該不露顏。白雲繚繞舊家山。石人夜半敲金鎖。天曉泥牛過玉關。<span class='note-inline'>(㑃堂仁)</span></p>
<p>寶劍塵生宇宙寧。太平無事不談兵。皇風蕩蕩歸何處。風自清兮月自明。<span class='note-inline'>(寧遠地)</span></p>
<p>東望望長安。正值日初出。長安不可見。喜見長安日。<span class='note-inline'>(最懶根)</span></p>
<p style="margin-left:1em">夾山見船子後。道吾令僧往問如何是法身。師曰法身無相。曰如何是法眼。師曰法眼無瑕。僧回舉似吾。吾曰者漢此回方徹。</p>
<p>育王雪云。三十年前賣牛買馬。三十年後賣馬買牛。若是出格流。決不向它語脉裏轉。還見麼。法身無相。法眼無瑕。</p>
<p>因風吹火。借水獻花。絲毫不立。萬別千差。但看來年二三月。銜泥燕子入誰家。<span class='note-inline'>(慈受深)</span></p>
<p>臭口開來經萬劫。絲毫纔動鐵輪隨。雲收雨散月明夜。翻動江波說向誰。<span class='note-inline'>(木菴永)</span></p>
<p>雪前風勢侵空急。雪後寒光照眼明。黃葉紛紛如剪綴。賸餘松柏映青山。<span class='note-inline'>(無異來)</span></p>
<p>朝餐白石裹舂糧。暮<span class='corr'>采</span>芳洲杜若香。欲寄身心與明月。送君南浦動蘭槳。<span class='note-inline'>(俍亭挺)</span></p>
<p style="margin-left:1em">夾山因僧問如何是夾山境。師曰。猿抱子歸青嶂裏。鳥銜花落碧巖前。</p>
<p>法眼益云。老僧二十年祇作境話會。　浮山遠云。直饒不作境話會。亦未許在。何故。犀因翫月紋生角。象被雷驚花入牙。　瑯琊覺云。且道如今作麼生會。良久云。上士遊山水。中人坐竹林。理安問云。大小瑯琊錯過法眼。　黃龍新云。者僧分明問境。法眼因甚不作境會。既不作境會。又作麼生會。長憶江南三月裏。鷓鴣嗁處百花香。　黃龍震云。直饒法眼盡力[跳-兆+孛]跳。也出夾山不得。法眼既出不得。是什麼人出得。乃豎拂子云。須是者老漢始得。　高峰妙云。直饒向者裏會得。見法眼則易。見夾山則難。　蟠龍長云。法眼與麼解會。要見夾山直待驢年。</p>
<p>月皎青松鶴夢長。碧霄丹桂挂羚羊。巖高壁立千峰雪。石筍生條半夜霜。<span class='note-inline'>(投子青)</span></p>
<p>蚌含明月珠生腹。龍擁深雲雨灑空。莫向平田翻巨浪。直須點點盡朝東。<span class='note-inline'>(丹霞淳)</span></p>
<p>月挂寒松碧嶂深。石人未會雪中吟。從前此曲知音少。鶴唳青霄出鳳林。<span class='note-inline'>(枯木成)</span></p>
<p>古路雪深覆。好山雲更遮。雁聲天外急。遊子夜還家。<span class='note-inline'>(瞞菴成)</span></p>
<p>三十年前此地遊。木蘭花發院初修。如今再到經行地。樹老無花僧白頭。<span class='note-inline'>(鼓山珪)</span></p>
<p>哭月狂猿攀古樹。嘯風猛虎踞懸崖。人間別有通霄路。不必行從者裏來。<span class='note-inline'>(中峰本)</span></p>
<p>萬疊烟巒夜不收。清風拂檻露華幽。半遮半掩穿芳徑。月皎星河澹遠洲。<span class='note-inline'>(伴我侶)</span></p>
<p>玉管吹何處。空留嶺上梅。年來雙白鶴。舞出鳳凰臺。<span class='note-inline'>(俍亭挺)</span></p>
<p>鴛鴦錦繡寸心勞。誰向鍼邊惜羽毛。獨有官家人富貴。明珠換去作宮袍。<span class='note-inline'>(日休窹)</span></p>
<p>山邊水邊待月明。暫向人間借路行。忽然撞著眼中釘。夜夜擡頭怕見星。<span class='note-inline'>(石藏鐙)</span></p>
<p style="margin-left:1em">夾山因僧問如何是佛。師曰此位無賓主。曰尋常與什麼人對談。師曰。文殊與吾攜水去。普賢猶未折花來。</p>
<p>百丈泐云。在家不會迎賓客。出路方知無主人。花街柳巷皆空過。嗟怨堂中老令公。且道尋常畢竟與什麼人對談。良久云。命坐孤星。日犯歲君。　報恩岳云。夾山與麼答話。可以入佛。不可以入魔。今日有問如何是佛。便云賓主歷然。更問尋常與什麼人對談。便云波旬執劍時相衛。那吒奮臂繞堦行。或有箇漢出來云。恁麼道祇可入魔不可入佛。便輕輕以手擘開眼云。貓。</p>
<p>親言言處幾人知。今古無儔類莫齊。玉馬雪行歸夜半。羚羊挂角日沉西。<span class='note-inline'>(投子青)</span></p>
<p>當頭不犯難開口。假借旁來落二三。卓爾混融無向背。西天佛是老瞿曇。<span class='note-inline'>(枯木成)</span></p>
<p>對對珊瑚撑月明。苔青古殿少人行。旌旗柳拂龍蛇動。白玉階前絕令行。<span class='note-inline'>(伴我侶)</span></p>
<p>劫壺空處路難通。野徑雲埋曉似封。滿目烟光人寂寂。夜深徒見月朦朧。<span class='note-inline'>(尊道啟)</span></p>
<p style="margin-left:1em">夾山因僧問祖意教意是同是別。師曰。風吹荷葉滿池青。十里行人較一程。</p>
<p>對機有準穿楊箭。問答無殊野水痕。春至幾番寒食雨。仍添碧浪兩三層。<span class='note-inline'>(頻吉祥)</span></p>
<p style="margin-left:1em">夾山上堂。眼不挂戶。意不停玄。直得靈艸不生。猶是五天之位。珠光月魄不是出頭時。此間無老僧。五路頭無闍黎。</p>
<p>熟處難忘老夾山。懸空著架要人攀。有時打落烏紗帽。笑不成兮哭轉難。<span class='note-inline'>(頻吉祥)</span></p>
</div>
<p class='juan'>宗鑑法林卷六十</p></div>
</div><!-- end of div[@id='body'] -->
</body></html>