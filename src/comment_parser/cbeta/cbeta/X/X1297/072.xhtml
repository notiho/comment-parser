<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu863' />宗鑑法林卷七十二</p><p class="byline">集雲堂　編</p>
<div class='div-other'><a id='mulu864' />
<p class='h1'>尊宿<span class='note-inline'>(未詳嗣法)</span></p>
<div class='div-other'><a id='mulu865' />
<p class='h2'>福州東山雲頂禪師</p><p style="margin-left:1em">因僧問如何是和尚日用事。師曰。我喫飯。汝受饑。曰法法不相到又作麼生。師曰。汝作罪。我皆知。</p>
<p>法林音云。理不借處爭敢侵著它一些子。道不礙時又何嘗有一物為對為待。此是東山見處。若約法林門下。正是白日迷路。復頌。</p>
<p>越水吳山引斷腸。春風夢裏繡鴛鴦。箇中法法不相到。明月依然照故鄉。</p>
<p>翡翠貪魚渚芷邊。青錢點碧水中旋。隨風上下渾無礙。數數閒情別有天。<span class='note-inline'>(粟菴鼎)</span></p>
<p style="margin-left:1em">雲頂因僧問如何是和尚一枝拂。師曰打破修行窟。曰恁麼則本來無一物也。師曰知無者是誰。曰學人罪過。師曰再思可矣。</p>
<p>法林音云。佛來也斬。魔來也斬。東山究竟不知者拂子來處。若一槩放過。何異截鶴續鳧。　永寧鼎云。好一枝拂。者僧拈不起。東山用不得。永寧慣行平展。要且難為分析。</p>
<p>雲鎖蒼崕花滿溪。行人到此路猶迷。一聲嗁鳥出幽谷。正是仙家對奕時。<span class='note-inline'>(海慧惺)</span></p>
<p>重門吏散印刁刀。片紙從教聳骨毛。欲問中書堂裏事。紛紛劍戟似蓬蒿。<span class='note-inline'>(法林音)</span></p>
<p>峰頂池開十丈蓮。香風吹醒洞中仙。斜冠倒履雲端現。故爾蹁蹮聲色前。<span class='note-inline'>(粟菴鼎)</span></p>
<p style="margin-left:1em">雲頂因士問。洞山道有一物上拄天下拄地。未審是甚麼物。師曰擔鐵枷喫鐵棒。曰天地黑山河走。師曰。閻老殿前添一鬼。北邙山下臥千年。士呼快活快活。師曰也是野狐吞老鼠。</p>
<p>法林音云。蠱毒之家水莫甞。東山既不能覰透价老心肝。爭免數百年後帶累者漢活葬在洞山門下。復頌。</p>
<p>荊棘巖前出老根。多年猶帶血斑痕。不知何處腥風至。徒向荒郊欲返魂。</p>
<p>劃斷千江白雪紛。赤梢沉困暗消魂。漁翁夜半鳴桹急。大叫天明失路行。<span class='note-inline'>(粟菴鼎)</span></p>
</div>
<div class='div-other'><a id='mulu866' />
<p class='h2'>高郵州定禪師</p><p style="margin-left:1em">因僧問透網金鱗以何為食。師曰乾屎橛。</p>
<p>法林音云。百尺竿頭不知轉身之路。空扭揑三聖鼻孔。萬仞巖前不解垂手之機。徒模糊雲門眼睛。今日有人恁麼問。法林終不肯。祇有受璧之心。　永寧鼎云。索價八百。擬酬一千。可謂高邁古今。在今之世十箇五雙。背秦忘楚者多。摹腹問心者少。</p>
<p>鐵壁銀山湧出來。當頭一拶便成灰。錦鱗若解生頭角。迸破青天走逆雷。<span class='note-inline'>(海慧惺)</span></p>
<p>蹋碎佛堦襯馬蹄。殘紅飄處印香泥。清波湧出遊艇子。遙望蘆花一色迷。<span class='note-inline'>(法林音)</span></p>
</div>
<div class='div-other'><a id='mulu867' />
<p class='h2'>鄭州普照寺佛光道悟禪師</p><p style="margin-left:1em">身著白衫。跨黃犢吹短笛。遊於洛中。甞曰。道我凡耶。曾向聖位中來。道我聖耶。又向凡位中去。道我非凡非聖耶。却向毗盧頂上別有行處。</p>
<p>法林音云。佛光貪它一粒米。却將曩劫熏修狼藉殆盡。且道那裏是貪它粒米處。</p>
<p>手內瑯玕七尺笻。穿雲度水活如龍。有時拈在融峰上。劃破青天不放鬆。<span class='note-inline'>(㵎菴怡)</span></p>
<p>茅菴縛就傍雙林。拄杖常隨過別岑。謾道渠儂無住處。滿山枯木似龍吟。<span class='note-inline'>(法林音)</span></p>
</div>
<div class='div-other'><a id='mulu868' />
<p class='h2'>溫州靈雲省菴思禪師</p><p style="margin-left:1em">結夏上堂。以大圓覺牛角馬角。為我伽藍瓜籃菜籃。</p>
<p>法林音云。掀翻威音那畔。了無踪跡可尋。掃除今世門頭。不留一些餘習。要且無出身之路。</p>
<p>霜葉飛飛月一天。閒將錦瑟調牕前。知音欲得周郎至。故意時時誤拂絃。<span class='note-inline'>(慈雲文)</span></p>
<p>歷歷古今磨晝夜。忙忙日月跳雙丸。不知天地為誰老。留得青山畵裏看。<span class='note-inline'>(海慧惺)</span></p>
<p>縛箇菴兒傍水灣。惟留心事對青山。幽居不問朝堂事。鎮日寥寥獨掩關。<span class='note-inline'>(法林音)</span></p>
</div>
<div class='div-other'><a id='mulu869' />
<p class='h2'>泗川大癅禪師</p><p style="margin-left:1em">所至以勘驗為事。過雪竇乃曰。者老漢口裏水漉漉地。竇曰你不肯老僧那。師曰果然口裏水漉漉地。以坐具一摵便去。直歲不甘。趁至中路損師一足。師曰此是老漢使之。它日須折一足償我。竇果如其語。</p>
<p>法林音云。雪竇水漉漉底。後折一足償它。大癅水漉漉底。直歲打折一足。還償得雪竇也未。復頌。</p>
<p>詩腸僅比酒腸寬。痛飲揮毫興未闌。引雨寒烟入戶急。柳弓葦箭帶心肝。</p>
<p>瞋不是瞋。打亦非打。得人一牛。還人一馬。白雪陽春唱高和寡。兩箇獨脚可知禮也。<span class='note-inline'>(植山樹)</span></p>
</div>
<div class='div-other'><a id='mulu870' />
<p class='h2'>杭州雲棲蓮池袾宏大師</p><p style="margin-left:1em">謁笑巖於柳巷。求開示。巖曰。阿你三千里外來開示我。我有甚麼開示你。師恍然辭歸。過東昌道中。聞譙樓鼓聲忽大悟。述偈曰。三十年前事可疑。三千里外遇何奇。焚香擲戟渾閒事。魔佛空爭是與非。</p>
<p>承天惺云。雲棲雖然悟去。爭奈墮在半途。若要歸家穩坐。直須掉轉頭來再見笑巖始得。　法林音云。歸馬華山之陽。放牛桃林之野。雖則南向讓三北向讓再。依然征誅而得天下。復頌。</p>
<p>上園歷罷到江濵。滿眼紅黃入夢頻。興罷歸來無覓處。故鄉端不在西秦。</p>
<p>水到燕山心不正。撞頭偏遇打頭風。可憐拶破東昌鼓。喪盡家私兩手空。<span class='note-inline'>(慈雲文)</span></p>
<p>東昌門外鼓騰騰。驀拶虗空撲地崩。拈得紅爐一片雪。却是黃河六月冰。<span class='note-inline'>(予哉元)</span></p>
<p style="margin-left:1em">雲棲因侍郎王宗沐問。夜來老鼠唧唧。說盡一部華嚴經。師曰貓兒突出時如何。王無語。師自代曰。走却法師。留下講案。遂頌。老鼠唧唧。華嚴歷歷。奇哉王侍郎。却被畜生惑。貓兒突出畵堂前。牀頭說法無消息。無消息。大方廣佛華嚴經。世主妙嚴品第一。</p>
<p>法林音云。既不能格外追問。又不能格外提持。豈善作者乎。致令王公死在句下。不見道大凡宗師不可祇一路也。復頌。</p>
<p>毗盧樓閣月朦朧。剎剎塵塵絕異同。堪笑善財無覓處。清光狼藉粉牆東。</p>
<p>西風愁起綠波間。菡萏香消翠葉殘。細雨夢回鷄塞遠。小樓吹徹玉笙寒。<span class='note-inline'>(粟菴鼎)</span></p>
<p>主重重也伴重重。一夜深談性海空。二十四幢平榻地。不知誰撞玉樓鐘。<span class='note-inline'>(辨才海)</span></p>
<p style="margin-left:1em">雲棲因僧問。參禪念佛可融通否。師曰。若然是兩物。用得融通著。</p>
<p>法林音云。天地一理。萬法一如。大師不妨會盡。祇是中心樹子猶望它人討保在。</p>
<p>孤山梅白非因雪。雪谷香生不是梅。梅雪兩忘丰骨露。清香隱隱襲人來。<span class='note-inline'>(寧壽恒)</span></p>
<p>桃源洞裏卜幽棲。雞犬桑麻樂有餘。<span class='corr'>采</span>得黃精和白术。一時收入藥胡盧。<span class='note-inline'>(海慧惺)</span></p>
<p>滿山筍蕨滿園茶。歷落巖前鬬晚霞。午夜夢回纔一顧。般般風味不須賒。<span class='note-inline'>(法林音)</span></p>
<p style="margin-left:1em">雲棲新春日示眾。今日賀新春。歲時重換却。昨日作麼生。十二月廿八。</p>
<p>法林音云。拈頭作尾。拈尾作頭。不知四時密移。那管日月推遷。更贈一柄埽帚去。舘驛門前作生涯。</p>
<p>青山日伸頸。綠水夜揚眉。握管虗空判。寫出舊鍾馗。<span class='note-inline'>(界弘量)</span></p>
<p>華陽道士呪金鐘。鬼谷先生祝卦筒。惟有東村王大伯。渾家燒紙送年窮。<span class='note-inline'>(海慧惺)</span></p>
<p>水色山光皆入詩。一行鴻雁影差池。醉後不知天地窄。梅移牕外月來時。<span class='note-inline'>(法林音)</span></p>
<p style="margin-left:1em">雲棲甞自贊曰。十畫九不像。惱殺丹青匠。庶幾此近之。權留作供養。若道者便是。依然成兩㨾。不兩㨾。三十棒。</p>
<p>慈雲文云。雲棲道庶幾此近之。大似折空花濃淡。較兔角短長。　法林音云。款出囚口。要且三十棒。也祇令行一半。復頌。</p>
<p>三個猢猻夜簸錢。飜來覆去絕中邊。巖前忘却來時路。水底徒分上下天。</p>
<p>禿帚拈來巧畫眉。塗脣赤土美西施。自憐越國人烟積。擁翠樓頭錯認伊。<span class='note-inline'>(粟菴鼎)</span></p>
<p>自梳雲鬢理宮糚。十曲春風九斷腸。打破蔆花雙照影。一時羞殺杜韋娘。<span class='note-inline'>(環六聞)</span></p>
</div>
<div class='div-other'><a id='mulu871' />
<p class='h2'>紫柏達觀真可大師</p><p style="margin-left:1em">聞誦斷除妄想重增病。趣向真如亦是邪。大疑之。一日齋次忽大悟。乃曰。使我在臨濟德山座下。一掌便醒。安用如何若何。</p>
<p>法林音云。從門入者不是家珍。既不能胸襟流出。縱然瞠開睡眼。也是倚門傍戶。</p>
<p>八駿圖邊騰逸足。掀翻槽櫪脫羈銜。當時伯樂如相顧。管取千金製錦鞍。<span class='note-inline'>(寧壽恒)</span></p>
<p>哭月狂猿攀古樹。嘯風猛虎踞懸崖。人間別有通霄路。不必行從者裏來。<span class='note-inline'>(誕登清)</span></p>
<p>清風明月兩相留。獨傍溪邊覓舊遊。轉過巖前偶一笑。扶桑日出海門秋。<span class='note-inline'>(法林音)</span></p>
</div>
<div class='div-other'><a id='mulu872' />
<p class='h2'>瑞州黃蘗無念深有禪師</p><p style="margin-left:1em">因僧問。道果有耶。果無耶。師曰說有說無二俱成謗。曰如何即得。師曰無求即得。曰如何是道之體。師曰滿口道不著。曰四大離散時如何。師豎起拳曰者箇不屬四大。</p>
<p>法林音云。把住時海闊山遙。放行處纖塵不立。若人透得。許與古佛同參。更須知向上有一人在。復頌。　不勞井底種林檎。桃李滿園俱是金。萬里區區歸未得。可憐明月印波心。</p>
<p>歷盡千山與萬山。白雲影裏轉身難。為君指出竿頭路。須信拘盧不在南。<span class='note-inline'>(辨才海)</span></p>
<p style="margin-left:1em">無念因僧問。古人并却咽喉脣吻道將一句。者一句如何道。師曰我不并却咽喉脣吻。你且道一句看。僧無對。師曰你被音聲塞却口。</p>
<p>法林音云。者僧被音聲塞却即且置。無念老漢且道脫得也無。</p>
<p>老將鎮邊關。單于盡胆寒。太平歸故國。露布寫平蠻。<span class='note-inline'>(定生純)</span></p>
<p>邊關那聽假鷄鳴。車馬蕭蕭不放行。關吏謾言刻薄甚。從來符節要分明。<span class='note-inline'>(法林音)</span></p>
</div>
<div class='div-other'><a id='mulu873' />
<p class='h2'>夔州白馬寺儀峰方彖禪師</p><p style="margin-left:1em">因僧問如何是西來意。師曰兩頭燒火一頭烟。</p>
<p>法林音云。西來大意。道者何止萬千。者漢較些子。祇是不合杜撰。復頌。</p>
<p>颯颯清風掌上仙。謾拕雙袖繞雲烟。高歌一曲乾坤暗。塔影倒插波底天。</p>
<p>望梅止渴太惺惺。齒頰津生任吐吞。路不齎糧戶不扃。謳歌鼓腹徧乾坤。<span class='note-inline'>(粟菴鼎)</span></p>
<p style="margin-left:1em">儀峰手中常執一鼗鼓。一面書矗字。一面書犇字。凡應機多舉而搖之。</p>
<p>法林音云。在儀峰門下不道全無。若是今時。何異擔水河頭賣。復頌。</p>
<p>神頭鬼面幾多般。拈出當陽不等閒。一曲兩曲誰會得。却將紈扇掩慚顏。</p>
<p>覿面神鋒不露形。血痕零碎似春淋。生靈兀兀知還否。可歎晨昏臥翠陰。<span class='note-inline'>(粟菴鼎)</span></p>
</div>
<div class='div-other'><a id='mulu874' />
<p class='h2'>廣信府鵝湖養菴心禪師</p><p style="margin-left:1em">畫大圓相於壁間。內寫莫教塗黑。外寫勿使傷白。有人向圈裏圈外下得注脚者。許汝學道。不然總是懡㦬。</p>
<p>法林音云。正不立玄。偏不附物。鵞湖盡力顯揚了也。千載之後爭能免箇以<span class='corr'>己</span>昏昏使人昭昭。　永寧鼎云。鵞湖無端畫地為牢。要截斷天下人脚跟。殊不知帶累自己生陷地獄。</p>
<p>明月堂前寶鏡開。正偏無地可安排。何如室內陳家晏。把酒行籌暗裏猜。<span class='note-inline'>(海慧惺)</span></p>
<p>吸盡湘江數派清。迢迢桂轂夜初明。蟾光萬斛沒藏處。無限遊人夢裏行。<span class='note-inline'>(法林音)</span></p>
<p style="margin-left:1em">養菴甞置無門鎖。室中以驗方來。偈曰。上古留傳鎖。憑君智鑰開。若無開鎖法。相見不須來。</p>
<p>法林音云。且道是無門鎖不是無門鎖。復頌。</p>
<p>夾路黃花色色新。遊人空逐馬蹄塵。幾回迷却來時路。苦雨復聞鳩喚頻。</p>
<p>門墻萬仞許誰窺。造室升堂幾箇兒。若是自家親骨肉。家風狼藉播支離。<span class='note-inline'>(粟菴鼎)</span></p>
</div>
<div class='div-other'><a id='mulu875' />
<p class='h2'>韶州曹溪憨山德清大師</p><p style="margin-left:1em">閱肇論。至梵志出家白首而歸。鄰人見之曰昔人猶在耶。梵志曰吾猶昔人非昔人也。忽有省曰。今日始知鼻孔向下。妙峰曰何所得耶。師曰夜來兩箇泥牛。鬬入水中去。至今絕消息。峰笑曰且喜有住山本錢。</p>
<p>承天惺云。憨大師雖知鼻孔向下。定不知眉毛在上。　法林音云。住山本錢即不無。若要見梵志。直是未在。妙峰當時何不與它本分艸料。復頌。</p>
<p>何處老仙吹鐵笛。聲聲吹出故鄉來。百年舊夢渾如昨。無限心思當下灰。</p>
<p style="margin-left:1em">憨山參笑巖寶。巖問何處來。師曰南方。巖曰記得來時路麼。師曰一過便休。巖曰子却來處分明。師便禮拜。</p>
<p>法林音云。一人顢頇。一人懵懂。兩箇漢脚跟蹺至半空中。直至如今猶未點地在。</p>
<p>南來修阻路三千。陸有征車水有船。公驗分明雖放過。艸鞵依舊要還錢。<span class='note-inline'>(㵎菴怡)</span></p>
<p>洞裏桃花逐水流。是誰箇裏盪輕舟。家人忽憶當年事。六月凉生萬井秋。<span class='note-inline'>(法林音)</span></p>
<p>纔動脚跟早<span class='corr'>已</span>差。南來況且路途賒。縱然來處分明也。點撿將來未到家。<span class='note-inline'>(崇効玉)</span></p>
</div>
<div class='div-other'><a id='mulu876' />
<p class='h2'>杭州真寂聞谷廣印禪師</p><p style="margin-left:1em">參龍池傳和尚。適池負暄階下。師問曰和尚在那裏。池曰恰好不在。師便禮拜。池休去。</p>
<p>法林音云。真寂禮拜具眼不具眼。如今師僧家祇管說和盤托出。又道是納盡敗闕。恁麼會又爭得。　永寧鼎云。與麼來却與麼去。若是出門句子。直饒四大部洲打箇之遶來。可曾夢見否。</p>
<p>蓬萊深處玉為屏。極目烟波雙眼青。仙子不知何處是。惟聞伐木響丁丁。<span class='note-inline'>(法林音)</span></p>
<p>臨行把臂太躊蹰。反覆叮嚀意自殊。趁晚歸途山徑滑。回頭還識故人無。<span class='note-inline'>(粟菴鼎)</span></p>
<p>雲封秦樹路封苔。何處漁郎闖入來。隔岸殷勤問仙子。為言松際鶴初回。<span class='note-inline'>(慈雲文)</span></p>
<p style="margin-left:1em">真寂辭行。池送至門外。撫師背曰。老姪。我還疑你在。師曰甚處疑某甲。池曰如何是密啟其意。師曰今日不打宜興轉。池呵呵大笑。師戴笠便行。</p>
<p>法林音云。直饒頂笠便行。密啟其意。端的千古疑案。</p>
<p>李白乘舟將欲行。忽聞岸上蹋歌聲。桃花潭水深千尺。不及汪倫送我情。<span class='note-inline'>(海慧惺)</span></p>
<p>野水粼粼引恨長。田家父子為誰忙。雨蓑高挂夕陽外。小麥青青大麥黃。<span class='note-inline'>(法林音)</span></p>
<p>漁翁埀釣曲江濵。出沒烟波不記春。自說孤舟寒水畔。不曾逢著獨醒人。<span class='note-inline'>(定生純)</span></p>
</div>
<div class='div-other'><a id='mulu877' />
<p class='h2'>海虞破山洞聞法乘禪師</p><p style="margin-left:1em">一日謂嚴天池曰。穹窿山昨夜點頭矣。不知居士道箇甚麼。勿謂三世諸佛口挂東壁也。如居士灑灑落落。不妨我哆哆和和。</p>
<p>承天惺云。洞聞老師含血噴人。先污其口。非但令嚴公不甘。穹窿山未免冷笑去在。　法林音云。縱然灑灑落落哆哆和和。穹窿山橫點頭有分。復頌。</p>
<p>白蘋紅葉兩無期。夢裏關山月到遲。千里長安無住處。指頭蘸血寫秋思。</p>
<p>欲向湖山訪舊遊。偶逢嘉客共扁舟。分明話盡篷牕月。未必湖山暗點頭。<span class='note-inline'>(辨才海)</span></p>
</div>
<div class='div-other'><a id='mulu878' />
<p class='h2'>順天府大千佛寺徧融真圓禪師</p><p style="margin-left:1em">因陸五臺問如何是文殊智。師曰不隨心外境。曰如何是普賢行。師曰調理一切心。曰如何是毗盧法界。師曰事事無礙。陸歎曰。今而後萬殊一體。我知之矣。</p>
<p>法林音云。陸五臺祇知萬殊一體。不知一體萬殊。如何是文殊智。盲人摸象。如何是普賢行。慣嫌拕犂拽耙。如何是毗盧法界。趁出淫房未還酒債。且教伊疑七年。</p>
<p>一片桃花紅似火。滿堤楊柳綠如烟。桃花月落迷蝴蝶。楊柳春深泣杜䳌。<span class='note-inline'>(定生純)</span></p>
<p>華嶽三峰倒卓天。清風明月為誰還。閒看野鳥棲巢處。偃蹇蒼髯顛復顛。<span class='note-inline'>(法林音)</span></p>
</div>
<div class='div-other'><a id='mulu879' />
<p class='h2'>順天府潭柘古淵福源禪師</p><p style="margin-left:1em">復參廓樂。樂曰。你來耶。親切處道一句看。師進前曰即日恭惟和尚尊候萬福。曰如何是佛法大意。師曰滿口牙是骨。耳朵兩片皮。樂作色曰何曾見圓明來。師却問如何是佛法大意。樂喝。師擬議。樂打曰滿口牙是骨。耳朵兩片皮。師始大悟。</p>
<p>法林音云。若悟在圓明處。實不知牙是骨耳是皮。若悟在廓樂處。端何曾見圓明來。</p>
<p>紅爐焰裏種芭蕉。長出亭亭百尺苗。驟兩狂風連夜作。不知誰倚綠天高。<span class='note-inline'>(海慧惺)</span></p>
<p>烏鵲橋邊雲靉靆。乘槎河畔月朦朧。古人遙與分秋恨。不覺渾身淚染虹。<span class='note-inline'>(法林音)</span></p>
<p>從來壯士氣如虹。赤脚捎空過海東。翻手拏雲覆手雨。厲聲喚起碧潭龍。</p>
</div>
<div class='div-other'><a id='mulu880' />
<p class='h2'>寶頂曉山元亮禪師</p><p style="margin-left:1em">示眾。瓮裏何曾走却鼈。鰕跳元來不出斗。出世若無堅固心。六道輪迴空自走。兄弟們。即今入寶山。還有不空手而歸者麼。設有。正須朝打三千暮打八百。</p>
<p>報恩純云。若道堅固心。出得六道輪迴。更當入地獄如箭射。　法林音云。要得了脫六道輪迴。直須除却堅固心始得。復頌。</p>
<p>朝打三千暮八百。輪迴六道何時歇。寶山笑倒黃番綽。瓮裏何曾走却鼈。</p>
<p>焦頭爛額鬢髼鬆。平演真機信不通。未是口門能陷虎。猶來齒缺不關風。</p>
</div>
<div class='div-other'><a id='mulu881' />
<p class='h2'>南康府雲居顓愚觀衡禪師</p><p style="margin-left:1em">時有聞上座謂師曰。諸方手段。縱好殺人必有血痕。和尚殺人莫道血痕。氣息也無。師曰你又來塗污病僧。</p>
<p>法林音云。莫道血痕。連刀子也不曾摸著。</p>
<p>瀟湘漁父逢三閭。落日孤舟若放為。珍重汨羅江上水。夜來蘭芷莫深思。<span class='note-inline'>(海慧惺)</span></p>
<p>淺水平田即便休。相逢狹路不勝愁。看它鷸蚌相爭處。祇有漁翁暗點頭。<span class='note-inline'>(法林音)</span></p>
<p style="margin-left:1em">雲居因僧問。婆子具何手段。便燒却菴。師曰。諸供養中。法供養最。曰。菴主便去。未審是何意旨。師曰。明槍易躲。暗箭難防。</p>
<p>法林音云。恁麼莫屈它婆子麼。恁麼莫屈它菴主麼。若要兩不相屈。何不來問法林。復頌。</p>
<p>裊裊綠楊傍水邊。行人到此盡茫然。長江一練渾如洗。帆影誰分上下船。</p>
<p>野店春風颺酒帘。遊人勒馬口垂涎。幾回欲向它家飲。怕解貂裘當酒錢。<span class='note-inline'>(定生純)</span></p>
<p>一任青山雲出沒。意行深入薜蘿層。露眠艸宿渾無礙。又見峰頭月作燈。<span class='note-inline'>(鐵機信)</span></p>
<p style="margin-left:1em">雲居因僧問如何是二種根本。師曰。火性懆。水性溼。</p>
<p>法林音云。二種根本。雲居灼然道著。如今若有人問法林。祇為伊據款結案。復頌。</p>
<p>好風好雨過前川。紅葉紛紛寄恨還。午夜夢回不忍看。雙峰依約半空懸。</p>
<p>火性燥。水性溼。明眼衲僧難辨別。一箇胡盧兩箇瓢。生鐵蒺藜當面擲。<span class='note-inline'>(仰明旭)</span></p>
<p style="margin-left:1em">雲居因僧問如何是常住真心。師曰青山突屼綠水長流。曰真心與妄想相去幾何。師曰。黃花熳熳。翠竹珊珊。</p>
<p>法林音云。灼然語不知偏正。法不知倒邪。為人即禍生。法林恁麼批判。莫道也是老婆見解。　德實信云。裂破面門古今獨邁。猶較些子。若是真妄二心。未免笑殺露柱。</p>
<p>晚日斜風雁弄沙。惟將心事寄流霞。不知霞可如心否。一派遙分千萬家。<span class='note-inline'>(法林音)</span></p>
<p>月映洞庭秋水寒。碧雲散盡楚天寬。風恬浪靜平如掌。動蕩星辰在玉盤。</p>
<p>日長風暖柳青青。北鴈歸飛入窅冥。岳陽樓上閒吹笛。贏得春心滿洞庭。<span class='note-inline'>(旵庵曉)</span></p>
</div>
<div class='div-other'><a id='mulu882' />
<p class='h2'>翠巖古雪通喆禪師</p><p style="margin-left:1em">開爐上堂。翠巖啟大爐韛。柴炭渾無半塊。一雙赤手空拳。煅盡凡情空解。且道煅盡後如何。火裏蝍蟟吞却螃蟹。</p>
<p>法林音云。一期施設足稱良匠。若是躍冶之金。自然別有生涯。復頌。</p>
<p>火裏蝍蟟吞却蠏。一回鼻痛自心酸。今來古往英靈漢。好肉無端祇自剜。</p>
<p>寒風乍起碧天空。幾片閒雲過嶺東。白雪三冬山谷冷。陽回大地萬花紅。</p>
<p>西江吸盡無涓滴。四海於今信不通。赤手打翻凡聖窟。蝍蟟螃蟹總成龍。<span class='note-inline'>(辨才海)</span></p>
<p style="margin-left:1em">翠巖因僧問如何是本來面目。師曰階前石磉盤。僧禮拜。師曰看看磉盤動也。</p>
<p>法林音云。動底是石磉盤不是。如今有一等借蝦為目底便道。古雪借事明心因物彰理。復頌。</p>
<p>攜笻獨自訪烟霞。訪得烟霞不憶家。謾道仙踪無覓處。好山多是被雲遮。</p>
<p>一錘擊碎精靈窟。帀地腥風冷逼人。撼動稠林溪水碧。歸家就路賀新聲。<span class='note-inline'>(粟菴鼎)</span></p>
<p>自入終南種术田。錯教人喚洞中仙。瓮頭春熟長生酒。盡日醺醺枕石眠。<span class='note-inline'>(環六聞)</span></p>
<p style="margin-left:1em">翠巖因僧呈偈。有萬象森羅露真容之句。師問如何是真容。曰雪後始知松柏操。師曰。松柏是萬象。如何是真容。曰全機獨露。師曰露後如何。曰心外無法。師便打。</p>
<p>德菴心云。者僧著著有出身之路。不虗親見作家。若非翠巖本分鉗鎚也勘它不破。然雖如是。若到衲僧門下。棒折也未放在。</p>
</div>
<div class='div-other'><a id='mulu883' />
<p class='h2'>江西泐潭元白通可禪師</p><p style="margin-left:1em">上堂。死蛇把作活蛇弄。曹家女千古風流。雪峰攛下拄杖。真箇嚇人。寶峰攛下拄杖。可有要喫嚇底衲僧麼。平地商量。千峰互峻。一任當堂。打破古鏡。</p>
<p>法林音云。直饒打破古鏡。也是活蛇作死蛇弄却。</p>
<p>雲裏飛龍擺赤梢。腥風陣陣雨飄飄。無端攪動滄溟水。平地波濤萬丈高。<span class='note-inline'>(寧壽恒)</span></p>
<p>竹葉交加迎眼綠。桃花爛熳襯顋紅。東君雙手齊分付。九十春光似夢中。<span class='note-inline'>(法林音)</span></p>
<p>語出團圝無縫罅。東拋西擲意閒閒。赤脚波斯剛蹋著。通身不覺骨毛寒。<span class='note-inline'>(粟菴鼎)</span></p>
<p style="margin-left:1em">元白上堂。有時言句硬如鐵。有時言句軟如綿。遇薑則辣。遇鹽則鹹。且道遇著達磨祖師如箇什麼。西天梵語。東土華言。</p>
<p>承天怡云。泐潭雖有湛水之波。且無滔天之浪。　法林音云。法林即不恁麼。遇著達磨如箇什麼。呼來拽磨轆轆轉。喚去拕犁迤邐行。復頌。</p>
<p>終朝無事巧梳妝。結打同心寄與郎。郎意不知如妾否。鴛鴦空帶淚千行。</p>
<p>殘月沉沉冷浸陂。平橋柳影映深池。行人莫向欄邊立。正是深閨夢斷時。<span class='note-inline'>(粟菴鼎)</span></p>
<p>盡把家私贈與人。一身贏得一身貧。生涯到處齩豬狗。滿口牙關似鐵釘。</p>
</div>
<div class='div-other'><a id='mulu884' />
<p class='h2'>杭州積翠惟一普潤禪師</p><p style="margin-left:1em">示眾。麻換布。絲換絹。買處貴。賣處賤。所以道盞子撲落地。碟子成七片。莫動莫移。不遷不變。卓拄杖曰。若能直下承當。虎溪分汝半院。</p>
<p>法林音云。承當亦不難。深恐半院黏著。然陳糓爛芝麻。拈出不妨好手。若是行家。直欲掩鼻而吐。</p>
<p>龍出海雲彌島嶼。虎搖林樹動巖根。雨乾風盡無消息。龍虎呼來護竹門。<span class='note-inline'>(海慧惺)</span></p>
<p>桂影婆娑貫斗牛。依依楊柳鎖輕舟。關山極目不堪顧。白雁黃蘆一色秋。<span class='note-inline'>(磵南音)</span></p>
<p>深山人境與城別。旋採生柴帶葉烘。滿室白雲推不出。半牕月映半牕松。<span class='note-inline'>(德實信)</span></p>
<p style="margin-left:1em">積翠因僧問。未開口以前。乞師指示。師曰。東風急。帶雨笠。僧佇思。師曰白雲早<span class='corr'>已</span>過新羅。</p>
<p>法林音云。就地彈死雀。惟一不妨作家。若向空中搏鷂子。猶欠一著在。　□□□云。者僧無門可入。積翠無門可出。</p>
<p>華嶽山人洞裏眠。天台遊客石橋邊。艸鞵蹋斷夢初醒。彈指相逢路八千。<span class='note-inline'>(壽寧恒)</span></p>
<p>騰空彩鳳衝霄去。出洞蒼龍帶雨過。試問箇中消息子。白雲早<span class='corr'>已</span>過新羅。<span class='note-inline'>(法林音)</span></p>
</div>
<div class='div-other'><a id='mulu885' />
<p class='h2'>僧摩馬一騰居士</p><p style="margin-left:1em">因陸文垓問曰。向參父母未生前。至今未有消息。士曰汝未到無消息地。垓曰。師向謂青色青光。作麼生。士曰。我如今又不與麼說。淨土黑如漆。</p>
<p>法林音云。我如今又不與麼。倒不妨令文垓疑著。乃云淨土黑如漆與青色青光相去多少。</p>
<p>水無舟楫陸無車。古路霜橫鴈影斜。將謂故鄉消息斷。天涯依舊有梅花。<span class='note-inline'>(海慧惺)</span></p>
<p>杜䳌聲裏鼓融和。碎剪紅羅引客過。行到溪邊凭極目。一層波湧一層波。<span class='note-inline'>(磵南音)</span></p>
<p>東魯西秦各有心。陰謀只為用來深。烟塵息得無餘事。六國連兵不敢侵。<span class='note-inline'>(正覺喆)</span></p>
</div>
<div class='div-other'><a id='mulu886' />
<p class='h2'>賣鹽翁</p><p style="margin-left:1em">路逢一僧去覆船。問覆船路向甚麼處去。翁良久。僧再問。翁曰你患聾那。僧曰你向我道甚麼。翁曰向你道覆船路。僧曰翁莫會禪麼。翁曰。莫道會禪。佛法也會盡。僧曰你試說看。翁挑鹽示之。僧曰難。翁曰你喚者箇作甚麼。僧曰鹽。翁曰有甚麼交涉。僧曰你喚作甚麼。翁曰不可更向你道是鹽。</p>
<p>法林音云。直饒會盡佛法。肩頭擔子端的不曾卸却。然在今之世。覓箇漢也難得。</p>
<p>翁翁慣解賣私鹽。衲子無端問覆船。兩箇伎窮歸不得。都盧只在半途邊。<span class='note-inline'>(海慧惺)</span></p>
<p>山作劒巑水作刀。風雲變化鼓蕭騷。誰能獨向秦川去。為我拈來葢膽毛。<span class='note-inline'>(法林音)</span></p>
<p>冒露持竿向水濵。一重烟雨一重春。及乎轉到漫漫處。却被旁人笑指陳。<span class='note-inline'>(粟菴鼎)</span></p>
</div>
<div class='div-other'><a id='mulu887' />
<p class='h2'>台州黃巖濠頭覺真</p><p style="margin-left:1em">安人晚年就邑中明因寺側開接待。一僧提包笠直入臥內。真問是甚麼。僧曰行脚僧。真遽指其足曰艸鞵繩斷為甚不知。僧無對。真便將包笠擲出曰。者裏無汝措足處。</p>
<p>法林音云。者僧行脚。黃巖腿痛。者裏無措足處。三十棒自行還須自領始得。</p>
<p>木人帶月投空谷。石女穿雲入鬧藍。兩地相思天萬里。至今猶自憶江南。<span class='note-inline'>(海慧惺)</span></p>
<p>一身還有一身愁。牢落關山恨不休。邊塞近傳郎計至。者回不夢大刀頭。<span class='note-inline'>(磵南音)</span></p>
<p style="margin-left:1em">黃巖因明奎長老相看。真曰聞說長老夜來生得兒子是否。奎曰且道是男是女。真曰。雞銜鐙盞走。鼈齩釣魚竿。</p>
<p>法林音云。男女面目。覺真不妨歷歷供出。盡道明奎貪程太速。法林齩緊牙關道箇瞎。以俟後之君子。復頌。</p>
<p>青波湧出玉團團。誰解當機著眼看。無限秋光收拾盡。更闌惟覺曉風寒。</p>
<p>特牛產下玉麒麟。奕奕祥光透四隣。忙把陰陽頻借問。芭蕉葉上綠初勻。</p>
</div></div>
<p class='juan'>宗鑑法林卷七十二</p>
</div><!-- end of div[@id='body'] -->
</body></html>