<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu293' />宗鑑法林卷二十八</p><p class="byline">集雲堂　編</p>
<div class='div-other'><a id='mulu294' />
<p class='h1'>大鑒下八世</p>
<div class='div-other'><a id='mulu295' />
<p class='h2'>汝州風穴延沼禪師<span class='note-inline'>(南院顒嗣)</span></p><p style="margin-left:1em">參南院。入門不拜。院曰入門須辨主。師曰端的請師分。院於左膝拍一拍。師便喝。院於右膝拍一拍。師又喝。院曰左邊一拍且置。右邊一拍作麼生。師曰瞎。院便拈棒。師曰莫盲枷瞎棒。奪打和尚莫言不道。院擲下棒曰。今日被黃面浙子鈍置一上。師曰和尚大似持鉢不得詐道不饑。院曰闍黎曾到此間麼。師曰是何言歟。院曰老僧好好借問。師曰也不得放過。</p>
<p>靈隱嶽云。嗄。也甚奇怪。一箇禿埽帚。一箇破糞箕。搕[打-丁+(天/韭)]堆頭也用得著。然未免鈍置門風。若據令而行。總欠一著。　南堂欲云。精金躍冶正要鉗錘。赤驥追風豈資鞭影。是他南院末上太煞傷慈。直到下梢分疎不下。本覺者裏設有人問。入門須辨主端的請師分。便與連棒趁出。何故。當門不用栽荊棘。免得人來惹著衣。</p>
<p style="margin-left:1em">風穴因僧問如何是清淨法身。師曰金沙灘頭馬郎婦。</p>
<p>金沙灘裏馬郎婦。宗匠臨機發一言。自笑箭穿紅日影。孰云斫水不成痕。<span class='note-inline'>(正覺逸)</span></p>
<p>相逢盡道歸山去。林下何曾見一人。回首面南看北斗。金鷄早報五更春。<span class='note-inline'>(浮山遠)</span></p>
<p>何年嫁事馬家郎。鳳枕同歡碧玉牀。回首畵橋離別苦。落花流水淚千行。<span class='note-inline'>(張無盡)</span></p>
<p>十分美麗誰家女。百倍聰明是馬郎。堪笑金沙灘畔約。始終姻婭不成雙。<span class='note-inline'>(或菴體)</span></p>
<p style="margin-left:1em">風穴因僧問。九夏賞勞請師言薦。師曰。出袖拂開龍洞雨。泛桮波湧鉢囊華。</p>
<p>昭覺勤云。風穴用得當陽事。不妨風流儒雅。要且祇道得途中句。或有問道林。九夏賞勞請師言薦。向道四絕堂邊騰瑞氣。三湘江畔奪高標。</p>
<p style="margin-left:1em">風穴因僧問如何是佛。師曰如何不是佛。曰學人未曉乞師再指。師曰。家住海門東。扶桑最先照。</p>
<p>法林音云。射穿楊箭。風穴不無好手。若是和光同塵。猶較三步。</p>
<p>眉間一道白毫光。歷劫知將甚處藏。永夜寥寥天未曉。更須斫額望扶桑。<span class='note-inline'>(保寧勇)</span></p>
<p>截鐵之言貴直當。回頭何止隔扶桑。最憐宣德門前過。更去從人覓汴梁。<span class='note-inline'>(祖菴銳)</span></p>
<p style="margin-left:1em">風穴到黃龍。龍曰。石角穿雲路垂條。意若何。師曰。紅霞籠玉像。擁嶂照川原。曰恁麼則相隨去也。師曰和尚低聲。</p>
<p>無價明珠暗處懸。夜深將把木人穿。誰知却被泥牛見。吞入紅霞碧浪淵。<span class='note-inline'>(投子青)</span></p>
<p style="margin-left:1em">風穴因真園頭同念法華問訊次。師問。真如何是。世尊不說說。迦葉不聞聞。真曰。鵓鳩樹上嗁。意在麻畬裏。師曰。你作許多癡福作麼。何不體究言句。乃問念法華。你作麼生。念曰。動容揚古路。不墮悄然機。師却顧真曰。你何不看念法華下語。</p>
<p>高峰妙云。山僧昔年侍立先師次。亦嘗被問此話。擬下語間。遂遭一頓熱棒打出。直得三日忍痛不<span class='corr'>已</span>。大眾端要見二老優劣。但將妙上座喫棒處看。</p>
<p style="margin-left:1em">風穴因僧問如何是道。師曰五鳳樓前。曰如何是道中人。師曰問取城隍使。</p>
<p>投子青云。然指道由人行之在<span class='corr'>己</span>。問窮決悟。答以提宗。不是當人。徒勞進步。何故。蓋向上一路千聖不遊。擬議之間長途萬里。是以龍樓迎瑞紫。殿籠烟苔砌。深闈燭香人靜。正當恁麼時。許人喘氣麼。若喘息之閒。長途萬里。復頌。</p>
<p>深宮禁殿隔重圍。簾靜檐楹紫氣垂。苔地不通朝請近。家人指路莫遲疑。</p>
<p style="margin-left:1em">風穴因僧問如何是學人自<span class='corr'>己</span>。師曰是汝自<span class='corr'>己</span>。僧禮拜。師便打。</p>
<p>天寶樞云。是汝自<span class='corr'>己</span>。以水澆水。劈脊便棒。徹骨徹髓。</p>
<p style="margin-left:1em">風穴因僧問。塵鹿成羣。如何射得麈中主。師曰。釣船載到瀟湘岸。氣咽無聊問白鷗。</p>
<p>禁殿重闈視聽危。側思偏立絳綸垂。漢鄉雲斷汀洲迥。嶺暮猿嗁孤月隨。<span class='note-inline'>(投子青)</span></p>
<p>帝遠天高罵至尊。偶逢國士降絲綸。詔宣率土歸皇化。羽族銜蘆過雁門。<span class='note-inline'>(爾密澓)</span></p>
<p style="margin-left:1em">風穴因僧問。古曲無音韻如何和得齊。師曰。木鷄嗁子夜。芻狗吠天明。</p>
<p>徑山杲云。恁麼答話。做臨濟兒孫未得在。今日或有問徑山。古曲無音韻如何和得齊。祇向它道。木鷄嗁子夜芻狗吠天明。　南堂欲云。先行不到。末後太過。要見條理始終。須是金聲玉振。　磬山脩云。妙喜老人亦未做得風穴兒孫在。有人問磬山。古曲無音韻如何和得齊。祇向它道。天明芻犬吠。子夜木鷄嗁。</p>
<p>古巖月色鎖重雲。枯木迎芳晚帶春。昨夜星河隔南斗。金烏隨鳳過天輪。<span class='note-inline'>(投子青)</span></p>
<p>明暗雙雙殺活機。碧油風冷絕高低。霜前古調千峰曉。月裏嫦娥帶露迷。不是知音徒側耳。謾聽黃鳥落溪西。<span class='note-inline'>(伴我侶)</span></p>
<p>梅花六月吐清香。三九天中柳絮狂。若解無中能唱出。方知元不在宮商。<span class='note-inline'>(浹水洽)</span></p>
<p style="margin-left:1em">風穴因僧問如何是學人親切處。師曰。須彌南畔齊打鼓。賀蘭山前築皮毬。</p>
<p>親切曾伸問老翁。東山歌唱北山吟。弄潮須是吳江客。別語還他漢地人。<span class='note-inline'>(投子青)</span></p>
<p style="margin-left:1em">風穴在郢州李使君衙內陞座。乃曰。祖師心印狀似鐵牛之機。去即印住。住即印破。祇如不去不住。印即是不印即是。還有人道得麼。時有盧陂長老出問。學人有鐵牛之機。請師不搭印。師曰。慣釣鯨鯢澂巨浸。却嗟蛙步[馬*展]泥沙陂。佇思。師喝曰長老何不進語。陂擬議。師便打一拂子曰。還記得話頭麼。試舉看。陂擬開口。師又打一拂子。牧主曰信知佛法與王法一般。師曰見甚麼道理。牧曰當斷不斷反招其亂。師便下座。</p>
<p>昭覺勤云。風穴擐三玄戈甲。施四種賓主。明立信旂密排陣敵。及至盧陂纔跨鐵牛。劃時擒下。遂令牧主知歸。所謂龍驤虎驟鳳翥鸞翔。雖然如是。崇寧待伊道有鐵牛之機。劈脊便棒。何故。殺人刀活人劍。　報恩秀云。風穴道太守見箇什麼道理。者裏便好與盧陂雪屈。　天寧琦云。擊石火閃電光。搆得搆不得未免喪身失命。風穴壁立千仞。坐斷盧陂舌頭。盧陂若是箇人。未致牧主檢責。纔見他道。祖師心印狀似鐵牛之機。呵呵大笑。他若擬議。拍一拍便行。無端請師不搭印。倚他門戶傍他牆。剛被時人喚作郎。如今有人與風穴作主。我要問他。心印在什麼處。　磬山修云。決戰者不顧其首。盧陂也是一員猛將。敢來奪令攙旂。怎奈風穴陣勢排定。教你無門可入無路可出。自非披三玄戈甲七事隨身者。孰能如是。雖然。當時不得牧主。爭生收煞。　博山來云。風穴泥印子在手。印住也得印破也得。盧陂不搭印。正是鐵牛機。可惜乾爆爆地。若帶些水頭。管取他泥印子爛去。　平陽忞云。風穴據令。牧主知歸。可謂龍驤虎驟鳳翥鸞翔。旦暮一時。千秋或遇。祇如盧陂落節過在什麼處。　大覺昇云。風穴正令全行。盧陂退身賣陣。總讓牧主一籌。何故。伯牙縱有高山調。不遇知音也是閒。</p>
<p>擒得盧陂跨銕牛。三玄戈甲未輕酬。楚王城畔朝宗水。喝下曾令却倒流。<span class='note-inline'>(翠峰顯)</span></p>
<p>鋒頭壁立銕牛機。十字縱橫寶劍揮。一陣賊軍俱粉碎。凱歌齊和太平歸。<span class='note-inline'>(保寧勇)</span></p>
<p>列聖風規。初不放過。擬跨銕牛。驀頭印破。盧陂當斷却沉吟。電轉星飛被活擒。喝下機鋒如霹靂。三玄戈甲振叢林。<span class='note-inline'>(圓悟勤)</span></p>
<p>銕牛之機。印住印破。透出毗盧頂[寧*頁]行。却來化佛舌頭坐。風穴當衡。盧陂負墮。棒頭喝下。電光石火。歷歷分明珠在盤。眨起眉毛還蹉過。<span class='note-inline'>(天童覺)</span></p>
<p>亘天紅燄。石爍金流。近者遠者。總教焦頭。不禁天風更作處。傷殘耐見徧滄洲。<span class='note-inline'>(顯聖澄)</span></p>
<p style="margin-left:1em">風穴上堂。若立一塵。家國興盛野老顰蹙。不立一塵。家國喪亡野老安怗。於此明得。闍黎無分全是老僧。於此不明。老僧却是闍黎。闍黎與老僧。亦能悟却天下人。亦能瞎却天下人。欲識闍黎麼。右邊一拍曰者裏是。欲識老僧麼。左邊一拍曰者裏是。</p>
<p>雲門偃云。者裏即易。那裏即難。　瑯琊覺云。杓卜聽虗聲。　白雲端云。立即是不立即是。良久云。心不負人。面無慚色。拍禪牀一下。　五祖演舉了云。太平即不然。若立一塵。法堂前艸深一丈。不立一塵。錦上鋪花。何也。不見道九九八十一。窮漢受罪畢。纔擬展脚眠。蚊蟲獦蚤出。　天童華云。大小風穴不會轉身句。　靈隱嶽云。大小風穴酢氣猶在。　報恩秀云。雲門矢上加尖。瑯琊腦後拔楔。此亦一塵廢立家國興亡也。其實中心樹子何曾少動。　烏石道云。風穴大似箇賣卜漢。未拋卦錢時。吉凶禍福盡在自身。擲下卦錢。禍福吉凶盡在他人分上。且道他以手左邊拍一拍。右邊拍一拍。意作麼生。</p>
<p>野老從教不展眉。且圖家國立雄基。謀臣猛將今何在。萬里清風獨自知。<span class='note-inline'>(翠峰顯)</span></p>
<p>立國仍教野老欣。威行閫外不<span class='corr'>揚</span>塵。縱橫莫測文兼武。宇宙茫茫有幾人。<span class='note-inline'>(白雲端)</span></p>
<p>皤然渭水起垂綸。何似首陽清餓人。祇在一塵分變態。高名勳業兩難泯。<span class='note-inline'>(天童覺二)</span></p>
<p>幾許歡心幾許愁。好看野老兩眉頭。家邦平怗清如鏡。水瘦山空一㨾秋。</p>
<p>且看雙放更雙收。有底歡聲有底愁。一切聖賢如電拂。大千沙界海中漚。<span class='note-inline'>(雪巖欽)</span></p>
<p>家國分明得自由。盛衰全在一塵收。將軍戰馬眠方熟。野艸從教滿地愁。<span class='note-inline'>(竹屋簡)</span></p>
<p>門戶江山費討量。一塵空自較興亡。何如青嶂茅菴底。白晝松風入夢香。<span class='note-inline'>(位中符)</span></p>
<p>兩岸芙蕖鬬彩霞。一天風月屬漁家。釣竿收拾雨蓑冷。寂寂秋江滾浪花。<span class='note-inline'>(法林音)</span></p>
<p style="margin-left:1em">風穴參南院。院問近離甚處。師曰南方。曰南方一棒一喝如何商量。師曰作奇特商量。曰我者裏不然。師曰未審此間如何商量。曰。棒下無生忍。臨機不見師。師便省。</p>
<p>徑山杲云。風穴當時好大展坐具。禮他三拜。不然。便與掀倒禪牀。乃回謂侍者云。你道當時風穴禮拜是。掀倒禪牀是。者云艸賊大敗。杲云你看者瞎漢亂統。便打。　磬山修云。風穴悟則不無。怎奈落在第二頭。山僧若作南院。待問此間作麼生商量。劈脊便棒。管教伊七通八達。</p>
<p>有喝端如探竿艸。無師血脉通紅線。當陽不識李將軍。徒學穿楊一枝箭。<span class='note-inline'>(南巖勝)</span></p>
<p>師子教兒返躑方。臨機一著展鋒鋩。却悲混沌再三鑿。野鹿標枝憶古皇。<span class='note-inline'>(古南門)</span></p>
<p>師資合處芥投鍼。嶽未為高海未深。看取作家爐韛在。能消躍冶不祥金。<span class='note-inline'>(汝風杲)</span></p>
<p style="margin-left:1em">風穴因僧問。語默涉離微。如何通不犯。師曰。常憶江南三月裏。鷓鴣嗁處百花香。</p>
<p>翠峰顯云。曾有人問。我對他道劈腹剜心。又且如何。復云。因風吹火別是一家。傷鱉恕龜必應有主。　溈山秀云。江南佳景誠合如之。千載觀光添人性懆。倘或不爾。來年更有新條在。惱亂春風卒未休。　鼓山珪云。且道是犯不犯。　南華昺云。風穴入林不動艸。入水不動波。眼睛裏倒卓須彌。眉毛裏橫安世界。畢竟落在甚處。祇許老胡知。不許老胡會。　雲居元云。且喜天下太平。　西禪需舉雪竇語了云。一人如三春和煦。一人如雪上加霜。雖則來機不昧縱奪可觀。其奈未出者僧所問。曾有僧問祥雲。向伊道泥牛吼處千峰秀。木馬嘶時萬木秋。復云。獅子嚬呻象王回顧。三十年後和泥合水。莫道見祥雲來。　東林顏舉翠峰語了云。寰中天子敕。塞外將軍令。　天童覺云。露躶躶。圓陀陀。直是無棱縫。且道風穴無棱縫。翠峰無棱縫。還會麼。和光惹事。刮篤成家。　天童傑云。風穴老祖將白麫和麩殻糶了。引得後來人。徒向百花深處作道理。成羣作隊外邊打之遶。徑山則不然。有問語默涉離微如何通不犯。即向他道。置將一問來。　中峰本云。者僧問處如大浸稽天。無物不在波瀾之內。風穴固是入水不溺。怎奈全身在裏許。</p>
<p>鷓鴣啼處百花香。撫掌呵呵笑一塲。因憶舊年遊歷處。送人雲隖入斜陽。<span class='note-inline'>(海印信)</span></p>
<p>鷓鴣啼處百花鮮。江國從來路坦然。為報途中未歸客。謝家人不在漁船。<span class='note-inline'>(寶峰明)</span></p>
<p>彩雲影裏神仙現。手把紅羅扇遮面。急須著眼看仙人。莫看仙人手中扇。<span class='note-inline'>(佛鑒懃)</span></p>
<p>忽爾出門先見路。纔方下脚便登船。神仙祕訣真堪惜。父子雖親不可傳。<span class='note-inline'>(妙喜杲)</span></p>
<p style="margin-left:1em">風穴因僧問。從上古人印印相契。如何是相契底眼。師曰。輕囂道者知機變。拈却招魂拭淚巾。</p>
<p>至鑑當軒醜莫逃。一機垂示膽魂消。相逢若是超宗略。便得風流葢世饒。<span class='note-inline'>(漢雷見)</span></p>
<p style="margin-left:1em">風穴因僧問如何是佛。師曰杖林山下竹筋鞭。</p>
<p>道峰清云。道山控千里馬。發穿楊箭。爭奈勞而無功。</p>
<p>杖林山下竹筋鞭。枝節蕭疎古㵎邊。要會宗師開正眼。滿輪午夜照秋天。<span class='note-inline'>(海印信)</span></p>
<p>杖林山下竹筋鞭。水在深溪月在天。良馬不知何處去。阿難依舊世尊前。<span class='note-inline'>(真淨文)</span></p>
<p>杖林山下竹筋鞭。拈出寒巖尚帶烟。扶過斷橋曾得力。而今不直半文錢。<span class='note-inline'>(上方益)</span></p>
</div>
<div class='div-other'><a id='mulu296' />
<p class='h2'>汝州穎橋鐵胡安禪師<span class='note-inline'>(南院顒嗣)</span></p><p style="margin-left:1em">向火次。因鍾司徒問三界焚燒如何出得。師以香匙撥開火。鍾擬議。師召曰司徒。司徒鍾有省。</p>
<p>高聲撥火召司徒。火燄炎天驀面驅。祇向此間能穩坐。任教門外雪盈衢。<span class='note-inline'>(冶父川)</span></p>
<p>三界焚燒要出離。見春來了見春歸。是他不見春來去。日出東方夜落西。<span class='note-inline'>(閒極雲)</span></p>
</div>
<div class='div-other'><a id='mulu297' />
<p class='h2'>郢州興陽歸靜禪師<span class='note-inline'>(西院明嗣)</span></p><p style="margin-left:1em">參西院便問。擬問不問時如何。院便打。師良久。院曰。若喚作棒。眉鬚墮落。師言下大悟。</p>
<p>保福展云。雖然如是。你眉毛有幾莖。　開福寧云。興陽却有陷虎之機。西院不覺投他深穽。若人辨得。親佩毗盧印。當陽捋虎鬚。其如見解未圓。棒頭有眼明如日。要識真金火裏看。</p>
</div></div>
<div class='div-other'><a id='mulu298' />
<p class='h1'>大鑒下九世</p>
<div class='div-other'><a id='mulu299' />
<p class='h2'>汝州首山省念禪師<span class='note-inline'>(風穴沼嗣)</span></p><p style="margin-left:1em">因僧問如何是佛。師曰新婦騎驢阿家牽。曰未審此語甚麼句中收。師曰。三玄收不得。四句豈能該。曰此意如何。師曰天長地久日月齊明。師又因僧問。新婦騎驢阿家牽。意旨如何。師曰百歲翁翁失却父。曰百歲翁翁豈有父耶。師曰汝會也。又曰。此是獨坐無尊卑。從上無一法與人。</p>
<p>愚菴盂云。欽深淵默漆鷄頭。大將軍除壁虱。　光相得云。應機接物不妨迅捷。未免旁觀者哂。</p>
<p>手提巴鼻脚蹋尾。仰面看天聽流水。天明送出路旁邊。夜靜還歸茅屋裏。<span class='note-inline'>(道吾真)</span></p>
<p>新婦騎驢阿家牽。王老空中駕鐵船。井底挂帆風勢惡。須彌頂上浪滔天。<span class='note-inline'>(海印信)</span></p>
<p>新婦騎驢阿家牽。面如滿月目如蓮。更將羅袖相牽挽。一段風流遍大千。<span class='note-inline'>(慈受深)</span></p>
<p>新婦騎驢阿家牽。體段風流得自然。堪笑效顰鄰舍女。向人添醜不成妍。<span class='note-inline'>(天童覺)</span></p>
<p>新婦騎驢阿家牽。萬里滄溟駕鐵船。參差島嶼分諸國。彷彿星河共一天。<span class='note-inline'>(南華昺)</span></p>
<p>阿家新婦兩同條。咫尺家鄉路不遙。可笑騎驢覓驢者。一生錯認馬鞍橋。<span class='note-inline'>(鼓山珪)</span></p>
<p>蹇驢須是阿家牽。媳婦嬌癡懶著鞭。在舍祇知七十士。出門方見化三千。<span class='note-inline'>(簡堂機)</span></p>
<p>有響無聲沒奈何。陽關三疊為君歌。男兒一去不回顧。冷落柔腸烟雨多。<span class='note-inline'>(三峰藏)</span></p>
<p>紫羅抹額繡裙腰。涉水登山語笑高。未盡平生剛半面。擬將綢繆隔迢遙。<span class='note-inline'>(天章玉)</span></p>
<p>天子刈荒艸。林花發火藻。江山舊主人。覿面誰知道。<span class='note-inline'>(緒菴纘)</span></p>
<p style="margin-left:1em">首山因僧問如何是佛法大意。師曰楚王城畔汝水東流。</p>
<p>楚王城畔水東流。逐浪隨波早晚休。誰謂謝郎生計在。夜深明月上孤舟。<span class='note-inline'>(佛慧泉)</span></p>
<p>楚王城畔水東流。樹倒藤枯笑不休。好是自從投子去。更無人解道油油。<span class='note-inline'>(真淨文)</span></p>
<p>千波萬浪曾無盡。去漿來帆浩莫窮。謝客睡醒孤月白。閒吹一笛渡頭風。<span class='note-inline'>(普融平)</span></p>
<p>楚王城畔水東流。獨脚山魈踢氣毬。貪著六幺花十八。斷頭船子下揚州。<span class='note-inline'>(瞎堂遠)</span></p>
<p style="margin-left:1em">首山因僧問如何是祖師西來意。師曰風吹日炙。</p>
<p>日炙風吹不計年。行人塵路辨應難。擬心早<span class='corr'>已</span>深三尺。更教誰問箇中玄。<span class='note-inline'>(洞山聰)</span></p>
<p>日炙風吹問祖來。紅塵亙野眼難擡。忙忙役伇知多少。二月春深動地雷。<span class='note-inline'>(翠巖真)</span></p>
<p>日炙風吹也大奇。根槍疋馬將家兒。皇圖自古元無事。撥動烟塵更是誰。<span class='note-inline'>(三祖宗)</span></p>
<p>日炙風吹當路頭。衲僧見後莫遲留。我今到此堪惆悵。葉落花紅經幾秋。<span class='note-inline'>(雲溪恭)</span></p>
<p style="margin-left:1em">首山拈竹篦示眾曰。汝諸人若喚作竹篦則觸。不喚作竹篦則背。且道畢竟喚作什麼。速道速道。時葉縣省在會下。乃近前掣得。折作兩截拋向階前。却曰是什麼。師曰瞎。省於言下大悟。</p>
<p>廣慧璉云。省瞎驢悟則太煞悟。要且未盡先師意旨。　天寧琦云。廣慧恁麼道。先師實有意旨那。將一把火照看面皮厚多少。下坡不走快便難逢。若是向上提持。還我竹篦子師兄始得。　雲居莊云。脫體風流須是首山。當機抗敵還他葉縣。一向與麼去。臨濟佛法掃土而盡。　甌峰承云。我王庫內無如是刀。　明招補云。我當時若在。待道汝諸人喚作什麼。<span class='corr'>但</span>噓兩噓。管取首山者漢瓦解冰消。</p>
<p>竹篦舉起成生殺。豈更容人亂扎錐。劈脊一揮如薦得。銀山鐵壁也光輝。<span class='note-inline'>(照堂一)</span></p>
<p>背觸非遮護。明明為舉揚。吹毛元不動。徧地是刀槍。<span class='note-inline'>(徑山杲)</span></p>
<p>罵他還自罵。瞋他還自瞋。戒之慎之。出乎爾者。返乎爾者也。<span class='note-inline'>(卍菴顏)</span></p>
<p>辨龍蛇眼定乾坤。粲粲一天星斗分。拈起竹篦言背觸。明明<span class='corr'>刺</span>腦入膠盆。<span class='note-inline'>(笑翁堪)</span></p>
<p>離中虗。坎中滿。兌上缺。巽下斷。是甚麼章句。忠清里巷馬回子。諸人還會麼。休休。三十六條花柳巷。向來曾不禁人遊。<span class='note-inline'>(雪嶠信)</span></p>
<p>觸背二途俱不得。言前有路最條直。馬無千里謾追風。鶴有九皐難翥翼。且翥翼。好事也要大家識。復把住云。道道。<span class='note-inline'>(梅谷悅)</span></p>
<p>可是鐵輪天子寰中旨。又道帝釋宮中放赦書。人言端陽符一道。呢喃滿口誦消除。衲僧面前用不得。尺固可量丈難測。為我寄語當年念法華。冤哉將謂撥龍蛇。<span class='note-inline'>(無可智)</span></p>
<p>吹倦林風冷次園。百年釣月斷香魂。不因栗冽衣裳薄。誰見微茫烟水痕。<span class='note-inline'>(雪僧嗣)</span></p>
<p style="margin-left:1em">首山示眾。諸上座。不得盲喝亂喝。尋常向你道。賓則始終賓。主則始終主。賓無二賓。主無二主。若有二賓二主。兩箇即成瞎漢。所以道。我若立。你須坐。我若坐。你須立。坐則同你坐。立則共你立。雖然如是。急著眼始得。</p>
<p>賓主有無俱遣外。行藏須要出常情。無棲泊處開門戶。月到中霄不敢明。<span class='note-inline'>(虛堂愚)</span></p>
<p>七里村王大嫂。東話西話自起自倒。說到傷心欲斷腸。滿地殘紅還自掃。<span class='note-inline'>(融會理)</span></p>
<p>失同得。言若嘿。歷歷一天星斗弋。良主佳賓兩無私。一賤一貴誰辨惑。<span class='note-inline'>(鐵容玄)</span></p>
<p style="margin-left:1em">首山因僧問如何是學人用心處。師曰怪你一問遲也。</p>
<p>未語難明迷悟情。發言方表赤心人。祇貪進步求名玉。爭信靈苗不受春。<span class='note-inline'>(投子青)</span></p>
<p style="margin-left:1em">首山因僧問如何是學人親切處。師曰五九盡日又逢春。曰畢竟如何。師曰冬到寒食一百五。</p>
<p>日暮陰雲郊野深。重陽到後菊花新。不因西嶠殘冰盡。爭得東山一帶春。<span class='note-inline'>(投子青)</span></p>
<p>師矌雖聰失正音。高山流水總無人。穿雲白髮離巖岫。半夜烏鷄喪比鄰。<span class='note-inline'>(伴我侶)</span></p>
<p style="margin-left:1em">首山因僧問如何是菩提路。師曰襄縣五里。曰向上事若何。師曰來往不易。</p>
<p>問路窮途擬進程。綠楊鶯語送行人。牌標五里向君說。莫道當年不指陳。<span class='note-inline'>(投子青)</span></p>
<p style="margin-left:1em">首山舉古。第一句薦得。堪與佛祖為師。第二句薦得。堪與人天為師。第三句薦得。自救不了。有僧問和尚是第幾句薦得。師曰月落三更穿市過。</p>
<p>佛祖髑髏穿一串。宮漏沉沉密傳箭。人天機要發千鈞。雲陣輝輝急飛電。箇中人。看轉變。遇賤則貴貴則賤。得珠罔象兮至道綿綿。遊刃亡牛兮赤心片片。<span class='note-inline'>(天童覺)</span></p>
<p>雨過春山翠欲浮。佳人乘興上瓊樓。無端三弄關情笛。鐵鑄心肝亦淚流。<span class='note-inline'>(山容波)</span></p>
<p style="margin-left:1em">首山示眾。咄哉巧女兒。攛梭不解織。貪看鬬鷄人。水牛也不識。又曰。咄哉拙郎君。巧妙無人識。打破鳳林關。著靴水上立。</p>
<p>此菴元云。總有來處。拈拄杖云。上大人。丘乙<span class='corr'>己</span>。化三千。七十士。　月江印云。二人同心。其義斷金。</p>
</div>
<div class='div-other'><a id='mulu300' />
<p class='h2'>汝州廣慧真禪師<span class='note-inline'>(風穴沼嗣)</span></p><p style="margin-left:1em">風穴問。會昌沙汰時。護法善神向什麼處去。師曰。常在闤闠中。要且無人見。穴曰汝徹也。</p>
<p>徑山杲云。汝道風穴自徹也未。</p>
<p>東街東巷風流子。南陌南溪抱瓮郎。日出同來花底坐。一般眉目有精光。<span class='note-inline'>(頻吉祥)</span></p>
</div>
<div class='div-other'><a id='mulu301' />
<p class='h2'>長沙府靈泉院禪師<span class='note-inline'>(風穴沼嗣)</span></p><p style="margin-left:1em">因僧問。先師道金沙灘頭馬郎婦。意旨如何。師曰上東門外人無數。曰便恁麼會時如何。師曰天津橋上往來多。</p>
<p>胡笳曲子樓頭唱。白雪琵琶月下彈。音律幾多人共聽。靜看花影在闌干。<span class='note-inline'>(頻吉祥)</span></p>
</div></div>
<p class='juan'>宗鑑法林卷二十八</p>
</div><!-- end of div[@id='body'] -->
</body></html>