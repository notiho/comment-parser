<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu72' />宗鑑法林卷六</p><p class="byline">集雲堂　編</p>
<div class='div-other'><a id='mulu73' />
<p class='h1'>東土祖師</p>
<div class='div-other'><a id='mulu74' />
<p class='h2'>初祖菩提達磨大師</p><p style="margin-left:1em">普通七年至梁。武帝問如何是聖諦第一義。祖曰廓然無聖。帝曰對朕者誰。祖曰不識。</p>
<p>汾陽昭云。弟子智淺。　五祖戒云。賣寶遇著瞎波斯。　保寧勇代帝吐舌示之。　中峰本云。缺齒老胡手攜泥彈子。要與東震旦人鬬富。可謂不知量矣。被梁王指出照乘明珠問之。情知伊道個不識。　愚菴盂云。或有問山僧第一義諦。雙柑迤邐黃鸝下。蹋遍落花鴛水春。　靈隱禮云。達磨大師氣蓋神洲。被武帝一拶。直得無繩自縛去死十分。雖然如是。也須救取武帝。　清化嶾云。盡道武帝不會祖師意。殊不知達磨被他兩度驗出骨髓。</p>
<p>凡聖縈纏情未忘。廓然無聖便驚狂。梁王殿上無謀略。剛被胡人亂一場。<span class='note-inline'>(泉大道)</span></p>
<p>廓然一鏃。遼天不識。重下錐<span class='corr'>刺</span>。梁帝不知何處去。千古萬古無消息。<span class='note-inline'>(正覺逸)</span></p>
<p>煉得通紅打一鎚。周遭無數火星飛。十成好個金剛鑽。攤向門前賣與誰。<span class='note-inline'>(保寧勇)</span></p>
<p>第一義。廓兮寥兮超象帝。不把多年曆日看。爭辨春分并夏至。遼東白鶴去無蹤。三山半落青天外。<span class='note-inline'>(上方益)</span></p>
<p>不解作客。勞煩主人。面無慙色。少喜多瞋。<span class='note-inline'>(長靈卓)</span></p>
<p>始鳴阿閣一聲鐘。日暖蒼龍睡正濃。再擊鳳凰臺上鼓。半夜祥鸞未飛舞。帝基永固如磐石。胡僧虗費平生力。回指少林歸去來。春風一陣花狼藉。<span class='note-inline'>(佛鑒懃)</span></p>
<p>廓然無聖露全身。覿面相呈<span class='corr'>已</span>隔津。莫問梁邦并魏苑。一花五葉自然春。<span class='note-inline'>(雲巖因)</span></p>
<p>黃金鑿。白玉椎。鑿開混沌竅。透出玄妙機。<span class='note-inline'>(正堂辨)</span></p>
<p>金烏飛上玉䦨干。黑漆崑崙對面看。畢竟者些傳不得。落花流水太無端。<span class='note-inline'>(天童淨)</span></p>
<p>提起須彌第一槌。玉門金鎖擊難開。重施背蹋空勞力。應悔迢迢萬里來。<span class='note-inline'>(癡鈍頴)</span></p>
<p>萬浪千波一葦橫。翩翩隻影可憐生。老蕭若會截流句。楊子江頭放你行。<span class='note-inline'>(石溪月)</span></p>
<p>廓然無聖。來機徑庭。得非犯鼻而揮斤。失不回頭而墮甑。寥寥冷坐少林。默默全提正令。秋清月轉。霜輪河澹。斗垂夜柄。繩繩衣鉢付兒孫。從此人天成藥病<span class='note-inline'>(宏智覺)</span></p>
<p>陌上多開菜麥花。銜泥紫燕畵梁家。可憐狼藉春無數。那得風流染絳紗。<span class='note-inline'>(雪嶠信)</span></p>
<p style="margin-left:1em">初祖西來。直指人心見性成佛。</p>
<p>法林音喝一喝云。早曲了也。</p>
<p>急水波心下直鈎。魚龍蝦蠏一時收。祖師活計無多子。惱亂春風卒未休。<span class='note-inline'>(松源岳)</span></p>
<p style="margin-left:1em">初祖自梁涉魏。至少林面壁而坐。九年方得二祖。</p>
<p>先被梁王勘破。却向少林孤坐。謾言教外別傳。爭奈不識者個。<span class='note-inline'>(白雲端)</span></p>
<p>少室山前風過耳。九年人事隨流水。若還不是弄潮人。切須莫入洪波裏。<span class='note-inline'>(鼓山珪)</span></p>
<p>金鰲一掣滄溟竭。徒自悠悠泛小舟。今日烟波無可釣。不須新月更為鉤。<span class='note-inline'>(徑山杲)</span></p>
<p>祖師面壁九年餘。此是西來末上機。直至如今天下客。強將言句空施為。<span class='note-inline'>(省堂主)</span></p>
<p>一片虗凝地。丹青畵不成。聖賢難啟口。佛祖強安名。<span class='note-inline'>(正堂辨)</span></p>
<p>喪盡家財。無本可據。赤手殺人。彌天罪過。<span class='note-inline'>(木菴永)</span></p>
<p>不契梁王暗渡江。一身無地避慙惶。九年面壁成何事。賺却平人入鑊湯。<span class='note-inline'>(湖隱濟)</span></p>
<p>雲和斜抱月光寒。白雪陽春信自彈。不遇知音輕側耳。幾應摵碎玉闌干。<span class='note-inline'>(斯瑞法)</span></p>
<p>嵲嵲嵩峯。高逼雲漢。誤為神光。折去一半。<span class='note-inline'>(遠門柱)</span></p>
<p style="margin-left:1em">初祖一日命門人曰。時將至矣。汝等盍各言所得。時有道副曰。如我所見。不執文字。不離文字。而為道用。祖曰汝得吾皮。尼總持曰。如吾所見。如慶喜見阿閦佛國。一見更不再見。祖曰汝得吾肉。道育曰。四大本空。五蘊非有。如吾見處。無一法可當情。祖曰汝得吾骨。最後慧可大師出。禮三拜。依位而立。祖曰汝得吾髓。乃傳衣付法。</p>
<p>薦福懷云。祖師與麼說話。無計較中翻成計較。無塗轍中翻成塗轍。若教伊蹋著德山臨濟門下。免見九年冷坐。被人喚作壁觀胡僧。直饒如是。也未免殃及兒孫。　太陽玄云。且道更有一人出來。得個甚麼。自云。不得不得。又云。意況不到。　翠巖芝云。二祖被他當面塗糊。莫道髓皮也不曾摸著。因甚麼却紹祖位。　五祖演云。當時若見四人恁麼。各與三十棒。祇如白雲也合喫二十九棒。留一棒與諸人。其間若有知痛癢者。不惟不辜負先聖。亦乃得見白雲。脫或未然。堂裏喫粥喫飯。更須爛嚼。多見囫圇吞却。</p>
<p>神光三拜退後立。瀑布巖前水長急。楞嚴會上逞圓通。却使老盧雙淚泣。<span class='note-inline'>(天衣懷)</span></p>
<p>四維上下絕遮攔。湧出冰壺映碧天。無孔笛中藏六律。一聲驚起釣魚船。<span class='note-inline'>(成枯木)</span></p>
<p>神光三拜依位立。解會都忘未端的。皮毛脫盡孰親疎。誰言得髓能情息。<span class='note-inline'>(圓通秀)</span></p>
<p>一從三拜後。千古錯流通。永日無人到。蕭蕭檜柏風。<span class='note-inline'>(龍門遠)</span></p>
<p>社舞村歌笑殺人。騎牛挑鴨走成羣。三杯酒罷歸家去。留得豬頭礙塞人。<span class='note-inline'>(正堂辨)</span></p>
<p>鏡凹照人瘦。鏡凸照人肥。不如打破鏡。還吾舊面皮。<span class='note-inline'>(懶菴樞)</span></p>
<p>揑目生花立問端。得他皮髓被他瞞。者般瞎漢能多事。六月無霜也道寒。<span class='note-inline'>(簡菴清)</span></p>
<p>死款都來一口供。情窮理極卒難容。若將皮髓論高下。爭見花開五葉紅。<span class='note-inline'>(高峰妙)</span></p>
<p>夜來獨自上西樓。却喜新秋月正幽。試把玉簫吹一曲。惹他多少客心愁。<span class='note-inline'>(晦堂鏡)</span></p>
<p>雪壓竹枝頭。風翻荷葉背。胡僧白佛言。應犯什麼罪。<span class='note-inline'>(漢關喻)</span></p>
<p style="margin-left:1em">初祖曰。吾法於三千年後未曾移易一絲豪許。</p>
<p>東西縱目乾坤闊。玉露澄秋氣宇高。山是山兮水是水。何曾移易一絲毫。<span class='note-inline'>(葛廬覃)</span></p>
<p style="margin-left:1em">初祖曰。吾本來茲土。傳法度迷情。一花開五葉。結果自然成。</p>
<p>五祖演云。大師信脚來。信口道。後代兒孫都成計較。要會開花結果處麼。鄭州棃。青州棗。萬物無過出處好。　南堂欲云。提本分鉗錘。碎情解窠窟。還他五祖。要見開花結果處。太遠在。拈却鄭州棃。放下青州棗。出門便是長安道。</p>
<p style="margin-left:1em">初祖偈曰。吾本求心不求佛。了知三界空無物。不如端坐靜觀心。祇此心心心是佛。</p>
<p>元叟端云。坐煞達磨大師了也。</p>
<p style="margin-left:1em">初祖謂二祖曰。汝但外息諸緣。內心無喘。心如牆壁。可以入道。二祖作種種說心說性不契。一日忽悟。乃曰可以息諸緣也。祖曰莫成斷滅去在。二祖曰無。祖曰子作麼生。二祖曰。了了常知故。言之不可及。祖曰此諸佛之所傳心體。更勿疑也。</p>
<p>萬里孤舟駕怒濤。長竿意在掣金鰲。連拋兩釣無消息。惆悵空來打一遭。<span class='note-inline'>(天目禮)</span></p>
<p>的的西來末法僧。來分此土最初燈。神光冷地一吹滅。蔥嶺忙忙祇暗登。<span class='note-inline'>(大川濟)</span></p>
<p>萬里西來老骨柤。不遵行止渡流沙。被人打落當門齒。啞子分明喫苦瓜。<span class='note-inline'>(或菴體)</span></p>
<p>賊身未露罪全彰。攪得西乾沸似湯。項上鐵枷無計脫。却來東土強分贓。<span class='note-inline'>(無門開)</span></p>
<p>心如面黑。語似人蠻。廓然無聖。玉解連環。楊子江頭白浪。少林雪後青山。<span class='note-inline'>(栯堂益)</span></p>
<p>大鵬展翅取龍吞。一攪滄溟徹底渾。觸碎珊瑚枝上月。至今千古暗昏昏。<span class='note-inline'>(中峰本)</span></p>
<p>東西走得脚皮穿。教外何曾有別傳。任你一花開五葉。好兒終不使爺錢。<span class='note-inline'>(愚菴及)</span></p>
<p>飄飄一葦渡江淮。少室峰前眼不開。默坐九年成底事。當門齒缺可曾栽。<span class='note-inline'>(天隱修)</span></p>
<p style="margin-left:1em">初祖既葬熊耳山。後三年魏宋雲使西域回。遇祖於[葸-十+夕]嶺。手攜隻履。雲問何往。祖曰西天去。又謂雲曰。汝主<span class='corr'>已</span>厭世。及歸。明帝<span class='corr'>已</span>登遐矣。迨啟壙。惟隻履存焉。</p>
<p>師眼兮深。師鼻兮大。師耳兮穿。師舌兮快。師身兮黑。師心兮戴。手攜隻履返流沙。熊耳石塔今猶在。<span class='note-inline'>(瑯琊覺)</span></p>
<p>祖師遺下一隻履。千古萬古播人耳。空自肩擔跣足行。何曾蹋著自家底。<span class='note-inline'>(五祖演)</span></p>
<p>梁魏山河本太平。無端容此老狐精。九年皮髓分張盡。隻履空棺更誑人。<span class='note-inline'>(東山空)</span></p>
<p>闔國人難挽。西攜隻履歸。祇應熊耳月。千古冷光輝。<span class='note-inline'>(虎丘隆)</span></p>
<p>颺下一隻履。明明不覆藏。兒孫纔著脚。徧地是刀槍。<span class='note-inline'>(妙峯善)</span></p>
<p>九年冷坐納敗闕。隻履西歸更脫空。後代兒孫徒妄想。鷓鴣啼不為春風。<span class='note-inline'>(雪菴瑾)</span></p>
<p>死也不伏埋殯。偷攜隻履西歸。不被宋雲捉敗。官司何處尋屍。<span class='note-inline'>(孤峯深)</span></p>
<p>禾山方云。死心先師每舉隻履西歸話以問衲子。而實難明。諸方或謂之隱顯。或謂不可有兩個。或謂惟此一事實。若恁麼。未識祖師意旨。諸人要見麼。頌云。濁中清。清中濁。勿謂麒麟生隻角。西行東向路不差。大用頭頭如啐啄。莫莫玄要。靈機休卜度。</p>
</div>
<div class='div-other'><a id='mulu75' />
<p class='h2'>二祖慧可大師</p><p style="margin-left:1em">問初祖曰。諸佛法印可得聞乎。祖曰諸佛法印匪從人得。師曰吾心未寧乞師安心。祖曰將心來與汝安。師曰覓心了不可得。祖曰與汝安心竟。</p>
<p>芭蕉徹云。金剛與泥人揩背。　圓悟勤云。正與麼時法身在甚麼處。　五祖戒云。若即恁麼何用西來。　雲居元云。彼自無瘡勿傷之也。雖然如是。一言<span class='corr'>已</span>出駟馬難追。　五祖演舉至安心處乃云。白雲當時若見。好與三十棒。何故。他人見將謂說安心法。畢竟如何。菩薩龍王行雨潤。遮身向上數重雲。　雲居莊云。殺人須是殺人劍。活人須是活人刀。</p>
<p>終始覓心不可得。寥寥不見少林人。滿庭舊雪重知冷。鼻孔依然搭上脣。<span class='note-inline'>(白雲端)</span></p>
<p>思量何用覓安心。求得心安却苦身。三尺雪深曾立處。不知誰是雪中人。<span class='note-inline'>(佛國白)</span></p>
<p>二祖當年立少林。滿庭積雪到腰深。叉手當胸無一事。不求不覓不安心。<span class='note-inline'>(鼓山珪)</span></p>
<p>覓心無處更無安。嚼碎通紅鐵一團。縱使眼開張意氣。爭如不受老胡瞞。<span class='note-inline'>(徑山杲)</span></p>
<p>不待七處徵。當下便不見。猢猻水上打鞦韆。新羅王子放一箭。高著眼分明。穿破波斯面。<span class='note-inline'>(石[(工*几)/石]明)</span></p>
<p>二祖無端向少林。庭前立雪到腰深。直饒覓得心無有。未免全身被陸沉。<span class='note-inline'>(誰菴演)</span></p>
<p>屈節從長也大難。雪堆斷臂仰高寒。鐵牛鞭起熊峰下。一吸黃河徹底乾。<span class='note-inline'>(或菴體)</span></p>
<p>達磨九年面壁坐。深雪之中得一個。得一個。森羅萬象平分破。<span class='note-inline'>(尼無著總)</span></p>
<p>長安深夜雪漫漫。欲覓心安轉不安。縱使言前開活眼。那知<span class='corr'>已</span>被老胡瞞。<span class='note-inline'>(息菴觀)</span></p>
<p>平地無端起骨堆。將身活向雪中埋。假饒覓得安心法。還我孃生一臂來。<span class='note-inline'>(隱山璨)</span></p>
<p>覓心心<span class='corr'>已</span>覓無踪。識得年辰是普通。從此不消閒曆日。春來積雪自消鎔。<span class='note-inline'>(靈叟源)</span></p>
<p>金風一夜催人老。吹落梧桐教誰掃。驀然飛在五乳峰。波斯拈起當作寶。<span class='note-inline'>(慧門勝)</span></p>
</div>
<div class='div-other'><a id='mulu76' />
<p class='h2'>三祖僧璨大師</p><p style="margin-left:1em">問二祖曰。弟子身纏風恙。請師懺罪。祖曰將罪來與汝懺。師曰覓罪了不可得。祖曰。與汝懺罪竟。宜依佛法僧住。師曰。今見和尚<span class='corr'>已</span>知是僧。未審何名佛法。祖曰。是心是佛。是心是法。佛法無二。僧寶亦然。師曰。今日始知罪性不在內外中間。如其心焉。佛法無二也。祖深器之。</p>
<p>瑯琊覺云。猶欠作云何梵在。　梁山觀於覓罪了不可得處云。罪性向什麼處去也。又云。非但罪性。覓者亦不見有。　雲居齊云。二祖深器之。是肯他會佛法耶。肯他說道理耶。</p>
<p>罪<span class='corr'>已</span>無根性<span class='corr'>已</span>空。正生風處不生風。至今山谷山前水。一派清流入海中。<span class='note-inline'>(佛國白)</span></p>
<p>無孔笛子氈拍板。五音六律皆普徧。時人不識黃番綽。笑道儂家登寶殿。<span class='note-inline'>(五祖演)</span></p>
<p>風恙纏身。覓罪不得。九萬里程。展摩霄翼。<span class='note-inline'>(旻古佛)</span></p>
<p>渾身臊癢倩人搔。入骨搔來身<span class='corr'>已</span>勞。一下被伊搔著了。平生癢處一時消。<span class='note-inline'>(水菴一)</span></p>
<p>彌天罪過無門懺。紅爛通身世莫醫。<span class='corr'>已</span>是四棱俱蹋地。儘教後代亂鍼錐。<span class='note-inline'>(無門開)</span></p>
<p>風恙纏身世莫醫。家貧遭劫更堪悲。誰知覓罪了無處。正是賊歸空屋時。<span class='note-inline'>(大歇謙)</span></p>
<p>通身是病骨黏皮。舉世無人識得伊。縱使罪根都懺了。依然失却兩莖眉。<span class='note-inline'>(癡絕沖)</span></p>
<p>萬里天開一陣風。雲推桂轂出烟籠。秋深秋浦那清影。露滴芙蓉兩岸紅。<span class='note-inline'>(無異來)</span></p>
<p style="margin-left:1em">三祖信心銘曰。至道無難。惟嫌揀擇。但莫憎愛。洞然明白。</p>
<p>報恩秀云。祖師道個嫌字。先自憎愛了也。却云但莫憎愛洞然明白。又何啻揚聲而欲止響。　德山繪別云。至道最難。須是揀擇。若無憎愛。怎見明白。　佛川義云。祖師八字打開。兩手分付了也。雖然。直捷固然直捷。怎奈極是誵譌。山僧更資一路。至道無難。惟嫌揀擇。但莫憎愛。洞然明白。良久云。參。</p>
<p style="margin-left:1em">三祖曰。毫釐有差。天地懸隔。</p>
<p>直上峰頭脚步寬。得盤桓處且盤桓。松林茂映彤雲赤。舉眼尋思便著瞞。<span class='note-inline'>(雲松品)</span></p>
<p>自來拽杖千峰外。誰識斑斕是大蟲。拈得松聲無著處。和風吹徧碧桃紅。<span class='note-inline'>(月厂屏)</span></p>
<p style="margin-left:1em">三祖曰。二由一有。一亦莫守。一心不生。萬法無咎。</p>
<p>元潔瑩驀拈拄杖云。三祖大師來也。以無緣三昧。智印三昧。將須彌移至芥子孔。見諸人不會。化作奮迅三昧。穿却諸人鼻孔眼睛。走入露柱裏去也。卓拄杖。</p>
<p style="margin-left:1em">三祖曰。六塵不惡。還同正覺。</p>
<p>雪竇顯云。拄杖子是塵。有什麼過。過既無。應合辨主。所以道糞掃堆頭現丈六金身。且拈在一邊。赤肉團上壁立千仞。又放過一著。直饒八面四方來。正好連架打。　古南門云。雪竇拄杖子雖善能為祖師作主。要且脚跟未點地在。</p>
</div>
<div class='div-other'><a id='mulu77' />
<p class='h2'>四祖道信大醫大師</p><p style="margin-left:1em">參三祖問。願和尚慈悲賜與解脫法門。祖曰誰縛汝。師曰無人縛。祖曰何更求解脫乎。師大悟。</p>
<p>牛頭未生。梅子熟也。緩步人間。池成月下。鳳書三到懶開眸。白蓮峰頂光相射。<span class='note-inline'>(雲巖因)</span></p>
<p>誰縛無人縛。何更求解脫。未必右軍鵝。便是支郎鶴。<span class='note-inline'>(石田薰)</span></p>
<p style="margin-left:1em">四祖住蘄州破頭山。學侶雲臻。攝心不寐脇不至席。一日告眾曰。吾武德年中遊廬山。望破頭山紫雲如蓋。有白氣橫分六道。汝等會否。弘忍曰。莫是和尚他後橫出一枝佛法否。師曰善。唐太宗嚮師道。三詔不赴就。賜紫衣。</p>
<p>慈雲之塔。大醫之師。瞻之仰之。雙峰巍巍。懶融不得西天盋。直付黃梅路上兒。<span class='note-inline'>(楊無為)</span></p>
<p>島外尋師解縛歸。雙峰山下獨幽奇。却將衣盋為人事。乞與黃梅個小兒。<span class='note-inline'>(佛國白)</span></p>
<p>絕知名迹能妨道。正恐師承亦累人。問法沙彌莫饒舌。百年逆旅要同塵。<span class='note-inline'>(覺範洪)</span></p>
<p>堅辭鳳闕紫泥詔。玷辱宗風個古錐。坐斷雙峰無寸草。愛松留得礙人枝。<span class='note-inline'>(無門開)</span></p>
<p>破頭峰頂紫雲飛。三却天書老翠微。滯貨雖然無用處。不應分付小孩兒。<span class='note-inline'>(少室睦)</span></p>
<p>解脫深坑得自由。單提獨弄逞風流。無端累及栽松老。業識茫茫未肯休。<span class='note-inline'>(諾菴肇)</span></p>
<p>破頭山下覓便宜。勾引黃梅路上兒。又向江南訪牛首。賺他花鳥絕來期。<span class='note-inline'>(典牛游)</span></p>
<p style="margin-left:1em">四祖付五祖偈曰。華種有生性。因地華生生。大緣與性合。當生生不生。</p>
<p>小使生來氣宇雄。性空內外滅真宗。破頭老祖親遭著。扇起毗嵐覆地風。<span class='note-inline'>(默菴慧)</span></p>
</div>
<div class='div-other'><a id='mulu78' />
<p class='h2'>五祖弘忍大師</p><p style="margin-left:1em">在蘄州西山栽松。四祖曰。吾欲傳法與汝。汝<span class='corr'>已</span>年邁。汝若再來。吾尚遲汝。師遂往周氏托生。至七歲遇祖於黃梅。祖問子何姓。師曰。姓即有。非常姓。祖曰是何姓。師曰是佛性。祖曰汝無姓耶。師曰性空故無。</p>
<p>栽松何老。傳衣何少。前身後身。一夢兩覺。白藕開花峰頂頭。明月千年冷相照。<span class='note-inline'>(楊無為二)</span></p>
<p>日出而作。栽松為樂。昔栽幾何。今滿巖壑。白頭人去小兒歸。笑殺林梢千歲鶴。</p>
<p>垂垂白髮下青山。七載歸來換舊顏。人却少年松<span class='corr'>已</span>老。是非從此落人間。<span class='note-inline'>(佛國白)</span></p>
<p>誰是前身孰後身。謾將名字較新陳。鄰家莫問去來事。我是昔人非昔人。<span class='note-inline'>(祖印明)</span></p>
<p>黃梅果熟。白藕花開。問惟佛性。體異凡胎。衣傳南嶺人將去。松老西山我再來。兩借皮囊成底事。一壺風月湛無埃。<span class='note-inline'>(天童覺)</span></p>
<p>栽徧滿山松。暗地翻身轉。雖然得信衣。何曾識爺面。<span class='note-inline'>(石田薰)</span></p>
<p>幾年活計钁頭邊。萬本青松鎖翠烟。夢破曹溪天地闊。再來不值半文錢。<span class='note-inline'>(少室睦)</span></p>
<p>栽松幸自可憐生。剛要隨人入火坑。換得皮囊急回首。依然鼻孔不多爭。<span class='note-inline'>(石室輝)</span></p>
<p>手種青松數百株。饑餐渴飲自如如。無端借路重相見。却被人傳上祖圖。<span class='note-inline'>(退翁休)</span></p>
<p>約去栽松箇老人。還來傳法喜童真。有孃生面無爺姓。劫外靈苗不犯春。<span class='note-inline'>(水菴一)</span></p>
<p>種得千山無空地。一枝猶在钁頭邊。不因脫賺周家女。衣鉢何緣到汝傳。<span class='note-inline'>(中峯本)</span></p>
<p>破頭山裏栽松日。濁港江邊寄宿時。大法一絲懸九鼎。去來心事許誰知。<span class='note-inline'>(愚菴及)</span></p>
<p>初生犢。不怕虎。等閒來擊禾山鼓。也是苦。阿房宮裏稱巨富。許多樓閣門無數。那邊走過三五步。波斯忽遇耆婆天。道個性空無我我無故。<span class='note-inline'>(南菴依)</span></p>
<p style="margin-left:1em">五祖付六祖偈曰。有情來下種。因地果還生。無情既無種。無性亦無生。</p>
<p>蹋碓纔經八箇月。衣盂夜半錯流傳。風幡話墮聞皆喪。今古怨牽到白拈。<span class='note-inline'>(默菴慧)</span></p>
</div>
<div class='div-other'><a id='mulu79' />
<p class='h2'>六祖慧能大師</p><p style="margin-left:1em">聞五祖黃梅往參。祖問汝自何來。師曰嶺南。祖曰欲須何事。師曰惟求作佛。祖曰。嶺南人無佛性。若為得佛。師曰。人即有南北。佛性豈然。祖訶曰著槽廠去。祖一日各令呈偈。神秀書於廊壁曰。身是菩提樹。心如明鏡臺。時時勤拂拭。勿使惹塵埃。師別曰。菩提本無樹。明鏡亦非臺。本來無一物。何處惹塵埃。祖默器之。</p>
<p>石墜腰間舂碓鳴。老盧便重不便輕。黃梅衣鉢雖傳得。猶去曹溪數十程。<span class='note-inline'>(楊無為)</span></p>
<p>六祖當年不丈夫。倩人書壁自塗糊。明明有偈言無物。却受他家一鉢盂。<span class='note-inline'>(死心新)</span></p>
<p>桂花包裏老黃梅。不向陰陽地上栽。蜂蝶豈知香遠近。難尋踪跡去還來。<span class='note-inline'>(東山演)</span></p>
<p>黃梅夜半錯分付。纔得星兒便亂做。大庾嶺頭屙一堆。後代兒孫遭點汙。<span class='note-inline'>(木菴永)</span></p>
<p>颺下採樵斧。直入碓坊舂。一脚蹋到底。黃梅信息通。<span class='note-inline'>(佛照光)</span></p>
<p>應無所住以生心。大地山河一發沉。從此別開窮世界。新州柴把貴如金。<span class='note-inline'>(破菴先)</span></p>
<p>四句伽陀不解書。三更傳得本來無。曹溪路上生荊棘。直至如今在半途。<span class='note-inline'>(妙峯善)</span></p>
<p>菩提無樹鏡非臺。臭口分明鬼擘開。幸是賣柴無事獠。剛然惹得一身災。<span class='note-inline'>(無門開)</span></p>
<p>不作樵夫作碓夫。祇將脚力驗精麤。知他蹋著蹋不著。和米和糠到鉢盂。<span class='note-inline'>(西巖惠)</span></p>
<p>七百高僧總會禪。眼空四海鼻撩天。黃梅若也無私曲。有甚衣盂到汝傳。<span class='note-inline'>(癡絕沖)</span></p>
<p>荷條柴擔眼頭空。路入黃梅伎<span class='corr'>已</span>窮。賣得藂林枝葉盡。嶺南無地種春風。<span class='note-inline'>(中峯本)</span></p>
<p>黃梅分付太倉忙。半夜悽悽暗渡江。將謂無人知下落。賊身<span class='corr'>已</span>露更和贓。<span class='note-inline'>(辛菴儔)</span></p>
<p>負<span class='corr'>舂</span>原是嶺南人。十字呼來九不真。漏得衣盂連夜走。至今無處著渾身。<span class='note-inline'>(退菴英)</span></p>
<p>師資緣會有來由。明鏡非臺語暗投。壞却少林窮活計。櫓聲搖月過滄洲。<span class='note-inline'>(葛廬覃)</span></p>
<p>新月澄溪上下圓。冷雲抹盡落遙天。城頭黑黑三聲鼓。萬象森羅枕子邊。<span class='note-inline'>(三峯藏)</span></p>
<p style="margin-left:1em">六祖因法性寺風颺剎旛。有二僧對論。一曰風動。一曰旛動。師曰。不是風動。不是旛動。仁者心動。</p>
<p>雪峰存云。大小祖師。龍頭蛇尾。好與二十棒。孚上座侍次。齩齒。峰云。我與麼道。也好與二十棒。　保福展云。作賊人心虗。也是蕭何置律。　五祖戒云。著甚來由。　巴陵鑑云。祖師道不是風動不是旛動。既不是風旛。向甚處著。有人與祖師作主。出來與巴陵相見。　雪竇顯云。風動旛動。既是風旛向甚處著。有人與巴陵作主。出來與雪竇相見。　泐潭清云。不是風動不是旛動。若是靈俐漢。懸巖撒手便好承當。顧後瞻前轉生迷悶。仁者心動。而今還有為祖師作主者麼。有則出來與老僧相見。　天童華云。一盲引眾盲。相牽入火坑。　黃龍新云。不是風動不是旛動。明眼漢一點瞞他不得。仁者心動。且緩緩。你向甚處見祖師。乃擲下拂子云。看。　徑山杲舉雪峰語畢云。要識孚上座麼。犀因翫月紋生角。要識雪峰麼。象被雷驚花入牙。　中峰本云。嘗鼎一臠具知眾味。非風動非旛動仁者心動。可謂嘗鼎之一臠矣。使人不覺惡心嘔吐。　天寧琦云。風動旛動心動。與你拈却了也。向什麼處見祖師。　徑山秀云。大小祖師為人錯下註脚。合喫三十棒。　龍池傳云。不是風動不是旛動也不是心動。僧問畢竟是什麼動。池召僧。僧近前。池打一掌云。祇許你知不許你會。又一掌云。去。　箬菴問云。大小祖師朝打三千暮打八百。　金粟元云。還知祖師落處麼。書頭教孃勤作息。書尾教孃莫瞌睡。中間一句不成文。無限相思花雨淚。</p>
<p>不是風兮不是旛。黑花貓子面門斑。夜行人祇貪明月。不覺和衣墮水寒。<span class='note-inline'>(法昌遇)</span></p>
<p>蕩蕩一條官驛路。晨昏曾不禁人行。渾家不是不進步。無奈當門荊棘生。<span class='note-inline'>(保寧勇)</span></p>
<p>東西南北無空處。上下四維隨分舉。眷屬都來祇一身。行盡天涯無伴侶。<span class='note-inline'>(三祖宗)</span></p>
<p>不是風兮不是旛。白雲依舊覆青山。年來老大渾無力。偷得忙中些子閒。<span class='note-inline'>(雪峯圓)</span></p>
<p>滄溟直下取驪珠。覿面相呈見也無。到此不開真正眼。膏肓之病卒難蘇。<span class='note-inline'>(道場如)</span></p>
<p>指出風旛俱不是。直言心動亦還非。夜來一片寒溪月。照破儂家舊翠微。<span class='note-inline'>(佛心才)</span></p>
<p>夢遊華頂過丹丘。躡盡寒雲倚石樓。貪看瀑泉瀉崕壁。不知身在碧江頭。<span class='note-inline'>(長靈卓)</span></p>
<p>不是風旛不是心。曹溪深也未為深。那咤忿怒掀騰去。析徧微塵不可尋。<span class='note-inline'>(黃龍震)</span></p>
<p>不是風旛是心動。似倩麻姑癢處搔。天外孤鸞誰得髓。何人解合續絃膠。<span class='note-inline'>(崇覺空)</span></p>
<p>浪靜風恬正好看。秋江澄徹碧天寬。漁人競把絲綸擲。不見冰輪蘸水寒。<span class='note-inline'>(常菴崇)</span></p>
<p>大海波濤湧。千江水逆流。龍王宮殿裏。不見一人遊。<span class='note-inline'>(應菴華)</span></p>
<p>不是風旛動。天生李老君。出胎頭上髮。寸寸白如銀。<span class='note-inline'>(雪堂行)</span></p>
<p>張騫推倒崑崙後。幾人窮到孟津源。堪笑不知天地者。至今剛道有乾坤。<span class='note-inline'>(肯堂充)</span></p>
<p>不是風兮不是旛。將軍騎馬出潼關。安南塞北都歸了。時復挑燈把劍看。<span class='note-inline'>(天目禮)</span></p>
<p>長安一片月。萬戶搗衣聲。秋風吹不盡。總是玉關情。<span class='note-inline'>(孤峯深)</span></p>
<p>風旛心動。一狀領過。祇知開口。不覺話墮。<span class='note-inline'>(無門開)</span></p>
<p>地神歸地。天神歸天。殷勤奉送。寶馬金錢。<span class='note-inline'>(無準範)</span></p>
<p>一點私情奈得羞。也曾漏洩在君侯。相思正值春三月。花落花開總是愁。<span class='note-inline'>(三宜盂)</span></p>
<p>入暮微雲河漢遊。鴈聲驚起一天秋。樹高千丈西風急。眨眼紅黃逐水流。<span class='note-inline'>(天岳晝)</span></p>
<p>育王崇舉巴陵雪竇拈畢云。非風非旛無著處。是風是旛無處著。撩天俊鶻悉迷蹤。踞地金毛還失措。阿呵呵。悟不悟。令人轉憶謝三郎。一絲獨釣寒江雨。</p>
<p style="margin-left:1em">六祖偈曰。兀兀不脩善。騰騰不造惡。寂寂斷見聞。蕩蕩心無著。</p>
<p>壽昌經云。兀兀不脩善。撞破虗空成幾片。騰騰不造惡。轉身挨倒空王閣。寂寂斷見聞。十方法界共慈門。蕩蕩心無著。驚起蟭螟吞五嶽。祇如此意。還相似麼。噫。長江晝夜東流去。海水從來不減增。</p>
<p style="margin-left:1em">六祖因僧問黃梅衣鉢什麼人得。師曰會佛法人得。曰和尚還得否。師曰我不得。曰和尚為什麼不得。師曰我不會佛法。</p>
<p>汾陽昭代云。方知密旨難傳。　翠巖芝云。會得即二頭。不會即三首。作麼生便有出身之路。　徑山杲云。還見祖師麼。若也不見。徑山與你指出。蕉芭蕉芭有葉無了。忽然一陣狂風起。恰似東京大相國寺裏三十六院東廊下壁角頭王和尚破袈裟。畢竟如何。歸堂喫茶。　天寧琦云。棒打石人頭。嚗嚗論實事。　雲居莊云。得與不得會與不會即不問。祖師性命因甚落在者僧手裏。</p>
<p>信手拈來見自殊。個中消息沒工夫。黃梅未許傳斯旨。半夜曾將付老盧。<span class='note-inline'>(大洪恩)</span></p>
<p>斬釘截鐵。大巧若拙。一句單提。不會佛法。儘他葉落花開。不問春寒秋熱。別別。萬古寒潭空界月。<span class='note-inline'>(圓悟勤)</span></p>
<p>不會黃梅佛法。夢中合眼惺惺。此地無金二兩。俗人酤酒三升。<span class='note-inline'>(雪菴瑾)</span></p>
<p>祖師不會禪。夫子不識字。棒打石人頭。嚗嚗論實事。<span class='note-inline'>(高峰妙)</span></p>
<p style="margin-left:1em">六祖因臥輪有偈。臥輪有伎倆。能斷百思想。對境心不起。菩提日日長。師別曰。慧能無伎倆。不斷百思想。對境心數起。菩提作麼長。</p>
<p>天童覺云。葵花向日。柳絮隨風。　寶壽新云。纔說乾三連。便有坤六斷。作麼生圓成一卦去。要知爻象分明處。祇在文王掌上觀。</p>
<p style="margin-left:1em">六祖示眾曰。吾有一物。無頭無尾。無名無字。無背無面。諸人還識麼。時荷澤神會出曰。是諸法之本源。乃神會之佛性。師打一棒曰。者饒舌沙彌。我喚作一物尚不中。豈況本源佛性乎。此子向後設有把茅蓋頭。也祇成得箇知解宗徒。</p>
<p>法眼益云。古人授記終不錯。如今立知解為宗。即荷澤是也。</p>
<p>一翳在眼。空華亂墜。神會沙彌。失錢遭罪。祇見鑿頭方。不見錐頭利。大丈夫。小釋迦。鐵鞭一擊珊瑚碎。<span class='note-inline'>(圓悟勤)</span></p>
<p>畵師五彩畵虗空。落筆須知失本蹤。更有唐朝吳道子。平生紙上枉施功。<span class='note-inline'>(慈受深)</span></p>
<p>鐵枷無孔要人擔。累及兒孫不等閒。夜半忽忘三尺布。却將空手掩慚顏。<span class='note-inline'>(法林音)</span></p>
<p style="margin-left:1em">六祖一日謂門人曰。吾欲歸新州。汝等速治舟楫。門人曰。師從此去早晚却回。師曰。葉落歸根。來時無口。</p>
<p>法雲秀云。非<span class='corr'>但</span>來時無口。去時亦無鼻孔。　白雲端云。祖師可謂善解借手行拳。有般漢往往道言猶在耳。不見道子期去不返。浩浩良可悲。不知天地間。知音復是誰。　五祖演云。祖師恁麼道。猶欠悟在。</p>
<p>五蘊山頭一段空。來時無口去無踪。要明葉落歸根旨。末後方能達此宗。<span class='note-inline'>(本覺一)</span></p>
<p>葉落歸根後。曹溪一滴深。山居人少到。真實好知音。<span class='note-inline'>(龍門遠二)</span></p>
<p>歸根得旨復何論。洞口秦人半掩門。花落祇隨流水遠。空留羃羃野雲屯。</p>
<p>雲開空自闊。葉落即歸根。回首烟波裏。漁歌過遠村。<span class='note-inline'>(松源岳)</span></p>
<p>興在天南天盡頭。未行先<span class='corr'>已</span>到新州。來時無口去無伴。那更蕭蕭黃葉秋。<span class='note-inline'>(虗堂愚)</span></p>
</div></div>
<p class='juan'>宗鑑法林卷六</p>
</div><!-- end of div[@id='body'] -->
</body></html>