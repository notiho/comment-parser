<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu554' />宗鑑法林卷四十九</p><p class="byline">集雲堂　編</p><p class="head1">大鑒下七世</p>
<p style="margin-left:1em">雲門因僧問如何是道。師曰透出一字。</p>
<p>天寧琦云。天寧作麼生。拈拄杖擊禪牀云。洎合停囚長智。</p>
<p>透出一字。却不相似。急轉頭來。張三李四。<span class='note-inline'>(徑山杲)</span></p>
<p style="margin-left:1em">雲門因僧問如何是吹毛劍。師曰骼。又曰胔。</p>
<p>誰謂吹毛劍。雲門骼可知。一朝權在手。方見令行時。<span class='note-inline'>(真淨文)</span></p>
<p style="margin-left:1em">雲門問僧看什麼經。曰瑜伽論。師曰義墮也。曰甚麼處義墮。師曰自領出去。</p>
<p>中峰本云。雪上霜。枷上杻。覿面無私。移星換斗。要識者僧話墮處麼。且待三十年後。</p>
<p style="margin-left:1em">雲門因僧問和尚壽年多少。師曰七九六十八。曰學人不會。師曰。不會。為汝減却五年。</p>
<p>佛日晳云。雲門大師一期演唱宗乘。美則美矣。未免翫人喪德。山僧則不然。若有人問和尚壽年多少。但向道拄杖子同年。倘若問拄杖子年多少。便與劈脊一棒。管取慶快平生。雖然。也是寒山道底。</p>
<p style="margin-left:1em">雲門因僧問久雨不晴時如何。師曰劄。</p>
<p>天童傑云。雲門一劄。乾坤匌帀。海水騰波。須彌岌嶪。驀拈拄杖卓一下云。雲門大師向者裏無出氣處。且道烏巨活人眼在甚麼處。復卓拄杖云。久雨忽晴。天清地寧。寒山撫掌。拾得忻忻。恁麼會得。旱地遭釘。</p>
<p>久雨不晴。雲門道劄。陽烏奮羽翰。蛟龍縮鱗鬣。為是時節。為是佛法。一箭兩垛謾猜量。眼裏瞳人眉搭颯。<span class='note-inline'>(佛智裕)</span></p>
<p>雲門一箇劄。吹毛光透匣。若不是張華。徒勞眼眨眨。<span class='note-inline'>(月波明)</span></p>
<p>泥人斬怒蛟。雪刃倚天高。山頭翻白浪。海底紅塵飄。<span class='note-inline'>(尊嚳鰲)</span></p>
<p style="margin-left:1em">雲門問僧。江西湖南還聞長[此/束]鳥說禪麼。曰不聞。師拈拄杖曰。禪。</p>
<p>鴉鳴鴉。鵲鳴鵲。天然自會。不從人學。跛脚阿師。放過一著。拈起拄杖口邊吹。[口*官][口*官]猶勝鷓鴣嗁。三月提壺沽美酒。杜䳌相勉不如歸。</p>
<p style="margin-left:1em">雲門因僧問佛法如水中月是否。師曰清波無透路。曰和尚從何得。師曰再問復何來。曰正與麼時如何。師曰重疊關山路。</p>
<p>昭覺勤云。者僧泛一隻船入雲門法海裏。引得一陣猛風。看它把舵張帆也不易抵當。及至下梢。可惜輸它一籌。且道什麼處是輸處。　笑巖寶拈拄杖云。諸人若會得者三轉語。豈止丹霄獨步。可作天下人師。其或未然。略為註破。一語真風壁立。一語截斷舌頭。一語黃<span class='corr'>粱</span>授枕。註<span class='corr'>已</span>註了。說<span class='corr'>已</span>說破。還識得韶陽老漢麼。妙握司南造化柄。旋乾倒嶽許誰同。　磬山修云。者僧向萬古碧潭再三撈摝。爭奈雲門有翻天覆地之能。</p>
<p>灼然水月非難取。自是時人手不親。韶石老師拈出了。關山重疊越光新。<span class='note-inline'>(白雲端)</span></p>
<p>清波無透路。轉處少人知。斫却月中桂。清光付與誰。<span class='note-inline'>(湛堂凖)</span></p>
<p>徧界不藏。清波澄寂。互換投機。箭鋒相直。拈起向上鉗錘。石火電光莫及。便恁麼。隔關山。碧潭雲外不相關。<span class='note-inline'>(圓悟勤)</span></p>
<p style="margin-left:1em">雲門示眾。藥病相治。盡大地是藥。那箇是自<span class='corr'>己</span>。</p>
<p>盡大地是藥。古今何太錯。閉門不造車。通途自寥廓。錯錯。鼻孔遼天亦穿却。<span class='note-inline'>(翠峯顯)</span></p>
<p>左眼不見山河。右眼不見日月。直得百花開時。一一為君分別。<span class='note-inline'>(白雲端)</span></p>
<p>藥病不相治。何須盡大地。反笑老雲門。失却孃生鼻。<span class='note-inline'>(月堂昌)</span></p>
<p style="margin-left:1em">雲門問閩中順維那。古人豎起拂子。放下拂子。意旨如何。順曰拂前見拂後見。師曰如是如是。後却舉問僧。汝道當初諾伊不諾伊。僧無對。師曰可知禮也。</p>
<p>愚菴盂代云。和尚也須防護口業好。</p>
<p>含血噴人先污口。那堪箇裏覓波查。就中若有知音者。豈肯風前顯齒牙。<span class='note-inline'>(粟菴鼎)</span></p>
<p style="margin-left:1em">雲門問僧。光明寂照徧河沙。豈不是張拙秀才語。曰是。師曰話墮也。</p>
<p>叶路縱橫得自由。牢關捩轉妙全收。箇中密意人難會。喝下須教水倒流。<span class='note-inline'>(禾山方)</span></p>
<p>萬丈龍門勢倚空。懸巖攃手辨魚龍。時人祇看絲綸上。不見蘆花對蓼紅。<span class='note-inline'>(月菴果)</span></p>
<p>問來答去無偏黨。鐵壁銀山作麼通。縱奪臨機言語墮。遂令千古動悲風。<span class='note-inline'>(疎山如)</span></p>
<p>與奪雙行定是非。韶陽用處太孤危。者僧若具金剛眼。趙璧連城一道歸。<span class='note-inline'>(旻古佛)</span></p>
<p>分明寫出與君看。意在鉤頭不在盤。縱使石人開得口。不知猶被舌頭瞞。<span class='note-inline'>(松源岳)</span></p>
<p>電光石火兩交馳。眨上眉毛早<span class='corr'>已</span>遲。死却偷心明底事。韶陽也落第三機。<span class='note-inline'>(珙堂樹)</span></p>
<p>當的帝都丁。伊憂乙噎嚶。若教呼吸正。誤殺世間人。<span class='note-inline'>(石鼓夷)</span></p>
<p style="margin-left:1em">雲門曰。一任橫說豎說。未是宗門苗裔。若據宗門苗裔。是什麼熱盌鳴。三乘十二分教說夢。達摩西來說夢。若有老宿開堂為人說法。將利刀殺却百千萬箇。有甚麼過。</p>
<p>平陽忞云。眼蓋諸方。氣淩一世。許它雲門老子。當時山僧若在。直出眾前扼腕立地向它道。和尚項上三百斤鐵枷何不卸却。待它動靜。便與掀倒禪牀。</p>
<p style="margin-left:1em">雲門曰。衲僧家須有巴鼻。方識得天下人。如何是衲僧巴鼻。代曰德山。</p>
<p>雲門舌上有龍泉。愛把金鍼黑地穿。要會衲僧巴鼻子。一條紅線兩人牽。<span class='note-inline'>(慈受深)</span></p>
<p style="margin-left:1em">雲門因僧問。十二時中作麼生得不空過。師曰你向甚麼處著此一問。曰學人不會請和尚舉。師曰。舉不顧。即差互。擬思量。何劫悟。</p>
<p>夾山豫云。雲門恁麼為人。正是前頭打得著。後頭打不著。若是山僧。待道學人不會請和尚舉。劈頭一棒。向伊道逢人切莫錯舉。</p>
<p style="margin-left:1em">雲門到灌溪。有僧舉溪上堂語曰。十方無壁落。四面亦無門。淨躶躶。赤灑灑。沒可把。上座作麼生會。師曰。舉即易。出也大難。曰上座不肯和尚與麼道那。師曰你適來恁麼舉那。曰是。師曰你驢年夢見灌溪。曰某甲話在。師曰。十方無壁落。四面亦無門。你道大梵天王與帝釋商量甚麼事。曰豈干它事。師喚曰逐隊喫飯漢。</p>
<p>平陽忞云。大凡舉話須知話之起倒。者僧既不是弄潮手。空將鼻孔與人扭揑。廣潤見處也要諸人共知。拈拄杖云。看看。望海尖動也。[跳-兆+孛]跳上瑞雲峰頂。壓著諸人頂門。是你還解迴避也無。良久云。十方無壁落。四面亦無門。淨躶躶。赤灑灑。沒可把。甚處去也。拈拄杖一時打散。</p>
<p style="margin-left:1em">雲門因僧問生死到來如何排遣。師展兩手曰還我生死來。</p>
<p>鍼眼魚吞大千界。蟭螟蟲吐妙高山。太虗包括無遺漏。萬彚全歸指掌間。起復滅。去還來。石橋蹋斷通身黑。那識華頂是天台。<span class='note-inline'>(圓悟勤)</span></p>
<p>饑便喫飯。困來打眠。長安城外。一望平田。絕中邊。離言詮。將軍不識烏騅馬。海底犀牛把角鞭。<span class='note-inline'>(獃堂定)</span></p>
<p style="margin-left:1em">雲門示眾。盡大地是箇解脫門。枉作佛法會却。何不見山是山。見水是水。</p>
<p>獅林則云。潦倒雲門前言不應後語。如今盡大地人見山何曾喚作水。見水何曾喚作山。既不作佛法會。又喚什麼作解脫門。我眼本正。因師故邪。邪師過謬。非眾生咎。喝一喝。</p>
<p style="margin-left:1em">雲門問新到汝是甚處人。曰新羅。師曰將甚麼過海。曰艸賊大敗。師曰為甚麼在我手裏。曰恰是師。曰一任[跳-兆+孛]跳。僧無對。</p>
<p>翠峰顯別雲門後語云。噓噓。又云。雲門老漢龍頭蛇尾。放過者僧。為什麼在我手裏。恰是劈脊便。打　溈山喆云。雲門翠峰祇知步步登高。大溈即不然。恰是便乃呵呵大笑。不見道殺人刀活人劍。　南堂欲云。者僧過得海來。恰值落在雲門手裏。翠峰推波肋瀾。可謂小出大遇。　本覺一云。者兩箇有頭無尾漢。復頌。</p>
<p>新羅衲子罕曾逢。風月詢來也略同。可惜為山爭一簣。徒勞賓主各無功。</p>
<p style="margin-left:1em">雲門曰。三家村裏賣卜。東卜西卜。忽然卜著也不定。僧便問忽然卜著時如何。師曰伏惟伏惟。</p>
<p>賣卜三家村裏頭。吉凶禍福辨端由。忽然卜著僧來問。生死惟將一句酬。<span class='note-inline'>(本覺一)</span></p>
<p style="margin-left:1em">雲門因僧問。秋初夏末。前程若有人問。作麼生抵對。師曰大眾退後。曰過在甚麼處。師曰還我九十日飯錢來。</p>
<p>溈山喆云。者僧貪程太速。致使雲門隨索飯錢。而今還有識雲門者麼。出來與大溈相見。良久云。不是弄潮手。休入洪波裏。　昭覺勤云。者僧貪觀白浪。雲門見機而作。雖然斬釘截鐵。未是本分艸料。有問崇寧。祇向它道。驢事未去。馬事到來。待伊如之若何。劈脊便打。　護國元云。據虎頭收虎尾則不無。斬釘截鐵猶欠一著。忽有人問護國。劈脊便打。待伊道過在甚麼處。向它道我不似雲門索飯錢。　天童華云。者僧有迎刃謀略。雲門具殺活手段。雖然如是。應菴門下更須勘過了打。　天童傑云。平如鏡面。險似刀山。者僧有破關底機謀。雲門善用不戰屈人兵底手段。雖然如是。鼻孔在靈隱手裏。　天寧琦云。放過即不可。作麼生抵對。但向它道七十二棒翻成一百五十。過在什麼處。更道你但喫棒。我要者話行。　理安問云。雲門可謂知機觀變。善為切蹉。檢點將來。亦是慈悲之故。有落艸之談。諸人且如何委悉。去路一身輕似葉。高名千古重如山。</p>
<p>大眾退後。衲僧去就。豈用機關。那容體究。蓑翁老熟慣波瀾。橈棹不施船放溜。<span class='note-inline'>(天童覺)</span></p>
<p>夏末秋初萬萬千。石頭路滑脚皮穿。者僧劍刃翻身疾。也被雲門索飯錢。<span class='note-inline'>(石田薰)</span></p>
<p>蚌含明月。為君直剖。如何若何。秋蟲開口。久經行陣老將軍。不施寸刃取人首。行路難。行路難。愁腸一片。滿目江山。<span class='note-inline'>(山茨際)</span></p>
<p style="margin-left:1em">雲門因僧問如何是法身向上事。師曰向上與汝道即不難。作麼生會法身。曰請和尚鑒。師曰鑒即且置。作麼生會法身。曰與麼與麼。師曰者箇是長連牀上學得底。我且問你法身還解喫飯麼。僧無對。</p>
<p>保福展代云。欠它一粒也不得。　翠峰顯云。者僧將成九仞之山。不進一簣之土。過在什麼處。　積翠永云。雲門直得入泥入水。　昭覺勤云。雲門可謂驅畊夫之牛。奪饑人之食。權衡佛祖。龜鑒宗乘。所以後來尊宿各出眼目互相扶豎。雖然如是。祇明得法身邊事。未明得法身向上事。且如何是法身向上事。域中無背向。閫外有威權。　南堂靜云。者僧敢將遊艇子撩撥洞庭湖。殊不知雲門金鏃慣調曾百戰。鐵鞭多力恨無讐。若是大隨又且不然。者僧也拈却。雲門也架閣。且作麼生會法身。良久云。任它滄海變。終不為君通。　天童傑云。雲門渾鋼打就生鐵鑄成。不動鉗錘火星迸散。永菴主冷處著把火。義出豐年。保福閙處愛入頭。未免旁觀者哂。天童據款結案。也要諸方檢點。若檢點得出。生陷無間地獄。　南堂欲云。若論戰也箇箇立在轉處。者僧眨得眼來。槍頭早在雲門手裏。直得上天無路入地無門。翠峰更要進土在。還委悉麼。箭穿紅日影。須是射鵰人。　古南門云。者僧喫飯不知下落。便問法身向上事。自非雲門明鑒秋毫。焉到水窮山盡。翠峰云將成九仞之山不進一簣之土。祇恐不是玉。是玉也大奇。</p>
<p>西江一吹竟無痕。三世如來一口吞。鳳隨龍肝香積飯。萬般嘗過不須論。<span class='note-inline'>(南堂靜)</span></p>
<p>未識雲門向上機。祇尋向下轉生疑。通身是飯如何喫。無口從來亦不饑。</p>
<p>一覺開眸見月光。披衣起坐倚南牕。細聽隔水笙歌響。祇為吹聲不按腔。<span class='note-inline'>(海舟慈)</span></p>
<p>香滿羅衣腹滿䇿。渾身綽約無縫隙。無端拭著潘郎顏。罵殺緣鬟紅粉客。<span class='note-inline'>(浹水洽)</span></p>
<p style="margin-left:1em">雲門曰。平地上死人無數。過得荊棘林是好手。時有僧出曰。與麼則堂中第一座有長處也。師曰蘇嚕蘇嚕。</p>
<p>溈山喆云。若不是雲門。被者僧一問。幾乎將南作北。大溈即不然。與麼則堂中第一座有長處也。拈起拄杖問。你喚者箇作什麼。若喚作拄杖子。眉鬚墮落。　黃龍南拈拂子云。若喚作拂子。是平地上死人。不喚作拂子。未透荊棘林在。　五祖演云。太平即不然。平地上箇箇丈夫。荊棘林裏坐得是好手。何故。格。　泐潭清云。祇者拂子是荊棘林。諸人作麼生過。直饒過得。也是猢孫繫露柱。　雲居莊云。平地上活人無數。入得荊棘林是好手。或有出來說長說短。拈拄杖便打。何故。水流溼。火就燥。禍福無門。惟人自召。</p>
<p>舉手攀南斗。移身倚北辰。出頭天外看。誰是箇般人。<span class='note-inline'>(水菴一)</span></p>
<p>聲如鳴玉靜邊門。誰信幽人不見君。花到海棠將寂寞。繡衣猶把麝香熏。<span class='note-inline'>(虗堂愚)</span></p>
<p>將軍令下閃旌旗。邊騎紛紛頓失威。縱有突然饒驟者。不知身<span class='corr'>已</span>陷重圍。<span class='note-inline'>(斷橋倫)</span></p>
<p>龍蟠虎踞樹層層。勢入浮雲亦自崩。一種青山秋艸裏。路人誰拜漢文陵。<span class='note-inline'>(鐵容玄)</span></p>
<p style="margin-left:1em">雲門示眾。古佛與露柱相交是第幾機。僧無語。師曰你問我與你道。僧遂問。師曰一條絛三十文。又代前語曰。南山起雲。北山下雨。</p>
<p>博山來云。古佛在眾生肚裏結冬。眾生在古佛肚裏度夏。眾生不識古佛。古佛不識眾生。且道南山起雲北山下雨是甚麼節文。拈拄杖云。向下文長。</p>
<p>南山雲。北山雨。四七二三面相覩。新羅國裏曾上堂。大唐國裏未打鼓。苦中樂。樂中苦。誰道黃金如糞土。<span class='note-inline'>(翠峰顯)</span></p>
<p>一道神光。初不覆藏。超見緣也。是而無是。出情量也。當而無當。巖花之粉兮蜂房成蜜。野艸之滋兮麝臍作香。隨類三尺一丈六。明明觸處露堂堂。<span class='note-inline'>(天童覺)</span></p>
<p>指上一輪明月。眉間萬里清光。誰家玉笛吹深夜。片片梅花透紙牕。<span class='note-inline'>(盟石息)</span></p>
<p>瘂兒得夢向誰說。眼目動搖還吐舌。捉得海門千丈龍。有時放出翻成鼈。<span class='note-inline'>(鼎新翠)</span></p>
<p style="margin-left:1em">雲門曰。鐙籠是你自<span class='corr'>己</span>。把盋盂鐘飯底不是你自<span class='corr'>己</span>。有僧問飯是自<span class='corr'>己</span>時如何。師曰。者野狐精。三家村裏漢。又曰。來來。不是你道飯是自<span class='corr'>己</span>。曰是。師曰驢年夢見三家村裏漢。</p>
<p>終朝䭚飯費工夫。不識鐙籠是盋盂。多少三家村裏漢。忙忙樹上捉鮎魚。<span class='note-inline'>(慈受深)</span></p>
<p style="margin-left:1em">雲門到鵝湖。聞上堂曰。莫道未了底人長時浮逼逼地。設使了得底。明明知得有去處。尚乃浮逼逼地。師下堂問首座。適來和尚意作麼生。座曰浮逼逼地。師曰首座久在此住。頭白齒黃作者箇語話。曰上座又作麼生。師曰要道即道。見即便見。若不見莫亂道。曰祇如道浮逼逼地又作麼生。師曰。頭上著枷。脚下著杻。曰與麼則無佛法也。師曰此是文殊普賢大人境界。</p>
<p>溈山喆云。大凡撥艸瞻風須是其人。雲門可謂青天霹靂。旱地震雷。直得百里魂慮變懾。不見道驚羣須是英靈漢。敵勝還他獅子兒。　黃龍新云。雲門似錐錐地。首座以刀剜空。直饒齊下錐刀。未免頭上著枷脚下著杻。　寶掌白云。雲門大似按劍鴻門。氣沖牛斗。其時雖有猛將如雲謀臣如雨。也祇得斂袵有分。何故。眼空宇宙誰當敵。三尺龍泉照膽寒。</p>
<p style="margin-left:1em">雲門示眾。折半裂三鍼筒。鼻孔在什麼處。為我一一拈出來看。自代曰。上中下。</p>
<p>徑山杲云。倚門傍戶弄精魂。</p>
<p>昔年曾扣睦州關。負義忘恩當等閒。見說吳音俱變盡。語言渾是廣南蠻。<span class='note-inline'>(虗堂愚)</span></p>
<p style="margin-left:1em">雲門問僧什麼處來。曰禮塔來。師曰謔我。曰某甲實禮塔來。師曰五戒也不持。</p>
<p>保福展云。智不責愚。　汾陽昭云。彼此相鈍置。</p>
<p style="margin-left:1em">雲門示眾。拄杖化為龍。吞却乾坤了也。山河大地甚處得來。</p>
<p>通玄奇云。雲門一期施設不妨新鮮。斟酌將來。也是抱贓叫屈。　靈隱禮云。雲門大似藏盡楚天月。猶存漢地星。者裏則不然。拈拄杖云。拄杖子把定乾坤了也。山河大地分付阿誰。卓一下云。一人有慶。兆民賴之。</p>
<p>拄杖子吞却乾坤。徒說桃花浪裏奔。燒尾者不在拏雲攫霧。曝顋者何必喪膽亡魂。拈了也。聞不聞。直須灑灑落落。休更紛紛紜紜。七十二棒且輕恕。一百五十難放君。<span class='note-inline'>(翠峰顯)</span></p>
<p>養就黃龍變化材。驀然平地一聲雷。比圖對面教人見。吞却乾坤吐出來。<span class='note-inline'>(佛鑑懃)</span></p>
<p>衲僧拄杖子。為龍却不尊。橫拈吞佛祖。倒握撼乾坤。眼裏有睛皮有血。直須一棒一條痕。狸奴白牯休相笑。祇今親侍絕兒孫。<span class='note-inline'>(投子舒)</span></p>
<p style="margin-left:1em">雲門舉馬大師道。一切語言是提婆宗。以此箇為主。乃曰。好語。祇是無人問我。有僧便問。如何是提婆宗。師曰。西天九十六種。你是最下種。</p>
<p>翠峰顯云。赤幡被者僧奪了也。　資福玉云。馬大師以此箇為主。錯過提婆宗。雲門恁麼答話。還契馬大師也無。只如者僧。末後因甚不禮拜。</p>
<p style="margin-left:1em">雲門問僧近離甚處。曰西禪。師曰西禪有何言句。僧展兩手。師與掌。僧曰某甲話在。師却展兩手。僧無語。師便打。</p>
<p>虎頭虎尾一時收。凜凜威風四百州。却問不知何太險。復云。放過一著。<span class='note-inline'>(翠峰顯)</span></p>
<p>將成之山不進一簣。老倒雲門坐而獲利。釣鰲釣鯨手段高。慣曾下海涉波濤。緩放急收自得便。浮家泛宅何飄飄。<span class='note-inline'>(月堂昌)</span></p>
<p style="margin-left:1em">雲門問直歲甚處來。曰刈茅來。師曰刈得幾箇祖師。曰三百箇。師曰。朝打三千。暮打八百。東家杓柄長。西家杓柄短。又作麼生。歲無語。師便打。</p>
<p>溈山喆云。直歲為眾竭力。到雲門面前力盡神疲。何故。棋逢敵手難藏興。水到滄溟始是波。　徑山杲云。直歲無語。有三百箇祖師證明。雲門令雖行。要且棒頭無眼。　溈山果云。者僧若具眼。見雲門恁麼道。但云和尚休要把髻投衙。擬議之間。隨手便摵。不惟慶快平生。亦乃參學眼正。　天寧琦云。大小雲門却被直歲勘破。　法林音云。相罵饒你接[此/束]。相唾饒你潑水。</p>
<p style="margin-left:1em">雲門因僧問。一切智通無障礙時如何。師曰埽地潑水相公來。</p>
<p>埽地潑水相公來。人人明鏡挂高臺。碧油幢下呵呵笑。青眼何妨特地開。<span class='note-inline'>(慈受深)</span></p>
<p>埽地潑水相公來。聲高隘喝繡旗開。天上玉麟來瑞世。堪作人間將相才。<span class='note-inline'>(水菴一)</span></p>
<p>一切智通無障礙。埽地潑水相公來。覿面當機如激電。寒山撫掌笑咍咍。<span class='note-inline'>(拙菴光)</span></p>
<p style="margin-left:1em">雲門因僧問如何是教外別傳一句。師曰對眾將來。曰直得恁麼時如何。師曰照從何立。</p>
<p>萬峰蔚云。雲門大師一收一放。累及學人分疎不下。若問嵩山如何是教外別傳一句。當時震聲一喝。直教學人悟去。乃頌。</p>
<p>教外無言號別傳。別傳心印訥無言。馬師一喝輕拈出。不屬瞿曇話正偏。</p>
<p style="margin-left:1em">雲門因有講僧參。經時乃曰。未到雲門時。恰似初生月。及乎到後。曲彎彎地。師得知乃召問。是你道否。曰是。師曰。甚好。吾問汝作麼生是初生月。僧乃斫額作望月勢。師曰。你如此。<span class='corr'>已</span>後失却目在。僧旬日復來。師又問你還會也無。曰未會。師曰你問我。僧便問如何是初生月。師曰曲彎彎地。僧罔措。後果然失目。</p>
<p>瑯琊覺云。且道佛法還有靈驗麼。如今若有人問如何是初生月。向道經堂前打板聲。　白雲端云。者僧失却目。雲門和鼻孔不見。雖然如是。家住州西。　黃龍新云。語驚時聽。得無動機。若謂者僧失雙目。入地獄如箭射。　東禪觀云。者僧雙目雖失。光射九天。雲門兩眼雖存。前明後暗。</p>
<p>雲門新月曲彎彎。管見初明豹一斑。點鐵化為金玉易。勸人除却是非難。<span class='note-inline'>(慈受深)</span></p>
<p>恰似初生月。兩口無一舌。到了曲彎彎。把火入牛欄。問它以手便斫額。猴黑誰知有猴白。向後失目果然是。要見長人過深水。<span class='note-inline'>(月堂昌)</span></p>
<p>不惜渾身入虎穴。顋邊直欲將鬚捋。擬思回首隔雲泥。謾道恰似初生月。初生月。曲彎彎。一重金鎖兩重關。腦後雙瞳何得失。寒光直射斗牛間。<span class='note-inline'>(百愚斯)</span></p>
<p style="margin-left:1em">雲門因僧問死向甚麼處去。師曰在甚麼處。</p>
<p>天童傑云。雲門秉殺人刀活人劍。檢點將來。要且不知去處。忽有問華藏死向甚麼處去。祇向它道。薰風自南來。殿閣生微凉。　蔗菴範云。韶陽老漢望尊寰宇。氣挺神州。具定今古之眼。有定古今之辨。被人問箇去處。總屬茫然。或有問顯聖死向甚麼處去。祇向它道。門前綠水潺潺急。屋後春山疊亂青。</p>
<p style="margin-left:1em">雲門示眾。直得觸目無滯達。得名身句身。一切法空。山河大地是名身。亦不可得。喚作三昧。性海俱備。猶是無風帀帀之波。直得忘知於覺。覺即佛性。喚作無事人。更須知有向上一竅在。</p>
<p>天童覺云。賓主不諳。二俱有過。各與二十棒。祇如向上一竅又作麼生。犀因玩月紋生角。象被雷驚花入牙。　徑山杲云。潑油救火渾閒事。雪上加霜愁殺人。　平陽忞云。收拾詩書歸舊隱。鳥嗁花笑一般春。　報恩琇云。雲門慈悲之故。而有落艸之談。</p>
<p style="margin-left:1em">雲門因僧問不起一念還有過也無。師曰須彌山。</p>
<p>圓通善云。此公案或云纔擬問早是須彌山。或云如須彌山。八風吹不動。千古鎮長安。或云為人難透如須彌山。要且未夢見雲門在。除是桶子底脫。紅絲線斷。方知總不恁麼。不見道。三句明一句。一句明三句。三一不相涉。分明向上路。　天童傑云。大小雲門話頭也不識。　徑山琇云。者僧無量劫來著此貼肉汗衫。若不遇雲門作家。難為脫却。</p>
<p>不生一念豈通宗。真偽分於一句中。築著眼花兼杜口。須彌當面作屏風。<span class='note-inline'>(洞山聰)</span></p>
<p>一念不起須彌山。就中崎嶇路行難。競向海門遙仰望。四溟浩渺七金寒。<span class='note-inline'>(正覺逸)</span></p>
<p>作者縱橫終不虗。應機湧出須彌盧。人窮不到金剛際。相逐年年役路途。<span class='note-inline'>(黃龍南)</span></p>
<p>不起一念須彌山。逐語隨言會轉難。錦鱗赬尾平生事。剛被平人把釣竿。<span class='note-inline'>(楊無為)</span></p>
<p>石笋抽條。泥牛吼月。誰料同舟自吳越。應機湧出須彌山。一念不起何處雪。金剛寶劍當頭截。<span class='note-inline'>(昭覺勤)</span></p>
<p>須彌山聳見還難。烟水茫茫萬仞攢。欲覓雲門端的處。把住清風一問看。<span class='note-inline'>(地藏恩)</span></p>
<p>明鏡當臺湛如水。無端特地起塵埃。積成山嶽面前立。千手大悲擘不開。<span class='note-inline'>(佛性泰)</span></p>
<p>不起一念須彌山。韶陽法施意非慳。肯來兩手相分付。擬去千尋不可攀。滄海濶。白雲閒。莫將毫髮著其間。假雞聲韻難瞞我。未肯糢糊放過關。<span class='note-inline'>(天童覺)</span></p>
<p>一波纔動眾波隨。汩沒塵寰幾箇知。突兀須彌橫宇宙。縱橫妙用更由誰。<span class='note-inline'>(疎山如)</span></p>
<p>天寒霜落月沉西。清夜迢迢鶴夢迷。海底日輪紅似火。行人猶聽五更雞。<span class='note-inline'>(憨山清)</span></p>
<p>玉勒青驄控早春。金裝寶劍耀龍文。幾多失意沙場士。日望樓蘭起暮雲。<span class='note-inline'>(天章玉)</span></p>
<p>焦桐歷歷自悠揚。一曲梅花五月香。何事當人猶不薦。徒勞指上聽宮商。<span class='note-inline'>(法林音)</span></p>

<p class='juan'>宗鑑法林卷四十九</p></div>
</div><!-- end of div[@id='body'] -->
</body></html>