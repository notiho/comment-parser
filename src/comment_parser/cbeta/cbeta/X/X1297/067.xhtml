<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu745' />宗鑑法林卷六十七</p><p class="byline">集雲堂　編</p><p class="head1">大鑒下七世</p>

<div class='div-other'><a id='mulu746' />
<p class='h2'>隨州護國院守澄淨果禪師<span class='note-inline'>(疎山仁嗣)</span></p><p style="margin-left:1em">因演化大師在湖南報慈。值慈陞堂。化出問如何是真如佛性。慈曰誰無。化不契。遂請益師。師曰誰有。化於言下契悟。</p>
<p>誰無誰有句中玄。擊碎重關道宛然。若是子期聽品弄。肯將松韻作秋蟬。<span class='note-inline'>(大洪遂)</span></p>
<p>朝三暮四一何少。暮四朝三何太多。多少未能知數量。有無從此見誵譌。不誵譌。唵蘇嚧悉哩薩婆訶。<span class='note-inline'>(佛性泰)</span></p>
<p>誰無誰有全機道。言下翻身不即留。直饒未覺<span class='corr'>已</span>先行。錯認簸箕作熨斗。阿呵呵。若人便解倒騎驢。一生不著隨人後。<span class='note-inline'>(秀巖瑞)</span></p>
<p style="margin-left:1em">護國因僧問如何是本來心。師曰犀因翫月紋生角。象被雷轟花入牙。</p>
<p>三脚靈龜荒徑走。一枝瑞艸亂峰垂。崑崙含玉山光潤。涼兔懷胎月未知。<span class='note-inline'>(丹霞淳)</span></p>
<p style="margin-left:1em">護國因僧問如何是梵音相。師曰。河北驢鳴。河南犬吠。</p>
<p>目連求佛梵音相。運盡神通不見邊。誰悟驢鳴并犬吠。圓音落落示人天。<span class='note-inline'>(大洪遂)</span></p>
<p style="margin-left:1em">護國因僧問如何是本來父母。師曰頭不白者。曰將何奉獻。師曰。殷勤無米飯。堂前不問親。</p>
<p>出門徧界無知<span class='corr'>己</span>。入戶盈眸不見親。虗堂寒夜何所有。碧天明月頗為鄰。<span class='note-inline'>(丹霞淳)</span></p>
<p>寂寂重闈不露顏。春秋無涉髮無斑。殷勤祇用雲蒸飯。石女盛來不受餐。<span class='note-inline'>(思懶融)</span></p>
<p style="margin-left:1em">護國因僧問鶴立枯松時如何。師曰地下底一場懡㦬。曰會昌沙汰時護法善神向什麼處去。師曰山門前兩箇漢一場懡㦬。曰滴水滴凍時如何。師曰日出後一場㦬懡。</p>
<p>博山來云。護國三懡㦬。囫圇無縫罅。便是具鐵眼銅睛底漢子也分剖不下。惟同道者方知。誰是同道者。直饒你知道得。總是一場懡㦬。</p>
<p>鶴立孤松類莫齊。豈同鵞鴨狎羣雞。遼陽化去無踪迹。靈木迢然鳳不棲。<span class='note-inline'>(大洪遂三)</span></p>
<p>古寺門前護法神。會昌沙汰鼻頭辛。時來天地皆同力。究竟還他有道君。</p>
<p>冰生滴水事清高。日出東方便不牢。溪㵎豈能留得住。終歸大海作波濤。</p>
<p>壯志棱棱鬢未秋。男兒不患不封侯。反思清白傳家客。洗耳溪頭不飲牛。<span class='note-inline'>(天童覺)</span></p>
<p>陶令棄官日。仰眠艸屋中。誰將五斗米。擬換北窗風。<span class='note-inline'>(鐵容玄)</span></p>
</div>
<div class='div-other'><a id='mulu747' />
<p class='h2'>瑞州黃檗山慧禪師<span class='note-inline'>(疎山仁嗣)</span></p><p style="margin-left:1em">問踈山剎那便去時如何。山曰。畗塞虗空。汝作麼生去。師曰。畗塞虗空。不如不去。山便休去。</p>
<p>畗塞虗空。不如不去。前後際斷。今亦無住。倒騎佛殿出山門。却把山門挂露柱。<span class='note-inline'>(懶菴需)</span></p>
</div>
<div class='div-other'><a id='mulu748' />
<p class='h2'>襄州萬銅山廣德義禪師<span class='note-inline'>(青林虔嗣)</span></p><p style="margin-left:1em">僧問如何是透法身句。師曰。無力登山水。茅戶絕知音。</p>
<p>體妙探玄盡涉程。爭如野老異中行。功忘日用平懷穩。免事君王寵辱驚。<span class='note-inline'>(丹霞淳)</span></p>
<p>不愛長安歌酒樓。惟從野舍樂優遊。風清月白閒終日。無事癡癡鹿是儔。<span class='note-inline'>(浹水洽)</span></p>
<p>嬾與乾坤擔此憂。不如隨分上瀛洲。清風明月人三個。芳艸斜陽土一坵。夢短夢長都是夢。愁來愁去總成愁。無窮心事憑誰訴。滿目黃花別見秋。<span class='note-inline'>(鐵容玄)</span></p>
</div>
<div class='div-other'><a id='mulu749' />
<p class='h2'>襄州石門寺獻蘊禪師<span class='note-inline'>(青林虔嗣)</span></p><p style="margin-left:1em">僧問如何是和尚家風。師曰。物外獨騎千里象。萬年松下擊金鐘。</p>
<p>夜明簾外月朦朧。騎象翻身擊寶鐘。洪韻上騰三界外。聾夫何事睡猶濃。<span class='note-inline'>(丹霞淳)</span></p>
</div>
<div class='div-other'><a id='mulu750' />
<p class='h2'>潭州報慈藏嶼匡化禪師<span class='note-inline'>(龍牙遁嗣)</span></p><p style="margin-left:1em">僧問。情生智隔想變體殊。祇如情未生時如何。師曰隔。曰情未生時隔箇什麼。師曰者梢郎子未遇人在。</p>
<p>瑯琊覺云。報慈不妨入泥入水。若據衲僧門下。遠之遠矣。　黃龍新云。也是小慈倣大慈。者僧還同受屈梢郎子未遇人在。今時往往作是非會。不作是非會如何理論。良久云。天上有星皆拱北。人間無水不朝東。　開福寧云。報慈一隔佛祖命脉。放去收來凡聖罔測。　東禪觀云。報慈始初大開東閣。末梢祇以麤茶備禮。　理安問云。報慈可謂冰凌上行。劒刃上走。怎怪者僧對面千里。</p>
<p>無情猶隔若為通。絲髮之間路萬重。可惜兩頭空走者。不能直下見其宗。<span class='note-inline'>(白雲端)</span></p>
<p>隔。青天無雲轟霹靂。叢林衲子如稻麻。不知幾個仙陀客。<span class='note-inline'>(大中隆)</span></p>
<p>江南船。海南舶。把柁張帆知節拍。隨波逐浪幾時休。撒手到家頭<span class='corr'>已</span>白。<span class='note-inline'>(大洪遂)</span></p>
<p>隔。穿耳梵僧眼睛黑。東院西邊是趙州。觀音院裏安彌勒。<span class='note-inline'>(石菴玿)</span></p>
<p>嫦娥月裏巧吹笙。響徹清霄駭見聞。玉戶推開偶失足。全身墮在萬重雲。<span class='note-inline'>(瞎菴見)</span></p>
<p>桃花紅焰爍雙睛。畵閣風高月作燈。睡起但看山色好。豈知春意在嶙峋。<span class='note-inline'>(現菴朴)</span></p>
<p>二八佳人陌上遊。逢人狹路避無由。便把紅羅扇遮面。嬌羞無奈轉風流。<span class='note-inline'>(曉菴昱)</span></p>
<p>隔。打不如嚇。人命是虗。錢財是實。<span class='note-inline'>(漢關喻)</span></p>
<p style="margin-left:1em">報慈贊龍牙真曰。日出連山。月圓當戶。不是無身。不欲全露。龍牙一日帳中坐。僧問。不是無身。不欲全露。請師全露。牙撥開帳子曰還見麼。曰不見。牙曰不將眼來。師後聞乃曰。龍牙老漢祇道得一半。</p>
<p>雲門偃令僧舉。我不妨與你道。僧舉了。門云我不妨與你道。　法眼益別云。飽叢林。　東禪觀云。適來報慈龍牙把手從者裏過。拶破上座耳門。因什麼不知。</p>
</div>
<div class='div-other'><a id='mulu751' />
<p class='h2'>襄州含珠山審哲禪師<span class='note-inline'>(龍牙遁嗣)</span></p><p style="margin-left:1em">問僧。張王李趙不是汝本來姓。汝本來姓箇甚麼。曰與和尚同姓。師曰同姓即且從。汝本來姓箇甚麼。曰待漢水逆流却向和尚道。師曰即今為甚麼不道。曰漢水逆流也未。師休去。</p>
<p>薪傳瀾云。含珠休去。心裏猶自不甘。者僧是則澤廣藏山理能伏豹。其如本來姓。實不曾道著。且道伊本來畢竟姓箇甚麼。隨喝云。蘇州無。常州有。</p>
</div>
<div class='div-other'><a id='mulu752' />
<p class='h2'>潭州谷山有緣禪師<span class='note-inline'>(大光誨嗣)</span></p><p style="margin-left:1em">僧問如何是祖師西來意。師曰夜半烏兒頭戴雪。天明啞子抱頭歸。</p>
<p>瑞靄祥煙鎖玉樓。妙年王子恣優遊。琉璃殿上騎金馬。明月堂前輥繡毬。<span class='note-inline'>(丹霞淳)</span></p>
<p>岣嶁峰高勢逼天。雲深終不露其巔。殘碑古篆難尋處。忽見松梢桂轂圓。<span class='note-inline'>(入凡超)</span></p>
</div>
<div class='div-other'><a id='mulu753' />
<p class='h2'>京兆白雲善藏禪師<span class='note-inline'>(大光誨嗣)</span></p><p style="margin-left:1em">僧問如何是和尚深深處。師曰矮子渡深溪。</p>
<p>白頭童子智尤長。半夜三更渡渺茫。任運往來無閒斷。不消船艇與浮囊。<span class='note-inline'>(丹霞淳)</span></p>
</div>
<div class='div-other'><a id='mulu754' />
<p class='h2'>吉州禾山澄源無殷禪師<span class='note-inline'>(九峰虔嗣)</span></p><p style="margin-left:1em">因江南李主召入宮問和尚何處來。師曰禾山來。曰山在什麼處。師曰。人來朝鳳闕。山嶽不曾移。</p>
<p>瀛山誾云。當時李主若道與麼則和尚遣侍者來耶。又作麼生。請代禾山對一語看。咄。速道速道。</p>
<p style="margin-left:1em">禾山因僧問。習學謂之聞。絕學謂之鄰。過此二者謂之真過。如何是真過。師曰禾山解打鼓。曰如何是真諦。師曰禾山解打鼓。曰。即心即佛即不問。如何是非心非佛。師曰禾山解打鼓。曰如何是向上事。師曰禾山解打鼓。</p>
<p>東禪嶽云。禾山以無量義百千法門若揭日月而行。浮雲豈能掩蔽。東禪不打者破鼓。臨機變豹見兔放鷹。且要諸人各各相委。如何是真過。實語。如何是真諦。如語。如何是非心非佛。不誑語。如何是向上事。不異語。此四轉語如鐵蒺藜。吞得過是好手。其或未然。言多去道轉遠。　豐山嚴云。禾山老漢被者僧一拶。直得註脚太過。</p>
<p>一拽石。二般土。發機須是千鈞弩。象骨老師曾輥毬。爭似禾山解打鼓。報君知。莫莽鹵。甜者甜兮苦者苦。<span class='note-inline'>(翠峰顯)</span></p>
<p>布毛拈起費多言。爭似禾山一句傳。打鼓一聲喧宇宙。冰寒千丈忽生蓮。<span class='note-inline'>(投子青)</span></p>
<p>艸履為冠松作釵。一般瀟灑眼頭乖。清音祇在風簷下。終日無人不下階。<span class='note-inline'>(虛堂愚)</span></p>
<p>崑崙為竿兮長江絲。泰山為餌兮釣鯨鯢。咄。怪底桃花風雨急。魚龍總為浪頭迷。<span class='note-inline'>(紫柏可)</span></p>
<p>夫戍蕭關妾在吳。西風吹妾妾憂夫。一行書信千行泪。寒到君邊衣到無。<span class='note-inline'>(嵩乳密)</span></p>
</div>
<div class='div-other'><a id='mulu755' />
<p class='h2'>洪州鳳棲山同安院常察禪師<span class='note-inline'>(九峰虔嗣)</span></p><p style="margin-left:1em">因聞鵲聲謂眾曰。喜鵲鳴寒檜。心印是渠傳。僧出曰何必。師曰眾中有人在。曰同安門下道絕人荒。師曰胡人飲乳反怪良醫。曰休休。師曰。老鶴入枯池。不見魚踪迹。</p>
<p>天童傑云。動絃別曲。有唱有酬。其唱愈高。其和愈峻。其間鄭衛之聲雖則雜然。五音六律拍拍是令。</p>
<p style="margin-left:1em">同安問僧。眼界無光如何得見。曰北斗東轉南斗西移。師曰夫子入太廟。曰與麼則同安門下道絕人荒去也。師曰橫抱嬰孩擬彰皇簡。</p>
<p>新羅渤海。南嶽天台。纖塵不礙。豈涉去來。回頭斂念。解脫門開。反憶善財尋勝友。百城遊遍不知回。<span class='note-inline'>(承天宗)</span></p>
<p style="margin-left:1em">同安因僧新到遶禪牀三帀振錫一下曰。凡聖不到處請師道。師鳴指三下。僧曰同安今日嚇得忘前失後。師曰闍黎發足何處。僧珍重便出。師曰五湖衲子一錫禪人。未到同安不妨疑著。僧回首曰近見不如遠聞。師曰。貪它一桮酒。失却滿船魚。</p>
<p>昭覺勤云。全軍隊伍馬步相參。兩陣交鋒不妨奇特。怎奈二俱失利。　何山峋云。奮大用。發大機。明來暗合平坦嶮巇。彼既殺活拄杖。我即綿裹秤錘。縱使諸方眼目難斷個是個非。畢竟如何。堪笑一枝無孔笛。主賓顛倒兩頭吹。</p>
<p style="margin-left:1em">同安因僧問如何是鳳棲家風。師曰鳳棲無家風。曰既是鳳棲為甚麼却無家風。師曰不迎賓不待客。曰恁麼即四海參尋當為何事。師曰盤飣自有旁人施。</p>
<p>三世如來一口吞。故山深靜月黃昏。光分頂後千門曉。坐看春回入燒痕。<span class='note-inline'>(自得暉)</span></p>
<p>閨中少婦意何微。靜把沉檀染繡衣。却笑長安花酒客。醉郎扶取醉郎歸。<span class='note-inline'>(直指南)</span></p>
<p style="margin-left:1em">同安因僧問遠趨丈室乞師一言。師曰孫臏門下徒話鑽龜。曰名不浪施。師曰喫茶去。僧便珍重。師曰。雖得一場榮。刖却一雙足。</p>
<p>天童傑云。拳來拳應。踢來踢應。拳踢交參。孰負孰勝。搖頭擺尾過牢關。刖足之言誰肯信。雖然。有一處誵譌在。試檢點看。　樵之玉云。彼既善為賓。此亦善為主。賓主互相得則固是。為甚又道雖得一場榮刖却一雙足。</p>
<p style="margin-left:1em">同安因僧問如何是天人師。師曰。頭上角未全。身上毛未出。曰如何是頭上角未全。師曰不擎戴。曰如何是身上毛未出。師曰寸絲不挂。</p>
<p>報恩倫云。同安轉劫外機。放風前箭。聖解凡情一齊穿却。何止劈筈奪窩紅心中的。設使者僧手親眼便如八臂那吒。亦難摸索。又於不擎戴下云。<span class='corr'>已</span>太崢嶸。於寸絲不挂下云。猶有赤骨律在。　壽昌經云。關津易過。險穽難行。謀士有先見之能。將元惟威勇之力。預知險處不踐。定獲勝地高登。不須血戰以成功善保軍民之塗炭。從教神機妙算。終是乾弄一場。要知同安意麼。突然掇出燎原燧。驚散巢居鬼窟精。</p>
<p>秘殿重幃曉尚寒。丹墀苔潤未排班。寶香鳳燭煙雲合。寂寂簾垂不露顏。<span class='note-inline'>(丹霞淳)</span></p>
<p>㲯毿破衲逐雲飛。世上由來識者稀。任是僧繇描勿就。簷前石虎不知機。<span class='note-inline'>(伴我侶)</span></p>
<p>自來玉殿懶安眠。紫陌何心肯著鞭。徧八荒人無敢識。却從他喚地行仙。<span class='note-inline'>(一初元)</span></p>
<p>上面灰頭不計秋。懶於人事得優遊。三皇不足稱尊貴。百辟從教抱<span class='corr'>杞</span>憂。<span class='note-inline'>(古林如)</span></p>
<p style="margin-left:1em">同安問僧近離甚處。曰江西。師曰江西法道何似此間。曰。賴是問某甲。若問著別人則禍生。師曰老僧適來造次。曰。某甲不是嬰兒。徒用止嗁黃葉。師曰。傷鱉恕龜殺活由我。</p>
<p>昭覺勤云。宗師家握佛祖鉗錘。理當即行。不留朕迹。者僧就上門上戶。更說甚麼傷鼈恕龜。劈脊便棒。何故。重賞之下必有勇夫。</p>
<p style="margin-left:1em">同安因僧問學人未曉時機請師指示。師曰。參差松竹煙凝薄。重疊峰巒月上遲。僧擬進語。師曰劍甲未施賊身<span class='corr'>已</span>露。曰何也。師曰。精陽不剪霜前竹。水墨徒誇海上龍。僧遶禪牀一帀大笑而出。師曰。閉目食蝸牛。一場酸澀苦。</p>
<p>鐵機信云。同安當時若向他道。眼中撥盡黃金屑。枯木糝花色更鮮。不但與者僧解黏去縛。亦與後人作舟航在。</p>
</div>
<div class='div-other'><a id='mulu756' />
<p class='h2'>新羅國瑞巖禪師<span class='note-inline'>(石霜諸下谷山藏嗣)</span></p><p style="margin-left:1em">因僧問如何是誕生王子。師曰深宮引不出。</p>
<p>貴異天然應有時。六宮春苑少相隨。星攢半夜天輪迥。燭曉東闈簾靜垂。<span class='note-inline'>(投子青)</span></p>
</div>
<div class='div-other'><a id='mulu757' />
<p class='h2'>新羅國聯珠泊巖禪師<span class='note-inline'>(谷山藏嗣)</span></p><p style="margin-left:1em">僧問如何是禪。師曰古塚不為家。曰如何是道。師曰徒勞車馬迹。曰如何是教。師曰貝葉收不盡。</p>
<p>故國清平久有年。白頭猶自戀生緣。牧童却解忘功業。懶放牛兒不把鞭。<span class='note-inline'>(古塚不為家　丹霞淳三)</span></p>
<p>曹溪古路綠苔生。車馬登臨<span class='corr'>已</span>涉程。野老痿羸兼跛挈。手攜玉杖夜深行。<span class='note-inline'>(徒勞車馬迹)</span></p>
<p>四十九年成露布。五千餘軸盡言詮。妙明一句威音外。折角泥牛雪裏眠。<span class='note-inline'>(貝葉收不盡)</span></p>
<p>貝葉收不盡。一句無私萬法印。千聖滿口不能宣。嶺梅漏泄春光信。<span class='note-inline'>(承天宗四)</span></p>
<p>古塚不為家。漁翁舉棹出蘆花。湛水無風江月迥。長空撒盡暮天霞。</p>
<p>不勞車馬跡。文王去後無消息。月花影裏釣魚磯。萬古清風長歷歷。</p>
<p>一鏃三關俱透脫。從前汗馬休拈掇。須知舊閣快龍舟。當年曾把錦標奪。</p>
<p>芳艸斜陽古徑封。白雲谷口少人逢。春回一帶莓苔綠。扶起行人不見踪。<span class='note-inline'>(徒勞車馬迹　伴我侶)</span></p>
<p>亂鴉啼處月朦朦。門掩朱扉三五重。到底此心關不住。為郎飛夢到盧龍。<span class='note-inline'>(千指印)</span></p>
</div>
<div class='div-other'><a id='mulu758' />
<p class='h2'>新羅國大嶺禪師<span class='note-inline'>(谷山藏嗣)</span></p><p style="margin-left:1em">僧問如何是一切處清淨。師曰。截瓊枝寸寸是寶。析栴檀片片皆香。</p>
<p>乾坤盡是黃金國。萬有全彰淨妙身。玉女背風無巧拙。靈苗花秀不知春。<span class='note-inline'>(丹霞淳)</span></p>
<p>擊碎荷珠顆顆圓。更於何處論偏全。龍遊日下晶光動。萬斛金波一線穿。<span class='note-inline'>(伴我侶)</span></p>
</div>
<div class='div-other'><a id='mulu759' />
<p class='h2'>鳳翔府青峰傳楚禪師<span class='note-inline'>(洛浦安嗣)</span></p><p style="margin-left:1em">因僧問佛魔未現向甚麼處應。師曰諸上座聽抵對。</p>
<p>盡說仙都越世塵。幾般晴雨但呼庚。及看花放清溪晚。也似人間綠水濵。<span class='note-inline'>(弁山祥)</span></p>
</div>
<div class='div-other'><a id='mulu760' />
<p class='h2'>京兆府永安院善靜禪師<span class='note-inline'>(洛浦安嗣)</span></p><p style="margin-left:1em">僧問牛頭未見四祖時如何。師曰異境靈枝覩者皆羨。曰見後如何。師曰。葉落<span class='corr'>已</span>枝摧。風來不得韻。</p>
<p>寶杖親攜挂翠纓。徘徊常繞玉堦行。轉身就父無標的。拈却花冠不得名。<span class='note-inline'>(丹霞淳)</span></p>
</div>
<div class='div-other'><a id='mulu761' />
<p class='h2'>袁州木平山善道禪師<span class='note-inline'>(蟠龍文嗣)</span></p><p style="margin-left:1em">初參洛浦。問一漚未發<span class='corr'>已</span>前如何辨其水脉。浦曰。移舟諳水脉。舉棹別波瀾。師不契乃參蟠龍。亦如前問。龍曰移舟不別水。舉棹即迷源。師從此悟入。</p>
<p>雲峰悅云。木平若於洛浦言下會去猶較些子。可惜許。向蟠龍死水裏淹殺。後有問如何是木平。對云不勞斤斧。果然祇在者裏。諸禪德。大凡發言超方。也須甄別邪正識辨真偽。帶些子眼筋始得。雖然如是。也是賊過後張弓。　高峰妙云。若不是悅公。洎合被他瞞却。然雖如是。且道蟠龍誵譌在什麼處。移舟不別水。舉棹即迷源。　報恩琇云。二大老恁般答話。且道還有優劣也無。若道無。為甚一能令人悟。一不能令人悟。若道有。優劣在什麼處。咄。到岸休爭筏。歸家罷問程。　古南門云。恁麼答話雖則啐啄同時。若是一漚未發<span class='corr'>已</span>前。敢保未在。今日有人恁麼問。向他道晴湖平似鏡。不礙往來看。</p>
<p>金烏玉兔兩交馳。照破威音未兆時。若謂青霄別有路。木人依舊皺雙眉。<span class='note-inline'>(丹霞淳)</span></p>
<p>移舟曾不別澄源。舉棹波生豈更堪。要會一漚初未發。木人半夜好同參。<span class='note-inline'>(本覺一)</span></p>
<p>滔滔一脉混常流。纔觸波瀾卒未休。岸闊風清澄皓月。漁翁撥棹宿汀洲。<span class='note-inline'>(瞞菴成)</span></p>
<p>葉卷西風樹樹寒。亂蛩吟砌夢初殘。情懷自是不堪聽。又把琵琶月下彈。<span class='note-inline'>(中峰本)</span></p>
<p style="margin-left:1em">木平因僧問如何是西來意。師曰石羊頭子向東看。</p>
<p>老胡萬里向支那。直至而今不奈何。堪笑牧童誰問路。一聲長笛過前坡。<span class='note-inline'>(佛印元)</span></p>
<p>石羊頭子向東看。大地茫茫被眼瞞。月映寒潭清徹底。雲收華嶽露巑岏。<span class='note-inline'>(野菴璇)</span></p>
<p>石羊頭子向東看。祖意明明會者難。不惜當陽重指注。今朝九日菊花斑。<span class='note-inline'>(此山應)</span></p>
</div>
<div class='div-other'><a id='mulu762' />
<p class='h2'>郢州桐泉山和尚<span class='note-inline'>(夾山會下黃山輪嗣)</span></p><p style="margin-left:1em">初到黃山。山問。天門一合十方無路。若有人道得。擺手出漳江。師曰。蟄戶不開。龍無龍句。山曰是汝恁麼道。師曰。是即直言是。不是直言不是。山曰擺手出漳江。師乃作禮。</p>
<p>界弘量云。一不成單。兩不成雙。且道為人眼在甚麼處。</p>
<p>宮商汝別我鏗鏘。韻轉腔移謾度量。流水煙霞難湊泊。知音端的倩誰忙。<span class='note-inline'>(粟菴鼎)</span></p>
</div>
<div class='div-other'><a id='mulu763' />
<p class='h2'>潭州文殊禪師<span class='note-inline'>(韶山普嗣)</span></p><p style="margin-left:1em">僧問僧繇為甚麼描誌公真不得。師曰。非但僧繇。誌公亦描不得。曰誌公為甚麼描不得。師曰彩繪不將來。曰和尚還描得也無。師曰我亦描不得。曰和尚為甚麼描不得。師曰。渠不搆我顏色。教我如何描。</p>
<p>身光熾盛相巍巍。妙手如何彩繪伊。休問僧繇吳道子。誌公他自不能知。<span class='note-inline'>(丹霞淳)</span></p>
</div></div>
<div class='div-other'><a id='mulu764' />
<p class='h1'>大鑒下八世</p>
<div class='div-other'><a id='mulu765' />
<p class='h2'>洪州同安志禪師<span class='note-inline'>(同安丕嗣)</span></p><p style="margin-left:1em">僧問二機不到處如何舉唱。師曰。偏處不逢。玄中不失。</p>
<p>者邊那邊總難逢。一句無私不處中。紅日暮沉西嶂外。空留孤影照溪東。<span class='note-inline'>(丹霞淳)</span></p>
<p>不守寒巖異艸青。紅輪白雪兩無情。喚回木馬雲中轉。石女謳歌樂太平。<span class='note-inline'>(伴我侶)</span></p>
<p>真珠文織挂簾看。錦縠羅旌千萬端。早把玉鉤和月卷。神仙愁怕水晶寒。<span class='note-inline'>(鐵帆舟)</span></p>
<p>靈鳥豈棲無影樹。白雲那許宿蘆汀。妙來轉處無踪迹。鶻眼龍睛看不真。<span class='note-inline'>(位中符)</span></p>
<p>隔簾燒燭爛如銀。影映繁星出絳濵。獨啄三山鶴背笛。吹殘人世幾紅塵。<span class='note-inline'>(鐵容玄)</span></p>
<p style="margin-left:1em">同安因僧問。凡有言句盡落今時。學人上來請師直指。師曰目前不說句後不迷。又問如何是向上事。師曰。迥然不換。標的即乖。</p>
<p>天黑雲深飛暮鴉。鷺鷥立雪對蘆花。幸然不屬今時事。句後聲前會即差。<span class='note-inline'>(雪巖欽)</span></p>
<p>秋老林踈鳥不棲。順風抹過別峰西。同安不換真標的。猶落千崖是與非。<span class='note-inline'>(玄樞宗)</span></p>
</div>
<div class='div-other'><a id='mulu766' />
<p class='h2'>穎州薦福思禪師<span class='note-inline'>(護國澄嗣)</span></p><p style="margin-left:1em">僧問古殿無佛時如何。師曰梵音何來。曰不假修證如何得成。師曰修證即不成。</p>
<p>古殿苔生像不安。霜風八面逼人寒。梵音忽奏誰能會。人天盡聽玉珊珊。<span class='note-inline'>(大洪遂)</span></p>
<p>古殿無佛。梵音何來。夢中喚醒。樓閣門開。靈光一點絕塵埃。耀古騰今遍九垓。<span class='note-inline'>(南堂靜)</span></p>
</div>
<div class='div-other'><a id='mulu767' />
<p class='h2'>郢州太陽慧堅禪師<span class='note-inline'>(疎山仁下靈泉仁嗣)</span></p><p style="margin-left:1em">因僧問如何是玄旨。師曰壁上挂錢財。</p>
<p>輕輕人問玄中旨。便吐肝腸說與他。木人暗皺雙眉處。石女多言爭奈何。<span class='note-inline'>(投子青)</span></p>
<p>玄旨分明示學人。錢財壁上挂金銀。連珠六貼三千貫。不濟饑寒不濟貧。<span class='note-inline'>(張無盡)</span></p>
<p>石壁吐香銅雀喧。孤峰枕漢雲高眠。若無羈絡青紋玉。孤負花簪紫蒂天。<span class='note-inline'>(鐵容玄)</span></p>
</div>
<div class='div-other'><a id='mulu768' />
<p class='h2'>襄州廣德延禪師<span class='note-inline'>(廣德義嗣)</span></p><p style="margin-left:1em">因僧問。古人曰言語道斷非去來今。此理如何。師曰。彌勒涅槃知幾劫。護明猶未降迦維。</p>
<p>妙湛圓明第一機。降生成道涅槃時。迦維摩竭雙林樹。認著元來不是伊。<span class='note-inline'>(丹霞淳)</span></p>
<p style="margin-left:1em">廣德因僧問久負不逢時如何。師曰。扇開人不遇。陋巷莫能收。</p>
<p>妙體堂堂相好全。青霄獨步躡金蓮。千華臺上猶慵坐。弊垢襴衫豈肯穿。<span class='note-inline'>(丹霞淳)</span></p>
</div>
<div class='div-other'><a id='mulu769' />
<p class='h2'>襄州石門慧徹禪師<span class='note-inline'>(石門蘊嗣)</span></p><p style="margin-left:1em">因僧問實際理地如何進步。師曰。鳥道無前曰。幽谷白雲藏白雀。擬心棲處隔山迷。</p>
<p>幽谷白雲藏白雀。擬心棲處隔山迷。直饒不住棲心處。猶落怡山第二機。<span class='note-inline'>(懶菴需)</span></p>
<p style="margin-left:1em">石門因僧問如何是伶俐底人。師曰。維摩不離方丈室。文殊未到早先知。又僧問如何是伶俐底人。師曰垢膩汗衫皁角洗。又僧問如何是伶俐底人。師曰古墓毒蛇頭戴角。</p>
<p>天童覺云。一句子把定要關。一句子不存軌則。一句子體用雙照。若人會得。許你伶俐。還端的麼。枯龜妙在孫臏手。一灼爻分十字文。</p>
<p style="margin-left:1em">石門因僧問雲光作牛意旨如何。師曰。陋巷不騎金色馬。回途却著破襴衫。</p>
<p>瑞艸叢中懶欲眠。徐行處處總翛然。披毛戴角人難識。為報芒童不用鞭。<span class='note-inline'>(丹霞淳)</span></p>
<p style="margin-left:1em">石門因僧問年窮歲盡時如何。師曰東村王老夜燒錢。</p>
<p>昭覺勤云。不妨田地穩密。若有問道林。祇向他道定盤星上轉風車。　烏石道云。石門雖則善應來機。爭奈倚他門戶數他珍寶。石溪則不然。忽有問年窮歲盡時如何。祇向他道。兩竿紅燭下。一片祖師心。　磬山修別云。一爐紅焰煖騰騰。　用彰俊云。可謂言中有嚮。句裏呈機。驀拈拄杖畫一畫云。一九二九。相逢不出手。三九二十七。籬頭吹觱篥。四九三十六。夜眠如露宿。住住。若不喝住。幾乎數過正月初一。</p>
<p>東村王老夜燒錢。艸鞵蹋地帽指天。家無白澤招禍福。窮時相炒餓相煎。<span class='note-inline'>(洞山聰)</span></p>
<p>東村王老夜燒錢。眼中塵霧口中烟。招神引鬼成妖怪。三脚蝦蟆飛上天。<span class='note-inline'>(地藏恩)</span></p>
<p>年窮王老夜燒錢。斷送難逢下水船。懵底不知身到岸。隨他寒暑謾推遷。<span class='note-inline'>(遯菴演)</span></p>
<p>問來答去有來源。一句全該遍大千。歲盡年窮窮底事。東村王老夜燒錢。<span class='note-inline'>(簡翁敬)</span></p>
<p>春風陌上郎。得錢隨手使。貨物忽相當。撞著恰好子。<span class='note-inline'>(雪巖欽)</span></p>
<p>目前無異路。信手斫方圓。眉毛橫眼上。鼻孔大頭懸。<span class='note-inline'>(空叟印)</span></p>
<p>東村王老夜燒錢。喪盡家珍存㼾甎。自是一身輕似葉。海門秋至又生烟。<span class='note-inline'>(森鑒徹)</span></p>
</div>
<div class='div-other'><a id='mulu770' />
<p class='h2'>益州淨眾歸信禪師<span class='note-inline'>(青峰楚嗣)</span></p><p style="margin-left:1em">僧問蓮花未出水時如何。師曰菡萏滿池流。曰出水後如何。師曰落葉不知秋。</p>
<p>天童覺云。李陵持漢節。潘閬倒騎驢。　牛眠烱別前語云。龍師火帝。別後語云。鳥官人皇。</p>
<p>白藕未萌非隱底。紅花出水不當陽。遊人未用傳消息。自有清風遞遠香。<span class='note-inline'>(丹霞淳)</span></p>
</div></div>
<p class='juan'>宗鑑法林卷六十七</p>
</div><!-- end of div[@id='body'] -->
</body></html>