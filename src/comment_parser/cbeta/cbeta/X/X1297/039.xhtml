<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu471' />宗鑑法林卷三十九</p><p class="byline">集雲堂　編</p>
<div class='div-other'><a id='mulu472' />
<p class='h1'>大鑒下四世</p>
<div class='div-other'><a id='mulu473' />
<p class='h2'>潭州溈山靈祐禪師<span class='note-inline'>(百丈海嗣)</span></p><p style="margin-left:1em">初在百丈充典座。因司馬頭陀尋得一山。丈欲師住。時華林為首座爭之。丈告眾曰。若能對眾下得一語當與住持。因指淨缾曰。不得喚作淨缾。汝喚作什麼。林曰不可喚作木[木*突]也。丈問師。師踢倒淨缾便出。丈曰第一座輸却山子了也。</p>
<p>百丈堂前定大溈。金毛獅子振全威。淨瓶踢倒還元化。千里淳風動地歸。<span class='note-inline'>(智海清)</span></p>
<p>不顧山前有信旂。單刀一直入籌帷。長戈短戟都無用。奪得將軍金印歸。<span class='note-inline'>(上方益)</span></p>
<p>大用還須作者知。當場一著絕狐疑。堪嗟不紹家園者。祇向人前去灼龜。<span class='note-inline'>(通炤逢)</span></p>
<p>盤中喝彩。馬上奪標。當仁不讓。見義而驍。一箭天山從此定。溈山千古鬱岹嶢。<span class='note-inline'>(古梅冽)</span></p>
<p>寶符不在常山上。諸子空教自惆悵。取代因徵母䘏賢。趙家大業堪憑仗。<span class='note-inline'>(白巖符)</span></p>
<p style="margin-left:1em">溈山與仰山摘茶次。師曰。終日摘茶。祇聞子聲。不見子形。仰撼茶樹。師曰。子祇得其用。不得其體。曰未審和尚如何。師良久。仰曰。和尚祇得其體。不得其用。師曰放子三十棒。曰。和尚棒某甲喫。某甲棒教誰喫。師曰放子三十棒。</p>
<p>報慈遂云。且道過在什麼處。　首山念云。當時不是溈山。便見扶籬摸壁。　瑯琊覺云。五更侵早起。更有夜行人。又云。若不是溈山。洎合打破蔡州。　白雲端云。父子相投意氣相合。機鋒互換啐啄同時。雖然如是。畢竟如何。道得體用雙全去。溈山放子三十棒。也是養子之緣。　天童覺云。溈仰父子。叢林盡道各得一橛。殊不知。天共白雲曉。水和明月秋。　玉泉璉云。直饒體用兩全。怎奈當頭錯過。錯過則且置。祇如放子三十棒又作麼生。三盞酒糚公子面。一枝花插美人頭。　廣教玉云。氈拍板六律諧聽。無孔笛五音協暢。互換投機。風流不墜。還他父子作家。若在臨濟門下。棒折也未放在。雖然。且道前後放六十棒又作麼生。擊案云。好雨千峰迎翠色。太平野老盡謳歌。　嬾菴銛云。善用千鈞之弩須是溈嶠。慣射百步之箭還他仰山。雖父慈子孝即不無。若論得體得用。猶未敢相許。　法林音云。前後放六十棒。且道是賞伊是罰伊。</p>
<p>體用全彰用不難。當時溈仰自相瞞。禪流若具金剛眼。互換機鋒仔細看。<span class='note-inline'>(佛印元)</span></p>
<p>龍生龍子鬪全威。霹靂聲中掣電機。雨過雲收何處去。溈山千古獨巍巍。<span class='note-inline'>(埜軒遵)</span></p>
<p>春暖相呼出翠微。時行時坐幾忘歸。黃昏一陣東風雨。未免渾身透溼衣。<span class='note-inline'>(保寧勇)</span></p>
<p>張翁乍與李公友。待罰李公一杯酒。倒被李公罰一杯。好手手中呈好手。<span class='note-inline'>(佛鑑懃)</span></p>
<p>溈山得體。仰山得用。體用俱全。夢中說夢。喝一喝。<span class='note-inline'>(誰菴演)</span></p>
<p>兩兩於菟落荒艸。無事相將弄牙爪。奪去攙來各擅奇。末梢一㖃山欲倒。<span class='note-inline'>(白巖符)</span></p>
<p>錦衣公子醉晴暉。金玉相宣接拍奇。宛轉高歌誰解聽。和雲并作雪花飛。<span class='note-inline'>(遠鑑鏡)</span></p>
<p style="margin-left:1em">溈山問仰山曰。大地眾生業識茫茫無本可據。子作麼生知它有之與無。仰曰慧寂有箇驗處。時有一僧從面前過。仰召闍黎。僧回首。仰曰和尚者箇便是業識茫茫無本可據。師曰。此是獅子一滴乳。迸散六斛驢乳。</p>
<p>開先金云。溈仰父子被者僧一狀領過。　法林音云。仰山驗處雖真。祇好驗自<span class='corr'>己</span>。究竟驗它人不出。何不喚闍黎。待僧回首。便以目視溈山。看老漢作何伎倆。無端又下箇註脚。溈山末後雖是養子之緣。也是借蓑衣當被蓋。</p>
<p>父子有時揚密意。神通變化不相知。喚回業識茫茫者。笑倒溈山老古錐。<span class='note-inline'>(真淨文)</span></p>
<p>一喚回頭識我不。依俙蘿月又成鉤。千金之子纔流落。漠漠窮途有許愁。<span class='note-inline'>(天童覺)</span></p>
<p style="margin-left:1em">溈山在法堂坐。庫頭擊木魚。火頭擲却火叉。撫掌大笑。師曰。眾中也有恁麼人。遂喚來問。你作麼生。火頭曰。某甲不喫粥。肚飢所以歡喜。師乃點頭。</p>
<p>磬山修云。百姓日用而不知。故君子之道鮮矣。　愚菴盂云。者僧在千百眾中奪錦而歸。及乎詢其所以。却又將扇子掩面以避。會麼。分明只在秋江上。明月蘆花無處尋。</p>
<p style="margin-left:1em">溈山問仰山從何處歸。曰田中歸。師曰禾好刈也未。曰好刈。師曰。作青見。作黃見。作不青不黃見。曰和尚背後是甚麼。師曰子還見麼。仰拈起禾穗曰和尚何曾問者箇。師曰此是鵞王擇乳。</p>
<p>不作青黃見。其如稻穗何。鵞王能擇乳。鷂子過新羅。<span class='note-inline'>(天目禮)</span></p>
<p>二八嬌娥巧畵眉。茜香分翠試羅衣。錦絲綰就同心結。只許檀郎知此機。<span class='note-inline'>(天真則)</span></p>
<p style="margin-left:1em">溈山問僧汝會作什麼。曰會卜。師拈起拂子曰。者箇六十四卦那一卦收。僧無對。師曰。適來大壯。今是明夷。</p>
<p>寶壽新云。禍福無門惟人自召。　白巖符云。老漢今年須防失脫。　法林音云。和尚大似不解卜。</p>
<p style="margin-left:1em">溈山問仰山天寒人寒。仰曰大家在者裏。師曰何不直說。曰。適來也不曲和尚如何。師曰直須隨流。</p>
<p>瑞巖慍云。珠明川媚。玉潤山輝。溈山父子是則固是。當時若知有轉身一路。子孫也未至斷絕。還會麼。人天渾莫測。珍重赤鬚胡。</p>
<p>吹盡風流太古調。唱出富貴黃鐘宮。舞腰催拍月當曉。更進葡萄酒一鍾。<span class='note-inline'>(正堂辨)</span></p>
<p>大家在者裏。兩手扶不起。放下近前看。是什麼面[此/束]。<span class='note-inline'>(無際派)</span></p>
<p>大家在者裏。初不礙隨流。兩口無一舌。葛藤殊未休。茫茫大地人無數。幾箇男兒解點頭。<span class='note-inline'>(寂巖中)</span></p>
<p style="margin-left:1em">溈山因泥壁次。李軍容來。具公裳。直至師背後端簡而立。師回首見。便側泥盤作接泥勢。軍容便轉笏作進泥勢。師便拋下泥盤與軍容歸方丈。</p>
<p>巖頭奯聞云。噫。佛法澹泊也。大小溈山泥壁也不了。　明招謙云。當時合作麼生。免被巖頭檢點。代却轉泥盤作泥壁勢。待伊動靜。便歸方丈。　黃龍新云。巖頭錯下名言。殊不知溈山軍容弄巧成拙。</p>
<p style="margin-left:1em">溈山睡次。仰山問訊。師便面向壁。仰曰和尚何得如此。師起曰。我適來得一夢。汝試為我原看。仰取一盆水與師洗面。少頃香嚴亦問訊。師曰我。適來得一夢。寂子原了。汝更與我原看。嚴乃點一盌茶來。師曰二子見解過於鶖子。</p>
<p>蔣山勤云。夢中說夢。深許溈山。妙用神通。須還二子。傳茶度水耀古騰今。年老心孤憐兒惜子。向衲僧門下。一人在門外。一人在門裏。更有一人遍界不曾藏。佛眼覰不見。</p>
<p>撥艸瞻風。孤峰獨宿。鼓無絃琴。唱無生曲。溈仰香嚴鼎之三足。臨機不費纖毫力。任運分身百千億。<span class='note-inline'>(南堂靜)</span></p>
<p>取水烹茶不失機。當時原夢善知時。如斯始謂仙陀客。鶖子神通豈及伊。<span class='note-inline'>(本覺一)</span></p>
<p>一杯晴雪早茶香。午睡初醒春晝長。拶著通身俱是眼。半窗疎影轉斜陽。<span class='note-inline'>(雪巖欽)</span></p>
<p>迭奏塤篪侍曉堂。還他家有好兒郎。遏雲度玉渾閒事。惹亂天邊鸞鳳翔。<span class='note-inline'>(憨予遷)</span></p>
<p style="margin-left:1em">溈山令侍者喚第一座。座至。師曰。我喚第一座。汝來作甚麼。座無對。</p>
<p>曹山代云。若令侍者喚。恐不來。　法眼益別云。適來侍者喚。</p>
<p style="margin-left:1em">溈山因仰山侍行次。指前頭枯樹問。前面是什麼。曰祇是枯樹子。師却問耘田翁。翁曰枯樹子。師曰。者耘田翁。它後亦有五百眾。</p>
<p>神鼎諲云。為復意在耘田處。為復意在仰山分上。為復總不恁麼。諸上座。一切諸法縱然更不用生事。他是父子說法。同道方知。　溈山喆云。山僧則不然。耘田翁吾不如汝。且道大圓是山僧是。若人辨得。許汝具擇法眼。若也不辨。佛法熾然生滅。</p>
<p style="margin-left:1em">溈山示眾。老僧百年後向山下作一頭水牯牛。左脇書五字曰溈山僧某甲。正恁麼時。若喚作溈山僧。又是水牯牛。若喚作水牯牛。又是溈山僧。且道喚作什麼即得。仰山出禮拜而退。</p>
<p>雲居膺代云。師無異號。　資福寶云。當時<span class='corr'>但</span>作此○相拓呈之。　芭蕉清代。作此[○@牛]相呈之。又云。同道者方知。　南塔涌云。一千五百人善知識。只得一半。　芭蕉徹云。當時作此[(○@初)/((○@衣)*(○@佛))]相呈之。又云。說也說了。註也註了。悟取好。　保寧勇云。和尚一等是入泥入水。　中峰本云。道是溈山僧。却是水牯牛好。道是水牯牛。却是溈山僧好。當時有人下得者兩箇好字。教他百劫千生要脫水牯牛也未得在。　通玄奇云。溈山一身充兩役。到底功不成名不就。仰山雖解扶豎。終是家業喪亡。　神鼎澤云。要識溈山麼。以左手拍禪牀云。者裏是。要識水牯牛麼。以右手拍禪牀云。者裏是。復以兩手拍一拍云。六月十三。熱不相瞞。　雪竇正云。大小溈山好似嚼飯餧嬰孩。不堪檢點。芭蕉雖然和盤拓出。若要絕人情見則未可。會麼。良久云。貪觀天上月。失却手中橈。</p>
<p>不是溈山不是牛。一身兩號實難酬。離却兩頭應須道。如何道得出長流。<span class='note-inline'>(芭蕉徹)</span></p>
<p>水牯溈山峭峻機。分明人類顯幽奇。兩途語出分明處。夜鳥投林曉復飛。<span class='note-inline'>(道吾真)</span></p>
<p>山下為牛山上僧。河沙異號未為能。常愛暮雲歸未合。遠山無限碧層層。<span class='note-inline'>(海印信)</span></p>
<p>改却形容換却頭。當陽難隱箇蹤由。驢名馬字雖呼喚。多少傍觀掩面羞。<span class='note-inline'>(保寧勇)</span></p>
<p>反手書空事<span class='corr'>已</span>成。忙忙人問兩頭明。屈原不是逢漁父。千古誰人論獨醒。<span class='note-inline'>(佛心才)</span></p>
<p>埜徑蹄涔賺殺人。早曾畊遍大田春。有時落艸無尋處。顯現溈山老漢身。<span class='note-inline'>(張無盡)</span></p>
<p>溈山水牯牛。禪人聚頭齩。可憐負舂人。喚作嶺南獠。<span class='note-inline'>(天童覺)</span></p>
<p>春寒料峭。凍殺年少。切忌參商。別無玄妙。<span class='note-inline'>(龍門遠)</span></p>
<p>百年猶恐沒人知。名字仍將左脇題。入水入泥難放牧。仰山祇得半邊騎。<span class='note-inline'>(虗堂愚)</span></p>
<p>綠樹陰濃夏日長。樓臺倒影入池塘。水晶簾動微風起。滿架薔薇一院香。<span class='note-inline'>(高峰妙)</span></p>
<p>山當盡處疑無路。轉過溪來景愈幽。石屋老僧情更好。慇懃花釀兩三甌。<span class='note-inline'>(白巖符)</span></p>
<p>學梳鬆鬢試裙新。消息佳期在此春。為要好多心轉惑。偏將宜稱問傍人。<span class='note-inline'>(綠雨蕉)</span></p>
<p>轉身九五就塵埃。劍閣重重豁達開。陋巷不騎金色馬。回途却著破衫來。<span class='note-inline'>(箭峰真)</span></p>
<p style="margin-left:1em">溈山一日見香嚴仰山作餅次。師曰當時百丈先師親得者箇道理。仰與嚴相顧視曰甚麼人答得此話。師曰有一人答得。仰曰是阿誰。師指水牯牛曰道道。仰取一束艸來。嚴取一桶水來。放牛前。牛纔喫。師曰與麼與麼。不與麼不與麼。二人俱作禮。師曰或時明或時暗。</p>
<p>憨休乾云。動弦別曲。葉落知秋。還它溈山父子。若是衲僧門下。猶欠悟在。何也。不是僧繇手。徒勞畵丹青。復頌。</p>
<p>饅頭水牯示綱宗。覿面相承道愈隆。化外來賓端的別。莫將[卄/附]子當天雄。</p>
<p style="margin-left:1em">溈山上堂。仲冬嚴寒年年事。晷運推移事若何。仰山進前叉手而立。師曰我情知汝答者話不得。却顧香嚴。嚴曰某甲偏答得者話。師躡前問。嚴亦進前叉手而立。師曰賴遇寂子不會。</p>
<p>瑞巖慍云。溈山將引二子向冰枯雪老之時作一家宴。熊掌䭾峰下筯厭飫。管絃鼉鼓聲徹雲霄。遠近觀瞻莫不欣艶。及乎分付家財。依然却成吳越。擊拂云。當初祇道茅長短。燒了方知地不平。　烏石道云。溈山父子三人裝一棚傀儡。打箇決殺無好散場。且道那裏是他打決殺處。兩人各各叉雙手。門外砂盆井石走。笑殺溈山老古錐。却來面南看北斗。　空有生云。溈山父子雖則聲和響順敲唱同時。檢點將來。俱在百尺竿頭坐地。各認一斑。未免傍觀者哂。當時若問明覺。仲冬嚴寒年年事晷運推移事若何。<span class='corr'>但</span>道。今日風頭稍硬。請和尚歸方丈。若道得者一語。溈仰宗風必不致恁麼寂寥。</p>
<p>晷運推移事若何。絲來線去定誵譌。織成蜀錦千般巧。不出當時一隻梭。<span class='note-inline'>(懶菴樞)</span></p>
<p>一竿絲線兩金魚。不犯清波意自殊。斜拽蓑衣遮蓋後。空餘明月滿江湖。<span class='note-inline'>(石溪月)</span></p>
<p>一箭暗穿紅日影。雙鵰<span class='corr'>已</span>落碧雲端。不知李廣無玄妙。多向弓絃發處看。<span class='note-inline'>(閒極雲)</span></p>
<p style="margin-left:1em">溈山問雲巖。聞汝久在藥山是否。曰是。師曰如何是藥山大人相。曰涅槃後有。師曰如何涅槃後有。曰水灑不著。巖却問。未審百丈大人相如何。師曰。巍巍堂堂。煒煒煌煌。聲前非聲。色後非色。蚊子上鐵牛。無汝下[此/束]處。</p>
<p>天童華云。二尊宿說大人相。何異指鹿為馬。或有問歸宗。虎丘大人相作麼生。向他道。九九百百。半青半白。　平陽忞云。二尊宿指鹿為馬。應菴祖證龜成鱉。各領三頓棒。或有問天童大人相作麼生。擘胸云。堂堂皇皇。歷歷落落。三生六十劫。悟去也不知。</p>
<p style="margin-left:1em">溈山見劉鐵磨來。曰老牸牛汝來也。磨曰。來日臺山大會齋。和尚還去麼。師乃放身作臥勢。磨便出去。</p>
<p>淨慈一云。溈山老漢平生一條脊梁拗不曲。被劉銕磨一推推倒。直至如今起不得。若要扶起溈山。請各下一轉語。眾默然。以拄杖一時趁散。　中峰本云。溈山被劉鐵磨一拶拶倒。要起起不得。鐵磨被溈山一推推轉。要住住不得。本上座與麼批判。多少人在背後齩斷拇指。　博山來云。案山起雲。主山下雨。杓卜聽虗聲。熱睡饒譫語。祇饒弓折箭盡未是作家。要得同氣相求同聲相應。看者一隊水牯牛。復笑云。鼻孔總在博山手裏。　廣教玉云。劉鐵磨來。不是冤家不聚頭。老牸牛汝來也。勾賊破家。來日臺山大會齋和尚還去麼。胡餅裏呷甚麼汁。作臥勢。便出去。雨收雲散長空闊。一對鴛鴦畵不成。　愚庵盂云。溈山被鐵磨一問。直得倒街臥路。雖有牛馬踐蹋總不顧也。且道大會齋去不去。來日再看。</p>
<p>曾騎鐵馬入重城。敕下傳聞六國清。猶握金鞭問歸客。夜深誰共御街行。<span class='note-inline'>(翠峰顯)</span></p>
<p>百戰功成老太平。優游誰敢共爭衡。玉鞭金馬閒終日。明月清風富一生。<span class='note-inline'>(天童覺)</span></p>
<p>主人無德客無機。石火光中閃電飛。同死同生同得失。此心能有幾人知。<span class='note-inline'>(中庵空)</span></p>
<p>雲巢夢斷月華秋。玉女翻身過斗牛。卸却花冠歸舊隱。玄途鳥道未容收。<span class='note-inline'>(足庵鑒)</span></p>
<p>共樂昇平道泰時。相逢終不展槍旗。隨宜淡飯清茶外。困臥閒行幾箇知。<span class='note-inline'>(無凖範)</span></p>
<p>雙放雙收盡主賓。笙歌共奏玉樓春。醉扶金屋珠簾悄。花氣曾餘香露深。<span class='note-inline'>(天章玉)</span></p>
<p>驀將影艸探來風。直下翻身迥不同。四海晏清天地靜。將軍意不在雕弓。<span class='note-inline'>(浪山嶼)</span></p>
<p>八極功成帝道平。雕弓久自挂閒庭。夜來一陣沙隄雁。疑是邊驚畵角聲。<span class='note-inline'>(祖燈紹)</span></p>
<p style="margin-left:1em">溈山上堂。有僧出曰。請和尚為眾說法。師曰我為汝得徹困也。僧便禮拜。</p>
<p>雪峰存聞云。古人得與麼老婆心切。玄沙備云。山頭老漢蹉過古人事。峰云那裏是蹉過處。沙云溈山被者僧一問。直得百襍碎。　愚菴盂云。須知溈山未上堂時早<span class='corr'>已</span>徹困了也。法林音云。愚庵是作家。</p>
<p style="margin-left:1em">溈山因僧問如何是百丈真。師下禪牀叉手立。僧曰如何是和尚真。師却坐。</p>
<p>百丈狸奴面。溈山鬼眼睛。見人空解笑。弄物不知名。<span class='note-inline'>(松源岳)</span></p>
<p>婆娑疎影梅江月。濃淡幽生閬苑春。一陣和風俱漏洩。滿天香氣送游津。<span class='note-inline'>(全越祖)</span></p>
<p>老婦臨糚絳點脣。人前自逞好精神。顰眉冷笑渾相似。不顧傍觀掩鼻人。<span class='note-inline'>(石帆衍)</span></p>
<p style="margin-left:1em">溈山謂眾曰。如許多人。祇得大機不得大用。仰山舉問山下一菴主曰。山頭老漢恁麼道。意旨如何。主曰更請舉看。仰擬再舉。被庵主蹋倒。仰歸舉似師。師呵呵大笑。</p>
<p>笑巖寶別溈山云。寂子更要一蹋麼。　理安問云。盡道仰山被菴主一蹋。殊不知仰山有作賊不犯底手脚。菴主雖得便宜。未免遭人笑破口脣皮。笑巖老漢恁麼道。祇見錐頭利。且道山僧與諸老相去多少。乃呵呵大笑。</p>
<p style="margin-left:1em">溈山問仰山。即今事且置。古來事作麼生。仰叉手進前。師曰。猶是即今事。古來事作麼生。仰退後立。師曰。汝屈我。我屈汝。</p>
<p>昭覺勤云。仰山雖善進前退後發明古今。其奈溈山向胡餅裏呷汁。壓沙覓油。雖然如是。且道仰山叉手意作麼生。若也知得。行脚事辦。其或未然。老僧不曾孤負諸人。自是諸人孤負老僧。　方菴顯云。仰山進前退後洞古明今。溈山因甚道彼此相屈。復頌。</p>
<p>相見錦江頭。相攜上酒樓。會醫還少病。知分不多愁。</p>
<p>師資會遇意何深。驀地臨機問古今。叉手進前還退後。曾經百煉見真金。<span class='note-inline'>(本覺一)</span></p>
<p>裂破古今只一<span class='corr'>己</span>。五湖四海皇化裏。森羅萬象屈不伸。此事何人共生死。<span class='note-inline'>(雲林輅)</span></p>
<p style="margin-left:1em">溈山坐次。仰山香嚴侍立。師舉手曰。如今恁麼者少。不恁麼者多。嚴從東過西。仰從西過東。師曰。者箇因緣。三十年後如金擲地相似。仰曰亦須是和尚提唱始得。嚴曰即今亦不少。師曰合取狗口。</p>
<p>象王嚬呻。獅子哮吼。踞地盤空。移星換斗。坐斷舌頭。合取狗口。一回擲地作金聲。九曲黃河徹底清。<span class='note-inline'>(南堂靜)</span></p>
<p>一隊金毛師子兒。相將無事共遊嬉。同時啐啄知機變。鳳轉龍盤也大奇。<span class='note-inline'>(本覺一)</span></p>
<p>待得郎來月<span class='corr'>已</span>西。寒暄不道醉如泥。五更又欲向何去。騎馬出門烏夜啼。<span class='note-inline'>(寂窗照)</span></p>
<p style="margin-left:1em">溈山一日指田謂仰山曰。那頭得恁麼高。者頭得恁麼低。仰曰却是者頭高那頭低。師曰汝不信但向中間立看兩頭。仰曰。不必中間立。亦莫住兩頭。師曰。若如是。著水看。水能平物。仰曰。水亦無定。<span class='corr'>但</span>向高處高平。低處低平。師乃休去。</p>
<p>龍池微云。溈仰父子議論者片田地。最初到有些分曉。及乎拶到。臨末梢頭未免懡㦬而休。且道溈山懡㦬仰山懡㦬。若人定當得出。要見者片田地高低也不難。　二行滿云。溈山父子見處偏枯。鏡清當時聞他恁麼。祇向道。自來手不沾泥水。坐看禾豐勝去年。</p>
<p style="margin-left:1em">溈山坐次。仰山入來。師乃兩手握拳相交示之。仰作女人拜。師曰如是如是。</p>
<p>佳人十八正嬌癡。一曲堂前舞柘枝。祇有五郎知雅態。更無人道柳如眉。<span class='note-inline'>(慈受深)</span></p>
<p>芙蓉月向懷中照。楊柳風來面上吹。夜半庭前柘枝舞。天明羅袖溼臙脂。<span class='note-inline'>(心聞賁)</span></p>
<p style="margin-left:1em">溈山方丈內坐。仰山入來。師曰。寂子。近日宗門令嗣作麼生。曰大有人疑著此事。師曰寂子作麼生。曰。慧寂祇管困來合眼。健即坐禪。所以未曾說著在。師曰到者田地也難得。曰。據慧寂所見祇如此。一句也著不得。師曰汝為一人也不得。曰自古聖人盡皆如此。師曰大有人笑汝恁麼抵對。曰解笑者是慧寂同參。師曰出頭事作麼生。仰繞禪牀一帀。師曰裂破古今。</p>
<p>蔣山勤云。動絃別曲。落葉知秋。自古至今。築著磕著。鳥道玄路許他父子親遊。若是荊棘林中。猶欠悟在。以何為驗。祇如仰山遶禪床一帀。溈山云裂破古今。若是明眼衲僧。瞞他一點不得。</p>
<p>宗門中令嗣。合眼坐禪處。平地打毬子。急須著眼覰。兩挑挑得上。三築築不住。築得住。依前輥向毬門去。<span class='note-inline'>(石溪月)</span></p>
<p style="margin-left:1em">溈山問仰山。妙淨明心。汝作麼生會。曰山河大地日月星辰。師曰汝祇得其事。曰和尚適來問甚麼。師曰妙淨明心。曰喚作事得麼。師曰如是如是。</p>
<p>黃龍斯云。絃歌相和。節拍相隨。須讓他溈仰父子。若是妙淨明心。三生六十劫未夢見在。</p>
<p>妙淨明心。一句全真。山河大地。日月星辰。舒肝瀝膽。照徹古今。箇中如不昧。徧界是黃金。<span class='note-inline'>(雪竇宗)</span></p>
<p style="margin-left:1em">溈山因僧問如何是祖師西來意。師豎起拂子。後有僧到王常侍處舉前話。王曰彼中兄弟如何商量。曰即色明心附物顯理。王曰不是者箇道理。上座快歸溈山去。某甲寄一封書與和尚。僧得書馳上師。師開書見一圓相。相中書日字。師曰誰知千里外有箇知音。仰山侍立乃曰。雖然如是。也祇是箇俗漢。師曰子又作麼生。仰作圓相。於中書日字。以脚抹却。師乃大笑。</p>
<p>南星北斗忽移位。四海九州如鼎沸。波斯匿王鼻拄天。樓至如來脚蹋地。<span class='note-inline'>(保寧勇)</span></p>
<p>豎起拂子封白紙。千里誰知有知<span class='corr'>己</span>。行人莫與路為讐。四海五湖王化裏。<span class='note-inline'>(別峰印)</span></p>
<p style="margin-left:1em">溈山因僧問。從上諸聖。直至如今。和尚意旨如何。師曰目前是什麼物。曰莫祇者便是麼。師曰阿那箇。曰適來抵對底。師曰你擬那箇去莫生事。</p>
<p>蔣山勤云。問頭太險。答處太賖。二俱不了。</p>
<p style="margin-left:1em">溈山因僧問如何是道。師曰無心是道。曰某甲不會。師曰會取不會底好。曰如何是不會底。師曰。祇汝是。不是別人。復曰。今時人但直下體取不會底。正是汝心。正是汝佛。若向外得一知一解將為禪道。且沒交涉。名運糞入。不名運糞出。污汝心田。所以道不是道。</p>
<p>月圅潛云。若總是溈山者箇。一生也無用處。聽者僧無禮。卓拄杖一下云。放過則不可。</p>
<p>雪中送炭堪為喜。醬裏添鹽更是佳。往往盡隨言語轉。却同蛙步輾泥沙。<span class='note-inline'>(東叟頴)</span></p>
<p style="margin-left:1em">溈山示眾。汝等諸人各呈所悟看時。有志和上座出作禮。師曰。不思善。不思惡。正與麼時。還我志和上座本來面目。志曰。正與麼時。是某甲放身命處。師曰子莫落空否。曰。某甲若見有空可落。何曾是放身命處。師曰到者裏何不問去。曰。某甲到者裏。亦不見有和尚可問。師曰。汝福薄。扶吾宗不起。</p>
<p>憨休乾云。不啟龍門焉知三汲之化。不迷魚腹安伏八陣之神。溈山與者僧驀路相逢。未免七花八裂了也。何故。平蕪盡處是青山。行人更在青山外。復頌　等閒垂釣向官津。柳外從來覓故人。話盡收綸天欲暮。君之東魯我西秦。</p>
<p style="margin-left:1em">溈山問仰山。百丈再參馬祖豎拂因緣。此二尊宿意旨如何。仰曰此是顯大機之用。師曰馬祖出八十四員善知識。幾人得大機。幾人得大用。曰百丈得大機。黃蘗得大用。餘者盡是唱導之師。師曰如如是是。</p>
<p>家肥生孝子。國霸有謀臣。拳頭劈口搥。未到無兒孫。<span class='note-inline'>(龍門遠)</span></p>
<p style="margin-left:1em">溈山問仰山甚麼處來。曰田中來。師曰田中多少人。仰插鍬叉手而立。師曰南山大有人刈茅。仰拔鍬子便行。</p>
<p>玄沙備云。我若見即蹋倒鍬子。　鏡清怤因僧問。仰山插鍬意旨如何。清云狗銜赦書諸侯避道。玄沙蹋倒意旨如何。清云不奈船何打破戽斗。南山刈茅意旨如何。清云李靖三兄久經行陣。　翠峰顯云。諸方咸謂插鍬話奇特。大似隨邪逐惡。據山僧見處。仰山被溈山一問。直得無繩自縛。去死十分。　翠巖芝云。仰山祇得一橛。諸人別有會麼。　徑山杲云。仁者見之謂之仁。智者見之謂之智。百姓日用而不知。故君子之道鮮矣。　天寧琦云。幸是無事。奈妙喜老漢念一道真言。直得天左旋地右轉。　天童悟云。仰山當時待問田中多少人便出去。不惟截斷溈山葛藤。且教伊討鼻頭不著。　愚菴盂云。雪竇道仰山被溈山一問直得無繩自縛去死十分。還知仰山麼。偶行花下路。驚起樹頭鶯。　資福廣云。枳枸來巢。空穴來風。皆有託而然也。若是義海無際。暗機無形。縱臨濟德山有棒有喝亦用不得。且道利害在甚處。不見道南山大有人刈茅。</p>
<p>盡道溈山父子和插鍬。猶自帶干戈。至今一井明如鏡。時有無風帀帀波。<span class='note-inline'>(黃龍震)</span></p>
<p>老覺情多念子孫。而今慚愧起家門。是須記取南山語。鏤骨銘肌共報恩。<span class='note-inline'>(天童覺)</span></p>
<p>金鞭擊動蒼龍窟。吐霧拏雲出海門。溟渤吸乾天上去。空餘雷電滿山川。<span class='note-inline'>(佛心才)</span></p>
<p>賊火相逢恰五更。現成贓物不須爭。暗中多少都分了。天曉依然各自行。<span class='note-inline'>(無凖範)</span></p>
<p>一日頻來三五度。有時歡喜有時瞋。改頭換面休疑著。元是尖簷帽下人。<span class='note-inline'>(虗堂愚)</span></p>
<p>半坡風雨半坡晴。漁曲飄秋野調清。多少游船泛溪裏。幾人識得曲中情。<span class='note-inline'>(海舟慈)</span></p>
<p style="margin-left:1em">溈山因仰山問如何是西來意。師曰大好鐙籠。曰莫祇者箇便是麼。師曰祇者箇是什麼。曰大好鐙籠。師曰果然不識。</p>
<p>覿面提來付與伊。分明此意沒東西。腕頭有力千鈞重。誰道通身是水泥。<span class='note-inline'>(雪巖欽)</span></p>
<p style="margin-left:1em">溈山在百丈因司馬頭陀問野狐話作麼生會。師以手撼門扇三下。院曰太麤生。師曰佛法不是者箇道理。</p>
<p>因果雙行孰共知。茫茫四海路多岐。擡頭拶出初生月。便効張公畵翠眉。<span class='note-inline'>(佛心才)</span></p>
<p>春至百花開。朱顏安在哉。可憐園裏色。不入鏡中來。<span class='note-inline'>(龍門遠)</span></p>
<p style="margin-left:1em">溈山因遊山到一磐石上坐。仰山侍立。忽鴉銜一紅柿落在面前。仰取以呈師。師曰子甚處得來。曰此是和尚道德所感。師分半與仰曰子也不得無分。</p>
<p>玄沙備云。溈山被仰山一坐。至今起不得。　天童悟云。玄沙祇知溈山被坐。不知仰山被溈山半箇柿子塞却咽喉。至今轉氣不來。</p>
<p>鴉銜柿子落師前。致問何來事皎然。各分一半甜如蜜。如今不會更何年。<span class='note-inline'>(汾陽昭)</span></p>
<p>溈仰分明亙古今。父子相見意最深。果熟馨香鴉衘至。揑來擘去似交襟。要會二人端的處。中秋月落映潭心。<span class='note-inline'>(洞山聰)</span></p>
<p style="margin-left:1em">溈山問仰山曰。寂子速道莫入陰界。仰曰某甲信亦不立。師曰汝信了不立未信不立。仰曰祇是某甲更信阿誰。師曰若與麼即是定性聲聞。仰曰佛亦不見。</p>
<p>一聲寒雁南歸去。菊綻東籬帶曉霜。客在他鄉思故里。西風颯颯甚凄凉。<span class='note-inline'>(鐵機信)</span></p>
<p style="margin-left:1em">溈山因仰山問。百千萬境一時來作麼生。師曰。青不是黃。長不是短。諸法各住自位。非干我事。仰乃作禮。</p>
<p>月心寶別云。和尚善說青黃長短。</p>
<p style="margin-left:1em">溈山坐次。乃指足謂仰山曰。十二時中承它負載。不可孤負它。仰曰昔日給孤園中祇說者箇。師曰未在更道。仰曰寒時與它韈著也不為分外。</p>
<p>魯菴遠云。仰山雖則不孤負也。爭奈未會溈山意。若在今日。三十棒趁出也。</p>
<p style="margin-left:1em">溈山示眾。行脚高士直須向聲色裏橫行。聲色裏坐臥始得。時疎山仁新到。出問曰。如何是不落聲色句。師豎起拂子。疎曰此是落聲色句。師放下拂子歸方丈。疎不契。遂辭香嚴。嚴曰何不且住。疎曰某甲與和尚無緣。嚴曰有何因緣不契試舉看。疎舉前話。嚴曰我有箇語。疎曰請道看。嚴曰。言發非聲。色前不物。疎曰元來此中有人。遂囑嚴曰。向後有住處。某甲却來相見。乃去。至晚師問嚴曰。問聲色話底矮闍黎在麼。嚴曰<span class='corr'>已</span>去也。師曰曾向子道甚麼。嚴曰某甲曾對它來。師曰試舉看。嚴曰。某甲向它道。言發非聲。色前不物。師曰它道什麼。嚴曰它深肯某甲。師失笑曰。將謂者矮子有長處。元來祇在者裏。此子向後若有箇住處。近山無柴燒。近水無水喫。</p>
<p>天童華云。在今天下覓一箇言發非聲色前不物底。正如掘地討天。何況更要會他溈山說話。雖然。切忌鑽龜打瓦。　龍翔訢云。眾中商量盡道溈山用向上牙爪。惜乎疎山失却一隻眼。殊不知正是溈山失却一隻<span class='corr'>眼</span>。却被疎山看破。中峰恁麼道。諸人還甘麼。　保寧茂云。宗師為人。言不虗發。然疎山既不能坐斷舌頭。應菴又豈免隨邪逐惡。諸上座。山僧者裏放一線道。墮在聲色堆中。把斷要津。一任諸方揀責。</p>
<p style="margin-left:1em">溈山坐次。仰山問。和尚百年後。有人問先師法道。如何祇對。師曰一粥一飯。仰曰。前面有人不肯。又作麼生。師曰作家師僧。仰便禮拜。師曰逢人不得錯舉。</p>
<p>慧海儀云。自古及今多少人下語道嚴而不威。恭而無禮。橫按拄杖。豎起拳頭。若祇恁麼。如何知得他父子相契處。山僧今日也要諸人共知。乃頌。</p>
<p>莫分彼我。彼我無殊。困魚止濼。病鳥棲蘆。逡巡不進泥中履。爭得先生一卷書。</p>
<p style="margin-left:1em">溈山問仰山。終日與子商量。成得箇什麼邊事。仰於空中畫一畫。師曰。若不是吾。終被子惑。</p>
<p>語浪諝云。盡謂溈仰父慈子孝。仔細看來。終是骨肉操戈。祇如溈山云。若不是吾終被子惑。是何意旨。扁舟江上風波險。潦倒漁翁是慣家。</p>
<p>盡日商量古佛言。當時一畫却成冤。至今尚有溈山在。莫道宗枝絕子孫。<span class='note-inline'>(佛印元)</span></p>
<p>父子雖親共較量。胸中爭信有刀槍。當時一畫畫得斷。遍界葛藤無復生。<span class='note-inline'>(簡翁敬)</span></p>
<p style="margin-left:1em">溈山一日見野火乃問道吾。還見火麼。曰見。師曰從何處起。曰。除却行住坐臥。請師別致一問來。</p>
<p>連天野火了無涯。起處猶來辨作家。眼裏瞳人雙翳盡。面前徧界絕空華。道吾老也堪誇。汲水僧歸林下寺。待船人立渡頭沙。<span class='note-inline'>(佛燈珣)</span></p>
<p>野火炎炎何處起。紫烟紅焰便燒人。須知坐臥經行裏。見得無殊用得親。<span class='note-inline'>(石溪月)</span></p>
<p style="margin-left:1em">溈山因資國來參。乃指月示之。國以手撥三下。師曰。不道汝不見。只是見處太麤。</p>
<p>憨休乾云。溈山寒光萬里。資國皓魄一輪。既然見處同明。因甚又道太麤。璞逢敏手方增價。詩到重吟始見工。復頌。</p>
<p>孤光迥迥映長空。一道清輝萬古同。自是姮娥情未瞥。猶憐身在廣寒宮。</p>
<p style="margin-left:1em">溈山坐次。見仰山從方丈前過。師曰。若是百丈先師。子須喫痛棒始得。曰今日事作麼生。師曰合取兩片皮有分。曰此恩難報。師曰。非子不才。老僧年邁。曰今日親見百丈師翁。師曰子向甚句中見先師。曰。不道見。只是無別。師曰始終作家。</p>
<p>林臯豫云。啐啄同時。箭鋒相拄。溈仰父子。可謂知音。雖然。若是明眼衲僧。未舉先知落處。</p>
<p style="margin-left:1em">溈山因僧問如何是露地白牛。師曰叱叱。曰啖餧何物。師曰喫喫。</p>
<p>白牛生下是白牛。現起堂堂莫外求。是我不能藏委曲。直下分明是一頭。<span class='note-inline'>(般若柔)</span></p>
<p>白牛露地沒遮闌。在處橫眠在處閒。水艸恣情甘美足。醍醐純出潤良田。<span class='note-inline'>(汾陽昭)</span></p>
<p>玉角霜毛露地牛。人間天上顯踪由。不同雪嶺時時吼。肯若溈山日日收。冷吸月光無影像。徧經塵國任遨遊。牧童忽上須彌頂。指出乾坤那一頭。<span class='note-inline'>(洞山聰)</span></p>
<p>露地白牛起問端。隨緣叱叱齒牙寒。不知飲啄是何物。喫喫直教滄海乾。<span class='note-inline'>(天童覺)</span></p>
</div></div>
<p class='juan'>宗鑑法林卷三十九</p>
</div><!-- end of div[@id='body'] -->
</body></html>