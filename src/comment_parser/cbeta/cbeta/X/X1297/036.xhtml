<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu420' />宗鑑法林卷三十六</p><p class="byline">集雲堂　編</p>
<div class='div-other'><a id='mulu421' />
<p class='h1'>大鑒下二十五世</p>
<div class='div-other'><a id='mulu422' />
<p class='h2'>蘇州鄧尉萬峰時蔚禪師<span class='note-inline'>(千巖長嗣)</span></p><p style="margin-left:1em">參千巖。巖問將什麼與老僧相見。師豎拳曰者裏與和尚相見。巖曰死了燒了向何處安身立命。師曰。漚生漚滅水還在。風息波平月映潭。</p>
<p>風高月冷碧天橫。倐爾銀河瀉玉津。陡地都來成一色。一湖水漾一湖春。<span class='note-inline'>(慧門開)</span></p>
<p>陽春唱出待知音。白雪相呈意轉深。謾說困魚偏止濼。自來幽鳥悅喬林。<span class='note-inline'>(芸菴容)</span></p>
<p>霜風凜凜難回互。未入羅裳骨<span class='corr'>已</span>寒。不得陽春些子力。爭能長嘯獨憑䦨。<span class='note-inline'>(全鑑旭)</span></p>
<p>把箇拳頭相見伊。轉身那覺在深泥。縱然躍出蓮華藕。不及金剛寶劍隨。<span class='note-inline'>(秋山簣)</span></p>
<p style="margin-left:1em">萬峰因巖問。不是心不是佛不是物是箇什麼。師以坐具打圓相叉手而立。一日普請斫松。師拈圓石作獻珠狀曰請師酬價。巖曰不值半文錢。師曰瞎。巖曰我也瞎你也瞎。師曰瞎瞎。</p>
<p>卓立孤峰徧九州。呈珠獻石瞎雙眸。無風白浪掀天地。一喝西江水逆流。<span class='note-inline'>(浮山珠)</span></p>
<p style="margin-left:1em">萬峰因巖上堂舉無風荷葉動必定有魚行。師一喝拂袖便行。巖示偈曰。鬱鬱黃花滿目秋。白雲端坐碧峰頭。無賓主句輕拈出。一喝千江水逆流。</p>
<p>松下千年有茯苓。如何得似寶珠明。快聞猛虎山中嘯。不礙游魚海底行。<span class='note-inline'>(牧雲門)</span></p>
<p>廓徹師資盡滅門。擎頭戴角氣雄奔。崑崙踢轉無回互。帀地風雷海嶽昏。<span class='note-inline'>(資福觀)</span></p>
</div></div>
<div class='div-other'><a id='mulu423' />
<p class='h1'>大鑒下二十六世</p>
<div class='div-other'><a id='mulu424' />
<p class='h2'>蘇州鄧尉寶藏普持禪師<span class='note-inline'>(萬峰蔚嗣)</span></p><p style="margin-left:1em">萬峰付偈曰。大愚肋下痛還拳。三要三玄絕正偏。臨濟窟中師子子。鐙鐙續燄古今傳。峰臨入滅。有人問曰。和尚會中幾箇得法弟子。峰示偈曰。慈悲無念。花開果熟。因地分明。慧寶致囑。</p>
<p>尿牀鬼子眼睛開。肋下三拳實俊哉。要使爺錢非好子。生機一路道將來。<span class='note-inline'>(牧雲門)</span></p>
<p>正法眼藏都滅却。撐撐拄拄是何宗。誰知無事生多事。鼓弄人家罪莫窮。<span class='note-inline'>(資福觀)</span></p>
<p>年老垂綸釣赤鱗。閒將一偈作香珍。尿牀佛法無多子。杓卜由來賺後人。<span class='note-inline'>(南山端)</span></p>
<p>將門自古產英豪。克紹家聲展六韜。直得虎符懸肘後。崢嶸頭角奪高標。<span class='note-inline'>(可達衍)</span></p>
<p>張公喫酒李公顛。肋下還拳絕正偏。獅子窟中無異獸。聯芳續燄古今傳。<span class='note-inline'>(浮山珠)</span></p>
<p>一偈傳來異世人。燈燈續燄萬峰身。獅兒代代根荄脉。日月同明耀古春。<span class='note-inline'>(溟高峰)</span></p>
<p>臨濟一隻正法眼。拈來付囑與當人。一輪明月輝今古。萬戶千燈共一真。<span class='note-inline'>(南宗傳)</span></p>
<p>鳳穴丹雛窺一斑。全機肯諾較靈山。翻飛雲外金光現。無盡心燈照夜䦨。<span class='note-inline'>(喝崖悟)</span></p>
</div></div>
<div class='div-other'><a id='mulu425' />
<p class='h1'>大鑒下二十七世</p>
<div class='div-other'><a id='mulu426' />
<p class='h2'>杭州東明虗白慧旵禪師<span class='note-inline'>(寶藏持嗣)</span></p><p style="margin-left:1em">因覩松有省。白藏。藏斥之。一日藏問。心不是佛。智不是道。汝如何會。師近前問訊叉手而立。藏呵曰。汝在此許多時。還作者箇見解。師乃發憤。至第二日驀然徹法源底。遂呈偈曰。一拳打破大虗空。百億須彌不露踪。借問箇中誰是主。扶桑湧出一輪紅。</p>
<p>金粟乘云。大小寶藏雖用惡辣鉗錘。直是臭氣深重。若是金粟。待他眉毛定動劈脊便棒。直使赤灑灑地快活平生。</p>
<p>佛法真真似海深。擬將蠡測枉勞心。尖尖牛角翻身出。解把虗空定一鍼。<span class='note-inline'>(牧雲門)</span></p>
<p>曳翻自<span class='corr'>己</span>閒巴鼻。一摑天輪透頂關。峭峭巍巍孤卓卓。當堂奪出爪牙斑。<span class='note-inline'>(資福觀)</span></p>
<p>打破虗空活卓卓。全身湧出絕承當。廓然獨露無私旨。天上人間沒處藏。<span class='note-inline'>(孤雲鑒)</span></p>
<p>緊把三關豈放鬆。驀然拶破太虗空。頭頭示現孃生面。始信從前費盡工。<span class='note-inline'>(溟高峯)</span></p>
<p>萬里長風展六韜。破關擊節在英豪。虗空拳倒家聲振。一喝還同日月高。<span class='note-inline'>(與菴歸)</span></p>
<p>徹底驗人非艸艸。那許外邊打之遶。一機迅發髑髏乾。撲落虗空日杲杲。<span class='note-inline'>(素菴仁)</span></p>
<p>驀然扭著孃生鼻。始信今朝力用全。築碎虗空掀海嶽。孤光烱烱出重淵。<span class='note-inline'>(靈常奫)</span></p>
</div></div>
<div class='div-other'><a id='mulu427' />
<p class='h1'>大鑒下二十八世</p>
<div class='div-other'><a id='mulu428' />
<p class='h2'>金陵東山翼善海舟永慈禪師<span class='note-inline'>(東明旵嗣)</span></p><p style="margin-left:1em">首謁太初原。初問父母未生前那箇是汝本來面目。師從東過西叉手而立。初曰不是不是。師曰兩眼對兩眼。初頷之。復謁東明旵問無相福田衣何人合得披。明便掌。師曰作麼。明又掌。師曰一掌不作一掌用又如何。明復掌。師曰老和尚名不虗傳。展具作禮三拜。未幾開法翼善。明專僧送衣拂至。有偈曰。分付慈海舟。訪我我無醻。明年之明日。西風笑點頭。明年東明如期示寂。</p>
<p>何處歸來宿艸菴。老君錯認古瞿曇。一番驟雨花容褪。縹緲峰高滴翠嵐。<span class='note-inline'>(牧雲門)</span></p>
<p>見得乾坤大似斗。如何撥著便糢糊。眼光廓落超方外。始信從前不丈夫。<span class='note-inline'>(資福觀)</span></p>
</div></div>
<div class='div-other'><a id='mulu429' />
<p class='h1'>大鑒下二十九世</p>
<div class='div-other'><a id='mulu430' />
<p class='h2'>金陵高峰寺寶峰智瑄禪師<span class='note-inline'>(海舟慈嗣)</span></p><p style="margin-left:1em">依海舟於翼善親炙多年。見理精徹履踐穩實。舟授以偈曰。迷悟猶如空裏雲。碧天明淨了無痕。歷然世界其中露。殺活拈來總現成。</p>
<p>天自蒼蒼水自清。銀鉤驀釣渡江人。反流棹轉村邊岸。得路歸來滿面春。<span class='note-inline'>(資福觀)</span></p>
<p style="margin-left:1em">寶峰因天奇瑞參。師問甚處來。曰北京。師曰別有去處麼。曰隨方瀟灑。師曰曾到四川否。曰到。師曰四川境界與此間如何。曰江山雖異風月一般。師豎拳曰還有者箇麼。曰無。師曰因甚却無。曰非我境界。師曰如何是汝境界。曰諸佛不能識誰敢強定名。師曰汝豈不是著空。曰終不向鬼窟裏作活計。師曰西天九十六種外道汝是第一。瑞拂袖便行。</p>
<p>金粟乘云。寶峰應機綿密覿面活埋。不是天奇和尚洎合失却一隻眼。雖然如是。且如何是九十六種外道底第一。良久云。諸佛不能識。誰敢強安名。</p>
<p>何故繁詞掃不開。一拳高鑑自能裁。西天外道雖蒙記。透網之鱗喚不來。<span class='note-inline'>(牧雲門)</span></p>
<p>放開一線鍼來往。掣斷玄津鱗鼓顋。吸盡太湖千萬頃。滔天浪湧響如雷。<span class='note-inline'>(資福觀)</span></p>
<p>隨方瀟灑大方家。拶著當頭便返躑。箇中境界阿誰知。諸佛從來不能識。<span class='note-inline'>(孤雲鑑)</span></p>
<p>一般風月。境界幽深。諸佛不識。誰是知音。桃花爛熳春風遠。千里相思動客心。<span class='note-inline'>(全鑑旭)</span></p>
<p>臨機棒喝當時分。鶻眼龍睛手自親。觸著通身寒徹骨。不驚人處也驚人。<span class='note-inline'>(拳石沃)</span></p>
</div></div>
<div class='div-other'><a id='mulu431' />
<p class='h1'>大鑒下三十世</p>
<div class='div-other'><a id='mulu432' />
<p class='h2'>竟陵荊門天奇本瑞禪師<span class='note-inline'>(寶峯瑄嗣)</span></p><p style="margin-left:1em">示眾。世間無法。出世間無法。若透得者箇無法。歸家穩坐。</p>
<p>磬山修云。奇祖祇要盡法不顧無民。不肖子孫却不恁麼。世間無法。出世間無法。透得者箇無法。正好行脚。　晦曇承云。二大老。一人善收不善放。一人善放不善收。不肖土上加泥去也。世間無法。出世間無法。透得者箇無法。好與三十棒。何故。殺人刀活人劍。</p>
<p style="margin-left:1em">天奇上堂。僧問如何是高峰宗旨。師曰。石馬嘶風居物外。金雞高唱御樓前。曰有何奇特。師曰。不遇知音者。徒勞話歲寒。曰祖祖相傳傳箇甚麼。師曰。海底泥牛翻白浪。林中石女播清風。曰大地全彰是甚麼人受用。師曰東村李二哥。</p>
<p>承天怡云。入理深談則不無。天奇老祖若要提持高峰宗旨。猶欠一著在。</p>
<p style="margin-left:1em">天奇一日為普照太初二上座舉曰。不論向上三玄。要了末後一著。太曰如何是末後一著。師曰。風吹牆畔柳。日曬㵎邊榆。照曰。青山低處見天闊。紅藕開時聞水香。太作噦聲曰正是弄[此/束]。師曰你作麼生。太曰如人上牆百無所計。師作噦聲。遂起身歸位。</p>
<p>石車乘云。一噦聲百無所計。一噦聲起身歸位。具眼底辯看。</p>
</div>
<div class='div-other'><a id='mulu433' />
<p class='h2'>秀州天寧法舟道濟禪師<span class='note-inline'>(華頂覩下七世吉菴祚嗣)</span></p><p style="margin-left:1em">因陸五臺問畫前元有易否。師曰若無將什麼畫。曰畫後如何。師曰元無一畫。曰。現有六十四卦。何得言無。師曰居士莫著文字好。曰請師離文字發一爻看。師召五臺。臺應諾。師曰者一爻從何處起。</p>
<p>普明用云。畫前畫後。論有論無。總與大易無交涉。直饒一喚一諾爻象分明。也未是衲僧極則。畫前元有易否。何不便喚五臺。待他應諾。却好云元有易否。陸公者裏必然別有所入。且免後來許多周遮。</p>
<p>倒垣破屋住幽林。徹後通前不掩門。轉北面南接影響。可憐咫尺隔千尋。<span class='note-inline'>(玉林琇)</span></p>
<p>羲皇殿上話庖氏。夫子庭前毀仲尼。共住都因不相識。却教腦後擊金鎚。<span class='note-inline'>(一初元)</span></p>
</div></div>
<div class='div-other'><a id='mulu434' />
<p class='h1'>大鑒下三十一世</p>
<div class='div-other'><a id='mulu435' />
<p class='h2'>隨州關子嶺龍泉無聞絕學正聰禪師<span class='note-inline'>(天奇瑞嗣)</span></p><p style="margin-left:1em">參天奇。執侍久之。一日奇問。在世忘世時如何。師曰了物非物。曰在念忘念時如何。師曰於心無心。曰心物俱忘時如何。師曰。華山高突兀。太行峰嵯峨。奇乃付偈曰。破情情破破還情。絕迹無私精內精。知是箇中今不惜。盡籯分付與仁行。</p>
<p>雲漢滿云。了物非物。好肉剜瘡。於心無心。眼中著楔。若非末後一句。幾乎喚作義學沙門。</p>
<p>相逢<span class='corr'>已</span>是暗投機。盡把家私說向伊。心物俱忘天地外。華山豈逐四時移。<span class='note-inline'>(拳石沃)</span></p>
<p style="margin-left:1em">無聞因僧問如何是本來面目。師曰石香亭。曰便恁麼去時如何。師曰喪却了也。</p>
<p>笑巖寶云。放去較危。收來太速。復頌。</p>
<p>古雲峰頂人難覰。偶被風吹映夕霞。百鳥未歸天<span class='corr'>已</span>晚。夜深依舊宿蘆花。</p>
<p style="margin-left:1em">無聞因天奇問。苦樂皆心因何外取。師曰祇為不了。曰是非皆事因何妄承。師曰錯認定盤星。曰迷悟皆人因何不董。師曰。早知鐙是火。豈向四方求。</p>
<p>鐘聲披起鬱多羅。大地何人眼不摩。領得分明燈火意。翻雲覆雨奈渠何。<span class='note-inline'>(牧雲門)</span></p>
<p>春園爛熳花浪潑。弄蝶爭妍撲鼻香。日落茅簷天色晚。一輪霜月照池塘。<span class='note-inline'>(資福觀)</span></p>
<p>有水皆含天上月。無山不帶嶺頭雲。緣何世逐癡男女。誤認張郎作李君。<span class='note-inline'>(旭雲端)</span></p>
<p>織女夜來機綫拙。無端弄巧雀河邊。饒將薄霧遮羅袖。未舞春風肘<span class='corr'>已</span>穿。<span class='note-inline'>(全鑑旭)</span></p>
</div></div>
<div class='div-other'><a id='mulu436' />
<p class='h1'>大鑒下三十二世</p>
<div class='div-other'><a id='mulu437' />
<p class='h2'>北京笑巖月心德寶禪師<span class='note-inline'>(龍泉聰嗣)</span></p><p style="margin-left:1em">參絕學於關子嶺。因洗菜次。忽一菜葉逐水圜轉捉不著。有省。攜籃歸遇學。學問是什麼。師曰一籃菜。曰何不別道一句。師曰請別問來。學休去。一日辭學。學舉拂子曰。向者裏道得一句。出格可去。師無語。嗣後再參學。學問。人人有箇父母。子之父母今在何處。師曰一火焚之。曰恁麼則子無父母耶。師曰。有則有。佛眼覰不見。曰子見麼。師曰某亦不見。曰子何不見。師曰若見則非真父母。學曰善哉。遂印可。</p>
<p>水裏拾來火裏燒。出頭天外自逍遙。翻思未會機前著。有一毫兮是一毫。<span class='note-inline'>(平陽忞)</span></p>
<p>一莖菜葉忽隨流。喜躍歸來盡底醻。父母徧身紅爛也。瞎驢端許振宗猷。<span class='note-inline'>(理安問)</span></p>
<p>一莖圜轉一尖新。攜籃歸去意休呈。雲收雨散江天暮。紅爐一點片雪輕。<span class='note-inline'>(嘯菴本)</span></p>
<p>伸手不及處。見得一莖菜。一火焚之處。通達絕無礙。本來真父母。一口百襍碎。雖然七縱八橫。要且渾無縫罅。<span class='note-inline'>(孤雲鑑)</span></p>
<p>一毫圓轉一須彌。就手擎來笑眼歸。莫謂家親無覓處。冰花燄裏正春肥。<span class='note-inline'>(雪輪潔)</span></p>
<p style="margin-left:1em">笑巖因僧問。如何是和尚昔年獲益事。師以拂子倒懸視僧曰會麼。曰某甲<span class='corr'>已</span>識得和尚做處也。師曰你道荊州黃四孃禮佛求箇甚麼。僧無對。師打出。</p>
<p>金粟乘云。一問一答彼此分明。誰知末後一拶。如墮萬仞深坑。至今起不得。召大眾云。還救得麼。莫道賊過張弓好。</p>
<p style="margin-left:1em">笑巖到熊耳山禮祖塔。寺僧叱曰。空塔汝憨拜何為。師以手指塔問此是空塔耶。曰是。師曰祖師[口*尒]。曰攜履西歸去了。師曰蒼天蒼天。</p>
<p>東明際云。者僧且置。祇如笑巖老人見祖師禮拜不見祖師禮拜。若道見。笑巖又恁麼道。若道不見。笑巖又恁麼道。畢竟如何。良久云。簷頭不斷前旬雨。電影還連後夜雷。</p>
<p>熊耳峰高鴈影寒。悲風直得艸蔓蔓。三千里外無相識。血濺啼䳌淚未乾。<span class='note-inline'>(理安問)</span></p>
<p>鉤頭著餌放絲綸。擲向波心魚不吞。歸去自歌山自綠。回看堪笑水雲深。<span class='note-inline'>(梅谷悅)</span></p>
<p style="margin-left:1em">笑巖上堂拈拄杖曰。有麼有麼。時有僧出作禮。師劈脊打曰多口作麼。曰某甲一言也未措何為多口。師復打曰。再犯不容。</p>
<p>三峰藏云。俊則太煞俊。未免忙在。　藝則忍云。機峻利。令嚴寒。恁麼為人。果是直截。可惜遇著箇孟八郎。莫說未開口<span class='corr'>已</span>前承當。何曾夢見棒頭落處。當時若是山僧。待他劈脊便打曰多口作麼。便與掀倒禪牀。直教者老漢一生開口不得。</p>
<p>不須賓主會來親。占得神機絕法人。雪夜梅花領春早。滿園香艸不知新。<span class='note-inline'>(三峯藏)</span></p>
<p>萬仞峰頭險峻關。絲毫不盡隔千山。行人不解開門計。滿目風光別世間。<span class='note-inline'>(寒松操)</span></p>
<p style="margin-left:1em">笑巖因一沙門執錫卓立。朗聲問。仁者可識從上相承密論義否。師曰。密則非論。論則非義。彼退後以錫橫肩上翹足獨立曰是甚麼義。師於地上書一更字。彼以錫畫地一畫。闊兩脛立上。復以錫橫按腹上。亞身而視。曰是甚麼義。師於地上書一嘉字。彼即卓錫地上。以兩手叉腰。懸翹一足。切齒怒目作降魔勢。曰是甚麼義。師於地上書一之字。彼分身指天地。周旋一帀。曰是甚麼義。師於地上書一尤字。彼進前作女人拜。分手指兩衲子。師於地上書一蠶字。彼方遶三帀。作禮立於師右。師於地上書[佛/(佛*佛)/魔]字。彼方進語。師曰。設到此。更須有[魔/(魔*魔)/佛]者箇時節始得。彼嘆曰。咦。真摩訶衍薩婆若上士耶。作禮而去。師顧眾曰。此是應真聖賢所呈金剛變相三昧。三昧王三昧。用來勘吾。然彼亦將有新證。</p>
<p>湘翁沄云。二人與麼酬醋。大似生鐵錘上刻出黼黻華龍。也有權也有實。也有殺也有活。若檢點得到。可謂東土衲僧笑殺西天外道。其或未然。拈拄杖畫一畫云。彩雲仙子扇紅羅。</p>
<p>千山歷盡艸鞵穿。任運騰騰度好年。平實商量田地穩。靈山慧命一絲懸。<span class='note-inline'>(牧雲門)</span></p>
<p style="margin-left:1em">笑巖因僧問。一言道盡。更不容其言時如何。師曰。武陵谿畔杜䳌語。十里桃花血染紅。</p>
<p>武陵谿畔杜䳌鳴。萬語千言無別聲。回首若知歸去好。天涯遊子盡回程。<span class='note-inline'>(遠菴僼)</span></p>
<p>誰家桃李鬬芳妍。杜宇聲聲喚客還。曾蹋武陵谿畔路。洞中春色異人間。<span class='note-inline'>(旅菴月)</span></p>
<p>辭窮理盡舌頭乾。海底珊瑚撐著月。杜䳌聲裏落花紅。多少阿師全漏泄。<span class='note-inline'>(天岸昇)</span></p>
<p style="margin-left:1em">笑巖因二客入門吟曰。茂松修竹忽見師。便問如何是道人家風。師曰茂松修竹。曰有何旨趣。師曰自家觀不足。留與客來看。</p>
<p>茂松修竹有何旨。勁節非惟傲歲寒。直引遠風清六合。莫將聲色等閒看。<span class='note-inline'>(梅源德)</span></p>
</div>
<div class='div-other'><a id='mulu438' />
<p class='h2'>杭州徑山無幻性沖禪師<span class='note-inline'>(華頂覩下九世敬畏空嗣)</span></p><p style="margin-left:1em">因編無趣錄歸。趣曰子一向做得箇什麼。師曰。性沖買得一段田。收得原本契書。請和尚簽押。遂將錄呈上。趣接得曰。者箇是我底。你底[口*尒]。師曰和尚莫攙行奪市。趣擲下錄。師便出。</p>
<p>古林如云。我若作徑山。待道者箇是我底你底[口*尒]。便與作禮云。今日念和尚老大。</p>
<p>相逢各自逞家風。祖業兒孫用不窮。大海無涯恣躍鯉。長空萬里縱飛鴻。<span class='note-inline'>(天峯性)</span></p>
<p style="margin-left:1em">無幻因僧問如何是提婆宗。師曰一字不著畫。曰不問者箇。師曰圓相不著圈。</p>
<p>天癡善云。圓相不圈。一字不畫。魔佛難名。衲僧眼瞎。畗塞虗空。無人醻價。驀地相逢。七上八下。</p>
<p style="margin-left:1em">無幻燒火次。僧問如何是自性天真佛。師曰與我般取一束柴來。僧般柴了又問。師曰。者奴子。好惡也不識。便打。</p>
<p>桃源洞口尋春色。野老頻呼在此中。遊徧園林猶借問。不知身在萬花叢。<span class='note-inline'>(潛夫峻)</span></p>
<p>大富須還長者家。天然隨處有生涯。可憐不識寰中寶。錯過真金在赤沙。<span class='note-inline'>(介菴進)</span></p>
<p>脚下魚行總不知。因憐[感*鳥][感*鳥]亦何癡。幾多負義忘恩者。徒有雙雙兩道眉。<span class='note-inline'>(牧公謙)</span></p>
</div></div>
<div class='div-other'><a id='mulu439' />
<p class='h1'>大鑒下三十三世</p>
<div class='div-other'><a id='mulu440' />
<p class='h2'>荊谿龍池禹門幻有正傳禪師<span class='note-inline'>(笑巖寶嗣)</span></p><p style="margin-left:1em">因聞鐙花熚爆聲有省。遂抵京求證笑巖。巖曰你把從前悟底一一說來。師敘語至半。巖踢出一隻鞵曰。向者裏道取一句看。師不能對。歸堂通夕不寐。明旦猶佇立簷下。巖見乃喚師。師回顧。巖翹一足作修羅障日月勢。師不覺脫然。</p>
<p>夜靜鐙花吼一聲。琉璃殿上露全身。巨靈分破華山色。赤脚波斯絕路行。<span class='note-inline'>(理安問)</span></p>
<p>兩片脣皮正合開。死蛇忽地觸人來。天明毒氣方甦醒。翹足修羅也怪哉。<span class='note-inline'>(古南門)</span></p>
<p>閃電為人機自別。晴空霹靂太孤危。回頭擉瞎頂門眼。金鎖玄關當下灰。<span class='note-inline'>(晦山顯)</span></p>
<p>趯出鞵來齊截斷。修羅障處活全機。通身發露自難掩。一笠千山力荷歸。<span class='note-inline'>(孤雲鑑)</span></p>
<p>忽把咽喉塞斷看。其如吐氣轉身難。回頭霹靂重相送。撲破虗空玉一團。<span class='note-inline'>(素菴仁)</span></p>
<p>泥牛縱步上天台。蹋碎重巒烟雨開。若不清風生兩腋。那能親到赤城來。<span class='note-inline'>(妙雲雄)</span></p>
<p style="margin-left:1em">龍池因僧問如何是西來意。師曰屋北鹿獨宿。曰不會。師曰谿西鷄齊嗁。</p>
<p>夾山豫云。師翁答話雖則一椎兩當。未免令者僧分東著北。不肖孫則不然。如何是西來意。但云面臨江水闊。早晚看行舟。更云不會。向道。兩岸蘆花裏。清風引白鷗。　妙偉俊云。古人拈出陷虎之機。不妨奇特。怎奈者僧幽州猶自可。最苦是新羅。明眼人前只是好笑。且道笑甚麼。三十年後驗取。　萍寄普云。若道此二句是西來意。喫鐵棒有分。　藝則忍云。幻祖眼觀東南。意在西北。有問資福如何是西來意。祇向道。簾卷山雲白。庭深巖葉黃。待云不會。一瓢寒㵎水。對月坐松崗。</p>
<p>屋北鹿獨宿。溪西鷄齊啼。的的西來意。惟餘作者知。<span class='note-inline'>(龍池微)</span></p>
<p>舌底冰霜冷逼人。閒言賸語却多情。曉風殘月同誰翫。散入長楊作雨聲。<span class='note-inline'>(梅谷悅)</span></p>
<p style="margin-left:1em">龍池一日因事著褊衫舉椅子作女人拜。向磬山曰。修上座。待我拜你為師。修失笑呈偈曰。木人提唱笑呵呵。更著衣裳誰識它。昨日覸來是男子。今朝還作老婆婆。師曰此偈甚愜老僧意。</p>
<p>法林音云。磬山老祖偈雖善美。實未盡幻祖之意。不可更說。點把火照看面皮厚多少。幻祖當年果有意那。</p>
<p>臨機影艸主全賓。照用同收禮木人。掀倒本非男女相。青天閃電芥投鍼。<span class='note-inline'>(道峯珍)</span></p>
<p>覿面相逢不用呵。原非我兮亦非他。平生一件傷心事。錯把張公喚李婆。<span class='note-inline'>(法林音)</span></p>
<p style="margin-left:1em">龍池因僧問如何是佛祖奇特事。師曰蝦蟇捕大蟲。曰恁麼則不奇特也。師曰貓兒捉老鼠。僧禮拜。師便喝。僧曰和尚為什麼放某甲不過。師曰老僧有事。你且去。</p>
<p>東明際云。鵞王擇乳。素非鴨類。</p>
<p>上他機境太孤危。劈面遭他下一鎚。劒戟誤身空自老。幾人曾過玉關來。<span class='note-inline'>(理安問)</span></p>
<p>風前一語定綱宗。漢語胡言信亦通。末後重提千古令。孤燈日下帶朦朧。<span class='note-inline'>(山茨際)</span></p>
<p>萬仞龍門透者難。金鱗擬躍點波瀾。電雷相送重燒尾。腥血空流石上斑。<span class='note-inline'>(南磵珍)</span></p>
<p>奇特蝦蟇捕大蟲。全提玄要振家風。電光石火難存迹。一喝頓教宇宙空。<span class='note-inline'>(祖菴銳)</span></p>
<p style="margin-left:1em">龍池因僧問如何是如來禪。師豎起拳。僧曰如何是祖師禪。師亦豎起拳。僧曰如來禪與祖師禪是同是別。師復豎曰。不是拳頭。便是巴掌。</p>
<p>報恩琇云。今日設有問報恩如何是如來禪。前是山門。如何是祖師禪。中間是佛殿。如來禪與祖師禪是同是別。但向道。明眼人難瞞。</p>
<p style="margin-left:1em">龍池上堂。一切法不有。一切法不無。若能如是會。水上按胡盧。</p>
<p>湖光瀲灩晴偏好。山色溟濛雨亦奇。若把西湖比西子。淡妝濃抹總相宜。<span class='note-inline'>(梅源德)</span></p>
</div>
<div class='div-other'><a id='mulu441' />
<p class='h2'>秀州興善南明廣慧禪師<span class='note-inline'>(徑山沖嗣)</span></p><p style="margin-left:1em">示眾。五峰頭卓朔。雙徑尾顛先。喝石巖一任[跳-兆+孛]跳。明月池覆地傾天。此四句中。有一句有殺人刀無活人劍。有一句有活人劍無殺人刀。有一句殺人刀活人劍俱有。有一句殺人刀活人劍俱無。撿點得倜儻分明。許你參學事畢。</p>
<p>龍淵法云。興善雖然殺活縱奪通身手眼。撿點將來。不無鈍置殺人。　空諸性云。四句外尚有一句子。百味具足。不獨殺活也。雖然。南明終未能舉出在。且道是那一句。良久云。覰著則瞎。</p>
<p>太平無事刀開鞘。煩惱之時劒入匣。忽聽秋風嘯一聲。忙轉深宮著鎧甲。<span class='note-inline'>(慧超先)</span></p>
<p style="margin-left:1em">興善因聞谷問。了即業障本來空。為甚獅子尊者被罽賓國王斬却。師曰本來空。曰爭奈頭何。師曰本來空。曰因甚罽賓國王一手墮地。師曰本來空。</p>
<p>柳汀斜對野人牕。零落衰條伴曉江。正是霜風飄斷處。寒鷗驚起一雙雙。<span class='note-inline'>(印宗奇)</span></p>
<p style="margin-left:1em">興善因看雪次。僧曰滿山都是雪。師曰隨聲逐色漢。曰請師離聲色道一句。師却曰滿山都是雪。</p>
<p>普明用云。者僧身挨白刃。活得命來不妨好手。南老人費盡鹽醬。究竟不獲稱心。者裏還有向聲色外別道一句者麼。良久云。切忌道滿山都是雪。　藕菴衍云。興善老漢慣將官物欺壓平人。此間有為者僧雪屈者麼。出來與藕菴拄杖子相見。</p>
</div></div>
<p class='juan'>宗鑑法林卷三十六</p>
</div><!-- end of div[@id='body'] -->
</body></html>