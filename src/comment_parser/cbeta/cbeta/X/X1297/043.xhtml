<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu509' />宗鑑法林卷四十三</p><p class="byline">集雲堂　編</p>
<div class='div-other'><a id='mulu510' />
<p class='h1'>大鑒下六世</p>
<div class='div-other'><a id='mulu511' />
<p class='h2'>鄂州巖頭全奯禪師<span class='note-inline'>(德山鑑嗣)</span></p><p style="margin-left:1em">一日參德山。纔跨門便問是凡是聖。山便喝。師禮拜。有僧舉似洞山。山曰若不是奯公大難承當。師曰。洞山老人不識好惡。錯下名言。我當時一手擡一手搦。</p>
<p>翠峰顯云。然則德山門下艸偃風行。要且不能塞斷天下人口。當時纔拜。劈脊便打。非惟劋絕洞山。亦乃把定奯老。還會麼。李將軍有嘉聲在。不得封侯也是閒。　瑯琊覺云。巖頭無人問著不妨奇特。纔被洞山腦後一錐。便乃冰消瓦解。　南華昺云。岩頭一期展露。事不徒然。無人讚歎猶較些子。纔被洞山稱提。直得驚羣駭眾。還會麼。無滯自然隨勢去。有聲多為不平來。　昭覺勤云。德山據令而行。祇得一半。洞山通方有眼。千里同風。巖頭既善據虎頭。又能收虎尾。大似作家戰將。臨陣扣敵七事俱全。不妨奇特。敢問那裏是一手擡一手搦處。謾言侵早起。更有夜行人。　徑山杲云。猛虎不識穽。穽中身死。蛟龍不怖劍。劍下身亡。巖頭雖於虎穽之中自有透脫一路。向劍刃上有翻身之機。檢點將來。猶欠悟在。即今莫有為伊作主者麼。出來與妙喜相見。良久喝一喝拍一拍云。洎合停囚長智。　教忠光云。還知三大老落處麼。德山通身放倒。洞山帶水拕泥。若非巖頭具通方眼有格外機。怎顯功高汗馬。且作麼生是一手擡一手搦處。殺人刀活人劍。　天寧琦云。德山具齩豬狗手脚。巖頭是煅了底精金。驀劄相逢更無回互。將他八兩還他半斤。洞山雖是作家。也祇旁觀有分。妙喜費許多氣力作什麼。拈拄杖畫一畫云。一。　南堂欲云。家肥生孝子。國霸有謀臣。翠峰恁麼說得道理。好歸依佛法僧。　報恩秀云。諸方盡謂巖頭一擡一搦。洞山錯下名言。殊不知洞山一擡一搦更甚。雖然。巖頭擡搦洞山。賺出洞山擡<span class='corr'>搦</span>。萬松說破。忽有箇出來禮拜。萬松却放過不打。何也。為伊皮下無血。　博山來云。問不在意裏。答預於機先。進得德山門。破得巖頭句。灼然兩彩一賽。洞山雖是善因而招惡果。又安知巖頭子為父隱耶。鼓吹將來三人綑作一束始得。</p>
<p>平川走兔放蒼鷹。一搦便㗖雙眼睛。毒手奪來人買去。奈何斤兩未分明。<span class='note-inline'>(保寧勇)</span></p>
<p>一喝驚天動地雷。海翻太華洞然開。巖頭膽喪魂飛也。謾道當時手搦擡。<span class='note-inline'>(疎山如)</span></p>
<p>好手呈機不露鋒。慣將雙劍定雌雄。忽雷迸出驚天地。華嶽三峰倒卓空。<span class='note-inline'>(湛堂深)</span></p>
<p>挫來機。總權柄。事有必行之威。國有不犯之令。賓尚奉而主驕。君忌諫而臣佞。底意巖頭問德山。一擡一捺看心行。<span class='note-inline'>(天童覺)</span></p>
<p>掣電之機。轟雷之作奔。流度刃。傾湫倒嶽。等閒施設駭旁觀。明月一輪懸碧落。<span class='note-inline'>(雲濤政)</span></p>
<p style="margin-left:1em">巖頭示眾。吾教意猶如塗毒鼓。擊一聲。遠近聞者皆喪。時有小嚴上座出問。如何是塗毒鼓。師兩手按膝亞身曰。韓信臨朝底。</p>
<p>國法無情報爾曹。忽生忽殺在吹毛。若教韓信得妙訣。自是深明防漢高。<span class='note-inline'>(南巖勝)</span></p>
<p>烏藤攪動四溟水。蝦蟹魚龍喪膽魂。進退觸波遭點額。那堪[跳-兆+孛]跳聽雷崩。<span class='note-inline'>(幻寄庭)</span></p>
<p style="margin-left:1em">巖頭因僧問。三界競起時如何。師曰坐却著。曰未審師意如何。師曰。移取廬山來。即向汝道。</p>
<p>徑山杲云。巖頭向萬仞巖頭垂手。鑊湯爐炭裏橫身。葢為慈悲之故。有落艸之談。今日有問三界競起時如何。祇向道快便難逢。未審師意如何。移取雲門山來即向汝道。　天寧琦云。三界競起。巖頭道坐却著。見怪不怪。其怪自壞。妙喜道快便難逢。順水流舟。更加櫓棹。天寧道在什麼處。長安甚鬧我國晏然。未審師意如何。待上山斫棒來却向汝道。三段不同。收歸上科。　眉山霈云。巖頭雖有殺人刀。且無活人劍。</p>
<p style="margin-left:1em">巖頭因僧問。古帆未挂是如何。師曰後園驢喫艸。</p>
<p>投子青云。寒山睡早。拾得起遲。復頌。</p>
<p>雲暗東巖西峯明。汀洲南面起簫聲。天光睡重和衣潤。鶯囀高枝柳帶春。</p>
<p>槌打不碎。火燒不著。天上人間。何處安泊。阿呵呵。是甚麼。莫齩破。須爛嚼。<span class='note-inline'>(海印信)</span></p>
<p>後園驢喫艸。蘆花輥雪飛。霜前雙白鴈。孤影落天池。<span class='note-inline'>(塗毒策)</span></p>
<p>風信不來春色老。却憶後園驢喫艸。滿天明月贈行人。野客溪邊歸路早。<span class='note-inline'>(楚方安)</span></p>
<p>燒痕幽澀路縱橫。就我春姿得得行。珍影不多天地白。寒聲如寄雨風鳴。<span class='note-inline'>(雪僧嗣)</span></p>
<p style="margin-left:1em">巖頭因僧問古帆挂後如何。師曰小魚吞大魚。</p>
<p>甌峰承云。後園驢喫艸。小魚吞大魚。一語箭鋒相拄。一語天地懸殊。有人辨得出。許你具一隻眼。</p>
<p>小魚吞大魚。直路太縈紆。古帆休更問。處處得逢渠。<span class='note-inline'>(徑山杲)</span></p>
<p>古帆<span class='corr'>已</span>挂後。小魚吞大魚。李廣運神箭。張顛解艸書。<span class='note-inline'>(照堂一)</span></p>
<p style="margin-left:1em">巖頭因僧問浩浩塵中如何辨主。師曰銅砂鑼裏滿盛油。</p>
<p>天童傑云。巖頭㧞貧助富。未是作家。者裏則不然。忽有恁麼問。但向道日輪正當午。喝一喝。　石霜尊云。大小巖頭祇有定亂之謀。且無出人之眼。若有問山僧。劈脊便棒。為甚如此。驀地喚回秋夜夢。舉頭惟見月當空。　別峰印云。大小巖頭打失鼻孔。忽有問保寧。浩浩塵中如何辨主。祇對他道。天寒不及卸帽。　平陽忞云。巖頭理上偏枯。傑祖事上不足。不肖兒孫隨例看孔著楔。今日有人問。但云。白面郎敲金鐙過。紅妝人揭繡簾看。</p>
<p>塵中辨主眼分明。特地尋芳更點睛。堪笑耆婆雖瞑眩。至今南北絕人行。<span class='note-inline'>(佛印元)</span></p>
<p>礎潤天將雨。雲開月正明。漁翁閒引釣。牽動一潭星。<span class='note-inline'>(海印信)</span></p>
<p>銅砂鑼裏滿盛油。正是毗盧印後收。更有塵中辨得主。太平將將盡封侯。<span class='note-inline'>(雲溪恭)</span></p>
<p>頂起砂鑼時。身心都不見。西風一陣來。落葉兩三片。<span class='note-inline'>(塗毒策)</span></p>
<p>村飲夜歸來。健到三四五。摩挲青莓苔。莫瞋驚著汝。<span class='note-inline'>(息菴觀)</span></p>
<p>百萬雄兵入漢關。威如猛虎陣如山。單刀直取顏良首。不是亭侯也大難。<span class='note-inline'>(無境徹)</span></p>
<p style="margin-left:1em">巖頭因辭德山。山曰什麼處去。師曰暫辭和尚下山去。曰子它後作麼生。師曰不忘和尚。曰子憑何有此語。師曰。豈不聞智與師齊減師半德。智過於師方堪傳授。曰如是如是善自護持。</p>
<p>天童覺云。德山尋常棒下不立佛祖。及乎到者時節。復恁麼老婆。雖然是養子之緣。怎免得後人檢責。待伊道智過於師方堪傳授。拽拄杖劈脊便打。</p>
<p style="margin-left:1em">巖頭凡有所問祇噓一聲。</p>
<p>龍臥碧潭靜。雲收浩月圓。七星光燦爛。誰薦未生前。<span class='note-inline'>(大洪遂)</span></p>
<p style="margin-left:1em">巖頭值沙汰。於鄂渚湖邊作渡子。兩岸各挂一版。有人過渡敲版一下。師曰阿誰。曰要過那邊去。師乃舞棹迎之。一日有婆抱一兒乃曰。呈橈舞棹即不問。且道婆手中兒甚處得來。師便打。婆曰。婆生七子。六箇不遇知音。祇者一箇也不消得。便拋向水中。</p>
<p>瑯琊覺云。欺敵者亡。　大溈智云。巖頭業在其中。祇得通身泥水。婆子雖有丈夫手段。也是家醜外揚。　天奇瑞云。綿裏有鍼。泥裏有<span class='corr'>刺</span>。婆子不妨奇怪。若不是巖頭。也大難抵對。　笑巖寶呵呵笑云。者婆子圖箇甚麼。巖頭當時待他纔拋。便好連棒打入水中。始較些子。不見道祇者一箇也不消得。　平陽忞云。婆子下水拕人。巖頭逆風把柁。檢點將來。二俱不了。　寶壽方云。瑯琊道欺敵者亡。在婆子分中。在巖頭分中。　戒文德云。巖頭徧體生涯。婆子一貧如洗。</p>
<p>時展家風與眾殊。探身虎穴有工夫。拈橈擊處留無計。夜靜同誰泛五湖。<span class='note-inline'>(三祖宗)</span></p>
<p>鄂陽江口擲釣絲。摝蜆撈蝦不計時。驀被老婆相借問。叢林千古振雄規。如今過在邪師客。擺手相逢論棄兒。意在目前如會得。莫信傍人說是非。<span class='note-inline'>(佛鐙珣)</span></p>
<p>親兒棄了更無親。攃手歸家罷問津。呈橈舞棹波中客。休向江邊覓渡人。<span class='note-inline'>(真如喆二)</span></p>
<p>老來無累亦無因。獨寢高堂祇此身。除却江中混波客。復誰還是不羈人。</p>
<p>一葉扁舟泛渺茫。呈橈舞棹別宮商。山雲海月俱拋棄。贏得莊周蜨夢長。<span class='note-inline'>(無著總)</span></p>
<p>相逢把手上高峰。四顧寥寥宇宙空。一曲漁歌人不會。蘆花飛起渡頭風。<span class='note-inline'>(無菴全)</span></p>
<p>從來六箇不知音。一箇全拋惡浪深。義斷情忘無處覓。三千剎海冷沉沉。<span class='note-inline'>(天目禮)</span></p>
<p>彼此肝腸盡底傾。清波明月兩人心。歸去罷浪風平君。往瀟湘我往秦。<span class='note-inline'>(山茨際)</span></p>
<p style="margin-left:1em">巖頭因德山曰。我者裏有兩僧。入山住菴多時。汝去看它怎生。師遂將一斧去見。兩僧在菴內坐。師乃拈起斧曰。道得也一下斧。道不得也一下斧。二僧殊不顧。師擲下斧曰作家作家。歸舉似山。山曰汝道它如何。師曰。洞山門下。不道全無。若是德山門下。未夢見在。</p>
<p>理安問云。巖頭大似金翅劈海直取龍吞。二菴主雖則穩坐家堂。到者裏也祇得退身三步。敢問諸人。洞山門下且置。作麼生是德山門下事。劍去久矣。徒勞刻舟。　眉山霈云。雖然不趁行情。家無滯貨不富。</p>
<p style="margin-left:1em">巖頭示眾。大凡唱教。須從無欲中流出三句。祇是理論。齩去齩住。欲去不去。欲住不住。或時一向不去。或時一向不住。</p>
<p>法林音云。大凡演教須從無欲中流出三句。奯公不妨較些子。却乃下箇註脚。反屬有欲了也。齩去齩住是情欲。欲去不去欲住不住是想欲。或時一向不去或時一向不住是無定欲。爭得無欲。吹餘今從無欲中流出三句。舉似諸人。切不得錯解。背手。拽杖。歸方丈。</p>
<p>三文買箇撈波子。摝蜆撈蝦經幾年。逆順短長休要說。誰家屋裏竈無烟。<span class='note-inline'>(虗堂愚)</span></p>
<p style="margin-left:1em">巖頭問僧甚處來。曰西京來。師曰黃巢過後還收得劍麼。曰收得。師引頸近前曰㘞。曰師頭落也。師呵呵大笑。僧後到雪峰。峰曰甚麼來。曰巖頭。峰曰巖頭有何言句。僧舉前話。峰打三十棒趁出。</p>
<p>溈山喆云。者僧黃巢過後曾收得劍。却向巖頭處施設。及至雪峰前鋒鋩不露。何故。為他巖頭大笑一聲。直得天地陡暗四方絕唱。若不得雪峰。幾乎陸地平沉。不見道殺人刀活人劍。　承天宗云。可惜許。者般漢祇學得勝負之法。殊不知勝負是生滅之因。我當時若見。但向他道作家作家。教他擔板過一生。　寶掌白云。者僧既收得劍。因何殺活威權總在他人手裏。當時待他引頸向前。何不道艸賊大敗。他若擬議。呵呵一笑便出。不惟塞斷巖頭咽喉。就是雪峰也祇與他平展。如今莫有恁麼人麼。良久云。洎合停囚長智。</p>
<p>肘後懸來不是真。被他方術誤殘生。末梢剖出青囊看。自愕甘心就死門。<span class='note-inline'>(眉山霈)</span></p>
<p>學得屠龍技欠精。波濤寢處陷全身。及乎作者施明鑒。曲直心頭祇自詢。<span class='note-inline'>(嬾放大)</span></p>
<p style="margin-left:1em">巖頭因僧問。路逢猛虎時如何。師曰拶。</p>
<p>天童華云。巖頭好一拶。自不知落處。　天童傑云。巖頭具殺人不眨眼底手段。被者僧一問。却向射垛後躲避。若也檢點得出。雖是善因而招惡果。又云。巖頭眼觀東南意在西北。好一拶。性命落在他人手裏。</p>
<p>巖頭一拶。虗空迸裂。父子不傳。神仙妙訣。<span class='note-inline'>(破菴先)</span></p>
<p style="margin-left:1em">巖頭在鄂渚湖三文錢買箇黑撈波。每日撈蝦摝蜆恁麼過。時有僧舉似雪峰。峰曰。窮鬼子。道我快活也不徹。</p>
<p>魯菴遠云。巖頭一生作用。非雪峰不知其快活。雪峰道快活處。非巖頭不能如此作用。在二老當時可謂費盡腕力。正眼看來。大似雲居道底。</p>
<p>且於湖畔撈蝦蜆。不向滄溟釣巨鰲。一葉扁舟一蓑笠。閒眠閒坐任風濤。<span class='note-inline'>(海印信)</span></p>
<p>野水舟橫芳艸渡。人來舞棹或呈橈。撈蝦摝蜆隨時過。却向何時得六鰲。<span class='note-inline'>(水菴一)</span></p>
<p style="margin-left:1em">巖頭因沙汰。在甘贄家過夏。補衣次。贄行過。師以鍼作劄勢。贄遂整衣欲謝。妻問作什麼。贄曰說不得。妻曰也要大家知。贄舉前話。妻曰。此去三十年後。一回飲水一回噎。女子聞曰。誰知盡大地人。性命被奯上座劄將去也。</p>
<p>鍼頭劄去幾人知。婦兒女子莫猜疑。聖凡命脉果何在。以拂子擊禪床。向此須明上上機。<span class='note-inline'>(長靈卓)</span></p>
<p>無孔笛子兩頭吹。韻出青霄徹九維。可憐一對冤家種。人人鼻孔大頭垂。<span class='note-inline'>(佛燈珣)</span></p>
<p>不點自行。不撥自轉。伎倆天然。機輪如箭。如今分付當行家。百歲光陰<span class='corr'>已</span>不多。若能直下猛提取。天上人間爭奈何。<span class='note-inline'>(巳菴深)</span></p>
<p>幸然無事鼓風濤。激起洪波萬丈高。直得渾家都浸殺。至今平地浪滔滔。<span class='note-inline'>(高峰妙)</span></p>
<p>夜半三更來討火。我罵你兮你罵我。相喚相呼歸未歸。也有無衣艸裏坐。<span class='note-inline'>(虗堂愚)</span></p>
</div>
<div class='div-other'><a id='mulu512' />
<p class='h2'>福州雪峰義存禪師<span class='note-inline'>(德山鑑嗣)</span></p><p style="margin-left:1em">與巖頭欽山至澧州鰲山鎮阻雪。頭日惟打睡。師祇坐禪。頭責之。令通所得。師一一敘訖。頭與一喝曰。你不聞道從門入者不是家珍。師曰它後如何即是。曰它後若欲播<span class='corr'>揚</span>大教。須一一從自己胸襟流出。葢天葢地去。師於言下大悟。便禮拜。起曰。師兄。今日始是鰲山成道。</p>
<p>說盡平生去住因。到頭難遇赤心人。忽然自肯成家業。瓦礫拈來也是珍。<span class='note-inline'>(枯木成)</span></p>
<p>鰲山成道足人傳。莫是從前話未圓。賴有玄沙知始末。徧身紅爛在漁船。<span class='note-inline'>(龍門遠)</span></p>
<p>孤村陋店雪紛紛。平地無風起浪痕。醜拙祇因藏不得。胸襟流出葢乾坤。<span class='note-inline'>(鐵山仁二)</span></p>
<p>三回九度太顢頇。到底須尋舊路還。待得鰲山消積雪。至今平地起波瀾。</p>
<p>隨風逐境探烟霞。浪子回頭便作家。若道今朝方悟道。鰲山依舊在天涯。<span class='note-inline'>(石雨方)</span></p>
<p style="margin-left:1em">雪峰住菴時。有兩僧來。師以手拓菴門。放身出曰是什麼。僧亦曰是什麼。師低頭歸菴。僧辭去。師問甚處去。曰湖南。師曰我有箇同行住湖南。附汝一書去。書曰。某上書師兄。某一自鰲山成道後。迄至於今飽不饑。僧到巖頭呈書了。頭問別有何言句。僧舉前話。頭曰它道甚麼。曰它無語低頭歸菴。頭曰。噫。我當初悔不向伊道末後句。若向伊道。天下人不奈雪老何。僧至夏末請益前話。頭曰何不蚤。問曰未敢容易。頭曰雪峰雖與我同條生。不與我同條死。要識末後句。祇者是。</p>
<p>溈山喆云。大小雪峰巖頭却被者僧勘破。　泐潭準云。且道雪峰是會末後句。不會末後句。若道會。巖頭又道當初悔不向伊道末後句。若道不會。因甚如今兒孫徧天徧地。雖與我同條生不與我同條死。末後巖頭雖與劈頭說破。未免有些誵譌。久參先德一舉便知。後學初機莫道不疑好。　徑山杲云。雪峯低頭歸菴。疑殺天下人。巖頭道我當初若向伊道。天下人不奈雪老何。若不同床睡。焉知被底穿。又道雪峰與我同條生不與我同條死。要識末後句祇者是。殺人須是殺人刀。活人須是活人劍。　博山來云。莫道無語。其聲如雷。佛事門中商量不下。巖頭寶燄吐華。雪峰金鍼露鼻。固是難兄難弟。若論生死同條。待別時來抹過一著。</p>
<p>末後句。為君說。明暗雙雙底時節。同條生也共相知。不同條死還殊絕。還殊絕。黃頭碧眼須甄別。南北東西歸去來。夜深同看千巖雪。<span class='note-inline'>(翠峰顯)</span></p>
<p>末後句。無問處。萬仞銕山橫在路。當日巖頭不奈何。至今雪老難伸吐。倒捋虎鬚方識虎。未解行兒休離母。透過牢關舉似君。把定咽喉淚如雨。<span class='note-inline'>(佛印元)</span></p>
<p>切磋琢磨。變態誵譌。葛陂化龍之杖。陶家居蟄之梭。同條生兮有數。同條死兮無多。末後句。祇者是。風舟載月浮秋水。<span class='note-inline'>(天童覺)</span></p>
<p>夜深石女暗拋梭。織就雲中五色錦。攤向街頭人不知。却教收卷和雲枕。<span class='note-inline'>(沖默開)</span></p>
<p>高山流水調雖稀。怎奈知音有子期。欲識同條末後句。休將鶴唳當鶯啼。<span class='note-inline'>(梅谷悅)</span></p>
<p style="margin-left:1em">雪峰問僧甚麼處去。曰識得即知去處。師曰。你是了事人。亂走作麼。曰和尚莫塗污人好。師曰我即不塗污你。古人吹布毛作麼生。與我說來看。曰殘羮餿飯<span class='corr'>已</span>有人喫了也。師休去。</p>
<p>雲門偃別雪峰前語云。築著便屎臭氣。又代後語云。將謂鑽天鷂子。元來祇是死水蝦蟆。　翠峰顯出雪峰語云。一死更不再活。</p>
<p style="margin-left:1em">雪峰一日陞座。眾集定。師輥出木毬。玄沙遂去捉來安於舊處。</p>
<p>白雲端云。此箇時節。眾中皆言子父共作一大事。如此見解。還夢見也未。海會今日布施諸人。乃云。濃研香翰。深蘸紫毫。</p>
<p>天兮寬。地兮闊。雪峰輥毬幾忉怛。一輥直上須彌山。無量人天眼開豁。眼開豁。脫却多年臭皮韈。步行走馬到新羅。報道花須連夜發。<span class='note-inline'>(天衣懷)</span></p>
<p>收來輥去事方圓。獨許漁郎上釣船。明月蘆花同一色。落霞孤鶩共遙天。<span class='note-inline'>(夢菴信)</span></p>
<p>輥向人前事未休。再安舊處有來由。一聲斷鴈鳴雲漢。兩岸瀟瀟蘆荻秋。<span class='note-inline'>(戴無為)</span></p>
<p style="margin-left:1em">雪峰一日因玄沙來。三箇木毬一時輥出。沙便作偃倒勢。師曰尋常用幾箇。曰。三即一。一即三。</p>
<p>團團輥出沒來由。不立名模見便休。三一一三重注脚。螺江依舊向東流。<span class='note-inline'>(圓覺演)</span></p>
<p>山寺裏頭無可作。輥出木毬三兩箇。不惟玄沙遭一跌。雪峰老人亦話墮。<span class='note-inline'>(懶菴樞)</span></p>
<p style="margin-left:1em">雪峰上堂。要會此事。如明鏡當臺。胡來胡現。漢來漢現。玄沙出眾曰。忽遇明鏡來時如何。師曰胡漢俱隱。沙曰老和尚脚跟猶未點地在。</p>
<p>玄沙別云。我即不與麼。若有問忽遇明鏡來時如何。向道百雜碎。　明招謙云。當與麼時。莫道胡漢俱隱。別作麼生道。沙云。破。招云。喪也。　瑯琊覺云。驗人端的處。下口便知音。　龍池傳云。山僧則不然。忽遇明鏡來時如何。但道收起收起。若不收起。有甚合殺。</p>
<p style="margin-left:1em">雪峰一日喚僧近前來。僧近前。師曰去。</p>
<p>雲門偃舉問僧。你作麼生道得叉手句。你若道得叉手句。即見雪峰。</p>
<p style="margin-left:1em">雪峰與玄沙行次。師指面前地曰。者一片田地。好造箇無縫塔。沙曰高多少。師上下顧視。沙曰人天福報即不無。和尚靈山受記未夢見在。師曰你作麼生。沙曰七尺八尺。</p>
<p>瑯琊覺云。國清才子貴。家富小兒嬌。　圓悟勤云。要神通妙用須參雪峰。要田地穩密須參玄沙。更有一箇不涉二途。還委悉麼。須彌頂上擊金鐘。　寶壽方云。雪峰放憨。玄沙逞俊。師勝資強。千古一遇。熱鬧門庭即得。若是無縫塔。且緩緩。</p>
<p>父子同行。相將入艸。起無縫塔。功高䇿巧。帶水拕泥。漏逗不少。雖然落七落八。爭奈有道理好。<span class='note-inline'>(佛燈珣)</span></p>
<p>指出長生地不迷。造成無縫塔巍巍。大家從此無餘事。渴飲饑餐且度時。<span class='note-inline'>(埜菴璇)</span></p>
<p style="margin-left:1em">雪峰上堂。南山有一條鱉鼻蛇。汝等諸人切須好看。長慶出曰。今日堂中大有人喪身失命。雲門以拄杖攛向師前作怕勢。有僧舉似玄沙。沙曰須是稜兄始得。雖然如是。我即不然。曰和尚作麼生。沙曰用南山作麼。</p>
<p>寶峰文云。雪峰無大人相。然則蛇無頭不行。長慶却似怕阿家相似。便道今日堂中大有人喪身失命。雲門攛拄杖作怕勢。為蛇畵足。玄沙用南山作麼。道我見處親切。不免在窠窟裏。更無一箇有些子天然氣槩。報寧門下莫有天然氣槩者麼。不敢望你別懸慧日獨振玄風。且向古人鶻臭布衫上知些氣息也難得。　護國元云。雪峰搖頭。雲門擺尾。長慶為蛇畵足。玄沙一向插[此/束]。諸人還知者一隊漢落處麼。妙舞也應誇徧拍。三臺須是大家催。　高峰妙云。雪峰雖慣作竊。怎奈諸子不善參隨。未免一場敗露。致令千載之下惡聲猶在。　報恩秀云。萬松當時若作雲門。以拄杖攛向雪峰懷裏。他若擬議。隨後教伊自作自受。親遭一口。為什麼。今朝二月二。暫放龍擡頭。</p>
<p>象骨巖高人不到。到者須是弄蛇手。稜師備師不奈何。喪身失命知多少。韶陽老。重撥艸。南北東西無處討。忽然突出拄杖頭。拋對雪峰大張口。大張口。同閃電。剔起眉毛還不見。如今藏在乳峰前。來者一一看方便。高聲喝云。看脚下。<span class='note-inline'>(翠峰顯)</span></p>
<p>玄沙太剛。長慶少勇。南山鱉鼻死無用。風雲際會頭角生。果見韶陽下手弄。下手弄。激電光中看變動。在我也能遣能呼。於彼也有擒有縱。底事如今付阿誰。冷口傷人不知痛。<span class='note-inline'>(天童覺)</span></p>
<p>放出南山鱉鼻蛇。聞風喪命數如麻。必奇宗一能擔荷。終羨韶陽是作家。遣去目前生黑霧。擒來口內吐紅霞。半千年外白拈賊。今對諸人盡活拏。復召云。各請歸堂穩便。<span class='note-inline'>(笑巖寶)</span></p>
<p style="margin-left:1em">雪峰示眾。飯籮邊坐。餓死人無數。海水邊坐。渴死人無數。</p>
<p>玄沙備云。飯籮裏坐。餓死人無數。海水沒頭。渴死人無數。　雲門偃云。通身是飯。通身是水。　天童覺云。我則不然。飯籮裏坐。脹死人無數。海水沒頭。浸殺人無數。以前傷乎不吞。以後失乎不吐。祇如雲門道。通身是飯。通身是水。到者裏無你吞吐處。又作麼生。　寶壽新云。雪峰門下開得口。玄沙手裏出得氣。也是去死十分。惟除雲門一關略較些子。寶壽又且不然。饒你通身是飯。不消一踢。通身是水。不消一蹋。也是平地起風波。　伏雲鰲云。盡大地是飯。盡大地是水。直饒你吞得下吐得出。鰲上座敢云未在。何故。若是鳳凰兒。豈向那邊討。</p>
<p>通身是飯通身水。饒舌沙彌下口難。悟得頓除饑渴念。迷時往往更求餐。<span class='note-inline'>(本覺一)</span></p>
<p>小店棃花酒正香。牧童指出幾人嘗。任渠點滴不沾口。<span class='corr'>已</span>是渾身臥醉鄉。<span class='note-inline'>(幻寄庭)</span></p>
<p>珍珠瑪瑙滿家園。甘向街頭覓幾錢。驀地回頭得受用。錦衣玉食賽神仙。<span class='note-inline'>(密菴可)</span></p>
<p style="margin-left:1em">雪峰因僧問緊要處乞指示。師曰是什麼。僧大悟。</p>
<p>雲門偃云。雪峰向伊道什麼。　鳳日玥徵云。且道雪峰有指示無指示。</p>
<p>雪峰騎駿馬。雲門跨驢兒。一踢一蹋相奔馳。長安有路非無路。夜半行時人不知。<span class='note-inline'>(圓悟勤)</span></p>
<p>無量劫來。是箇甚麼。覿面全提。幾乎蹉過。不蹉過。土苴堆頭且高臥。</p>
<p style="margin-left:1em">雪峰陞座召眾曰。看看東邊底。又曰看看西邊底。汝若要會。拈拄杖擲下曰。向者裏會去。</p>
<p>靈巖儲云。雪峰古佛剖腹露心。將從上來家業盡情分付了也。眾中若有克家之子。便好一肩擔荷去。如無。不妨為伊清理一上。東邊底玉樹牚天。西邊底綠陰葢地。擲下拄杖四至分明。向者裏會。都盧一契。若人於此倜儻分明。正好將三條篾牢束肚皮。拈一柄鈯斧子隨處耕種去。會麼。銕牛吼處春光滿。木馬嘶時夜浦平。拄杖不知何處去。一雙秋鴈落沙汀。</p>
<p>東邊覰了復西觀。拄杖重重話歲寒。帶雨一枝花落盡。不煩公子倚闌干。<span class='note-inline'>(冶父川)</span></p>
<p>大雪紛紛下。柴米多長價。板櫈桌子都燒了。嚇得床兒以手斫額云怕。<span class='note-inline'>(南菴依)</span></p>
<p>空林露處見波瀾。輕槳誰從掠水還。日暮亂雲如宿鳥。隨風片片泊廬山。<span class='note-inline'>(童求昱)</span></p>
<p>帝重瞳。霸重瞳。雲雷交錯要飛龍。當陽寶物從天授。艸昧徒爭汗血功。黃河如帶。泰山如礪。竿頭點處成靈異。燄光身裏縱馳驅。獨步寰中無忌諱。者邊蹋著那邊掀。絕世風流莫浪傳。<span class='note-inline'>(湘翁沄)</span></p>
</div>
<p class='juan'>宗鑑法林卷四十三</p></div>
</div><!-- end of div[@id='body'] -->
</body></html>