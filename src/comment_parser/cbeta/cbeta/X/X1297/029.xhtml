<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu302' />宗鑑法林卷二十九</p><p class="byline">集雲堂　編</p>
<div class='div-other'><a id='mulu303' />
<p class='h1'>大鑒下十世</p>
<div class='div-other'><a id='mulu304' />
<p class='h2'>汾州太子院善昭禪師<span class='note-inline'>(首山念嗣)</span></p><p style="margin-left:1em">僧問如何是祖師西來意。師曰青絹扇子足風凉。</p>
<p>中峰本云。拈得便用。道出平常。山高水闊。地久天長。青絹扇子足風凉。是拈得便用耶。道出常情耶。誰人知此意。令我憶汾陽。</p>
<p>祖意宗師先漏泄。團團青扇足風凉。禪人未曉重相問。獨自凄凄過洛陽。<span class='note-inline'>(佛鑒懃)</span></p>
<p>青絹扇子足風凉。日用何曾有覆藏。堪笑塵中無限客。手遮西日汗如湯。<span class='note-inline'>(慈受深)</span></p>
<p>親得搖來始息狂。風動荷花滿座香。自從一得真歸趣。無意凉人人自凉。<span class='note-inline'>(楚方安)</span></p>
<p>呷酢齩陳薑。波斯鼻孔長。得些滋味子。婆是阿爺孃。<span class='note-inline'>(肯堂充)</span></p>
<p style="margin-left:1em">汾陽示眾。夫學般若菩薩。當參活句。莫參死句。</p>
<p>平陽忞云。有般漢商量道。有意味是死句。無意味是活句。似則固似。爭奈波斯吒心肝不在樹頭上。此去彌勒下生時尚隔五十六億七千萬歲在。然則畢竟作麼生是活句。靠拄杖云。強中強。吉中吉。波羅會上有殊利。當門不用栽荊棘。急力敕。明州城內近來少賊。顧侍者云。有人守方丈麼。云有。自云。今秋防失脫。</p>
<p style="margin-left:1em">汾陽示眾。識得拄杖子。行脚事畢。</p>
<p>雲峰悅拈拄杖云。者個豈不是拄杖。那個是你行脚事。復云。楖栗橫擔不顧人。直入千峰萬峰去。　溈山喆拈拄杖云。者個是拄杖。那個是行脚事。直饒向者裏薦得。於衲僧門下祇是脫白沙彌。若也不識。且向三家村裏東卜西卜。忽然卜著也不定。　泐潭澄云。識得拄杖子。入地獄如箭射。　靈隱岳云。汾陽雖則開口見膽。未免落在第二頭。驀拈拄杖云。者個不得喚作拄杖子漆桶。參。　妙峰善云。識得拄杖子行脚事畢。錯。識得拄杖子入地獄如箭。錯。老僧則不然。識得拄杖子。錯。復云。妙峰三個錯。不是無病藥。龐公賣笊篱。清平道木杓。　徑山琇拈拄杖云。者個喚作拄杖子。早是頭上安頭。那堪更云識得行脚事畢。大小汾陽話作兩橛。　伏龍長云。識得拄杖子。更買艸鞵行脚三十年。　雲居莊云。汾陽一條拄杖。換却天下人眼睛。</p>
<p>驀地平空立話端。揭天聲撼怒濤寒。直饒識得拄杖子。也是封皮作信看。<span class='note-inline'>(笑翁堪)</span></p>
<p>汗漫學屠龍。人言枉費工。自非親到者。誰與論窮通。<span class='note-inline'>(虗堂愚)</span></p>
<p style="margin-left:1em">汾陽示眾。拈拄杖曰。三世諸佛在者裏。為汝諸人無孔竅。遂走向山僧拄杖裏去強生節目。</p>
<p>淨因成云。汾陽老人大似擔雪填井。旁若無人。山僧今日為汝諸人出氣。拈拄杖云。三世諸佛不敢強生節目。却向山僧拄杖裏走出。向諸人道。我不敢輕於汝等。汝等皆當作佛。　平陽忞云。呼來遣去許他二老死蛇活弄。雖然如是。向上一竅未曾動著。山僧今日為諸人拈掇去也。拈起拄杖云。識得者個。三世諸佛被諸人穿却鼻孔。若也未識。諸人鼻孔被三世諸佛穿却。擲下拄杖云。是什麼。</p>
<p style="margin-left:1em">汾陽示眾。夫說法者須具十智同真。若不具十智同真。邪正不辨緇素不分。不能與人天為眼目。決斷是非。如鳥飛空而折翼。如箭射的而斷弦。弦斷故射的不中。翼折故空不可飛。弦壯翼牢空的俱徹。作麼生是十智同真。與諸上座點出。一同一質。二同大事。三總同參。四同真智。五同徧普。六同具足。七同得失。八同生殺。九同音㖃。十同得入。又曰。與甚麼人同得入。與阿誰同音㖃。作麼生是同生殺。甚麼物同得失。阿那箇同具足。是甚麼同徧普。何人同真智。孰能總同參。那箇同大事。何物同一質。有點得出者。不吝慈悲。點不出者。未有參學眼在。切須辨取。要識是非。面目現在。</p>
<p>徑山杲云。汾陽末後若無個面目現在。一場敗闕。雖然如是。喪我兒孫。喝一喝。復頌。</p>
<p>兔角龜毛眼裏栽。鐵山當面勢崔嵬。東面南北無門入。曠劫無明當下灰。</p>
<p>十智同真面目全。於中一智是根源。若人要識汾陽老。劈破三玄作兩邊。<span class='note-inline'>(洪覺範)</span></p>
<p>十年湖海覓冤讐。不得冤讐未肯休。芍藥花開菩薩面。椶櫚葉長夜叉頭。<span class='note-inline'>(鼓山珪)</span></p>
<p>畵得真如活。花間試展開。黃鶯偷眼覰。不敢下枝來。<span class='note-inline'>(正堂辨)</span></p>
<p>陽春白雪人難和。藻鑑冰壺豈易觀。一把柳絲收不得。和烟搭在玉闌干。<span class='note-inline'>(或菴體)</span></p>
<p>碧玉糚成一樹高。條條垂下綠絲絛。不知細葉誰裁出。二月春風似箭刀。<span class='note-inline'>(平陽忞)</span></p>
<p style="margin-left:1em">汾陽因僧問如何是接初機句。師曰汝是行脚僧。曰如何是辨衲僧句。師曰西方日出卯。曰如何是正令行句。師曰千里特來呈舊面。曰如何是立乾坤句。師曰。北俱盧洲長秔米。食者無瞋亦無喜。又曰。祇將此四轉語驗天下衲僧。纔見汝出來。驗得了也。</p>
<p>翠巖芝云。先師將此四句語驗天下衲僧。仔細思量。却被天下衲僧一時勘破。</p>
<p style="margin-left:1em">汾陽參首山。問百丈卷席意旨如何。山曰龍袖拂開全體現。師曰師意如何。山曰象王行處絕狐踪。於言下大悟。拜起曰。萬古碧潭空界月。再三撈摝始應知。</p>
<p>保寧茂云。大小首山龍頭蛇尾。有底便道真不掩偽曲不藏直。拍禪牀云。毗婆尸佛早留心。直至如今不得妙。</p>
<p>卷席機鋒問若何。拂開龍袖象王過。分明有月潭中取。放倒旂槍唱哩囉。<span class='note-inline'>(古南門)</span></p>
<p>諸方蹋遍氣吞牛。萬仞龍門噉直鉤。翻轉碧潭身命放。波濤平地起汾州。<span class='note-inline'>(晦山顯)</span></p>
<p>多年蠱毒實難堪。一語相投墮影寒。梅萼相傳孤韻遠。夜和鐘韻出林端。<span class='note-inline'>(自餘弘)</span></p>
</div>
<div class='div-other'><a id='mulu305' />
<p class='h2'>漢州葉縣廣教院歸省禪師<span class='note-inline'>(首山念嗣)</span></p><p style="margin-left:1em">問僧日暮投林朝離何處。曰新戒不曾學禪。師曰生身入地獄。下去。</p>
<p>智門寬代僧云。鑰匙在和尚手裏。　洞山聰云。者僧言中有響。許你是個作家。怎奈有前無後。當時若是個俊俏衲僧。待道生身入地獄。何不向道却煩和尚引導。</p>
<p style="margin-left:1em">葉縣因僧問。諸餘即不問。如何是今日施設。師曰有你者瞎驢在。曰與麼則打鼓弄琵琶。師曰捺胃放屁聲。</p>
<p>雲峰悅云。然則一期以勢欺人。其奈事不孤起。葉縣老人失却一隻眼。檢點得出。雲峰分半院與你。檢點不出。良久云。橫按鏌鎁全正令。太平寰宇斬癡頑。</p>
<p style="margin-left:1em">葉縣因僧問如何是學人密用心處。師曰閙市輥毬子。曰意旨如何。師曰普請眾人看。</p>
<p>輥毬閙市眾人看。一陣清風吹面寒。定亂不須雙刃劍。活人何必九還丹。<span class='note-inline'>(即菴覺)</span></p>
<p style="margin-left:1em">葉縣上堂。廣教有驗人關截人機活人句。還有人道得麼。若道不得。孤負平生。</p>
<p>呆菴莊云。雲居也無驗人關也無截人幾也無活人句。還有道得者麼。若道不得。孤負山僧。且道古人底是。老僧底是。</p>
<p style="margin-left:1em">葉縣因僧問柏樹子話。師曰。我不辭與汝說。汝還信麼。曰。和尚重言。爭敢不信。師曰。汝還聞簷頭雨滴聲麼。僧失聲曰㖿。師曰汝見甚麼道理。僧頌曰。簷頭雨滴。分明歷歷。打破乾坤。當下心息。</p>
<p>庭前柏樹子。簷頭雨滴聲。風來荷折柄。千古意分明。(□□□)</p>
</div>
<div class='div-other'><a id='mulu306' />
<p class='h2'>潭洲神鼎洪諲禪師<span class='note-inline'>(首山念嗣)</span></p><p style="margin-left:1em">因僧問撥塵見佛時如何。師曰佛亦是塵。</p>
<p>元菴慈因卍菴舉問。慈隨聲便喝。以手撥胸云。佛亦是塵。　用彰俊云。好語。只是未徹當。你道者僧三身中問那一身。若是法身。神鼎不應答佛亦是塵。若是報化身。者僧何必問撥塵見佛。檢點將來。直是好笑。今日忽有問龍峰。撥塵見佛時如何。只對他道。待汝撥得塵盡。許汝見。如斯剖判還徹當否。久參上士試辯看。</p>
<p>撥塵見佛。佛亦是塵。問了答了。直下翻身。勸君更盡一盃酒。西出陽關無故人。<span class='note-inline'>(元菴慈)</span></p>
</div>
<div class='div-other'><a id='mulu307' />
<p class='h2'>襄州谷隱山石門蘊聰禪師<span class='note-inline'>(首山念嗣)</span></p><p style="margin-left:1em">上堂。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我者裏。若離我者裏。我有鉤子鉤你。十五日以後諸佛滅。你不得住我者裏。若住我者裏我有錐子錐你。且道正當十五日。用鉤即是。用錐即是。正當十五日。鉤錐一時息。更擬問如何。回頭日又出。</p>
<p>昭覺勤云。放行處把住。把住處放行。雖是為人鉗錘。爭奈傷風犯手。若是崇寧則不然。十五日<span class='corr'>已</span>前不得住我者裏。若住我者裏。我放火燒你。十五日<span class='corr'>已</span>後你不得離我者裏。你若離我者裏。我放火燒你。正當十五日。化為萬斛明珠。撒在大千沙界。處處盡放光明。各各急著眼看。　徑山杲云。恢張三玄三要。扶豎臨濟正宗。須是恁麼人始得。雖然如是。雲門即不然。十五日<span class='corr'>已</span>前諸佛本不曾生。十五日<span class='corr'>已</span>後諸佛本不曾滅。十五日<span class='corr'>已</span>前你若離我者裏。我也不用鉤鉤你。一任橫擔拄杖緊捎草鞵。十五日<span class='corr'>已</span>後你若住我者裏。我也不用錐錐你。一任抝折拄杖高挂盋囊。正當十五日合作麼生。十五日前後。鉤錐徒爾為。今朝十五日。正好用鉤錐。作麼生用。路逢死蛇莫打殺。無底籃兒盛將歸。　天寧琦云。用盡自<span class='corr'>己</span>心。笑破他人口。　報恩秀云。妙喜向石門放行處把定。把定處放行。終是撞頭磕額。賴有末後句與天童同參。且道同參底事作麼生。石女夜裁無縫錦。死蛇多出放生籃。　伏龍長云。二大老把手上高山。怎奈旁觀者哂。且道無明有甚長處。十五日<span class='corr'>已</span>前諸佛生。以不生生為生。十五日<span class='corr'>已</span>後諸佛滅。以不滅滅為滅。十五日<span class='corr'>已</span>前你若住我者裏。我却用錐錐你。直須屍橫萬里血濺梵天。十五日<span class='corr'>已</span>後你若離我者裏。我却用鉤鉤你直須眉毛撕結鼻孔相拄。十五日前後。鉤錐常在手。正當十五日。大家要知有。一任面南看北斗。艸木叢林獅子㖃。</p>
<p style="margin-left:1em">谷隱因僧問。日往月來遷。不覺年衰老。還有不老者麼。師曰有。曰如何是不老者。師曰。虯龍筋力高聲叫。晚後精靈轉更多。</p>
<p>洞裏無雲別有天。桃花如錦柳如烟。仙家不會論冬夏。石爛松枯是一年。<span class='note-inline'>(無量壽)</span></p>
<p style="margin-left:1em">谷隱入州看官。路逢延慶長老問。中路相逢。一句作麼生道。師曰某甲禮拜和尚有分。明日到院茶話次。慶曰。昨日聞學士說新石門和尚。和尚久在石門。為什麼却新去。師曰腦後合掌。</p>
<p>天寧琦云。石門道某甲禮拜和尚有分。延慶著賊也不知。要識石門麼。李靖三兄久經行陣。雖然如是。未免倚勢欺人。</p>
<p style="margin-left:1em">谷隱因僧問。一陽纔起天地咸知。依時及節事如何。師曰午夜燈光連夕照。曰照後如何。師曰茶烟香篆一時清。</p>
<p>平陽忞云。有問一陽纔起天地咸知依時及節事如何。但向道長至來朝賀。昏鐘此夜參。參後如何。大眾歸單打坐。兩序寢堂茶湯。　廣教玉云。有問依時及節事如何。便棒。更問如何若何。連棒趁出。倘或是個衲僧。必有轉身一路。</p>
<p style="margin-left:1em">谷隱因僧問如何是道。師曰臘月三十日。</p>
<p>臘月三十日。開口便為敕。更擬問如何。明朝正月一。<span class='note-inline'>(無凖範)</span></p>
<p>臘月三十日。真個好消息。戴帽空山行。穿靴水上立。<span class='note-inline'>(雲衲慶)</span></p>
<p style="margin-left:1em">谷隱因僧問。一處火發任從你救。八方齊發時如何。師曰快。僧曰還求出也無。師曰若求出即燒殺你。僧禮拜。師曰直饒你不求出也燒殺你。</p>
<p>仁王教云。我不似谷隱[糸*廉]纖。八方火發時如何。合掌云。諸行無常是生滅法。生滅滅<span class='corr'>已</span>寂滅為樂。</p>
<p style="margin-left:1em">谷隱因僧問如何是夜半正明天曉不露。師曰牡丹花下睡貓兒。</p>
<p>廣胤標云。花明無月夜。聲急正秋天。今人動輙以理事功位會他家裏事。却似捧土培泰山。掬水沃東海。直是未在。且畢竟如何即是。竿頭絲線從君弄。不犯清波意自殊。</p>
<p>照盡體無依功。終位亦忘。渾然理不昧。卓卓事寧彰。烟月那知人世改。春風依舊上長楊。<span class='note-inline'>(平陽忞)</span></p>
<p>牡丹花下睡貓兒。石女蔆花夜半窺。絕國風流渾不艶。倒拈禿帚畵蛾眉。<span class='note-inline'>(遠菴僼)</span></p>
</div>
<div class='div-other'><a id='mulu308' />
<p class='h2'>汝州廣慧元璉禪師<span class='note-inline'>(首山念嗣)</span></p><p style="margin-left:1em">參首山。問學人親到寶山空手回時如何。山曰家家門前火把子。師曰某甲從今不疑天下老和尚舌頭也。山曰。汝會處作麼。與我說來看。師曰祇是地上水碙砂山。曰汝會也。師便禮拜。</p>
<p>徑山杲云。你道首山還肯他廣慧也無。若道肯他。何故不與一棒。若道不肯他。何故不與一棒。有人於此道得。妙喜與他一棒。</p>
<p>家家門前火把子。今古分明須記取。五更鐘後聽鷄鳴。失曉朝官不戴帽。<span class='note-inline'>(石門聰)</span></p>
<p>門前火把寶山回。玄學之徒遍九垓。南海岸頭波浪起。西番氈帽㨾時裁。<span class='note-inline'>(翠巖真)</span></p>
<p>空手歸時誰肯信。驢駝馬載入門來。家家舉起火把子。半夜天如白日開。<span class='note-inline'>(白雲端)</span></p>
<p>寶山到日事如何。空手回時所得多。家家門前火把子。明如日月照山河。<span class='note-inline'>(佛鑑懃)</span></p>
<p>家家門前火把子。散作天涯照夜燈。尀耐連宵風雨急。幾多吹滅暗中行。<span class='note-inline'>(越鑑徹)</span></p>
<p style="margin-left:1em">廣慧初到首山。山問近離甚處。師曰漢上。山豎拳曰漢上還有者箇麼。師曰者箇是甚麼盌鳴聲。山曰瞎。師曰恰是。拍一拍便出。</p>
<p>十里秋江駕葉舟。蘆花深處得優遊。絲綸舒卷乘風慣。蝦蠏金鱗一釣收。<span class='note-inline'>(㵎菴怡)</span></p>
<p>天際無雲燕子飛。臨池剪水自離披。雖然翠羽無涓滴。未免旁觀皺斷眉。<span class='note-inline'>(粟庵鼎)</span></p>
</div>
<div class='div-other'><a id='mulu309' />
<p class='h2'>并州承天三交智嵩禪師<span class='note-inline'>(首山念嗣)</span></p><p style="margin-left:1em">示眾。第一單槍甲馬。第二甲馬單槍。第三攃星排陣。第四衣錦還鄉。僧問如何是單槍甲馬。師曰。不是金牙作。怎能射尉遲。曰如何是甲馬單槍。師曰。金鏃馬前落。婁樊喪膽魂。曰如何是攃星排陣。師曰。陣雲橫海上。未辨聖明君。曰如何是衣錦還鄉。師曰。四海無消息。回奉聖明君。</p>
<p>天寧琦云。三交幸是太平時節。何得干戈相待。報恩今日也不用甲馬單槍。也不用單槍甲馬。也不用撒星排陣。也不用衣錦還鄉。寒來向火熱則乘凉。撒手到家人不識。了無一物獻尊堂。　大覺昇云。三交雖有圖王定霸之謀。不免為太平奸賊。大覺無者許多般去就。却能坐致太平。乃豎拂子云。會麼。吾寧鬬智不鬪力。一紙賢於十萬師。</p>
<p style="margin-left:1em">三交問僧。你是迦葉門前客。祇園會裏人。僧曰今日特來禮拜和尚。師曰洎合不問闍黎。僧便喝。師曰錯。僧又喝。師曰放你三十棒。曰許和尚具一隻眼。師曰喫棒了呈款。</p>
<p>永寧鼎云。若要約法三章。二俱好與二十。因甚如此。重賞之下。復頌。</p>
<p>遶株利鏃難迴避。就地橫眠喪膽魂。瞠得眼時皮骨綻。華冠撲落可憐生。</p>
<p style="margin-left:1em">三交與李駙馬楊內翰問答次。李曰。彌陀演化於西方。達磨傳心於東土。胡來漢現水到渠成。五嶽鎮靜以崢嶸。百谷朝宗而浩渺。一靈之性託境現形。三有之中憑誰立命。師曰。仙人無婦。石女無夫。楊曰。尼鬀頭不復生子。師曰<span class='corr'>陝</span>府鐵牛能哮㖃。嘉州大象念摩訶。李曰側跳上山巔。師曰騎牛不著靴。</p>
<p>元叟端云。大小唐明。牆壍不堅。扃鐍不固。致令他俗人有入室操戈之舉。是你諸人且作麼生會。擊拂子云。白鷺下田千點雪。黃鸝上樹一枝花。</p>
<p style="margin-left:1em">三交問僧甚處來。曰潞府。師曰潞府米作麼價。曰和尚試道看。師曰。不解作客。勞煩主人。庫下喫茶去。</p>
<p>承天怡云。三交祇知者僧不解作客。不知自<span class='corr'>己</span>亦不會為主。庫下喫茶雖則隨家豐儉。爭奈恭而無禮。</p>
</div></div>
<div class='div-other'><a id='mulu310' />
<p class='h1'>大鑒下十一世</p>
<div class='div-other'><a id='mulu311' />
<p class='h2'>潭州石霜慈明楚圓禪師<span class='note-inline'>(汾陽昭嗣)</span></p><p style="margin-left:1em">參汾陽經二年。一日訴曰。自至法席。不蒙指示。但念歲月飄忽。<span class='corr'>己</span>事未明。失出家利。語未卒。陽熟視罵曰。是惡知識。敢稗販我。怒舉杖逐之。師擬伸救。陽掩師口。師乃大悟曰。是知臨濟。道出尋常。</p>
<p>曉菴昱云。驅耕夫牛。奪饑人食。從上宗門爪牙。還他汾陽好手。然而鵝王擇乳素非鴨類。不是其人大難承當。驀擲拄杖云。達磨大師無當門齒。</p>
<p>尋常舟楫利旋回。剗地颶風黑雨雷。崖石浪奔船破盡。惡龍頷下得珠來。<span class='note-inline'>(漢月藏)</span></p>
<p>萬鈞勁弩藏深毒。賺殺英雄暗地驚。捱到角尖機迅發。西河惡浪過崩霆。<span class='note-inline'>(晦山顯)</span></p>
<p>迅雷一發眾皆驚。且喜英靈拶入深。掩口勒回千里驥。方知有道出常情。<span class='note-inline'>(密傳鎔)</span></p>
<p style="margin-left:1em">慈明謁神鼎諲。髮長不剪。敝衣楚音。通謁稱法姪。一眾大笑。鼎遣童子問。長老誰之嗣。師仰視屋曰親見汾陽來。鼎杖而出。顧見頎然。問曰汾州有西河師子是否。師指其後絕叫曰屋倒矣。童子返走。鼎回顧。相矍鑠。師地坐脫隻履而視之。鼎老忘所問。又失師所在。師徐起整衣且行且語曰。見面不如聞名。遂去。鼎歎曰。汾州乃有此兒耶。</p>
<p>屋倒陳鞵未足奇。聞名見面有斯兒。縱然師子能翻躑。莫道文殊老不知。<span class='note-inline'>(三峰藏)</span></p>
<p>掣電之機更撒沙。回頭霧鎖眼迷[序-予+(林/目)]。雖然得箇便宜了。未免遭它腦後叉。<span class='note-inline'>(德菴心)</span></p>
<p style="margin-left:1em">慈明因僧問如何是佛。師曰水出高原。復自頌曰。水出高原也大奇。禪人不會眼[序-予+(林/目)]瞇。若也未明泥水句。鐙籠露柱笑嘻嘻。</p>
<p>衝斷雲根迸石來。冷冷千古下崔嵬。未明的的朝宗意。聽取春深動地雷。<span class='note-inline'>(溈山秀)</span></p>
<p>高原水出曉晴天。對答臨機豈偶然。衲子不知流落處。一尋寒木破溪烟。<span class='note-inline'>(地藏恩)</span></p>
<p>穿雲迸石不辭勞。大抵還他出處高。溪㵎豈能留得住。終歸大海作波濤。<span class='note-inline'>(雪巖欽)</span></p>
<p>水出高原浪拍天。四維上下絕塵烟。分明好個真消息。未必時人到那邊。<span class='note-inline'>(高峰妙)</span></p>
<p style="margin-left:1em">慈明室中插劍一口。以一緉艸鞵。水一盆。置劍邊。每見入室即曰看看。僧擬議。師曰喪身失命了也。便喝出。</p>
<p>天童華云。我當時若見。便去左耳邊低聲下一轉語。待他貪觀天上。却與一指。擬議。㧞劍便斬。驀拈拄杖下座。一時打散。　高峰妙云。大小慈明勞而無功。西峰不動一槍一旗。從教鳧短鶴長。何故。年年九月九。遍地菊花香。　棲霞成云。慈明如漢高之歌大風相似。若寢食不能一日去諸懷也。豈其終身以干戈待天下乎。何恐懼如此。</p>
<p>暑往寒來春復秋。夕陽西去水東流。將軍戰馬今何在。野艸閒花滿地愁。<span class='note-inline'>(瞎堂遠)</span></p>
<p>家山指出路非遙。萬仞嵯峨插碧霄。一片白雲橫谷口。幾多歸鳥盡迷巢。<span class='note-inline'>(水庵一)</span></p>
<p>百花叢裏躍鞭過。俊逸風流有許多。未第儒生偷眼覰。滿懷無奈舊愁何。<span class='note-inline'>(斷橋倫)</span></p>
<p>儘堪歌又不堪歌。莖艸金身沒奈何。愽地凡夫誠薄福。徒勞四面與張羅。<span class='note-inline'>(聖可玉)</span></p>
<p>尋常說話懶開口。祇使家童左右走。不是藍田射虎客。相逢誰不遭毒手。<span class='note-inline'>(寒松操)</span></p>
<p>彈指相逢<span class='corr'>已</span>二三。鋒鋩纔露更何堪。於今四海平如砥。不動鍼車為指南。<span class='note-inline'>(御之龍)</span></p>
<p style="margin-left:1em">慈明到芝和尚寮中。芝坐間開盒子取香在手欲燒次。師問曰作麼生燒。芝便放爐中。師曰齖郎當漢又恁麼去也。</p>
<p>千人萬人行一路。幾個移身不移步。對面拈香爐上燒。齖郎當漢又恁去。<span class='note-inline'>(白雲端)</span></p>
<p style="margin-left:1em">慈明問真點胷。如何是佛法大意。真曰。無雲生嶺上。有月落波心。師呵之曰。頭白齒黃作者般見解。真却問如何是佛法大意。師曰。無雲生嶺上。有月落波心。真大悟。</p>
<p>中峰本云。驅耕夫牛。奪饑人食。慈明老人未為好手。真點胸雖則向者裏懸巖撒手絕後再甦。若要知佛法大意。更參三十年始得。　翠巖喆云。慈明用向上鉗錘。敲出鳳凰五色髓。真老於言下吐氣。撲碎驪龍明月珠。雖則師資妙叶啐啄同時。撿點將來。未免喫翠巖手中棒。何故。無雲生嶺上。有月落波心。</p>
<p>華陽春樹號新豐。行入新都若舊宮。柳色未饒秦地綠。花光不減上陽紅。<span class='note-inline'>(銕容玄)</span></p>
<p style="margin-left:1em">慈明因僧問如何是古佛家風。師曰。銀蟾初出海。何處不分明。</p>
<p>銀蟾出海照無私。處處分明是阿誰。見面不須重問訊。從教日炙與風吹。<span class='note-inline'>(高峰妙)</span></p>
<p>古巖無路艸離離。拾得寒山總不知。竟日孤行行不到。寒猿祇聽叫嶔巇。<span class='note-inline'>(古巖莞)</span></p>
<p style="margin-left:1em">慈明冬日榜僧堂作此字[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下注曰。若人識得。不離四威儀中。首座見曰。和尚今日放參。師聞而笑。</p>
<p>龍翔訢云。眾中盡作奇特商量。其奈傍觀者哂。龍翔則不然。慈明如蟲禦木。首座偶爾成文。崑崙來處無涓滴。流出黃河九曲渾。　芙蓉覺云。大小慈明向威音<span class='corr'>已</span>前拈出個膠盆子。首座隨邪逐惡。便向他機境上點模畵㨾。山僧當日若在。直向道艸本不勞拈出。　神鼎僼云。一人肘後符靈。一人頂門眼正。檢點將來。各有差池。天童今晚不可空過。拈拄杖空中打圓相云。若有人跳得出來。朝與他一腰玉泉布裩。</p>
<p>選佛堂前光燄燄。分明一柄道士劍。果然堂頭放晚參。首座之言有神見。<span class='note-inline'>(野雲南)</span></p>
<p>我從南方來。路逢一池水。水內一條龍。九頭十八尾。不喫凡間食。專喫瘧疾鬼。<span class='note-inline'>(三峰藏)</span></p>
<p>梵語唐言一片成。僧繇描邈費精神。人間翻譯何相似。五色雲中捧玉麟。<span class='note-inline'>(天章玉)</span></p>
<p>二八嬌娥巧畵眉。茜分香翠試羅衣。錦絲綰就同心結。祇許檀郎獨自知。<span class='note-inline'>(芥隱現)</span></p>
<p>萬象潛消久絕隣。百凡舉止恰相應。自從鑽破君平卦。龜殻於今更不靈。<span class='note-inline'>(雪庵如)</span></p>
<p style="margin-left:1em">慈明因僧問如何是不動尊。師曰提不起。</p>
<p>不動尊。提不起。茫茫宇宙誰能委。秋江清夜月澄鮮。鷺鷥飛入蘆花裏。<span class='note-inline'>(高峰妙)</span></p>
<p style="margin-left:1em">慈明因僧問行脚不逢人時如何。師曰釣絲絞水。</p>
<p>潦倒慈明為指迷。釣絲絞水出羣機。時人貪看蘆花白。不見沙鷗隔岸飛。<span class='note-inline'>(石田熏)</span></p>
<p style="margin-left:1em">慈明因僧問閙中取靜時如何。師曰頭枕布袋。</p>
<p>報恩琇云。山僧若在。管教先南源不祇恁麼休去。何不進云。和尚莫世諦流布。且道先南源又且如何。</p>
<p>枕袋安眠得自由。任他人物閙啾啾。麤衣糲食猶無念。誰管扶桑出日頭。<span class='note-inline'>(海印信)</span></p>
<p style="margin-left:1em">慈明問楊岐。馬祖見讓師便悟去。且道迷却在什麼處。岐曰。要悟即易。要迷即難。</p>
<p>神鼎揆云。者個陷人坑子。天下不奈何。致使祖禰不了殃及兒孫。楊岐雖善機宜。未免爛泥有<span class='corr'>刺</span>。神鼎則不然。迷却在甚麼處。但云迷即且置。把將悟底來看。饒慈明具廣長舌。祇好道一半。</p>
<p>要悟即易。要迷即難。絲毫透不盡。咫尺隔千山。說食終不飽。著衣方免寒。憶昔五臺曾有語。前三三與後三三。<span class='note-inline'>(圓悟勤)</span></p>
<p>衲僧悟易要迷難。無限漁翁失釣竿。點鐵成金猶自可。點金成鐵大無端。<span class='note-inline'>(別峰印)</span></p>
<p>艸堂春暖日初紅。堂上辛勤睡正濃。夢裏一聲天地老。殘花又逐五更風。<span class='note-inline'>(夫山儲)</span></p>
<p>悟却易。迷却難。眨上眉毛君自看。迷悟兩頭俱坐斷。月移花影上欄杆。<span class='note-inline'>(神鼎揆)</span></p>
<p style="margin-left:1em">慈明因李駙馬問。我聞西河有金毛獅子是否。師曰駙馬甚處得者消息來。李喝一喝。師曰野干鳴。李又喝。師曰獅子㖃。</p>
<p>逆風吹又順風吹。鐵眼銅睛孰敢窺。萬古碧潭空界月。再三撈摝始應知。<span class='note-inline'>(高峰妙)</span></p>
<p style="margin-left:1em">慈明問顯英上座近離甚處。曰金鸞。師曰夏在甚處。曰金鸞。師曰去夏在甚處。曰金鸞。師曰前夏在甚處。曰金鸞。師曰先前夏在甚麼處。曰何不領話。師曰。我也不能勘得你。教庫下奴子勘你。且點一盞茶與你溼[此/束]。</p>
<p>愚庵盂云。石霜不奈者擔板漢何。祇得打個懸空筋斗。何不與渠本分艸料趕出山門。免教渠一世向金鸞坐著。</p>
<p>焦甎打著連底凍。赤眼撞著火柴頭。將軍但有嘉聲在。何必榮封萬戶侯。<span class='note-inline'>(石田熏)</span></p>
<p>問窮頻應四金鑾。誰會三玄見不堪。須點一甌茶溼口。致無言處到平安。<span class='note-inline'>(幻有傳)</span></p>
<p>硬似綿團。輭猶鐵橛。曲之不彎。抝之不折。虗玄不犯。龍得水而興波。左右逢源。虎插翼而出穴。笑作悲。巧如拙。話盡雲山無限情。依然露出珊瑚月。<span class='note-inline'>(百愚斯)</span></p>
<p style="margin-left:1em">慈明頌。黑黑黑。道道道。明明明。得得得。</p>
<p>八十翁翁著繡鞵。蹋開幽洞笑呵呵。旁人指點忘歸路。不覺腰間爛斧柯。<span class='note-inline'>(無庵全)</span></p>
<p style="margin-left:1em">慈明因僧問如何是佛法大意。師曰。一畒之地。三蛇九鼠。</p>
<p>一畒之地。三蛇九鼠。物是定價。錢是足數。<span class='note-inline'>(印空叟)</span></p>
<p style="margin-left:1em">慈明示眾。一切聖賢皆以無為法而有差別。前是案山。後是主山。那箇是無為法。良久曰。向下文長。付在來日。</p>
<p>天童華云。天童也著一隻眼。一切聖賢皆以無為法而有差別。東弗于逮。西瞿耶尼。南閻浮提。北鬱單越。到處去來。不如在此。　平陽忞云。山僧也著一隻眼。一切聖賢皆以無為法而有差別。翻身趯倒劍門關。大地山河無寸地。　廣教玉云。慈明應庵二大老若有轉身處。佛法到今日不致掃地。廣教別資一路。一切聖賢皆以無為法而有差別。盞子撲落地。碟子成七片。相罵饒你接[此/束]。相唾饒你潑水。還會麼。擊拂子云。大海若知足。百川應倒流。</p>
<p style="margin-left:1em">慈明與永首座同辭汾陽後。相從二十年終不脫灑。一夕圍爐夜深。師以火箸敲炭曰。永首座。永咄曰野狐精。師以手指曰。齖郎當漢又恁麼去也。永言下頓悟。</p>
<p>高峰妙云。慈明無端坑陷平人。合喫三十棒。永首座不合隨風倒柁。亦當代喫十棒。或有抱不平底出來道西峰[口*尒]。祇向道。心不負人面無慚色。　龍池微云。永公雖然悟去。却被火爐勘破。慈明雖有起死回生手段。要且不出野狐見解。好與一坑埋却。</p>
<p>相呼相喚<span class='corr'>已</span>多年。此夜相呼出偶然。肝膽平生傾盡處。一天明月落前川。<span class='note-inline'>(粟如澣)</span></p>
<p style="margin-left:1em">慈明因僧問一得永得時如何。師曰抱石投河。</p>
<p>神鼎揆云。者僧向太虗空裏覓得個繫驢橛。向洪波浩渺中沒頭浸却。殊不知金屑雖貴落眼成翳。饒他出得頭來。除非鐵船水上浮。　天寧弘云。慈明雖有起生回死底手段。大似棺材瞠眼。復頌。</p>
<p>把定函關過楚營。將軍一鏃破重城。而今四海清如洗。萬里歌謠賀太平。</p>
</div>
<p class='juan'>宗鑑法林卷二十九</p></div>
</div><!-- end of div[@id='body'] -->
</body></html>