<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu555' />宗鑑法林卷五十</p><p class="byline">集雲堂　編</p><p class="head1">大鑒下七世</p>
<p style="margin-left:1em">雲門因僧問如何是清淨法身。師曰花藥欄。曰便恁麼去時如何。師曰金毛獅子。</p>
<p>翠峰顯云。太無端。　昭覺勤云。還知者僧問處與雲門答處麼。若知得。兩口無一舌。若不知。未免顢頇。　天童覺云。賊來須打。客來須待。雲門翠峰二俱作家。者裏莫有便恁麼去者麼。切忌撞頭磕額。　應菴華云。沙裏努眼睛。</p>
<p>花藥欄。莫顢頇。星在秤兮不在盤。便與麼。太無端。金毛獅子大家看。<span class='note-inline'>(翠峰顯)</span></p>
<p>遊子奔馳不少安。但知門外逐歌歡。自家田地荒來久。祇看人間花藥欄。<span class='note-inline'>(枯木成)</span></p>
<p>金谷春光常滿眼。紅藥花梢香爛熳。昨夜西風一陣寒。徧地殘芳落何限。王孫醉倒不知歸。猶向欄邊索金盞。<span class='note-inline'>(上方益)</span></p>
<p>清淨法身花藥欄。眉毛<span class='corr'>刺</span>倒須彌山。誰將玉笛傳悽怨。吹過蘆藂明月灣。<span class='note-inline'>(佛智裕)</span></p>
<p>春蘭秋菊有園林。獨許佳人得細吟。一句不干音律事。詩瓢碎把酒頻斟。<span class='note-inline'>(本徹源)</span></p>
<p>東橋西磵是吾家。轉盻烟霞萬疊遮。十二峰頭都有月。空留笛裏見梅花。<span class='note-inline'>(破巖繼)</span></p>
<p style="margin-left:1em">雲門曰。佛法太煞有。祇是舌頭短。良久曰。長也。</p>
<p>天童覺云。雲門大師雖然自起自倒。要且車不橫推。理無曲斷。　徑山杲云。向道莫行山下路。果聞猿叫斷腸聲。　天寧琦云。雲門原不知有佛法。一箇箇舌頭徧覆十方世界。特地說無說有說短說長。好劈口便掌。且道天寧意在什麼處。河裏失錢河裏摝。　寶壽新云。佛法兩字在雲門手裏。以為一件奇貸。殊不知在新長老門下。一些也用不著。何則。撐大門又短。作火叉又長。</p>
<p>此處無金指示人。梅花開徧古皇春。填溝塞壑情無限。遊子依然瞎兩睛。<span class='note-inline'>(越機敏)</span></p>
<p style="margin-left:1em">雲門因僧問如何是學人自<span class='corr'>己</span>。師曰遊山翫水。曰如何是和尚自<span class='corr'>己</span>。師曰賴遇維那不在。</p>
<p>法林音云。且道和尚自<span class='corr'>己</span>與學人自<span class='corr'>己</span>是同是別。</p>
<p>南嶽山前徑山後。瀑布聲如雷電㖃。拈却笠子露頂行。蹋斷艸鞋赤脚走。<span class='note-inline'>(佛慧泉)</span></p>
<p>杖藜林下步莓苔。擾擾勞生眼未開。好似落花隨綠水。一時流出洞中來。<span class='note-inline'>(地藏恩)</span></p>
<p>遊山翫水事尋常。早晚歸來鬢欲霜。蹋破艸鞋回首看。數聲猿叫白雲鄉。<span class='note-inline'>(開福寧)</span></p>
<p>遊山翫水數如麻。誰識韶陽老作。家截斷跛師三寸舌。回頭總是舊生涯。<span class='note-inline'>(肯堂充)</span></p>
<p>東村王大翁。從來不識字。却將別人田。喚作自<span class='corr'>己</span>地。<span class='note-inline'>(絕象鑒)</span></p>
<p>是處桃源路。何須別問津。一溪紅雨亂。送盡武陵春。<span class='note-inline'>(思懶融)</span></p>
<p style="margin-left:1em">雲門因僧問。弑父弑母佛前懺悔。弑佛弑祖向什麼處懺悔。師曰露。</p>
<p>天童華云。光孝著一轉語。不是老僧見處。亦非垂手為人。何故。字經三寫。烏焉成馬。　育王雪云。雲門具殺人不<span class='corr'>眨</span>眼底手段。被者僧輕輕一拶。直得無言可對。無理可伸。</p>
<p>石火流星曾未急。璇璣電轉一何遲。雲門露字突然出。著眼看時鷂子飛。<span class='note-inline'>(正覺逸)</span></p>
<p>露。超宗越祖。人言渠爇返魂香。我道伊撾塗毒鼓。<span class='note-inline'>(天童覺)</span></p>
<p>椎鑼擂鼓轉船頭。席卷波翻喊激流。赤脚上船乘快便。順風相送下揚州。<span class='note-inline'>(卍菴顏)</span></p>
<p>斗換風雷㖃。星移海嶽昏。誰知席帽下。元是昔時人。<span class='note-inline'>(退谷雲)</span></p>
<p>萬山日出連天照。人入桃源半是仙。纔向漁郎話歸去。不知身世幾千年。<span class='note-inline'>(大嶺丕)</span></p>
<p style="margin-left:1em">雲門上堂。因聞鐘聲乃曰。世界與麼廣闊。為什麼向鐘聲披七條。僧無語。師曰七里灘頭多蛤子。</p>
<p>鐘聲披起鬱多羅。碧眼胡兒沒奈何。一箭雙鵰隨手落。拈來原是柵中鵝。<span class='note-inline'>(徑山杲)</span></p>
<p>七里灘頭多蛤子。太陽一出口俱開。平生肝膽雖然露。俊鶻何曾逐臭來。<span class='note-inline'>(無菴全)</span></p>
<p>世子從來有大病。藥醫無效為年深。耆婆老有神通術。偏向膏肓穴上鍼。<span class='note-inline'>(南石琇)</span></p>
<p style="margin-left:1em">雲門示眾。三乘十二分教。達磨西來。放過即不可。若不放過。不消一喝。</p>
<p>翠峰顯舉畢。喝一喝云。大眾。好喝。且道落在什麼處。若要鼻孔遼天。辨取者一喝。　開先金云。辨即辨矣。三乘十二分教著在什麼處。直饒你知得著處分明。三十棒一棒也少你不得。何故。放過即不可。</p>
<p style="margin-left:1em">雲門因僧問如何是祖師西來意。師曰沒即道。或曰長連牀上有粥有飯。或曰山河大地。</p>
<p>有時順水流舟去。轉柁看看又逆風。船到岸時人出陸。山重重又水重重。<span class='note-inline'>(絕象鑒)</span></p>
<p>黃金與瓦礫。恣意亂拋擲。高價無人酬一。地成狼藉。<span class='note-inline'>(竹屋簡)</span></p>
<p style="margin-left:1em">雲門示眾。直得乾坤大地無纖毫過患。猶是轉句。不見一色始是半提。更須知有全提時節。</p>
<p>烏石道云。雲門雷聲甚大雨點全無。百尺竿頭弄險。是非海裏橫身。更有全提底時節。祇堪惆悵不堪陳。<span class='note-inline'>(松源岳)</span></p>
<p style="margin-left:1em">雲門示眾。盡十方世界乾坤大地。以拄杖畫一畫曰。百雜碎。</p>
<p>翠峰顯云。者漢是即是。要且未有出身路。如今拄杖在翠峰手裏。復橫按云。東西南北甚處得來。　古南門云。二老向萬仞崖頭垂手。不妨各有出身之路。雖然如是。無風帀帀之波。　古梅志云。者兩箇各向拄杖裏躲跟。却來倚勢欺人。將謂無能出其右者。殊不知六百年後性命俱落在海印手裏。活也死也總不由伊。大眾。要見麼。擲下拄杖。展兩手云。天台華頂秀。南嶽石橋高。</p>
<p style="margin-left:1em">雲門因僧問如何是最初一句。師曰七九六十三。</p>
<p>七九六十三。休云是對談。當機如不薦。更去問瞿曇。<span class='note-inline'>(本覺一)</span></p>
<p style="margin-left:1em">雲門到陳操尚書家。操問。儒書即不問。三乘十二分教自有座主。作麼生是衲僧行脚事。師曰尚書曾問幾人來。曰即今問上座。師曰。即今且置。作麼生是教意。曰黃卷赤軸。師曰。此是文字語言。作麼生是教意。曰。口欲談而詞喪。心欲緣而慮忘。師曰。口欲談而詞喪。為對有言。心欲緣而慮忘。為對妄想。作麼生是教意。書無對。師曰。曾聞尚書看法華經是否。曰是。師曰。經中道一切治世語言資生業等皆與實相不相違背。且道非非想天即今有幾人退位。書又無語。師曰。尚書不得艸艸。師僧家拋却三經五論十年二十年尚不奈何。尚書又爭怪得。</p>
<p>保寧茂云。雲門道一句語中具三句。且道從前許多絡索。在三句內三句外。諸方商量咸謂雲門有掣電之機。陳操尚書雖則肩橫日月背負須彌。及乎挨拶將來。未免無繩自縛。恁麼要見古人。遠之遠矣。殊不知。李將軍有嘉聲在。不得封侯也是閒。</p>
<p>作家慣戰不齎糧。奪鼓攙旗勢莫當。虎驟龍驤誰辨的。翻思仁義勝剛強。<span class='note-inline'>(無著總)</span></p>
<p style="margin-left:1em">雲門因僧問如何是大修行底人。師曰一榼在手。</p>
<p>手中一榼絕痕瑕。道聽途傳轉見賒。作者至今拈不起。依然獨自挈歸家。<span class='note-inline'>(大中隆)</span></p>
<p style="margin-left:1em">雲門因僧問如何是沙門行。師曰會不得。曰為甚麼會不得。師曰祇守會不得。</p>
<p>君問沙門行。沙門行最高。若教人會得。業性卒難逃。<span class='note-inline'>(智門祚)</span></p>
<p style="margin-left:1em">雲門一日問明教。今日喫得幾箇餬餅。曰五箇。師曰露柱喫得幾箇。曰請和尚茶堂裏喫茶。</p>
<p>等閒垂借問端由。不負平生盡吐酬。竭力為人須是徹。方知茶味解人愁。<span class='note-inline'>(投子青)</span></p>
<p>韶陽門下足英明。明教之才又哲英。雲萃堂前凹凸處。不勞心力一齊平。<span class='note-inline'>(正覺逸)</span></p>
<p style="margin-left:1em">雲門示眾。你若不相當。且覓箇入頭處。微塵諸佛在你舌頭上。三藏聖教在你脚跟底。不如悟去好。還有人悟得麼。出來對眾道看。</p>
<p>翠峰顯云。然則養子之緣。怎奈壓良為賤。其間或有不甘底。出來掀倒禪牀。豈不大丈夫漢。雖然。且問據箇甚麼道理。驀拈拄杖云。洎合停囚長智。擊禪牀下座。　昭覺勤云。崇寧今日土上加泥。敢道直得溈山水牯牛觸殺東海鯉魚。<span class='corr'>陝</span>府鐵牛吞却嘉州大象。</p>
<p style="margin-left:1em">雲門拈起餬餅曰。我祇供養兩浙人。不供養向北人。眾無語。自代曰。天寒日短。兩人共一盌。</p>
<p>半在河南半河北。一片虗明如墨黑。冷地思量愁殺人。尀耐雲門者老賊。<span class='note-inline'>(龍華本)</span></p>
<p style="margin-left:1em">雲門齋次。拈起匙箸曰。我不供養南僧。祇供養北僧。時有僧問為什麼不供養南僧。師曰我鈍置伊。曰為什麼祇供養北僧。師曰一箭兩垛。有僧拈問祇如前意作麼生。師曰好即同榮。</p>
<p>拈來匙箸普相呈。不供南僧供北僧。換却眼睛曾莫顧。熱瞞都為不惺惺。<span class='note-inline'>(本覺一)</span></p>
<p style="margin-left:1em">雲門齋次問僧曰。人喫飯。飯喫人。僧無語。自代曰。謝師答話。</p>
<p>老倒雲門強指迷。者僧無語顯全機。勸君不用他尋覓。一飽自然忘百饑。<span class='note-inline'>(鐵山仁)</span></p>
<p style="margin-left:1em">雲門上堂。拈起拄杖曰。凡夫實謂之有。二乘析謂之無。緣覺謂之幻有。菩薩當體即空。衲僧家見拄杖便喚作拄杖。行但行。坐但坐。不得動著。</p>
<p>徑山杲云。我不似雲門。將虗空挖窟竉。驀拈拄杖云。拄杖子不屬有不屬無。不屬幻不屬空。卓一下云。凡夫．二乘．緣覺．菩薩盡向者裏。各隨根性悉得受用。惟於衲僧分上為害為冤。要行不得行。要坐不得坐。進一步被拄杖子迷却路頭。退一步被拄杖子穿却鼻孔。祇今莫有不甘底麼。試出來與拄杖子相見。如無。來年更有新條在。惱亂春風卒未休。　天寧琦云。凡夫不合起有見。二乘不合起無見。緣覺不合起幻有見。菩薩不合起當體即空見。不可放過。雲門老漢貪觀白浪失却手橈。累他天下衲僧總落拄杖圈圚。放過不可。好與一坑埋却。</p>
<p>二乘菩薩何言盡。諸佛凡夫早晚休。世事但將公道斷。人心難似水長流。<span class='note-inline'>(鼓山珪)</span></p>
<p>掣開金殿鎖。撞動玉樓鐘。泣露千般艸。吟風一㨾松。<span class='note-inline'>(徑山杲)</span></p>
<p>膽逐灘灘盡。心隨浪浪飛。舟人報灘盡。心膽一時歸。<span class='note-inline'>(孤峰原)</span></p>
<p>春色無高下。花枝有短長。太行雖路險。依舊有人行。<span class='note-inline'>(恕中慍)</span></p>
<p style="margin-left:1em">雲門上堂。光不透脫。有兩般病。一切處不明。面前有物。是一。又透脫一切法。空隱隱地。似有物相似。亦是光不透脫。又法身亦有兩般病。得到法身為法執。不忘<span class='corr'>己</span>見。猶存坐在法身邊。是一。直饒透得法身去。放過即不可。仔細檢點將來。有甚麼氣息亦是病。</p>
<p>博山來云。造精之極。研極之疵。非慧目莫能鑑。若夫心知體合。截流注之病根。達本忘情。鏡無<span class='corr'>己</span>之景象。除是向威音那畔分身。十字街頭打睡底漢。方可診候。不然。莫將日瘧誤作傷寒。</p>
<p>森羅萬象許崢嶸。透脫無方礙眼睛。掃彼門庭誰有力。隱人胸次自成情。船橫野渡涵秋碧。棹入蘆花照雪明。串錦老漁懷就市。飄飄一葉浪頭行。<span class='note-inline'>(天童覺)</span></p>
<p>天街華月影珊珊。沉醉東風獨倚欄。朝罷九重人靜後。六宮猶尚整衣冠。<span class='note-inline'>(憨山清)</span></p>
<p>幾重關隘路行難。說與行人莫自瞞。但得揭開腦上蓋。縱橫出入海天寬。<span class='note-inline'>(永覺賢)</span></p>
<p style="margin-left:1em">雲門問僧甚處來。曰江西。師曰江西一隊老漢寐語住也未。僧無對。</p>
<p>法眼益云。大小雲門被者僧勘破。　五雲逢云。甚麼處是勘破雲門處。要會麼。法眼亦被者僧勘破。　寶壽方云。大小雲門祇見他非。要且不見<span class='corr'>己</span>過。</p>
<p style="margin-left:1em">雲門上堂。眾集。師以拄杖指面前曰。乾坤大地微塵諸佛。總在裏許爭佛法。覓勝負。還有人諫得麼。若無人諫得。待老漢與你諫看。有僧曰請和尚諫。師曰者野狐精。</p>
<p>三宜盂云。者老漢挾勢欺人。取面鏡來照照看面皮厚多少。</p>
<p style="margin-left:1em">雲門示眾。讀經千卷紙上語。</p>
<p>先天後地本寥廓。撥艸尋芳途路樂。不得春風花不開。花開又被風吹落。<span class='note-inline'>(或菴體)</span></p>
<p style="margin-left:1em">雲門因僧問達磨面壁意旨如何。師曰念七。</p>
<p>南泉亦因僧問。泉云天寒無被蓋。一人會上竿。一人會穿井。伎倆雖不同。總是一般病。<span class='note-inline'>(慈受深)</span></p>
<p>雲門念七。開口則失。禿却舌頭。有甚氣息。<span class='note-inline'>(東山原)</span></p>
<p style="margin-left:1em">雲門示眾。祇者箇帶累殺人。</p>
<p>東山空云。雲門尋常氣宇如王。作恁麼說話。大似貧恨一身多。山僧即不然。祇者箇快活殺人。何故。大雨方歸屋裏坐。業風吹又遶山行。然雖如是。乞兒見小利。</p>
<p style="margin-left:1em">雲門在雪峰時。有僧問。如何是觸目不會道。運足焉知路。峰曰蒼天蒼天。僧不會遂問師。蒼天蒼天意旨如何。師曰三斤麻一匹布。曰不會。師曰更與三尺竹。峰聞曰我從來疑著者布衲。</p>
<p>白蘋衰艸色。客路不知秋。若識猿啼處。瀟湘水逆流。<span class='note-inline'>(天岸昇)</span></p>
<p>喈喈黃鳥喚高林。怨鎖長門不遇春。<span class='corr'>但</span>見落花隨水去。重重風雨送行人。<span class='note-inline'>(旅菴月)</span></p>
</div>
<div class='div-other'><a id='mulu556' />
<p class='h1'>大鑒下八世</p>
<div class='div-other'><a id='mulu557' />
<p class='h2'>韶州白雲子祥禪師<span class='note-inline'>(雲門偃嗣)</span></p><p style="margin-left:1em">問僧。不壞假名而談實相。你作麼生會。僧指椅子曰者箇是椅子。師以手拍椅曰與我將鞵袋來。僧無對。師曰者虗頭漢。</p>
<p>雲門偃聞云。須是他始得。　徑山杲云。雲門扶強不扶弱。爭奈憐兒不覺醜。者僧當時若是個漢。待他道將鞵袋來。便掀倒禪牀。直饒白雲牙如劍樹口似血盆。也分疎不下。　天寧琦拈拄杖云。者箇是假名。那箇是實相。者箇是實相。那箇是假名。一不是。二不成。路遠夜長休把火。大家吹滅暗中行。　昭慶庭云。公道無私。民情得所。既諳風憲。那許替身。然雖易辨來鋒。爭奈難為去就。良久云。放過一著。　理安問云。雲門憐兒不覺醜。不知白雲當時失却一隻眼。何故。祇有殺人刀。且無活人劍。</p>
</div>
<div class='div-other'><a id='mulu558' />
<p class='h2'>鼎州德山圓明緣密禪師<span class='note-inline'>(雲門偃嗣)</span></p><p style="margin-left:1em">上堂。大眾及盡去也。直得三世諸佛口挂壁上。猶有一人呵呵大笑。若識此人。參學事畢。</p>
<p>投子青云。藏盡楚天月。猶存漢地星。　報恩秀舉投子語畢云。車<span class='corr'>已</span>去了。藉甚油缸。　博山來云。孤危不立更用相親。法外無身猶欠哮吼。鼻孔與眉毛從來不相識。相識去。舌頭元在口裏。　白巖符云。山僧擬辭賢岫遠赴長安長揖矣。烟霞雲鳥把臂乎車馬袍笏。你若向者裏覰見一斑。要與他德山相見有什麼難。　江天杰舉公案畢云。還識此人麼。陋巷不騎金色馬。歸來却著破襴衫。　法林音云。一劈華山分兩路。萬年流水不知春。</p>
<p>雙盲入暗路崎嶇。日落栖蘆暫得甦。爭似石人眠夜半。免教舜讓守林居。須知花綻非干木。無脚行時早觸途。昨朝風起長安道。元是崑崙進國圖。<span class='note-inline'>(投子青)</span></p>
<p>收把斷襟喉。風磨雲拭水。冷天秋錦鱗。莫謂無滋味。釣盡滄浪月一鉤。<span class='note-inline'>(天童覺)</span></p>
<p>青山是父白雲兒。雲散青山總不知。玉兔晝眠雲母地。金烏夜宿不萌枝。<span class='note-inline'>(足菴鑒)</span></p>
<p>長江秋水淨涵空。萬象森羅映現中。漁父晚歌滄浪曲。謾垂鉤釣得獰龍。<span class='note-inline'>(磬山修)</span></p>
<p>頹然寒屋[此/束]如封。樵徑凄凄鳥絕蹤。輸與隔江青箬笠。釣絲舒卷雪濤中。<span class='note-inline'>(白巖符)</span></p>
<p>夜深簾外絕人行。古殿苔封紫霧橫。密旨未容傳遞處。空教皓白滿天傾。<span class='note-inline'>(歸仁豐)</span></p>
<p style="margin-left:1em">德山上堂。俱胝和尚凡有扣問祇豎一指。寒則普天普地寒。熱則普天普地熱。</p>
<p>翠峰顯云。什麼處見俱胝老。莫錯認定盤星。復云。森羅萬象徹下孤危。大地山河通天嶮絕。什麼處得一指頭禪。妙喜云。可謂是貴人多忘。　古南門云。有利無利。不離行市。</p>
<p>閒時啜茗山茶下。興至行吟野竹西。倦臥繩牀春寂寂。簾前苔色映青藜。<span class='note-inline'>(海舟慈)</span></p>
<p style="margin-left:1em">德山上堂。我有三句語示汝諸人。一句圅蓋乾坤。一句截斷眾流。一句隨波逐浪。作麼生辨。若辨得出。有參學分。若辨不出。長安路上輥輥地。</p>
<p>起綱宗云。德山三句示徒。能仁一字也無。免汝費心穿鑿。釋迦達磨不如。函蓋乾坤。日頭。截斷眾流。香象。隨波逐浪。浮萍。一鏃破三關。分明箭後路。</p>
<p style="margin-left:1em">德山上堂。但參活句。莫參死句。活句下薦得。永劫無滯。一塵一佛國一葉一釋迦是死句。揚眉瞚目舉指豎拂是死句。山河大地更無誵譌是死句。時有僧問如何是活句。師曰波斯仰面看。曰恁麼則不謬去也。師便打。</p>
<p>起綱宗云。山僧重翻此案。兩家體怗和融。世出世間同一受用。還會麼。但參死句莫參活句。死句下薦得。永劫無滯。一塵一佛國一葉一釋迦是活句。揚眉瞚目舉指豎拂是活句。山河大地更無誵譌是活句。或有問如何是死句。波斯仰面看。恁麼則不謬去也。但有言說都無實義。</p>
</div>
<div class='div-other'><a id='mulu559' />
<p class='h2'>岳州巴陵新開顥鑒禪師<span class='note-inline'>(雲門偃嗣)</span></p><p style="margin-left:1em">僧問如何是道。師曰明眼人落井。</p>
<p>南北東西苦問人。新開多口接迷津。從茲八駿追風急。空望悠悠脚下塵。<span class='note-inline'>(佛印元)</span></p>
<p>明眼人落井。靈丹透金鼎。黑水崑崙奴。夜過漫天嶺。<span class='note-inline'>(覺海元)</span></p>
<p>秋夜霜天月正明。仰觀星象約三更。一條大路平如掌。歸去何妨徹曉行。<span class='note-inline'>(保寧勇)</span></p>
<p>爭雄弓馬最危微。背手能拈齧鏃機。自笑老來無意氣。看他雲鳥自閒飛。<span class='note-inline'>(覺浪盛)</span></p>
<p>煙霞滿笠曉風寒。遠蹋青莎別翠巒。一路棃花春飲馬。夜乘明月到長安。<span class='note-inline'>(寒松操)</span></p>
<p style="margin-left:1em">巴陵因僧問如何是吹毛劒。師曰珊瑚枝枝牚著月。</p>
<p>要平不平。大巧若拙。或指或掌。倚天照雪。大冶兮磨礱不下。良工兮拂拭未歇。別別。珊瑚枝枝牚著月。<span class='note-inline'>(翠峰顯)</span></p>
<p>珊瑚枝枝牚著月。射斗光鋩未足觀。四海盡來歸貢後。乾坤同耀寶光寒。<span class='note-inline'>(白雲端)</span></p>
<p>價重三千不可圖。從教千古強名模。長因塞北煙塵息。記得江南啼鷓鴣。<span class='note-inline'>(長靈卓)</span></p>
<p>脫得邊城戍役身。却來偷賞上園春。御街前畔低聲語。不覺衝他貌事人。<span class='note-inline'>(心聞賁)</span></p>
<p style="margin-left:1em">巴陵因僧問如何是提婆宗。師曰銀盌裏盛雪。</p>
<p>老新開端的別解。道銀盌裏盛雪。九十六箇應自知。不知却問天邊月。提婆宗。提婆宗。赤旛之下起清風。<span class='note-inline'>(翠峰顯)</span></p>
<p>大冶精金。澄潭皎月。南北東西。孰分優劣。昨夜春風一陣來。掃盡千山萬山雪。<span class='note-inline'>(海印信)</span></p>
<p>提婆宗。銀盌雪。泰華摧。滄海竭。赤旛之下起清風。吹落楊花硬如鐵。<span class='note-inline'>(佛心才)</span></p>
<p style="margin-left:1em">巴陵因僧問祖意教意是同是別。師曰。鷄寒上樹。鴨寒下水。</p>
<p>東山演云。大小巴陵祇道得一半。白雲則不然。掬水月在手。弄花香滿衣。又因僧問祖意教意是同是別。山云。人貧智短。馬瘦毛長。　佛日晳云。演祖文皺皺地。也祇道得一半。隆安即不然。祖意教意是同是別。馬搭鞍。驢拽磨。　古梅冽雲。鷄寒上樹。一聲撲落梅梢月。鴨寒下水。全身蹋破楚天秋。顧左右云。雖然。詮上加詮。畢竟祖意教意。</p>
<p>同別祖教問端由。便將元價與他酬。絲綸夜靜人垂釣。曉得金烏帶月收。<span class='note-inline'>(投子青)</span></p>
<p>昨夜三更屈指輪。世間休說兩三人。數聲長笛離亭晚。君向瀟湘我向秦。<span class='note-inline'>(保寧勇)</span></p>
<p>鷄寒上樹。鴨寒下水。時節不相饒。古今自然理。寒松十里吼清風。流水一溪聲未<span class='corr'>已</span>。<span class='note-inline'>(無準範)</span></p>
<p>鷄作蒼鷹拏鱉鼻。鴨為金翅取獰龍。空王以此垂洪範。錦上鋪花知幾重。<span class='note-inline'>(南巖勝)</span></p>
<p>鳶飛魚躍大家看。犀辟塵埃玉辟寒。李白夜來逢杜甫。吟風嘯月入長安。<span class='note-inline'>(古溪澄)</span></p>
</div>
<div class='div-other'><a id='mulu560' />
<p class='h2'>隨州雙泉師寬明教禪師<span class='note-inline'>(雲門偃嗣)</span></p><p style="margin-left:1em">遊山回。首座領眾門接。座曰和尚遊山嶮巇不易。師提起拄杖曰。全得者箇力。座乃奪却拄杖。師放身便倒。大眾皆進前扶起。師拈拄杖一時趁散。回謂侍者曰。向道全得者箇力。</p>
<p>黃龍南云。明教雖然會起會倒。不覺弄巧成拙。　資福侶云。一倒一起。煞有規程。然當時一眾竟不扶起。非惟省却一頓拄杖。且看明教老漢如何起身。復云。險。</p>
</div>
<div class='div-other'><a id='mulu561' />
<p class='h2'>益州青城香林澄遠禪師<span class='note-inline'>(雲門偃嗣)</span></p><p style="margin-left:1em">僧問如何是西來的的意。師曰坐久成勞。曰便回轉時如何。師曰墮落深阬。</p>
<p>一箇兩箇千萬箇。脫却籠頭卸角駝。左轉右轉隨後來。子湖要打劉鐵磨。<span class='note-inline'>(翠峰顯)</span></p>
<p>禪家流。何太錯。祇管追求無病藥。若知煩惱即菩提。坐久成勞亦安樂。<span class='note-inline'>(佛鑒懃)</span></p>
<p>絕消息處捉來。有形影中走却。祇因懶問兒孫。要把襴衫反著。坐久成勞。位次<span class='corr'>已</span>高。起時失却人天相。無限行人認白毫。<span class='note-inline'>(月堂昌)</span></p>
<p style="margin-left:1em">香林因僧問如何是衲衣下事。師曰臘月火燒山。</p>
<p>昭覺勤云。舉一明三。衲僧孔竅。千差一轍。本分鉗錘。雖然如是。道林則不然。或有人問衲衣下事。祇向道綿包特石。鐵褁泥團。　天童華云。香林恁麼道。老鼠入牛角。若有問歸宗衲衣下事。祇向它道來年更有新條在。惱亂春風卒未休。　平陽忞云。應祖恁麼道。亦未免貪前失後。若有問山僧。但云。一氣不言。含有象萬靈。何處謝無私。　古南門云。香林冬行春令。翠峰拆東補西。若要理會衲衣下事。各自摸取好。　靈巖儲云。東山則不然。有人恁麼問。但向道。動則風生。且道香林底是。東山底是。若檢點得出。東山性命在諸人手裏。若檢點不出。諸人性命在東山手裏。拋拄杖云。負命者上鉤來。　天井新云。翠峰拕泥帶水處斬釘截鐵。昭覺斬釘截鐵處帶水拕泥。諸人還知香林為人處麼。狗銜枯骨走。</p>
<p>臘月燒山。萬種千般。翹松鶴冷。立雪人寒。達磨不會。大難大難。<span class='note-inline'>(翠峰顯)</span></p>
<p>臘月火燒山。天邊兩曜還。香林曾未會。空坐劍門關。<span class='note-inline'>(佛印元)</span></p>
<p>歲晚年來正苦寒。千林木葉正凋殘。炎炎野火無流水。應是隨風過別山。<span class='note-inline'>(上方益)</span></p>
<p>老大叢林快說禪。不將禪挂口皮邊。谷深山遠空無像。何處人呼應不圓。<span class='note-inline'>(天童覺)</span></p>
<p>巢知風。穴知雨。可憐謝三郎。月下自搖櫓。<span class='note-inline'>(文殊能)</span></p>
<p>衲衣下事火燒山。臘月家貧徹骨寒。堪笑連延曾未息。眉毛焦赤面皮乾。<span class='note-inline'>(天童淨)</span></p>
<p>臘月火燒山。天寬與地寬。常啼菩薩苦。滿市鬻心肝。<span class='note-inline'>(高原泉)</span></p>
<p style="margin-left:1em">香林因僧問如何是衲僧活計。師曰耳裏種田。</p>
<p>耳裏種田。滿口含煙。鍾<span class='corr'>馗</span>解舞十八拍。張老乘槎上九天。<span class='note-inline'>(無菴全)</span></p>
<p style="margin-left:1em">香林因僧問萬頃荒田是誰為主。師曰看看臘月盡。</p>
<p>繡球拋出畵堂前。妙轉無私體自圓。真箇要行劍刃事。更須再見老雲門。<span class='note-inline'>(石[(工*几)/石]明)</span></p>
<p>看看臘月盡。日用事如何。富嫌千口少。貧恨一身多。<span class='note-inline'>(雲衲慶)</span></p>
<p style="margin-left:1em">香林因僧問如何是室內一盌鐙。師曰三人證龜成鼈。</p>
<p>瑞巖慍云。三人證龜成鼈。一口各含一舌。當機不辨來風。喫水也須防噎。老香林。能提挈。真燈照世都吹滅。喝一喝。</p>
<p>六耳同謀事不成。直言心表赤心人。室中燈焰誰來撥。白髮兒童兩鬢新。<span class='note-inline'>(投子青)</span></p>
<p>皎皎清光。徧界莫藏。聲拋不出。色豈能彰。直下斬釘截鐵。剗却古今途轍。高出臨濟德山。三人證龜成鼈。別別。一回喫水一回噎。<span class='note-inline'>(昭覺勤)</span></p>
<p>三人證龜成鼈。井底泥牛氣噎。直饒辯若懸河。有理亦難分雪。耿耿孤光常皎潔。<span class='note-inline'>(佛性泰)</span></p>
<p>三人證龜成鼈。石火光中迸烈。泥牛脚下生烟。木馬口中銜鐵。別別。六月飛霜何處熱。<span class='note-inline'>(蒼巖輝)</span></p>
<p style="margin-left:1em">香林因僧問。美味醍醐為什麼變為毒藥。師曰導江紙貴。</p>
<p>錦江西近烟波綠。新雨山頭茘枝熟。萬里橋邊多酒樓。遊人愛向誰家宿。<span class='note-inline'>(頻吉祥)</span></p>
</div>
<p class='juan'>宗鑑法林卷五十</p></div>
</div><!-- end of div[@id='body'] -->
</body></html>