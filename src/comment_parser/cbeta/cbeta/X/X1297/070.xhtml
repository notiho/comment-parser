<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu811' />宗鑑法林卷七十</p><p class="byline">集雲堂　編</p>
<div class='div-other'><a id='mulu812' />
<p class='h1'>大鑒下二十三世</p>
<div class='div-other'><a id='mulu813' />
<p class='h2'>燕京報恩萬松行秀禪師<span class='note-inline'>(雪巖滿嗣)</span></p><p style="margin-left:1em">初參勝默和尚。令看長沙轉自<span class='corr'>己</span>歸山河大地話。半載無所入。默曰我祇願你遲會。師忽有省。復看玄沙未徹語。請益雪巖。巖曰。待汝頭生角來。脚手生出爪牙來。然後討棒喫。師偶見雞飛鳴乃大悟曰。今日不惟捉敗玄老虎。亦乃捉敗岑大蟲也。巖曰不怕我笑你那。</p>
<p>牙爪生來不露鋒。山河轉却寸絲中。歸家不記來旹路。別有靈犀一點通。<span class='note-inline'>(天愚寶)</span></p>
<p>金雞午夜起飛鳴。喚醒幽人夢不成。雲散月明星斗震。大蟲捉敗眼縱橫。<span class='note-inline'>(玄符印)</span></p>
<p style="margin-left:1em">報恩示眾。機輪轉處智眼猶迷。寶鏡開時纖塵不度。開拳不落地。應物善知時。兩刃相逢時。如何回互。</p>
<p>愚菴盂云。遍身綺羅者。不是養蠶人。</p>
<p style="margin-left:1em">報恩示眾。去則留住。住則遣去。不住不去。渠無國土。何處逢渠。在在處處。且道是什麼物。得恁麼奇特。</p>
<p>愚菴盂云。秤錘蘸酢。</p>
<p style="margin-left:1em">報恩示眾。動則埋身千丈。不動則當處生苗。直須兩頭撒開中間放下。更買艸鞵行脚始得。</p>
<p>愚菴盂云。曾經巴峽猿啼處。不是愁人也斷腸。　雪岸睿云。龍山則不然。不動則埋身千丈。動則當處生苗。直須兩頭揑聚中間提起。敢有動著。痛與三十棒。擬議不來。白雲萬里。</p>
<p style="margin-left:1em">報恩示眾。踢翻滄海大地塵飛。喝散白雲虗空粉碎。嚴行正令猶是半提。大用全彰如何施設。</p>
<p>愚菴盂云。琉璃殿上無知識險崖機峻孰能攀。盡令提獎祇等閒。識取運籌帷幄裏。居然端拱在人間。<span class='note-inline'>(頻吉祥)</span></p>
<p style="margin-left:1em">報恩示眾。向上一機。鶴沖霄漢。當陽一路。鷂過新羅。直饒眼似流星。未免口如匾擔。且道是何宗旨。</p>
<p>愚菴盂云。閉目食蝸牛。一場酸澀苦。　萬仞壁云。大似蚊子齩鐵牛。無你㗖啄處。縱使電光石火中分得緇素。我也情知是光影底活計。</p>
<p style="margin-left:1em">報恩問僧俱胝豎指意旨如何。僧乃豎一指。師曰。祇者箇。更別有。僧無語。師便喝出。</p>
<p>龍唐柱云。措大漢子隨人語脉裏走。不識轉身一路。待云祇者個更別有。便縮却指頭。不惟與俱胝相見。亦乃使天下人摸索不著。</p>
<p style="margin-left:1em">報恩問僧。龍吟枯木。異響難聞。如何是異響。曰不會。師曰善解龍吟。</p>
<p>崇先奇云。報恩老人雖別音響。怎奈欠一著在。者僧善解龍吟。祇是不知時節。仔細看來。也是別寶遇著瞎波斯。</p>
<p>橫拈鐵笛泛流沙。一曲雲邊散落霞。不遇知音徒費力。夜乘明月出蘆花。<span class='note-inline'>(寒松操)</span></p>
<p style="margin-left:1em">報恩因僧問。攃手那邊底人。為什麼不居正位。師曰大功不宰。曰。回頭者畔底人。為什麼不墮偏方。師曰至化無為。</p>
<p>白巖符云。芳花叢裏不措一足。萬年牀上嬾去安眠。獨許萬松個漢。盡大地人無敢論量。雖然。你若作正偏回互會。墮拔舌犂畊地獄有日在。</p>
<p>萬戶封侯誰不願。子房何獨祗居留。還渠世有家傳秘。業就身辭道始優。<span class='note-inline'>(位中符二)</span></p>
<p>野老相將擊壤歌。皇風處處樂熈和。此時諸葛多經濟。祗好囊琴枕薜蘿。</p>
</div></div>
<div class='div-other'><a id='mulu814' />
<p class='h1'>大鑒下二十四世</p>
<div class='div-other'><a id='mulu815' />
<p class='h2'>西京少室雪庭福裕禪師<span class='note-inline'>(報恩秀嗣)</span></p><p style="margin-left:1em">僧問如何是祖師西來意。師曰待乳峰點頭即向汝道。</p>
<p>愚菴盂云。乳蜂點頭也。道個什麼。良久云。火裏螂蟟吞大蟲。　寒松操云。道即太煞道著。祇是乳峰未肯點頭在。　雪林義云。三尊宿大似摩醯羅眼[、/(、*、)]字相亞。檢點將來。好把龜毛縛住挂向山門外古木梢頭。一任日炙風吹。且道菩曇意在於何。選佛若無如是眼。假饒千載亦奚為。</p>
<p>為尋春到百花洲。尋到花洲春更幽。啼鳥一聲山水外。風光不在柳梢頭。<span class='note-inline'>(寒松操)</span></p>
<p style="margin-left:1em">雪庭因僧問如何是向上尊貴一路。師曰。漁歌驚起沙汀鷺。飛入蘆花不見踪。</p>
<p>愚菴盂云。一字入公門。九牛拔不出。　崇先奇云。有人透得過者。可辨語滲漏。</p>
<p style="margin-left:1em">雪庭參萬松。松問。從何處得者消息。便能恁麼來。師曰老老大大向學人納敗缺作麼。松曰老僧過在甚麼處。師曰學人且禮拜蓋覆却。</p>
<p>襁褓纔離便放嬌。還他家世擅英標。堪矜巖桂秋風好。萬斛天香透紫霄。<span class='note-inline'>(大方遷)</span></p>
<p>玉管頻吹紫殿寒。清虗月色照闌干。侍臣夜受簾前敕。徒使金門擁百官。<span class='note-inline'>(宗楷元)</span></p>
<p>酣戰能忘落日斜。閒名贏得滿天涯。功勳不立淩雲閣。一曲琵琶弄月華。<span class='note-inline'>(公九澧)</span></p>
<p>直鉤閒引釣魚鰕。却有金鱗躍浪花。根版輕敲歸去罷。一江新月映寒沙。<span class='note-inline'>(伊菴彥)</span></p>
<p>金毛生就便超羣。萬仞巖前解轉身。蹋破綠楊芳艸徑。孤峰迥出日嚬呻。<span class='note-inline'>(頂一珠)</span></p>
<p style="margin-left:1em">雪庭問僧。面壁石還有見達磨影者麼。曰今日幸遇和尚。師曰。拄杖子幸遇上座。乞供養他一頓。曰恩大難酬。師擲拄杖曰。脹殺懷州牛。</p>
<p>釣鰲須是釣鰲手。透網還它透網鱗。霆激雷轟風雨後。滿船明月照通津。<span class='note-inline'>(別牧純)</span></p>
</div></div>
<div class='div-other'><a id='mulu816' />
<p class='h1'>大鑒下二十五世</p>
<div class='div-other'><a id='mulu817' />
<p class='h2'>西京少室靈隱文泰禪師<span class='note-inline'>(雪庭裕嗣)</span></p><p style="margin-left:1em">上堂。塵劫來事祇在於今。河沙妙德總在心源。試教伊覿面相呈。便不解當風拈出。且道過在什麼處。卓拄杖曰。祇為分明極。翻令所得遲。</p>
<p>愚菴盂云。祇如靈隱還拈得出麼。若拈得出。何不略借一觀。若拈不出。河沙妙德向何處去也。隔牆恩怨如何說。獨抱琵琶月下彈。　龍唐柱云。大小靈隱將差珍異寶撒出。當陽供養諸人了也。拈拄杖云。看看。見之不取。思之千里。　崇先奇云。大小靈隱祇見錐頭利不見鑿頭方。</p>
<p>雲靄靄。月沉沉。有客離家產。孤懷託素琴。一撥洞天欲得高山發韻相呈。月窟那知。流水無音。風顛都賣盡。塞下起閒吟。尋常謾說三分話。那肯全拋一片心。<span class='note-inline'>(寒松操)</span></p>
<p>九轉金砂一口嘗。丹成不屑搗玄霜。懷胎兔老貪明月。玉杵空敲宇宙忙。<span class='note-inline'>(湘翁沄)</span></p>
<p style="margin-left:1em">靈隱因僧參。提坐具擬拜。師曰天網恢恢疎而不漏。曰。本欲投誠。被和尚牚住拜不下時如何。師曰牚汝飯袋子到骨出有甚麼用。曰也須將錯就錯。便拜。師曰。錯。你九玄七祖當甚麼盌。僧無語。師曰有頭無尾漢出去。</p>
<p>來風一似有端倪。事至臨期又著迷。祇有漢王家法妙。隨情制度有施為。<span class='note-inline'>(頻吉祥)</span></p>
</div></div>
<div class='div-other'><a id='mulu818' />
<p class='h1'>大鑒下二十六世</p>
<div class='div-other'><a id='mulu819' />
<p class='h2'>西京還源寶應福遇禪師<span class='note-inline'>(少室泰嗣)</span></p><p style="margin-left:1em">因僧問如何是西來的的大意。師曰。風送泉聲來几畔。月移花影到窗前。</p>
<p>愚菴盂云。大小祖師引人向聲色裏作窠臼。好與三十棒。除却聲色也好與三十棒。祇如愚菴[口*尒]。點石化為金玉易。勸人除却是非難。　南山寶云。有能向者裏點得寶應老落處出。方知釋迦掩室維摩杜口。總是不守本分人。　龍唐柱云。轉功就位。轉位就功。則不無寶應。若問山僧。更有入理底句。寒松盡夜無虗籟。老鶴移棲空月巢。</p>
<p>酥酪好將河漢攪。黃金自是出泥沙。教得兒孫會罵爺。一聲驚落暮天霞。聽來風韻名泉韻。捉敗楊花當月花。片片飛來人不識。無端贏得眼瞇[序-予+(林/目)]。<span class='note-inline'>(寒松操)</span></p>
<p>陪錢終日學屠龍。赤步丹霄解御風。自笑一聲天地窄。花溪月下看飛鴻。<span class='note-inline'>(湘翁沄)</span></p>
</div></div>
<div class='div-other'><a id='mulu820' />
<p class='h1'>大鑒下二十七世</p>
<div class='div-other'><a id='mulu821' />
<p class='h2'>南陽香嚴淳拙文才禪師<span class='note-inline'>(寶應遇嗣)</span></p><p style="margin-left:1em">讀證道歌至幻化空身即法身處。豁然契悟。</p>
<p>愚菴盂云。若向者裏悟去。披毛戴角有日在。　龍唐柱云。不離花下路。便見洞中春。會麼。山僧借手行拳去也。乃舉長蘆上堂云。幻化空身即法身。遂作舞云。見麼見麼。恁麼見得。過橋村酒美。又作舞云。見麼見麼。恁麼不見。隔岸野花香。且道香嚴悟底與長蘆道底還有差別也無。</p>
<p>孤危一劍出昭關。雪打鬚眉恨轉難。順受逆行天莫測。江淮依舊水潺潺。<span class='note-inline'>(湘翁沄)</span></p>
<p>水穿石竇。雲鎖山隈。無病空花安翳眼。有疑弓影便沉杯。勘破了。歸去來。曾經三峽猿啼處。不是愁人也自哀。<span class='note-inline'>(寒松操)</span></p>
<p style="margin-left:1em">香嚴因讀證道歌有省。往參還源呈所解。源詰曰。祇如道君不見。是指阿誰。師曰覿面相呈更無回互。源曰墮阬落塹漢作恁麼語。師曰和尚作麼生。源曰汝口[口*尒]。師曰勘破了也。</p>
<p>夢回天曉畵堂春。拈得蔆花解轉身。不信容顏渾似我。又騎驢子過西秦。<span class='note-inline'>(珙堂樹)</span></p>
<p style="margin-left:1em">香嚴因僧問如何是理法界。師曰。虗空撲落地。粉碎不成文。曰如何是事法界。師曰。到來家蕩盡。免作屋中愚。曰如何是理事無礙法界。師曰。三冬枯木秀。九夏雪花飛。曰如何是事事無礙法界。師曰。清風伴明月。野老笑相親。</p>
<p>崇先奇云。香嚴老人祇知指疆畫界。不覺通身水泥。者僧會即會也。是紙上富貴。若是四法界。未夢見在。　大明寶云。香嚴老子祇顧妙挾宗途。不覺和身艸裏輥。者僧雖得片地。要且不解受用。還會四法界麼。七九六十三收。</p>
<p>赤帝子。三尺龍泉無彼此。除苛立法漢聲喧。還鄉同飲大風舞。大風舞。明月堂前父老歡。分開雲袖龍飛雨。<span class='note-inline'>(月厂屏)</span></p>
<p style="margin-left:1em">香嚴上堂。洞山麻三斤。雲門乾矢橛。大則塞破虗空。小則不成毫末。可怪當年船子翁。長竿釣破清江月。今宵月落潭空。切莫喚龜作鼈。大眾。古人道月落後相見。且道相見箇甚麼。倒拖拄杖歸方丈。</p>
<p>長安豪富惜春殘。爭賞新開紫牡丹。別有玉盤承露冷。無人起就月中看。<span class='note-inline'>(頻吉祥)</span></p>
</div></div>
<div class='div-other'><a id='mulu822' />
<p class='h1'>大鑒下二十八世</p>
<div class='div-other'><a id='mulu823' />
<p class='h2'>萬安松庭子嚴禪師<span class='note-inline'>(淳拙才嗣)</span></p><p style="margin-left:1em">因閱寶鏡三昧大豁疑礙。後上堂曰。我不學諸方說禪浩浩地。魔魅人家男女。僧出問達磨面壁時如何。師曰正是浩浩禍胎。曰如何得劋絕去。師曰。倒搓芒繩縛鬼子。須是其人。</p>
<p>封㗋之箭。蠱毒之湯。觸亦何礙。甞亦何傷。撲破秦時照妖鏡。拏雲攫霧豈尋常。玉鞭一舉金街靜。水魅山魈沒處藏。<span class='note-inline'>(寒松操)</span></p>
<p>燕額孤飛萬里心。封矦誰信恨難禁。安邦莫易挑邊釁。事重須知禍更深。<span class='note-inline'>(湘翁沄)</span></p>
</div></div>
<div class='div-other'><a id='mulu824' />
<p class='h1'>大鑒下二十九世</p>
<div class='div-other'><a id='mulu825' />
<p class='h2'>少室凝然了改禪師<span class='note-inline'>(松庭嚴嗣)</span></p><p style="margin-left:1em">參萬安。安曰路逢死蛇莫打殺。無底籃子盛將歸。此是洞上宗旨。若是莽鹵禪和如何透得。師曰莫是背觸不得底麼。安曰笑破山僧口。師罔措。安曰你在鬼窟裏討甚麼盌。師愈不安。一日萬安上堂曰。一言迥脫獨㧞當時。師當下豁然。</p>
<p>龜殻何曾支榻。死蛇那用籃盛。還丹祇須一粒。嘯月不在高聲。但得雪消水國。自然春到山城。好生分付遊客。路滑切忌橫行。<span class='note-inline'>(寒松操)</span></p>
<p>白雲汾水漢時秋。幾度黃河見逆流。蹋遍落紅君莫厭。歸來賸有黑貂裘。<span class='note-inline'>(湘翁沄)</span></p>
<p style="margin-left:1em">凝然辭眾偈曰。壽年八十七。出息復入息。攃手威音外。綿綿與密密。</p>
<p>凍儂臨死不甘休。嘔出心肝挂樹頭。轉向那邊惆悵望。滄浪無限漲深秋。<span class='note-inline'>(別牧純)</span></p>
</div></div>
<div class='div-other'><a id='mulu826' />
<p class='h1'>大鑒下三十世</p>
<div class='div-other'><a id='mulu827' />
<p class='h2'>西京少室俱空契斌禪師<span class='note-inline'>(凝然改嗣)</span></p><p style="margin-left:1em">初參凝然。然曰達磨未來時你作麼生參。師疑之。一日覩秦封槐有省。徑回侍立。身甚戰慄。然曰契斌參得禪也。何驚疑之有。師豁然曰。某甲今日到此。如紅爐中拾得一片冰相似。然頷之曰。洞上一宗。密在爾躳矣。</p>
<p>碎身寧可入微塵。彼此難為負義人。拾得紅爐一片雪。光輝玉樹萬年春。<span class='note-inline'>(湘翁沄)</span></p>
<p>立逼生蛇化活龍。攪乾滄海鼓腥風。擎頭帶角摩霄漢。吐出黃雲幾萬重。<span class='note-inline'>(珙堂樹)</span></p>
<p style="margin-left:1em">俱空上堂。不思善。不思惡。雲開日出。有路當陽。驢覰井。井覰驢。月落潭枯。無門可入。</p>
<p>舌上寒霜眼上雲。南柵星轉讀殷勤。瓊花晏後聲名迥。海甸何人不載君。<span class='note-inline'>(頻吉祥)</span></p>
<p style="margin-left:1em">俱空因僧問如何是空劫<span class='corr'>已</span>前底事。師曰烏龜向火。</p>
<p>愚菴盂云。料掉沒交涉。且道過在主家賓家。者裏明得。方許你會空劫<span class='corr'>已</span>前底事。如或不明。且看烏龜向火。　鳳山啟云。五月五日午時節。赤口白舌盡消滅。</p>
</div></div>
<div class='div-other'><a id='mulu828' />
<p class='h1'>大鑒下三十一世</p>
<div class='div-other'><a id='mulu829' />
<p class='h2'>定國無方可從禪師<span class='note-inline'>(俱空斌嗣)</span></p><p style="margin-left:1em">參俱空。空曰曾參何人。師曰少室山前風悄然。曰因甚一花開五葉。師曰無孔鐵錘百雜碎。曰掠虗作麼。師曰。天下人祇解掠實。無一人掠虗。曰不打自招。師曰慣用底不妨勘破。</p>
<p>雷震山前起臥龍。翻雲覆雨勢重重。入廛不畏洪波險。一擊從教正眼通。牙利劍。舌藏鋒。吞天之氣貫蒼穹。英靈烜赫乾坤震。萬卉香敷一夜風。<span class='note-inline'>(寒松操)</span></p>
<p>月夜靈妃鼓瑟還。幽然雲珮度空山。南來一段傷心事。淚滴香風翠藹閒。<span class='note-inline'>(湘翁沄)</span></p>
<p>月覆青山掌上摶。露珠滴滴下金盤。和來玉屑非常味。共飲香沉紫閣寒。<span class='note-inline'>(宗楷元)</span></p>
</div></div>
<div class='div-other'><a id='mulu830' />
<p class='h1'>大鑒下三十二世</p>
<div class='div-other'><a id='mulu831' />
<p class='h2'>西京少室月舟文載禪師<span class='note-inline'>(定國從嗣)</span></p><p style="margin-left:1em">掩關閱萬松拈提從上古宿機緣有若面牆。一日忽有省乃曰。曹洞宗風有織錦迴文之功。非鍼綫細密盤旋回互不犯當頭者。斷不敢主之。既而幡然出關。參無方得大了辦。方為印可。</p>
<p>春雨山花燦錦。秋風葉落飛金。夜靜幽人得意。猿啼旅客傷心。咦。等閒若不登高望。爭見東流海㨾深。<span class='note-inline'>(百愚斯)</span></p>
<p>踢倒舊時糟粕瓮。嗒然一笑機先用。堂前不挂夜明簾。六月黃河連底凍。<span class='note-inline'>(獨立邁)</span></p>
<p>血戰功成信不欺。龍光密密更饒誰。長安萬戶歌明月。響遏雲廻禁殿吹。<span class='note-inline'>(湘翁沄)</span></p>
<p style="margin-left:1em">月舟示眾。達磨西來。以一乘法直指單傳。令人見性成佛。至我少室。如九鼎繫於單絲。汝等諸人趁色力康倢。打辦箇事直須努力。莫閒過日。</p>
<p>手無寸鐵已降魔。變化神兵祇艸莎。若問上來關棙子。崑崙折箸攪黃河。<span class='note-inline'>(幻隱乾)</span></p>
</div></div>
<div class='div-other'><a id='mulu832' />
<p class='h1'>大鑒下三十三世</p>
<div class='div-other'><a id='mulu833' />
<p class='h2'>北京宗鏡小山宗書禪師<span class='note-inline'>(月舟載嗣)</span></p><p style="margin-left:1em">參月舟入室請益。密踐八載後繼席少室。嘆曰。先師去後。海內宗風迨乎湮沒。前輩有言。叢林下衰弘法者多。假我偷安不急牚拄之。其崩頹跬步可須也。某雖慙付囑。其如法道何。遂主之。晚上京師住宗鏡。</p>
<p>地缺東南水自寬。波濤萬頃碧漫漫。賺他無限癡男女。按著泥坑砌㼾甎。<span class='note-inline'>(南菴依)</span></p>
<p>迎風殿裏罷雲和。起聽新蟬步淺莎。為愛九天和露滴。萬年枝上最聲多。<span class='note-inline'>(鐵帆舟)</span></p>
<p>錦幄瓊林映日開。絳庭親校列仙才。化人獨駕千年鹿。云是崑崙頂上來。<span class='note-inline'>(玉崑崙)</span></p>
</div></div>
<div class='div-other'><a id='mulu834' />
<p class='h1'>大鑒下三十四世</p>
<div class='div-other'><a id='mulu835' />
<p class='h2'>少室幻休常潤禪師<span class='note-inline'>(宗鏡書嗣)</span></p><p style="margin-left:1em">參宗鏡。鏡舉。我今不是渠。既不是渠。畢竟是何人。師呈偈曰。若要識此人。有箇真消息。無相滿虗空。有形沒踪迹。曾為佛祖師。永作乾坤則。龜毛拂子清風生。兔角杖頭明月出。鏡復徵之。師曰。彩鳳飛翻身自在。鐵牛奔㖃意常閒。鏡曰善哉。</p>
<p>破鏡光飛不借緣。金釵斜插玉花妍。香英落地人難拾。彩鳳銜將到日邊。<span class='note-inline'>(湘翁沄)</span></p>
<p>雷門布鼓。赤壁鏖兵。打開寶藏。擊碎晶瑩。帝網交羅而重重相映。珠光互照而灼灼圓明。兔角杖挑彩鳳舞。龜毛繩繫銕牛鳴。縱橫不辨往來事。到此難留父子情。祇要功勳常顯世。不知展轉振家聲。<span class='note-inline'>(寒松操)</span></p>
</div>
<div class='div-other'><a id='mulu836' />
<p class='h2'>廩山蘊空常忠禪師<span class='note-inline'>(宗鏡書嗣)</span></p><p style="margin-left:1em">壽昌問法要師曰。汝能精進不肯自欺。便是徹首徹尾工夫。一日聞弟兄論金剛經義甚快。師曰。宗眼不明。非為究竟。昌聞茫然自失。乃問如何是宗眼。師拂衣而起。昌後請益。師曰。我實不知。汝自看取。昌後於大好山語得悟。乃入方丈通所悟。師曰。悟則不無。却要受用得著始得。不然祇是箇汞銀禪也。</p>
<p>永寧鼎云。重賞之下必有勇夫。祇如壽昌悟底。是汞銀禪不是汞銀禪。</p>
<p>枝上流鶯和淚聞。新啼痕閒舊啼痕。數年魚鳥沉消息。今日關山勞夢魂。<span class='note-inline'>(粟菴鼎)</span></p>
</div></div>
<div class='div-other'><a id='mulu837' />
<p class='h1'>大鑒下三十五世</p>
<div class='div-other'><a id='mulu838' />
<p class='h2'>大覺慈舟方念禪師<span class='note-inline'>(少室潤嗣)</span></p><p style="margin-left:1em">參幻休。休問甚處來。師曰北方。曰北方法道與此方何如。師曰水分千派流出一源。一日遊初祖面壁處契悟。乃曰。五乳峰前好箇消息。大小石頭塊塊著地。詣室呈休。休印可之。</p>
<p>透過鐵壁銀山。蹋翻佛祖關軸。法道南北而乃翠乃森。石頭大小而成笑成哭。水出萬派流。露滴千竿竹。森羅遍界總空花。更向何處開兩目。咄。六六元來三十六。<span class='note-inline'>(寒松操)</span></p>
<p>玉勒騎回一紫騮。驍騰直蹋萬峰頭。回身蹴落巖前石。浪湧澄潭桂轂秋。<span class='note-inline'>(湘翁沄)</span></p>
</div>
<div class='div-other'><a id='mulu839' />
<p class='h2'>壽昌無明慧經禪師<span class='note-inline'>(廩山忠嗣)</span></p><p style="margin-left:1em">問僧。趙州道臺山婆我為汝勘破了也。勘破在什麼處。曰和尚今日敗闕了也。師曰老僧一生也不奈何。好教你知。若實會。舉似來看。僧擬進語。師打一棒曰者掠虗漢。</p>
<p>棲霞成云。臺山一案拈却多少人鼻孔。換却多少人眼睛。者僧也解詐明頭。及乎老漢拈出個柴頭。向他面前吹一吹。直得退身無路。且道者一棒他還知落處麼。</p>
<p style="margin-left:1em">壽昌曰。冒雨衝風去。披星帶月歸。不知身有苦。惟恐行門虧。</p>
<p>子山仁云。栽秧晨早出。看水夜忘歸。大義通身是。阿誰有點虧。</p>
<p style="margin-left:1em">壽昌閱傳燈。見僧問興善如何是道。善曰大好山師不諭其旨。一日因舉石忽然大悟。</p>
<p>廣州城外一片石。多少<span class='corr'>刺</span>史移不入。老僧舉起似諸方。孟嘗夜度秦關黑。神莫測。鬼莫測。三百年來大好山。巍巍占斷大唐國。<span class='note-inline'>(南菴依)</span></p>
<p>處處春風艸離離。不堪悲處更堪悲。巨靈劈破華山路。虎勢龍威在此時。<span class='note-inline'>(巨音選)</span></p>
<p>塞壑填溝大好山。等閒一石露斑斑。牧牛場上家聲好。千古風流祇此閒。<span class='note-inline'>(玉崑崙)</span></p>
</div></div>
<div class='div-other'><a id='mulu840' />
<p class='h1'>大鑒下三十六世</p>
<div class='div-other'><a id='mulu841' />
<p class='h2'>越州雲門顯聖湛然圓澂禪師<span class='note-inline'>(大覺念嗣)</span></p><p style="margin-left:1em">參雲棲。棲舉高峰海底泥牛話問。內有一句。且道是那一句。師推出傍僧曰大眾證明。棲頷之。</p>
<p>愚菴盂云。彼時此語傳之海內。直得須彌山震動。大洋海波翻。阿修羅手擎日月高聲唱云。邪正不分。過由旁僧。　崇先奇云。披沙揀金還他雲門老漢手親眼快。若是內中一句。莫道雲棲。便是高峰老漢亦拈不出。何故。大眾證明。</p>
<p style="margin-left:1em">雲門因大覺說法止風塗。師往參之。覺問。止風塗向青山近。越王城畔滄海遙時如何。師曰。月穿潭底破。波斯不展眉。</p>
<p>問處鉤深答處幽。金鍼玉線意相投。洞門烟鎖難窺覷。銕眼銅睛盡縮頭。<span class='note-inline'>(浹水洽)</span></p>
<p>雕龍俊馬竟千秋。才辨當年動列侯。大澤祇今雲氣合。春江來許老羊裘。<span class='note-inline'>(俍亭挺)</span></p>
<p>東越相逢幾醉眠。滿樓明月鏡湖邊。別離吟斷西陵渡。楊柳秋風樹樹蟬。<span class='note-inline'>(銕帆舟)</span></p>
<p style="margin-left:1em">雲門因鶴林參五臺山達觀可。盤桓夜深。觀曰你信得及麼。林曰信得及。觀曰既信得及。請將法華經拋入屎桶看。林如所言。諸方疑駭。師往勘之。問鶴林有此事否。曰實有此事。師曰汝信得及麼。曰信得及。師曰既信得及。割取頭來。林不知所措。師曰虗頭禪客。觀聞曰。阿耶阿耶。鶴林萬劫地獄。雲門一語出之矣。</p>
<p>東明際云。二尊宿一人有殺人刀無活人劍。一人亦有殺人刀亦有活人劍。</p>
<p style="margin-left:1em">雲門因紫柏月川二師黃慎軒陶望齡諸公翫月次。軒問馬祖南泉翫月因緣。乞師一語。師曰。你坐我立不得為說。軒亟起謝過。川曰內翰錯過了也。柏曰我下語不及此老。</p>
<p>沒孔簫吹驀地聲。紛紛相和未知音。太史風流偏解意。停腔獨取故人心。<span class='note-inline'>(南菴依)</span></p>
<p>溼陰千尺照人寒。歷亂青山幾得安。更恨鄰家閒不寐。一時又向遠峰看。<span class='note-inline'>(密菴可)</span></p>
<p>脫略無羈絕瀟灑。南北東西沒可把。意氣卷舒六合雲。眼光爍破四天下。<span class='note-inline'>(德微昱)</span></p>
<p style="margin-left:1em">雲門因僧問如何是大用。師曰。打殺千萬人。不名性躁漢。</p>
<p>百丈泐別云。賺殺天下人。不名性躁漢。　握宗符云。雲門祇有殺人刀。且無活人劍。百丈祇有活人劍。且無殺人刀。或有人問嶷山。如何是大用。但云我王庫內無如是刀。且道與古人相去多少。</p>
<p style="margin-left:1em">雲門因僧問古鏡未磨時如何。師正色厲聲數其往事。僧作瞋告辭。師曰且磨者一點著。僧禮拜。</p>
<p>河漢如銀風露橫。滿天肝膽向人傾。祇因座上無相識。蘆管臨風又一聲。<span class='note-inline'>(南菴依)</span></p>
<p>翠微深處暗香飄。紅吐山花朵朵嬌。一片白雲橫谷口。笑他歸鳥自迷巢。<span class='note-inline'>(寒松操)</span></p>
<p style="margin-left:1em">雲門因僧問如何是圓相。師曰大燒餅。</p>
<p>烹金琢玉老鉗鎚。指出當陽絕是非。分付天池摶漢客。免教影落大圓機。<span class='note-inline'>(宗直諫)</span></p>
<p>說處何如做處親。掀翻瓦礫是黃金。誰能解和陽春調。鐵笛吹開白雪吟。<span class='note-inline'>(雪岸睿)</span></p>
<p style="margin-left:1em">雲門一日上堂說法畢。忽召眾曰。還有問話者麼。若有出來。我祇要打艸驚蛇。僧纔出。師曰真是一場業地。卓拄杖便下座。</p>
<p>愚菴盂云。者老漢圖得一時俊快。不顧後人檢點。者片地從古至今何曾清淨得來。偶然一時驚艸。却被者僧靠倒。</p>
<p style="margin-left:1em">雲門上堂。老儂不識元字脚。強出人前要說法。錯讀曾參作魯參。合堂大眾皆笑殺。笑笑笑。中有妙。若還悟得其中意。點破當頭者一竅。且道如何是者一竅。良久曰。動容揚古路。不墮悄然機。</p>
<p>錯讀曾參作魯參。雲門太煞放癡憨。當頭一竅輝今古。何必揚眉落二三。<span class='note-inline'>(牧菴密)</span></p>
<p style="margin-left:1em">雲門因僧參。乃問你行脚事作麼生。僧畵一圓相。師劃破。僧敲桌三下。師却畵一圓相。僧又敲桌三下。師又重畵三圓相。僧以手抹却。師曰離此之外別道一句看。僧擬議。師便喝出。</p>
<p>東明際云。者僧將成九仞之山。不進一簣之土。　錦德寒云。我若作者僧。待道離此之外別道一句看。即拂袖便出。</p>
<p>共將餬餅賣街頭。與奪從容得自由。變局換旗功始立。輸他一著不封矦。<span class='note-inline'>(山茨際)</span></p>
<p>負笈歸來敘畵堂。言言喜不甚參商。及乎話到干情處。轉盻雲山成渺茫。<span class='note-inline'>(天鼓聲)</span></p>
<p>月窟飛花。霜空激電。奪胎換骨存機變。龍吟銕樹髑髏乾。虎嘯金飇天地轉。腦後既轟錐。當門仍按劍。我王庫內誰甄辨。拈來拋向大江東。萬派千山盡仰宗。<span class='note-inline'>(歸元會)</span></p>
<p style="margin-left:1em">雲門因鴛湖謁問。目前無法。意在目前。其旨如何。師曰聞令師出關是否。曰。不是目前法。非耳目之所到。又作麼生。師曰。請出。我要止靜。湖便出。</p>
<p>狹路相看一段奇。灼然賓主禮無虧。就中更有些譌處。不是苦心人不知。<span class='note-inline'>(介菴進)</span></p>
<p>鳳管鸞蕭隔綵霞。不知墻外是誰家。重門深鎖無尋處。徑有碧桃千樹花。<span class='note-inline'>(無依壅)</span></p>
<p>大鵬摶飈。蒼龍出海。動絃別調。旁觀色改。相攜相語自縱橫。明州有個憨布袋。<span class='note-inline'>(牧公謙)</span></p>
<p>日閒猶未掩柴門。客到堂中奉玉樽。休話楚山春色好。常留明月在前村。<span class='note-inline'>(全越祖)</span></p>
<p style="margin-left:1em">雲門因僧問如何是學人自<span class='corr'>己</span>。師曰你無自<span class='corr'>己</span>。曰為什麼學人無自<span class='corr'>己</span>。師曰你有自<span class='corr'>己</span>則不從我覓。</p>
<p>拈來芒梗勝靈鋒。殺活乘時不放鬆。倒卓秦山歸去也。玉梅香度耶溪風。<span class='note-inline'>(位中符)</span></p>
<p>尋入桃源路轉賒。烟霞撲盡問仙槎。秦餘不識家何處。洞口雲封吐碧花。<span class='note-inline'>(證心修)</span></p>
<p style="margin-left:1em">雲門上堂。忽雞鳴。乃曰。呀。金雞上座為汝轉第一義諦根本法輪了也。諸人在者裏更討甚麼盌。</p>
<p>水檻沙平冷石臺。清風細雨雜香來。臨風三弄江城笛。魂斷湘裙掃落梅。<span class='note-inline'>(俍亭挺)</span></p>
<p>流水高山寓意深。子期去後少知音。而今說與瞻風客。不是尋常離別情。<span class='note-inline'>(思懶融)</span></p>
<p style="margin-left:1em">雲門因中丞蘇雲浦問。鴛鴦繡出從君看。不把金鍼度與人。如何是金鍼。師曰我在京師走一遭。不曾遇著一人。浦復問。師曰古佛過去久矣。</p>
<p>崇先奇云。雲門金鍼暗擲。孤負鴛鴦獨繡。中丞錦衣夜行。不思故國風光。　鳳山啟云。祥麟不踐生艸。大鵬恥宿雞棲。齧鏃之機。驚羣之句。誰敢追風。但末梢頭太煞老婆。若是不肖。待復問。便與一棒。教者俗漢疑三十六年。</p>
<p style="margin-left:1em">雲門因僧問如何是異類中行。師曰。輕打我。輕打我。曰我會也。師曰作麼生會。僧遂驢鳴。</p>
<p>崇先奇云。者僧雖善步趨。猶欠返躑。檢點將來。也是邯鄲學唐步。　白巖符云。雲門師翁一生眼腦端正。氣宇清明。無端引者僧向瞎驢痡馬隊裏作活計。不肖孫則不然。如何是異類中行。但云木作頭。泥水作頭。解作頭。石作頭。　雪岸睿云。向異類而作佛事。須是雲門始得。未免引人銜鐵負鞍無有了期。我則不然。如何是異類中行。清淨法身。圓滿報身。千百億化身。</p>
<p>轉步溪山眼倍明。落花深處艸青青。生來頭角雙雙子。踪跡依然沒處尋。<span class='note-inline'>(宗遠源)</span></p>
<p>撥轉機輪古路頭。野田荒岸恣優遊。不知陌上蟬聲切。也解風前報早秋。<span class='note-inline'>(尊道啟)</span></p>
<p>釣盡若耶溪上月。吹殘玉笛洞中春。夜來不向深宮宿。一櫂漁歌過孟津。<span class='note-inline'>(山容波)</span></p>
<p style="margin-left:1em">雲門在雲棲。因津送亡僧回棲。問眾曰。亡僧遷化向甚麼處去。師出眾曰謝和尚挂念。</p>
<p>愚菴盂云。雲門老漢雖善機宜。還須替者僧入涅槃堂始得。</p>
<p>目前機得逢源了。一處打墻兩處好。者邊躲得驟雨過。那邊便見清風曉。轉身歸唱三江曲。錚錚韻出青霄杳。<span class='note-inline'>(維新起)</span></p>
<p>霜天留飲故情歡。銀燭金爐夜不寒。若問吳江別來意。青山明月夢中看。<span class='note-inline'>(思懶融)</span></p>
<p style="margin-left:1em">雲門上堂。前山頭鴉鳴。後山頭鵲噪。祇者是○○。沉思即不妙。啞子喫黃連。有口不解道。</p>
<p>雲巖祥云。雲門老漢擬欲坐斷天下人舌頭。而不知也是李向赤邊齩。復頌。</p>
<p>玉龍岡上鳳凰飛。啄啐珊瑚月下歸。嗁得一聲天亦動。重重海國夜傳衣。</p>
<p style="margin-left:1em">雲門因僧問恁麼來時如何。師曰戲論。曰不恁麼來時如何。師曰戲論。曰恁麼不恁麼來時如何。師曰戲論。曰向上更有事也無。師曰戲論。</p>
<p>無腔笛弄彩雲橫。翻盡梅花調不更。假有知音能側耳。滿懷肝膽一時傾。<span class='note-inline'>(雪岸睿)</span></p>
</div>
<p class='juan'>宗鑑法林卷七十</p></div>
</div><!-- end of div[@id='body'] -->
</body></html>