<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu731' />宗鑑法林卷六十六</p><p class="byline">集雲堂　編</p>
<div class='div-other'><a id='mulu732' />
<p class='h1'>大鑑下七世</p>
<div class='div-other'><a id='mulu733' />
<p class='h2'>洪州鳳棲山同安丕禪師<span class='note-inline'>(雲居膺嗣)</span></p><p style="margin-left:1em">僧問如何是和尚家風。師曰。金鷄抱子歸霄漢。玉兔懷胎向紫微。曰忽遇客來將何祇待。師曰。金果朝來猿摘去。玉花晚後鳳銜歸。</p>
<p>廣福勤云。廣福則不然。有問如何是和尚家風。向他道翠竹叢中歌款乃。碧巖深處臥烟蘿。忽遇客來將何祇待。沒底籃兒盛皓月。無心盌子貯清風。　徑山杲云。同安家風不妨奇怪。徑山要且不然。有問如何是和尚家風。但向道齋時一鉢和羅飯。禪道是非總不知。客來將何祇待。蒸餅<span class='corr'>䬪</span>飥。　天寧琦云。正偏回互不犯鋒鋩。問答縱橫惟明尊貴。同安老人慣得其便。或有問如何是和尚家風。向道鉢盂滿饙子。客來如何祇待。飯後一杯茶。　天童忞云。同安十分奇怪。妙喜一味尋常。從上家風但祇恁麼。達磨一宗掃土而盡。如今有問如何是和尚家風。爛研巴豆三千顆。瀉却諸方五味禪。客來又如何。換骨洗腸重整頓。通身手眼更須參。　紫梅周云。同安家風太殺富貴。要且無衲僧氣味。者裏則不然。忽有問如何是和尚家風。但對道鬱鬱長松盤翠蓋。林林修竹結青垣。忽遇客來將何祇待。齋時炊燕麥。午後點麤茶。　鳳山啟云。同安老祖富同金谷。俠比孟嘗。雖則賣弄祖父家風。未免糜費常住。脫有問妙叶家風。向他道鉏翻碧落雲千頃。消受青山月一瓢。客來將何款待。祇有家常飯。殊無五味香。</p>
<p>日午烟凝山突兀。夜央天淡月嬋娟。混然寂照寒宵永。明暗圓融未兆前。<span class='note-inline'>(丹霞淳)</span></p>
<p>尺素如殘雪。結成雙鯉魚。要知心裏事。看取腹中書。<span class='note-inline'>(方菴顯)</span></p>
<p>白玉階前金鳳舞。黃金殿上玉雞鳴。正中來與兼中到。昨夜雪深月正明。<span class='note-inline'>(雪巖欽)</span></p>
<p>古寺烟籠最上峰。夜深誰在扣金鐘。聲聲韻出威音外。石女歸來月正中。<span class='note-inline'>(唯岑嶾)</span></p>
<p>黃閣簾垂氣象殊。紫羅帳合家風足。析栴檀。片片皆香。碎珪璋。塵塵是玉。暗穿玉線錦重重。密度金鍼花蔟蔟。繡出<span class='corr'>鴛鴦</span>到處飛。金雞啄破琉璃窟。<span class='note-inline'>(寒松操)</span></p>
<p>玉戶深沉少送迎。御街饒見綠苔侵。簷前雖有春光媚。室內殊無絲竹音。<span class='note-inline'>(懷清海)</span></p>
<p style="margin-left:1em">同安看經次。見僧來參。遂以衣袖蓋却頭。僧近前作弔慰勢。師放下衣袖提起經曰會麼。僧却以衣袖蓋却頭。師曰蒼天蒼天。</p>
<p>寶壽方云。兩個漢大似名門老將遇著孫武子家兒孫。自然縱奪可觀。互換有準。雖然。笑殺釣魚臺上客有分在。</p>
<p style="margin-left:1em">同安因僧問。依經解意三世佛冤。離經一字即同魔說。此理如何。師曰。孤峰迥秀不挂烟蘿。片月行空白雲自異。</p>
<p>雲自高飛水自流。海天空闊漾孤舟。夜深不向蘆灣宿。迥出中間與兩頭。<span class='note-inline'>(丹霞淳)</span></p>
<p>乘興前來漾小舟。東西不犯水悠悠。好看十二橋頭月。山色湖光夜最幽。<span class='note-inline'>(晴雲啟)</span></p>
<p>落花流水兩無情。送盡東風過洛城。款乃一聲烟嶂外。風光占斷有誰爭。<span class='note-inline'>(月厂屏)</span></p>
<p style="margin-left:1em">同安因新到參問甚處來。曰湖南。師曰還知同安者裏風雲體道花檻璿璣麼。曰知。師曰非公境界。僧便喝。師曰短販樵人徒誇書劍。僧擬進語。師曰。劍甲未施。賊身<span class='corr'>已</span>露。</p>
<p>百丈泐云。者僧祇知貪程。不覺錯路。同安善於接機。却費許多周折。百丈則不然。問他甚處來。云湖南。便云劍甲未施賊身<span class='corr'>已</span>露。不特令者僧慶快平生。亦免使諸人話墮。</p>
<p>秋風入袂骨毛寒。瘦損園林不耐看。<span class='corr'>已</span>是淒清情十倍。難禁風雨又摧殘。<span class='note-inline'>(白巖符)</span></p>
<p>南塘旅客秋淺清。夜深綠蘋風不生。蓮花受露重如睡。斜月起動<span class='corr'>鴛鴦</span>聲。<span class='note-inline'>(鐵帆舟)</span></p>
<p style="margin-left:1em">同安臨終上堂。多子塔前宗子秀。五老峰前事若何。如是三舉。眾無對者。同安志出曰。夜明簾外排班立。萬里謌謠道太平。師曰須是者驢漢始得。</p>
<p>白巖符云。先同安鉢袋子分付不得個人。到臨末梢頭尤切切也。求賢之急亦至矣。志老與麼應對。雖不失其為宗旨。然未審還恰他意也無。若不恰他意。他又道須是者驢漢始得。若恰他意。怎奈三十代後有個白巖不肯。</p>
<p>年老思兒倚翠樓。重重烟樹望中愁。人來接得平安信。忙把珠簾倒上鉤。<span class='note-inline'>(天鐸思)</span></p>
<p>克家誰可繼箕裘。臨老垂竿煞有由。明暗雙雙機契處。皇華猶得壯千秋。<span class='note-inline'>(白巖符)</span></p>
</div>
<div class='div-other'><a id='mulu734' />
<p class='h2'>廬山歸宗懷惲禪師<span class='note-inline'>(雲居膺嗣)</span></p><p style="margin-left:1em">因僧問截水停輪時如何。師曰磨不轉。</p>
<p>截水停輪話<span class='corr'>已</span>圓。借婆衫子拜婆年。後人不見歸宗老。往往思量石二邊。<span class='note-inline'>(佛印元)</span></p>
<p>千尋竿上翻筋斗。大海波心擲釣鉤。大抵還他肌骨好。不塗紅粉也風流。<span class='note-inline'>(南華昺)</span></p>
<p>大用縱橫掣電機。爍迦羅眼尚膠黐。迷途夢裏爭脣吻。却憶隨他去一回。<span class='note-inline'>(夢菴信)</span></p>
</div>
<div class='div-other'><a id='mulu735' />
<p class='h2'>池州嵆山章禪師<span class='note-inline'>(雲居膺嗣)</span></p><p style="margin-left:1em">在投子作柴頭。一日侍投子同喫茶次。子舉茶盌曰森羅萬象總在裏許。師遂將茶潑却曰森羅萬象在什麼處。子曰可惜一盌茶。</p>
<p>明招謙云。嵆山未潑茶前。合下得什麼語。免他道可惜一盌茶。</p>
</div>
<div class='div-other'><a id='mulu736' />
<p class='h2'>杭州佛日本空禪師<span class='note-inline'>(雲居膺嗣)</span></p><p style="margin-left:1em">參夾山入方丈。纔至階前。山便問甚處來。師曰雲居來。曰即今在什麼處。師曰在夾山頂[寧*頁]上。曰。老僧行年在坎。五鬼臨身。師擬上階。山曰三道寶階從何而上。師曰。三道寶階曲為今時向上一路。請師直指。山便揖。師乃上階禮拜。山問闍黎與什麼人同行。師曰木上座。曰何不來相看老僧。師曰和尚看它有分。曰在甚處。師曰在堂中。山便同師下到堂中。師遂取拄杖擲山面前。山曰莫從天台得否。師曰非五嶽之所生。曰莫從須彌得否。師曰月宮亦不逢。曰恁麼則從人得也。師曰。自<span class='corr'>己</span>尚是冤家。從人得堪作什麼。山曰冷灰裏有一粒豆爆。</p>
<p>寶壽方云。本公一酬一對。大有來由。不愧為雲居嫡子。敲磕將來。不無話作兩橛。當時待問木上座在甚處。何不向道某甲乍到勞倦。別日再來呈似。拂袖便出。夾山眼裏有睛。自當大開。東閣却乃云在堂中。衲僧分上成得個什麼。</p>
</div>
<div class='div-other'><a id='mulu737' />
<p class='h2'>歙州朱溪謙禪師<span class='note-inline'>(雲居膺嗣)</span></p><p style="margin-left:1em">韶國師行脚時參。值犬齩靈鼠。韶便問是什麼聲。師曰犬齩靈鼠聲。曰既是靈鼠因甚麼被犬齩。師曰齩殺也。韶曰好箇犬。師便打。韶曰。莫打。某甲話在。師休去。</p>
<p>昭覺勤云。朱溪八面受敵。固宜委曲接人。國師一著當機。未免承虗接響。當時待他道莫打某甲話在。但向道<span class='corr'>已</span>後須遇人始得。</p>
<p>鍼頭削鐵。佛面刮金。無處若有。出手便驚。<span class='note-inline'>(月堂昌)</span></p>
<p>鼠既不靈。官馬相蹋。借便乘風。廝挨廝拶。干戈中立太平基。凜凜嘉聲振蘭若。<span class='note-inline'>(佛燈珣)</span></p>
<p style="margin-left:1em">朱溪問僧甚處來。曰廣南來。師曰彼中還有奇特尊宿麼。曰奇特尊宿并無人說著。祇有一人太無慙愧。師曰誰。僧便指師。師曰果然無慙愧。曰若不是朱溪時人罔措。師以手掩鼻。僧近前。師便打。僧曰恰是。師曰老僧住持事繁。僧拂袖便出。師呵呵大笑曰盤陀石上藕。</p>
<p>亂走到家來。到家便亂走。捉得玉麒麟。齩斷別人手。<span class='note-inline'>(月堂昌)</span></p>
<p>問著奇特尊宿。指出無慙愧漢。力戰當場。彩旗撩亂。頭尾兩全。始終一貫。蟠桃一熟三千年。藕生石上誰親見。<span class='note-inline'>(佛燈珣)</span></p>
<p>撥草瞻風客。機鋒劈箭來。盤陀石上藕。一夜鐵花開。<span class='note-inline'>(方菴顯)</span></p>
<p>黃河九曲三三轉。青艸池塘六六灣。彼此二途俱涉險。徒教累得骨骰酸。<span class='note-inline'>(思懶融)</span></p>
</div>
<div class='div-other'><a id='mulu738' />
<p class='h2'>雲居山第二世道簡禪師<span class='note-inline'>(雲居膺嗣)</span></p><p style="margin-left:1em">因僧問孤峰獨宿時如何。師曰。閒著七間僧堂不宿。阿誰教你孤峰獨宿。</p>
<p>法爾非修本十成。平常酬答最分明。端然指出長安道。無奈遊人不肯行。<span class='note-inline'>(丹霞淳)</span></p>
<p>豁開萬仞巖。劈面通消息。一條白練飛。界破青山色。<span class='note-inline'>(率菴琮)</span></p>
<p>堂奧雖深無鎖鑰。包容大地與山河。艸窠裏輥人多少。喚不回頭爭奈何。<span class='note-inline'>(無文粲)</span></p>
<p style="margin-left:1em">雲居因僧問路逢猛虎時如何。師曰。千八萬人不逢。如何却是你逢。</p>
<p>不搽紅粉色。不挂綠羅衣。一般閒態度。淡墨畵蛾眉。<span class='note-inline'>(率菴琮)</span></p>
<p>仙都自古異凡阿。淺水明沙趣便多。不羨玉堂公子氣。飛樓涌殿政方苛。<span class='note-inline'>(寒潮濤)</span></p>
<p style="margin-left:1em">雲居因僧問如何是朱頂王菩薩。師曰問者赤頭漢作麼。</p>
<p>高菴悟云。者個便是超宗越格底事。直是無你會處。須是悟了更能踐履始得。諸人還明得麼。乃頌。</p>
<p>朱頂王菩薩。元是赤頭漢。驚怪李三黑。一生祇賣炭。</p>
</div>
<div class='div-other'><a id='mulu739' />
<p class='h2'>新羅雲住禪師<span class='note-inline'>(雲居膺嗣)</span></p><p style="margin-left:1em">僧問如何是諸佛師。師曰文殊聳耳。</p>
<p>無相光中未兆身。清虗渺邈豈為鄰。一輪明月當軒照。玉殿蕭蕭不見人。<span class='note-inline'>(丹霞淳)</span></p>
<p>禁殿苔生耗不通。更深簾挂月明中。龍牀慵臥忘尊貴。佛祖無因拜下風。<span class='note-inline'>(天愚寶)</span></p>
</div>
<div class='div-other'><a id='mulu740' />
<p class='h2'>撫州金峰玄明從志禪師<span class='note-inline'>(曹山寂嗣)</span></p><p style="margin-left:1em">上堂。事存圅蓋合。理應箭鋒拄。還有人道得麼。若有人道得。金峰分半院與它住。時有僧出禮拜。師曰。相見易得好。共住難為情。便下座。</p>
<p>天童覺云。重賞之下必有勇夫。者僧擬於強取。金峰却又不甘。還知蚌鷸相持總落漁人之手麼。若也辨得圅蓋箭鋒。金峰一院兩手分付。　寶壽新云。金峰將個破院子看得活寶相似。放又恐放去。揑又怕揑殺。當時者僧若是個漢。待道有人道得金峰分半院與他住。便好掀倒禪牀。喝散大眾。管教一院兩廊雙手分付。還有旁不甘底麼。出來與金峰作主。</p>
<p>紫霞嶺上覓漁父。銀浪堆中遇樵客。赤霄曾奉楚王筵。白璧奪歸趙氏掖。個是雄雄貌粹奇。蹋轉雲林施棒喝。施棒喝。笑破春風無浪拍。<span class='note-inline'>(林皐豫)</span></p>
<p style="margin-left:1em">金峰因僧侍次乃曰。舉一則因緣。汝第一不得亂會。僧曰請和尚舉。師豎起拂子。僧良久。師曰知道闍黎亂會。僧以目視東西。師曰雪上更加霜。</p>
<p>昭覺勤云。金峰起模畫㨾。者僧好肉剜瘡。不惟雪上加霜。亦且將錯就錯。山僧亦有一則機緣。祇是不舉向諸人。何故。六耳不同謀。　清化嶾云。古洞雲興。碧潭霧起。金峰老漢不合教壞人家男女。怎如山僧者裏。全無一些佛法道理。</p>
<p style="margin-left:1em">金峰拈枕示眾。一切人喚作枕子。金峰道不是。有僧曰未審和尚喚作什麼。師拈起枕子。僧曰恁麼則依而行之。師曰你喚作甚麼。曰枕子。師曰落在金峰窠窟裏。</p>
<p>法雲秀云。買賣不相當。牛頭南。馬頭北。與麼說話也未出得金峰窠窟在。畢竟如何。心不負人面無慙色。　雲蓋本云。賣寶遇著瞎波斯。　昭覺勤云。渾圇無縫罅。綿密不通風。畫也畫不成。描也描不就。喚作枕子固是落在金峰窠窟裏。直饒不喚作枕子。亦未免落在金峰窠窟裏。且作麼生出得金峰窠窟。識取鉤頭意。莫認定盤星。</p>
<p>金峰窠裏絕誵譌。枕子拈來會得麼。回雁一聲春夢斷。始知身世悟南柯。<span class='note-inline'>(方菴顯)</span></p>
<p>渾圇拈起好風規。石火明明<span class='corr'>已</span>較遲。不落金峰窠窟裏。會須赤手討便宜。<span class='note-inline'>(石溪月)</span></p>
<p style="margin-left:1em">金峰因僧問訊次。乃把住曰。輒不得向人道我有一則因緣舉似你。僧作聽勢。師與一掌。僧曰為什麼打某甲。師曰我要者話行。</p>
<p>明昭謙云。可惜許。金峰好一則因緣。被者僧蹋却。若要話行。者一掌須是金峰自喫始得。　昭覺勤云。六耳不同謀。　獅吼振云。沒量大人。盡向語默裏轉却。若是個漢。待金峰恁麼道。掩耳便行。非但金峰一掌無下手處。管取者老漢倒疑三十年。</p>
<p style="margin-left:1em">金峰因僧問金桮滿酌時如何。師曰金峰不勝酩酊。</p>
<p>昭覺勤云。承言會宗。明機普應則不無金峰。仔細檢點將來。也大漏逗。若問有蔣山金杯滿酌時如何。但云山僧自來天戒。</p>
<p style="margin-left:1em">金峰因僧問。是身無知。如木土瓦石。此意如何。師下禪牀扭僧耳。僧負痛作聲。師曰今日始捉著箇無知漢。僧作禮出去。師召闍黎。僧回首。師曰若到堂中不可舉著。曰何故。師曰大有人笑金峰老婆心。</p>
<p>南山寶云。殺人刀活人劍。在金峰慣得其妙。怎奈者僧貪觀天上月。失却手中橈。當時若是個漢。待伊擬下禪牀。便與一啐。管取金峰作伎倆不成。</p>
<p>扁舟劃斷曉江雲。一曲高歌遠送君。驚起灘頭野鴨子。海天飛去不成羣。<span class='note-inline'>(西巖惠)</span></p>
<p>是身<span class='corr'>土</span>木無知漢。忍痛聲中一皺眉。好是南山射石虎。縱饒沒羽亦徒為。<span class='note-inline'>(石溪月)</span></p>
<p>清機歷掌中。成始又成終。韻出雲霄外。還他嶽頂松。<span class='note-inline'>(思懶融)</span></p>
<p>魯酒蓴魚次第排。清晨門外候君來。及乎日落音猶杳。祇得含羞掩面回。<span class='note-inline'>(紫琈岠)</span></p>
<p style="margin-left:1em">金峰上堂。我若舉來。又恐遭人脣吻。如不舉來。又恐遭人怪笑。於其中間如何即是。有僧纔出。師便歸方丈。至晚有僧請益曰。和尚今日垂語。有僧問。為甚麼不答話。師曰大似失錢遭罪。</p>
<p>萬安嚴云。良駒不待搖鞭。俊鶻豈打臥兔。金峰抑不得<span class='corr'>已</span>。如隔窗弄馬騎相似。者僧眼孔纔定動。早<span class='corr'>已</span>被他收拾場戶了。所以佛法付英靈漢。為甚金峰却道失錢遭罪。還知麼。賣金不遇買金人。撒向閻浮如糞土。卓拄杖。</p>
<p style="margin-left:1em">金峰一日見僧來便起身。僧便出去。師曰恰共昨日那師僧見解不別。僧遂回曰昨日僧道什麼。師曰恰與麼問。曰知道金峰有眼。師曰金峰且置。你今何處喫飯。曰道著即不中。師曰與麼則無來處也。曰金峰心堪作什麼。師曰金峰問僧不曾弱它。就中闍黎無話會處。曰豈是分外。師曰小慈倣大慈。</p>
<p>昭覺勤云。鉤頭香餌放去收來。衝浪錦鱗搖頭振鬣。雖是金峰不曾弱他。奈者僧承機自弱。還會麼。小慈倣大慈。</p>
<p style="margin-left:1em">金峰見駢道者來。擎起經作攬衣勢。以目視之。駢提坐具以目視師。師曰一切人道你會禪。曰和尚作麼生。師曰艸賊大敗。</p>
<p>龍起滄海。虎出林端。直下來也。急著眼看。<span class='note-inline'>(石溪月)</span></p>
<p style="margin-left:1em">金峰上堂。老僧二十年前有老婆心。二十年後無老婆心。僧問如何是二十年前有老婆心。師曰。問凡答凡。問聖答聖。曰如何是二十年後無老婆心。師曰。問凡不答凡。問聖不答聖。</p>
<p>天童傑云。烏巨當時若見。但冷笑兩聲。者老漢若瞥地。自然不墮聖凡窠臼。　報恩琇云。金峰可謂得向上鉗錘。不落時人窠窟。然檢點將來。也是自倒自起。　壽昌浩云。金峰老漢縝密處水泄不通。疎頑時隨邪逐惡。者僧貪他香餌。未免墮在聖凡窠窟裏。百劫千生出身無路。興國今日平高就下。買帽相頭。莫謂山僧為你說老婆禪好。喝一喝。　石鼓滋云。金峰雖具移腔別調底手段。尚無指玼奪璧底機謀。終不免打作兩橛。老僧者裏則不然。二十年前有老婆心。饑飡渴飲。二十年後無老婆心。渴飲饑飡。</p>
<p style="margin-left:1em">金峰因僧問四海晏清時如何。師曰猶是階下漢。</p>
<p>四海烟塵<span class='corr'>已</span>晏然。當軒皓月照人寒。大功不賜將軍賞。寶馬金槍頓懶看。<span class='note-inline'>(丹霞淳)</span></p>
<p>化外來賓事可安。將軍不重寶花冠。功成身退全無力。回首塵中毛骨寒。<span class='note-inline'>(伴我侶)</span></p>
<p style="margin-left:1em">金峰問僧甚處來。曰東國來。師曰作麼生過得金峰關。曰公驗分明。師曰試呈似金峰看。僧展兩手。師曰金峰關從來無人過得。曰和尚過得麼。師曰波斯喫胡椒。</p>
<p>仰山欽云。過關須是透關眼。守關須是把關人。金峰不覺瞌睡。致被者僧衝突。雖然。蕩蕩一條官驛路。晨昏曾不禁人行。</p>
<p style="margin-left:1em">金峰於僧堂喫餅次。自拈一枚餅從上版頭轉一帀。大眾見一時合掌。師曰縱饒你十分起手。也祇得一半至。晚有僧請益曰。今日行餅祇得一半。請和尚全道。師作拈餅勢。復曰會麼。曰不會。師曰金峰也祇得一半。</p>
<p>金峰餬餅祇許一半。若要完全後五日看。<span class='note-inline'>(方菴顯)</span></p>
<p style="margin-left:1em">金峰因僧辭。師問何處去。曰不敢妄通消息。師曰若到諸方切忌道著金峰為人處。曰<span class='corr'>已</span>領尊旨。師曰忽有人問你作麼生。僧提起袈裟角。師曰捷弱於闍黎。</p>
<p>巨音選云。大小金峰不妨為人徹困。檢點將來。却被者僧惑亂。山僧者裏事無一向。九十日<span class='corr'>已</span>來與諸人行共行坐共坐。如今事不獲<span class='corr'>已</span>。放一線道。擬共諸人說一上佛法。爭奈不是時節。雖然如是。且道山僧還有為人處麼。</p>
</div>
<div class='div-other'><a id='mulu741' />
<p class='h2'>撫州曹山慧霞禪師<span class='note-inline'>(曹山寂嗣)</span></p><p style="margin-left:1em">僧問佛未出世時如何。師曰曹山不如。曰出世後如何。師曰不如曹山。</p>
<p>五祖演云。若以世諦觀之。曹山合喫二十棒。若以祖道觀之。白雲合喫二十棒。雖然如是。棒頭有眼。兩人中一人全肯。一人全不。肯若檢點得出。許你具半隻眼。　天童覺云。佛與曹山主賓互換。出世不出世。各具一隻眼。未有常行而不住。未有常住而不行。還會麼。幽洞豈拘關鎖意。縱橫不涉兩頭機。　報恩秀云。曹山不如。自攜瓶去沽村酒。不如曹山。却著衫來作主人。天童拈處不礙。裂開萬松著語。何妨揑聚。佛與曹山主賓和合。出世不出世。雙眼圓明。終日在途中不離家舍。終日在家舍不離途中。還會麼。雲生洞口還歸洞。密密金刀剪不開。　天寧琦云。大小曹山口甜心苦。若有問壽山。佛未出世時如何。好。出世後如何。好。與他二個好。且聽一生參。　壽昌浩云。正偏妙叶還他本分宗師。就裏明機須是當場有準。若有問山僧。佛未出世時如何。水足艸足。出世後如何。牽犁拽耙。何故。雲散家家月。春來處處花。　法林音云。轉功就位。轉位就功。裂開揑聚。正偏圓融。曹山天童報恩三大老各有長處。法林更資一路。佛未出世時如何。勘破了也。出世後如何。勘破了也。雖然。莫將閒學解。埋沒師祖機。</p>
<p>日隱青山瑞氣高。梧藏丹鳳覰無聊。無端石馬潭中過。驚起泥龍翻海潮。<span class='note-inline'>(投子青)</span></p>
<p>古木靈巢鶴夢迷。崑崙白象倒騎歸。魚鱗水漲舟橫岸。羊角風生花落蹊。<span class='note-inline'>(湛堂深)</span></p>
<p>曹山不如。花根本艶。不如曹山。虎體元斑。江南地暖。塞北春寒。一把柳絲收不得。和烟搭在玉欄杆。<span class='note-inline'>(石菴玿)</span></p>
<p>曹山不如。是馬非驢。不如曹山。虎不食斑。龍吟霧起。虎嘯風寒。達觀之士兮一見便見。中下之機兮千山萬山。瘥病不假驢䭾藥。延齡何用九還丹。<span class='note-inline'>(辛菴儔)</span></p>
<p>清標隱隱紫微寒。仰望令人神欲刪。無奈彩雲更飄緲。夜深空倚玉欄杆。<span class='note-inline'>(位中符)</span></p>
<p>萬斛煙雲受用奇。雙眉日向額堂垂。因思途路波吒者。爭似深山種紫芝。<span class='note-inline'>(直指南)</span></p>
<p>銀盆盛雪色難別。蘆藏鷺鷥類莫窺。對對玉鷄啼午夜。共覘紫氣鎖彤墀。<span class='note-inline'>(如崙正)</span></p>
<p>鍼劄不入。斧斫不開。身是箭垛。口是禍胎。顛酒曹山醉未醒。朝遊南嶽暮天台。<span class='note-inline'>(巨音選)</span></p>
<p style="margin-left:1em">曹山因僧侍立。師曰道者可煞熱。曰是。師曰祇如熱向甚處迴避。曰向鑊湯爐炭裏迴避。師曰祇如鑊湯爐炭又作麼生迴避。曰眾苦不能到。</p>
<p>昭覺勤云。回機轉位。宛爾通方。直下似臘月蓮花。雖然如是。斬釘截鐵更饒一路。或有問山僧。恁麼熱向甚處迴避。祇向他道。鑊湯爐炭裏迴避。鑊湯爐炭裏如何迴避。向道熱殺也。且道還有為人處也無。　資福侶云。親切提持。圓融自在。還他曹山。然檢點將來。尚存意路。者裏則不然。有問鑊湯爐炭裏作麼生迴避。向他道知汝信不及。　洞山度云。祇如鑊湯爐炭裏苦不可言。因甚道眾苦不能到。還知古人落處也無。若知。寒則普天普地寒。熱則普天普地熱。者裏會得。更須知有向上一竅。其或未然。祇知事逐眼前過。不覺老從頭上來。</p>
<p>崑崙片玉火中潤。碧落孤蟾水底圜。一念翛然無異色。任從滄海變桑田。<span class='note-inline'>(丹霞淳)</span></p>
<p>眾苦不能到。特地好乾坤。風光都買盡。不費錢一文。<span class='note-inline'>(枯禪鏡)</span></p>
<p>賀家湖上天華寺。一一軒窗面水開。不是閉門防俗客。愛閒能有幾人來。<span class='note-inline'>(天目禮)</span></p>
<p>瞎却頂門三隻眼。鑊湯爐炭裏優遊。若言眾苦不能到。端的何曾有地頭。<span class='note-inline'>(少室睦)</span></p>
<p>萬仞洪巖勢逼天。崚嶒怪石鎖雲煙。不知誰是忘機者。撒手無依得自然。<span class='note-inline'>(直指南)</span></p>
<p style="margin-left:1em">曹山因僧問四山相逼時如何。師曰曹山在裏許。曰還求出也無。師曰在裏許即求出。</p>
<p>瀛山誾云。潦倒曹山被者僧拶得立地尿出。　白巖符云。與麼答話。大似自語相違。我若作曹山。待道還求出也無。不求出。為什麼不求出。却向道是他受用慣常。</p>
</div>
<div class='div-other'><a id='mulu742' />
<p class='h2'>撫州荷玉山玄悟光慧禪師<span class='note-inline'>(曹山寂嗣)</span></p><p style="margin-left:1em">僧問如何是西來的的意。師曰不禮拜更待何時。</p>
<p>虗堂寂寂夜深寒。攜得瑤琴月下彈。不是知音徒側耳。悲風流水豈相干。<span class='note-inline'>(丹霞淳)</span></p>
</div>
<div class='div-other'><a id='mulu743' />
<p class='h2'>衡州常寧縣育王山弘通禪師<span class='note-inline'>(曹山寂嗣)</span></p><p style="margin-left:1em">僧問如何是和尚家風。師曰渾身不值五文錢。曰太恁貧寒生。師曰古代如是。曰如何施設。師曰隨家豐儉。</p>
<p>祖代家風沒一文。清貧中更是清貧。著衣喫飯隨豐儉。物物頭頭用最親。<span class='note-inline'>(丹霞淳)</span></p>
</div>
<div class='div-other'><a id='mulu744' />
<p class='h2'>蜀州西禪禪師<span class='note-inline'>(曹山寂嗣)</span></p><p style="margin-left:1em">僧問如何是非思量處。師曰誰見虗空夜點頭。</p>
<p>一點靈明六不收。昭然何用更凝眸。箇中消息人難委。獨有虗空暗點頭。<span class='note-inline'>(丹霞淳)</span></p>
</div>
<p class='juan'>宗鑑法林卷六十六</p></div>
</div><!-- end of div[@id='body'] -->
</body></html>