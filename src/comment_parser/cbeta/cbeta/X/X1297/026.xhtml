<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu266' />宗鑑法林卷二十六</p><p class="byline">集雲堂　編</p><p class="head1">大鑒下六世</p>

<div class='div-other'><a id='mulu267' />
<p class='h2'>鎮州寶壽延沼禪師<span class='note-inline'>(臨濟玄嗣)</span></p><p style="margin-left:1em">因西院來參。問蹋破化城來時如何。師曰不斬死漢。院曰斬。師便打。院連道斬斬。師又隨聲打。少頃乃謂侍者曰。適來者僧將赤肉抵它乾棒。著甚死急。次有一僧來白曰。某甲啟和尚。者問話底僧在大覺處來。兩人同參在者裏見解總與麼。恐<span class='corr'>已</span>後委悉和尚法道。須是趁出。二人若不趁出。<span class='corr'>已</span>後難得人承嗣。師即將陳白。僧趁出。</p>
<p>風穴喜云。西院蹋破化城。要且脚跟未得點地。寶壽不斬死漢。早<span class='corr'>已</span>血濺梵天。則且置。祇如趁出者僧意作麼生。韜略雙全多意氣。安南塞北一齊收。</p>
<p style="margin-left:1em">寶壽因僧問萬境來侵時如何。師曰莫管它。</p>
<p>老大梢工慣經歷。看風使帆果端的。任他海獸作波濤。直過如飛沒踪跡。<span class='note-inline'>(海印信)</span></p>
<p>萬境來侵莫管伊。干戈元是太平基。當時蹋著來時路。月下騰騰信脚歸。<span class='note-inline'>(掩室開)</span></p>
<p>空中釘橛。石上裁花。種一籮粟。收三斤麻。<span class='note-inline'>(柏林格)</span></p>
<p style="margin-left:1em">寶壽因趙州來。師在牀背面而坐。州展坐具禮拜。師起身入方丈。州收坐具而出。</p>
<p>保福展云。寶壽忘頭失尾。趙州平地喫撲。</p>
<p>動絃別曲。葉落知秋。人平不語。水平不流。祇因脚底無羈絆。去住縱橫得自由。<span class='note-inline'>(遯菴演)</span></p>
<p>一自投桃便有心。瓊瑤相報尚嫌輕。人情來去如知的。方解一輪兩處明。<span class='note-inline'>(童求昱)</span></p>
<p style="margin-left:1em">寶壽因僧問萬里無片雲時如何。師曰青天也須喫棒。曰未審青天有甚過。師便打。</p>
<p>天奇瑞云。大小寶壽可謂為人為徹。殺人見血。　龍池傳云。寶壽只知盡法。不管無民。且如青天果有喫棒分麼。時有僧過。池召闍黎。僧應諾。池云放汝三十棒。</p>
<p style="margin-left:1em">寶壽問僧甚處來。曰西山來。師曰見獼猴麼。曰見。師曰作甚麼伎倆。曰見某甲一箇伎倆也做不得。師便打。</p>
<p>舊人相見話衷心。借問西山路徑深。對眾直言呈伎倆。紅爐煅煉要真金。<span class='note-inline'>(汾陽昭)</span></p>
<p>西山路上有獼猴。嘯雨哀風動客愁。忽遇北林獅子子。萬般伎倆一時休。<span class='note-inline'>(中際能)</span></p>
<p style="margin-left:1em">寶壽因僧問訊。師曰百千諸佛盡不出此方丈內。曰。祇如古人道大千沙界海中漚。未審此方丈向什麼處著。師曰千聖現在。曰阿誰證明。師擲下拂子。僧從西過東立。師便打。僧曰若不久參焉知端的。師曰三十年後此話大行。</p>
<p>昭覺勤云。寶壽方丈裏布網張羅。者僧鉤餌邊擎頭戴角。三度衝浪上來。三度被他籠罩。且道他得箇什麼。還會麼。重賞之下必有勇夫。</p>
<p>卷則囫圇無縫。舒則八面生光。百千諸佛同處一方。轉機輪於掌握。奮大用於當陽。非獨三十年後。面前薝蔔馨香。<span class='note-inline'>(佛燈珣)</span></p>
<p style="margin-left:1em">寶壽因胡釘鉸來參。師問莫是胡釘鉸麼。曰不敢。師曰還釘得虗空麼。曰請和尚打破。師便打。曰莫錯打某甲。師曰向後有多口阿師與你點破在。胡後到趙州。舉前話。州曰汝因甚麼被他打。曰不知過在甚麼處。州曰祇者一縫尚無奈何。胡有省。</p>
<p>翠峰顯云。我要打者三箇漢。一打趙州不合瞎却胡釘鉸眼。二打寶壽不能塞斷趙州口。三打胡釘鉸不合放過寶壽。驀拈拄杖云。更有一箇。大眾一時退。乃擊禪床一下。　溈山喆云。者漢雖然省去。可惜趙州放過。當時待他道過在什麼處。劈脊便棒。非但承他寶壽威光。亦乃與藂林為龜為鑑。　溈山果云。寶壽大似無風起浪平地生堆。胡釘鉸貪程太速不覺墮坑落塹。若不遇趙州點破。爭得歸家穩坐。且道那裏是趙州點破處。良久云。斬新日月。特地乾坤。　鼓山永云。寶壽雖具打破虗空底鉗錘。未免傷鋒犯手。胡公末後悟去。誰知眼尚[目*荅]眵。　天寧琦云。胡釘鉸原不知者一縫。當時趙州若不與賊過梯。便是蹋破百二十緉艸鞵也未瞥地在。雖然胡釘鉸明得。也較寶壽三十里。　資福廣云。千鈞之弩不為鼷鼠發機。寶壽不得無過。趙州雖善挽轉。也是就地彈雀。</p>
<p>現出虗空眼便花。更教打破事如麻。直須指出當堂縫。分明鷂子過新羅。<span class='note-inline'>(冶父川)</span></p>
<p>一縫分明在。當頭下手難。饒君鉸釘得。終是不完全。<span class='note-inline'>(鼓山珪)</span></p>
<p>直饒釘得者一縫。檢點將來非好手。可憐兩箇老禪翁。却向俗人呈家醜。<span class='note-inline'>(徑山杲)</span></p>
<p style="margin-left:1em">寶壽問僧甚處來。曰崔禪來。師曰將得崔禪喝來麼。曰不曾將得來。師曰與麼則不從崔禪來。僧便喝。師拈棒。僧擬議。師便打。</p>
<p>雲居舜云。寶壽與麼也險。者僧食到口邊被人奪却。</p>
<p>五湖禪客扣禪關。恰似初行學上山。騰身欲出青雲外。力到峰頭一步難。<span class='note-inline'>(佛鑑懃)</span></p>
</div>
<div class='div-other'><a id='mulu268' />
<p class='h2'>鎮州三聖慧然禪師<span class='note-inline'>(臨濟玄嗣)</span></p><p style="margin-left:1em">上堂曰。我逢人則出。出則不為人。興化曰。我逢人則不出。出則便為人。</p>
<p>白雲端云。此二尊宿各有一處打得著。且道那箇在前那箇在後。還有人向者裏定當得麼。良久云。妙舞莫誇回雪手。三臺須是大家催。　保寧勇云。此二尊宿恁麼為人猶在半途。保寧今日路見不平。拈拄杖下座。大眾一時走散。擲下歸方丈。　寶峰文云。者兩箇老古錐。竊得臨濟些子活計。各自分疆列界氣衝宇宙。使明眼衲僧祇得好笑。且道笑箇甚麼。若知得落處。一任七顛八倒。若不知。且向二老葛藤裏齩嚼。　東山演云。一人文章浩渺。一人武藝全施。若道興化是文亦不得。若道三聖是武亦不得。若於此辨得出。許你通身是眼。若辨不出。你自相度。　天童覺云。墮也墮也。今日不是減古人聲光。且要長後人節操。若是本色漢。提佛祖印。轉銕牛機。把拄杖一時穿却。方見衲僧手段。　昭覺勤云。一人在孤峰頂上土面灰頭。一人在十字街頭斬釘截鐵。有頭有尾同死同生。且道出即不為人底是。出即便為人底是。萬古碧潭空界月。再三撈摝始應知。　徑山杲云。真淨老人大似欺誣亡沒。杲上座即不然。豁開三要三玄路。坐斷須彌第一峰。且道三聖分上耶。興化分上耶。　天童傑舉白雲語了云。白雲錯下名言。殊不知二尊宿前不搆村後不迭店。直至於今反成話杷。何故。字經三寫烏焉成馬。　靈隱嶽云。二老漢滅却臨濟正法眼。却向長安路上把手共行。直至於今遞相鈍置。且如何是共行一句。掣開金殿鎖。撞動玉樓鐘。　仰山欽云。二老可謂一條拄杖兩人舁。今日被天寧拗作兩橛了也。以拄杖倚左邊云。且聽各自平分。　天寧琦云。三聖興化明眼宗師。因甚麼。活計本同。生涯迥異。但有路可上。更高人也行。　徑山琇云。一人得體。一人得用。總未有作家手段。萬壽既<span class='corr'>已</span>出了。且道有為人處無為人處。祝融峰頂上。露滴萬年松。　報恩秀云。者兩箇漢。大似才高語壯倚勢欺人。拈拄杖云。還見興化三聖麼。復靠杖云。直饒具衲僧手段。也且向者邊立。　磬山修云。一人逢人則出。一人逢人則不出。且道逢什麼人。　五磊權云。欽祖幸然拗折。今日不肖遠孫。未免更將鸞膠為伊續起。逢人即出。逢人不出。兩彩一賽。如箭中的。金鳳銜花下彩樓。眼裏瞳人吹觱篥。三臺須是大家催。無限清風生八極。　愚菴盂云。山僧今日出也。還是為人。是不為人。若是為人。則落興化圈套裏。若不為人。又落三聖圈套裏。若總不恁麼。又落山僧圈套裏。畢竟如何。喝一喝云。一把柳絲收不得。和烟搭在玉欄干。　菩提珍舉真淨語了云。真淨老人錯下名言。累及後人。循途守轍列界分疆。殊不知二大老背手抽金鏃。翻身控角弓。激揚臨濟賓主即不無。若是活計。何曾夢見。今日新菩提落處也要諸人共知。以拄杖畵一畵云。自出洞來無敵手。得饒人處且饒人。擲下拄杖。</p>
<p>騎驢戴笠迎南去。躍馬搖鞭向北行。兩箇大商俱突曉。日高猶聽打三更。<span class='note-inline'>(保寧勇)</span></p>
<p>城南措大騎驢子。市北郎君跨馬兒。各各四蹄俱蹋地。三春同到金明池。<span class='note-inline'>(佛鑑懃)</span></p>
<p>陽燄何曾止得渴。畵餅幾時充得饑。勸君不用栽荊棘。後代兒孫惹著衣。<span class='note-inline'>(徑山杲)</span></p>
<p>湖光瀲灔晴偏好。山色溟濛雨亦奇。若把西湖比西子。淡粧濃抹總相宜。<span class='note-inline'>(佛燈珣)</span></p>
<p>兩箇孩兒抱花鼓。左邊打了右邊舞。一曲兩曲無人會。歷歷清風動千古。<span class='note-inline'>(懶菴需)</span></p>
<p>乍雨乍晴山裏寺。或來或去洞中雲。滿天星斗明如晝。此境此時誰欲分。<span class='note-inline'>(德山清)</span></p>
<p>橫吹玉笛分春恨。半卷珠簾并倚門。迷却歸巢雙燕子。落紅飛絮攪前村。<span class='note-inline'>(龍池珍)</span></p>
<p>黃昏打漿奔城快。日午回舟入港遲。夜半相逢兩相喝。不知蹉過<span class='corr'>已</span>多時。<span class='note-inline'>(在菴賢)</span></p>
<p>張顛艸書。李廣神箭。一等精良。千秋獨擅。<span class='note-inline'>(浹水治)</span></p>
<p>古音無調和難齊。迭奏壎箎望轉迷。歌罷攜歸天大曉。一簾風景六橋西。<span class='note-inline'>(法林音)</span></p>
<p style="margin-left:1em">三聖因僧問如何是祖師西來意。師曰臭肉來蠅。興化曰。破驢脊上足蒼蠅。</p>
<p>水母有骨。靈龜無殻。瞎驢臭肉來於蠅。佛意祖意如山嶽。<span class='note-inline'>(正覺逸二)</span></p>
<p>靈龜有殻。水母無骨。破驢脊上足蒼蠅。曹溪古路行人絕。</p>
<p>破脊驢多臭肉蠅。誰知興化不徒行。慣從五鳳樓前過。手握金鞭賀太平。<span class='note-inline'>(白雲端)</span></p>
<p>青青掩映蒼龍窟。修竹超然物外物。若將修竹比喬松。未及喬松老風骨。<span class='note-inline'>(佛鑑懃)</span></p>
<p style="margin-left:1em">三聖到德山。纔展坐具。山曰。莫展炊巾。者裏無殘羮餿飯。師曰縱有也無著處。山便打。師接住棒推向禪牀上。山大笑。師哭蒼天便下參堂。堂中首座號踢天泰問。行脚高士須得本道公驗。作麼生是本道公驗。師曰道甚麼。座再問。師打一坐具曰。者漆桶。前後觸忤多少賢良。座擬人事。師便過。第二座人事。</p>
<p>瑯琊覺云。若無欒布作。爭得見韓光。　溈山行云。三聖撥艸瞻風。有舒有卷。德山勘凡驗聖。有放有收。德山笑去即且置。三聖哭蒼天便出。意作麼生。不貪香餌味。可謂碧潭龍。　雲巖游云。三聖便展坐具。作賊人心虗。山云不用展炊巾。尾巴露也。聖云設有向什麼處著。口是禍門。山便打。裂破古今。聖接住棒推山向繩床上。老鼠入牛角。更有一轉語。待無舌人忌口却向汝道。　清化嶾云。赤眼遇金剛。伎倆恰相當。好手逢好手。何更哭蒼蒼。洞中春色幾人知。門外秋紅風落了。</p>
<p>呼為雲。吸為雨。襲襲清風動寰宇。笑哭不是等閒聲。路見不平應有主。要斬不平人。不與平人語。而今何處見踪由。剔起眉毛看鷂子。<span class='note-inline'>(長靈卓)</span></p>
<p>殘羮餿飯。無處安著。換手搥胸。劈頭葢却。兩箇無孔銕錘。一㨾無繩自縛。<span class='note-inline'>(佛燈珣)</span></p>
<p>南北山相對。東西有路分。不經塲陣裏。爭見李將軍。<span class='note-inline'>(木菴永)</span></p>
<p>瞎驢插翅驚雷外。蹋倒崔嵬華嶽峰。堪笑禹門點額者。為貪香餌不成龍。<span class='note-inline'>(山夫正)</span></p>
<p style="margin-left:1em">三聖問僧近離甚處。僧便喝。師亦喝。僧又喝。師又喝。僧曰。行棒即瞎。便喝。師拈棒。僧轉身作受棒勢。師曰。下坡不走。快便難逢。便打。僧曰者賊。便出去。師遂拋下棒。次有僧問。適來怎容得者僧。師曰是伊曾見先師來。</p>
<p>天井新云。拈頭作尾則易。看樓打樓則難。何故。白雲盡處是青山。行人更在青山外。　法忍謐云。者僧具超方手眼。三聖展格外威權。雖然縱奪可觀。未免旁觀者哂。　法林音云。那裏是者僧見先師處。</p>
<p>是精識精。是賊識賊。惡人自有惡人魔。新羅人遇普州客。攙旂奪角饒機先。打劫就窠歸勁敵。珠走盤。活鱍鱍。吹毛橫按雪霜寒。收下翅遼天俊鶻。<span class='note-inline'>(天岸昇)</span></p>
<p style="margin-left:1em">三聖到仰山。山問汝名甚麼。師曰慧寂。山曰慧寂是我名。師曰我名慧然。山大笑。</p>
<p>昭覺勤舉雪竇頌畢云。者箇笑。千古萬古清風凜凜地。為甚麼雪竇却道。祇應千古動悲風。也是死而不弔。　徑山杲云。兩箇藏身露影漢。殊不顧旁觀者哂。　愚菴盂云。仰山向虗空裏穵縫。三聖煉石補天。陳希夷一覺睡千年。至今不知。直是好笑。</p>
<p>雙收雙放若為宗。騎虎由來要絕功。笑罷不知何處去。祇應千古動悲風。<span class='note-inline'>(雪竇顯)</span></p>
<p>神通遊戲不為難。互換機鋒始可觀。雙放雙收底時節。呵呵大笑幾何般。<span class='note-inline'>(本覺一)</span></p>
<p>慧寂剛言是我名。幸逢禪者更饒人。若將利器比君子。大笑欣然滿座春。<span class='note-inline'>(圓悟勤)</span></p>
<p>黎鬼無端弄醉翁。醉中鼻孔自遼空。到家鬼魅同烏有。滿樹桃花笑晚風。<span class='note-inline'>(緒菴續)</span></p>
</div>
<div class='div-other'><a id='mulu269' />
<p class='h2'>魏府大覺禪師<span class='note-inline'>(臨濟玄嗣)</span></p><p style="margin-left:1em">因僧問如何是本來身。師曰。頭枕衡山。脚蹋北嶽。</p>
<p>主山之後案山前。下是地兮上是天。身手太長衫袴短。醉狂贏得樂豐年。<span class='note-inline'>(保寧勇)</span></p>
<p>潦倒年來任性情。仙都蹋遍又蓬瀛。有名不載籍天府。賸得聲傳四海清。<span class='note-inline'>(古林如)</span></p>
<p style="margin-left:1em">大覺參臨濟。濟見豎起拂子。師展坐具。濟擲下拂子。師收具參堂去。時眾曰。此僧莫是和尚親故。不禮拜亦不喫棒。濟聞令侍者喚師至。曰。大眾道。汝來參長老。又不禮拜又不喫棒。莫是長老親故。師乃珍重下去。</p>
<p>如菴彰云。風來樹動。雨過山青。二老可謂作家相見迥出常情。雖然。大覺猶欠一籌。當時待侍者來喚。便好掌云。者一掌合是堂頭老漢喫。非惟塞斷臨濟咽喉。且使一眾狐疑泮然冰釋。</p>
<p>電光石火驗來機。家在深山著薜衣。怎奈旁人看不厭。相攜更步釣魚磯。<span class='note-inline'>(古南門)</span></p>
<p>桃李花開三月天。紅紅白白不相瞞。可憐遊翫不知者。空使風飄落滿川。<span class='note-inline'>(古鑑彰)</span></p>
</div>
<div class='div-other'><a id='mulu270' />
<p class='h2'>灌溪志閒禪師<span class='note-inline'>(臨濟玄嗣)</span></p><p style="margin-left:1em">因僧問。久嚮灌溪。到來祇見漚麻池。師曰。汝祇見漚麻池。且不見灌溪。曰如何是灌溪。師曰劈箭急。</p>
<p>玄沙備云。更學三十年未會禪在。　天童悟云。灌溪雖能拽轉鼻孔。爭奈惹人情見。何不待伊問如何是灌溪。劈頭便打。</p>
<p>一派曹溪接灌溪。龍行風雨動雲霓。峻機箭筈波瀾急。撼得毗盧海嶽低。<span class='note-inline'>(克符道者)</span></p>
<p>武牙山下虎狼多。何事行人偏要過。今日虎雖幸瞌睡。過來魂魄亦銷磨。<span class='note-inline'>(樵之玉)</span></p>
<p style="margin-left:1em">灌溪參臨濟。濟驀胷搊住。師曰領領。濟拓開曰且放你一頓。</p>
<p>天童華云。灌溪氣宇如王。被臨濟活埋在鎮州城裏十字街頭。當時若是光孝。棒折也不放在。何故。家肥生孝子。國霸有謀臣。　靈隱嶽云。爐韛之所多鈍鐵。雖然如是。不因夜來鴈。爭見海門秋。</p>
<p>雨散雲收後。崔嵬數十峰。倚闌頻顧望。回首與誰同。<span class='note-inline'>(秀巖瑞)</span></p>
<p style="margin-left:1em">灌溪住後上堂。我在臨濟爺爺處得半杓。末山孃孃處得半杓。共成一杓。喫了直至如今飽不饑。</p>
<p>天童覺云。灌溪恁麼說。且道是臨濟處得底。末山處得底。雖然一箭落雙鵰。爭奈有時走殺。有時坐殺。且作麼生得恰好去。揑聚放開全在我。拈來拋去更由誰。</p>
<p>莫謂成龍頭角易。拏雲攫霧及時難。今朝特地重拈出。信始渠儂不自瞞。<span class='note-inline'>(主峰法)</span></p>
<p style="margin-left:1em">灌溪上堂。十方無壁落。四面亦無門。淨裸裸。赤灑灑。沒可把。</p>
<p>崇覺空云。灌溪老漢向十字街頭逞風流。賣惺惺。道我解穿珍珠解玉版。濄亂絲卷筒絹。婬房酒肆瓦合輿臺。虎穴魔宮那吒忿怒。遇文王興禮樂。逢桀紂逞干戈。今日被崇覺覰見。一塲懡㦬。</p>
</div>
<div class='div-other'><a id='mulu271' />
<p class='h2'>定州善崔禪師<span class='note-inline'>(臨濟玄嗣)</span></p><p style="margin-left:1em">州將王令公於衙署張座請師說法。師陞座拈拄杖曰。出來也打。不出來也打。僧出曰崔禪[口*尒]。師擲下杖曰。久立令公。伏惟珍重。</p>
<p>歸宗一云。作麼生道得一語救得崔禪。　清凉欽云。和尚且自救好。是肻他不肻他。　五祖戒別云。便推倒禪牀。　瑯琊覺云。久經行陣者。終不展旂槍。　雲葢智云。身挨白刃不懼死生。也須是者僧始得。崔禪為甚麼當機放過。要會麼。錦鱗<span class='corr'>已</span>得休勞力。收拾絲綸歸去休。　薦福行云。崔禪上堂。美則美矣。善則未善。何故。大似放過者僧。山僧即不然。待者僧出眾來。向未開口<span class='corr'>已</span>前與他痛棒。若是皮下有血。必然別有生涯。　龜峰光云。崔禪布長蛇偃月大陣。欲統四大部洲為一世界。不是者僧攙旂奪鼓。未免陷在虜庭。且道坐籌帷幄鎮靜八方水乳和同風雲會合一句作麼生道。若不藍田射石虎。幾乎誤殺李將軍。　理安問云。雲葢道。者僧身挨白刃不懼死生。可惜崔禪當機放過。殊不知者僧喫了崔禪一頓棒。至今轉身不得。要識崔禪麼。運籌帷幄決勝千里。</p>
<p>鏌鎁橫按寶光寒。俠客嘍囉敢正看。飛過青霄聲震吼。乾坤直得黑漫漫。<span class='note-inline'>(保寧勇)</span></p>
<p>大展家風示眾人。垂鉤入海釣金鱗。遊魚弄水騰波浪。船棹俱拋出大津。<span class='note-inline'>(延壽慧)</span></p>
<p>十三慣繡羅衣裳。自憐紅袖聞馨香。人言此是嫁時服。含羞<span class='corr'>刺</span>出雙鴛鴦。<span class='note-inline'>(空叟印)</span></p>
<p>大鵬展翅。鼓蕩四溟。直下惟求負命鯨。彩雲坐斷春風闊。杖化游龍歸意深。休收。虎頭戴角大驚人。<span class='note-inline'>(夾山豫)</span></p>
</div>
<div class='div-other'><a id='mulu272' />
<p class='h2'>幽州譚空禪師<span class='note-inline'>(臨濟玄嗣)</span></p><p style="margin-left:1em">因鎮州牧有姑為尼。行脚回欲開堂。牧令師勘過。師問曰。聞汝欲開堂為人是否。尼曰是。師曰。尼是五障之身。你作麼生為人。尼曰。龍女八歲南方無垢世界成等正覺。又作麼生。師曰。龍女現十八變。你試一變看。尼曰。不是野狐精。變箇什麼。師便打。牧聞舉乃曰和尚棒折那。</p>
<p>翠巖芝云。且道尼具眼麼。祇擔得斷貫索。且作麼生會。</p>
</div>
<div class='div-other'><a id='mulu273' />
<p class='h2'>襄州歷村禪師<span class='note-inline'>(臨濟玄嗣)</span></p><p style="margin-left:1em">師煎茶次。僧問如何是祖師西來意。師舉起茶匙。僧曰莫祇者便當得否。師擲匙向火中。</p>
<p>煎茶未了人來問。拈起茶匙呈似他。當時若遇收燕手。性命難存爭奈何。<span class='note-inline'>(投子青)</span></p>
</div>
<div class='div-other'><a id='mulu274' />
<p class='h2'>鎮州萬壽禪師<span class='note-inline'>(臨濟玄嗣)</span></p><p style="margin-left:1em">一日過訪寶壽。壽坐不起。師展坐具。壽下禪牀。師却坐。壽驟步入方丈閉却門。師乃歸院。翌日寶壽來謁。師亦坐不起。壽展坐具。師亦下禪牀。壽却坐。師遂歸方丈閉却門。壽於侍者寮取灰圍却方丈門便歸去。師開門見曰。我不恁麼。它却恁麼。</p>
<p>磬山修云。二老一衝一撞。如兩虎相見各露爪牙。無有一毫虧損處。不愧同參。足為模範。雖然。總未免旁觀者哂。</p>
</div>
<div class='div-other'><a id='mulu275' />
<p class='h2'>虎溪禪師<span class='note-inline'>(臨濟玄嗣)</span></p><p style="margin-left:1em">因僧問菴主住者裏多少年也。師曰祇見冬凋夏長。年代總不記得。曰大好不記得。師曰汝道我在者裏得多少年也。曰冬凋夏長[口*尒]。師曰閙市裏虎。</p>
<p>閙市中心虎。能歌不能舞。命值木星君。不遇羅睺主。<span class='note-inline'>(瑯琊覺)</span></p>
<p>虎溪老住菴。年深都不記。閙市心中虎。四邊如鼎沸。<span class='note-inline'>(艸堂清)</span></p>
</div>
<div class='div-other'><a id='mulu276' />
<p class='h2'>覆盆禪師<span class='note-inline'>(臨濟玄嗣)</span></p><p style="margin-left:1em">有僧從山下哭上。師閉却門。僧於門上畵一圓相。門外立地。師從菴後出。亦從山下哭上。僧喝曰猶作者箇去就在。師便換手搥胷曰可惜先師一場埋沒。僧曰苦苦。師曰菴主被瞞。</p>
<p>白巖符云。兩箇漢驀拶相逢。如龍得水。似虎逢山。意氣威獰則不無。若到者裏。各與二十拄杖。為什麼。古佛堂前無如是事。</p>
</div>
<div class='div-other'><a id='mulu277' />
<p class='h2'>桐峰禪師<span class='note-inline'>(臨濟玄嗣)</span></p><p style="margin-left:1em">因僧問。和尚者裏忽遇大蟲作麼生。師便作大蟲㖃。僧作怕勢。師大笑。僧曰者老賊。師曰爭奈老僧何。僧却大笑。</p>
<p>翠峰顯云。是即是。兩個惡賊祇解掩耳偷鈴。復頌　見之不取。思之千里。好個斑斑牙爪未備。君不見大雄山下忽相逢。落落聲光皆振地。大丈夫。見也無。收虎尾。捋虎鬚。</p>
<p>山裏大蟲山裏㖃。借你拳頭築你口。丈夫氣宇信如王。豈肯輸人甘落後。賊賊賊。喜底是風。怨底是雪。<span class='note-inline'>(愚庵盂)</span></p>
<p>怕虎原來同虎走。不會齩人只會㖃。張牙露爪幾千般。到底翻成喋屎狗。<span class='note-inline'>(起綱宗)</span></p>
</div>
<div class='div-other'><a id='mulu278' />
<p class='h2'>滄州米倉禪師<span class='note-inline'>(臨濟玄嗣)</span></p><p style="margin-left:1em">問僧近離甚處。曰冀州太湖。師曰闍黎來時太湖向你道什麼。曰知道米倉路險。師曰到者裏又作麼生。曰不異發足時道路。師曰闍黎<span class='corr'>已</span>孤太湖去在。曰某甲亦不肯和尚恁麼道。師曰來時路峻如今路平。曰不妨和尚此路。師曰漆桶裏漢有甚麼限。</p>
<p>發足超方。地頭親到。遇著嶮峻。道途殺活。杖子變豹。米倉大路平如砥。未免漆桶裏著倒。不搽紅粉也風流。大抵還他肌骨好。<span class='note-inline'>(佛燈珣)</span></p>
</div>
<div class='div-other'><a id='mulu279' />
<p class='h2'>雲山禪師<span class='note-inline'>(臨濟玄嗣)</span></p><p style="margin-left:1em">問僧甚處來。曰西京來。師曰將得西京主人書來麼。曰不敢妄通消息。師曰作家師僧天然猶在。曰殘羮餿飯誰人肯喫。師曰獨有闍黎不肯喫。僧便作吐勢。師喚侍者。扶出者病僧。</p>
<p>昭覺勤云。一往觀來二俱作家。節節勘證二俱落艸。當時若有人截斷葛藤。不妨光前絕後。還委悉麼。多虗不如少實。</p>
<p>莫怪相逢無信息。誰能長作置書郵。直饒說盡千般事。那箇心中得到頭。<span class='note-inline'>(懶菴樞)</span></p>
<p>者僧掩耳偷鈴。雲山將錯就錯。若是碧眼波斯。別有翻身一著。<span class='note-inline'>(木菴永)</span></p>
</div>
<div class='div-other'><a id='mulu280' />
<p class='h2'>定上座<span class='note-inline'>(臨濟玄嗣)</span></p><p style="margin-left:1em">鎮府齋回到橋上坐次。有三座主至。一座主問。如何是禪河深處須窮到底。師擒住擬拋向橋下。其二座主遽前勸曰。休休。莫怪觸忤上座。且望慈悲。師曰。若不是者兩箇座主。直教它窮到底。</p>
<p>理安問云。定上座性命在二座主手裏。</p>
</div>
<div class='div-other'><a id='mulu281' />
<p class='h2'>奯上座<span class='note-inline'>(臨濟玄嗣)</span></p><p style="margin-left:1em">因到百丈。丈曰闍黎有事相借問得麼。師曰幸自非言何須譗[言*窒]。丈曰收得安南又憂塞北。師撥開胷曰與麼不與麼。丈曰。要且難搆。要且難搆。師曰。知即得。知即得。</p>
<p>仰山寂云。若有人知此二人落處。不妨奇特。若辨不得。大似日中迷路。　蔣山勤云。百丈獨坐大雄峰頂。咳嗽風生。四方禪客望崖而退。因甚奯上座到來。直得弓折箭盡。</p>
<p style="margin-left:1em">奯上座到德山。山纔見便下禪牀作抽坐具勢。師曰。者箇且置。忽遇心境一如底人來。向伊道箇什麼。不被諸方檢責。山曰。猶較昔日三步在。別作箇主人公來。師便喝。山不語。師曰塞却者老野狐咽喉。</p>
<p>溈山祐云。奯公雖得便宜。爭奈掩耳偷鈴。　蔣山勤云。奯公一喝賓主歷然。德山無語言遍天下。溈山老子雪上加霜。檢點將來。總不可放過。乃擲下拄杖。</p>
</div>
<div class='div-other'><a id='mulu282' />
<p class='h2'>睦州<span class='corr'>刺</span>史陳操尚書<span class='note-inline'>(見睦州明)</span></p><p style="margin-left:1em">一日與僚屬登樓次。見數僧行過。一官人曰來者總是行脚僧。公曰不是。曰焉知不是。公曰待來勘過。須臾僧到樓前。公驀喚上座。僧皆舉首。公謂眾官曰不信道。</p>
<p>溈山喆云。尚書可謂手擎仲尼日月。腰佩毗盧金印。非惟儒士驚懾。亦乃衲僧罔措。不見道當機如電拂。方免病棲蘆。　天童覺云。陳操尚書白拈賊。瞞長蘆一點不得。　鼓山永云。者僧有理難伸。死而不弔。尚書按劍當門。誰敢正眼覷著。　通玄奇云。尚書可謂善識休咎。閙裏換人眼睛。者僧雖則舉首稱奇。可惜還同受屈。</p>
<p>一語離窠窟。千生出葢纏。夜來風雪惡。木折在巖前。<span class='note-inline'>(雪堂行)</span></p>
<p>拈得須彌第一槌。銅頭鐵額豈容伊。鹽梅舟楫并霖雨。不是斯人更是誰。<span class='note-inline'>(復庵封)</span></p>
<p>季咸曾相壺丘子。隨變難分極自逃。輸與高樓凝望者。炯然明可察秋毫。<span class='note-inline'>(虗堂愚)</span></p>
<p style="margin-left:1em">尚書問僧。有事相借問得麼。僧曰合取狗口。公乃自摑口曰某甲罪過。曰知過必改。公曰就闍黎乞取口喫飯得麼。</p>
<p>緣門底事都傾出。祇要相將艸裏行。把臂不須重叮囑。脚跟點地自縱橫。<span class='note-inline'>(粟庵鼎)</span></p>
<p style="margin-left:1em">尚書齋次。拈胡餅問僧曰。江西湖南還有者箇麼。曰尚書適來喫箇什麼。公曰敲鐘謝響。</p>
<p>瀛山誾云。者僧俊鶻冲霄到也快便。怎奈末上遭他網子。祇如道敲鐘謝響。者裏合作麼對。他何不道艸賊大敗。</p>
<p style="margin-left:1em">尚書問睦州看什麼經。州曰金剛般若經。公曰。六朝翻譯。師看底是第幾朝。州拈起曰。一切有為法。如夢幻泡影。</p>
<p>六朝翻譯傳來妙。到頭未悟當時竅。須信枝頭老鳳凰。春來反作黃鶯叫。<span class='note-inline'>(正堂辨)</span></p>
</div></div>
<p class='juan'>宗鑑法林卷二十六</p>
</div><!-- end of div[@id='body'] -->
</body></html>