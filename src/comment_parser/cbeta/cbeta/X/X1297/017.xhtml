<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu218' />宗鑑法林卷十七</p><p class="byline">集雲堂　編</p><p class="head1">大鑒下四世</p>
<p style="margin-left:1em">趙州因僧問。晝昇兜率。夜降閻浮。於中摩尼。為甚不現。師曰道什麼。僧再問。師曰毗婆尸佛早留心。直至如今不得妙。</p>
<p>黃龍清云。趙州老漢若無後語。未免奔馳。太平則不然。纔見他道為甚不現。連聲便打。教他痛後反思。管取光明燦爛。　天童華云。者則公案。諸方未有人批判。蔣山今日與諸人著一轉語。洗脚上船。</p>
<p style="margin-left:1em">趙州上堂。至道無難。惟嫌揀擇。纔有語言。是揀擇。是明白。老僧不在明白裏。是汝還護惜也無。時有僧問。既不在明白裏。護惜箇甚麼。師曰我亦不知。曰。和尚既不知。為甚麼不在明白裏。師曰。問話即得。禮拜了退。</p>
<p>翠峰顯云。趙州倒退三千里。　天童覺云。者僧也如切如磋。不能見機而變。趙州也如琢如磨。幾乎事不解交。眾中祇管道退身有分。殊不知盡力提持。還體悉得麼。焦甎打著連底凍。　天童悟云。大小趙州大似推惡離<span class='corr'>己</span>。何不與本分草料。　古南門云。趙州貴圖本分。不知翻成分外。雖然。不得五丁力。蠶藂路不開。汝等諸人問甚護惜不護惜。并須喫古南棒。我今為汝保任此事終不虗也。</p>
<p>至道無難。言端語端。一有多種。二無兩般。天際日上。月下檻前。山深水寒。髑髏識盡喜何立。枯木龍吟消未乾。難難。揀擇明白君自看。<span class='note-inline'>(翠峰顯)</span></p>
<p>至簡至易。同天同地。揀擇明白。云何護惜。口似椎。眼如眉。涉語默。蚿憐夔。堪笑卞和三獻玉。縱榮刖却一雙足。<span class='note-inline'>(圓悟勤)</span></p>
<p>亂撒明珠顆顆晶。走盤應不貴金聲。誰家女子能鍼線。一串穿來不賸星。<span class='note-inline'>(無菴全)</span></p>
<p>世間無物可羅籠。獨有嵯峨萬仞峰。忽若有人猛推落。騰身雲外不留蹤。<span class='note-inline'>(隨菴緣)</span></p>
<p style="margin-left:1em">趙州因僧問。至道無難惟嫌揀擇。是時人窠窟否。師曰。曾有人問老僧。直得五年分疎不下。</p>
<p>翠峰顯云。識語不能轉。死却了。也好與二十棒。者棒須有分付處。若辨不出。且放此話大行。復頌。</p>
<p>象王嚬呻。獅子哮吼。無味之談。塞斷人口。南北東西。烏飛兔走。</p>
<p>五年分疎不下。一句元無縫罅。祇知推過商量。誰信分明酬價。玲瓏底相知。莽鹵底相訝。寧可與曉事人相罵。不可共不曉事人說話。<span class='note-inline'>(宏智覺)</span></p>
<p>風雨濛濛。烏雲靉靉。贔屭上山。狐狸入海。隨後追尋。龍王不在。咄。<span class='note-inline'>(獃堂定)</span></p>
<p>天高地厚尋常事。海闊山重更要論。霹靂震摧山鬼窟。獨攜雙劍定乾坤。<span class='note-inline'>(無菴全)</span></p>
<p>瑞鳳五彩。祥麐一角。可憐無眼人。何處分斑駁。斑駁分。<span class='corr'>陝</span>府銕牛沒星秤。<span class='note-inline'>(大嶺丕)</span></p>
<p style="margin-left:1em">趙州因僧問。至道無難惟嫌揀擇。如何是不揀擇。師曰天上天下惟吾獨尊。曰此猶是揀擇。師曰田厙奴。甚處是揀擇。僧無語。</p>
<p>圓悟勤云。人多錯會道。至道本無難。亦無不難。只是惟嫌揀擇。若恁麼會。一萬年也未夢見在。</p>
<p>似海之深。如山之固。蚊虻弄空裏猛風。螻蟻撼波心鐵柱。揀兮擇兮。當軒布鼓。<span class='note-inline'>(翠峰顯)</span></p>
<p>團團秋月印天心。是物前頭有一輪。入穴蝦蟆無出路。却冤天道不平均。<span class='note-inline'>(白雲端)</span></p>
<p>當門一脉透長安。遊子空嗟行路難。不是人前誇俏措。金鎚擊碎萬重關。<span class='note-inline'>(無菴全)</span></p>
<p>人頑似銕。官法如爐。禾熟登場不納租。米裏有蟲。麥裏有麩。田厙奴。至道無難會也無。<span class='note-inline'>(千巖長)</span></p>
<p style="margin-left:1em">趙州因僧問。至道無難惟嫌揀擇。纔有語言是揀擇。和尚如何為人。師曰何不引盡。曰某甲祇念到者裏。師曰至道無難惟嫌揀擇。</p>
<p>水灑不著。風吹不入。虎步龍行。鬼號神泣。頭長三尺知是誰。相對無言獨足立。<span class='note-inline'>(翠峰顯)</span></p>
<p>驅山塞海也尋常。所致文明始是王。但見皇風成一片。不知何處有封疆。<span class='note-inline'>(白雲端)</span></p>
<p>紫綾紅錦青絲線。巧手織來成一片。其中縫罅不能無。爭奈時人竟不見。<span class='note-inline'>(佛眼遠)</span></p>
<p>日暖風和鶯囀新。柳垂金線繫東君。東君不惜無私力。一點花紅一點春。<span class='note-inline'>(無菴全)</span></p>
<p style="margin-left:1em">趙州因見僧埽地。乃問與麼埽還潔淨也無。曰轉埽轉多。師曰豈無撥塵者。曰誰是撥塵者。師顧視曰會麼。曰不會。師曰問取雲居去。僧後問雲居如何是撥塵者。居曰者瞎漢。</p>
<p>古塘云。當時待問誰是撥塵者。便接過埽帚痛與一頓。為甚如此。不見道為人須為徹。</p>
<p style="margin-left:1em">趙州因僧問。道人相見時如何。師曰呈漆器。</p>
<p>翠峰顯云。諸禪德。還有識趙州底麼。出來共相商量。若未能辨明。大好從頭舉。與你點破。四九三十六。收。　古南門云。趙州<span class='corr'>已</span>是無折合。翠峰更添鹽添醬。雖然。還有識得趙州底麼。三生六十劫。</p>
<p>漱石泠泠古㵎陰。喬松千尺帶寒青。多應祇看昂霄操。誰信根頭有茯苓。<span class='note-inline'>(南叟茂)</span></p>
<p>多年神禹碑。篆古形猶奇。憑誰高著眼。撫掌共掀眉。<span class='note-inline'>(雪燄瑞)</span></p>
<p style="margin-left:1em">趙州因僧問白雲自在時如何。師曰爭似春風處處閒。</p>
<p>爭似春風處處閒。花開花落豈相關。白雲自在猶難擬。飄鼓無心滿世間。<span class='note-inline'>(佛印元)</span></p>
<p style="margin-left:1em">趙州因僧問。學人乍入藂林乞師指示。師曰喫粥了也未。曰喫粥了也。師曰洗盋盂去。其僧省悟。</p>
<p>雲門偃云。且道有指示無指示。若言有。趙州向伊道箇什麼。若言無。者僧為甚悟去。　翠峰顯云。我不似雲門為蛇畵足。直言向你道。問者如蟲禦木。答者偶爾成文。雖然與麼瞎却衲僧眼。作麼免得此過。要會麼。還你趙州喫粥了也未。拈却者僧喫粥了。翠峰與你拄杖子。歸堂。　雲峰悅云。雲門與麼道。大似為黃門栽鬚與蛇畵足。雲峰則不然。者僧於此悟去。入地獄如箭。　黃龍心云。雲門雪竇雖則善能鋤強輔弱捨富從貧。要且不能安家立國。乃問僧。祇如上座朝來亦喫粥亦洗盋。而今是迷是悟。其僧禮拜起。龍喚近前。我有一柄拂與你歸堂。　龍門遠云。山僧今日喫粥了也。洗盋盂了也。祇是不悟。既是為善知識。為甚麼不悟。還會麼。豈可喚鐘作瓮。終不指鹿為馬。善人難犯。水銀無假。冷地忽然覰破。管取一時放下。　開福寧云。且道那裏是者僧悟處。幾般雲色出峰頂。一㨾泉聲落檻前。　徑山杲云。雲門大似阿修羅王耗動三有大城諸煩惱海。隨後喝云。寐語作麼。復云。雲峰雖善背手抽金鏃。翻身控角弓。爭奈蹉過雲門何。又云。趙州與者僧若不得雲門一生受屈。而今諸方有一種瞎漢。往往盡作洗盋盂話會了。　天寧琦云。見雲門則易。見妙喜則難。誵譌在甚麼處。　雲居莊云。趙州以楔出楔。雲門看樓打樓。者僧悟去。還有勘破處也無。良久云。風不鳴條。雨不破塊。　古南門云。住住。翠峰但知雲門為蛇畵足。自亦未免靈龜拽尾。忽若總拈過時如何。瞎。　佛日晳云。大慧道諸方拈掇甚多。下註脚者亦不少。未嘗有一人分明說破。妙喜今為諸人分明說破。喫粥了便洗盋盂。且道還曾指示也無。黑荳從來好合醬。比丘尼定是師姑。大慧老漢牙如劍樹。口似血盆。原來祇在者裏。洗盋盂話何曾說得破。隆安今日不惜脣齒。直下分明說破。喫粥了便洗盋盂。趙州東壁挂葫蘆。拈得鼻孔打失口。達磨不是老臊胡。</p>
<p>床窄先臥。粥稀後坐。躋躋蹡蹡。灑灑落落。要會趙州洗盋盂。了事沙彌消一箇。<span class='note-inline'>(泉大道)</span></p>
<p>梅花落盡杏花披。未免春風著出褫。一氣不言含有象。萬靈何處謝無私。<span class='note-inline'>(白雲端)</span></p>
<p>喫粥了也洗盋盂。家常逐日最相如。西來何處半零落。六祖癡頑不讀書。<span class='note-inline'>(三祖宗)</span></p>
<p>喫粥了洗鉢盂。何曾指示曹溪路。謾言隨眾三十年。記得展單忘却筯。<span class='note-inline'>(楊無為)</span></p>
<p>之乎者也。衲僧鼻孔。大頭向下。禪人若也不會。問取東村王大姐。<span class='note-inline'>(湛堂準)</span></p>
<p>推窮物理成家計。會合時機便識心。多謝春風無厚薄。貧家桃李也成陰。<span class='note-inline'>(護國元)</span></p>
<p>相逢陪酒又陪歌。醉倒途中要我駝。駝到家中猶罵詈。不知醒後又如何。<span class='note-inline'>(且菴仁)</span></p>
<p>鶴立松梢月。魚行水底天。風光都占斷。不費一文錢。<span class='note-inline'>(息菴觀)</span></p>
<p>乍入藂林乞指示。大施門開無壅滯。往往靈山授記人。未有如斯箇次第。<span class='note-inline'>(正覺逸)</span></p>
<p>錦衣公子坐花藂。鳳管鸞簫曲未終。却笑桃華貪結子。幾回錯恨五更風。<span class='note-inline'>(天岸昇)</span></p>
<p>梵語般若波羅蜜。此云智慧到彼岸。雲棲寺裏李和尚。每日起來念一遍。<span class='note-inline'>(壽聖聲)</span></p>
<p>梧桐一葉落金井。颯颯西風徹骨冷。一陣吹來雙鬢寒。花容嬝娜為誰整。<span class='note-inline'>(法林音)</span></p>
<p style="margin-left:1em">趙州因與文遠行。乃指一片地曰。者裏好造箇巡舖。文遠便去路旁立曰。把將公驗來。師遂與一摑。遠曰公驗分明過。</p>
<p>法林音云。無端無端。還知趙州敗闕處麼。也須勘過了打。</p>
<p>雖然公驗各隨身。去住皆由守舖人。蹋破艸鞵歸去後。落花啼鳥一般春。<span class='note-inline'>(佛鑑懃)</span></p>
<p>天子居閙市裏。山僧在百艸頭。擺手御街來往。不怕巡火所由。<span class='note-inline'>(竹菴珪)</span></p>
<p>鑽頭閙藍遠侍者。<span class='corr'>刺</span>腦膠盆老趙州。兩箇人前誇好手。面皮三寸不知羞。<span class='note-inline'>(蒙菴聰)</span></p>
<p style="margin-left:1em">趙州在東司上見文遠過。驀召文遠。遠應諾。師曰東司上不可與汝說佛法。</p>
<p>老僧正在東司上。不將佛法為人說。一般屎臭栴檀香。父子之機俱漏泄。<span class='note-inline'>(鼓山珪)</span></p>
<p>趙州有密語。文遠不覆藏。演出大藏教。功德實難量。<span class='note-inline'>(徑山杲)</span></p>
<p>明明道不說。此理憑誰識。春風一陣來。滿徑花狼藉。<span class='note-inline'>(蒙菴聰)</span></p>
<p style="margin-left:1em">趙州因僧問。百骸俱潰散。一物鎮常靈時如何。師曰今朝又風起。</p>
<p>今朝又風起。閙市莫插[此/束]。觸著閻羅王。帶累陰司鬼。<span class='note-inline'>(徑山杲)</span></p>
<p>今朝又風起。不必更疑猜。就地撮將黃葉去。入山推出白雲來。<span class='note-inline'>(天寧琦)</span></p>
<p>今朝又風起。老君元姓李。寥寥宇宙間。極目誰知<span class='corr'>己</span>。喝一喝。<span class='note-inline'>(靈巖儲)</span></p>
<p style="margin-left:1em">趙州因僧辭。師問甚處去。曰閩中去。師曰彼中兵馬隘你須回避始得。曰向甚處回避。師曰恰好。</p>
<p>聞說閩中兵馬多。丁寧遊子避干戈。臨岐指箇藏身處。無限雄師不奈何。<span class='note-inline'>(正覺逸)</span></p>
<p>七閩歸路日爭鋒。回避須教不見蹤。恰好藏身何處是。青山雲外萬千重。<span class='note-inline'>(佛慧泉)</span></p>
<p style="margin-left:1em">趙州因一僧遊五臺問一婆曰。臺山路向甚麼處去。婆曰驀直去。僧便去。婆曰好箇師僧又恁麼去。有僧舉似師。師曰待我去勘過。明日師便去問。臺山路向甚處去。婆曰驀直去。師便行。婆曰好箇師僧又恁麼去。師歸謂眾曰。臺山婆子我為你勘破了也。</p>
<p>報慈遂徵云。前來僧也恁麼道。後來僧也恁麼道。且道那裏是勘破處。又云。非惟被趙州勘破。亦被者僧勘破。　翠峰顯云。還知天下衲僧出者婆子圈圚不得麼。　琅琊覺云。大小趙州去者婆子手裏喪身失命。雖然如此。錯會者多。　寶峰文云。大小趙州也好喫婆子手中棒。過在甚處。檢點得出。方解不受人瞞。有麼。喝一喝。　溈山喆云。天下衲僧祇知問路。不知脚下泥深。若非趙州老漢。爭顯汗馬功高。　仰山欽云。錯。婆子心肝。趙州五臟。一揑揑碎。撒在諸人懷裏了也。且道是有勘破無勘破。良久云。錯會者多。　高峰妙云。盡道趙州勘破婆子。若據高峰見處。正是婆子勘破趙州。以何為驗。以手指云驀直去。　瑞巖慍云。婆子如蟲禦木偶爾成文。趙州見義勇為翻成特地。會麼。雲收雨霽長空闊。一對鴛鴦畵不成。　笑巖寶云。當時纔見道好箇師僧又恁麼去。但祇鼓掌呵呵大笑而歸。不惟與天下行脚衲僧增銳。亦使者婆子向去別有生涯。　弁山音云。且道那裏是趙州勘破處。祇為梅花寒未徹。故來霜上又加雪。凍開平地起龜文。連累青山迸白血。</p>
<p>傑出藂林是趙州。老婆勘破有來由。而今四海清如鏡。行人莫與路為讐。<span class='note-inline'>(黃龍南)</span></p>
<p>言中辨的老禪和。驀直臺山路不蹉。勘破却回人莫問。岳陽船子洞庭波。<span class='note-inline'>(雲峰悅)</span></p>
<p>藂林老作世無儔。凜凜威風四百州。一擊銕關曾粉碎。恩大難將雨露酬。<span class='note-inline'>(真如喆)</span></p>
<p>撥動干戈老趙州。坐觀勝敗有良謀。婆婆勘破人誰委。多少禪流錯路頭。<span class='note-inline'>(海印信)</span></p>
<p>撥動烟塵老古錐。坐觀勝負有誰知。從來古路平如掌。自是行人不見歸。<span class='note-inline'>(圓覺演)</span></p>
<p>婆指臺山路不差。遊人恁麼去無涯。趙州勘破歸來後。四海五湖同一家。<span class='note-inline'>(艸堂清)</span></p>
<p>老婆心切勿交加。要路逢渠指不差。休問禹門求變化。風雷祇在葛洪家。<span class='note-inline'>(旻古佛)</span></p>
<p>高握金鞭出禁城。霜風凜凜馬蹄輕。烟塵掃盡歸來後。四海行人賀太平。<span class='note-inline'>(普融平)</span></p>
<p>臺山一路坦平。自是行人不慣。明鏡醜婦之冤。智者愚人之患。<span class='note-inline'>(疎山常)</span></p>
<p>玉簫吹作鳳鸞吟。惹動遊人離別心。一陣東風卷寥廓。四方八面少知音。<span class='note-inline'>(佛智裕)</span></p>
<p>劈面三拳。連顋七掌。盡大地人。不知痛癢。<span class='note-inline'>(鼓山珪)</span></p>
<p>年老成精不謬傳。趙州古佛嗣南泉。招魂喪命因圖像。良馬追風累索牽。勘破了。老婆禪。說向人前不值錢。<span class='note-inline'>(天童覺)</span></p>
<p>趙州勘破。百發百中。趁得老鼠。打破油瓮。<span class='note-inline'>(佛照光)</span></p>
<p>本是山中人。愛說山中話。五月賣松風。人間恐無價。<span class='note-inline'>(蒙菴岳)</span></p>
<p>臺山路上箇婆婆。平地無風起丈波。下却陡門通底閘。更無一滴到黃河。<span class='note-inline'>(無準範)</span></p>
<p>自小丹青畵不成。年來始覺藝方精。等閒擲筆為龍去。換却時人眼裡睛。<span class='note-inline'>(高峰妙)</span></p>
<p>生銕蒺藜當面擲。瑠璃坑壍繞身開。勸君莫問臺山路。多少平人被活埋。<span class='note-inline'>(中峰本)</span></p>
<p>孔文舉楊德祖。不是冤家不聚頭。無端論及家禽。果鳥道玄鹽梅苦。焉知來者不如今。清風帀地波騰火。<span class='note-inline'>(具足有)</span></p>
<p>幾人不戰自成功。獨許南陽老臥龍。自借東風鏖赤壁。賺他血淚滿江紅。<span class='note-inline'>(菩提珍)</span></p>
<p>麝香李子枕頭瓜。一曲池臺滿畹花。客馬醉行溪柳路。慈翁解點白雲茶。<span class='note-inline'>(䒢溪森)</span></p>
<p>侵曉乘凉偶獨來。不因魚躍見萍開。卷荷忽被微風觸。瀉下清香露一杯。<span class='note-inline'>(嘯峰然)</span></p>
<p>昨日師僧經過。今日阿誰勘破。再過三五七朝。麻雀定如鵝大。<span class='note-inline'>(漢關喻)</span></p>
<p>古路迢迢直坦平。邊笳才動烽煙生。欲知南北相淩處。天外出頭方解行。<span class='note-inline'>(法林音)</span></p>
<p style="margin-left:1em">趙州問僧甚處來。曰摘茶來。師曰閒。</p>
<p>道著不著。何處摸索。背後龍鱗。面前驢脚。翻身筋斗。孤雲野鶴。阿呵呵。<span class='note-inline'>(雲葢智)</span></p>
<p style="margin-left:1em">趙州示眾。把定乾坤眼。綿綿不漏絲毫。我要你會。你且作麼生會。</p>
<p>天童覺云。還端的也未。祇饒你者裡會得七穿七穴。我也知你出趙州圈圚不得。　寶壽新云。漏與不漏。虗空著楔。會與不會。混沌增眉。饒你把得定放得開。猶未是十成穩當。大眾。還識乾坤眼麼。從來不借三光力。照徹山河萬斛金。</p>
<p style="margin-left:1em">趙州一日敲火問僧曰。老僧喚作火。汝喚作甚麼。僧無語。師曰不識玄旨徒勞念靜。</p>
<p>法燈欽別云。我不如你。</p>
<p>趙州眼放光。爍破四天下。鉢盂上安柄。至今成話杷。<span class='note-inline'>(老衲證)</span></p>
<p>直下是非著不得。著不得處好承當。木人昨夜通消息。南海波斯過大唐。<span class='note-inline'>(野菴璇)</span></p>
<p style="margin-left:1em">趙州因二僧相推不肯做第一座。主事白師。師曰總作第二座。事曰第一座教誰做。師曰裝香來。事曰裝香了也。師曰戒香．定香．慧香．解脫香。</p>
<p>天童華云。趙州一槌。不妨驚羣動眾。檢點將來。也是泥裏洗土塊。若是薦福門下。不用相推。第一座也有人。第二座也有人。第三座也有人。雖然如是。不免從頭註破。第一座銕眼銅睛覰不破。第二座陽春白雪無人和。第三座真實身心同達磨。且道與趙州是同是別。　愚菴盂云。趙州著箇座。元於佛祖位上。使天下藂林無敢正座。規繩自此一跌。直至如今整理不上。還有人為法社正紀綱者麼。不必相推。請來相見。如無。山僧擯却聖僧去也。</p>
<p style="margin-left:1em">趙州因僧問。祖意教意。是同是別。師曰。會得祖意。便是教意。</p>
<p>波斯讀梵字。莫窯人作詩。烏頭彷彿。[卄/附]子依俙。竹密不妨流水過。山高豈礙白雲飛。<span class='note-inline'>(湛堂準)</span></p>
<p style="margin-left:1em">趙州因一婆子送錢請轉藏經。師受施了。却下禪牀轉一帀。乃曰。傳語婆。轉藏經<span class='corr'>已</span>竟。其人回舉似婆。婆曰。比來請轉全藏。如何祇為轉半藏。</p>
<p>報慈遂云。什麼處是欠半藏處。且道那婆具甚麼眼。便與麼道。　徑山杲云。眾中商量道如何是那半藏。或云再遶一帀。或彈指一下。或咳[口*敕]一聲。或喝一喝。或拍一拍。恁麼見解。祇為不識羞。若是那半藏。莫道趙州再遶一帀。直饒繞百千萬帀。於婆子分上祇得半藏。設使更遶須彌山百千萬億帀。於婆子分上亦祇得半藏。假饒天下老和尚亦如是遶百千萬億帀。於婆子分上也祇得半藏。設使山河大地森羅萬象若艸若木。各具廣長舌相異口同音。從今日轉到盡未來際。於婆子分上亦祇得半藏。諸人要識婆子麼。鴛鴦繡出從君看。不把金鍼度與人。　天寧琦云。者婆子謂趙州祇轉得半藏。弄假像真。當時何不向未繞禪床時會取。　車溪冲云。且道那裏是他轉半藏處。還會麼。五五二十五。欲識全藏麼。良久云。善吉維摩談不到。目連鶖子視如盲。　寶壽方云。且道那半藏還曾有人轉得麼。山僧今日為你轉去也。良久云。如是如是。又良久云。不是不是。</p>
<p>走下禪床行一轉。看了如來五千卷。婆子年高眼尚明。夜深月下穿鍼線。<span class='note-inline'>(慈受深)</span></p>
<p>趙州一帀天輪轉。婆子知音未足酬。普為人天開正眼。大千沙界一毫收。<span class='note-inline'>(足菴鑒)</span></p>
<p>不知兀坐常輪轉。空下禪床遶一遭。背面却言虧一半。老婆惡業自家招。<span class='note-inline'>(天目禮)</span></p>
<p>趙州劍氣衝牛斗。婆子神符懸肘後。一條拄杖兩人扶。好手手中誇好手。<span class='note-inline'>(殺六巖輝)</span></p>
<p>雲飛石壁山增色。月落寒潭水畵眉。最喜上林清興好。黃鶯啼在綠楊枝。<span class='note-inline'>(睦堂瑩)</span></p>
<p style="margin-left:1em">趙州因僧侍次。指火問曰。者箇是火。你不得喚作火。老僧道了也。僧無對。復挾起火曰會麼。曰不會。師曰。此去舒州有箇投子和尚。汝往問之。必為汝說。因緣相契不用更來。不相契却來。僧到投子。子問近離甚處。曰趙州。子曰趙州有何言句。僧舉前話。子曰汝會麼。曰不會。子下禪牀行三步却坐。問曰會麼。曰不會。子曰你歸去舉似趙州。僧回舉似師。師曰還會麼。曰不會。師曰投子與麼不較多也。</p>
<p>我喚作火。汝即不可。<span class='corr'>已</span>道了也。喚作甚麼。<span class='note-inline'>(楊無為)</span></p>
<p>趙州喚作火。全身入艸窠。我今不是渠。渠今正是我。<span class='note-inline'>(月林觀)</span></p>
<p style="margin-left:1em">趙州因僧問如何是祖師西來意。師曰庭前柏樹子。曰和尚莫將境示人。師曰我不將境示人。曰如何是祖師西來意。師曰庭前柏樹子。</p>
<p>五祖戒代云。和尚何以將別人物作自<span class='corr'>己</span>用。</p>
<p>千里靈機不易親。龍生龍子莫因循。趙家奪得連城璧。秦主相如總喪身。<span class='note-inline'>(翠峰顯)</span></p>
<p>萬木隨時有凋喪。趙州庭柏鎮長榮。不獨淩霜抱貞節。幾奏清音對月明。<span class='note-inline'>(黃龍南)</span></p>
<p>深院盤根翠色幽。老僧曾指示禪流。年年不改淩霜節。下載清風何日休。<span class='note-inline'>(正覺逸)</span></p>
<p>趙州庭柏。衲僧苦厄。井口轆轤。橫吞不得。<span class='note-inline'>(野軒遵)</span></p>
<p>趙州庭柏森然直。露滴風清添翠色。摘葉尋枝不可求。盤根萬古終無極。<span class='note-inline'>(大溈秀)</span></p>
<p>趙州庭下柏森森。摘葉尋枝古到今。明眼衲僧如覰著。西來祖意合平沉。<span class='note-inline'>(楊無為)</span></p>
<p>一兔橫身當古路。蒼鷹纔見便生擒。後來獵犬無靈性。空向枯樁舊處尋。<span class='note-inline'>(承天宗)</span></p>
<p>蘇武不拜。韓信臨朝。恁麼會得。十萬迢迢。<span class='note-inline'>(瞞菴成)</span></p>
<p>趙州庭柏。說向禪客。黑漆屏風。松蘿亮槅。<span class='note-inline'>(佛日才)</span></p>
<p>百寶光攢無見頂。是大神呪最靈奇。揭諦波羅僧揭諦。石人半夜失烏鷄。<span class='note-inline'>(正堂辨)</span></p>
<p>岸眉橫雪。河目含秋。海口鼓浪。航舌駕流。撥亂之手。太平之籌。老趙州。老趙州。擾擾藂林卒未休。徒費工夫也。造車合轍。本無伎倆也。塞壑填溝。<span class='note-inline'>(宏智覺)</span></p>
<p>庭前柏樹子。好箇大棺材。買却有人買。擡却沒人擡。<span class='note-inline'>(漢關喻)</span></p>
<p style="margin-left:1em">趙州問僧發足甚處。曰雪峰。師曰雪峰有何言句示人。曰。尋常道盡十方世界是沙門一隻眼。你等諸人向甚處屙。師曰。闍黎若回。寄箇鍬子去。</p>
<p>保福展云。南有雪峰北有趙州。　翠峰顯云。者僧既不從雪峰來。可惜趙州鍬子。　琅琊覺云。眾中有云寄鍬去。埋却雪峰。若道寄盋盂去。便道盛粥飯。用狂解還夢見麼。不是僧繇手。謾說畵丹青。　清化嶾云。若是山僧。見道闍黎若回寄箇鍬子去。便云不將去。若問為什麼不將去。但云和尚者裏少他不得。　法林音云。者僧親從雪峰來。因甚翠峰道不從雪峰來。若道得。不負趙州鍬子。</p>
<p>南望雪峰猶萬里。北遊未蹋趙州關。賺他一柄鈍鍬子。二百餘年去不還。<span class='note-inline'>(正覺逸)</span></p>
<p>石橋一路滑如苔。閩嶺風高凍不開。相見盡言遊歷去。幾人曾到雪峰來。<span class='note-inline'>(佛慧泉)</span></p>
<p>雪峰何處屙。趙州寄鍬子。沙門一隻眼。狼藉乃如此。阿呵呵。大唐國裏鼓聲起。新羅國裏舞婆娑。<span class='note-inline'>(別峰印)</span></p>
<p>大地一隻眼。誰敢屙其中。鍬子寄將去。那知到雪峰。<span class='note-inline'>(橫川珙)</span></p>
<p>仰面颺塵。逆風把炬。無損於人。自招焚污。輸與竹軒高枕人。白雲看老霜燒樹。<span class='note-inline'>(石雨方)</span></p>
<p>五陵春色十分肥。惱亂東風不盡吹。醉喚不歸江上客。子規聲斷綠楊枝。<span class='note-inline'>(天鐸恩)</span></p>
<p style="margin-left:1em">趙州問僧曾看法華經麼。曰曾看。師曰。衲衣在空閒。假名阿練若。誑惑世間人。汝作麼生會。僧擬禮拜。師曰汝披衲衣來麼。曰披來。師曰莫惑我。曰作麼生得不惑去。師曰莫取我語。</p>
<p>翠峰顯云。大小趙州。龍頭蛇尾。諸人若能辨得。便乃識破趙州。如或不辨。箇箇高擁衲衣。莫惑翠峰好。　古南門云。祇如趙州恁麼問。者僧恁麼答。還是者僧惑趙州。趙州惑者僧。</p>
<p style="margin-left:1em">趙州因僧問黑荳未生芽時如何。師曰好合醬。</p>
<p>趙州活計得能忙。黑荳囫圇入醬缸。今日有來籭磨過。破砂盆裏響璫璫。<span class='note-inline'>(萬峰蔚)</span></p>
<p style="margin-left:1em">趙州問院主何來。曰送生來。師曰鴉為甚飛去。曰怕某甲。師曰十年知事作恁麼語話。主却問為甚飛去。師曰院主無殺心。</p>
<p>殺心殺心。月落寒潭秋水深。要掣金鰲吞釣起。可憐覿面少知音。<span class='note-inline'>(綠雨蕉)</span></p>
<p style="margin-left:1em">趙州與官人遊園次。兔見驚走。官問。和尚是大善知識。兔見為甚麼走。師曰老僧好殺。</p>
<p>夜叉羅剎毒凶心。華峰如峻海如深。<span class='corr'>已</span>向人前呈劍刃。遲回又過黑雲岑。<span class='note-inline'>(綠雨蕉)</span></p>
<p style="margin-left:1em">趙州問南泉如何是異類中行。泉以手拓地作驢鳴。師便一蹋。歸堂曰悔悔。泉令侍者問悔箇什麼。師曰悔不更與兩蹋。</p>
<p>天井新云。南泉欠趙州一著。趙州輸南泉一機。作麼生會。千年故紙好合藥。</p>
<p>功葢三分國。名成八陣圖。江流石不轉。遺恨失吞吳。<span class='note-inline'>(且䂐訥)</span></p>
<p>漢高辛苦事干戈。帝業興隆俊傑多。猶恨四方無壯士。還鄉悲唱大風歌。<span class='note-inline'>(覺圓胤)</span></p>

<p class='juan'>宗鑑法林卷十七</p></div>
</div><!-- end of div[@id='body'] -->
</body></html>