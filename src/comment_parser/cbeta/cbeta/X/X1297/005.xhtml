<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu43' />宗鑑法林卷五</p><p class="byline">集雲堂　編</p><p class="head1">應化聖賢</p>

<div class='div-other'><a id='mulu44' />
<p class='h2'>南嶽慧思大師</p><p style="margin-left:1em">因誌公令人傳語曰。何不下山教化眾生。目視雲漢作麼。師曰。三世諸佛被我一口吞盡。何處更有眾生可教化。</p>
<p>五祖戒代誌公又傳語云。更說道理看。　報慈遂徵云。且道是山上語山下語。　雪竇顯云。有什麼屎臭氣。　翠巖芝云。思大祇見錐頭利不見鑿頭方。　天聖泰云。思大祇知開口。寶公平地喫交。　雲居舜云。思大誌公未傳語前猶較些子。　瑯琊覺云。騐人端的處。　芭蕉徹云。更進一步。又云。雖是入泥入水。幾人搆得。　保寧勇別思大云。傳語法師合取狗口。　雲居莊云。兩個漢總與一坑埋却。不為分外。雖然。也不得草草。良久云。雲自帝鄉去。水歸江漢流。　獅林則云。一人拕泥帶水。一人斂手縮脚。徐六擔板遭人檢點。召眾云。寶公思大即今在山僧拄杖頭上。眉毛廝結共展神通。還見麼。拈起一枝無孔笛。臨風丁倒兩頭吹。　楚石琦代誌公復云。勘破了也。　龍翔訢云。思大被誌公一拶。直得倒退三千里。　平陽忞云。誌公傳語不是好心。思大雖是本色人。未免落他圈圚。者裡還有為思大作主者麼。良久云。儂家不管興亡事。一任和雲占洞庭。　棲霞成云。思大高踞南嶽峰頂。自謂羲皇上人。却被誌公輕輕一拶。便見手忙脚亂。　黃蘗琦云。蚌鷸相持。俱落漁人之手。　天目律云。將謂思大有甚長處。</p>
<p>一口吞盡三世佛。牙如劍樹眼如鈴。斷絃不必鸞膠續。祇要知音側耳聽。<span class='note-inline'>(虗堂愚)</span></p>
<p>佛與眾生一口吞。纖毫不立道方存。杖頭日月纔挑起。鼓動三千海嶽昏。<span class='note-inline'>(尼閒林英)</span></p>
<p>目視烟霄臥白雲。不知山下有乾坤。從何更有眾生度。三世如來一口吞。<span class='note-inline'>(本覺一)</span></p>
<p>時清休唱太平歌。大冶紅爐著一毛。試向其中撮灰燼。互天紅焰<span class='corr'>已</span>周遭。<span class='note-inline'>(蒙庵嶽)</span></p>
</div>
<div class='div-other'><a id='mulu45' />
<p class='h2'>萬年杜順</p><p style="margin-left:1em">大士頌。懷州牛喫禾<span class='note-inline'>(慈明云。河沙世界)</span>。益州馬腹脹<span class='note-inline'>(螘銜盌送)</span>。天下覓醫人<span class='note-inline'>(驢頭馬角)</span>。炙豬左膞上<span class='note-inline'>(畫虎成狸)</span>。</p>
<p>象田現云。祇者一頌。如萬仞銀山。無你措脚處。又如一團栗棘。無你下[此/束]處。山僧不惜眉毛。一一為諸人下個註脚。懷州牛喫禾。上大人。益州馬腹脹。丘乙<span class='corr'>己</span>。天下覓醫人。化三千。炙豬左膊上。七十士。有者道和尚恁麼也是將土泥裡洗却。向他道爾小生八九子佳作仁可知禮也。</p>
<p>一雨一陰風未和。春從不快裡消磨。桃花暗<span class='corr'>已</span>隨流水。空使劉郎惆悵多。<span class='note-inline'>(心聞賁)</span></p>
<p>蠻婆哈酢[此/束]三尺。村老聞酸面百摺。引得乞兒聳膊寒。儼然一幅吳生筆。<span class='note-inline'>(䒢溪森)</span></p>
<p>花枝草蔓眼中開。小白長紅越女顋。可憐日暮蘤香落。嫁與春風不用媒。<span class='note-inline'>(南菴依)</span></p>
</div>
<div class='div-other'><a id='mulu46' />
<p class='h2'>明州憨布袋</p><p style="margin-left:1em">以杖荷布囊并蓆。內盛盋盂木履魚飯菜肉瓦石土木。於稠人處攃下曰。看看。又一一拈示問人曰。者個喚作甚麼。</p>
<p>瑯琊覺云。慈氏菩薩。　昭覺勤云。熟處難忘。</p>
<p>彌勒既非。布袋不是。是非兩忘。金生麗水。至寶滿袋。貴買賤賣。若解商量。不勞三拜。詮了義。註大乘。月裡螢光日下燈。布袋枕頭眠一覺。倚天山色碧層層。<span class='note-inline'>(野軒遵)</span></p>
<p>都盧一個布袋。裡面討甚奇怪。困來且得枕頭。攜去亦無妨礙。有時閙市打開。多是自家買賣。<span class='note-inline'>(白雲端)</span></p>
<p>天不能蓋。地不能載。包括乾坤。全歸布袋。十字街頭大打開。般般拈起隨人愛。<span class='note-inline'>(靈源清)</span></p>
<p>嬾向糚臺巧畵眉。玉釵敲斷竟如癡。衷腸話盡人難曉。除是清風明月知。<span class='note-inline'>(師瞿濟)</span></p>
<p style="margin-left:1em">布袋在通衢立。有問在者裡作甚麼。師曰等個人。僧曰來也。師於懷中取一橘子度與僧。僧擬接。師縮手曰汝不是者個人。有時見僧前行。乃撫背一下。僧回首。師曰把一錢子來。</p>
<p>歸宗柔別云。歸去來。　寶壽方云。者僧也許伊是個行家。祇是猶欠些子。待道等個人。便好云。與麼則請和尚先行。他若更度橘子。便好撫掌呵呵大笑。拂袖而去。　棲霞成云。布袋逢人便賣弄。若不得個橘子。幾被者僧賺却。汝不是者個人。賊過後張弓。</p>
<p>拈起而行。放下便歇。瞌睡阿師。弄巧成拙。佛意祖意寧知。裙子褊衫百結。有時獨立兮。誰是知音。歸去來兮。一天明月。<span class='note-inline'>(佛慧泉)</span></p>
<p>咄者憨布袋。眉麤兼眼大。終日在街頭。市行無買賣。阿呵呵。歸去來。典錢却債。<span class='note-inline'>(保寧勇)</span></p>
<p>拊背覓錢成漏逗。回頭轉腦昧真機。可憐閙市無人識。空手肩擔布袋歸。<span class='note-inline'>(佛照光)</span></p>
<p>轉得頭來<span class='corr'>已</span>是遲。恰如曾未轉頭時。一錢覓得無及處。猶自區區誑阿誰。<span class='note-inline'>(北磵簡)</span></p>
<p>逢人乞一文。袋裡敵國富。不是下生遲。嫌佛不肯作。<span class='note-inline'>(環溪一)</span></p>
<p style="margin-left:1em">布袋將示寂。於岳林寺東廊下端坐磐石。說偈曰。彌勒真彌勒<span class='note-inline'>(天童覺云。拶破面門)</span>。分身千百億<span class='note-inline'>(築著鼻孔)</span>。時時示時人<span class='note-inline'>(高著眼)</span>。時人皆不識<span class='note-inline'>(當面諱卻)</span>。安然而化。</p>
<p>天童覺云。憨布袋攔街截巷。直是無廻避處。還辨得麼。腦後見顋莫與往來。　徑山及云。彌勒三百六十骨節。八萬四千毛竅。一時撒向諸人懷裡了也。還識得也無。卓拄杖云。天上無彌勒。地下無彌勒。　寶壽新云。盡大地是樓閣。徧法界是彌勒。為什麼有識有不識。雖然。且待來日。　金粟元云。者漢不打自招。山僧比者路見不平。要與他華擘一上。彌勒真彌勒。少賣弄。分身千百億。者野狐精。時時示時人。費力作麼。時人皆不識。切莫壓良為賤。或有路見不平底。我要問他。布袋和尚[口*尒]。擬議不來。驀頭便棒。</p>
<p>接著一個半箇。覓得三文兩文。誰知破布袋裡。許多彌勒世尊。<span class='note-inline'>(瞎堂遠)</span></p>
<p>長汀汀上風顛子。曳杖回頭等阿誰。向道那人原不在。汝須知有轉身時。<span class='note-inline'>(天目禮)</span></p>
</div>
<div class='div-other'><a id='mulu47' />
<p class='h2'>䟦陀尊者</p><p style="margin-left:1em">因生法師論眾微聚曰。色眾微無自性。曰空者。曰祇明得因上色空。未明得果上色空。生問如何是果上色空。者曰一微空故眾微空。眾微空故一微空。一微空中無眾微。眾微空中無一微。</p>
<p>鹽官云。因中色空。果上色空。總是夢中說夢。　汾陽昭云。休葛藤。</p>
<p>靈光滿目蔟山河。幻境之中物像多。體妙<span class='corr'>已</span>知緣不礙。執情還被境消磨。<span class='note-inline'>(雙泉瓊)</span></p>
<p>色空空色色空空。礙却潼關路不通。劫火洞然毫末盡。青山依舊白雲中。<span class='note-inline'>(天衣懷)</span></p>
<p>堂堂色裡無空相。皎皎空中絕色形。直下色空無一二。色號原來不我名。<span class='note-inline'>(靈隱本)</span></p>
</div>
<div class='div-other'><a id='mulu48' />
<p class='h2'>波羅提尊者</p><p style="margin-left:1em">示異見王曰。在胎為身。處世為人。在眼曰見。在耳曰聞。在鼻辨香。在舌談論。在手執捉。在足運奔。徧現俱該法界。收攝在一微塵。識者知是佛性。不識喚作精魂。</p>
<p>徑山杲云。畢竟那個是佛性。那個是精魂。　天寧琦云。書頭教孃勤作息。書尾教孃莫瞌睡。還識孃面[此/束]麼。玉容寂寞淚䦨干。一樹棃花春帶雨。　瀛山誾云。當時喚作佛性。尊者面皮<span class='corr'>已</span>厚三尺。更說八處作用。教壞人家男女不少。雖然如是。比他一等弄精魂。手脚猶較些子。　洞山瑩拈拂子拂一拂云。者個是佛性。將什麼喚作精魂。又拂云。者個是精魂。將什麼喚作佛性。連拂兩拂云。癡人面前休得說夢。擿下拂子。　大覺昇云。大小尊者祇識得精魂。佛性未夢見在。或有問如何是佛性。向道趙錢孫李周吳鄭王。　龍華體云。精魂佛性相去多少。點石化為金玉易。勸人除却是非難。</p>
<p>草深路塞。將北作南。冒名頂替。不識羞慙。那堪更事語喃喃。賺他無限癡男女。錯認鞍橋作下頷。<span class='note-inline'>(香幢海)</span></p>
<p>古有異見王。執迷生異見。波羅提尊者為君通一綫。佛性等虗空。八門常出現。榮華有盛衰。大道無更變。變不變。清凉須是犀牛扇。<span class='note-inline'>(南堂靜)</span></p>
<p>在胎為身。隨緣托質示天真。分明見得當時事。晝夜舒光轉法輪。<span class='note-inline'>(劉興朝居士八)</span></p>
<p>處世名人。我今知是釋迦身。堪悲擾擾昏昏者。箇箇埋藏無價珍。</p>
<p>在眼曰見。昨夜三更光掣電。照破塵根一物無。始知身坐空王殿。</p>
<p>在耳曰聞。如何昏聵滿乾坤。那知鼓響鐘鳴夜。一一齊開眾妙門。</p>
<p>在鼻辨香。栴檀林裏親聞得。徹地薰天只自知。相逢覿面難相識。</p>
<p>在舌談論。方便須開大施門。若是知音兩相見。何勞一默與多言。</p>
<p>在手執捉。放開揑聚總由伊。笑他龐老當年道。運水般柴未是奇。</p>
<p>在足運犇。草鞵蹋曜無消息。吾今了了報君知。自是不歸歸便得。</p>
</div>
<div class='div-other'><a id='mulu49' />
<p class='h2'>梵志</p><p style="margin-left:1em">詩曰。梵志身死去。魂魄見閻老。讀盡百王書。不免被捶拷。</p>
<p>風穴沼云。一稱南無佛。皆<span class='corr'>已</span>成佛道。　千巖長云。祇是現成話。風穴用恰好。　芥菴大云。梵志俗氣不除。風穴未免擔板。且道蔣山有何長處。不敬功德天。誰嫌黑暗女。</p>
</div>
<div class='div-other'><a id='mulu50' />
<p class='h2'>天台豐干禪師</p><p style="margin-left:1em">謂寒山拾得曰。你共我去遊五臺。便是我同流。若不去。不是我同流。山曰你去遊作麼。師曰禮文殊。山曰你不是我同流。</p>
<p>翠巖芝云。大似辯才見蕭翼。　寶壽<span class='corr'>方</span>云。明施縱奪。還他寒山暗下鉤錐。須是豐干。若在衲僧門下。并須喫棒。　靈溪昱云。五更侵早起。更有夜行人。</p>
</div>
<div class='div-other'><a id='mulu51' />
<p class='h2'>天台寒山子</p><p style="margin-left:1em">因趙州到。遊山次見牛跡。山問上座還識牛麼。州曰不識。山指牛跡曰此是五百羅漢遊山。曰既是羅漢因什麼却喚作牛去。山曰蒼天蒼天。州呵呵大笑。山曰作什麼。曰蒼天蒼天。山曰者小廝兒却有大人作略。</p>
<p>靈巖儲云。寒山也是虗空裡剜窟竉。趙州眼光爍破四天下。盡力祇道得個不識。祇如二人一等道蒼天蒼天。還有優劣也無。一僧云蒼天蒼天。巖云識得你也。僧擬議。巖却云蒼天蒼天。</p>
<p style="margin-left:1em">寒山預知溈山來國清受戒。遂與拾得往松門接。溈山纔到。二人從路兩邊透出。作大蟲㖃三聲。溈山屹然無對。寒山曰。自從靈山一別迄至於今。還相記得麼。溈山無對。拾得拈起拄杖曰。老兄喚者個作什麼。溈山又無對。寒山曰。休休不用問。他自從別從<span class='corr'>已</span>曾三生作國王來。總忘却也。</p>
<p>永寧鼎云。者兩個掣風掣顛漢。使盡神通用盡伎倆。要且出溈山圈圚不得。復頌。</p>
<p>一擡一捺笑清風。野鶴無心參碧空。可歎憨憨渾不顧。相依相盻白雲中。</p>
<p style="margin-left:1em">寒山詩曰。若解捉老鼠。不在五白貓。若能悟理性。那由錦繡袍。珍珠入蓆袋。佛性止蓬茅。一羣取相漢。用意總無交。</p>
<p>僧鑒青云。好座天台山被者漢塗污了也。</p>
<p style="margin-left:1em">寒山因眾僧炙茄次。山將茄串向一僧背上打一下。僧回首。山呈起串曰是什麼。僧曰者風顛漢。山却向旁僧曰。你道者個師僧費却我多少鹽醬。</p>
<p>寶峰文云。寒山打者僧。實為費鹽醬多。莫別有道理。　黃龍清云。寒山祇知為者僧費多少鹽醬。不知自<span class='corr'>己</span>拋撒更多。那裡是拋撒處。良久云。十方世界成狼藉。一日收來五味全。　獅林則云。大樹大皮裹。小樹小皮纏。者僧既受寒山點檢。寒山也合受人點檢。　城山洽代奪茄串打云。茄子也不識。</p>
<p style="margin-left:1em">寒山曰。井底生紅塵。高峰起白浪。石女生石兒。龜毛寸寸長。若要學菩提。但看此模㨾。</p>
<p>洞山聰良久云。還知落處也無。若也不知落處。看看。須菩提入僧堂裡去也。珍重。</p>
<p style="margin-left:1em">寒山偈曰。吾心似秋月。碧潭光皎潔。無物堪比倫。教我如何說。</p>
<p>保福權云。吾心似燈籠。點火內外紅。有物堪比倫。來朝日出東。　靈溪昱云。大小寒山出門不認貨。好與三十拄杖。</p>
</div>
<div class='div-other'><a id='mulu52' />
<p class='h2'>拾得</p><p style="margin-left:1em">埽地次。寺主問汝名拾得。因豐干拾得汝歸。汝畢竟名什麼。得乃放下笤帚叉手而立。主再問。得拈帚埽地竟去。寒山搥胸曰蒼天蒼天。得曰作什麼。山曰。不見道東家人死。西家助哀。二人作舞笑哭而去。</p>
<p>靈巖儲云。寺主祇問一個姓名。拾得將無量劫來氏族名字一齊陳出。寺主直是妙智圓明分疎不下。寒山雖將眾藝字母重為注疏。幾多人作哭笑會。不識自<span class='corr'>己</span>姓名者不妨疑著。</p>
<p>大地塳塵日不清。不知何法得安寧。祇饒鐵鑄生笤帚。掃到驢年轉更深。<span class='note-inline'>(梅谷悅)</span></p>
</div>
<div class='div-other'><a id='mulu53' />
<p class='h2'>天台智者大師</p><p style="margin-left:1em">在南嶽誦法華經。至藥王品是真精進是名真法供養如來。於是悟法華旋陀羅尼三昧。親見靈山一會儼然未散。</p>
<p>徑山杲云。而今未獲旋陀羅尼者。還見靈山一會否。若見。以何為證。若不見。是真精進是名真法供養如來。　靈巖儲云。清波萬里。湛寂凝然。寶月淩虗。光吞羣象。正恁麼時。喚什麼作旋陀羅尼三昧。驀地迅雷一擊。猛風四起。雲散星飛。水枯月落。靈山一會又向甚處去也。諸人要識智者麼。夾路桃花風雨後。馬蹄何處避殘紅。</p>
<p>世尊三昧安詳起。師悟藥王精進時。靈鷲山中人未散。不因南嶽有誰知。<span class='note-inline'>(楊無為)</span></p>
<p>溪山盡處夕陽斜。溪上冬風雪滿沙。便是江南舊行路。和烟隔水見梅花。<span class='note-inline'>(蘿月瑩)</span></p>
<p>舍盡家財與<span class='corr'>己</span>財。祇將真法供如來。當初一路今何在。觸目靈山翠作堆。<span class='note-inline'>(天目禮)</span></p>
<p>好將真法供如來。花在幽巖險處開。一夜狂風吹欲盡。落英無數點莓苔。<span class='note-inline'>(虗堂愚)</span></p>
</div>
<div class='div-other'><a id='mulu54' />
<p class='h2'>法華志言大士</p><p style="margin-left:1em">因丞相呂許公問佛法大意。師曰本來無一物。一味却成真。</p>
<p>資福玉云。既無一物。將那一味成真。者㨾佛法大意瞞許公即得。若有問資福佛法大意。即云本來物物皆成現。莫將一味認為真。　三昧真云。認一味。墮志言窌裏。不認一味。墮資福窌裏。認即是。不認即是。</p>
<p style="margin-left:1em">志言因集仙王質問如何是祖師西來意。師曰。青山影裏潑藍起。寶塔高吟撼曉風。質曰請法華燒香。師曰。未從齋戒覓。不向佛邊求。</p>
<p>江天銓云。賓主二俱負墮。待質云請燒香。何不答云汝還要覓第二瓣那。待志言云未從齋戒覓不向佛邊求。何不答云。向來疑著者老漢。如今有問西來意。山僧劈脊與它三十。有請燒香者。今日却放過。何故。傷龜恕鼈總由在我。　厂阿䘄云。王質當時若掩耳出去。志言肎它是。不肎它是。復頌。</p>
<p>江南為客旅。夜夜問歸船。夢裏一聲啞。扶橈過那邊。</p>
<p>山影本非眼裏見。塔吟豈屬耳邊聞。會得不須生別解。一毫頭上薦全真。<span class='note-inline'>(四航海)</span></p>
<p style="margin-left:1em">志言因國子助教徐嶽問祖師西來意。師曰街頭東畔底。曰某甲未會。師曰三般人不會。</p>
<p>東蓮詠云。徐嶽當時待道街頭東畔底。作禮便出。不惟做箇伶俐道者。亦免志言第二杓惡水。　普明御云。街頭東畔底。還是西來意也無。既是。因甚三般人不會。徐嶽何不進云。老漢[口*尒]。看志言又作甚麼伎倆。</p>
<p style="margin-left:1em">志言因僧問。世有佛否。師曰。寺裏文殊有。</p>
<p>資福玉云。蚯蚓穿過你眼睛。蝦蟇跳進你髑髏。避之不得。即之不能。惟有寺裏文殊却沒有。　三昧真云。眼睛穿瞎也。髑髏穿破也。既不用避。亦不用即。且道寺裏文殊還有也無。</p>
<p style="margin-left:1em">志言因僧問。師凡耶聖耶。師遂舉手曰。我不在此住。</p>
<p>魯菴遠云。不在此住。志言較些子。無端舉手作麼。我者裏清斯濯纓。濁斯濯足。笑看孺子之風雅。</p>
<p>我不在此住。聖凡成賸語。深林秋夜寒。木落聲疑雨。<span class='note-inline'>(厂阿䘄)</span></p>
</div></div>
<div class='div-other'><a id='mulu55' />
<p class='h1'>西天祖師</p>
<div class='div-other'><a id='mulu56' />
<p class='h2'>初祖迦葉尊者</p><p style="margin-left:1em">蹋泥次。有一沙彌問尊者。何得自為。祖曰。我若不為。誰為我為。</p>
<p>法眼益云。我當時若見。拽來蹋泥。　五祖戒云。迦葉與沙彌說得道理好。　洞山价云。莫要喫茶麼。　保寧勇云。雖然如是。旁觀者哂。　西山音云。大小尊者極善和泥合水。</p>
<p style="margin-left:1em">迦葉因外道問。如何是我我。祖曰覓我者是汝我。曰者個是我我。師我何在。祖曰你問我覓。</p>
<p>牧智成云。大小尊者祇解就地彈雀。不能仰面射鵰。待問如何是我我。和聲便打。云師我何在。亦和聲便打。非但拔出他永劫邪根種子。亦見我祖師門下用處不同。</p>
</div>
<div class='div-other'><a id='mulu57' />
<p class='h2'>二祖阿難尊者</p><p style="margin-left:1em">問迦葉曰。師兄。世尊傳金襴袈裟外。別傳個甚麼。迦葉召阿難。祖應諾。葉曰倒却門前剎竿著。</p>
<p>汾陽昭云。不問那知。　五祖戒云。露。　翠巖芝云。千年無影樹。今時沒底靴。　泐潭清云。剎竿未倒。穿却諸人髑髏。換却諸人眼睛。剎竿倒後。向甚麼處見釋迦老子。　雲居莊云。若向剎竿未倒時會得。埋沒先宗。剎竿倒却後會得。辜負自<span class='corr'>己</span>。且道金縷外畢竟別傳何物。三面狸奴脚蹋月。兩頭白牯手拏烟。　漢月藏云。世尊傳底。且道在金襴袈裟外。金襴袈裟內。咄。</p>
<p>金襴付外有何傳。倒却門前舊剎竿。不取一時為上瑞。百千年後與人看。<span class='note-inline'>(草堂清)</span></p>
<p>花葉聯芳信有期。飲光抗召劃分披。而今莫問當時事。路上行人口是碑。<span class='note-inline'>(正覺逸)</span></p>
<p>提起金襴。惹倒剎竿。步步蹋著。綠水青山。<span class='note-inline'>(旻古佛)</span></p>
<p>慶喜門前倒剎竿。金襴傳外有何傳。天然外道無師證。爭奈威音佛<span class='corr'>已</span>前。<span class='note-inline'>(張無盡)</span></p>
<p>心心相照始相知。金色頭陀別是非。五里牌從郭外看。當人不肯怨他誰。<span class='note-inline'>(道場如)</span></p>
<p>瑠璃殿上付金襴。棣萼聯芳得二難。門外剎竿從放倒。免教南北問風旛。<span class='note-inline'>(上方益)</span></p>
<p>金襴傳外復何傳。報道門前倒剎竿。好笑蹋青人爛醉。滿川桃李自無言。<span class='note-inline'>(石[(工*几)/石]明)</span></p>
<p>怛薩阿竭二千年。密付親承盡浪傳。直至如今成露布。剎竿依舊倚門前。<span class='note-inline'>(大洪恩)</span></p>
<p>等閒饒舌話金襴。便與當頭倒剎竿。從此天倫轉無義。冷光猶自逼人寒。<span class='note-inline'>(瞎堂遠)</span></p>
<p>弟應兄呼畫不成。誰人肯向裡頭行。自從家破人亡後。直至如今事轉生。<span class='note-inline'>(月林觀)</span></p>
<p>翡翠羽毛。麒麟頭角。弟應兄呼。震動海嶽。路遠夜長休把火。倒却門前剎竿著。<span class='note-inline'>(高原泉)</span></p>
<p>野店山橋逐馬蹄。行行桃李自成蹊。誰知古岸垂楊外。別有春風舞翠微。<span class='note-inline'>(尊道啟)</span></p>
</div>
<div class='div-other'><a id='mulu58' />
<p class='h2'>三祖商那和修</p><p style="margin-left:1em">問毱多尊者你年幾耶。曰我年十七。祖曰你身十七性十七耶。曰師髮<span class='corr'>已</span>白為髮白耶心白耶。祖曰我但髮白非心白爾。曰我身十七非性十七也。</p>
<p>天童悟云。大小祖師話作兩橛。　江天銓云。三祖既善分析。毱多分析更善。若是我土祇好作座主奴子有分。</p>
<p>空林冷月。碧水凉雲。清風巖下。一派秋聲。<span class='note-inline'>(厂阿䘄)</span></p>
</div>
<div class='div-other'><a id='mulu59' />
<p class='h2'>四祖優波毱多</p><p style="margin-left:1em">因訪一老比丘尼。纔入門乃觸碎鉢盂。尼曰。佛在世日。六羣比丘甚是麤行數。來我舍尚不如此。尊者紹祖位人得與麼麤行。祖默然。</p>
<p>汾陽昭代云。<span class='corr'>已</span>知錯誤。　法林音云。在祖師尚然。況今時耶。遂大笑。</p>
</div>
<div class='div-other'><a id='mulu60' />
<p class='h2'>五祖提多迦</p><p style="margin-left:1em">因四祖問為身出家為心出家者。曰夫出家者無我我心。故即心不生滅。心不生滅即是常道。故諸佛亦常。心無形相其體亦爾。祖曰。汝當大悟自心明朗。於佛法中度恒沙眾。</p>
<p>芭蕉徹云。譬如琴瑟箜篌雖有妙音。若無妙指終不能發。</p>
</div>
<div class='div-other'><a id='mulu61' />
<p class='h2'>七祖婆須密尊者</p><p style="margin-left:1em">因佛陀難提索以論義。祖曰仁者論即不義。義即不論。若擬論義。終非義論。提知祖義勝。心即欽服。</p>
<p>三昧真云。者樣便稱義勝。東土人人可以做祖師。不知佛陀心欽服也未。　梅徹惺云。七祖雖不論義。未免搖動脣吻。難提深領欽服。也是向它人舌尖上討分曉。</p>
</div>
<div class='div-other'><a id='mulu62' />
<p class='h2'>九祖伏䭾密多</p><p style="margin-left:1em">偈曰。父母非我親。誰是最親者。諸佛非我道。誰是最道者。</p>
<p>雲蓋本云。父母非我親。無有不親者。諸佛非我道。無有不道者。祖師得第一句。雲蓋得第二句。有人添得一句。許伊鼎足三分。　密菴傑云。父母非我親。眼裏絕纖塵。諸佛非我道。鐵眼銅睛覰不破。汝言與心親。蚊子齩鐵釘。汝行與道合。上下四維俱匌帀。祇將此語報深恩。朵朵紅蓮火裏發。　伏龍長云。父母非我親。我亦非親者。諸佛非我道。道亦非我者。祖師也不得第一句。雲蓋也不得第二句。千巖碎身如微塵。何止頭破作七分。　慧雲廣云。父母非我親。者是最親者。諸佛非我道。者是最道者。祖師得上半句。東菴得下半句。還有道得完全句底麼。便喝。</p>
<p>見處孤危立處高。急如石火利如刀。到家問路家何在。掀倒棋盤脫布袍。<span class='note-inline'>(瞎堂遠)</span></p>
<p>半生足不履地。軒知蹋徧天涯。得個冬瓜印子。至今目瞪口呿。<span class='note-inline'>(松源岳)</span></p>
<p>父母非親親是誰。雙眸烱烱帶雙眉。含元殿上不相識。正是岷峨相見時。<span class='note-inline'>(石溪月)</span></p>
<p>父母非親誰最親。長江滾滾浪如銀。一帆高挂烟波外。始信縱橫不是塵。<span class='note-inline'>([、/(、*、)]三圓)</span></p>
</div>
<div class='div-other'><a id='mulu63' />
<p class='h2'>十祖脇尊者</p><p style="margin-left:1em">問夜奢汝從何來。曰我心非往。祖曰汝住何所。曰我心非止。祖曰子不定耶。曰諸佛亦然。祖曰汝非諸佛。曰諸佛亦非。</p>
<p>翠巖芝云。祖師與童子一問一答。總欠會在。</p>
<p>打鼓弄琵琶。相逢兩會家。清風拂白月。地角接天涯。碎玉凝朝露。殘陽送晚霜。寒山逢拾得。拊掌笑嗄嗄。<span class='note-inline'>(南堂靜二)</span></p>
<p>諸佛亦非窮子腹肥。纔一頓飽忘百日饑。二十拄杖十分槌。免教辜負兩莖眉。</p>
<p>電捲星飛。珠回玉轉。打破面皮。赤心片片。<span class='note-inline'>(瞎堂遠)</span></p>
</div>
<div class='div-other'><a id='mulu64' />
<p class='h2'>十一祖富那夜奢</p><p style="margin-left:1em">因馬鳴大士問我欲識佛何者即是。祖曰。汝欲識佛。不識者是。曰。佛既不識。焉知是乎。祖曰。既不識佛。焉知不是。曰此是鋸義。祖曰彼是木義。祖復曰鋸義者何。曰與師平出。却問木義者何。祖曰汝被我解。士豁然省悟。</p>
<p>岸麟駿云。往復所言現大機用。　四航海云。當時大士若問崇福我欲識佛。即掩住伊口。令它向未開口處會取。免得在鋸義木義中作活計。</p>
</div>
<div class='div-other'><a id='mulu65' />
<p class='h2'>十二祖馬鳴大士</p><p style="margin-left:1em">因一外道索祖論義。集國王大臣人民。祖問汝義以何為宗。外曰凡有言說我皆能破。祖乃指國王曰。當今國土康寧大王長壽。請汝破。外道屈伏。</p>
<p>法林音云。破也。</p>
<p>六師不正起干戈。自謂無能奈我何。七十六宗令結舌。不消一曲太平歌。<span class='note-inline'>(本覺一)</span></p>
</div>
<div class='div-other'><a id='mulu66' />
<p class='h2'>十四祖龍樹大士</p><p style="margin-left:1em">見提婆來。先令侍者將一盌水致面前。婆見乃取一鍼投之。祖大喜。</p>
<p>龍猛盂中水。提婆毳上鍼。人人爭得失。個個話浮沉。不覩雲中鴈。焉知沙塞深。農人移片磉。磉下獲黃金。<span class='note-inline'>(瑯琊覺)</span></p>
<p>漏傳長樂未央靜。月瀉甘泉太液秋。夜半樂聲回步輦。喚回三十六宮愁。<span class='note-inline'>(心聞賁)</span></p>
<p>師資意契芥投鍼。邠鐵下水一般沉。兩岸桃花無覓處。泊舟原是渡江人。<span class='note-inline'>(南菴依)</span></p>
</div>
<div class='div-other'><a id='mulu67' />
<p class='h2'>十七祖僧伽難提</p><p style="margin-left:1em">因聞風吹殿鈴聲問伽耶曰。鈴鳴耶風鳴耶。伽曰。非風鈴鳴。我心鳴耳。祖曰心復誰乎。曰俱寂靜故。祖曰善哉繼吾道者非子而誰。</p>
<p>芭蕉□云。尊者大似憐兒不覺醜。　護國嶽云。伽耶認魚目作明珠。僧祖將燕石為美玉。仔細檢點將來。好與一阬埋却。何故。屈原若不逢漁父。千古誰能論獨醒。</p>
</div>
<div class='div-other'><a id='mulu68' />
<p class='h2'>二十三祖鶴勒那尊者</p><p style="margin-left:1em">因師子尊者問。我欲求道當何用心。祖曰汝欲求道無所用心。曰既無用心誰作佛事。祖曰你若有用即非功德。你若無作即是佛事。</p>
<p>江天銓云。如今一等閉目藏睛。斷昏沉。止妄想。以無作為佛事者比比皆是。是皆祖師之罪人也。我者裏灌蔬作菜種田博飯。每日只在者裏用心。若要求道。一棒打折你驢腰。</p>
</div>
<div class='div-other'><a id='mulu69' />
<p class='h2'>二十四祖師子尊者</p><p style="margin-left:1em">因月氏國王聞其有道乃越國往見之。祖曰。大王來時好道。去時亦如來時。</p>
<p>中峰本云。飯裏沙。泥裏<span class='corr'>刺</span>。彷彿不同。依俙相似。大王來時好道。去時亦如來時。尊者黃金鑄面皮。</p>
<p>至簡至易。最尊最貴。往還千聖頂[寧*頁]頭。世出世間不思議。彈指圓成八萬門。一超直入如來地。<span class='note-inline'>(圓悟勤)</span></p>
<p style="margin-left:1em">師子因罽賓國王秉劍問師得蘊空否。祖曰<span class='corr'>已</span>得蘊空。曰離生死否。祖曰<span class='corr'>已</span>離生死。曰就師乞頭得否。祖曰身非我有豈況於頭。王便斬之。白乳涌高數丈。王臂自落。</p>
<p>玄沙備云。大小尊者頭也不解作得主。天童華云。隨氀㲣漢。　玄覺遂云。且道斬著斬不著。童云。將蝦釣鼈。　汾陽昭云。知師不吝。童云。將錯就錯。　雪竇顯云。作家君王天然有在。童云。提水放火。　翠巖芝云。當時祖引頸王舉劍。與麼時有人諫得住麼。至今無人斷得此公案。如今衲僧作麼生斷。童云。莫要說夢。　芭蕉徹云。賣寶撞著瞎波斯。童云。誣人之罪。　瑯琊覺云。罽賓好一口劍。爭奈劍上無眼。尊者好個師子。且不解返躑。童云。賊過後張弓。童總云。者一隊漢被山僧劋絕了也。還見師子尊者麼。拈拄杖卓一下。　黃龍新云。黃龍要問雪竇。既是作家君王。因甚臂落。徑山杲云。孟八郎漢又與麼去。　天寧琦云。似則也似。是則未是。　古南門云。雪竇祇解歸德於君。不善承休於祖。有人辨得國王尊者。白頭如新。傾蓋如故。</p>
<p>楊子江頭楊柳春。楊花愁殺渡頭人。一聲羗笛離亭晚。君向瀟湘我向秦。<span class='note-inline'>(龍門遠)</span></p>
<p>得人一牛。還人一馬。有往有來。可知禮也。<span class='note-inline'>(佛性泰)</span></p>
<p>船子下揚州。浮萍逐水流。一聲河滿子。千古動悲愁。<span class='note-inline'>(鼓山珪)</span></p>
<p>吹毛劍舉乾坤黑。臂墮山河掩日光。趯起須彌頭倒卓。方知兩兩不成雙。<span class='note-inline'>(湛堂深)</span></p>
<p>尊者何曾得蘊空。罽賓徒自斬春風。桃花雨後亂零落。染得一溪流水紅。<span class='note-inline'>(咦菴鑑)</span></p>
<p>口念木瓜醫脚氣。紙畫鍾馗驅鬼<span class='corr'>祟</span>。一生若解和羅槌。日日喫酒日日醉。<span class='note-inline'>(懶菴樞)</span></p>
<p>師子頭落。罽賓臂折。各人眼底有西施。誰家甕裏無明月。<span class='note-inline'>(朴翁銛)</span></p>
<p>遇著山中人。便說山中話。六月賣松風。人間恐無價。<span class='note-inline'>(孤峰深)</span></p>
<p>劍下十分真。難藏獨露身。江流石不轉。徒有蘊空名。<span class='note-inline'>(北磵簡)</span></p>
<p>夢中要渡深溪水。伎倆多般進不能。驀地覺來伎倆盡。牀頭山月<span class='corr'>已</span>三更。<span class='note-inline'>(石菴玿)</span></p>
<p>蘊空誰見法中王。覿體何曾礙劍光。古廟藤蘿穿戶牖。斷碑風雨碎文章。<span class='note-inline'>(雪菴瑾)</span></p>
<p>夜闌天際墮金盆。膝上焦桐調轉新。易水悲風輕按指。鸞膠難續斷腸人。<span class='note-inline'>(虛堂愚)</span></p>
<p>上大人。丘乙<span class='corr'>己</span>。陌上相逢論詩禮。三百篇中意若何。仲尼一言備之矣。江南三月鷓鴣聲。有堪聽有不堪聽。<span class='note-inline'>(山茨際)</span></p>
<p>拾得羊。打得狼。柴頭更遇孟八郎。劍入太湖成龍去。空遺星斗煥文章。<span class='note-inline'>(玉笈乾)</span></p>
</div>
<div class='div-other'><a id='mulu70' />
<p class='h2'>二十五祖婆舍斯多</p><p style="margin-left:1em">因與外道無我尊論義。外道曰請師默論不假言說。祖曰不假言說孰知勝負。曰但取其義。祖曰汝以何為義。曰無心為義。祖曰汝既無心安得義乎。曰我說無心當名非義。祖曰我說非心當義非名。曰當義非名誰能辯義。祖曰汝名非義此名何名。曰為辯非義是名無名。祖曰。名既非名義亦非義。辯者是誰當辯何物。如是五十九番。外道乃伏。</p>
<p>芭蕉清云。譬如象馬加諸楚毒。至於徹骨方乃調伏。　太陽玄云。蚌鷸相持死在漁人之手。又云。何用繁言。　徑山杲云。婆舍斯多何用忉怛。當時若見他道請師默論。不假言說便云義墮也。即今莫有與妙喜默論者麼。或有個出來道墮也。我也知你向鬼窟裏作活計。</p>
</div>
<div class='div-other'><a id='mulu71' />
<p class='h2'>二十七祖般若多羅</p><p style="margin-left:1em">因東印土國王請齋次。王曰。諸人盡轉經。師為甚麼不轉。祖曰。貧道出息不涉眾緣。入息不居陰界。常轉如是經。百千萬億卷。</p>
<p>汾陽昭代云。却勞尊者心力。　大溈智云。還見二十七祖看經麼。行時脚跟不著地。坐時心識似風飄。　報恩秀云。者老漢無大人相。把葫蘆馬杓翻騰一上。當時好與掀倒。打斷葛藤。　博山來云。險處錐。穩處劄。國主探端。灑不溼。釘不入。尊者機辨。如是經還轉也未。待你脚跟下線斷。始知信受奉行。</p>
<p>秋高月色連雲白。澹泊禪心滋味長。歷歷分明今古意。何須特地更商量。<span class='note-inline'>(大溈心)</span></p>
<p>靈犀翫月璨含輝。木馬遊春駿不羈。眉底一雙寒碧眼。看經那得透牛皮。明白心。超曠劫。英雄力。破重圍。妙圓樞口轉靈機。寒山忘却來時路。拾得相將攜手歸。<span class='note-inline'>(天童覺)</span></p>
<p>入息未嘗居蘊界。出息何曾涉萬緣。一聲漁笛離南浦。依舊蘆花深處眠。<span class='note-inline'>(懶菴需)</span></p>
<p>不是塵泥難混跡。尾巴露出要人看。長松坡下遂成隊。時把劫空田地翻。<span class='note-inline'>(木菴標)</span></p>
<p>五原春色舊來遲。二月埀楊未挂絲。即今河畔冰開日。正是長安花落時。<span class='note-inline'>(道宗基)</span></p>
<p style="margin-left:1em">般若行路次。有人問汝行何急。祖曰汝行何漫。又問汝姓甚麼。祖曰與汝同姓。或凡或聖。人莫能測。</p>
<p>芭蕉徹云。匹上不足匹下有餘。　天童悟云。大小祖師被路人換却眼睛。　古林如云。可怪尊者大路不行。却向草窠裏輥。</p>
<p style="margin-left:1em">般若告菩提達磨。如來以大法眼付大迦葉。如是展轉乃至於我。我今囑汝。聽吾偈曰。心地生諸種。因事復生理。果滿菩提圓。華開世界起。</p>
<p>蒼天更添怨苦。蹋爛西天東土。盡未來際英靈。遭它一網打破。<span class='note-inline'>(默菴慧)</span></p>
</div></div>
<p class='juan'>宗鑑法林卷五</p>
</div><!-- end of div[@id='body'] -->
</body></html>