<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu151' />宗鑑法林卷十二</p><p class="byline">集雲堂　編</p><p class="head1">大鑒下三世</p>

<div class='div-other'><a id='mulu152' />
<p class='h2'>杭州鹽官齊安國師<span class='note-inline'>(馬祖一嗣)</span></p><p style="margin-left:1em">一日喚侍者將犀牛扇子來。者曰破也。師曰。扇子既破。還我犀牛兒來。者無對。</p>
<p>投子同代云。不辭將出。恐頭角不全。雪竇顯云。我要不全底頭角。　石霜諸代云。若還和尚。即無也。竇云犀牛兒猶在。　保福展代云。和尚年尊。別請人好。竇云。可惜勞而無功。　資福寶作一圓相。於中書牛字。竇云。適來為甚不將出。　雪竇顯云。若要清風再振。頭角重生。請諸禪德下一轉語。乃問扇子既破還我犀牛兒來。時有僧云。大眾參堂去。竇喝云。拋鉤釣鯤鯨。祇得箇蝦蟆。　雲居舜云。三伏當時正須扇子。為侍者不了事。雖然如是。鹽官太絮。何不大家割捨。侍者當時見他道還我犀牛兒來。祇對云<span class='corr'>已</span>颺在搕[木*(天/韭)]堆頭了也。　地藏恩云。從上知識各說異端。作盡伎倆。其奈總未知犀牛兒所在。山僧見處也要諸人共知。扇子既破還我犀牛兒來。別處容和尚不得。　寶壽新代云。幸遇某甲。若是別箇。一場禍事。</p>
<p>犀牛扇子用多時。問著元來總不知。無限清風與頭角。盡隨雲雨去難追。<span class='note-inline'>(明覺顯)</span></p>
<p>扇子破。索犀牛。圈圝中字有來由。誰知桂轂千年魄。妙在通明一點秋。<span class='note-inline'>(天童覺)</span></p>
<p>明月冷相照。清風卒未休。鹽官無限意。何用覓犀牛。<span class='note-inline'>(艸堂清)</span></p>
<p>犀牛扇子用多年。歷掌清機授手傳。頭角不全收拾取。雨餘風月滿長川。<span class='note-inline'>(佛燈珣)</span></p>
<p>犀牛扇子有來由。幾度拈來幾度休。荷葉亂傾珠的皪。一番雨過碧溪頭。<span class='note-inline'>(懶菴樞)</span></p>
<p>格外提持識者稀。英雄到此盡曆迷。驀然一豁雙睛瞎。萬象森羅發上機。<span class='note-inline'>(碧露夢)</span></p>
<p style="margin-left:1em">鹽官問座主業何經論。曰華嚴經。師曰華嚴有幾種法界。曰。廣說則重重無盡。略言有四種。師豎拂曰者是第幾種法界。主沉吟。師曰。思而知。慮而解。鬼家活計。日下孤鐙。果然失照。</p>
<p>保福展代云。若禮拜即喫和尚棒。　禾山殷代云。某甲不煩。和尚莫怪。　法眼益代拊掌三下。　昭覺勤云。鹽官以強淩弱則且置。如何道得一句恰好。免得他道鬼家活計。良久云。劍閣雖險。夜行更多。　大溈泰代云。向下文長。付在來日。　徑山杲代云。兩段不同。收歸上科。</p>
<p style="margin-left:1em">鹽官示眾。虗空為鼓。須彌為椎。什麼人打得。</p>
<p>南泉云。王老師不打者破鼓。　法眼益云。王老師不打。　雪竇顯云。打者甚多。聽者極少。且問誰是解打者。莫謗鹽官好。南泉云王老師不打者破鼓。法眼云王老師不打。兩箇既不奈何。一箇更是懡㦬。又云王老師不打。還肯他諸方也無。代云。千年田地八百主。　黃龍心云。南泉法眼祇知瞻前不能顧後。且如鹽官道虗空為鼓須彌為椎。什麼處是破處。還檢點得出麼。直饒檢點得破處分明。我更問你覓鼓在。　天童華云。南泉法眼大似喫李子。祇向赤邊齩。山僧今日與鹽官相見去也。虗空為鼓須彌為椎。要打便打。莫問是誰。乃拈拄杖卓一下。　天童傑云。鹽官提水放火。南泉撥亂星飛。法眼埋兵挑鬬。諸尊宿各出隻手。并無一人性[億-音+喿]。祇是隨例扛鼓。祥符直捷為諸人道。虗空為鼓須彌為椎。漆桶參堂去。　天寧琦云。且道甚處是他破處。驢年夢見麼。　寶壽新代云。聽。　能仁鑑云。二尊宿節拍相隨。大似桑林之舞。可謂解和。雖然。未免隨人脚跟轉。大巖今日要與鹽官相見。虗空為鼓須彌為椎。驀拈拄杖卓一下云。切忌聞著。</p>
<p>南泉王老太無端。却逐鹽官作樂官。西祖令嚴行禁止。免他禪會錯欣歡。<span class='note-inline'>(南巖勝)</span></p>
<p>國師費力置面鼓。猶勝塗毒萬千千。解打南泉非好手。至今天下勿聲冤。<span class='note-inline'>(埜牛平)</span></p>
<p style="margin-left:1em">鹽官會下有主事。忽一日見鬼使來追。乃告曰。某甲身充<span class='corr'>主</span>事未暇修行。乞容七日得否。使曰。待為白王。若許七日後來。不然須臾便至。言訖不見。至七日後復來。竟覓其僧了不可得。</p>
<p>洞山价代云。被他覓得也。　天童悟徵云。前頭鬼使因甚見。後頭鬼使因甚不見。</p>
<p>脫却爛草鞵。颺下破木杓。報汝鬼大王。弄什麼手脚。<span class='note-inline'>(理安問)</span></p>
<p>因風吹火力無多。燎倒青藤裡綠蘿。烟盡灰飛忘喫鐵。大王著甚鬼懡㦬。<span class='note-inline'>(漢關喻)</span></p>
<p style="margin-left:1em">鹽官因僧問如何是本身盧舍那。師曰與老僧過淨缾來。僧將淨缾至。師曰却安舊處著。僧復問。師曰古佛過去久矣。</p>
<p>雲門偃別云。無朕迹。　雪竇顯云。直得一手指天一手指地。爭得無。還會麼。雲在嶺頭閒不徹。　溈山喆云。山僧則不然。忽有人問。但云大眾歸堂去。若人向大溈門下薦得。古釋迦不先新彌勒不後。且轉身一句作麼生道。明年更有新條在。惱亂春風卒未休。　東禪觀云。盲者難以與乎文彩。聵者難以與乎音聲。者僧既不薦來機。國師祇成虗設。雲門道無朕迹。扶國師不起。雪竇云一手指天一手指地爭得無。也扶國師不起。以拂子畫一畫云。前來葛藤一時畫斷。且道畢竟如何是本身盧舍那。擲拂子下座。法林音云。東禪恁麼道。還扶得起國師麼。　南堂欲云。國師不得。雲門洎合勞而無功。總似雪竇未免白日見鬼。如今或有人問。但向道一氣不言含有象。萬靈何處謝無私。</p>
<p>鳥之行空。魚之在水。江湖相忘。雲天得志。擬心一絲。對面千里。知恩報恩。人間幾幾。<span class='note-inline'>(宏智覺)</span></p>
<p>誰在玉樓相話舊。一聲幽鳥最關情。莫言未諳啼痕苦。春釀花奴憨正深。<span class='note-inline'>(天章玉)</span></p>
<p>居然<span class='corr'>已</span>在蟾蜍窟。丹桂婆娑顧盻中。何事男兒不意氣。空教娥鬢倚秋風。<span class='note-inline'>(白巖符)</span></p>
<p style="margin-left:1em">鹽官因法空禪師到。問經中諸義。師一一答了。却曰。自禪師到來。我總未曾作得主人。曰請和尚便作主人。師曰。今日夜也。且歸本位。安置空下去。明旦師令沙彌屈空到。師却顧沙彌曰。咄。者沙彌不曉事。教屈法空禪師。屈得箇守堂人來。空無語。</p>
<p>酬醋慇懃全道義。和光應物探來賓。洪鈞律轉花千樹。客情猶自不知春。旁敲正打喪却全身。數聲黃鳥青山外。占斷風光作主人。<span class='note-inline'>(達變權)</span></p>
<p>空逐烟花入汴京。客情步步隨人轉。通身出沒老鹽官。龍駕螭驂善舒卷。滯殻禽。有何限。衝霄逸翮從來鮮。<span class='note-inline'>(遠菴僼)</span></p>
</div>
<div class='div-other'><a id='mulu153' />
<p class='h2'>明州大梅法常禪師<span class='note-inline'>(馬祖一嗣)</span></p><p style="margin-left:1em">住山後。馬祖令僧問。和尚見馬祖得箇什麼便住此山。師曰。馬祖向我道即心即佛我。便向者裏住。曰馬祖近日又別。師曰作麼生。曰又道非心非佛。師曰。者老漢惑亂人未有了日。任它非心非佛。我祇即心即佛。僧回舉似祖。祖曰梅子熟也。</p>
<p>禾山殷因僧問大梅恁麼意作麼生。山云真獅子兒。　天井新云。即心即佛。非心非佛。牙齒無筋。舌頭無骨。梅子熟也。是黜罰語。是證明語。長安今夜家家月。幾處笙歌幾處愁。　西遯超云。馬祖添箇八兩。連前湊成一斤。大梅<span class='corr'>已</span>足一斤。何妨佯推八兩。雖然如是。未識他父子鍼芥水乳在。咄咄。自領三十棒。</p>
<p>祇將馬祖鉛刀子。裂破漫天鐵網羅。碧沼夜敲荷葉雨。至今貧恨一身多。<span class='note-inline'>(一關溥)</span></p>
<p>荷衣松食住深雲。蓋是當年錯見人。埋沒一生心即佛。萬年千載不成塵。<span class='note-inline'>(埜雲南)</span></p>
<p>郎心葉薄妾冰清。郎說黃金妾不應。假使偶然通一笑。半生誰信守孤燈。<span class='note-inline'>(簡翁敬)</span></p>
<p>多謝尊前窈窕娘。好將幽夢惱襄王。禪心<span class='corr'>已</span>作沾泥絮。不逐東風上下狂。<span class='note-inline'>(五祖蕉)</span></p>
<p style="margin-left:1em">大梅因龐居士問。久嚮大梅。未審梅子熟也未。師曰。熟也。你向甚處下口。曰百雜碎。師伸手曰還我核子來。士無語。</p>
<p>翠巖芝云。此二人大似把手上高山。又云。二人前不至村後不迭店。　寶峰文云。且道二人相見還有優劣也無。　大梅幟代龐公云。嚼破裏頭仁。用核作麼。復呵呵笑云。恁麼道也是臘月扇子。　國清英云。二大老本是同根生。相煎何太急。</p>
<p>大梅梅子熟。龐老<span class='corr'>已</span>先知。正眼驗真妄。相逢拍手歸。<span class='note-inline'>(松源岳)</span></p>
<p>龐公親到豎降旗。一劍當頭斬萬機。不是從前生齩破。為他梅子熟多時。<span class='note-inline'>(辛菴儔)</span></p>
<p style="margin-left:1em">大梅因夾山與定山同行。定曰生死中無佛即無生死。夾曰生死中有佛即不迷生死。二人互相不肎。同上大梅。夾乃問。不知那箇親那箇疎。師曰。一親一疎。夾曰未審那箇親。師曰且去明日來。次日上方丈。夾再問。師曰。親者不問。問者不親。夾山住院後曰。當時在大梅失却一隻眼。</p>
<p>雲峰悅云。夾山祇知失却一隻眼。殊不知換得一隻眼。　翠峰顯云。夾山畢竟不知換得一隻眼。大梅當時聞舉。以棒一時打出。豈止劃斷兩人葛藤。亦乃為天下宗匠。　昭覺勤云。生死為諸佛根基。諸佛乃生死爐韛。若解險絕承當。即證六通八解。　雪竇雲云。祇如失却一隻眼換得一隻眼。同別在甚麼處。若檢點得出。許你具一隻眼。不然。更為下箇註脚。失却一隻換一隻。今朝却是四月一。一年三百六十日。每日盋盂兩度溼。參。　古南門云。翠峰醉後添杯。不知大梅牙如劍樹。二老葛藤早<span class='corr'>已</span>劃斷。夾山失却一隻眼。過後方知那一隻眼向甚處去也。古南確實評量。有佛無佛。死生生死。一翳在眼。空花亂墜。</p>
<p>未曾拈出定盤星。多少行家怨不平。待得權衡來就手。方知斤兩自分明。<span class='note-inline'>(心聞賁)</span></p>
<p>同行自古不相肎。峰頂老人何足論。山凹落盡桃花片。流水依前遶竹門。<span class='note-inline'>(懶菴樞)</span></p>
<p>竹籬茅舍酒旗斜。一箇葫蘆敗兩家。酒後不知天與地。歸來滿地是桃花。<span class='note-inline'>(雪菴瑾)</span></p>
<p>苦瓜連根苦。甜瓜徹蒂甜。兩般滋味惡。終後入黃泉。<span class='note-inline'>(應菴華)</span></p>
<p>佛之一字強安排。有無生死一坑埋。大梅老子舌無骨。臘月蓮花火裏栽。<span class='note-inline'>(雲巢巖)</span></p>
<p>青天白日。切忌尋覓。更問如何。抱贓叫屈。<span class='note-inline'>(無門開)</span></p>
<p style="margin-left:1em">大梅因僧問如何是西來意。師曰西來無意。</p>
<p>鹽官安聞云。一箇棺材兩箇死漢。　玄沙備云。鹽官是作家。　雪竇顯云。三箇也有。　黃龍新云。三箇也有。是死漢是活漢。　昭覺勤云。一串穿却。</p>
<p>活中死眼。無作有用。方寸不移。十方獨弄。巧拙不到處。鹽官有出身。親言出親口。雞犬閙比鄰。<span class='note-inline'>(月堂昌二)</span></p>
<p>因事長智。認渠遭累。翻身曉行。全家富貴。競頭擡薦自埋沒。逆順是非誰可出。提起是令放得行。兩手扶犂水過膝。</p>
<p style="margin-left:1em">大梅一日示徒曰。來莫可抑。往莫可追。從容聞鼯鼠聲乃曰。即此物。非它物。汝善護持。吾當逝矣。</p>
<p>雪竇顯云。者漢生前莽鹵。死後顢頇。即此物非他物。是何物。還有分付處也無。有般漢不解截斷大梅脚跟。祇管道貪程太速。　寶峰文云。既非他物。是什麼物。　地藏恩云。是什麼語話。　興善廣云。者漢臨歾猶口中水漉漉底。即此物非他物。顢頇不少。咄。</p>
<p>師初得道。即心是佛。最後示徒。物非他物。窮萬法源。徹千聖骨。真化不移。何妨出沒。<span class='note-inline'>(永明壽)</span></p>
</div>
<div class='div-other'><a id='mulu154' />
<p class='h2'>婺州五洩山靈默禪師<span class='note-inline'>(馬祖一嗣)</span></p><p style="margin-left:1em">初謁石頭便問。一言相契即住。不契即去。頭據座。師便行。頭召闍黎。師回首。頭曰。從生至死祇是者箇。回頭轉腦作麼。師大悟。乃拗折拄杖棲止焉。</p>
<p>洞山价云。當時若不是五洩先師大難承當。然雖如此。猶涉程途。　長慶云。險。　玄覺云。那箇是涉在途處。有僧云。為伊三寸途中薦得所以在途。覺云。為復薦得自<span class='corr'>己</span>。為復薦得三寸。若是自<span class='corr'>己</span>。為什麼成三寸。若是三寸。為甚麼悟去。且道洞山意作麼生。　翠巖芝云。石頭據座。五洩回首。石頭召他却成多事。　雲峰悅云。大小石頭坐不定。把不住。似者擔板漢。放去便休。又喚回。被他糊塗一上。道我向者裏有箇悟處。驢年夢見。　溈山行云。五洩當時便去。可謂坐斷天下人舌頭。既被喚回。<span class='corr'>已</span>是糊塗不少。拗折拄杖。也是賊過張弓。祇如石頭據座意作麼生。　地藏恩云。祇合與麼去。不合與麼來。</p>
<p>在途在舍若為酬。莫把先師一例求。雄雄氣宇如王者。未免半邊無髑髏。<span class='note-inline'>(龍門遠)</span></p>
<p>欲去高聲喚得回。當時心眼一齊開。要知不假修持力。生死悠悠任往來。<span class='note-inline'>(成枯木)</span></p>
</div>
<div class='div-other'><a id='mulu155' />
<p class='h2'>幽州盤山寶積禪師<span class='note-inline'>(馬祖一嗣)</span></p><p style="margin-left:1em">初參馬祖作街坊。一日出門見人舁喪。歌郎振鈴曰。紅輪決定沈西去。未委靈魂往那方。孝子哭哀哀。師忽省悟。</p>
<p>雲居莊云。大小盤山祇認得箇昭昭靈靈。者裏若有者般人。必然別有生涯。且道是什麼生涯。鴛鴦繡出從君看。不把金鍼度與人。</p>
<p>哀哀相應便承當。畢竟魂靈往那方。踴躍自然全體露。始知徧界不曾藏。<span class='note-inline'>(海印信)</span></p>
<p>未審靈魂往那方。無棲泊處露堂堂。水向石邊流出冷。風從花裏過來香。<span class='note-inline'>(月林觀)</span></p>
<p>忽聞幕下哭哀哀。頓使天台對五臺。風月一天今古在。通身是口也難開。<span class='note-inline'>(誰菴演)</span></p>
<p>薤歌聲咽些聲長。聽得哀哀忽斷腸。依舊紅輪西畔沒。大千無地著凄凉。<span class='note-inline'>(天目禮)</span></p>
<p>薤露凄凉亦可憐。白楊丹旐去翩翩。哀哀聲裏無消息。打著南邊動北邊。<span class='note-inline'>(北磵簡)</span></p>
<p style="margin-left:1em">盤山一日於街市見人買肉曰精底割一塊來。屠兒放下刀叉手曰。長史。那塊不是精底。師大悟。歸舉似祖。祖印可之。</p>
<p>箇事分明不覆藏。頭頭物物自相當。千言萬語無人會。又逐流鶯過短牆。<span class='note-inline'>(南華昺)</span></p>
<p>江邊送客上扁舟。相對漁翁暗擲鉤。一掣錦鱗隨手上。遠山疊疊水悠悠。<span class='note-inline'>(妙峰善)</span></p>
<p>半畝荒塘一鑑開。天光雲影共徘徊。啼鶯喚醒佳人夢。故友親從邗上來。<span class='note-inline'>(拳石沃)</span></p>
<p style="margin-left:1em">盤山曰。若言即心即佛。今時未入玄微。若言非心非佛。猶是指蹤極則。</p>
<p>天童覺云。有錢不解使。解使又無錢。作麼生得十成去。娶他年少婦。須是白頭兒。　報恩秀云。今時路頭不得全體。非心非佛有缺神用。欲得十成去。除是三冬向火六月賣冰始得。所以道。娶他年少婦。須是白頭兒。然則調和琴瑟一句作麼生道。長翁短婆婆。遞互廝折磨。</p>
<p style="margin-left:1em">盤山曰。三界無法何處求心。四大本空佛依何住。璿璣不動寂爾無言。覿面相呈更無餘事。珍重。</p>
<p>三界無法何處求心。白雲為蓋流水作琴。一曲兩曲無人會。雨過夜塘秋水深。<span class='note-inline'>(翠峰顯)</span></p>
<p>青青入座當軒竹。黯黯遮門對面山。更有一般堪羨處。夜深流水響潺潺。<span class='note-inline'>(佛鑑懃)</span></p>
<p>三界無法何處求心。山容雨過松韻風吟。橫眠倒臥無餘事。一任莓苔滿地侵。<span class='note-inline'>(佛性泰)</span></p>
<p>山舍無塵分外清。石榴花發透簾明。槐陰滿地日卓午。夢覺流鶯時一聲。<span class='note-inline'>(掩室開)</span></p>
<p>依依楊柳欲藏鴉。社後東風卷落花。理策邀朋何處好。山南山北看桑麻。<span class='note-inline'>(愚谷困)</span></p>
<p>江上漁翁把釣垂。生涯隨處不須歸。夜深月下饒清夢。風壓輕雲貼水飛。<span class='note-inline'>(雲峩喜)</span></p>
<p style="margin-left:1em">盤山示眾。心月孤圓。光吞萬象。光非照境。境亦非存。光境俱忘。復是何物。</p>
<p>洞山价云。光境未忘復是何物。　雲門偃云。直饒恁麼猶是半途。未是透脫一路。良久云。天台華頂。　徑山杲云。白鷺下田千點雪。黃鸝上樹一枝花。　清化嶾喝一喝云。字經三寫烏焉成馬。　東明鑑舉光境俱忘復是何物。喝一喝云。是什麼。光境未忘復是何物。乃舉拂云。喚者箇作什麼。復喝一喝。</p>
<p>光非照境境非存。光境俱忘復是痕。百鳥不來春<span class='corr'>已</span>老。落花流水遶孤村。<span class='note-inline'>(肯堂充)</span></p>
<p>描不成兮畵不成。臥龍長怖碧潭清。擬心湊泊終難會。達者應須暗裏驚。<span class='note-inline'>(松源岳)</span></p>
<p>玉露暗飄無影樹。金風微動夜明簾。木人鞭起泥牛吼。不許蒼龍臥碧潭。<span class='note-inline'>(笑隱訢)</span></p>
<p style="margin-left:1em">盤山曰。諸禪德。譬如擲劍揮空。莫論及之不及。斯乃空輪無迹。劍刃無虧。若能如是。心心無知。全心即佛。全佛即人。人佛無異。始為道矣。</p>
<p>徑山杲於心心無知下云。咄。我王庫內無如是刀。　愚菴盂云。若論本色衲子。實無如是刀。若論本色衲子。實有如是刀。一僧旁哂云。不見盤山道。學者勞形如猿捉影。盂云。咄。情知你坐在鬼窟裏。</p>
<p style="margin-left:1em">盤山曰。可中學道。似地擎山。不知山之孤峻。如石含玉。不知玉之無瑕。若如此者。是名出家。</p>
<p>雪竇顯云。晝行三千。夜行八百。是我尋常用底。且拈放一邊。汝諸人向什麼處見盤山。　徑山杲云。若能如是。揑目生花。　翠巖喆云。要見盤山則易。要見徑山則難。　靈巖儲云。開眼也著。閉眼也著。甚處不是盤山。良久喝一喝云。瞌睡漢醒也未。</p>
<p>山既孤峻。遊人罕至。玉既無瑕。莫辨真偽。<span class='note-inline'>(黃龍新)</span></p>
<p>山忘孤峻玉無瑕。到處仙源是我家。堪笑葛洪曾未悟。遠從句漏問丹砂。<span class='note-inline'>(天目禮)</span></p>
<p style="margin-left:1em">盤山曰。向上一路。千聖不傳。</p>
<p>慈明圓云。向上一路千聖不然。　瑯琊覺云。上來講讚。無限良因。　楊岐會云。口上著。　徑山杲云。向上一路。熱盌鳴聲。　天童傑云。向上一路。掘地覓天。　薦福璨云。向上一路千聖不傳。深諦律尼娑婆訶。向上一路千聖不然。蘇嚕悉唎娑婆訶。諸人與麼領會。歌羅歌羅。　天寧琦云。諸大老盡力道。祇發明得向下一路。若是向上一路。驢年夢見麼。　平陽忞云。盤山道向上一路千聖不傳。抱贓叫屈作麼。慈明道向上一路千聖不然。且莫詐明頭。徑山云向上一路熱盌鳴聲。合眼跳黃河。千巖道向上一路在你脚底。接竹點青天。先老人道向上一路蹋破草鞵。猢猻倒上樹。者五箇漢被山僧一時領過了也。畢竟作麼生是向上一路。拈拄杖起身云。歸堂喫茶。　開先金云。向上一路。良久云。屋漏看星眠。　天井新云。向上一路。墮坑落壍。夜夢不祥。書在壁上。　廣教玉云。向上一路。三生六十劫。　法林音云。向上一路。咄。</p>
<p>盤山向上路何言。罕見行人耳有穿。口上著來無齩處。方知千聖不能傳。<span class='note-inline'>(白雲端)</span></p>
<p>不傳不然。海口難宣。須彌頂上。駕起鐵船。<span class='note-inline'>(徑山杲)</span></p>
<p>千聖不傳到今日。口上著來無等匹。洞庭山脚太湖心。行人路上空啾唧。<span class='note-inline'>(松源岳)</span></p>
<p style="margin-left:1em">盤山將順世。告眾曰。有人描得吾真麼。眾將所寫真呈。皆不契。普化出曰某甲描得。師曰何不呈似老僧。化乃打筋斗而出。師曰者漢向後掣風狂去在。</p>
<p>保福展云。普化掣顛不少。盤山醜拙更多。　長蘆了撼身云。快活殺我也。若無爍破乾坤底眼。怎見渾金璞玉。復云。山僧依普化樣子摹得一本。今夜展開要使大眾瞻仰。遂打一筋斗。歸堂。　棲霞成云。若是臨濟大師。三十棒一棒也少不得。賴遇盤山放過。且道者棒落在什麼處。你若道便好劈脊。我也知你瞎棒亂做。　國清英云。咄。一人傳虗。萬人傳實。</p>
<p>師真醜拙不堪呈。用盡身心笑殺人。彼中莫覓絲頭意。白鼻崐崙賀新正。<span class='note-inline'>(龍門遠)</span></p>
<p>徹底冰壺無影象。倒翻筋斗摹難成。千峰雨歇黃梅後。桂魄還從海上生。<span class='note-inline'>(雪菴瑾)</span></p>
<p>清奇古怪孃生面。妙筆丹青作麼施。者廝十分傳得似。依然畵虎祇成狸。<span class='note-inline'>(寶葉源)</span></p>
</div>
<div class='div-other'><a id='mulu156' />
<p class='h2'>蒲州麻谷寶徹禪師<span class='note-inline'>(馬祖一嗣)</span></p><p style="margin-left:1em">到臨濟問。大悲千手眼。那箇是正眼。濟曰。大悲千手眼。那箇是正眼。速道速道。師近前曳濟下禪牀却坐。濟近前曰不審。師擬議。濟便喝。曳師下牀却坐。師便出去。</p>
<p>因聖穎云。禪德。此二尊宿如此意作麼生。今人盡道照用。照什麼盌。一切人祇解自騎馬去捉賊。自持刀去殺賊。二人偏能奪賊馬捉賊。奪賊刀殺賊。雖然如是。臨濟得便宜却是失便宜。　仰山欽云。二老恁麼激揚。雖則百千手眼一時俱露。又怎免得二俱瞎漢。且道還有檢點得出麼。瞎。　天寧琦云。二老主賓互換縱奪可觀。如猛焰燒空。忽雷震地相似。雖然。與他大悲千手眼有何交涉。祇見波濤湧。不見海龍宮。</p>
<p>多年塞上祇聞名。今日陣前親見面。疋馬單槍戰數場。好是見機開一箭。<span class='note-inline'>(保寧勇)</span></p>
<p>相逢狹路轉身難。一陣交鋒瞚息間。旗鼓縱橫渾莫辨。試問何人得勝還。<span class='note-inline'>(普融平)</span></p>
<p>賊隊相逢午夜時。攙旗奪鼓討便宜。驀然天曉重相見。滿面羞慚各自歸。<span class='note-inline'>(別山智)</span></p>
<p>倒駕檣帆弄海風。掀翻地軸逞豪雄。抉開頷下驪珠色。一鉢收歸兩毒龍。<span class='note-inline'>(理安問)</span></p>
<p>醉酣楊柳樓頭月。歌盡桃花扇底風。交錯觥籌無限意。相看銘酊總顏紅。<span class='note-inline'>(芥隱現)</span></p>
<p style="margin-left:1em">麻谷與南泉二三人去謁徑山。路逢一婆。乃問徑山路向甚處去。婆曰驀直去。師曰前頭水深過得不。婆曰不溼脚。又問。上岸稻得與麼好。下岸稻得與麼怯。婆曰總被螃蠏喫却也。師曰禾好香。婆曰沒氣息。又問婆住甚處。婆曰祇在者裏。三人至店。婆煎茶一瓶。攜盞三隻至。謂和尚有神通者即喫茶。三人相顧間婆曰。看老朽自逞神通去也。於是傾茶便行。</p>
<p>承天怡云。婆子如驍騎臨陣。爭奈探頭太過。麻谷三人似老將巡邊。把定有餘。檢點將來。猶欠一著。</p>
<p>陜路相逢不等閒。旗槍倒卓話翩翩。及乎話到中原事。汝陟高崗我涉川。<span class='note-inline'>(磬山鼎)</span></p>
<p style="margin-left:1em">麻谷持錫到章敬。繞禪牀三帀。振錫一下。卓然而立。敬曰是是。又到南泉亦如是。泉曰不是不是。師曰。章敬道是。和尚為甚道不是。泉曰。章敬即是。是汝不是。此是風力所轉。終成敗壞。</p>
<p>長慶稜代谷於是是處云。和尚佛法身心何在。又代谷於章敬即是是汝不是處云。是什麼心行。　保福展別云。<span class='corr'>但</span>振錫一下而出。又云。章敬南泉可謂一是一非。又云。麻谷依俙似曲纔堪聽。又被風吹別調中。　雲居錫云。章敬未必道是。南泉未必道不是。又云。麻谷當初<span class='corr'>但</span>持錫出去恰好。　雪竇顯代兩處俱云錯。　溈山喆云。章敬道是。落在麻谷彀中。南泉道不是。亦落在麻谷彀中。今日忽有人恁麼來。但云未到者裏好與三十棒。　泐潭清云。章敬道是也好與三十拄杖。南泉道不是也好與三十拄杖。何故。是與不是全彰妙義。章敬南泉一場失利。　勝默光云。是無可是。非無真非。是非無主。萬善同歸。梟鷄晝夜。徒自支離。我無三寸。鼈得喚龜。迦葉不肯。一任攢眉。　天寧琦云。苦瓜連根苦。甜瓜徹蒂甜。</p>
<p>此錯彼錯切忌拈却。四海浪平百川潮落。古䇿風高十二門。門門有路空蕭索。非蕭索。作者好求無病藥。<span class='note-inline'>(翠峰顯)</span></p>
<p>章敬道是南泉非。逆水之波透出誰。可憐箇漢皮無血。駕與青龍不解騎。<span class='note-inline'>(南堂靜)</span></p>
<p>是是。放出南山真鼈鼻。不是不是。勒回千里追風驥。終成敗壞可憐生。塞斷咽喉無出氣。無出氣。有巴鼻。趙州東壁挂葫蘆。堪笑維摩談不二。<span class='note-inline'>(窮谷連)</span></p>
<p>妙轉之機掣電飛。目前生殺盡交馳。明珠自有明珠價。休向籬邊彈雀兒。<span class='note-inline'>(木菴永)</span></p>
<p style="margin-left:1em">麻谷一日使扇次。僧問。風性常住無處不周。和尚為甚却搖扇。師曰你祇知風性常住。且不知無處不周。曰如何是無處不周。師却搖扇。僧作禮。師曰。無用處師僧。著得一千箇有什麼益。</p>
<p>昭覺勤云。者僧一期可觀。可惜有頭無尾。若不是麻谷作家。洎合放過。且道那裏是落節處。撥開向上竅。能有幾人知。　溈山果云。者僧祇知腦門著地。不覺當面錯過。當時若據令而行。何處更討麻谷。</p>
<p style="margin-left:1em">麻谷一日紙帳內坐。以手巾葢頭。披雲入見便作哭聲。良久出去法堂。繞禪牀一帀。却入撥開帳。見師去却手巾而坐。乃曰死中得活。萬中無一。師便下牀就位。作抽坐具勢。雲近前把住曰。前死後活。你還甘麼。師曰。甘即甘。阿師堪作甚麼。雲推開曰。知道你前言不副後語。</p>
<p>昭覺勤云。入寺看額。見表知裏。披雲慣作高賓。拈尾作頭。拈頭作尾。麻谷孟嘗門下。看他酬對。不道他不知有。祇為用意太深。當時待伊道死中得活萬中無一。但云蒼天蒼天。何故。得人一牛還人一馬。</p>
<p>五十笑他先百步。何如騎馬勝騎牛。不須重較多和少。歸到家山即便休。<span class='note-inline'>(虛堂愚)</span></p>
<p>乍雲乍雨孟春寒。叠亂青山不一看。坐久無聊不堪甚。悶人天氣失人歡。<span class='note-inline'>(西㷔傳)</span></p>
<p style="margin-left:1em">麻谷問僧甚處來。曰不審。師又問甚處來。僧珍重。師下禪牀擒住曰。者箇師僧。問著便作佛法抵對。僧曰大似無眼。師放手曰放汝命通汝氣。僧作禮。師欲扭住。僧拂袖便行。師曰。休將三歲竹。擬比萬年松。</p>
<p>磬山鼎云。麻谷擬將斷貫穿者僧鼻孔。殊不知自<span class='corr'>己</span>鼻頭却被牽上曳下。復頌。</p>
<p>山川桃李笑成蹊。一抹烟雲樹樹齊。看徧春來花事好。鷓鴣深入亂峰嗁。</p>
</div>
<div class='div-other'><a id='mulu157' />
<p class='h2'>虔州西堂智藏禪師<span class='note-inline'>(馬祖一嗣)</span></p><p style="margin-left:1em">僧問。有問有答賓主歷然。無問無答時如何。師曰怕爛却那。</p>
<p>後有僧舉似百丈。丈云一合相不可得。　長慶稜別云。人人盡道休官去。林下何曾見一人。　雪竇顯云。何不與本分草料。　昭覺勤別云。收得安南又憂塞北。　南堂欲云。諸老與麼答話。可使千古流芳。若要塞斷衲僧咽喉猶未在。今有人恁麼問。但云冬至寒食一百五。上元定是正月半。　洞山瑩別云。心不負人面無慚色。</p>
<p>終日論文不記年。禪心淡薄契幽玄。白雲繚繞青山在。一法無私萬古傳。<span class='note-inline'>(大溈智)</span></p>
<p>陰雲四望失孤邨。洞口秦人鎮掩門。無數桃花流不盡。溪邊猶有舊斑痕。<span class='note-inline'>(法林音)</span></p>
<p style="margin-left:1em">西堂因李翱尚書甞問僧馬大師有甚言教。僧曰或說即心即佛。或說非心非佛。翱曰總過者邊。一日問師馬大師有甚言教。師呼尚書。翱應諾。師曰鼓角動也。</p>
<p>如菴彰云。盡道李翱勘驗者僧。殊不知在者僧面前敗闕一上。又向西堂處討巴鼻。却被一拶直得轉身無路。還有為他轉身者麼。僧纔出菴。遽云。不是弄潮手。休入洪波裏。</p>
<p style="margin-left:1em">西堂普請次。乃曰因果歷然。怎奈何。怎奈何。時有僧出以手拓地。師曰作甚麼。曰相救相救。師曰大眾。者箇師僧猶較些子。僧拂袖便走。師曰獅子身中蟲。自食獅子肉。</p>
<p>昭覺勤云。西堂洞明綱要。始終正令全提。者僧異類中行。其奈龍頭蛇尾。敢問大眾。因果歷然一句作麼生道。是則龍女頓成佛。非則善星遭陷墜。</p>
<p>燕趙悲歌士。相逢劇孟家。寸心言不盡。前路日將斜。<span class='note-inline'>(平陽忞)</span></p>
<p>月皎波澄際。雲消雨霽時。一江紅葉亂。無地寄相思。<span class='note-inline'>(頻吉祥)</span></p>
<p style="margin-left:1em">西堂曾燒殺一僧。一日現身索命。師曰你還死也無。對曰死也。師曰。你既死。覓命者是誰。便乃不見形。</p>
<p>幻有傳徵云。者僧現身索命。是真要命。是不真要命。西堂恁麼語。是果還伊命。是不還伊命。</p>
<p>曾經鏖戰苦。不負聖恩心。忽聽綸音下。山川艸木吟。<span class='note-inline'>(磬山鼎)</span></p>
</div>
<div class='div-other'><a id='mulu158' />
<p class='h2'>南嶽西園曇藏禪師<span class='note-inline'>(馬祖一嗣)</span></p><p style="margin-left:1em">一日自燒浴。僧問和尚何不使沙彌童行。師乃撫掌三下。</p>
<p>曹山寂云。一等是拍手撫掌。就中西園奇怪。俱胝一指頭禪。葢為承當處不諦當。僧却問西園。撫掌豈不是奴兒婢子邊事。山云是。云向上還有事也無。山云有。云如何是向上事。山叱云者奴兒婢子。　天童覺云。識尊卑。知貴賤。西園是作家。分玉石。辨金鍮。曹山不出世。者僧雖解切磋琢磨。也祇向奴兒婢子邊著倒。還知麼。放曠淋漓兩不傷。猶是夜明簾外客。</p>
<p>尋得桃源好避秦。桃紅又見一年春。花飛<span class='corr'>已</span>是隨流水。引得漁郎來問津。<span class='note-inline'>(三宜盂)</span></p>
</div>
<p class='juan'>宗鑑法林卷十二</p></div>
</div><!-- end of div[@id='body'] -->
</body></html>