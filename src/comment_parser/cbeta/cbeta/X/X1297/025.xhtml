<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu263' />宗鑑法林卷二十五</p><p class="byline">集雲堂　編</p>
<div class='div-other'><a id='mulu264' />
<p class='h1'>大鑒下六世</p>
<div class='div-other'><a id='mulu265' />
<p class='h2'>魏府興化存獎禪師<span class='note-inline'>(臨濟玄嗣)</span></p><p style="margin-left:1em">在三聖為首座。常曰我向南方行脚一遭。拄杖頭不曾撥著一箇會佛法底人。大覺聞舉曰。作麼生得風吹到大覺門裏。師後到大覺為院主。一日覺喚院主。我聞你向南方行脚一遭。拄杖頭上未會撥著一箇會佛法底。你憑箇甚麼道理。師便喝。覺便打。師又喝。覺又打。師來日從法堂過。覺曰我直下疑你昨日者兩喝。師又喝。覺又打。師再喝。覺又打。師曰。存獎於三聖師兄處學箇賓主句。總被師兄折倒了也。願與存獎箇安樂法門。覺曰。者瞎漢來者裏納敗闕。脫下衲衣痛與一頓。師於言下薦得臨濟先師在黃檗喫棒底道理。師後開堂日拈香曰。此一炷香本為三聖師兄。三聖於我太孤。本為大覺師兄。大覺於我太賒。不如供養臨濟先師。</p>
<p>瑯琊覺云。且道因甚承嗣臨濟。良久云。路逢劍客須呈劍。不是詩人莫獻詩。理安問云。且道是承嗣臨濟不是承嗣臨濟。　中峰木云。二虎之下。獸不容蹄。兩刃之間。人不容足。當大覺興化棒喝交馳之際。豈容心思意解於其間哉。祇如大覺云。脫下衲衣痛與一頓。興化言下大悟。又悟箇甚麼。者裏見得。許你作臨濟半箇兒孫。　理安問云。龍驤虎驟。舉步猶迷。一縱一擒。翻成鈍置。三聖大覺各具一隻眼。若非興化老漢。洎合勞而無功。脫下衲衣痛與一頓則且置。作麼生是臨濟在黃檗處喫痛棒底道理。驀拈拄杖云。太平本是將軍致。不許將軍見太平。</p>
<p>太孤太賒日杲杲。璞玉渾金惡種草。無負平生雪此冤。不如一陣香風掃。<span class='note-inline'>(南巖勝)</span></p>
<p>劍為不平離寶匣。藥因救世出金瓶。南方自古清如鏡。何必無端用甲兵。<span class='note-inline'>(仰山欽)</span></p>
<p>虎口橫身雷電奔。沙場日落便愁生。崖州萬里風霜遠。矢地盟天祇此心。<span class='note-inline'>(理安問)</span></p>
<p>慣拋三寸定浮沉。但得逢魚豈在深。一自龍潭吹燭後。獨留殘月<span class='corr'>刺</span>湖心。<span class='note-inline'>(豁堂嵒三)</span></p>
<p>賸得西隣半落花。風風雨雨送殘霞。春閨若較愁多少。昨日何孤今日賒。</p>
<p>殷勤姊為妹長欷。掌上雖珍未是歸。今日不虗為母後。相承羞著嫁時衣。</p>
<p style="margin-left:1em">興化因後唐莊宗幸河北回魏府行宮。詔師問曰。朕取中原獲得一寶。未曾有人酬價。師曰請陛下寶看。帝以兩手舒幞頭脚。師曰君王之寶誰敢酬價。</p>
<p>報慈遂云。且道興化肯莊宗不肯莊宗。若肯。興化眼在什麼處。若不肯。莊宗過在什麼處。　翠峰顯云。至尊所得祇可傍觀。若非興化作家。往往高價酬却。　雲峰悅云。真不掩偽。曲不藏直。　翠巖芝云。興化當時下一著。可謂酩酊。如今作麼生斷。　黃龍心云。興化一期見機而作。怎奈埋沒伊一朝天子。當時但向道。蚌蛤之珠收得也無用處。教伊向後別有生涯。免得遞相鈍置。如今若有人問。又作麼生酬價。　笑巖寶云。作家君王不妨作得出說得行。興化明眼宗師亦善能相席別償。然略且蒙昧。當時未必光輝後世。我若作興化。待帝舒幞頭脚。直云陛下何得說真方賣假藥。瞥令喜識見盡寶愛情忘。不獨致君王得大解脫。亦免使天下承接響。祇在光影門作活計。</p>
<p>博山來云。徑寸之璧。照乘之珠。望中原光影。萬一不得為比。文殊寶冠隱晦不得。淨名方丈說示不得。興化畢竟酬價不得。然雖如是。誰道黃金如糞土。　平陽忞舉畢。以拂子畵一畵云。且道者寶作麼生酬價。良久云。可憐三尺龍鬚。喚作尋常破布。</p>
<p>君王之寶實難酬。興化形言下一籌。兩手展開幞頭脚。敕書挂在鳳凰樓。<span class='note-inline'>(北塔祚)</span></p>
<p>北番王子彎弓射。南國將軍仰面看。沙上空餘斜影在。翩翩直自入雲端。<span class='note-inline'>(白雲端)</span></p>
<p>中原之寶呈興化。一段光明難定價。帝業堪為萬世師。金輪景御四天下。<span class='note-inline'>(天童覺)</span></p>
<p>中原一寶有來由。拶得君王引幞頭。到此若無青白眼。當機誰敢謾輕酬。<span class='note-inline'>(笑翁堪)</span></p>
<p>幞頭舒起君王寶。司空見慣興化老。千古君臣際會時。落花滿地無人掃。<span class='note-inline'>(北海心)</span></p>
<p>收得中原無價珍。幞頭拈起露全身。勞他興化重酬價。八兩原來是半斤。<span class='note-inline'>(尼閒林英)</span></p>
<p style="margin-left:1em">興化示眾。今日不用如何若何。便請單刀直入。興化與你證據。時旻德長老出。禮拜起便喝。師亦喝。德又喝。師亦喝。德禮拜。師曰。若是別人。三十棒一棒也較不得。何故。為它旻德會一喝不作一喝用。</p>
<p>首山念云。看他興化與麼用。為什麼放得他過。且道甚處是一喝不作一喝用。前一喝後一喝。那箇是賓。那箇是主。雖然如是。亦須仔細。又云。二俱有過。二俱無過。　瑯琊覺云。那一喝不作一喝用。興化若無後句。疑殺天下人。雖然如是。曉者還稀。　昭覺勤云。作家相見須是恁麼。機如掣電。眼似流星。原始要終。扶頭接尾。所以羽毛相似。言氣相合。祇如兩家互換相喝。且作麼生辨得一喝不作一喝用。要作臨濟兒孫。切須明取。且道二老宿意作麼生。百尺竿頭須進步。紫羅帳裏撒珍珠。　伏龍長云。陣雲動地而來。雪刃挨身而入。鐵旗鐵鼓未為好手。全殺全活方見作家。較他登九龍御輦而被烹。失千里烏騅而自刎者。葢相萬萬。劍戟盡為農器用。馬牛歸放華山陽。何以見得。王登寶殿。野老謳歌。　通玄奇云。雖則二俱好手。旻德未免末後輸他一籌。被他塗污面門。至今羞慚無地。　報恩琇云。且道那裏是他一喝不作一喝用處。直饒倜儻分明。要見旻德則易。要見興化則難。　寶掌白云。興化和尚鍼鋒尖上削鐵。電光影裏驅雷。送斷鴈於秋旻。掃殘霞於賸水。幟到威成。毋容少滲。者裏還著得佛法身心也無。若教頻下淚。滄海也須乾。　佛日晳云。興化雖慣向鍼鋒尖上張弓架箭。電光影裏辨敵施能。也祇是擒降將底手段。旻德雖則久經行陣不顧危亡。爭奈鼻孔落在興化手裏。果是臨濟德山把手共行底漢。待興化未開口<span class='corr'>已</span>前。蹋翻香案拽下座。爛捶一頓。管取興化生受生受。即今還有恁麼人麼。新隆安性命在汝手裏。喝一喝云。金翅鳥王當宇宙。箇中誰是出頭人。</p>
<p>獰龍出水虎離山。四起風旋萬頃烟。若具阿那律正眼。橫身三界背摩天。<span class='note-inline'>(雲溪恭)</span></p>
<p>單刀直入不須論。擬議之間賓主分。不得放他旻德過。須知興化棒頭親。<span class='note-inline'>(鼓山珪)</span></p>
<p>暗中攜手上高山。及至天明各自行。無限途中未歸客。明明開眼墮深坑。<span class='note-inline'>(徑山杲)</span></p>
<p>旻德一喝如雷響。興化一喝響如雷。錦袍玉帶真瀟灑。記得當年老萬回。<span class='note-inline'>(懶菴樞)</span></p>
<p>握七星刀尋作者。倒司農印對冤讎。當陽一句分賓三。九曲黃河水逆流。<span class='note-inline'>(南巖勝)</span></p>
<p>同時照用不同時。權實雙行作者知。有得雖然亦有失。還他龍虎自交馳。<span class='note-inline'>(仰山欽)</span></p>
<p>決得高堤引急湍。黑風翻却釣魚船。漁人久立風濤慣。水底擒魚謾上筌。<span class='note-inline'>(三峰藏)</span></p>
<p>大開東閣接高賓。下榻還他臥榻人。不是侯門貴公子。那能杯酒遞相斟。<span class='note-inline'>(林野奇)</span></p>
<p>電光影裏布龍蛇。直入單刀看作家。不犯鋒鋩全勝敵。城樓惟聽動悲笳。<span class='note-inline'>(斯瑞法)</span></p>
<p>不將摩竭掩重門。明暗雙雙一喝分。黃鳥喚回樵子夢。斜陽影裏地天昏。<span class='note-inline'>(法林音)</span></p>
<p style="margin-left:1em">興化因僧問四方八面來時如何。師曰打中間底。僧禮拜。師曰。昨日赴箇村齋。中途遇一陣卒風暴雨。却向古廟裏躲避得過。</p>
<p>天童華云。眾中商量道向古廟裏避得過。是空劫<span class='corr'>已</span>前自<span class='corr'>己</span>。又道便是他安身立命處。殊不知腰纏十萬貫。騎鶴上揚州。又云。我見燈明佛。本光瑞如此。　福嚴容云。者僧雖解單刀直入。怎奈興化有百匝千重。所以將在謀而不在勇。興化雖運籌帷幄決勝千里。未免旁觀者哂。若問山僧。四方八面來時如何。未是作家若擬議。劈脊便棒。　蟠龍長云。為人須為徹。殺人須見血。興化恁麼猶欠穩在。當時就其旗鼓未動氣力未衰。便能活捉生擒。非但與者僧洗腸換骨。亦且免慕羶之流向卒風暴雨處躲跟。　法林音云。說甚麼四方八面來。略輕輕拶著。便見屎臭氣。</p>
<p>此問非常觸忤人。如禽空啄噪荊榛。須知興化奔馳疾。值雨何曾溼著身。<span class='note-inline'>(洞山聰)</span></p>
<p>攫浪拏雲勢莫猜。漁翁倚棹傍巖隈。江邊依舊空歸去。帝里同風不到來。<span class='note-inline'>(海印信)</span></p>
<p>一陣狂風暴雨來。却於古廟且閒隈。雖然打入鬼窟裏。吞炭藏身又一回。<span class='note-inline'>(鼓山珪)</span></p>
<p>古廟裏頭迴避得。紙錢堆裏暗嗟吁。閒神野鬼皆驚怕。祇為渠儂識梵書。<span class='note-inline'>(徑山杲)</span></p>
<p>天生白額南山虎。牙爪曾當八面風。月落三更穿市過。癡人投曉覓行踪。<span class='note-inline'>(雪堂行)</span></p>
<p>剜心剖腹繼傳燈。鬼面神頭打葛藤。傑出諸方無等匹。也知祇是赴齋僧。<span class='note-inline'>(南巖勝)</span></p>
<p>四方八面沒邊疆。暴雨狂風無處藏。古廟裏頭休躲避。移舟別有好商量。<span class='note-inline'>(天目禮)</span></p>
<p>饑火炎炎燒斷腸。親逢王饍不能嘗。可憐併逐溪流去。百億滄溟透底香。<span class='note-inline'>(高峰妙)</span></p>
<p>二八仙娥巧畵眉。漫將佳句向人題。蓬萊不是桃源渡。莫把相思害作癡。<span class='note-inline'>(晦曇承)</span></p>
<p>一言既出駟難追。暴雨狂風趁不回。古廟躲身誰敢覰。鬼頭風卷滿天灰。<span class='note-inline'>(南磵珍)</span></p>
<p>銕甲橫驅塞外秋。功成曾不願封侯。玉關得荷君王力。一劒還看月上鉤。<span class='note-inline'>(廣教玉)</span></p>
<p>赤手撐開萬刃鋒。不消一唾奏成功。憧憧四海安如砥。閒看胭脂描日紅。<span class='note-inline'>(夫山儲)</span></p>
<p style="margin-left:1em">興化謂克賓維那曰。汝不久為唱導之師。曰不入者保社。師曰。會了不入。不會不入。曰總不與麼。師便打。復曰。克賓維那法戰不勝。罰錢五貫。設饡飯一堂。次日師自白椎曰。克賓維那法戰不勝。不得喫飯。即便趁出院。</p>
<p>翠峰顯云。克賓要承嗣興化。罰錢出院且置。却須索取者一頓棒始得。且問諸人。棒既喫了。作麼生索得。翠峰要斷不平之事。今夜與克賓雪屈。以拄杖一時打散。　雲居舜云。大冶精金應無變色。其奈興化令行太嚴。不是克賓維那也大難承當。若是如今汎汎之流。翻轉面皮多少時也。　黃龍南云。克賓失錢遭罪有理難伸。興化以剛決柔未足觀也。　雲峰悅云。路遙知馬力。歲久見人心。　溈山喆云。興化令雖行。大似倚勢欺人。克賓一期輸機。爭奈千古聲光不墜。且道利害在甚麼處。若不沙場經久戰。揭天犪鼓喪紅塵。　白雲端云。叢林自古至今盡道克賓知恩方解報恩。恁麼說話可謂埋沒古人。土上加泥。且作麼生見得。克賓維那要會麼。雖為興化燒香。要自熏天炙地。　徑山杲云。雲居拗曲作直。妙喜道要作臨濟烜赫兒孫。直須翻轉面皮始得。　天童華云。大小翠峯與克賓維那雪屈。要且無合煞。　資壽尼妙總云。重賞之下必有勇夫。　天寧琦云。克賓法戰不勝。興化據令而行。稱提臨濟宗風。揭示正法眼藏。棒頭出孝子。佛法無人情。當時將謂茅長短。燒了方知地不平。　中峰本云。有令不行。有事不斷。天下之公患也。興化既行矣又斷矣。未免旁觀者哂。　南堂欲云。興化全師出征。克賓堅壁不戰。及乎力盡伎窮。未免牽牛納璧。翠峰要斷不平。直為克賓雪屈。會麼。雖得一場榮。刖却一雙足。　徑山信云。賊是小人。智過君子。興化脚跟被克賓掀起半空。過一小劫方得著地。克賓古佛其心安如海。會麼。賣盡衣單終不赤膊。好則好矣美則盡美。生鐵橛子。不得飯喫。　通玄奇云。興化為人可謂深入虎穴。祇是不得虎子。克賓雖則齩牙喫棒。大似夢還故鄉。若是伶俐衲僧。管教興化棒折。　能仁鑑云。興化令行。維那有些不甘。翠峰為伊雪屈。興化還甘麼。不因楊得意。怎見馬相如。　廣教玉云。盡道興化門牆千仞。不是克賓赤身擔荷怎見汗馬功高。殊不知龍門無宿客。霹靂送飛騰。卓拄杖一下。</p>
<p>克賓法戰挫英雄。興化嚴行振祖風。棒下直明無生忍。莫教知解入塵籠。<span class='note-inline'>(照覺總)</span></p>
<p>克賓興化令雙行。白髮通身透頂生。穿過衲僧青白眼。儘教天下競頭爭。<span class='note-inline'>(佛心才)</span></p>
<p>丹山生鸑鷟。獅子產狻猊。棒下摩醯眼。徒誇第一機。<span class='note-inline'>(徑山杲)</span></p>
<p>克賓維那法戰不勝。曾因國難披金甲。後來出世法嗣興化。不為家貧賣寶刀。興化臂健。尚嫌弓力軟。雪竇眼明。猶識陣雲高。<span class='note-inline'>(瞎堂遠)</span></p>
<p>罰錢出院揚家醜。興化聱頭遇克賓。父子不傳真妙訣。棒頭敲出玉麒麟。<span class='note-inline'>(佛照光)</span></p>
<p>主賓會合風雲異。醉後添杯禮義全。棒打自家親骨肉。叢林扛鼓返成冤。<span class='note-inline'>(或菴體)</span></p>
<p>興化棒頭轟霹靂。克賓脚下走塵烟。若無塞外將軍令。那得嘉名四海傳。<span class='note-inline'>(誰菴演)</span></p>
<p>興化打克賓。一棒一條痕。古人雖<span class='corr'>已</span>往。留得典型存。三十年後。幾箇知恩。<span class='note-inline'>(尼無著總)</span></p>
<p>罰錢出院。眾人皆見。有理難伸。風流滿面。直饒興化全提。未免令行一半。者一半。明眼衲僧點檢看。<span class='note-inline'>(冶父川)</span></p>
<p>家法森嚴特異常。親生父子沒商量。罰錢打了趁出院。橄欖點茶滋味長。<span class='note-inline'>(野雲南)</span></p>
<p>身遭憲罰罷官職。籍沒家私播遠陬。[腠-天+貝]得一身空索索。不風流處也風流。<span class='note-inline'>(南石秀)</span></p>
<p>劈頭一句驗來機。山壓濤翻識者稀。驀地晴空轟霹靂。金麟衝破碧琉璃。<span class='note-inline'>(百愚斯)</span></p>
<p>野菊籬邊半吐妍。風吹雨打正寒天。落花色染溪流去。獨使傷情怨杜䳌。<span class='note-inline'>(釆商榮)</span></p>
<p>六月黃河徹底冰。騎驢愁殺泊船人。縱然一夜都拋棄。爭免家貧又路貧。<span class='note-inline'>(漢關喻)</span></p>
<p>苦霧黃霜迷渡頭。驪龍奮迅海門秋。不因攫拏全神變。怎得長川灌百流。<span class='note-inline'>(法林音二)</span></p>
<p>掣電轟雷大不平。一毫頭上弄家聲。罰錢趁出無回互。大地從教努眼睛。</p>
<p style="margin-left:1em">興化入堂見首座曰我見你了也。座便喝。師打露柱一下便出。座隨後上去曰適來觸忤和尚。禮拜未起。師就地打一棒。</p>
<p>法林音云。興化手忙脚亂。首座自起自倒。如今錯判往往有之。祇如首座盡其機來。還免得興化棒也未。興化盡令而行。還諾得首座也未。吹餘將伊二棒細為註破。一棒全賓全主。一棒有殺有活。你若說是。端不曾見。不是。不妨一齊分付露柱。遂旋風打散。</p>
<p>一尺絲綸一丈波。江邊游泳自㜑娑。看渠收放渾閒事。引得鯨鯤不較多。<span class='note-inline'>(磬山鼎)</span></p>
<p style="margin-left:1em">興化侍臨濟。因洛浦來參。濟問甚麼處來。曰鸞城來。濟曰有事相借問得麼。曰新戒不會。濟曰。打破大唐國。覔箇不會底人也無。參堂去。師隨後問。適來新到。是成褫他不成褫他。濟曰我誰管你成褫不成褫。師曰。和尚祇解將死雀就地彈。不解將一轉語葢覆却。濟曰你作麼生。師曰請和尚作新到。濟遂曰新戒不會。師曰却是老僧罪過。濟曰你語藏鋒。師擬議。濟便打。至晚濟又曰。我今日問新到。是將死雀就地彈。就窠子裏打。及至你出得語。又喝起了。向青雲裏打。師曰艸賊大敗。濟便打。</p>
<p>廣教玉云。若論此事。擊石火閃電光。搆得搆不得俱未免喪身失命。看他臨濟權衡在手縱奪隨宜。興化雖云為眾竭力。未免禍出私門。總似今日門風委地。汝輩瞻前顧後有什麼氣息。喝一喝云。龍象蹴蹋是誰堪。雪曲應希徒側耳。</p>
<p style="margin-left:1em">興化因僧問。軍期急速時如何。師曰日料半斤食。</p>
<p>離城別閣暗愁時。月落星分信馬蹄。風掃曉牕林木迥。夜深汀岸火光微。<span class='note-inline'>(投子青)</span></p>
<p style="margin-left:1em">興化見同參僧來。纔上法堂師便喝。僧亦喝。師又喝。僧亦喝。師近前拈棒。僧又喝。師曰你看者瞎漢猶作主在。僧擬議。師直打下法堂。侍者請問。適來那僧有甚觸忤和尚。師曰。它適來也有權也有實。也有照也有用。及乎我將手向伊面前橫兩橫。到者裏却去不得。似者般漢。不打更待何時。侍者禮拜。</p>
<p>昭覺勤云。辨王庫刀。震塗毒鼓。掣電未足以擬其迅。震霆未足以方其威。可謂善驅耕夫之牛。能奪饑人之食。祇如賓主互換。有照有用有權有實則且置。甚處是興化將手向伊面前橫兩橫處。者裏洞明得。可以荷負臨濟正法眼藏。如或泥水未分。未免瞎驢趁大隊。　天童華云。興化門牆千仞。家法森嚴。者僧暗透重關。要看洞中春色。好則好。未免二俱失利。祇如興化道。我將手向伊面前橫兩橫。又作麼生。天堂未就。地獄先成。　育王光云。高提祖印。獨耀寰中。大啟洪爐。烹凡煅聖。非興化不能驗同參。非同參不能見興化。直得主賓互換照用雙行。且道那裏是興化將手向伊面前橫兩橫處。者裏明得。臨濟一宗不至掃土。脫或未然。育王為你道破。拈拄杖卓一卓云。金鏃慣調曾百戰。鐵鞭多力恨無讐。　南堂欲云。阿呵呵。獅子兒。返躑龍馬駒。[跳-兆+孛]跳打破上頭關。賓主俱失照。有底便道當時再與一喝。不然掀倒禪牀拂袖而去。恁麼見解有甚共語處。今日要使現前一眾與他古人兩得相見。青山不鎖長飛勢。滄海合知來處高。</p>
<p>霹靂驚天地。那容掩耳聽。須知興化老。一半是人情。<span class='note-inline'>(鼓山珪)</span></p>
<p>鏌鎁在握。天魔膽落。明眼衲僧。休更卜度。<span class='note-inline'>(徑山杲)</span></p>
<p>恰如劊子氣雄豪。便向咽㗋下一刀。五臟肝心皆剖出。方知王法不相饒。<span class='note-inline'>(退菴休)</span></p>
<p>瀲瀲灔灔水光浮。不見孤帆不見舟。斜陽欲落未落處。盡是離人今古愁。<span class='note-inline'>(伊菴權)</span></p>
<p>須彌倒卓。海水逆流。同參相訪。作盡冤讐。休休。明日黃花蜨也愁。<span class='note-inline'>(雪菴瑾)</span></p>
<p>驅耕夫牛照即用。奪饑人食用即照。不得同參把手行。安知袖裏有穿竅。<span class='note-inline'>(南巖勝)</span></p>
<p>也攙旗鼓解當頭。洗淨晴空眾嶺秋。一點不來雲萬里。雁聲哀嚦未曾休。<span class='note-inline'>(三峰藏)</span></p>
<p style="margin-left:1em">興化因雲居示眾。老僧二十年前住三峰菴時。魏府有興化長老來問曰權借一問以為影艸時如何。老僧當時機思遲鈍道不得。為伊置得箇問頭奇特。不敢辜它。伊曰想菴主答者話不得。不如禮拜了退。而今思量。當時不消道箇何必。後因化主到乃問。山中和尚住三峰時。老僧曾問伊話。抵對不得。而今道得也未。化主遂舉前話。師曰雲居二十年祇道得箇何必。興化即不然。爭如道箇不必。</p>
<p>三聖然云。雲居二十年道得底。猶較他興化半月程。　徑山杲云。何必不必。綿綿密密。覿面當機。有續得末後句。許伊親見二尊宿。　平陽忞云。雲居放憨。興化廝賴。雖則互相激揚。怎奈祇作得賓中主。作不得主中主。今日若有恁麼問。但云好。纔擬議。劈脊打出。不惟使他差異禪和無開口處。且顯宗師家有三玄戈甲照用同時底手眼。</p>
<p>何必不必。一七二七。龍樹馬鳴。燄光透出。<span class='note-inline'>(道吾真)</span></p>
<p>雲居何必。興化不必。眼若不開。夢中叫屈。<span class='note-inline'>(月堂昌)</span></p>
<p>何必不必。方圓曲直。眉目分明。若為辨的。影艸既隨身。覿面當機疾。一雙孤鴈忽高飛。兩隻鴛鴦還獨立。<span class='note-inline'>(最菴印)</span></p>
<p>何必不必。金刀玉尺。甜者如檗。苦者如蜜。二十年來。無處雪屈。咦。<span class='note-inline'>(別峯印)</span></p>
<p style="margin-left:1em">興化示眾。我聞長廊下也喝。後架裏也喝。諸子。汝莫盲喝亂喝。直饒喝得興化向虗空裏撲下來一點氣也無。待我甦息起來向汝道未在。何故。我未曾向紫羅帳裏攃珍珠。與汝諸人去在。胡喝亂喝作麼。</p>
<p>天寧琦云。我當時若見。祇向他道何必。待者老漢東西顧視。却與一喝。驚羣須是英靈漢。敵勝還他獅子兒。　報恩琇云。識法者懼。</p>
<p>紫羅帳裏攃珍珠。密意師承會也無。摸象眾盲徒亂說。當臺古鏡見差殊。<span class='note-inline'>(海印信)</span></p>
<p>興化老。也大差。三十三天上撲下。紫羅帳裏攃珍珠。古也今也誰酬價。得一牛。還一馬。休說人間光照夜。不見錦繡銀香囊。直至如今成話欛。<span class='note-inline'>(上方益)</span></p>
<p>對眾全提摩竭令。豈是閒開兩片皮。喝下瞎驢成隊走。夢中推倒五須彌。<span class='note-inline'>(徑山杲)</span></p>
<p>紫羅帳裏攃珍珠。禪客相逢總掠虗。拍手呵呵開口笑。釋迦彌勒是他奴。<span class='note-inline'>(鼓山珪)</span></p>
<p style="margin-left:1em">興化因僧問。寶劍知師藏<span class='corr'>已</span>久。今日當陽試借看。師曰不借。曰為甚不借。師曰。不遇張華眼。徒窺射斗光。曰用者何如。師曰。橫身當宇宙。誰是出頭人。僧便作引頸勢。師曰嗄。曰諾。便歸眾。</p>
<p>神鼎揆云。赤身臨白刃。誰敢犯當頭。者僧通身膽矣。若非久戰沙塲。不免積骨堆山屍橫徧野。謾謂有張華之眼而能劒刃上翻身。若非興化擒縱自由殺活自在。不免犯手傷鋒。雖然。輸機謀主存深意。欺敵兵家無遠思。</p>
<p style="margin-left:1em">興化示眾。若立一塵。家國興盛。野老顰蹙。不立一塵。家國喪亡。野老安怗。</p>
<p>翠峰顯舉。若立一塵國家興盛。不立一塵家國喪亡。遂拈拄杖云。還有同生同死底衲僧麼。　昭覺勤云。當時若有箇漢出來。道得一句互為賓主。免得翠峰者老漢後面自點胸。　鼓山賢云。立即是。不立即是。若道有時立有時不立。却與瘧病相似。道雙照雙遮遮照同時。猶不離教家極則。畢竟作麼生。拈拄杖卓一下。</p>
<p style="margin-left:1em">興化因僧問多子塔前共談何事。師曰。一人傳虗。萬人傳實。</p>
<p>於道無所證。方通萬法路。或明或暗行。不慎亦不護。月來松色寒。雲去青山露。今古天台橋。幾人能得度。<span class='note-inline'>(投子青)</span></p>
<p>紫玉紅芽舊事空。兔葵燕麥領春風。尊前有客彈清淚。一曲湘君怨未終。<span class='note-inline'>(大善峻)</span></p>
</div>
<p class='juan'>空鑑法林卷二十五</p></div>
</div><!-- end of div[@id='body'] -->
</body></html>