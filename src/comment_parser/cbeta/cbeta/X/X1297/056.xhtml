<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu652' />宗鑑法林卷五十六</p><p class="byline">集雲堂　編</p><p class="head1">大鑒下三世</p>
<p style="margin-left:1em">藥山看經。僧問。和尚尋常不許人看經。為什麼却自看。師曰我祇圖遮眼。曰某甲學和尚得也無。師曰。汝若看。牛皮也須穿。</p>
<p>長慶稜云。眼有何過。　報慈遂云。且道長慶會藥山意不會藥山意。　雪竇宗云。真心不動。教海澄明。得用如如。義天炳煥。正恁麼時。且道是經是眼。若向者裏見得徹。更不用循行數墨逐妄迷真。其或未然。牛皮穿透猶自可。髑髏徧地幾人知。　千輝月云。藥山老漢雖具超羣眼目。未免轍跡同途。當時拈起本頭劈面便打。管保者僧疑情脫落。而天下後世衲子不復被故紙所瞞。然雖如是。海闊從魚躍。天空任鳥飛。</p>
<p>遮眼誰同藥嶠看。牛皮穿透骨毛寒。五湖四海知多少。字密行疎總一般。<span class='note-inline'>(保寧勇)</span></p>
<p>門前自有千山月。室內都無一點塵。貝葉若圖遮得眼。須知淨地亦迷人。<span class='note-inline'>(成枯木)</span></p>
<p>看破牛皮徹底穿。到頭無義亦無文。問伊遮得何人眼。梵語唐言總不分。<span class='note-inline'>(天目禮)</span></p>
<p>你若學他看。牛皮真箇穿。長年橫案上。字義自然圓。<span class='note-inline'>(橫川珙)</span></p>
<p style="margin-left:1em">藥山謂雲巖曰與我喚沙彌來。曰喚它來作甚麼。師曰我有箇折脚鐺子要它提上挈下。曰恁麼則與和尚出隻手去也。師便休。</p>
<p>溈山喆云。藥山老漢若不得雲巖。折脚鐺子幾成廢器。大溈折脚鐺子也要諸人共出一隻手。何故。且圖古風不墜。　天寧琦云。見與師齊減師半德。見過於師方堪傳授。雲巖當時也欠一著。待道我有箇折脚鐺子要伊提上挈下。抽身便出。雪後始知松柏操。事難方見丈夫心。　思嬾融云。雲從龍。風從虎。聖人作。萬物覩。藥山家伙分付有在。雲巖諍子竭力擔承。可謂一器水傳一器。了無滲漏。山僧昔年亦有箇折脚鐺子。早是七花八裂。<span class='corr'>已</span>颺在搕[打-丁+(天/韭)]堆頭了也。單單剩箇無烟柴頭。祇是熏天炙地。今日拈向當陽。且貴大家知有。遂拈拂子吹一吹云。看看。靈山火種今猶在。嫡嫡相傳古至今。　湘翁沄云。拱密明尊貴。向上回機得。左右分權。放過則二俱作家。撿點則彼此不了。山僧亦有折脚鐺子。要箇勇敢漢提上挈下。或有出來道恁麼與和尚出隻手。劈脊便與痛棒一頓。還會麼。養子方知父慈。</p>
<p>藥山道頭。雲巖知尾。雖然頭尾相稱。要且不識羞恥。<span class='note-inline'>(應菴華)</span></p>
<p>豈要共出一隻手。祇教喚著沙彌來。鐵鐺無脚又無耳。牆下春深薺葉開。<span class='note-inline'>(橫川珙)</span></p>
<p style="margin-left:1em">藥山一日坐次。道吾雲巖侍立。師指案山上枯榮二樹問曰。枯者是。榮者是。吾曰榮者是。師曰灼然一切處光明燦爛去。又問巖。巖曰枯者是。師曰灼然一切處放教枯淡去。高沙彌忽至。師亦如是問。彌曰。枯者從它枯。榮者從它榮。師顧道吾雲巖曰不是不是。</p>
<p>落霜黃葉作金錢。癡騃啼兒見喜歡。捉得獻孃俱道好。不知誰是哂旁觀。<span class='note-inline'>(海印信)</span></p>
<p>一枝榮。一枝枯。中心綠葉更扶疎。黃鶯任解千般語。免得旁人彈子無。<span class='note-inline'>(佛慧泉)</span></p>
<p>抹粉塗脂復裹頭。盡由行主線牽抽。鼓皮打破曲吹徹。收拾大家歸去休。<span class='note-inline'>(保寧勇)</span></p>
<p>說盡枯榮轉見難。沙彌平墮語言端。老僧遙指猿啼處。雲散天空月色寒。<span class='note-inline'>(地藏恩)</span></p>
<p>三三兩兩不相同。攜手行行入草中。掇轉脚頭穿繡履。何妨臘月鼓春風。<span class='note-inline'>(東谷光)</span></p>
<p style="margin-left:1em">藥山因僧問。平田淺艸。塵鹿成羣。如何射得塵中主。師曰看箭。僧放身便倒。師曰侍者拕出者死漢。僧便走。師曰。弄泥團漢。有什麼限。</p>
<p>翠峰顯云。者僧三步雖活。五步須死。　雲居元云。藥山千鈞之弩。不為鼷鼠發機。者僧帶箭出門。一死更不再活。　淨慈昌云。者僧趁得猢猻入他閙市。藥山騎得猛虎直上高山。若作一處商量。終是遭人撿點。　愚菴盂云。者僧置箇問頭也不易得。及乎發箭。元來是箇死鹿。或幸而他處飲甘露而再生。不失其為威音王始祖。乃望空作彎弓勢云。看箭。　古南門云。者僧艸裏藏身。立箇問頭始終能荷。藥山一箭中的。怎奈射者僧不死。</p>
<p>塵中主。君看取。下一箭。走三步。五步若活。成羣趁虎。正眼從來付獵人。高聲云。看箭。<span class='note-inline'>(翠峰顯)</span></p>
<p>平地飛鐵騎。弓矢不開張。好箇塵中主。穿心向路旁。<span class='note-inline'>(佛心才)</span></p>
<p>獵人有神箭。射得塵中主。箭下便承當。跳出曹溪路。翻身蹋著上頭關。敵勝驚羣瞥爾間。<span class='note-inline'>(圓悟勤)</span></p>
<p>馬駒出廐腰猶軟。鳳子離巢力尚微。生就玉蹄千里去。養成金翅九霄飛。<span class='note-inline'>(佛鑑懃)</span></p>
<p style="margin-left:1em">藥山看經次。朗州<span class='corr'>刺</span>史李翱訪。見師執經自若。殊不顧眎。翱曰見面不如聞名。拂袖便出。師召<span class='corr'>刺</span>史。翱回首。師曰<span class='corr'>刺</span>史何貴耳賤目。翱回拱謝。因問如何是道。師以手上下指曰會麼。曰不會。師曰雲在青天水在缾。翱作禮述偈曰。鍊得身形似鶴形。千株松下兩圅經。我來問道無餘話。雲在青天水在缾。</p>
<p>松隱然云。我則不然。待問如何是道。但云國正天心順。官清民自安。與藥山還有優劣也無。靠拄杖。</p>
<p>雲在青天水在瓶。丹霄把手共君行。回頭不覺寒更曉。一片紅光海上生。<span class='note-inline'>(圓通仙)</span></p>
<p>隴西賢相登藥嶠。雲在青天水在瓶。風靜雲消空獨露。天門玉女不曾扃。<span class='note-inline'>(天寧璉)</span></p>
<p>雲在青天水在瓶。眼光隨指落深坑。溪花不奈霜風苦。說甚深深海底行。<span class='note-inline'>(張無盡)</span></p>
<p>即今非見面。昔日不聞名。一句添三句。篇章讀不成。<span class='note-inline'>(西巖惠)</span></p>
<p>雲在青天水在瓶。平生肝膽向人傾。真金自有真金價。終不和沙賣與人。<span class='note-inline'>(北海心)</span></p>
<p>貴耳而賤目。背手抽金鏃。仰面看青天。箭過新羅國。<span class='note-inline'>(弁山阡)</span></p>
<p>撥艸瞻風不奈何。深山有道要經過。祇因貴耳而賤目。引得全身入艸窠。<span class='note-inline'>(毒菴常)</span></p>
<p style="margin-left:1em">藥山看經次。百巖曰和尚休猱人好。師置經曰日色早晚。曰正當午。師曰猶有者箇文彩在。曰某甲無亦無。師曰汝太煞聰明。曰。某甲祇恁麼。和尚如何。師曰。我跛跛挈挈。百醜千拙。且恁麼過。</p>
<p>乍上青巒望曉峰。山青雲白水溶溶。不知隔岸深花裏。出一重兮又一重。<span class='note-inline'>(頻吉祥)</span></p>
<p style="margin-left:1em">藥山因園頭栽菜次。師曰。栽即不障汝栽。但莫教根生。曰既不教根生。頭大眾喫甚麼。師曰汝還有口麼。頭無對。</p>
<p>大家相聚喫莖齏。喚作莖齏地獄因。不是與人難共住。都緣緇素要分明。<span class='note-inline'>(神鼎揆)</span></p>
<p style="margin-left:1em">藥山與雲巖遊山。腰間刀響。巖曰什麼作聲。師抽刀驀口作斫勢。</p>
<p>大鵬無伴過天池。獅子將兒絕後隨。崑崙觸犯歸行路。一吼吞雲萬象馳。<span class='note-inline'>(投子青)</span></p>
<p style="margin-left:1em">藥山<span class='corr'>采</span>薪歸。僧指腰下刀曰。鳴剝剝底是箇甚麼。師㧞刀作斫勢。僧忽悟。</p>
<p>鳴剝剝兮都漏泄。霜刀原是并州鐵。斫著堂前露柱腰。石人頂上流鮮血。<span class='note-inline'>(法舟濟)</span></p>
<p style="margin-left:1em">藥山因雲巖參。問甚處來。曰百丈。師曰百丈有何言句。曰尋常道我有一句子百味具足。師曰。醎則醎味。淡則淡味。不醎不淡是常味。作麼生是百味具足底句子。巖無對。師曰怎奈目前生死何。曰目前無生死。師曰在百丈多少時。曰二十年。師曰。二十年在百丈。俗氣也不除。</p>
<p>行盡千峰路渺茫。肯歸方憶舊雲房。貪尋古調單于曲。暨錯邊笳一韻長。<span class='note-inline'>(投子青)</span></p>
<p>快贏祖父舊田園。竹引清風夾水源。因憶昔年荷簣處。桑麻雞犬總依然。<span class='note-inline'>(南菴依)</span></p>

<div class='div-other'><a id='mulu653' />
<p class='h2'>鄧州丹霞天然禪師<span class='note-inline'>(石頭遷嗣)</span></p><p style="margin-left:1em">參石頭。執役三載。忽一日頭告眾曰。來日剗佛殿前艸。至來日。大眾各備鍬钁。獨師以盆盛水沐頭。於頭前長跪。頭見而笑之便與鬀髮。又為說戒。師掩耳而出。</p>
<p>石頭剗草驗英豪。懵懂丹霞眼不高。若解轉身行活路。至今應不累兒曹。<span class='note-inline'>(谷源道)</span></p>
<p style="margin-left:1em">丹霞於慧林寺。遇天寒。取木佛燒火向。院主呵曰何得燒我木佛。師以杖子撥灰曰吾燒取舍利。曰木佛何有舍利。師曰。既無舍利。更取兩尊燒。院主自後眉鬚墮落。</p>
<p>投子青云。不會作客。勞煩主人。　大寧寬因僧問。丹霞燒木佛。為甚院主眉鬚墮落。寧云。賊不打貧家。　保寧勇云。院主眉鬚墮落即且置。丹霞眉毛還在也無。若也見得。與古佛同參。若也不見。切忌撥無因果。　寶峰文云。丹霞燒木佛。院主眉鬚落。驀拈拄杖云。不是木佛。擲下拄杖云。誰敢燒你。擬即眉鬚落。不擬又且如何。高聲云。行者拈起拄杖。　東禪嶽云。古人做處。今人合知。如展一面早纛旗。殺一有罪而天下咸服。如其無罪。法亦難施。直饒千聖出頭來。安排一字也不得。　天童華云。諸方商量道。院主忽起疑心而致斯禍。又云院主天寒不與丹霞火向。致令燒却木佛。殊不知院主買鐵得金一場富貴。　雲峰璿因僧問。丹霞燒木佛。為甚院主眉鬚墮落。峰云。一人傳虗萬人傳實。云與麼則不落也。峰云兩重公案。云學人未曉特申請益。峰云筠袁䖍吉頭上插筆。　靈隱岳云。大小丹霞向深村裏失却一隻眼。院主也是如蟲禦木偶爾成文。光孝門下也無木佛得燒。祇有一星無烟火。直是難近旁。擬之則燎却面門。諸人須是退步看。驀地冷灰裏豆爆。驚天動地。直教佛祖救不得。　福嚴容云。丹霞通身是箇大火聚。不惟訶他眉鬚墮落。設使讚他亦當眉鬚墮落。為什麼[口*尒]。丈夫造作。不落凡調。　平陽忞云。丹霞燒木佛。犀因玩月紋生角。院主眉鬚落。象被雷轟花入牙。驀拈拄杖畫一畫云。不得動著。動著三十棒。　黃檗琦云。丹霞迸出星火。非但帶累院主。直得盡大地人眉鬚墮落。何故。寒則普天寒。熱則普天熱。　神鼎澤云。人人盡道院主落却眉鬚。殊不知丹霞打失鼻孔。喝一喝云。者裏動著一莖毛。雖是善因還招惡果。　金粟元云。丹霞燒木佛。無端無端。院主墮鬚眉。生受生受。雖然彼此分明。未免使人妄猜亂卜。拈拄杖云。木佛在者裏。卓一下云。燒却了也。擲下云。大家照顧眉毛好。　南山寶云。禍不入慎家之門。　法林音云。院主落節處。瞞丹霞不得。丹霞落節處。瞞院主不得。雖然如是。仁義道中。</p>
<p>古巖苔閉冷侵扉。飛者驚危走者迷。夜深寒爇汀洲火。失曉漁家忙自疑。<span class='note-inline'>(投子青)</span></p>
<p>雪擁巖扉凍不春。一尊木佛劈為薪。眼睛動處眉毛落。為謗如來正法輪。<span class='note-inline'>(張無盡)</span></p>
<p>覿面難藏向上機。家風千古為人施。銀山鐵壁重重透。賴有丹霞院主知。<span class='note-inline'>(楚方安)</span></p>
<p>橫行私路。乍赴公筵。幞頭脚短。腰帶夸圓。不是伴郎來勸酒。誤他年少覓青氈。<span class='note-inline'>(月堂昌)</span></p>
<p>彭祖八百乞延壽。秦皇登位更求仙。昨向天津橋上過。石崇猶自送窮船。<span class='note-inline'>(文殊道)</span></p>
<p>丹霞燒木佛。院主眉鬚落。彎弓射尉遲。須是金牙作。<span class='note-inline'>(無相範)</span></p>
<p>荒院天寒燒木佛。一堆紅燄對枯床。渾身終夜烘烘暖。罪過難教院主當。<span class='note-inline'>(橫川珙)</span></p>
<p>華君棄金如棄土。管公鋤土不鋤金。誵譌止有毫釐易。高下千秋分至今。<span class='note-inline'>(西遯超)</span></p>
<p>南山燒炭北山紅。那借陰陽造化功。烈燄亙天避不得。錯教人恨五更風。<span class='note-inline'>(法林音)</span></p>
<p style="margin-left:1em">丹霞訪忠國師。值國睡次。乃問侍者國師在否。曰。在即在。祇是不見客。師曰太深遠生。曰。莫道上座。佛眼也覰不見。師曰。龍生龍子。鳳生鳳兒。便出。國師睡起。侍者舉前話。國乃打侍者二十棒趁出院。師聞歎曰。不謬為南陽國師。</p>
<p>天童華云。侍者喫棒出院。千載一時歸宗。豈免眼熱。丹霞固雖好手。怎奈落在國師網子裏。諸人還辨得麼。苟或未然。猶握金鞭問歸客。夜深誰共御街行。　徑山䇿云。國師幸自高眠。侍者播揚家醜。不因多口丹霞。怎見國師哮吼。敢問大眾。國師既在。為什麼不見客。向者裏看得破。非惟知侍者落節。亦見自<span class='corr'>己</span>有出身之路。雖然如是。莫將閒學解。埋沒祖師心。　天奇瑞云。丹霞祇知其一不知其二。侍者祇知其二不知其一。通該二十棒。可惜放過。且道國師眼在什麼處。復云。待汝喫了棒向汝道。　鳳山啟云。丹霞還曾相見國師麼。　靈峰靈云。丹霞向碧洞狂歌。國師在玉壺大醉。若非侍者放憨。怎見汗馬功高。　雲中鳳云。國師雖則好手。也是夢後作主。丹霞慣向明中作竊。未免落在侍者圈圚裏。且道侍者喫棒。還是賞還是罸。</p>
<p>牙床高枕獨忘年。不意春花落檻前。可恨遊蜂胡亂採。至今趕向草堤邊。<span class='note-inline'>(林野奇)</span></p>
<p>孤月照。曉風吹。深秋危露溼荷衣。亂叠溪邊楊柳影。漁舟不礙更垂絲。<span class='note-inline'>(大戲燈)</span></p>
<p>宋君明可察秋毫。拈出軒轅魂欲消。截斷鼎臣三寸舌。更何人敢緒叨叨。<span class='note-inline'>(眉浪滄)</span></p>
<p>禿爪南陽老臥龍。綸巾羽扇自從容。東風借得無多子。要見王師不戰功。<span class='note-inline'>(法林音)</span></p>
<p style="margin-left:1em">丹霞參馬祖。路逢一老人與一童子。師問公住何處。老人曰上是天下是地。師曰忽遇天崩地陷又作麼生。老人曰蒼天蒼天。童子噓一聲。師曰非父不生其子。老人與童子便入山去。</p>
<p>正覺顯云。上是天下是地。不妨聰明。蒼天蒼天。隨語生解。是父是子褒貶分明。噓一聲。却較些子。　天目律云。丹霞者漢向老人手裏納敗闕。末後雖解道非父不生其子。也是破皮鞋硬掙。當時見道上是天下是地。何不向道者野狐精元來祇在者裏。老人童子雖有裂土分茅之作。也祇得拱手歸降。　法林音云。當時待伊云蒼天蒼天。何不禮童子三拜。</p>
<p style="margin-left:1em">丹霞問僧甚處來。曰山下來。師曰喫飯也未。曰喫飯了也。師曰。將飯與汝喫底人。還具眼麼。僧無對。</p>
<p>長慶稜問保福。將飯與人喫。報恩有分。為甚不具眼。福云施者受者二俱瞎漢。慶云盡其機來還成瞎不。福云道某甲瞎得麼。　報慈遂云。且道長慶明丹霞意。為復自用家財。　芭蕉徹云。各具一得一失。又代僧云。爭不足讓有餘。又代霞云。施受俱無利益。　汾陽昭代云。若不上山。爭識丹霞。　保寧勇代云。今日被和尚勘破。　天童華云。丹霞既<span class='corr'>已</span>龍頭蛇尾。長慶保福祇得將錯就錯。雖然。二三老宿要且不知者僧落處。　龍池傳云。我若作者僧。便撫掌呵呵大笑云勘破了也。</p>
<p>盡機不成。瞎按牛頭喫艸。四七二三。諸祖師寶器持來成過咎。過咎深。無處尋。天上人間同陸沉。<span class='note-inline'>(翠峰顯)</span></p>
<p style="margin-left:1em">丹霞一日訪龐公。見靈照女取菜次。師曰居士在否。女放下菜籃斂手立。師又問居士在否。女便提籃去。師遂回。須臾公歸。女舉前話。公曰丹霞在麼。曰去也。公曰赤土塗牛嬭。</p>
<p>溈山喆云。大小丹霞被居士女子勘破。山僧當時若作丹霞。但與呵呵大笑。待他問長老笑箇什麼。却向道不是冤家不聚頭。　蔣山勤云。丹霞從苗辨地。靈照因語識人。放下菜籃當處發生。提起菜籃隨處滅盡。居士道赤土塗牛嬭。屋裏販揚州。畢竟如何。各自散去。免增話會。　瀛山誾云。龐公若無後語。幾乎被靈照喪却家風。祇如道赤土塗牛嬭。意作麼生。不令蜂蜨誤。錯認隔牆花。　天界盛云。瀛山錯過古人。龐公雖是沒牙大蟲。其爪甚利。靈照如鸞鳳沖霄。隱顯莫測。故於丹霞處明露秋光。於龐公處暗藏春色。</p>
<p>淡薄衣裳取次糚。放籃斂手自無良。老龐猶更多愁在。不道奴奴漏泄香。<span class='note-inline'>(張無盡)</span></p>
<p>作者相逢用處親。攜籃歸去意深深。雲收雨散江天淨。一曲漁歌過遠村。<span class='note-inline'>(妙峰善)</span></p>
<p>人前賣俏最風流。一釣無端便上鉤。縱使菜籃提得去。奈何覆水<span class='corr'>已</span>難收。<span class='note-inline'>(笑翁堪)</span></p>
<p>放行把住謾周遮。一段風流出當家。不是當年漆桶破。爭能撒土又拋沙。<span class='note-inline'>(蓬菴會)</span></p>
<p>當風鴉臭氣。一箇豆娘兒。熏得行人走。衝爺皺斷眉。<span class='note-inline'>(西巖惠)</span></p>
<p>放籃斂手舉籃歸。自是多情惹是非。月落畵堂人去後。不堪歡笑祇堪悲。<span class='note-inline'>(中峰本)</span></p>
<p>東隣翠鈿映蛾眉。俏俊如今更是誰。却被箭鋒施冷地。驪龍忍痛虎傷肢。<span class='note-inline'>(博山來)</span></p>
<p style="margin-left:1em">丹霞一日手提數珠。龐公近前奪却曰。二彼空手即休。師曰妒忌老翁不識好惡。曰。捉師公案。未著後回。終不恁麼。師曰吽吽。曰吾師得人怕。師曰猶少棒在。曰年老喫棒不得。師曰。不識痛癢漢。打得也無益。曰也無接引機關在。師拋下數珠而去。公曰賊人物終不敢收。師回首呵呵大笑。公曰者賊敗也。師近前把住曰更不諱得。公與一掌。</p>
<p>龐老無風起浪。丹霞浪起風生。迤邐雷奔電掣。逡巡虎戰龍爭。引水插田博飯。居山火種刀畊。雨散雲收日出。信步東行西行。<span class='note-inline'>(南堂靜)</span></p>
<p style="margin-left:1em">丹霞問龐公。昨日相見何似今日。曰如法舉昨日事來作箇宗眼。師曰祇如宗眼還著得龐公麼。曰我在你眼裏。師曰某甲眼窄何處安身。曰是眼何窄是身何安。師休去。公曰。更道取一句。便得此話圓。師亦不對。公曰。就中者一句。無人道得。</p>
<p>保寧茂云。機不離位墮在毒海。丹霞休去可謂力敵勢均。惜乎不能圓却此話。大似弓折箭盡。者裏則不然。昨日事拈向一邊。今日事不用舉著。明日事還有人道得麼。宗通眼活。著得千百箇龐公。若道不得。莫道丹霞眼窄無處安身。直饒通身是眼。八面四方未免一時穿却。</p>
<p>是眼何窄。是身何安。昨日今日。事無兩般。淮南兩淛。秋熱春寒。恁麼會得也太無端。三十年後莫受人瞞。<span class='note-inline'>(佛鑑懃)</span></p>
<p>昨日今朝事不同。一番寒雨一番風。太平基業分明在。溪㵎河源總向東。<span class='note-inline'>(塗毒策)</span></p>
<p>棊逢敵手著還新。得意難藏眼裏身。局罷不知何處去。空山惆悵爛柯人。<span class='note-inline'>(方菴顯)</span></p>
<p>昨日與今日。同中却不同。獰龍攪滄海。俊鶻摩青空。宗眼明如日。機輪疾似風。丹霞回首處。徧界覓無踪。<span class='note-inline'>(石溪月)</span></p>
</div>
<div class='div-other'><a id='mulu654' />
<p class='h2'>潭州大川禪師<span class='note-inline'>(石頭遷嗣)</span></p><p style="margin-left:1em">江陵僧參。師曰幾時發足江陵。僧提起坐具。師曰特謝遠來下去。僧遶禪牀一帀便出。師曰。若不與麼。怎知眼目端的。僧撫掌一下曰。苦殺人。洎合錯判諸方。師曰甚得禪宗道理。僧後舉似丹霞。霞曰大川法道即得。我者裏即不然。僧曰和尚此間作麼生。霞曰猶較大川三步在。僧禮拜。霞曰錯判諸方者多。</p>
<p>洞山价云。若不是丹霞。也難分玉石。　天童悟云。洞山老漢失却一隻眼。者僧禮拜不是好心。只是少一轉語。所以遭人檢點。當時待道錯判諸方者多。<span class='corr'>但</span>撫掌笑云者老漢不打自招。任是丹霞未免疑著。</p>
</div>
<div class='div-other'><a id='mulu655' />
<p class='h2'>潮州靈山大顛寶通禪師<span class='note-inline'>(石頭遷嗣)</span></p><p style="margin-left:1em">韓文公一日相訪。問師春秋多少。師提起數珠曰會麼。曰不會。師曰晝夜一百八。公不曉遂回。次日再來。至門前見首座。舉前話問意旨如何。座扣齒三下。及見師理前問。師亦扣齒三下。公曰元來佛法無兩般。師曰是何道理。曰適來問首座亦如是。師乃召首座問。是汝如此對否。曰是。師便打。趁出院。</p>
<p>保福展云。首座知前不知後。大顛令不單行。　瀛山誾云。首座眼親。大顛手快。俱未免被文公勘破。還知打首座意麼。翻雲全在我。覆雨更由誰。　百丈泐云。塞翁失馬<span class='corr'>已</span>經得失相參。假道伐虢未免因行掉臂。目機銖<span class='corr'>兩</span>舉一明三。網疎豈漏巨鱗。擊柝偏嚴暴客。扣齒出院。條罪俱陳。心不負人。面無慚色。　神鼎澤云。殺人須見血。為人須為徹則不無。大顛撿點將來。合喫山僧手中棒。何故。不見道殺人須見血。為人須為徹。　龍華體云。一條拄杖兩人舁。雖然。當時韓公若是箇漢。連大顛也須出院。</p>
<p>潮者如山。觀者如市。本分弄潮人。出沒如遊戲。可憐不是弄潮人。往往都向潮中死。<span class='note-inline'>(海印信)</span></p>
<p>一步纔行兩步移。門前驚起鳳凰兒。棲蹤不在梧桐樹。羣鳥東西空繞枝。<span class='note-inline'>(保寧勇)</span></p>
<p>問來歲數數珠呈。百八循環意甚明。底事如何觸風化。潮陽從此令嚴行。<span class='note-inline'>(照覺總)</span></p>
<p>潦倒疎慵。客來生受。不奈瓢何。打破熨斗。<span class='note-inline'>(天岸昇)</span></p>
<p>一點水墨兩成龍。却似雷同畵未工。莫怪伯禽枉被撻。須知姬旦用心忠。<span class='note-inline'>(西遯超)</span></p>
<p>父子機關絕異同。迷兒訣慣挫英雄。白雲高擁千花樹。流出湘江分外紅。<span class='note-inline'>(雲中嶨)</span></p>
<p style="margin-left:1em">大顛因文公請曰。弟子軍中事繁。佛法省要處。乞賜一語。師良久。公罔措。三平侍者乃從旁敲禪牀三下。師曰作麼。平曰。先以定動。後以智㧞。公有省乃曰。和尚門庭高峻。弟子於侍者處得箇入處。</p>
<p>古塘□云。大顛默然。賊身<span class='corr'>已</span>露。侍者敲牀。轉見不堪。文公雖然悟去。也是杓卜聽虗聲。　五祖戒代大顛拈拄杖打侍者。</p>
<p>省要之言伸一問。宗師據座不輕酬。無端醉後添杯酒。惱亂春風卒未休。<span class='note-inline'>(枯禪鏡)</span></p>
<p>將軍宴坐碧油幢。凜凜威風冷似霜。却把機關輕漏泄。至今千古錯商量。<span class='note-inline'>(北海心)</span></p>
<p style="margin-left:1em">大顛因文公問如何是佛。師曰看。</p>
<p>宗師一等展家風。盡情施設與韓公。獅子窟中無異獸。象王行處絕狐蹤。<span class='note-inline'>(黃龍南)</span></p>
<p>轟然如雷。瞥然如電。非青非黃。非見不見。即處分明千百億。何必釋迦又彌勒。<span class='note-inline'>(佛鑑懃)</span></p>
<p>動地轟雷掣電時。神龍赫赫示全威。葉公料見真頭角。不致仍前信筆揮。<span class='note-inline'>(懿山德)</span></p>
<p style="margin-left:1em">大顛一日將癢和子廊下行。逢一僧問訊次。師以癢和子驀口打曰會麼。曰不會。師曰。大顛老野狐。不曾孤負人。</p>
<p>承天怡云。大顛雖不曾辜負人。看來祇有受璧之心。終無割城之意。</p>
<p>撩愁兩岸香風起。開出芙蓉別院秋。紅白枝頭空狼藉。又隨新雨逐溪流。</p>
</div>
<p class='juan'>宗鑑法林卷五十六</p></div>
</div><!-- end of div[@id='body'] -->
</body></html>