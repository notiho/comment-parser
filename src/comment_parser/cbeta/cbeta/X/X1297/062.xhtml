<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu692' />宗鑑法林卷六十二</p><p class="byline">集雲堂　編</p>
<div class='div-other'><a id='mulu693' />
<p class='h1'>大鑒下六世</p>
<div class='div-other'><a id='mulu694' />
<p class='h2'>洪州雲居道膺弘覺禪師<span class='note-inline'>(洞山价嗣)</span></p><p style="margin-left:1em">初參洞山。山問汝名甚麼。師曰道膺。山曰何不向上道。師曰向上則不名道膺。</p>
<p>天目律云。二大老向尋常相見處一問一答。竭力要發明尊貴一路。殊不知祇好替它作通事人即得。若是向上事。此去京師猶隔半月程在。　呆也鴻云。妙轉靈機。善通回互。還它洞山父子鍼芥相投。雖然。也祇發明得僚屬邊事。若要迥脫聖凡。更須知有尊貴底一人始得。</p>
<p style="margin-left:1em">雲居因洞山問甚處來。師曰蹋山來。曰阿那箇山可住。師曰阿那箇山不可住。曰與麼國內總被闍黎占却也。師曰不然。曰子莫得箇入路麼。師曰無路。曰怎得與老僧相見。師曰若有路即與和尚隔生也。曰此子<span class='corr'>已</span>後千人萬人把不住。</p>
<p>磬山修云。作家相見。如珠走盤盤走珠。縱橫無礙。豈與敲冰索火緣木求魚者可同日而語。今日有人蹋山來。我且問你有路來無路來。謂有路來。不合雲居。謂無路來。不合洞山。有路無路。磬山道箇俱隔。且道作麼生合得古人意去。</p>
<p>握清公手問清公。無路何能到此中。想是三生緣未了。看花猶欠一春同。<span class='note-inline'>(南菴依)</span></p>
<p>探問春光花幾重。烟雲到處占諸峰。遊人一自歸來後。山舘寥寥夜半鐘。<span class='note-inline'>(子賢紀)</span></p>
<p style="margin-left:1em">雲居因僧在房內念經。師隔牕問闍黎念者是什麼經。曰維摩經。師曰。不問維摩經。念者是什麼經。僧從此悟入。</p>
<p>天童華云。可惜者僧被雲居活埋在荒艸裏。諸人若定當得出。明牕下安排。苟或未然。一任敲甎打瓦。</p>
<p>問經不問念維摩。念底分明見也麼。欲入塵沙法門海。一言演出不須多。<span class='note-inline'>(越州天章)</span></p>
<p>順風將欲到揚州。風轉船頭水逆流。把柁全憑三老力。瞥然到岸不須憂。<span class='note-inline'>(道埸如)</span></p>
<p>須彌山高不見顛。大海水深不見底。簸土揚塵無處尋。回頭撞著自家底。<span class='note-inline'>(南堂靜)</span></p>
<p style="margin-left:1em">雲居因僧問如何是諸佛師。師喝曰者田厙奴。僧禮拜。師曰你作麼生會。曰者老和尚。師曰元來不會。僧作舞出去。師曰沿臺槃乞兒。</p>
<p>昭覺勤云。識機宜。別休咎。有回互轉關底眼。千百人中難得一箇半箇。為什麼却成沿臺槃乞兒去也。是憐兒不覺醜。　何山珣云。反手為雲。覆手為雨。主賓互換。當機作舞。堪笑沿臺槃乞兒。也是面南看北斗。</p>
<p style="margin-left:1em">雲居上堂。如人將三貫錢買箇獵狗。祇解尋得有踪迹底。忽逢羚羊挂角。莫道踪迹。氣息也無。有僧問羚羊挂角時如何。師曰六六三十六。曰挂角後如何。師曰六六三十六。僧禮拜。師曰會麼。曰不會。師曰不見道無踪迹。僧舉似趙州。州曰雲居師兄猶在。僧便問羚羊挂角時如何。州曰九九八十一。曰挂角後如何。州曰九九八十一。曰得恁麼難會。州曰有甚難會。曰請師指示。州曰新羅新羅。又問長慶羚羊挂角時如何。慶曰艸裏漢。曰挂後如何。慶曰亂叫喚。曰畢竟如何。慶曰驢事未去馬事到來。</p>
<p>洞山瑩舉趙州語畢云。一人高高山頂立。要下下不得。一人深深海底行。要出出不得。好各與三十拄杖。何故。一對無孔銕錘。</p>
<p>羚羊挂角向甌峰。獵犬茫然不見蹤。却是石橋橋畔老。三千里外解相逢。<span class='note-inline'>(正覺逸)</span></p>
<p>宇宙清。日月明。萬里風光絕四隣。青鳥不傳雲外信。落花空憶夢中人。魔覰不入。佛智難尋。欲識從前消息盡。髑髏前驗始知親。<span class='note-inline'>(天岸昇)</span></p>
<p>好酒不須深巷賣。風流豈在著衣多。年來潦倒疎慵甚。借得婆衫便拜婆。<span class='note-inline'>(寧遠地)</span></p>
<p style="margin-left:1em">雲居問雪峰門外雪消也未。曰一片也無消箇甚麼。師自曰消也。</p>
<p>保福展云。要且無雪上加霜。　承天怡云。雪峰道一片也無。猶是白漫漫地。雲居道消也。爭奈孟春猶寒。若要和風徧界花滿園林。直須更進一步。</p>
<p>何彼穠矣。華如桃李。平王之孫。齊侯之子。<span class='note-inline'>(勝法溥)</span></p>
<p>冰壺無影象。瀉入碧瑠璃。一片虗凝色。寒光上下飛。<span class='note-inline'>(柏林俊)</span></p>
<p style="margin-left:1em">雲居因新羅僧問是什麼得與麼難道。師曰有甚麼難。曰請師道。師曰新羅新羅。</p>
<p>新羅僧問答新羅。飛騎將軍意氣多。奪得槍來騎賊馬。不勞餘刃罷干戈。<span class='note-inline'>(率菴琮)</span></p>
<p style="margin-left:1em">雲居因僧問山河大地從何而有。師曰從妄想有。曰與某甲想出一錠金得麼。師便休去。僧不肯。</p>
<p>雲門偃云。<span class='corr'>已</span>是葛藤。不能折合。待伊道想出一錠金得麼。以拄杖便打。　笑巖寶云。雲門雖能折合。猶未逕庭。待伊問山河大地從何而有。劈口打云妄想作麼。何故。雖善截其流而折其蔓。未若拔乎本而塞乎源也。</p>
<p style="margin-left:1em">雲居因僧問六戶不明時如何。師曰不涉緣。曰向上事若何。師曰慎者不護。</p>
<p>春到石人視遠山。鶯嗁花木碧波閒。須知雲外巖松瑞。千古迎風任歲寒。<span class='note-inline'>(投子青)</span></p>
<p style="margin-left:1em">雲居因僧問僧家畢竟如何。師曰居山好。僧禮拜。師曰你作麼生會。曰僧家畢竟於善惡生死逆順境界其心如山不動。師乃打曰孤負先聖喪我兒孫。又問旁僧你作生麼會。曰僧家畢竟眼不觀玄黃之色耳不聽絲竹之聲。師曰孤負先聖喪我兒孫。</p>
<p>黃龍南云。作麼生道得一句不孤負先聖喪我兒孫。若人道得。到處青山無非道場。若道不得。有寒暑兮促君壽。有鬼神兮妒君福。</p>
<p>突兀嵯峨萬仞橫。四邊無路不通行。自古兩輪光不到。夜深王老入西岑。<span class='note-inline'>(投子青)</span></p>
<p>四顧巍峩鎖碧陰。松風和雨響于琴。居山不用逃聲色。百鳥歸來何處尋。<span class='note-inline'>(枯木成)</span></p>
<p style="margin-left:1em">雲居因劉禹端公上山謝雨。問雨從何來。師曰從端公問處來。公遂禮三拜歡喜而退。行數步。師喚端公。公回首。師曰問從何來。公無語。歸家三日而薨。</p>
<p>老宿代云。適來道甚麼。　歸宗柔別云。謝和尚再三。　徑山杲云。端公無語。歸家三日而死。正爬著弘覺痒處。祇是不知轉身一路。當時待道問從何來。但依前禮三拜歡喜而退。且教弘覺疑三十年。　平陽忞云。雲居問殺端公。眉毛落却大半。端公遭問脫去說話。終不借人舌頭。即今有問雨從何來。但云合取口。然則作麼生得它雨下。但辦肯心。必不相賺。</p>
<p style="margin-left:1em">雲居因僧問全無學處如何立身。師曰無立身處。曰佛事何勞。師曰不同興化。</p>
<p>法林音云。鴛鴦繡出不露金鍼。雲居可謂好手。為眾竭力奮不顧身。者僧也許勁敵。雖然。猶未贈三尺布在。</p>
<p>苔殿烟收紫氣旋。拱班宸幄退堯年。鳳樓不宿桃源客。豈并金光矚漢天。<span class='note-inline'>(投子青)</span></p>
<p>寒峰花發<span class='corr'>已</span>忘秋。兔徑何能覓路遊。挂角羚羊沉碧海。不隨烟柳當風流。<span class='note-inline'>(伴我侶)</span></p>
<p>高高玄著望天都。何止梯航四百州。空界團圝千古月。曾無一點混東流。<span class='note-inline'>(劍叟顯)</span></p>
<p style="margin-left:1em">雲居上堂。得者不輕微。明者不賤用。識者不咨嗟。解者不厭惡。從天降下則貧窮。從地涌出則富貴。門裏出身易。身裏出門難。動則埋身千尺。不動則當處生苗。</p>
<p>門頭戶底事千差。了盡由來未到家。明月堂前無影樹。嚴凝雪夜正開花。<span class='note-inline'>(丹霞淳)</span></p>
<p>不萌枝上放靈葩。萬紫千紅鬬晚霞。醉蜨遊蜂無處覓。那知春色徧天涯。<span class='note-inline'>(不韵音)</span></p>
<p>鐵牛不食欄邊艸。狡兔何曾離得窠。若能及盡今時去。鐵壁銀山不較多。<span class='note-inline'>(隢菴昱)</span></p>
<p style="margin-left:1em">雲居因僧問如何是從天降下則貧窮。師曰不貴得。曰如何是從地涌出則富貴。師曰無中或有。</p>
<p>向人作賃終非有。自種桑麻薄也多。世事莫如隨分好。黃庭聊寫換蒼鵝。<span class='note-inline'>(頻吉祥)</span></p>
<p style="margin-left:1em">雲居因成汭尚書問。如來有密語。迦葉不覆藏。此理如何。師召尚書。書應諾。師曰會麼。曰不會。師曰。若不會。如來有密語。若會。迦葉不覆藏。</p>
<p>清凉欽云。且道喚底是密語。應底是密語。若也應喚。總是去即不密也。且作麼生是密語。　白巖符云。經未明。疏通之。疏未明。鈔通之。弘覺老人疏亦疏矣。鈔亦鈔矣。且道尚書還會麼。祇饒會得。也未是自<span class='corr'>己</span>家珍。</p>
<p>迦葉不覆藏。橫身獨自當。語意分明在。今古露堂堂。<span class='note-inline'>(佛眼遠二)</span></p>
<p>世尊密語難覆藏。迦葉兒孫見如土。千古萬古黑漫漫。焦尾大蟲元是虎。</p>
<p style="margin-left:1em">雲居令侍者送袴與一住菴道者。者曰自有孃生袴不受。師令侍者去問。孃未生時著箇甚麼。道者無語。後遷化燒得舍利。持似師。師曰。直饒燒得八斛四斗。不如當初下取一轉語好。</p>
<p>菩提密代云。謝和尚再三。　慧雲盛代云。謝和尚重惠。　法林音代。便掌侍者云。回去分明舉似。　旭峰焯云。者僧垛生招箭生也。不得地死也不得名。當時若問桃園。孃未生前著箇甚麼。只向道我有三十棒寄打雲居。直饒它通身是口。也進後語不得。</p>
<p>赤心片片為誰酬。劍峽徒勞放木舟。千古惟餘遺恨在。馮唐至老未封侯。<span class='note-inline'>(百愚斯)</span></p>
<p>恥䬸周氏粟。甘餓首陽春。賸得閒名在。蒼生正苦辛。<span class='note-inline'>(印如成)</span></p>
<p style="margin-left:1em">雲居臨化。問侍者曰今日是幾。曰今日初三。師曰三十年後但道祇者是。乃端然告寂。</p>
<p>元叟端云。雲居得曹洞正傳。為宗門百世師表。末後全提。因甚一場懡㦬。擊拂子云。無縫塔中雲匼匝。不萌枝上月團圓。</p>
<p>瞎漢臨危不識羞。問人出氣借咽㗋。可憐便說初三日。活陷爛泥堆裏頭。<span class='note-inline'>(寶葉源)</span></p>
<p>彷彿仙踪欲見難。通津一去水漫漫。空餘千載淩霜色。長與澄潭白日寒。<span class='note-inline'>(頻吉祥)</span></p>
</div>
<div class='div-other'><a id='mulu695' />
<p class='h2'>撫州曹山本寂耽章禪師<span class='note-inline'>(洞山价嗣)</span></p><p style="margin-left:1em">辭洞山。山曰子向什麼處去。師曰不變異處去。曰不變異處豈有去耶。師曰去亦不變異。</p>
<p>報恩倫云。還知不變異處麼。你擬心動念早是變異了也。祇如曹山道去亦不變異。又作麼生。轉盡無功伊墮位。孤標不與汝同盤。　□□弘云。者片田地被曹山占却了也。雖然如是。券書還在洞山手裏。</p>
<p>家家門掩蟾蜍月。處處鶯嗁楊柳風。若謂縱橫無變異。猶如擲劍擬揮空。<span class='note-inline'>(丹霞淳)</span></p>
<p>不住瓊樓不下堦。年年御榻滿荒苔。庭前枯木司春令。任運梅花作凍開。<span class='note-inline'>(具德禮)</span></p>
<p>金鍼挑逗。玉綫投機。縱橫文彩也斗轉星移。看月排夜也山拭雲儀。含春古錦天奇。<span class='note-inline'>(晴雲啟)</span></p>
<p>月明簾外影千竿。鏡照臺前玉一團。若謂清光無轉就。何如北斗面南看。<span class='note-inline'>(寒松操)</span></p>
<p style="margin-left:1em">曹山因僧清銳問。清銳孤貧祈師拯濟。師曰銳闍黎近前來。銳近前。師曰。泉州白家酒三盞。喫了猶道未沾脣。</p>
<p>玄覺遂云。甚麼處是與它酒喫。</p>
<p>滿屋黃金不肯親。吁嗟甘怨自孤貧。無端更飲三杯酒。醉後郎當笑殺人。<span class='note-inline'>(南華昺)</span></p>
<p>販海波斯入大唐。先將珍寶暗埋藏。却來伸手從人覓。爭奈難瞞有當行。<span class='note-inline'>(肯堂充)</span></p>
<p>銅公塘。銕奉化。得人憎。得人怕。不是明州人。定說蘇州話。<span class='note-inline'>(無準範)</span></p>
<p style="margin-left:1em">曹山因鏡清問。清虗之理畢竟無身時如何。師曰。理即如是。事作麼生。曰如理如事。師曰瞞曹山一人即得。爭奈諸聖眼何。曰。若無諸聖眼。爭鑒得箇不恁麼。師曰官不容鍼私通車馬。</p>
<p>大溈喆云。曹山雖然善能切嗟琢磨。其奈鏡清玉本無瑕。要會麼。不經敏手。終成廢器。　東山澓云。二尊宿唱拍相隨。拳踢相應。且道脚跟在什麼處。山僧為你饒舌去也。曹山向煤墨裏突出眼睛。一時被鏡清拈虗空楔塞却。其奈曹山如佛圖澄。脇下有孔。遠近森羅。人物駢闐。一一殊形無不照見。　棲霞成云。朕兆未分理微莫覩。機輪纔轉事相全彰。窮玄於鳥道之先。辨的於羊腸之外。鏡清固<span class='corr'>已</span>卓然有識矣。官不容鍼私通車馬。曹山非等閒語。無身有事超岐路。無事無身落始終。</p>
<p>不與麼。太無端。曹山甘被鏡清瞞。如如理事誰相委。畢竟無身也大難。也大難。大家諸聖眼前看。<span class='note-inline'>(方菴顯)</span></p>
<p>鴻濛未判絕疎親。畢竟難將事理分。夜半正明還不露。金剛腦後鐵崑崙。<span class='note-inline'>(雪巖欽)</span></p>
<p style="margin-left:1em">曹山因僧問。承教有言。大海不宿死屍。如何是海。師曰包含萬有。曰為甚不宿死屍。師曰絕氣息者不著。曰既是包含萬有為甚絕氣息者不著。師曰。萬有非其功。絕氣息者有其德。曰未審向上還有事也無。師曰有。曰如何是向上事。師曰道有道無即得。爭奈龍王按劍何。</p>
<p>白月來青嶂。閒雲湧碧潭。累它無事客。沽酒典春衫。<span class='note-inline'>(粟菴鼎)</span></p>
<p>浪子經營泛海過。白茫烟水萬重波。輕帆高挂追風急。劍峽徒勞放木鵝。</p>
<p style="margin-left:1em">曹山因僧問抱璞投師請師雕琢。師曰不雕琢。曰為什麼不雕琢。師曰須知曹山好手。</p>
<p>雲居莊云。者僧會曹山語不會曹山語。山僧道直饒會得也是無端。　宗睦和云。者僧將舖功德。請曹山點眼。曹山盡其神通只點得偏眼。未審正眼又如何點。呈請好手看。</p>
<p>抱璞投師來意濃。一條狹路忽相逢。誰知妙手不雕琢。分破華山千萬重。<span class='note-inline'>(笑翁堪)</span></p>
<p>敏矣良工善運斤。乘風泥盡鼻猶神。韶光沁入人間好。繡徧名園不犯春。<span class='note-inline'>(白巖符)</span></p>
<p style="margin-left:1em">曹山因僧問學人通身是病請師醫。師曰不醫。曰為什麼不醫。師曰教你求生不得求死不得。</p>
<p>生死既不可求。根塵萬病俱休。從此俱空獨露。蟾輪一片清秋。<span class='note-inline'>(承天宗)</span></p>
<p style="margin-left:1em">曹山因紙衣道者來參。師曰莫是紙衣道者否。曰不敢。師曰如何是紙衣下事。曰。一衣纔挂體。萬事悉皆如。師曰如何是紙衣下用。者近前應諾。便立脫。師撫其背曰。汝祇解恁麼去。何不解恁麼來。者忽開眼問曰。一靈真性不假胞胎時如何。師曰未是妙。曰如何是妙。師曰不借借。者珍重便化。師示頌曰。覺性圓明無相身。莫將知見妄疎親。念異便於玄體昧。心差不與道為鄰。情分萬法沉前境。識鑒多端喪本真。如是句中全曉會。了然無事昔時人。</p>
<p>麻纏紙裹若嬰孩。優盋羅華火裹開。一點靈光千古在。月輪孤處借胞胎。<span class='note-inline'>(南堂靜二)</span></p>
<p>勞形枯骨不知春。得意忘言便出塵。不假胞胎不借借。金烏出海月離雲。</p>
<p>神蹄不蹋凡間艸。銕壁銀山都撞倒。帶雨乘風上九霄。怒雷相送雲程杳。<span class='note-inline'>(㞾山偉)</span></p>
<p>大鵬展翅出青霄。六合雲迸意氣豪。千載誵譌俱坐斷。春風送雨夾花飄。<span class='note-inline'>(穆堂念)</span></p>
<p style="margin-left:1em">曹山因鏡清問心徑苔生時如何。師曰難得道者。曰未審此人向什麼處去。師曰。祇知心徑苔生。不知向什麼處去。</p>
<p>心徑苔生何處去。謝家人不在漁船。蘆花萬頃水天闊。白鳥深沉任轉旋。<span class='note-inline'>(自得暉)</span></p>
<p>心徑苔生去莫知。口如鼻孔眼如眉。迢迢劫外封疆闊。明月蘆花類不齊。<span class='note-inline'>(掩室開)</span></p>
<p style="margin-left:1em">曹山因僧問皓月當空時如何。師曰猶是階下漢。曰請師接上階。師曰月落後來相見。</p>
<p>天童悟上堂舉畢云。且道既是月落後。又如何相見。時萬峰藏出法堂。童便下座歸方丈。</p>
<p>朗月當空未入關。落花流水不相干。明明一句超凡聖。光境俱忘誰解看。<span class='note-inline'>(□□□)</span></p>
<p>皓月光中立問端。上它階級轉顢頇。會須月落來相見。別有靈光照膽寒。<span class='note-inline'>(在菴賢)</span></p>
<p style="margin-left:1em">曹山因僧問雪覆千山為什麼孤峰不白。師曰須知有異中異。曰如何是異中異。師曰不墮眾山色。</p>
<p>雪覆千山沒路岐。孤峰不白峭巍巍。五陵公子雖增氣。野老相逢不展眉。<span class='note-inline'>(朴翁銛)</span></p>
<p>混不得。類不齊。六爻宛轉見重離。夜深下視千山白。不是其中人不知。<span class='note-inline'>(石溪月)</span></p>
<p>言中彼此帶幽玄。盡向言中辨正偏。孤負一條官驛路。茫茫沉在月明前。<span class='note-inline'>(絕岸湘)</span></p>
<p style="margin-left:1em">曹山問金峰志曰作什麼來。曰葢屋來。師曰了也未。曰者邊則了。師曰那邊事作麼生。曰候下工日白和尚。師曰如是如是。</p>
<p>運斤成風。匠石之奇。喬松聳壑。梁棟之姿。宗中辨的。量外知機。者邊那邊兮著著無虧。走盤不定兮落落明珠。<span class='note-inline'>(雲畊靜)</span></p>
<p style="margin-left:1em">曹山示眾。諸方盡把格則。何不與它一轉語。教它不疑去。雲門便問。密密處為什麼不知有。師曰。祇為密密。所以不知有。曰此人如何親近。師曰莫向密密處親近。曰不向密密處親近時如何。師曰始解親近。門應諾諾。</p>
<p>徑山杲云。濁油更點溼燈心。　天寧琦云。雪山南面三千里。</p>
<p style="margin-left:1em">曹山因僧問端坐蒲團時如何。師曰望不見身。曰還假用也無。師曰。纔說坐時便是用也。不可移山塞海說禪說道方為用也。</p>
<p>團圓莫謂清虗理。若謂清虗總喪身。却是眉毛曾問眼。烏睛那自見瞳人。<span class='note-inline'>(本覺一)</span></p>
<p style="margin-left:1em">曹山因僧問世間什麼物最貴。師曰死貓頭最貴。曰為甚死貓頭最貴。師曰無人著價。</p>
<p>天童覺云。曹山貨物不入行。市仔細看來一文不值。曹山遇賤則貴。我者裏遇貴則賤。且道還有相違處麼。　報恩秀云。家無滯貨不富。又云。世尊拈花。俱胝豎指。且道與死貓兒頭是同是別。</p>
<p>腥臊紅爛不堪親。觸動輕輕血污身。何事窅無人著價。為伊非是世間珍。<span class='note-inline'>(丹霞淳)</span></p>
<p>茅堂久失關風雨。雪爛雲蒸不記年。滯貨不堪時價值。街頭攤出取人嫌。<span class='note-inline'>(天愚寶)</span></p>
<p>人知錦上重鋪錦。那識寒巖富事奢。風颺石溜條條玉。雪綴梅梢樹樹花。<span class='note-inline'>(密菴可)</span></p>
<p style="margin-left:1em">曹山聞鐘聲乃曰阿㖿阿㖿。僧問和尚作甚麼。師曰打著我心。僧無對。</p>
<p>五祖戒代云。作賊人心虗。　徑山琇云。賊不打自招。　寶壽方云。弄精魂漢有什麼限。好與貶向它方。　清化嶾云。沒量大人。却向聲色裏鼓弄人家男女。</p>
<p>聞鐘告眾打吾心。遊子閒言醉更深。楞嚴會上圓通者。正法明王觀世音。<span class='note-inline'>(般若柔)</span></p>
<p style="margin-left:1em">曹山因僧問如何是法身主。師曰謂秦無人。曰者箇莫是否。師曰斬。</p>
<p>百丈泐云。依門傍戶覓主問奴。祇如曹山道箇斬字。且道意在於何。喝一喝云。將謂無人。莫言不道。</p>
<p style="margin-left:1em">曹山問僧作什麼。曰埽地。師曰佛前埽佛後埽。曰前後一時埽。師曰與曹山過靸鞵來。</p>
<p>五祖戒代云。和尚是何心行。</p>
<p>器量方圓識得伊。問君埽地是慈悲。前後一時俱埽却。也是拈它第二機。<span class='note-inline'>(汾陽昭)</span></p>
<p style="margin-left:1em">曹山因僧問靈衣不挂時如何。師曰曾山孝滿。曰孝滿後如何。師曰曹山好顛酒。</p>
<p>報恩秀云。曹山有時醉。醉裏惺惺。有時醒。不分晝夜。葢為它黃<span class='corr'>粱</span>夢斷。閨閣情忘。新豐所以謂觸目荒林論年放曠也。然則孝滿後畢竟如何。四時春富貴。萬物酒風流。</p>
<p>清白門庭四絕鄰。長年關鎖不容塵。光明轉處傾殘月。爻象分時却建寅。新孝滿。便逢春。醉步狂歌任墮巾。散髮夷猶誰管你。太平無事酒顛人。<span class='note-inline'>(天童覺)</span></p>
<p>靈牀出屋喜容多。西社東邨饒放歌。不識太平天子令。常將雪曲調巖阿。<span class='note-inline'>(桂轂顯)</span></p>
<p>解綬歸來無一事。中山酒醉好逃秦。科頭箕踞成潦倒。笑看兒童插柳新。閒倚杖。步清津。落花風送水流春。<span class='note-inline'>(晴雲啟)</span></p>
<p style="margin-left:1em">曹山因僧問如何是獅子。師曰眾獸近不得。曰如何是獅子兒。師曰能吞父母者。曰。既是眾獸近不得。為什麼却被兒吞。師曰豈不見道子若哮㖃祖父俱盡。曰盡後如何。師曰全身歸父。曰未審祖盡時父歸何所。師曰所亦盡。曰前來為什麼道全身歸父。師曰譬如王子能成一國之事。</p>
<p>寶壽方云。要識全身歸父底意旨麼。大用齊彰忘觸避。臨機殺活更由誰。　壽昌存云。既是所亦盡。脚下兒孫擬從何處與祖父相見。</p>
<p style="margin-left:1em">曹山因僧問國內按劍者是誰。師曰曹山。曰擬殺何人。師曰一切總殺。曰忽逢本生父母又作麼生。師曰揀甚麼。曰爭奈自<span class='corr'>己</span>何。師曰誰奈我何。曰何不自殺。師曰無下手處。</p>
<p>嵯峨萬仞是曹山。氣岸雄雄坐祖關。橫按鏌鎁全正令。太平寰宇斬癡頑。<span class='note-inline'>(佛性泰)</span></p>
<p style="margin-left:1em">曹山因僧舉陸互問南泉姓甚麼。泉曰姓王。互曰王還有眷屬也無。泉曰四臣不昧。互曰王居何位。泉曰玉殿苔生。僧問玉殿苔生事如何。師曰不居正位。曰八方來朝時如何。師曰它不受禮。曰恁麼則何用來朝。師曰違者斬。曰。違是臣分上。未審君意如何。師曰樞密不得旨。曰與麼則爕理之功總歸臣相也。師曰你還知君意麼。曰方外不敢論量。師曰如是如是。</p>
<p>玉殿苔生正不居。四臣無路納嘉謨。老農知是承誰力。風暖歌聲落野鉏。<span class='note-inline'>(石林鞏)</span></p>
<p>金鴨香銷更漏永。沉沉玉殿紫苔生。高空有月千門照。大道無人獨自行。<span class='note-inline'>(石汎衍)</span></p>
<p style="margin-left:1em">曹山問彊上座。佛真法身猶若虗空。應物現形如水中月。作麼生說箇應底道理。曰如驢覰井。師曰道則太煞道。祇道得八成。曰和尚又如何。師曰如井覰驢。</p>
<p>博山來云。豪士之鋒。詩人之態。貫協精華。斯無餘蘊。曹山提攜過人。如萬仞崖頭打筋斗下來。攀仰不得。非但三玄五位。真是佛祖髑髏悉穿下過。咦。</p>
<p>出語從來無十成。有言須是脫凡情。江邊玉女呵呵笑。嶺上石人側耳聽。<span class='note-inline'>(枯木成)</span></p>
<p>驢覰井。井覰驢。智容無外。靜涵有餘。肘後誰分印。家中不蓄書。機絲不挂梭頭上。文彩縱橫意自殊。<span class='note-inline'>(天童覺)</span></p>
<p>驢覰井。井覰驢。冬瓜葉上長葫蘆。會不得。莫踟蹰。定盤星上絕錙銖。<span class='note-inline'>(無菴全)</span></p>
<p>殺活齊施信作家。空中劍舞密紛拏。雙眸若也移絲忽。變作蔓菁數畞花。<span class='note-inline'>(潭吉忍)</span></p>
<p>拆東籬。補西壁。千古萬古同一質。迷頭認影鼻孔打失。不打失。上下四維無等匹。<span class='note-inline'>(諦暉輅)</span></p>
<p style="margin-left:1em">曹山因僧問五位對賓時如何。師曰汝即今問那一位。曰。某甲從偏位中來。請師向正位中接。師曰不接。曰為甚麼不接。師曰恐落偏位中去。師却問僧。祇如不接是對賓是不對賓。曰早是對賓了也。師曰如是如是。</p>
<p>月中玉兔夜懷胎。日裏金烏朝抱卵。黑漆崑崙蹋雪行。轉身打破瑠璃椀。<span class='note-inline'>(丹霞淳)</span></p>
<p>故國安居象帝先。夜明簾外信無傳。金鷄嗁破玉人夢。曉色依依錦帳前。<span class='note-inline'>(古德)</span></p>
<p>淵默無聲拱至尊。纔有消息非存存。午夜無人聞禁漏。月上棃花深閉門。<span class='note-inline'>(益然濟)</span></p>
<p style="margin-left:1em">曹山因僧問。子歸就父。為甚麼父全不顧。師曰理合如是。曰父子之恩何在。師曰始成父子之恩。曰如何是父子之恩。師曰刀斧斫不開。</p>
<p>天童覺云。翡翠簾垂。絲綸未降。紫羅帳合。視聽難通。犯動毛頭。月昇夜戶。密移一步。鶴出銀籠。還知麼。脫身一色無遺影。不坐同風落大。功　報恩秀云。退位朝君。轉身就父。曹山乃竭力提持。罄囊分付了也。天童於夜明簾外空王殿中。借無舌人宣敕。無耳人承旨。此猶是月昇夜戶邊事。鶴出銀籠一句作麼生道。九臯纔翥翼。千里謾追風。　妙叶啟云。玉殿苔生。銀籠鶴出。祇在尋常行履處。怎奈知恩者少。良久云。相續也大難。</p>
<p>刀斧斫不開。靈機絕點埃。清風埽殘雪。和氣帶春回。<span class='note-inline'>(退谷雲)</span></p>
<p>一簾虗寂閉深宮。古鏡沉沉不露容。轉步歸來渾莫辨。月籠彩霧鎖長空。<span class='note-inline'>(寧遠地)</span></p>
<p>直下渾忘祖父尊。肯將知解論疎親。從教六國烟塵靜。須信乾坤奉一人。<span class='note-inline'>(侶巖荷)</span></p>
<p>密密金刀剪不開。烟沉古鼎浸寒灰。夜深畢竟無人侍。戶外誰堪著足來。<span class='note-inline'>(頻吉祥)</span></p>
<p style="margin-left:1em">曹山因僧問不萌之艸為什麼能藏香象。師曰闍黎幸是作家。又曰。問曹山作麼。</p>
<p>一蓑烟雨露春眸。是處垂楊繫釣舟。木人睡重不知曉。石女挑燈雲外秋。雲外秋。暗機酬。風前<span class='corr'>已</span>失南來雁。雨後還同月一鉤。<span class='note-inline'>(天岸昇)</span></p>
<p>山悠悠又水悠悠。嫋嫋埀楊好繫舟。星斗夜來璀璨處。幾疑明月滿滄洲。<span class='note-inline'>(㞾山偉)</span></p>
<p style="margin-left:1em">曹山示眾。莫行心處路。不挂本來衣。何須正恁麼。切忌未生時。</p>
<p>白巖符云。大小曹山畏刀避箭。若是寶壽則不然。愛行心處路。常挂本來衣。何妨正恁麼。不礙未生時。大眾。你若依曹山則肯寶壽。依寶壽則肯曹山。眾中有出類拔萃者。試別道一句看。良久云。若無舉鼎拔山力。千里烏騅不易騎。</p>
<p>飯顆山前逢杜甫。頭戴笠子日卓午。為問別來何太瘦。祇為從前作詩苦。<span class='note-inline'>(少古傑)</span></p>
<p>生處富貴家。那知富貴毒。不獨許由癡。更有癡巢父。<span class='note-inline'>(且䂐訥)</span></p>
<p style="margin-left:1em">曹山因僧問。常在生死海中出沒是甚麼人。師曰第二月。曰求出離也無。師曰。也求出離。祇是無路。曰甚麼人接得伊。師曰帶枷鎖者。</p>
<p>神鼎揆云。脫珍著敝。帶鎖披枷。乃衲僧家家常茶飯。忽遇呼喚不回頭。牢籠不住底擔板漢。謾道是曹山。直饒千佛出世。祇可退身有分。雖然如是。且道曹山當陽指路耶。奉重全身耶。會麼。一氣不言含有象。萬靈何處謝無私。</p>
<p>出沒從教第二月。毫釐繫念三途業。令人千古憶寒山。舊路十年歸不得。歸若得。寥寥萬里一條銕。<span class='note-inline'>(一揆揆)</span></p>
<p style="margin-left:1em">曹山示眾。凡情聖見是金鎖。玄路直須回互。夫取正命食者須具三種墮。一者披毛戴角。二者不斷聲色。三者不受食。稠布衲問披毛戴角是甚墮。師曰是類墮。不斷聲色是甚墮。師曰是隨墮。不受食是甚墮。師曰是尊貴墮。</p>
<p>頭角混泥塵。分明露此身。綠楊芳艸岸。何處不稱尊。<span class='note-inline'>(類墮　百丈端三)</span></p>
<p>猿嗁霜夜月。花笑沁園春。浩浩紅塵裏。頭頭是故人。<span class='note-inline'>(隨墮)</span></p>
<p>畵堂無鎖鑰。誰敢跨其門。莫怪無宿客。從來不見人。<span class='note-inline'>(尊貴墮)</span></p>
<p>紛然作息同。銀椀裏盛雪。若欲異牯牛。與牯牛何別。<span class='note-inline'>(類墮　覺範洪三)</span></p>
<p>有聞皆無聞。有見元無物。若斷聲色求。木偶當成佛。<span class='note-inline'>(隨墮)</span></p>
<p>生在帝王家。那復有尊貴。自應著珍御。顧見何驚異。<span class='note-inline'>(尊貴墮)</span></p>
<p>宜合初心事事祛。十方沙界大毗盧。回頭兩岸青青綠。笑指時人識也無。<span class='note-inline'>(森鑒徹三)</span></p>
<p>歌管場中打靜椎。綺筵絢煥不張眉。圓通大士無多術。一處無心兩處虧。</p>
<p>四方八面無相識。獨坐寥寥何有極。忽爾清風遞遠香。空中幾瓣花狼藉。</p>
<p style="margin-left:1em">曹山問德上座。菩薩在定聞香象渡河出什麼經。曰出涅槃經。師曰定前聞定後聞。曰和尚流也。師曰道也太煞道。祇道得一半。曰和尚如何。師曰灘下接取。</p>
<p>琪花指點落梅梢。玉壓橫抽丈二條。誰信夜寒風料峭。香魂縹緲洞吹簫。<span class='note-inline'>(磬山鼎)</span></p>
</div>
<p class='juan'>宗鑑法林卷六十二</p></div>
</div><!-- end of div[@id='body'] -->
</body></html>