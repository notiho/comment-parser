<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu312' />宗鑑法林卷三十</p><p class="byline">集雲堂　編</p><p class="head1">大鑒下十一世</p>

<div class='div-other'><a id='mulu313' />
<p class='h2'>滁州瑯琊山慧覺禪師<span class='note-inline'>(汾陽昭嗣)</span></p><p style="margin-left:1em">上堂。拈拄杖曰。盤山道。向上一路滑。南院道。壁立千仞險。臨濟道。石火電光鈍。瑯琊有定乾坤底句。各各高著眼。卓拄杖下座。</p>
<p>白巖符云。三大老被瑯琊各與一杓惡水潑了也。更道我有定乾坤句。祇如他卓拄杖下座。是定乾坤句不是定乾坤句。良久云。者杓惡水却是瑯琊自潑了也。　元一融云。瑯琊與麼拈提。將謂出他三老一頭地。未免起模畵㨾。好與三老一狀領過。屏山有定乾坤句。便下座。</p>
<p style="margin-left:1em">瑯琊上堂。汝等諸人在我者裏過夏。與你點出五般病。一不得向萬里無寸艸處去。二不得孤峰獨宿。三不得張弓架箭。四不得物外安身。五不得滯於生殺。何故。一處有滯。自救難為。五處若通。方名導師。汝等諸人若到諸方遇明眼作者。與我通箇消息。貴得祖風不墜。若是常徒即便寢息。何故。躶形國裏誇服飾。想君太煞不知時。</p>
<p>曲蟺蹋著兩頭[打-丁+敖]。啞子得夢自家笑。笑到天明說向誰。烏鴉解作麒麟叫。<span class='note-inline'>(正堂辯)</span></p>
<p>瑯琊指出五般病。舉世良醫發藥難。直下為君俱擊碎。延齡何必九還丹。<span class='note-inline'>(少室睦)</span></p>
<p style="margin-left:1em">瑯琊因長水法師問。清淨本然。云何忽生山河大地。師厲聲曰。清淨本然。云何忽生山河大地。</p>
<p>薦福信云。先行不到。末後太過。　五祖演云。金屑雖貴。落眼成翳。　靈隱嶽云。日長夜短。諸人還猛省麼。　理安問云。瑯琊祇知轉身句。不識出身句。</p>
<p>混混玲瓏無背面。拈起有時成兩片。且從依舊欲相當。免被旁人來覰見。<span class='note-inline'>(白雲端)</span></p>
<p>當明不犯體全彰。進步剛然要論量。妍醜祇因逢古鏡。回頭滿面負慚惶。<span class='note-inline'>(大洪遂)</span></p>
<p>青天復青天。打失髑髏前。看看日又夜。爭教人少年。<span class='note-inline'>(靈隱岳)</span></p>
<p>不設陷穽。不揮雪刃。一箭穿楊。神目不瞬。翻思昔日李將軍。射虎之機猶是鈍。<span class='note-inline'>(虗堂愚)</span></p>
<p>嬰兒為食苦飄零。陌路逢親喚一聲。知得阿孃腸斷處。從教鐵漢淚如傾。<span class='note-inline'>(紫柏可)</span></p>
<p style="margin-left:1em">瑯琊示眾。與麼來者。上間安排。不與麼來者。下間挂搭。向上人來。獨自凄凄暗渡江。</p>
<p>國清燈云。買帽相頭。看孔著楔。瑯琊固是作家。未免有分別在。國清則不然。今歲未留門外客。上下何妨安分居。</p>
<p style="margin-left:1em">瑯琊示眾。進前即死。退後即亡。不進不退。落在無事之鄉。何故如此。長安雖樂。不是久居。</p>
<p>徑山杲云。啼得血流無用處。不如緘口過殘春。</p>
<p style="margin-left:1em">瑯琊因僧問。拈椎豎拂即不問。瞚目揚眉事若何。師曰。趙州曾見南泉來。曰學人未曉。師曰今冬多雨雪。貧家怎奈何。</p>
<p>寶壽方云。瑯琊與麼答話。可謂寶藏大開。怎奈不遇高鑑。功成浪施。雖然。不因夜來鴈。爭見海門秋。</p>
<p style="margin-left:1em">瑯琊示眾。記得僧問老宿如何是佛。宿曰不封不樹。大眾會麼。若不會。重下注脚去也。不封不樹以棘欒。</p>
<p>不封不樹。廁以棘欒。乾天為葢。厚地為盤。聚斂兮魂魄。賢愚兮一棺。日炙風吹無障閉。千古萬古長漫漫。<span class='note-inline'>(平陽忞)</span></p>
</div>
<div class='div-other'><a id='mulu314' />
<p class='h2'>瑞州大愚守芝禪師<span class='note-inline'>(汾陽昭嗣)</span></p><p style="margin-left:1em">示眾。三世諸佛不知有。狸奴白牯却知有。乃拈起拂子曰。狸奴白牯總在者裏放光動地。何謂如此。兩段不同。</p>
<p>徑山杲云。大愚若無後語。洎合被狸奴白牯換却眼睛。雖然如此。也未免秤錘蘸酢。　愚菴盂云。大愚拈箇狸奴白牯。還曾夢見麼。</p>
<p style="margin-left:1em">大愚因僧問通身是眼口在什麼處。師曰三跳。曰不會。師曰。章底詞秋罷。歌韻向春生。</p>
<p>愚菴盂云。大愚果有懸河之辯。怎奈者僧無眼。</p>
<p style="margin-left:1em">大愚示眾。大家相聚喫莖虀。若喚作一莖齏。入地獄如箭射。</p>
<p>應菴華云。好語要且無來處。有人辨得出。與你一兩金。　古鼎銘云。宗師為人。如蠱毒之家置毒於飲食中。未嘗不欲斷人命根。雖然。是冤者能有幾人。　能仁鑑云。若不喚作一莖齏。亦入地獄如箭射。畢竟如何。但能飯向無心盌。自有人提折脚鐺。</p>
<p>殺活全機覿面提。大家相聚喫莖齏。後人不省者箇意。祇管茫茫打野榸。<span class='note-inline'>(松源岳)</span></p>
<p>硬如綿。軟如鐵。諸人飲水須防噎。堪笑灘頭老大愚。至今弄巧反成䂐。<span class='note-inline'>(枯禪鏡)</span></p>
<p>觚棱金碧照山高。萬國珪璋捧赭袍。四海一家無一事。將軍把鏡泣霜毫。<span class='note-inline'>(鐵容一)</span></p>
<p style="margin-left:1em">大愚示眾。豎窮三際。橫亙十方。拈起也帝釋心驚。放下也地神膽戰。不拈不放。喚作什麼。自云。蝦蟇。</p>
<p>靈巖儲云。祥符則不然。豎窮三際。橫亙十方。拈起也至簡至易。放下也同天同地。不拈不放。喚作什麼。自云。阿嚏。　雪巢松云。大愚老漢提唱箇事。可謂竭盡玄微。祇得玉鳳金鸞分疎不下。今日松上座敢將狗尾續貂。豎窮三際。橫亙十方。拈起也縱橫自在。放下也自在縱橫。不拈不放。喚作甚麼。呵呵大笑云。是甚乾矢橛。</p>
<p style="margin-left:1em">大愚問侍者曰。你問訊了一邊立地。是什麼道理。曰不會。師曰過者邊立。者便過。師曰無端無端。</p>
<p>天寧琦云。成人者少。敗人者多。　廣胤標云。侍者却難得。何以見得。不因夜來鴈。怎見海門秋。</p>
<p style="margin-left:1em">大愚因僧問如何是佛。師曰鋸解秤錘。</p>
<p>鋸解秤錘無縫罅。風吹日炙朝復夜。雖然不許亂商量。一任稱提四天下。<span class='note-inline'>(白雲端)</span></p>
<p>手把金鞭擊鐵牛。大千世界任遨遊。恒沙岸上相逢著。默識無言自點頭。<span class='note-inline'>(保寧勇)</span></p>
<p>鋸解秤錘。出老杜詩。香稻啄殘鸚鵡粒。碧梧棲老鳳凰枝。<span class='note-inline'>(懷玉宣)</span></p>
<p>鋸解秤錘兩分明。觸著猶能碎眼睛。箇是紅爐親煉出。古今能有幾人醒。<span class='note-inline'>(廣燄燈)</span></p>
</div>
<div class='div-other'><a id='mulu315' />
<p class='h2'>舒州法華全舉禪師<span class='note-inline'>(汾陽昭嗣)</span></p><p style="margin-left:1em">到瑯琊覺處。瑯問近離甚處。師曰兩浙。曰船來陸來。師曰船來。曰船在甚處。師曰步下。曰不涉程途一句作麼生道。師以坐具摵一摵曰杜撰長老如麻似粟。拂袖而出。瑯問侍者此是甚麼人。者曰舉上座。瑯曰莫是舉師叔麼。先師教我尋見伊。遂下。旦過堂問。上座莫是舉師叔麼。莫怪適來相觸忤。師喝。復問。長老何時到汾陽。瑯曰某時到。師曰我在浙江早聞你名。元來見解祇如此。何得名播寰宇。瑯遂作禮曰。某甲罪過。</p>
<p>徑山杲云。賓則始終賓。主則始終主。二大老驀劄相逢。主賓互換。直下發明臨濟心髓。苟非徹證向上巴鼻。具出常情正眼。未免作得失論量。　雲門信云。拳來脚去本分鉗錘。若將破籃盛水救火。笑殺旁觀。三十年後有人說破。　東山澓云。向二尊宿舌頭上打得箇鞦韆過來。方得道出常情。非特不被是非絆却。抑且即是非而作佛事。不然。君向西秦。我之東魯。　雲巖學云。舉上座可謂竿木隨身逢場作戲。雖然。若無瑯琊唱拍相隨。那能陽春白雪。</p>
<p>相罵無好言。相打無好拳。何似風恬并浪靜。一江明月滿溪船。<span class='note-inline'>(大洪恩)</span></p>
<p>奪得驪龍珠便回。小根魔子盡疑猜。拈來拋向洪波裏。攃手大家歸去來。<span class='note-inline'>(徑山杲)</span></p>
<p>漁翁瀟灑任東西。蘆管橫吹韻不齊。夜靜月明魚不食。扁舟臥入武陵溪。<span class='note-inline'>(夢菴信)</span></p>
<p>水不洗水。金不博金。昧毛色而得馬。靡絲絃而樂琴。結繩畵卦有許事。喪盡真淳盤古心。<span class='note-inline'>(心聞賁)</span></p>
<p>揭天犪鼓噪紅塵。徧地刀槍解出身。結角羅紋隨處入。銀山鐵壁是通津。<span class='note-inline'>(伊菴權)</span></p>
<p>黑霧紛紛潑面來。手持玉笏嘆悠哉。電光影裏穿鍼眼。線脚重重挑不開。<span class='note-inline'>(語風信)</span></p>
<p>盡謂當關逢敵手。更驚納款豎降旗。明修棧道人皆見。暗度陳倉却不知。<span class='note-inline'>(理安問)</span></p>
<p>雲從龍。風從虎。北山晴兮南山雨。放行也皓魄騰空。擒住也須彌倒拄。明暗交參敲唱雙舉。無限魚蝦努眼睛。扶搖贏得播寰宇。<span class='note-inline'>(百愚斯)</span></p>
<p>倒握靈符懸肘後。橫抽寶劍挂眉端。大家拋出當陽看。佛口蛇心輥一團。<span class='note-inline'>(峨月朗)</span></p>
<p style="margin-left:1em">後瑯琊舉似慈明。明曰。舉公見處纔能自了。而汝負墮。何以為人。</p>
<p>紀功敘殿老譚兵。却要將渠此話行。一夜秋風動鄉思。八千子弟共歸耕。<span class='note-inline'>(理安問)</span></p>
<p style="margin-left:1em">法華示眾。釋迦不出世。達磨不西來。佛法徧天下。譚玄口不開。</p>
<p>徑山杲云。做賊人心虗。　愚菴盂云。大小法華龍頭蛇尾。　一指海云。既云譚玄。為什麼又道口不開。乃以如意擊案云。若將耳聽終難會。眼裏聞來方始親。</p>
<p style="margin-left:1em">法華因僧問。生死事大請師相救。師曰洞庭湖裏失却船。</p>
<p>洞庭湖裏失却船。赤脚波斯水底眠。盡大地人呼不起。春風吹入杏花村。<span class='note-inline'>(雪菴瑾)</span></p>
</div>
<div class='div-other'><a id='mulu316' />
<p class='h2'>南嶽芭蕉大道谷泉禪師<span class='note-inline'>(汾陽昭嗣)</span></p><p style="margin-left:1em">同慈明山行。遇一毒龍湫。師捉明同浴。明掣肘去。師解衣跳入。霹靂隨至。腥風吹雨。林木震搖。明蹲艸中。意師死矣。須臾睛霽。師乃引頸出波間曰㘞。</p>
<p>理安問云。谷泉拌得一條窮性命。要驗天下衲僧。却被慈明老漢勘破。　道峰珍云。一人死中得活。一人艸裏蹲身。總被天下衲僧勘破。　資福廣云。谷泉賣弄。若無慈明證據。不免徒勞。</p>
<p style="margin-left:1em">谷泉到慈明。明問。白雲橫谷口。道人何處來。師左右顧視曰。夜來何處火。燒出古人墳。明曰未在更道。師作虎聲。明以坐具便摵。師接住推明置禪牀上。明却作虎聲。師大笑曰。我見七十餘員善知識。今日始遇作家。</p>
<p>天童華云。二老漢當時若蹋著臨濟向上底。我等今日飯也無喫。還知薦福落處麼。　龍翔訢云。一人得體不得用。一人得用不得體。如何敢稱臨濟兒孫。你若檢點得出。非惟圓他古人舊話。亦免今日鈍置我無傳和尚。拈拄杖卓一卓云。棒頭有眼明如日。要識真金火裏看。　天寧琦云。錯下名言。當時慈明怎容得者風顛漢恁麼道。更與一坐具。看他作箇什麼伎倆。纔眼目定動。便連棒趁出。臨濟法道未致寂寥。</p>
<p>兩陣交鋒出戰時。旗槍倒卓鼓無槌。絲毫不犯將軍令。獨脚機關各自提。<span class='note-inline'>(瞎堂遠)</span></p>
<p>一文一武偶相逢。說盡英雄各不同。俱往長安朝聖主。姓名終是達天聰。<span class='note-inline'>(虗堂愚)</span></p>
<p>好看兩虎上高山。頭角低昂不等閒。奪去攙來多意氣。清風明月動人寰。<span class='note-inline'>(福嚴容)</span></p>
</div>
<div class='div-other'><a id='mulu317' />
<p class='h2'>安吉州天聖皓泰禪師<span class='note-inline'>(汾陽昭嗣)</span></p><p style="margin-left:1em">僧問如何是佛。師曰黑漆聖僧。</p>
<p>聖僧黑漆實希奇。莫把丹青點污伊。合掌燒香人不敬。寒山拾得笑攢眉。<span class='note-inline'>(海印信)</span></p>
<p style="margin-left:1em">天聖到瑯琊。琊問埋兵挑鬬未是作家。匹馬單槍便請相見。師指琊曰將頭不猛帶累三軍。琊打師一坐具。師亦打琊一坐具。琊接住曰。適來一坐具是山僧令行。上座一坐具落在甚麼處。師曰伏惟尚饗。琊拓開曰五更侵早起更有夜行人。師曰賊過後張弓。琊曰且坐喫茶。</p>
<p>白巖符云。二老相見。可謂遇故鄉人說故鄉話。然本色固是本色。未免俱帶些客氣。</p>
</div>
<div class='div-other'><a id='mulu318' />
<p class='h2'>舒州浮山法遠圓鑑禪師<span class='note-inline'>(葉縣省嗣)</span></p><p style="margin-left:1em">僧問如何是祖師西來意。師曰平地起骨堆。</p>
<p>嫩艸疎斜徑。山泉帶碧流。文曾要渭水。恥任列莊周。<span class='note-inline'>(投子青)</span></p>
<p>平地起骨堆。三春震地雷。祇聞千里去。不見一人回。<span class='note-inline'>(本覺一)</span></p>
<p>平地起骨堆。金毛獅子吼。誰知無味譚。塞斷眾人口。<span class='note-inline'>(地藏恩)</span></p>
<p>滯貨不入市。行情何足論。有期酬價者。天遠自臨門。<span class='note-inline'>(元初誕)</span></p>
<p style="margin-left:1em">浮山因僧問。師唱誰家曲。宗風嗣阿誰。師曰八十翁翁輥繡毬。曰。與麼則一句迥然開祖胄。三玄戈甲振叢林。師曰李陵元是漢朝臣。</p>
<p>投子青云。水深魚隱。葉落巢疎。復頌。</p>
<p>月裏無根艸。山前枯木花。鴈回沙塞後。砧杵落誰家。</p>
<p>古殿莓苔滿。天河斗柄垂。金鷄纔報曉。玉女下階遲。<span class='note-inline'>(天寧璉)</span></p>
<p>舜目重瞳禪帝堯。嘉聲千載奏蕭韶。聞音忘味成何事。草莽無由帝力驕。<span class='note-inline'>(伴我侶)</span></p>
<p style="margin-left:1em">浮山示眾。汾陽有三種師子句。一超宗異目。二齊眉共躅。三影響音聞。若超宗異目。見過於師。可為種艸。方堪傳授。若齊眉共躅。見與師齊。減師半德。若影響音聞。野干倚勢。異類何分。所以先德付囑曰。若當相見。切須仔細。窮勘不得鹵莽。</p>
<p>豹略龍韜妙有權。超師寧復假師。傳虎鬚倒捋渾閒事。鼈鼻生揩恣便嬛。敵勝果然全勝槩。輸機還却占機先。天生邁種何人共。獨許滹沱得一玄。<span class='note-inline'>(平陽忞)</span></p>
<p style="margin-left:1em">浮山因僧問如何是向上一路。師曰正月孟春猶寒。</p>
<p>正月孟春猶寒。從頭萬種千般。昨夜虗空落地。和風搭在欄杆。<span class='note-inline'>(別峯印)</span></p>
</div>
<div class='div-other'><a id='mulu319' />
<p class='h2'>潤州金山曇穎達觀禪師<span class='note-inline'>(石門聰嗣)</span></p><p style="margin-left:1em">曰。七佛是性隷。萬法是心奴。且道主人翁在甚麼處。自喝曰。七佛<span class='corr'>已</span>下出頭。又自諾曰。各自祇候。</p>
<p>斷橋倫云。喚七佛為性隷。指萬法是心奴。達觀自謂有出身之路。及乎自喝自諾。又是奴隷邊事。主人翁何曾夢見。大眾要見麼。以拂子拂一拂云。曉來一陣春風動。開徧園林百樣花。</p>
<p style="margin-left:1em">金山因僧問如何是長法身。師曰拄杖六尺。曰如何是短法身。師曰算子三寸。曰恁麼則法身有二也。師曰更有方圓在。</p>
<p>理安問云。古人一期施設。可謂四棱蹋地。檢點將來。也是隨語脉展演。或有問山僧如何是長法身。拄杖六尺。如何是短法身。劈脊便打。恁麼則法身有二也。擲拄杖云。兵隨印轉。將逐符行。且道與古人是同是別。復頌。</p>
<p>萬疊長江浪裏遊。月隨漁父上扁舟。釣竿收放憑吾手。不計工程得便休。</p>
</div>
<div class='div-other'><a id='mulu320' />
<p class='h2'>都尉李遵勗<span class='note-inline'>(見石門聰)</span></p><p style="margin-left:1em">因堅上座來辭次。尉問曰近離上黨。得屆中都。方接塵譚。遽回虎錫。指雲屏之翠嶠。訪雪嶺之清流。未審此處彼處的的事作麼生。堅曰。利劍拂開天地淨。霜刀纔舉斗牛寒。尉曰恰值今日耳聵。堅曰一箭落雙鵰。尉曰上座為什麼著艸鞵睡。堅以衣袖一拂。尉低頭曰今日可謂降伏也。堅曰普化出僧堂。</p>
<p>芙蕖浴浪澄江淺。紅蓼夭風鴈影斜。獨自晚來江上望。無邊秋色屬誰家。<span class='note-inline'>(粟菴鼎)</span></p>
</div>
<div class='div-other'><a id='mulu321' />
<p class='h2'>宋內翰楊文公億<span class='note-inline'>(見廣慧璉)</span></p><p style="margin-left:1em">公字大年。問廣慧曰。某曾問雲巖諒監寺。兩箇大蟲相齩時如何。寺曰一合相。某曰我祇管看。未審恁麼道還得麼。慧曰者裏即不然。公曰請和尚別一轉語。慧以手作曳鼻勢曰。者畜生更[跳-兆+孛]跳在。公有省。有偈曰。八角磨盤空裏走。金毛師子變作狗。擬欲將身北斗藏。應須合掌南辰後。</p>
<p>梅翁杲云。看者一道真言。直得天左旋地右轉。雖然。是處池中有月。誰家竈裏無烟。任他大年說得悟得。向太虗空裏之乎者也。爭似你諸人識取一句子好。且道是那一句。喝一喝。</p>
<p>內翰攀南斗倚北辰。廣慧轉天關飜地軸。寥寥千古許誰知。斷絃須是鸞膠續。<span class='note-inline'>(石巖璉)</span></p>
<p>白石鑿鑿。韞爾美璞。君子道晦。君子斯樂。<span class='note-inline'>(虗堂愚)</span></p>
<p style="margin-left:1em">文公問廣慧。承和尚有言。一切罪業因財寶所生。勸人疎於財寶。而況閻浮提眾生以財為命。邦國以財聚人。教中有財法二施。何得勸人疎於財寶。慧曰旛竿頭上鐵籠頭。公曰海壇馬子似驢大。慧曰楚鷄不是丹山鳳。公曰。佛滅二千年。比丘少慚愧。</p>
<p>夜叉頭。菩薩面。鬼擣穀。佛跳牆。同門共戶不相識。邁古超今無寸長。燈心[翟*支]破石頭脚。扁鵲盧醫爭主張。<span class='note-inline'>(或菴體)</span></p>
<p><span class='corr'>已</span>知客夢烟霞裏。肯厭猿鳴夜雨中。謾謂衡湘音信斷。年餘鴈陣過巴東。<span class='note-inline'>(鐵容元)</span></p>
<p style="margin-left:1em">文公問慈明。如何是上座為人一句。慈曰切。公曰長裙媳婦拕泥走。曰誰得似學士。公曰作家作家。曰放你三十棒。公以手拍膝曰者裏是甚麼所在。慈拍手曰也不得放過。公呵呵大笑。</p>
<p>風和日暖正春濃。柳色如金花影重。入到桃源舊遊處。一層峰鎖一層峰。<span class='note-inline'>(柏庭永)</span></p>
<p>全身拶入蒼龍窟。㧞得珊瑚幾樹來。打落尋常柴艸價。換錢沽酒醉花街。<span class='note-inline'>(嘯月朗)</span></p>
</div></div>
<div class='div-other'><a id='mulu322' />
<p class='h1'>大鑒下十二世</p>
<div class='div-other'><a id='mulu323' />
<p class='h2'>袁州楊岐方會禪師<span class='note-inline'>(慈明圓嗣)</span></p><p style="margin-left:1em">因僧問如何是佛。師曰三脚驢子弄蹏行。曰莫祇者便是麼。師曰湖南長老。</p>
<p>天童華云。大小楊岐話作兩橛。且道薦福為人眼在什麼處。　徑山琇云。大小楊岐被者僧一問。未免手脚俱露。　雲門信云。要會三脚驢子落處。須向驢胎馬腹裏走一遍來。見楊岐始不難。</p>
<p>三脚驢子弄蹏行。兩浙江南秋復熱。西北風霜怯早寒。閉門愁見楊花落。<span class='note-inline'>(卍菴顏)</span></p>
<p>法出奸生。垛生招箭。三脚驢子。是誰親見。若親見。釋迦老子那吒面。<span class='note-inline'>(佛照光)</span></p>
<p>三脚驢子弄蹏行。鼓動清風入骨寒。蹋破毗盧光影斷。不須平地起波瀾。<span class='note-inline'>(月菴果)</span></p>
<p>一箭射落天邊鴈。千人萬人著眼看。不知此箭自何來。湖南長老何曾見。<span class='note-inline'>(中菴空)</span></p>
<p>東風花暖色依依。在處牆頭蝴蝶飛。竈婦不聞天子敕。太平晝夜不關扉。<span class='note-inline'>(語風信)</span></p>
<p>強飲沽來酒。羞看讀了書。閒花更滿地。惆悵復何如。<span class='note-inline'>(鐵容玄)</span></p>
<p style="margin-left:1em">楊岐因慈明忌設齋。眾集。師於真前以兩手掜拳安頭上。以坐具畫一畫打一圓相便燒香。退身三步作女人拜。首座曰休掜怪。師曰首座作麼生。曰和尚休掜怪。師曰兔子喫牛嬭。第二座近前打一圓相便燒香。亦退身三步作女人拜。師近前作聽勢。座擬議。師與一掌曰者漆桶也亂做。</p>
<p>法林音云。當斷不斷。反招其亂。</p>
<p>一棚傀儡木雕成。半是神形半鬼形。歌鼓歇時天未曉。尚餘寒月挂疎櫺。<span class='note-inline'>(虗堂愚)</span></p>
<p>楊岐聽勢印千差。今古令人愛作家。但握祖師三印在。不妨掜怪亂如麻。<span class='note-inline'>(圭堂居士)</span></p>
<p style="margin-left:1em">楊岐上堂。天得一以清。地得一以寧。君王得一以治天下。衲僧得一堪作甚麼。良久云。鉢盂口向天。</p>
<p>妙喜杲云。楊岐老漢大似溺却一船蔴却來戽斗裏掃。　伏龍長云。大小楊岐熟處難忘。衲僧得一且作麼生。以拄杖卓一卓。喝一喝下座。</p>
<p>鉢盂向天底時節。十方世界一團鐵。少林面壁謾多年。衲僧眼裏重添屑。<span class='note-inline'>(白雲端)</span></p>
<p>衲僧一拶。鉢盂口闊。天下楊岐。望梅止渴。<span class='note-inline'>(松源岳)</span></p>
<p style="margin-left:1em">楊岐因僧問少林面壁意旨如何。師曰西天人不會唐言。</p>
<p>西天人不會唐言。端坐巍巍少室前。剛被流支打齒缺。至今有理不能宣。<span class='note-inline'>(佛性泰)</span></p>
<p>西天人不會唐言。旱地雷聲徹大千。九年面壁無人會。玉兔金烏火裏旋。<span class='note-inline'>(無菴全)</span></p>
<p style="margin-left:1em">楊岐因慈明上堂。師出問。幽鳥語喃喃。辭雲入亂峰時如何。明曰。我行荒艸裏。你又入深邨。師曰官不容鍼更借一問。明便喝。師曰好喝。明又喝。師亦喝。明連喝兩喝。師禮拜。明曰此事是箇人方能擔荷。師拂袖便行。</p>
<p>起綱宗云。作家相見縱奪可觀。檢點將來。不無滲漏。發明臨濟四喝。彷彿依俙者多。四喝之餘為之亂喝。且道慈明是亂喝不是亂喝。</p>
<p>將出驪珠遇大商。金盤撥動有餘光。無煩一句論高價。把手歸家笑幾場。<span class='note-inline'>(白雲端)</span></p>
<p>試問人間有底忙。好將春事報春光。直饒日日花前醉。一季都來九十場。<span class='note-inline'>(正堂辨)</span></p>
<p>貓全插血功。虎備起屍德。無奈阿勇何。不傳上樹訣。<span class='note-inline'>(南巖勝)</span></p>
<p>馬轉牛回豈是誇。爛泥中<span class='corr'>刺</span>當行家。霜刃一揮全意氣。坐令千載定龍蛇。<span class='note-inline'>(無菴全)</span></p>
<p>璨若驪珠出匣輝。鐵牛機印印全機。桃花浪裏春雷疾。逴得風雲滿路歸。<span class='note-inline'>(理安問)</span></p>
<p>電掣雷奔作者酬。相將輥入角尖頭。同心繡就鴛鴦譜。把手高歌上玉樓。<span class='note-inline'>(㨗菴敏)</span></p>
<p style="margin-left:1em">楊岐上堂。楊岐乍住屋壁疎。滿牀盡攃雪珍珠。縮却項暗嗟吁。良久曰。反憶古人樹下居。</p>
<p>破菴先云。楊岐鬬勝不鬬劣。秀峰鬬劣不鬬勝。秀峰乍住沒親疎。箇箇盡懷滄海珠。滿眼湖山看不足。釋迦彌勒是他奴。</p>
<p>枯柳殘楊雪片輕。艸堂墜落兩三楹。板門久不關風月。趙老葫蘆挂不成。<span class='note-inline'>(徑山信)</span></p>
<p style="margin-left:1em">楊岐因僧問撥雲見日時如何。師曰東方來者東方坐。</p>
<p>堯舜垂衣萬國賓。撥雲見日意休陳。東方來者東方坐。艸木重霑雨露新。<span class='note-inline'>(白雲端)</span></p>
<p style="margin-left:1em">楊岐因白雲端參乃問受業師為誰。曰茶陵郁和尚。師曰。吾聞伊過橋遭跌有省。作偈甚奇。能記否。端誦曰。我有明珠一顆。久被塵勞關鎖。今朝塵盡光生。照破山河萬朵。師笑而趨起。端愕然。通夕不寐。黎明咨詢之。適歲暮。師曰汝見昨日打毆儺者麼。曰見。師曰汝一籌不及渠。端復駭曰意旨如何。師曰渠愛人笑汝怕人笑。端大悟。</p>
<p>護國元云。楊岐大笑。眼觀東南。意在西北。白雲悟去。聽事不真。喚鐘作甕。檢點將來。和楊岐老漢都在架子上將錯就錯。若是南明則不然。我有明珠一顆。切忌當頭蹉過。雖然覿面相呈。也須一槌打破。舉拂子云。還會麼。棋逢敵手難藏興。詩到重吟始見工。</p>
<p>江上貪觀浪勢高。被人奪却手中橈。隨風飄蕩渾無主。幸得漁翁借一舠。<span class='note-inline'>(紫柏可)</span></p>
<p>殺活機籌格外操。尋常那識笑中刀。明珠晃晃形山上。共鑑春風放碧桃。<span class='note-inline'>(古南門)</span></p>
<p>鴆毒潛藏遊宴中。殺人性命疾如風。絲頭截斷聖凡路。馬腹驢胎滅正宗。<span class='note-inline'>(默菴慧)</span></p>
<p style="margin-left:1em">楊岐入院陞座畢下座。九峰勤把住曰今日喜得箇同參。師曰作麼生是同參底事。曰九峰牽犁楊岐曳耙。師曰。正恁麼時。楊岐在前。九峰在前。勤擬議。師拓開曰。將謂同參。元來不是。</p>
<p>天寧琦於擬議處代峰便喝。　龍翔訢云。二老壎篪迭奏今古罕聞。龍翔今日對眾舉揚。貴要大家知有。且道知有箇什麼。祖翁田地無多子。努力同心兩弟兄。　南㵎謙代云。念兄今日新做長老。</p>
<p>一曳耙。二牽犁。平田淺艸且相隨。恰到饑時無艸料。放開頭角便東西。老楊岐。老楊岐。盡道從來解弄蹏。<span class='note-inline'>(上方益)</span></p>
<p>金剛圈上生毛<span class='corr'>刺</span>。栗棘蓬拋熱燄騰。百萬鐵騎衝不破。風規從此擅縱橫。<span class='note-inline'>(山夫正)</span></p>
<p style="margin-left:1em">楊岐上堂。薄福住楊岐。年來氣力衰。寒風凋敗葉。猶喜故人歸。囉囉哩。拈却死柴頭。且向無烟火。</p>
<p>天目禮云。淨慈亦有一頌。自住南山寺。年荒遇水災。風凄蒲柳變。不見故人來。正恁麼時如何。相思黃葉落。白露點蒼苔。</p>
<p style="margin-left:1em">楊岐問僧。栗棘蓬你作麼生吞。金剛圈你作麼生跳。</p>
<p>昨夜發新雷。毒蛇離窟穴。居常口不開。蹋著迸鮮血。<span class='note-inline'>(或菴體)</span></p>
<p>肘後驀生閒落索。風前忽布閙叉撐。那吒八臂空惆悵。夜半三更白晝行。<span class='note-inline'>(天童淨)</span></p>
<p>楊岐金圈與栗蓬。吞跳依前事不同。大海都來一口吸。更無南北與西東。<span class='note-inline'>(照堂一)</span></p>
<p>巨海垂香餌。漫天布網羅。從他吞跳者。我祇笑呵呵。<span class='note-inline'>(天童悟)</span></p>
<p>東十八鬲。西十八鬲。南十八鬲。北十八鬲。無救無遮。八寒八熱。當墮畜生。地獄罪畢。<span class='note-inline'>(漢關喻)</span></p>
<p style="margin-left:1em">楊岐問僧。雲深路僻高駕何來。曰天無四壁。師曰蹋破多少艸鞵。僧便喝。師曰一喝兩喝又作麼生。曰你看者老和尚。師曰。拄杖不在。且坐喫茶。</p>
<p>高駕何來釣象犀。翻身全不帶纖泥。驀然一喝高千丈。劫外相看誰得知。<span class='note-inline'>(圭堂居士)</span></p>
</div>
<p class='juan'>宗鑑法林卷三十</p></div>
</div><!-- end of div[@id='body'] -->
</body></html>