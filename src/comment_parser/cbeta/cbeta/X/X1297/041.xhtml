<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu478' />宗鑑法林卷四十一</p><p class="byline">集雲堂　編</p><p class="head1">大鑒下五世</p>

<div class='div-other'><a id='mulu479' />
<p class='h2'>杭州徑山洪諲禪師<span class='note-inline'>(溈山祐嗣)</span></p><p style="margin-left:1em">僧問。奄息如灰時如何。師曰猶是時人功幹。曰幹後如何。師曰畊人田不種。曰畢竟如何。師曰禾熟不登場。</p>
<p>天童華云。鳳閣香沉。雪巢夜冷。半窗明月。和氣靄然。正與麼時。且道歸宗與徑山還有相見分也無。見與不見且置。祇如者僧與麼問。還具眼麼。苟或未然。雲藏無縫襖。鳥宿不萌枝。</p>
<p>打鼓弄琵琶。相逢兩會家。九年人不識。幾度過流沙。<span class='note-inline'>(保寧茂)</span></p>
<p>靈苗不是興家物。瑞艸翻為喪國徵。何似老農忘帝力。閒行鼓腹樂餘生。<span class='note-inline'>(頻吉祥)</span></p>
<p style="margin-left:1em">洪諲因僧問如何是長。師曰十聖不能量。曰如何是短。師曰蟭螟眼裏著不滿。其僧不肯便去。舉似石霜。霜曰祇為太近實頭。僧問如何是長。霜曰不屈曲。曰如何是短。霜曰雙陸盤中不喝彩。</p>
<p>撥艸瞻風問客程。徒勞䟦涉聽虗聲。兩途看取盤中彩。百尺竿頭縱步行。<span class='note-inline'>(弘鼎教)</span></p>
</div>
<div class='div-other'><a id='mulu480' />
<p class='h2'>滁州定山神英禪師<span class='note-inline'>(溈山祐嗣)</span></p><p style="margin-left:1em">因椑樹省問。不落數量請師道。師提起數珠曰是落不落。曰。圓珠三竅。時人知有。請師圓前話。師便打。樹拂袖便出。師曰三十年後搥胷大哭去在。樹住後示眾曰。老僧三十年前被定山熱瞞一上。不同小小。</p>
<p>翠峰顯云。定山用即用。怎奈險。椑樹知即知。要且未具擇法眼。　古南門云。盡道椑樹被定山瞞。殊不知定山被椑樹引得牽筋動骨。諸人還辨得麼。如辨不得。莫待三十年。祇今也須搥胸大哭一上。且道古南又具什麼眼。</p>
<p style="margin-left:1em">神英一日見首座洗衣遂問作什麼。座提起衣。師曰洗底是甚衣。座曰福州使鐵錢。師乃令維那移下座元挂搭。</p>
<p>千年古柏插青天。一度春歸翠欲妍。不礙行人來往道。翻雲覆雨綠庭煙。<span class='note-inline'>(粟菴鼎)</span></p>
</div>
<div class='div-other'><a id='mulu481' />
<p class='h2'>襄州延慶法端禪師<span class='note-inline'>(溈山祐嗣)</span></p><p style="margin-left:1em">僧問。蚯蚓斬為兩斷。兩頭俱動。佛性在那一頭。師展兩手。</p>
<p>洞山价別云。即今問底在阿那一頭。　笑巖寶別云。但呼闍黎。僧若應諾。却云端的在阿那一頭。　慧雲盛別。和聲便打。</p>
</div>
<div class='div-other'><a id='mulu482' />
<p class='h2'>京兆米和尚<span class='note-inline'>(溈山祐嗣)</span></p><p style="margin-left:1em">問僧近離甚處。曰藥山。師曰藥山老子近日如何。曰大似一片頑石。師曰得恁麼鄭重。曰也無你提掇處。師曰。非但藥山。米和亦恁麼。僧近前顧視而立。師曰看看頑石動也。僧便出。</p>
<p>翠峰顯云。米和也縱奪可觀。爭奈死而不弔。　昭覺勤云。翠峰細處細如米末。冷處冷似冰霜。要且祇見錐頭利。若據蔣山見處。祇者米和。趁得老鼠。打破油甕。　天童華云。者僧豈不是具眼底。尀耐藥山一片頑石到處賣弄。苟非米和深辨端倪。幾遭惑亂。</p>
<p>米和好塊頑石。多少遊人不識。及乎衲僧一見。不免將南作北。<span class='note-inline'>(溈山喆)</span></p>
<p style="margin-left:1em">米和因還鄉。老宿問。月落斷井索。時人喚作蛇。未審七師見佛喚作甚麼。師曰。若有佛見。即同眾生。宿曰千年桃核。</p>
<p>法眼於若有佛見處別云。此是甚麼時節。　問法燈別云。喚底不是。　節巖琇云。多時不見。果然年老成精。米和出門去學得一巴掌禪。此時為什麼不展開來用。</p>
<p style="margin-left:1em">米和令僧去問仰山。今時人還假悟否。山曰悟即不無。爭奈落在第二頭。師深肯之。</p>
<p>投子青云。仰山與麼道。還免得自<span class='corr'>己</span>不落麼。若免得。更有一人大不肯在。若免不得。亦落第二頭。米和雖然肯他。自<span class='corr'>己</span>還有出身之路也無。若檢點得出。二人瓦解冰消。不然。且莫造次。　泐潭清云。門庭施設米和深肯。仰山入理深談。第一頭猶未悟在。　天童華云。米和提本分鉗錘。仰山展劍刃上事。二老於唱教門中足可稱尊。若是衲僧門下。總是喫棒底漢。</p>
<p>碧岫峰頭借問人。指山窮處未安身。雖然免得重行令。爭似靈苗不犯春。<span class='note-inline'>(投子青)</span></p>
<p>第二頭邊悟破迷。快須撒手捨筌罤。功兮未盡成駢拇。智者難知覺噬臍。兔老冰盤秋露泣。烏寒玉樹晚風凄。持來大仰辨真假。痕玷渾無貴白圭。<span class='note-inline'>(天童覺)</span></p>
<p>悟人千個道無憂。肯信遭他第二頭。寂寞山花寒食後。夕陽西去水東流。<span class='note-inline'>(龍門遠)</span></p>
<p>當恨家山不得歸。歸來猶與故人違。翻思四海優游日。何處封疆非帝畿。<span class='note-inline'>(果如真)</span></p>
<p style="margin-left:1em">米和因僧問。自古上賢還達真正理麼。師曰達。曰祇如真正理作麼生達。師曰。當時霍光賣假銀城與單于。契書是什麼人做。曰某甲直得杜口無言。師曰平地教人作保。</p>
<p>昭覺勤云。米和是大善知識。　徑山杲舉至契書是什麼人做處云。徑山當時若作者僧。下一轉語塞却者老漢口。且道下甚麼語。良久云。若教容易得。便作等閒看。</p>
<p>手裏絲綸卷復舒。扁舟撩撥洞庭湖。忽然惡浪翻空立。收拾歸來一伎無。<span class='note-inline'>(月坡明)</span></p>
</div>
<div class='div-other'><a id='mulu483' />
<p class='h2'>福州九峰慈慧禪師<span class='note-inline'>(溈山祐嗣)</span></p><p style="margin-left:1em">因溈山上堂。汝等諸人祇得大機不得大用。師便抽身出去。溈召師。師更不回顧。溈曰此子堪為法器。</p>
<p>保福展云。依俙似曲。失後忘前。　暠山季云。九峰抽身出去。是大用不是大用。溈山道此子堪為法器。是賞伊是罰伊。</p>
</div>
<div class='div-other'><a id='mulu484' />
<p class='h2'>元康禪師<span class='note-inline'>(溈山祐嗣)</span></p><p style="margin-left:1em">因訪石樓。樓纔見便收足坐。師曰得與麼威儀周足。樓曰你適來見箇什麼。師曰無端被人領過。樓曰須是與麼始為真見。師曰苦哉賺却幾人來。樓便起身。師曰。見則見矣。動則不動。樓曰盡力道不出定也。師撫掌三下。</p>
<p>南泉願云。天下人斷者兩個漢是非不得。若斷得。與他同參。</p>
<p>與奪縱橫氣象全。就中同路不同廛。獅兒不食鵰殘物。肯為區區戀吐涎。<span class='note-inline'>(主峰法)</span></p>
</div>
<div class='div-other'><a id='mulu485' />
<p class='h2'>蘄州三角山法遇菴主<span class='note-inline'>(溈山祐嗣)</span></p><p style="margin-left:1em">因荒亂魁帥入山。執刃而問。和尚有甚財寶。師曰僧家之寶非君所宜。曰是何寶。師振威一喝。魁不悟以刃加之。</p>
<p>龍唐柱云。渠魁大似瞎眼波斯。焉能辨得真寶。三角不善深藏。未逢別者輙爾開拳。二俱有咎。當時待道是何寶。好與云折脚鐺。品字竈。無底鉢盂。斷鼻艸鞵。若用得著一任將去。使渠知我衲僧風味。放下夜叉心突起。菩薩面也未可知。</p>
<p>菴僧真實濟兇人。一喝分明出差珍。莫道賊魁非別者。當頭雪刃用來親。<span class='note-inline'>(天目禮)</span></p>
</div>
<div class='div-other'><a id='mulu486' />
<p class='h2'>福州雙峰禪師<span class='note-inline'>(溈山祐嗣)</span></p><p style="margin-left:1em">因仰山問近日見處如何。師曰。據某甲見處。無一法可當情。仰曰汝解猶在境。師曰。某甲祇如此。師兄又作麼生。仰曰。你豈無能知無一法可當情者。溈山聞曰。寂子<span class='corr'>已</span>後疑殺天下人去在。</p>
<p>溈山喆云。前箭猶輕後箭深。無限平人被陸沉。　東禪嶽云。解弄不須霜刃劒。能彈何必玉絃絲。</p>
<p>寂子雙峰論見處。直教聞者轉疑深。相逢未肯三分語。那得全拋一片心。<span class='note-inline'>(本覺一)</span></p>
</div>
<div class='div-other'><a id='mulu487' />
<p class='h2'>襄州常侍王敬初<span class='note-inline'>(見溈山祐)</span></p><p style="margin-left:1em">視事次。米和尚至。公舉筆示之。米曰還判得虗空否。公擲筆入宅。米致疑。明日憑鼓山供養主入探其意。米亦隨至。潛在屏蔽間偵伺。主就席乃問曰。昨日米和尚有甚麼言句便不相見。公曰。師子齩人。韓獹逐塊。米聞此語即省前謬。乃遽出朗笑曰。我會也我會也。公曰試道看。米曰請常侍舉。公豎起隻箸。米曰者野狐精。公曰者漢徹也。</p>
<p>溈山喆云。米和尚雖然如是。且祇得一橛。常侍云者漢徹也。大似看樓打樓。大溈則不然。常侍雖是個俗漢。筆下有生殺之權。米和尚是一方知識。且出他圈圚不得。當旹待他擲下筆。但向道。我從來疑著者漢。　瀛山誾云。常侍可謂鐵眼銅睛。不但令米和尚致疑。亦可疑殺天下人。雖然。當時也艸艸放過。待道者野狐精。復抽身便行。何故。要教伊疑個徹底。</p>
<p>賓主機先有路通。筆端不是判虗空。筯頭再運回天力。千聖齊教立下風。<span class='note-inline'>(癡絕沖)</span></p>
<p>機輪活脫走珠盤。妙處都盧在筆端。豎起依然還放下。靈鋒寶劍倚天寒。<span class='note-inline'>(偃溪聞)</span></p>
<p style="margin-left:1em">常侍與臨濟至僧堂。乃問。者一堂師僧。還看經也無。濟曰不看經。公曰還習禪也無。曰不習禪。公曰。經又不看。禪又不習。究竟作什麼。曰總教成佛作祖去。公曰。金屑雖貴。落眼成翳。濟曰將謂你是箇俗漢。</p>
<p>投子同別云。官人何得貴耳賤目。　鏡清怤代云。比來拋甎引玉。　溈山喆云。王常侍可謂儒門君子。禪門良匠。若非智鑑精明。爭得是非穎脫。　白雲端云。臨濟端的祇具一隻眼。圓通即不然。金屑雖貴落眼成翳。我將謂你是個俗漢。大眾試斷看。　徑山杲云。臨濟氣宇如王。握金剛王寶劍橫行海內。等閒遇著者官人。瓦解冰消。　天寧琦云。臨濟吹毛劍甚處去也。若也拈出。有什麼。常侍自出洞來無敵手。得饒人處且饒人。　理安問云。二老相見。明如杲日。寬若太虗。一挨一拶。全彰本地風光。若不是恁麼人。怎說得恁麼話。者裏還有識得者一堂師僧者麼。水不洗水。金不博金。橫身當宇宙。誰是個般人。</p>
<p>世出世間希有事。顯露須憑過量人。祇將補袞調羮手。撥轉如來正法輪。<span class='note-inline'>(徑山杲)</span></p>
<p>一著高一著。一步闊一步。明眼人前。猶涉露布。鳳棲不在梧桐樹。<span class='note-inline'>(松源岳)</span></p>
<p>事到無心不苟欺。烏玄鵠白尚懷疑。自非親見黃頭老。爭敢逢人泄漏機。<span class='note-inline'>(虗堂愚)</span></p>
<p style="margin-left:1em">常侍參睦州。一日州問來何遲。公曰看馬打毬所以來遲。州曰人打毬馬打毬。公曰人打毬。曰人困麼。公曰困。曰馬困麼。公曰困。曰露柱困麼。公茫然。歸私第。中夜忽有省。明日見州曰某會得昨日事也。州曰露柱困麼。公曰困。州遂肯之。</p>
<p>看人騎馬打毬子。不覺今朝入院遲。官路雪殘春正好。江梅著意要題詩。<span class='note-inline'>(懶菴樞)</span></p>
</div></div>
<div class='div-other'><a id='mulu488' />
<p class='h1'>大鑑下六世</p>
<div class='div-other'><a id='mulu489' />
<p class='h2'>袁州仰山西塔光穆禪師<span class='note-inline'>(仰山寂嗣)</span></p><p style="margin-left:1em">因僧問如何是西來意。師曰汝無佛性。</p>
<p>官馬從來無所禁。南陌溪西任所馳。沿山百里皆傳驛。處處輕花襯馬蹄。<span class='note-inline'>(頻吉祥)</span></p>
</div>
<div class='div-other'><a id='mulu490' />
<p class='h2'>晉州霍山景通禪師<span class='note-inline'>(仰山寂嗣)</span></p><p style="margin-left:1em">初參仰山。山閉目坐。師翹起右足曰。如是如是。西天二十八祖亦如是。中華六祖亦如是。和尚亦如是。景通亦如是。山起來打四藤條。因此自稱集雲峰下四藤條天下大禪佛。</p>
<p>翠峰顯云。仰山藤條未到折。因甚祇與四下。須是個斬釘截鐵漢始得。　翠巖芝云。此四藤條。亦不得作賞會。亦不得作罰會。如今作麼生會。　昭覺勤云。師資會合。輥芥投鍼。一期借路經過。不免遞相鈍置。翠峰道藤條未到折因甚祇打四下。胡餅裏討甚麼汁。又云。須是斬釘截鐵漢始得。大似隨邪逐惡。　平陽忞云。你要知者四藤條落處麼。一藤條打他西天二十八祖亦如是。一藤條打他東土六祖亦如是。一藤條打他和尚亦如是。一藤條打他某甲亦如是。諸仁者還肯山僧恁麼判斷也無。若肯。不惟埋沒仰山。何處有他大禪佛。若不肯。怎奈囫圇吞棗。者裏也須是截鐵斬釘漢始得。</p>
<p>集雲峰下四藤條。幾險當時打折腰。堪笑後來稱猛將。祇知空說霍嫖姚。<span class='note-inline'>(瑩軒遵)</span></p>
<p>竺國支那咸印定。更無毫髮可參差。眼橫鼻直諠天下。一頓殘羮永不饑。<span class='note-inline'>(保寧勇)</span></p>
<p>集雲峰下四藤蒿。打破潼關路一條。似鶴似雲天地外。如龍如鳳在烟霄。<span class='note-inline'>(圓通仙)</span></p>
<p>強盜遭逢惡抵家。賊贓纔敗別無他。山藤徹骨令甘伏。翻與渠儂貼面花。<span class='note-inline'>(或菴體)</span></p>
<p style="margin-left:1em">景通到霍山。自稱集雲峰下四藤條天下大禪佛參。霍山喚維那打鐘著。師驟步而去。</p>
<p>翠峰顯云。者漢雖見機而變。怎奈有頭無尾。　昭覺勤云。者漢擔却仰山冬瓜印子向人前賣弄。若不是霍山。幾被塗污。雖然如是。可惜令行一半。當時不用喚維那。好與擒住更打四藤條。且聽者漢疑三十年。　證果興云。者兩個漢。雷聲浩大。雨點全無。</p>
<p>當場翹足有來由。四下藤條未足醻。又向霍山門下去。見機雖足未風流。<span class='note-inline'>(地藏恩)</span></p>
<p>藤條喫了任閒遊。未到牢關未肯休。打鼓打鐘俱是令。知機識變有誰儔。<span class='note-inline'>(圓通仙)</span></p>
<p>子陵灘下急如弦。摸得黃魚縮項鯿。提向市中頻索價。他家不值半文錢。<span class='note-inline'>(佛心才)</span></p>
<p style="margin-left:1em">景通因行者問如何是佛法大意。師乃禮拜。者曰和尚為甚麼禮俗人。師曰汝不見道尊重弟子。</p>
<p>黃金打作鍮石筯。白玉碾出象牙梳。黑漆崑崙多伎倆。海中拾得夜明珠。<span class='note-inline'>(慈受深)</span></p>
<p>芳艸落花前。自倒還自起。一等太無端。賺殺王大姐。<span class='note-inline'>(雲濤政)</span></p>
</div>
<div class='div-other'><a id='mulu491' />
<p class='h2'>袁州仰山南塔光湧禪師<span class='note-inline'>(仰山寂嗣)</span></p><p style="margin-left:1em">因僧問曹溪意旨如何。師曰一鎖入寒空。</p>
<p>重峰層仞插寒空。塔鎖深云勢莫窮。千古松聲來有韻。萬年溪水去無踪。<span class='note-inline'>(投子青)</span></p>
<p style="margin-left:1em">南塔因歸省仰山。山問來作甚麼。師曰禮覲和尚。山曰還見和尚麼。師曰見。山曰和尚何似驢。師曰某甲見和尚亦不似佛。山曰不似佛似箇什麼。師曰若有所似與驢何別。山大驚曰。凡聖兩忘。情盡體露。吾以此驗人二十年無決了者。子保任之。</p>
<p>白巖符云。盡謂他父子如空合空。似水投水。祇是仰山末上欠驅耕奪食辣手。若以山僧看。來却是仰山惡毒。何故。當途錦穽。雖智者難忘。　□□日云。仰山不合大驚小怪與伊驀頭印定。當時待伊道若有所似與驢何別。便好震威喝出。溈仰法道不致今日。</p>
<p style="margin-left:1em">南塔向火次。有僧參。師曰一言說盡山河大地。僧便問如何是一言。師以火箸插向爐邊。却收舊處。</p>
<p>一句稱提萬象分。摩竭空自掩重門。當初衲子微開眼。插箸爐邊當火焚。<span class='note-inline'>(投子青)</span></p>
<p style="margin-left:1em">南塔因僧問。文殊七佛之師。未審文殊還有師否。師曰遇緣即有。曰如何是文殊師。師豎起拂子。僧曰莫祇者便是麼。師放下拂子叉手。</p>
<p>寶壽方云。文殊固有師也。祇是無人敢道。直饒南塔與麼提持。在他七佛之師則得。若論文殊之師。就是老僧也祇好口挂壁上。</p>
<p style="margin-left:1em">南塔嘗因僧問如何是法身寶。師曰百舌未休枝上語。鳳凰那肯共同棲。</p>
<p>松生巖畔鶴停穩。鳳出丹山鸞并羣。面壁尚虧菴外事。淨名何苦太言論。<span class='note-inline'>(投子青)</span></p>
</div>
<div class='div-other'><a id='mulu492' />
<p class='h2'>杭州無著文喜禪師<span class='note-inline'>(仰山寂嗣)</span></p><p style="margin-left:1em">因參仰山頓了心契。令充典座。文殊嘗現於粥鑊上。師以攪粥篦便打曰。文殊自文殊。文喜自文喜。文殊乃說偈曰。苦瓠連根苦。甜瓜徹蒂甜。修行三大劫。却被老僧嫌。</p>
<p>爍迦羅眼頂門開。悟了不須師更來。打落粥鍋休說偈。修行須信禍為胎。<span class='note-inline'>(象田卿)</span></p>
<p>等閒坐斷萬山巔。明月清風歲任眠。屋角年來溪水斷。漁郎安許到門前。<span class='note-inline'>(子成遂)</span></p>
</div>
<div class='div-other'><a id='mulu493' />
<p class='h2'>洪州米嶺和尚<span class='note-inline'>(徑山諲嗣)</span></p><p style="margin-left:1em">垂語曰莫過於此。時有僧問未審是什麼莫過於此。師曰不出是。其僧後問長慶為什麼不出是。慶曰汝擬喚作什麼。</p>
<p>底事何須論此時。從前活計頓拋離。超然不戀舊窠窟。千古仁風立帝基。<span class='note-inline'>(培風澤)</span></p>
</div>
<div class='div-other'><a id='mulu494' />
<p class='h2'>福州雙峰古禪師<span class='note-inline'>(先雙峰嗣)</span></p><p style="margin-left:1em">到石霜。一日辭去。霜將拂門送。臨別復召古侍者。師回首。霜曰擬著即差。是著即乖。不擬不是亦莫作箇會。除非知有。莫能知之。好去好去。師應諾。即前邁。住後有僧問。當時石霜恁麼道。未審意旨如何。師曰它祇是教我不得是非著。</p>
<p>玄覺云。且道它會石霜意不會。　法林音云。何曾夢見石霜。</p>
<p>洛陽公子醉豪華。不看青山祇看花。松寺若能留得住。老僧那肯惜杯茶。<span class='note-inline'>(紫柏可)</span></p>
</div></div>
<div class='div-other'><a id='mulu495' />
<p class='h1'>大鑒下七世</p>
<div class='div-other'><a id='mulu496' />
<p class='h2'>吉州資福如寶禪師<span class='note-inline'>(西塔穆嗣)</span></p><p style="margin-left:1em">因陳操尚書來。師畫一圓相。操曰。弟子與麼來。早是不著便。何用如此。師於中著一點。操曰將謂是南番舶主。師便歸方丈閉却門。</p>
<p>翠峰顯云。陳操祇具一隻眼。　溈山喆云。資福雖是本分爐韛。怎奈陳操是煅了精金。要識資福麼。等閒拋一釣。驚動碧潭龍。　靈巖儲云。翠峰恁麼批判。肘臂終不外曲。殊不知尚書撥盡白雲為尋知<span class='corr'>己</span>。資福打開青嶂善應來機。二俱好手。未免起模畵㨾。</p>
<p>團團珠遶玉珊珊。馬載驢䭾上鐵船。分付海山無事客。釣鰲時下一圈攣。復云。天下衲僧跳不出。<span class='note-inline'>(翠峰顯)</span></p>
<p>鏡照鏡。賊識賊。那堪眼裏重添屑。君不見。仲尼曾參溫伯雪。<span class='note-inline'>(恩嬾融)</span></p>
<p style="margin-left:1em">資福因僧問如何是一塵入正受。師作入定勢。僧曰如何是諸塵三昧起。師曰汝問阿誰。</p>
<p>靈谿昱云。山僧則不然。如何是一塵入正受。舉拳云者個是拳頭。如何是諸塵三昧起。便與驀口築。　龍唐古別前語云。汝問阿誰。又別後語。却作入定勢。</p>
<p style="margin-left:1em">資福因僧問。古人拈椎豎拂意旨如何。師曰古人與麼那。曰拈椎豎拂又作麼生。師便喝出。</p>
<p>雲門偃云。古人是什麼眼目。有僧云。和尚與麼驢年會麼。門乃召僧云來來。僧近前。門以拂子驀口打。　髻珠是云。者裏則不然。古人拈椎豎拂意旨如何。向道頻呼小玉元無事。祇要檀郎認得聲。者僧若是個見角知牛底。必能別露一斑。</p>
<p style="margin-left:1em">資福因鴿湖初開堂乃寄襪㨾與湖。湖遂書火字封回。師見皺眉久不語。鹿苑和尚畫一圓相。湖曰拘尸羅國親行此令。</p>
<p>於菟大蟲鱉鼻蛇。從來相聚總冤家。一山猶自分疆界。吐毒奮牙尾[髟/吒]髿。<span class='note-inline'>(㵎菴怡)</span></p>
<p>和雲和雨占洞庭。七十二峰瀲灔生。款乃月明漁火發。風微浴浪小舟橫。<span class='note-inline'>(粟菴鼎)</span></p>
</div>
<div class='div-other'><a id='mulu497' />
<p class='h2'>郢州芭蕉慧清禪師<span class='note-inline'>(南塔涌嗣)</span></p><p style="margin-left:1em">上堂拈拄杖曰。你有拄杖子我與你拄杖子。你無拄杖子我奪却你拄杖子。靠拄杖下座。</p>
<p>溈山喆云。大溈即不然。你有拄杖子我奪却你拄杖子。你無拄杖子我與你拄杖子。大溈即如是。諸人還用得也未。若人用得。德山先鋒臨濟後令。若也用不得。且還本主。　投子青云。人無遠慮必有近憂。　天童覺云。你有則一切有。你無則一切無。自是當人與奪。干芭蕉什麼事。正恁麼時。作麼生是你拄杖子。　寶峰文云。大眾。現錢買賣莫受人瞞。知麼。有利無利不離行市。　天童傑云。芭蕉老漢將常住物私置。艸簿花破過頭。致令後代兒孫向拄杖子節目上更生節目。淩辱宗風。徑山乾索索地。有也不與。無也不奪。為甚如此。拈拄杖卓一卓云。一朝權在手。看取令行時。　烏石道云。有處與。固為錦上添花。無處奪。畢竟作麼生話會。良久云。來年更有新條在。惱亂春風卒未休。　愚菴盂云。者老漢寬處有餘狹處不足。者裏則不然。你有拄杖子雙手提不起。你無拄杖子和身放不下。　神鼎澤云。一分銀子買一雙艸鞵。了無奇特。祇是不許人穿。何故。法如是故。喝一喝。　聖可玉云。諸人還知芭蕉用處麼。保得他人腴田萬頃。難免自<span class='corr'>己</span>窮無一錢。　鼓山珪云。五祖以拄杖子話請益白雲。雲云要會麼。多處添些子。少處減些子。何故。神仙秘訣父子不傳。白雲和尚大似一錢為本。萬錢為利。殊不知如人善博日勝日貧。老漢道多處添些子。少處減些子。自然到處恰好。者漢算法極省工夫。你諸人要會麼。乃頌。</p>
<p>多添少減休那兌。支移折變加三倍。平生有子不須教。一回落賺自然會。</p>
<p>有無今古兩重關。正眼禪人過者難。欲通大道長安路。莫聽崑崙說往還。<span class='note-inline'>(投子青)</span></p>
<p>舒無踪。卷無跡。日午晴空轟霹靂。衲子驚迷失路頭。神號鬼哭知何極。<span class='note-inline'>(承天宗)</span></p>
<p>你有更須當面與。渠無背後奪將來。驀然夜半化龍去。黑雨烏雲裂地雷。<span class='note-inline'>(虗堂愚)</span></p>
<p>南枝向暖北枝寒。一種春風有兩般。憑仗高樓莫吹笛。大家留取倚欄看。<span class='note-inline'>(山曉晳)</span></p>
<p>十八佳人點翠眉。雙雙畵就衣斜披。丰姿自是人難見。張敞徒勞望紫幃。<span class='note-inline'>(法林音二)</span></p>
<p>有無與奪建宗風。凜凜寒光誰與同。三級浪高何處去。謾將雙劍定雌雄。</p>
<p style="margin-left:1em">芭蕉示眾。如人行次。忽遇前面萬丈深坑。背後野火來逼。兩畔荊棘叢林。若也向前則墮在坑塹。若也退後則野火燒身。若也轉側則被荊棘林礙。當與麼時。作麼生免得。若也免得。合有出身之路。若免不得。則墮身死漢。</p>
<p>廣胤標云。芭蕉老漢為你和贓捉敗了也。是你諸人皮下還有血麼。良久云。若是淩行婆。定合哭蒼天。</p>
<p style="margin-left:1em">芭蕉因僧問。賊來須打。客來須看。忽遇客賊俱來時如何。師曰屋裏有一緉破艸鞵。曰祇如破艸鞵還堪受用也無。師曰。汝若將去。前凶後不吉。</p>
<p>資福廣云。雙關把住。一劒通開。若是短販之徒。便見冰消瓦解。</p>
<p style="margin-left:1em">芭蕉因僧問如何是透法身句。師曰。一不得問。二不得休。曰學人不會。師曰第三度來與汝相見。</p>
<p>休問維摩臥病城。羅山空自掩光陰。流沙欲渡全無難。莫聽鶯啼在那林。<span class='note-inline'>(投子青)</span></p>
<p>一不問兮二不休。直須識取那鉤頭。再三回首來相見。急水波心輥繡毬。<span class='note-inline'>(懶菴需)</span></p>
<p style="margin-left:1em">芭蕉曰。我年二十八到仰山參見南塔。見上堂曰汝諸人若是箇漢。從阿孃肚裏出便作獅子㖃好麼。我於言下歇得身心便住五載。</p>
<p>承天怡云。芭蕉祇知教人作獅子吼。殊不知自<span class='corr'>己</span>吐出許多野狐涎沫。至今令人掩鼻。　永寧鼎云。當時會下若有人聞恁麼舉。遂出眾云。和尚者般行脚。喫水也須防噎。</p>
</div></div>
<div class='div-other'><a id='mulu498' />
<p class='h1'>大鑒下八世</p>
<div class='div-other'><a id='mulu499' />
<p class='h2'>吉州資福貞邃禪師<span class='note-inline'>(資福寶嗣)</span></p><p style="margin-left:1em">僧問如何是古佛歌。師作此○相示之。</p>
<p>一曲兩曲深夜談。松風和雨過前山。可憐卞玉離荊岫。誰是知音却取還。<span class='note-inline'>(投子青)</span></p>
<p style="margin-left:1em">資福上堂。隔江見資福。剎竿便回去。脚跟下好與三十棒。況過江來。時有僧纔出。師曰不堪共語。</p>
<p>雲中走馬花千樹。水底魚行路一旬。貶上眉毛飛過了。且看百丈玉光騰。<span class='note-inline'>(龍華祥)</span></p>
</div>
<div class='div-other'><a id='mulu500' />
<p class='h2'>郢州芭蕉山繼徹禪師<span class='note-inline'>(芭蕉清嗣)</span></p><p style="margin-left:1em">僧問。有一人不捨生死不證涅槃。師還提攜也無。師曰不提攜。曰為甚麼不提攜。師曰老僧麤知好惡。</p>
<p>天童覺云。芭蕉雖然識好惡。且不能驅畊夫之牛奪饑人之食。如今有問長蘆。便和聲打。為甚如此。從來不識好惡。　洞山瑩云。芭蕉雖識好惡。大似醉後添杯。要活者僧不得。天童不識好惡。是則驅畊奪食。雖活者僧。未免傷鋒犯手。若有問新豐。但向道利劒不斬死漢。他若是個衲僧。管取別有生涯。</p>
<p>百歲兒童出戶來。滿身紅爛惹塵埃。火中閒步清凉地。識者無因敢近擡。<span class='note-inline'>(投子青)</span></p>
</div>
<div class='div-other'><a id='mulu501' />
<p class='h2'>郢州芭蕉山圓禪師<span class='note-inline'>(芭蕉清嗣)</span></p><p style="margin-left:1em">上堂。三千大千世界夜來被老僧都合成一塊。輥向須彌頂上。帝釋大怒拈得撲成粉碎。諸上座還覺頭痛也無。良久曰。莫不識痛癢好。珍重。</p>
<p>秋深處處醉芙蓉。幾處西垂幾處東。不必更教風雨妒。高原滿徑落花紅。<span class='note-inline'>(頻吉祥)</span></p>
</div></div>
<p class='juan'>宗鑑法林卷四十一</p>
</div><!-- end of div[@id='body'] -->
</body></html>