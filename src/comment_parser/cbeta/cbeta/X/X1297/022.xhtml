<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu244' />宗鑑法林卷二十二</p><p class="byline">集雲堂　編</p><p class="head1">大鑒下五世</p>
<p style="margin-left:1em">臨濟因半夏上黃檗山。見檗看經次。師曰我將謂它是箇人。元來祇是箇按黑豆底老和尚。住數日便辭去。檗曰。汝破夏來。何不終夏去。師曰義玄暫來禮拜和尚。檗便打趁令去。師行數里。疑此事却回終夏。夏後辭黃檗。檗問甚處去。師曰不是河南便歸河北。檗拈棒。師約住。遂與一掌。檗呵呵大笑。乃喚侍者將百丈先師禪版拂子來。師召侍者將火來。檗曰。汝但將去。<span class='corr'>已</span>後坐斷天下人舌頭去在。</p>
<p>溈山問仰山。臨濟莫孤負他黃檗也無。仰云不然。溈云作麼生。仰云知恩方解報恩。　焦山體云。賓主歷然。師資道合。輕來重答。不墮常情。分付禪板拂子。貴圖坐却天下人舌頭。正是憐兒不覺醜。假饒索火燒却。終不向別處托生。會麼。老婆心切呵呵笑。一任旁人說短長。</p>
<p>翀舉全憑好羽翎。箕裘終不振家聲。從他覆雨翻雲手。偷得耕牛過一生。<span class='note-inline'>(理安問)</span></p>
<p>法戰重誇反躑才。八門金鎖應時開。交鋒棒下忘謙遜。贏得嘉聲動地來。<span class='note-inline'>(具德禮)</span></p>
<p style="margin-left:1em">臨濟問座主業何經論。曰百法論。師曰有一人於三乘十二分教明得。有一人於三乘十二分教明不得。是同是別。曰。明得即同。明不得即別。侍者洛浦曰。者裏是什麼所在。說同說別。師問浦曰。汝作麼生。浦便喝。師送座主回。遂問。適來是汝喝老僧那。曰是。師便打。</p>
<p>廣胤標云。洛浦當時待問是汝喝老僧那。但向道劍去久矣。管教老漢刮目相待。</p>
<p style="margin-left:1em">臨濟因僧問。捉象亦全其力。捉兔亦全其力。未審全箇甚麼力。師曰不欺之力。</p>
<p>法眼益別云。不會古人語。</p>
<p>力在如今作用時。情存毫忽便成欺。誰知修水千峯碧。盡入秋風一瘦藜。<span class='note-inline'>(虗堂愚)</span></p>
<p style="margin-left:1em">臨濟示眾。你要與佛祖不別。但莫外求。你一念清淨心光。是你屋裏法身佛。一念無分別心光。是你屋裏報身佛。一念無差別心光。是你屋裏化身佛。此三種身是你即今目前聽法底人。祇為不向外求。有此功用。</p>
<p>獅林則云。大小臨濟元來是箇弄光影底。我當時若見。便與一喝喝住。掀倒禪牀。非惟坐斷渠儂舌頭。亦免後代兒孫向光影裏作活計。</p>
<p style="margin-left:1em">臨濟示眾。參學人大須仔細。如賓主相見。便有言論往來。或賓看主。或主看賓。或主看主。或賓看賓。山僧所舉皆是辨魔揀異。知其邪正。</p>
<p>蹋斷千谿流水聲。枯笻久荷化成精。倒拈點破衝霄碧。笑侮依巖傍嶺人。<span class='note-inline'>(天目琇四)</span></p>
<p>獨踞孤峯看野火。不留纖艸匿狐踪。饒他有羽點空碧。觸著教伊徹體紅。</p>
<p>日吐東溟月墜西。照曜人間晝夜齊。一般明月無高下。任來任往復何岐。</p>
<p>一條爛索兩人驚。認作靈蛇仔細擒。扯尾拈頭忻共獲。阿誰知有自家珍。</p>
<p>雲水重重蹋故鄉。擎頭戴角驗諸方。埀綸不進竿頭步。滿眼風波沒主張。<span class='note-inline'>(理安問四)</span></p>
<p>獨坐灘頭烟水空。一雙冷眼翫魚龍。珊瑚枝上鉤新月。任爾漫天鼓黑風。</p>
<p>兩道眉毛八字開。知音不用更重栽。相逢識得分明句。今古無私絕點埃。</p>
<p>證龜成鱉亦何堪。弄影迷頭病一般。祇把祖師親的旨。隔簾胡亂向人譚。</p>
<p>古岸泊漁舟。纜繩無心繫。蓑衣和月披。不怕多風雨。<span class='note-inline'>(理安問又四)</span></p>
<p>遨遊湖海廣。烟水欲迷人。不戀溪山色。風光越較新。</p>
<p>說食終不飽。靠人難得老。泥水自不分。莫怨歸途杳。</p>
<p>眼底乾坤靜。掌中日月明。銅頭鐵額漢。到此劃時擒。</p>
<p>蹹斷雲根跨古基。丈夫意氣恣施為。龍門躍過歸來晚。相看橫拕兩道眉。<span class='note-inline'>(天章玉四)</span></p>
<p>纔把蓬門通一線。白雲放出卷青山。爛繩一串方來眼。賺殺三千里往還。</p>
<p>赫燿靈符肘後懸。旂槍大布各爭先。一回蹋倒毬門路。忍氣吞聲不展拳。</p>
<p>艸鞋幾處滯雲霞。矯首千峰錯認家。未契懷來呈懵袋。斷藜根搭破袈裟。</p>
<p>猛虎穴中頻奪子。驪龍頷下慣披鱗。天生伎倆多奇怪。斬將搴旂總出神。<span class='note-inline'>(雪谷永四)</span></p>
<p>不施寸鐵據當陽。賊馬騎來更奪槍。任爾三頭并六臂。望風誰不豎旂降。</p>
<p>唐堯虞舜兩相逢。千古同欽揖讓風。三略六韜無用地。何須款款羨英雄。</p>
<p>拾將魚目作明珠。祇為從來眼力無。猶向人前高索價。旁觀誰不發軒渠。</p>
<p style="margin-left:1em">臨濟到鳳林。林曰有事相借問得麼。師曰何得剜肉作瘡。林曰。海月澄無影。遊魚逐浪迷。師曰。海月既無影。遊魚何得迷。林曰。觀風知浪起。翫水野帆飄。師曰。孤蟾獨曜江山靜。長嘯一聲天地秋。林曰。任張三寸揮天地。一句臨機試道看。師曰。路逢劍客須呈劍。不是詩人莫獻詩。林便休。師乃有頌曰。大道絕同。任向西東。石火莫及。電光罔通。</p>
<p>溈山問仰山。臨濟道石火莫及電光罔通。從上諸聖以何為人。仰云和尚作麼生。溈云。但有言說。都無實義。仰云不然。溈云子作麼生。仰云。官不容鍼。私通車馬。溈云如是如是。</p>
<p style="margin-left:1em">臨濟上堂。僧出作禮。師便喝。僧曰老和尚莫探頭好。師曰你道落在甚麼處。僧便喝。又有問如何是佛法大意。師便喝。僧作禮。師曰你道好喝也無。曰艸賊大敗。師曰過在甚麼處。曰再犯不容。師曰大眾要會臨濟賓主句。問取堂中二禪客。</p>
<p>孔明諸葛隱蓬廬。明主求賢三下車。為報將軍莫輕躁。先生謀䇿必無虞。<span class='note-inline'>(崇覺空)</span></p>
<p style="margin-left:1em">臨濟因黃檗入廚問飯頭作什麼。曰揀眾僧米。檗曰一日喫多少。曰二石五。檗曰莫太多麼。曰猶恐少在。檗便打。飯頭舉似師。師曰與汝勘過者老漢。乃往見檗。檗舉前話。師曰。飯頭不會。請和尚代轉一語。檗曰汝但舉。師曰莫太多麼。檗曰來日更喫一頓。師曰。說甚來日。即今便喫。遂與檗一掌。檗曰者風顛漢又來者裏捋虎鬚。師喝一喝便出去。</p>
<p>溈山祐云。養子方知父慈。　仰山寂云。黃檗大似句賊破家。</p>
<p style="margin-left:1em">臨濟應機多用喝。會下參徒亦皆學喝。師曰汝等皆學我喝。我今問汝。有一人從東堂出。有一人從西堂出。兩人齊喝。者裏還分賓主麼。若分不得。<span class='corr'>已</span>後不得學老僧喝。</p>
<p>頂[寧*頁]直下攂砏磤。閃電光驅景不存。却把紅絲牽黑月。白拈千古許誰論。<span class='note-inline'>(平陽忞)</span></p>
<p>學我拙似我。死別開一徑。克家之子。䑛犢情深。老凍儂。要人家計自家起。<span class='note-inline'>(浹水洽)</span></p>
<p style="margin-left:1em">臨濟小參。我有時奪人不奪境。有時奪境不奪人。有時人境兩俱奪。有時人境俱不奪。</p>
<p>中峰本云。有時奪人不奪境。錯。有時奪境不奪人。錯。有時人境兩俱奪。錯。有時人境俱不奪。錯。臨濟大師到者裏鎖却咽喉了也。莫有為伊出氣者麼。切忌將錯就錯。　天目琇云。今時學者大法不明。開眼作夢。一切依㨾畵貓。何異韓獹逐塊。召眾云。切莫見說奪人不奪境。但向境上糚點兩句。見說奪境不奪人。但向人上糚點兩句。要明濟上綱宗。須識取有時二字始得。有時奪人不奪境。你作麼生領覽。有時奪境不奪人。你作麼生承當。有時人境兩俱奪。你作麼生抵當。有時人境俱不奪。你作麼生步趣。</p>
<p>甕頭酒熟人皆醉。林上烟濃花正紅。夜半無燈香閣靜。鞦韆埀在月明中。<span class='note-inline'>(佛鑑懃四)</span></p>
<p>鶯逢春暖歌聲滑。人遇時平笑臉開。幾度落花隨水去。一聲長笛出雲來。</p>
<p>堂堂意氣走雷霆。凜凜威風逐霜雪。將軍令下斬荊蠻。神劍一揮千里血。</p>
<p>聖朝天子坐明堂。四海生靈盡安枕。風流年少倒金樽。滿院桃花紅似錦。</p>
<p>如王秉劍意由王。橫按吹毛孰敢當。伐辠弔民彰大用。山河不改舊封疆。<span class='note-inline'>(平陽忞四)</span></p>
<p>會朝端欲見清明。羽檄星馳下鳳城。混一三分有二土。放牛歸馬樂昇平。</p>
<p>那容鼾息傍雲臺。一展金輪萬國摧。社稷<span class='corr'>已</span>隨輿襯去。秦宮無復子嬰回。</p>
<p>端拱無為化要荒。車書玉帛共文章。熙熙舜世乾坤大。蕩蕩堯天日月長。</p>
<p>滿栽花柳。風醉遊人。疎影橫斜。逋客獨醒。<span class='note-inline'>(天目琇四)</span></p>
<p>脫帽忘鋤。羅敷有夫。五馬踟蹰。使君何愚。</p>
<p>破楚鞭屍。逆行倒施。我必復之。秦為出師。</p>
<p>桃花夾岸。鷄黍延賓。洞口徑窄。人誰問津。</p>
<p>劈開九鼎。捧出神丹。煒煒煌煌。映日照函。水伯潛唏。山魈夜讙。雄劍再磨。左揮右盤。白雲隨意適谷。明月何必到山。看看。千古萬古絕追攀。<span class='note-inline'>(潭吉忍)</span></p>
<p style="margin-left:1em">臨濟曰。一喝分賓主。照用一時行。</p>
<p>昭覺勤喝一喝云。且道是賓是主。是照是用。還委悉麼。千峰勢到嶽邊止。萬派聲歸海上消。　語風信云。臨濟和尚提唱空王佛向上一著。可謂搆邨迭店。暗裏書符。忽遇無舌人他喝不得。又作麼生。賓主俱隱。照用俱瞎。佛法無靈驗。復頌。</p>
<p>桃李花開三月天。滿園青白潑人寒。枝頭春倦吹微雨。砌地殘紅不奈看。</p>
<p style="margin-left:1em">臨濟會下有二同學相問。一曰離却中下二機請兄道一句子。一曰擬問即失。一曰與麼則禮拜老兄去也。一曰者賊。師聞乃陞堂曰。要會臨濟賓主句。問取堂中二禪客。</p>
<p>美人私語佇中庭。轉盻金籠鸚鵡聽。生怕禽言露心事。手挼香稻暗叮嚀。<span class='note-inline'>(微菴璿)</span></p>
<p style="margin-left:1em">臨濟示眾。有時先照後用。有時先用後照。有時照用同時。有時照用不同時。先照後用。有人在。先用後照。有法在。照用同時。驅耕夫之牛。奪饑人之食。敲骨取髓。痛下鍼錐。照用不同時。有問有答。立賓立主。合水和泥。應機接物。若是過量人。向未舉<span class='corr'>已</span>前撩起便行。猶較些子。</p>
<p>汾陽昭云。先照後用。且共汝商量。先用後照。汝也是箇人始得。照用同時。汝作麼生抵當。照用不同時。汝作麼湊泊。　瑯琊覺云。先照後用。露師子之爪牙。先用後照。縱象王之威猛。照用同時。如龍得水。致雨騰雲。照用不同時。提獎嬰兒。俛憐赤子。此是古人建立法門。為合如是不合如是。若合如是。紀信乘九龍之輦。不合如是。項羽失千里之騅。還有為瑯琊出氣者麼。如無。山僧自道去也。卓拄杖下座。　徑山杲云。若也先照後用。則瞎一切人眼。若也先用後照。則開一切人眼。若也照用同<span class='corr'>時</span>。則半開半瞎。若也照用不同時。則全開全瞎。此四則語。有一則有賓有主。有一則有賓無主。有一則賓主俱無。有一則全具賓主。即今眾中或有箇不受人瞞底漢出來道。者裏是甚所在。說有說無。說照說用。說主說賓。攔胸搊住。拽下禪牀痛椎一頓。也怪伊不得。</p>
<p>電光影裏見猶難。及至鍼錐轉不堪。若得英靈師子子。擲機用在照先前。<span class='note-inline'>(磬山修四)</span></p>
<p>白棒臨頭殺活機。轉身吐氣見遲遲。絲綸漫擲鉤頭餌。任爾風波柄<span class='corr'>已</span>持。</p>
<p>和聲便打絕商量。明月清風豈覆藏。若是祖師門下客。通身拶碎也承當。</p>
<p>或時風雨或時晴。果爾知因不用聽。堪笑時人無理會。錯將孤境向人吟。</p>
<p>三玄戈甲倒顛披。明暗雙雙孰得知。擬犯鋒鋩騅奪却。㧞山有力若施為。<span class='note-inline'>(平陽忞)</span></p>
<p>先用而後照。放出斷綫鷂。兒童正擬看。大風吹過了。<span class='note-inline'>(天目琇四)</span></p>
<p>先照而後用。使人癢處痛。搔得他太忻。腦後一椎重。</p>
<p>照與用同時。雷奔并電馳。風雨八面來。無地與人棲。</p>
<p>照用不同時。一任摸索去。識得老婆心。著著是活計。</p>
<p style="margin-left:1em">臨濟因僧問如何是吹毛劍。師曰禍事禍事。僧禮拜。師便打。</p>
<p>劍藏匣冷逼人寒。擬問棲遲過嶺南。更欲進前求退後。威風千古繞溪潭。<span class='note-inline'>(投子青)</span></p>
<p style="margin-left:1em">臨濟到三峰平和尚處。平問發足甚處。師曰黃檗。平曰黃檗近日有何言句。師曰。金牛昨夜遭塗炭。直至如今不見蹤。平曰。秋風吹玉管。那箇是知音。師曰。直透萬重關。不住青霄外。平曰此語太高生。師曰。龍生金鳳子。衝破碧瑠璃。平曰且坐喫茶。</p>
<p>磬山鼎云。白拈賊可謂大陣當前不妨難禦。祇如三峰茶。是醍醐是毒藥。　弘法澤云。臨濟毒龍頭上揩癢。猛虎口裏橫身則不無。若論擊節扣關。衝樓跨竈。還較三峰一籌。</p>
<p style="margin-left:1em">臨濟垂問。一人在孤峰頂上無出身之路。一人在十字街頭亦無背面。那箇在前。那箇在後。</p>
<p>無傳慧云。更有一人不在孤峰頂上。亦不在十字街頭。臨濟老漢因甚不知。便下座。</p>
<p style="margin-left:1em">臨濟到襄州華嚴。嚴見來乃橫按拄杖作睡勢。師曰莫瞌睡。嚴曰。作家禪客。宛爾不同。師曰侍者點茶來與和尚喫。嚴召維那第三位安排。</p>
<p>承天怡云。華嚴東閣大啟。臨濟乃彈鋏歌魚。若要此話大行。直須喫棒了趁出。</p>
<p>泥牛㖃月沉潭冷。木馬嘶風泰嶽新。俯仰乾坤渾不二。頓教艸木和陽春。<span class='note-inline'>(磬山鼎)</span></p>
<p style="margin-left:1em">臨濟因僧參乃展兩手。僧無語。師曰會麼。曰不會。師曰。渾圇擘不破。與你兩文錢。</p>
<p>江天銓云。放去較危。收來更速。恁麼謂之白拈。只宜臨濟。</p>
<p>風流斜倚朱欄畔。半賣嬌羞冷醉人。白面郎君猶未薦。十分含淚自傾心。<span class='note-inline'>(磬山鼎)</span></p>
<p style="margin-left:1em">臨濟一日謂普化克符二上座曰。我欲於此建立黃檗宗旨。汝二人可成禠我。二人便珍重下去。三日後普化却上來問。和尚三日前說甚麼。師便打。三日後克符上來問。和尚前日打普化作甚麼。師亦打。</p>
<p>長蘆仁云。普化克符不可放過。臨濟老人放過不可。若是且菴。一生擔板無人成禠。然雖恁麼。須知遠烟浪。別有好商量。　彌嵩燈云。殺活在手。與奪臨時。不無他。臨濟若欲建立黃檗宗旨。敢云未在。山僧亦欲於此建立曹洞宗旨。清凉門對曉霞峰。刻刻金鍼暗度。不問你成禠不成禠。大盡三十。小盡二十九。時時玉綫橫抽。亦不教你上來下去。正與麼時。折旋俯仰無非回互之機。動轉施為咸是綿密之旨。無勞掘地討天。自是聲和響順。雖然如是。臣能退位乃可朝君。子解轉身方堪就父。且轉身一句作麼生道。來年更有新條在。惱亂春風卒未休。　平陽忞云。可惜二人珍重下去。臨濟不與當下勦絕。致令後人向三日前三日後弄精魂。山僧今日為伊勦絕去也。山僧亦欲於此建立天童宗旨。作麼生成禠好。為復珍重下去耶。為復三日後上來耶。為復從東過西耶。為復良久默然耶。為復拂袖出堂耶。為復繞座三匝作女人拜耶。為復揚眉瞚目豎指擎拳耶。為復掀倒法座喝散大眾耶。上來做處總是弄精魂。畢竟作麼生出隻手眼共山僧建立宗旨。還會麼。鶴有九皐難翥翼。馬無千里謾追風。　古南門云。河北正宗機如掣電。而克符普化乃當場不戰陣後興兵。要成禠臨濟未得在。山僧今日欲於本山建立臨濟宗旨。或有箇單刀直入上前云。和尚道什麼。劈脊便棒。或有第二員上前云。和尚適來為甚打者僧。也劈脊便棒。驀拈拄杖云。棒頭有眼明如日。要識真金火裏看。</p>
<p style="margin-left:1em">臨濟因麻谷問。十二面觀音那箇是正面。師下繩牀搊住曰。十二面觀音向甚處去也。谷轉身擬坐。師拈拄杖便打。谷接住拄杖。相捉入方丈。</p>
<p>大悲觀音開正面。官不容鍼通一線。鼠拽葫蘆有底忙。鬼爭漆桶無人見。<span class='note-inline'>(鼓山珪)</span></p>
<p>昧却當陽第一著。牽來拽去互施呈。不知除却王維手。更有何人畵得成。<span class='note-inline'>(徑山杲)</span></p>
<p>慣跨驊騮競彩舟。當機各自逞風流。揚鞭舞棹人皆見。妙處安知得自由。<span class='note-inline'>(南石琇)</span></p>
<p style="margin-left:1em">臨濟聞德山示眾。道得也三十棒。道不得也三十棒。師謂洛浦曰。汝去問它。為甚道得也三十棒。待伊打汝。接住棒送一送。看它作麼生。浦如教而問。山便打。浦接住送一送。山便歸方丈。浦回舉似師。師曰我從來疑著者漢。雖然。你還識德山麼。浦擬議。師便打。</p>
<p>巖頭奯云。德山尋常。祇據目前。一箇拄杖子。佛來也打。祖來也打。爭奈較些。子　雲居齊云。祇如臨濟道我從來疑著者漢。是肯語不肯語。為當別有道理。　無見覩云。千鈞之弩豈為鼷鼠發機。奔流度刃疾燄過風則不無。二老仔細檢點將來。三十棒只合自喫。何故。將頭不猛。累及三軍。</p>
<p>單于自負藝過人。小將教詔去似真。到彼果然贏小捷。回來未免陷全身。<span class='note-inline'>(海印信)</span></p>
<p>譬若金籠鸚鵡兒。[此/束]如紅玉一青衣。雖然學得人言語。問著元來總不知。<span class='note-inline'>(佛鑑懃)</span></p>
<p style="margin-left:1em">臨濟問僧甚處來。曰定州來。師拈棒。僧擬議。師便打。僧不肯。師曰以後遇明眼人去在。僧後參三聖。纔舉前話。聖便打。僧擬議。聖又打。</p>
<p>天童華云。臨濟三聖當時若有轉身句。後代兒孫未至掃土。驀拈拄杖云。更有一箇甚處去。乃卓一下。　愚菴盂云。竹上泉通竹下水。㵎東花發㵎西紅。　廣教玉云。盡謂此僧少振作。待濟拈棒。直掀翻禪牀。不惟坐斷臨濟舌頭。亦可與三聖同參。殊不知二老總被伊勘破。</p>
<p>漢帝遙憐細桺營。果然符到自無情。堪嗟來往金吾客。失却符兮更折兵。<span class='note-inline'>(柏林格)</span></p>
<p style="margin-left:1em">臨濟示眾。夫為法者不避喪身失命。我於先師處三次問佛法大意三次被打。如蒿枝拂相似。如今更思一頓。誰與下手。有僧出曰某甲下手。師以棒度與僧。僧擬接。師便打。</p>
<p>翠峰顯云。放去較危。收來太速。　五祖戒云。臨濟大似貧兒思舊債。　承天宗云。且道臨濟今日用底棒。與當時喫底棒是同是別。若道同。孤負黃檗。若道別。屈他臨濟。若也盡其機來。且道在阿誰分上。乃拈杖云。退後退後。　天童華云。臨濟三度喫棒底意旨。諸人還覰得透也未。直饒一齩便斷。也未是大丈夫漢。三世諸佛口挂壁上。天下老和尚將什麼喫飯。　靈隱嶽拈拄杖云。臨濟據令而行。不知孤負黃檗。翠峰盡力擔板。也祇見一邊。薦福節文在甚處。擲下拄杖。　徑山琇云。臨濟固是貧兒思舊債。者僧渾若餓狗喫牽纏。翠峰道放去較危收來太速。醉我落花天。借他管絃裏。　南堂欲云。當時待道再思一頓誰為下手。便與掀倒禪牀。非惟塞斷者老漢咽喉。抑且出身有路。</p>
<p>知恩方覺報恩難。徹底相思海㨾寬。不是㧞山舉鼎力。烏騅端的不輕攀。<span class='note-inline'>(理安問)</span></p>
<p>負屈含冤<span class='corr'>已</span>十春。可中有口屈難伸。却因家破貧如洗。特把愁腸說向人。<span class='note-inline'>(六湛聚)</span></p>
<p style="margin-left:1em">臨濟問洛浦。從上一人行棒。一人行喝。阿那箇親。曰總不親。師曰親處作麼生。浦便喝。師便打。</p>
<p>仰山欽云。二大老雖則啐啄同時。要且未會轉身句。或有問如何是轉身句。顧侍者云。牢記取。　晦曇承云。話頭忘却了也。</p>
<p style="margin-left:1em">臨濟曰。我者裏是活祖師西來意。一切臨時。要用便用。</p>
<p>獅林則拈拂子搖拽云。我者裏也是活底。要用便用。一切臨時。與臨濟是同是別。以拂子一擊。便擲下云。臨濟猶欠者著在。　車溪沖拈拄杖云。我者裏一切臨時。要用便用。不論死活。雖然。以拄杖畵圓相云。臨濟天如總出者箇不得。</p>
<p style="margin-left:1em">臨濟訪平田。於路見一嫂使牛。師問平田路向甚處去。嫂打牛曰。者畜生諸處走。到者裏不知路。師曰我問你平田路向甚處去。嫂曰。者畜生養來五載尚使不得。師曰。欲觀前人。先觀所使。便有抽釘㧞楔之意。</p>
<p>有客平田問路頭。高擡白棒打耕牛。春光眼底無多子。一對鴛鴦逐水流。<span class='note-inline'>(笑翁堪)</span></p>
<p>烏藤倒拄向平田。便把羸牛痛下鞭。更說養來經五歲。始終祇是老婆禪。<span class='note-inline'>(天目禮)</span></p>
<p>白水田邊問路頭。雪眉婆子打耕牛。艸鞋泥滑青山遠。不是愁人也著愁。<span class='note-inline'>(橫川珙)</span></p>
<p>目前條路平如砥。何不堂堂掉臂行。撩撥老婆牛性發。赤身挨棒可憐生。<span class='note-inline'>(竹屋簡)</span></p>
<p>打著南邊動北邊。播揚家醜向人前。白拈手段無人會。一箭雙鵰落遠天。<span class='note-inline'>(柏林格)</span></p>
<p style="margin-left:1em">臨濟曰。第一句薦得。堪與佛祖為師。第二句薦得。堪與人天為師。第三句薦得。自救不了。</p>
<p>天寶樞喝一喝云。是那一句。若喚作第一句。自救不了。喚作第二句。萬里崖州。喚作第三句。定光金地搖招手。智者江陵暗點頭。　石霜尊云。石霜亦有三句。第一句薦得。紅爐飛片雪。第二句薦得。一劍定烟塵。第三句薦得。歸依佛法僧。　法林音舉公案畢云。世事誰將公道斷。</p>
<p>滄溟一口吞。千江萬派聲。老漁慣舞棹。不出渠腹行。<span class='note-inline'>(報恩琇三)</span></p>
<p>親從海藏出。把時如意珠。百寶掌上雨。博施無邊生。</p>
<p>住在普陀巖。別買南海船。隨著長年轉。家山越杳然。</p>
<p style="margin-left:1em">臨濟將示寂。謂眾曰。吾遷化後。不得滅却吾正法眼藏。三聖出曰。怎敢滅却和尚正法眼藏。師曰。<span class='corr'>已</span>後有人問你。向它道甚麼。聖便喝。師曰。誰知吾正法眼藏。向者瞎驢邊滅却。</p>
<p>溈山秀云。古者忍死待來。因何正法眼藏却向瞎驢邊滅却。臨濟行計速速。三聖又却悤悤。因斯父子情忘。遂使後人失望。若不得流水。還應過別山。　中峰本云。認他財為<span class='corr'>己</span>物。將官路當人情。濟之心亦濫矣。三聖當時見他道不得滅却吾正法眼藏。便與掩却臭口。猶較些子。乃云怎敢滅却。噫。以聖較濟。又豈止濫而<span class='corr'>已</span>哉。　報恩倫徵云。祇如三聖與麼喝。正法眼藏可窺不可窺。見徹不見徹。　博山來云。驅耕奪食須是滹沱。播網張風還他三聖。然要傳正法眼藏。且緩緩。</p>
<p>正法眼藏誰傳得。喝下滄溟徹底乾。從此瞎驢無覓處。鐵山歸路黑漫漫。<span class='note-inline'>(佛慧泉)</span></p>
<p>劈破華山雷未猛。照開滄海月非光。瞎驢滅却正法眼。直得哀聲振大唐。<span class='note-inline'>(白雲端)</span></p>
<p>出門握手再丁寧。往往事從丁屬生。路遠夜長休把火。大家吹滅暗中行。<span class='note-inline'>(保寧勇)</span></p>
<p>忽雷纔震雨如傾。九曲黃河漲四溟。賴得陡門能下閘。滔滔萬里絕流聲。<span class='note-inline'>(普融平)</span></p>
<p>信衣夜半付盧能。攪擾黃梅七百僧。臨濟一隻正法眼。瞎驢滅却得人憎。心心相印。祖祖傳燈。夷平海岳。變化鯤鵬。祇箇名言難比擬。大都手段解翻騰。<span class='note-inline'>(宏智覺)</span></p>
<p>玉洞玄關道路長。蟠桃不是等閒芳。遮藏不許時人見。祇恐春風漏泄香。<span class='note-inline'>(上方益)</span></p>
<p>貽謀定鼎驗端由。獨步寰中據上流。堪笑隨波行路者。聞雷鴨祇在泥湫。<span class='note-inline'>(金山海)</span></p>

<p class='juan'>宗鑑法林卷二十二</p></div>
</div><!-- end of div[@id='body'] -->
</body></html>