<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu612' />宗鑑法林卷五十三</p><p class="byline">集雲堂　編</p>
<div class='div-other'><a id='mulu613' />
<p class='h1'>大鑒下七世</p>
<div class='div-other'><a id='mulu614' />
<p class='h2'>福州玄沙師備禪師<span class='note-inline'>(雪峰存嗣)</span></p><p style="margin-left:1em">因雪峰召曰。備頭陀何不徧參去。師曰。達磨不來東土。二祖不往西天。峰然之。</p>
<p>驀然趯倒便知休。百粵青山更不遊。從此七閩江上月。至今空照釣魚舟。<span class='note-inline'>(佛國白)</span></p>
<p>釣魚船上謝三郎。趯倒須彌返故鄉。應笑途中未歸客。伶俜旅泊向它邦。<span class='note-inline'>(本覺一)</span></p>
<p style="margin-left:1em">玄沙示眾。諸方老宿盡道接物利生。且問汝。祇如盲聾瘖啞三種病人作麼生接。若拈槌豎拂。它眼且不見。共它說話。耳又不聞。教它說。又說不得。若接不得。佛法無靈驗。時有僧出曰。三種病人和尚還許人商量否。師曰。許。汝作麼生商量。僧珍重出。師曰不是不是。地藏琛出曰。某甲有眼耳口。和尚作麼生接。師曰慚愧。便歸方丈。</p>
<p>雲門因僧請益。門云禮拜著。僧拜起。門以拄杖挃之。僧乃退後。門云汝不是患盲。復喚近前來。僧纔進前。門云汝不是患聾。又云還會麼。云不會。門云汝不是患瘂。其僧有省。　法眼益云。我當時見羅漢舉此僧語。便會三種病人。　雲居錫云。祇如此僧會不會。若道會。玄沙又道不是。若是不會。法眼為什麼道我因此僧語便會三種病人。　翠巖芝云。早知燈是火。飯熟<span class='corr'>已</span>多時。　翠峰顯舉了便喝云。者盲聾瘖瘂漢。若不是雲門。驢年去。如今有底或拈槌豎拂。它又不管。教伊近前。它又不來。問還會麼。它又不應。諸方還奈何得麼。翠峰若不奈何汝者一隊驢漢。又堪作什麼。以拄杖一時趁散　雲居元云。地藏如龍無角。似蛇有足。玄沙祇有先鋒且無殿後。兩人病在膏肓。鍼藥之所不到。山僧為你諸人點破。拈拄杖云。棒頭有眼明如日。要識真金火裏看。　本覺一云。雲門翠峰也是因風吹火。見兔放鷹。爭如地藏逆水之波。當時聞玄沙恁麼道。便出眾云某甲有眼耳口請師接待。它道慚愧便乃呵呵大笑。非但玄沙。盡西天此土諸佛諸祖。被者一拶不免退身有分。驀拈拄杖云。放過則不可。　龍門遠云。祇如諸人有雙眼。又何曾見來。有雙耳又何曾聞來。有片舌又何曾說來。既無說無聞無見。何處有色聲香味事。然雖如是。能有幾人到者般田地。　徑山杲云。者僧雖悟去。祇悟得雲門禪。若是玄沙禪。更買艸鞵行脚。　天童覺云。雲門平展。者僧實酬。且道甚麼處是者僧悟處。不救之疾。難為鍼艾。　天寧琦云。玄沙雲門氣急殺人。彼自無瘡勿傷之也。　笑巖寶云。雲門當時不合放過者僧。反使它患盲聾瘖瘂無有休日。何故。殺人須教死。作鬼也光鮮。　古南門云。種穀不生豆。者僧既是盲聾瘖瘂底。因甚却向雲門言下省去。驢漢還會麼。擊拂子云。上士一決一切了。中下多聞多不信。　梅山相云。者裏又且不然。諸人若向拈槌豎拂上相見。不如盲底。若向語言三昧上摸索。不如聾底。若逞驢脣馬[此/束]而作伎倆。不如瘂底。且道作麼生即得。無影樹頭擒木馬。不溼波中捉活魚。</p>
<p>盲聾瘖瘂。杳絕機宜。天上天下。堪笑堪悲。離朱不辨正色。師曠豈識玄絲。爭如獨坐虗牕下。葉落花開自有時。復云。還會麼。無孔鐵鎚。<span class='note-inline'>(翠峰顯)</span></p>
<p>退後近前兼對辨。相逢邂逅難回面。春風驀地撼庭前。還見落花千萬片。<span class='note-inline'>(白雲端)</span></p>
<p>玄沙以毒出人毒。三種病人同一屋。堪笑雲門老古錐。河裏失錢河裏摝。<span class='note-inline'>(或菴體)</span></p>
<p>盲聾瘖瘂不相干。莫被玄沙恣熱瞞。一句與君重剖露。老君頭戴楮皮冠。<span class='note-inline'>(晦室明)</span></p>
<p>曲設多方驗作家。有誰親見老玄沙。耳聾口瘂眼睛瞎。五濁眾生數似麻。<span class='note-inline'>(橫川珙)</span></p>
<p>盲聾瘖瘂。風流瀟灑。泄漏天機。之乎者也。<span class='note-inline'>(天愚寶)</span></p>
<p style="margin-left:1em">玄沙因韋監軍曰曹山和尚甚奇怪。師乃問撫州取曹山幾里。韋指旁僧曰上座曾到曹山否。僧曰到來。韋曰撫州取曹山幾里。僧曰一百二十里。韋曰與麼則上座不到曹山。韋却起身禮拜師。師曰監軍却須拜此僧。此僧却具慚愧。</p>
<p>雲居錫云。甚處是此僧具慚愧處。若檢點得出。許你有行脚眼。　承天宗云。者僧可悲可痛。直饒玄沙具金剛眼睛。蹉過韋監軍了也。　法林音云。說甚麼蹉過。監軍直是箇龍頭蛇尾漢。當時待者僧云曾到。便作禮三拜。欲觀主人。先觀所使。者慚愧却是玄沙自取。</p>
<p style="margin-left:1em">玄沙見僧來禮拜乃曰。因我禮你。</p>
<p>夫子不識字。達磨不會禪。玄沙無此語。切莫妄流傳。<span class='note-inline'>(徑山杲)</span></p>
<p>因我得禮你。牽牛去飲水。岸上蹄蹋蹄。水中[此/束]對[此/束]。<span class='note-inline'>(高菴悟)</span></p>
<p>因我得禮你。崑崙臥潭底。雖然浪拍天。身上無滴水。<span class='note-inline'>(雪堂行)</span></p>
<p>老鼠齩生鐵。十分滋味別。貓兒左右看。嚥唾也不徹。<span class='note-inline'>(正堂辨)</span></p>
<p>因我得禮你。事從丁屬起。誰知白蘋風。不在秋江裏。<span class='note-inline'>(天目禮)</span></p>
<p>因我得禮你。花開世界起。蜂蝶競頭來。於斯難下[此/束]。<span class='note-inline'>(曹源金)</span></p>
<p style="margin-left:1em">玄沙因韋監軍曰。占波國人語稍難辨。何況五天梵語還有人辨得麼。師提起槖子曰。識得者箇即辨得。</p>
<p>雲門偃云。玄沙何用繁詞。又云。適來道什麼。　承天怡云。玄沙被監軍一問。直得額頭汗出口裏膠生。雲門直饒肘臂不向外曲。也是賊過張弓。</p>
<p style="margin-left:1em">玄沙一日普請往海阮斫柴。見一虎。天龍曰和尚虎。師曰是汝虎。歸院後。龍問適來見虎。云是汝虎。尊意如何。師曰。娑婆世界有四種重障。若人透得。許汝出陰界。</p>
<p>翠峰顯云。要與人天為師。前面端的是虎。　東禪齊云。古人見了道我身心如。天地虗空如。今人還透得麼。　徑山杲代天龍進語云。也知和尚為人切。　天寧琦云。畢竟是箇什麼。隨例道虎。蝦跳不出斗。　理安問云。天龍拋甎。玄沙引玉。翻手覆手。一直一曲。賺却多少人。性命不留。妄生揑目。山僧今日據令而行去也。卓拄杖喝一喝。　寶壽方云。玄沙天龍互相屈辱。各自喪身失命了也。還有為二老出一隻手者麼。前虎後虎急須看取。凜冽威風生獰爪距。今古樵人不回顧。喪身失命知何數。若回顧。雄雄坐斷山前路。<span class='note-inline'>(佛慧泉)</span></p>
<p>山中有虎人。市上有人虎。當磨笑裏刀。利牙爪可怖。寄語花狸奴。莫教渠上樹。<span class='note-inline'>(慧受深)</span></p>
<p>前面有虎。元來是汝。更問如何。冤苦冤苦。<span class='note-inline'>(月堂昌)</span></p>
<p style="margin-left:1em">玄沙一日遣僧送書上雪峰。峰開緘惟白紙三幅。問僧會麼。曰不會。峰曰。不見道。君子千里同風。僧回舉似師。師曰山頭老和尚蹉過也不知。</p>
<p>明招謙云。玄沙三幅白紙。爭奈文彩<span class='corr'>已</span>彰。雪峰千里同風。何故不知蹉過。不見道。養子莫教大。大了好罵爺。　五祖戒出語云。將謂胡鬚赤。　黃龍南云。雪峰不道無長處。既被玄沙識破。直至如今說不出。　雲門澄云。玄沙孟春猶寒。雪峰千里同風。總是開書後語。未開書<span class='corr'>已</span>前作麼生道。</p>
<p>三番白紙問寒暄。千里同風月滿船。奪得高標全用處。蟠蛇口內打鞦韆。<span class='note-inline'>(丹霞淳)</span></p>
<p>玄沙象骨眼睛烏。白紙三番便當書。千里同風多錯會。一條拄杖兩人扶。<span class='note-inline'>(慈受深)</span></p>
<p>蹋翻漁艇承家業。笑出蘆花月正圓。地闊天長三幅紙。同風千里為誰宣。<span class='note-inline'>(佛心才)</span></p>
<p>白紙三張通信去。展開千里却同風。陽春轉入邊笳曲。不是風吹別調中。<span class='note-inline'>(佛性泰)</span></p>
<p>鵽[刁*鳥]夜夜連聲叫。月下同人不忍聞。嗁得血流無用處。不如緘口過殘春。<span class='note-inline'>(文殊道)</span></p>
<p style="margin-left:1em">玄沙示眾。深山懸崕千年萬年。人迹不到處還有佛法也無。若道有。喚甚麼作佛法。若道無。佛法即有不到處。</p>
<p>西渡金云。我不與麼道。紅塵閙市千人萬人藂沓處。還有佛法也無。若道有。喚甚麼作佛法。若道無。佛法即有不到處。　崑巖璨云。崑巖又且不然。舌尖上[此/束]皮邊。橫說豎說千句萬句。還有佛法也無。若道有。喚甚麼作佛法。若道無。佛法即有不到處。有傍不甘者出來。別通消息看。如無。三十棒且待別時。</p>
<p style="margin-left:1em">玄沙因雪峰示眾。世界闊一尺。古鏡闊一尺。世界闊一丈。古鏡闊一丈。師指火爐曰。火爐闊多少。峰曰如古鏡闊。師曰老和尚脚跟未點地在。</p>
<p>鏡清怤問僧。為復古鏡致火爐與麼闊。火爐致古鏡與麼大。　西院明云。與麼問人。也未可在。　雲門偃云。餿飯泥茶爐。　昭覺勤云。現成公案。古鏡本非火爐。打破羅籠。火爐即是古鏡。若非父子相投。怎見赤心片片。祇如玄沙道。者老漢脚跟未點地在。諸人畢竟作麼生會。　天奇瑞云。且道世界誰世界。古鏡誰古鏡。不可逐境打作兩橛。豎拄杖云。者是世界。者是古鏡。若然。直下承當。坐斷雪峰玄沙。大丈夫切忌鬼窟裏虗延歲月。</p>
<p>世界能將古鏡齊。言中辨的却成迷。白雲起處青山秀。天曉依前月落西。<span class='note-inline'>(象田卿)</span></p>
<p>十方世界一面鏡。鏡裏看形未足真。摸著鼻孔渠是我。那時方見本來人。<span class='note-inline'>(懶菴樞)</span></p>
<p>一幅素縑纔織就。短長恰好稱郎情。鴛鴦一對鳴秋水。縱有僧繇畵不成。<span class='note-inline'>(雲岸岳)</span></p>
<p>無端平地起清風。搖拽陰濃花影重。夜倚江樓閒極目。胡笳吹過海門東。<span class='note-inline'>(正範楷)</span></p>
<p style="margin-left:1em">玄沙南遊。莆田縣排百戲迎接。來日師問小塘長老。昨日許多諠閙向甚處去也。塘提起衲衣角。師曰料掉沒交涉。</p>
<p>法眼益別云。昨日有多少喧閙。　清凉欽云。今日更好笑。　溈山喆云。大溈則不然。忽有問。遂鳴指一下。如有衲子出來云料掉沒交涉。却肯它。何故。大丈夫捋虎鬚也是本分。且道利害在甚麼處。　黃龍新云。扶豎宗乘。須是小塘長老始得。玄沙因甚道料掉沒交涉。我即不然。有人問但云。天共白雲曉。水和明月流。　昭覺勤云。或問山僧。祇向道又是從頭起。它若道料掉沒交涉。劈脊便棒。何故。曹溪波浪如相似。無限平人被陸沉。　博山來云。人將語探。水將杖探。烈火裏辨真金。閙市裏識天子。袈裟下認取老僧。玄沙小塘斯人也。縱然葢覆將來。口苦心甜。更有事在。</p>
<p>夜壑藏舟。澄源著棹。魚龍未知水為命。折筯不妨聊一攪。謝三郎。小塘老。函葢箭鋒。探竿影艸。潛縮也。老龜巢。蓮遊戲也。華鱗弄藻。<span class='note-inline'>(天童覺)</span></p>
<p>今日靜悄悄。昨日閙啾啾。風定花猶落。鳥鳴山更幽。<span class='note-inline'>(北磵簡)</span></p>
<p>花裏客。酒中仙。秋歸玉塞春不還。落花嗁鳥紛紛亂。洞戶山牕寂寂間。峽裏誰知有人事。羣中遙望空雲山。<span class='note-inline'>(銕容玄)</span></p>
<p style="margin-left:1em">玄沙問鏡清。教中道。菩薩不見一法為大過失。且道不見什麼法。清指露柱曰莫是不見者箇法麼。師曰。浙中清水白米從你喫。佛法未夢見在。</p>
<p>同安顯別鏡清語云。也知和尚不造次。　翠峰顯云。大小鏡清被玄沙熱瞞。我當時若見。但向道靈山授記未到如此。　溈山喆云。若不是鏡清。幾乎忘前失後。何故。不逢別者終不開拳。　天童覺云。鏡清當時恁麼答。玄沙末後恁麼道。還相契也無。然則鏡清久不作佛法夢也。須是玄沙同參始得。　天童華云。鏡清放頑。佛也不奈伊何。若不是玄沙識破。幾被露柱吞却。　天童傑云。二尊宿驀劄相逢。大似小兒則劇相似。佛法身心何在。乃舉應菴華語畢。喝一喝云。若教頻下淚。滄海也須乾。</p>
<p>雪老門高兒女盛。又能情重貴天倫。把家幹蠱雖相似。也有貪杯落艸人。<span class='note-inline'>(虗堂愚)</span></p>
<p>密機深設穽。利刃疾交鋒。汗馬無人識。重論葢代功。<span class='note-inline'>(東叟穎)</span></p>
<p>線去絲來密密縫。言端語的意情濃。傍人覰破難藏掩。假作瞋容罵不通。<span class='note-inline'>(海舟慈)</span></p>
<p>梟脣鳺舌語鄉談。蘭臭心同雪刃寒。花落庭前飛玉露。塤篪吹向月中看。<span class='note-inline'>(湘翁沄)</span></p>
<p>物外人從物外遊。西河獅子嶺南毬。風流難盡衷腸曲。攜手重將下玉樓。<span class='note-inline'>(寒松操)</span></p>
<p style="margin-left:1em">玄沙因鏡清問。學人乍入叢林。乞師指箇入路。師曰還聞偃溪水聲否。曰聞。師曰從者裏入。</p>
<p>五祖演云。果是得入。一任四方八面。若也未然。輙不得離却者裏。　徑山杲云。若要真箇得入。直須離却者裏。　天童傑云。三大老總是岐路相角。漆桶相揩。有甚快活處。山僧則不然。入之一字亦不喜聞。　天寧琦云。者裏是什麼所在。離與不離更問阿誰。憶昔東溪日。花開葉落時。幾擬以黃金。鑄作鍾子期。　逕庭宗云。三大老動絃別調。縱奪可觀。若依正令當行。未免三十拄杖。何也。夜半太陽輝。天明日頭落。</p>
<p>天生碧眼崑崙兒。有藝過人自不知。幾度黑風翻大海。波心出沒自閒嬉。<span class='note-inline'>(白雲端)</span></p>
<p>風飄碎玉千峰雪。雨滴巖花萬國春。堪聽偃溪流水意。潺潺終日不聞聞。<span class='note-inline'>(羅漢南)</span></p>
<p>投老玄沙付鏡清。返聞來聽偃溪聲。如今洗耳滄浪在。誰肯臨流便濯纓。<span class='note-inline'>(旻古佛)</span></p>
<p>一派寒泉下翠微。玄沙招出為真機。鏡清雖向聞中入。流水何曾洗是非。<span class='note-inline'>(鐵山仁)</span></p>
<p style="margin-left:1em">玄沙因僧問。承和尚有言。盡十方世界是一顆明珠。學人如何得會。師曰。盡十方世界是一顆明珠。用會作麼。僧便休。來日師却問。盡十方世界是一顆明珠。汝作麼生會。曰盡十方世界是一顆明珠。用會作麼。師曰知汝在鬼窟裏作活計。</p>
<p>報慈遂云。一般恁麼道。為甚麼却成鬼窟去。　翠峰顯別玄沙語云。諸方即得。我者裏不得。</p>
<p style="margin-left:1em">玄沙因大眾參次。聞燕子聲乃曰。深談實相。善說法要。便下座。時有僧請益曰某甲不會。師曰。去。誰信汝。</p>
<p>紫燕飛來遶畵梁。不辭倒腹與傾腸。千言萬語無人會。又逐流鶯過短牆。<span class='note-inline'>(本覺一)</span></p>
<p>薄宦奔南北。長憐客路塵。濛濛烟雨裏。深憶故園春。<span class='note-inline'>(延壽慧)</span></p>
<p style="margin-left:1em">玄沙因僧問如何是學人自<span class='corr'>己</span>。師曰用自<span class='corr'>己</span>作麼。</p>
<p>雲門偃云。沒量大人。被語脈裏轉却。僧便問如何是學人自<span class='corr'>己</span>。門云忽然路上有人喚衲僧齋。你也隨分得飯喫。　寶壽新云。且道是者僧在語脈裏轉却。玄沙在語脈裏轉却。有理何用高聲。</p>
<p>平生不作江南夢。怪殺人來說鷓鴣。衣錦未能回故國。三家村裏覓皇都。<span class='note-inline'>(幻寄庭)</span></p>
<p>父子之親非別親。離身貼體總相應。若還稍作賓情待。笑殺旁觀冷眼人。<span class='note-inline'>(觀初真)</span></p>
<p style="margin-left:1em">玄沙因僧問如何是清淨法身。師曰膿滴滴地。</p>
<p>白雲端別云。屎臭薰天。又云。蓮華葉上化生兒。</p>
<p>滴滴通身是爛膿。釣魚船上顯家風。時人祇看絲綸上。不見蘆花對蓼紅。<span class='note-inline'>(天衣懷)</span></p>
<p>膿滴滴地金色光。法身全體露堂堂。釣螺江上曾分化。一葉漁舟泛渺茫。<span class='note-inline'>(楊無為)</span></p>
<p>清淨法身無可比。病後依前滴滴膿。雁鴻叫斷秋光老。落葉飄來一㨾紅。<span class='note-inline'>(懶菴樞)</span></p>
<p>滴滴通身是爛膿。更無一點落西東。若言不是知音者。未免風吹別調中。<span class='note-inline'>(高峰妙)</span></p>
<p style="margin-left:1em">玄沙上堂。眾集。遂以拄杖一時趁下。却回向侍者曰。我今日作得一解。嶮入地獄如箭射。者曰喜得和尚再復人身。</p>
<p>翠巖芝云。大小玄沙。前不搆村後不至店。且作麼生得出身之路。　道吾真云。大小芝老祇是偏枯。道吾則不然。玄沙與侍者。一人具一隻眼。　雲居舜云。此語眾中舉得爛如泥。且作麼生會。山僧道。侍者不在言也。玄沙也是荊棘林裏求栴檀。　東禪觀云。大小玄沙性命在侍者手裏。</p>
<p style="margin-left:1em">玄沙曰。亡僧面前。正是觸目菩提。萬里神光頂後相。</p>
<p>天衣懷云。亡僧面前即且置。祇如活人背後底。是箇什麼。</p>
<p>就中至直是玄沙。觸目全真話不賒。亡者面前親證驗。更無偏黨絕周遮。叢林浩浩爭脣吻。恰似虗空捉幻花。<span class='note-inline'>(汾陽昭)</span></p>
<p>且置亡僧面前事。活人背後若為逢。自從打破雲南後。直至如今塞北通。<span class='note-inline'>(本覺一)</span></p>
<p style="margin-left:1em">玄沙因光侍者激曰。師叔若參得禪。某甲打銕船下海去。師住後。遣書問光曰。打銕船也未。</p>
<p>法眼益代云。和尚終不與麼。　汾陽昭云。祇見錐頭利。不見鑿頭方。　清凉欽代云。請和尚下船。　支提愛云。玄沙也是貧兒思舊債。　雲居元云。禪也未曾參得。何用思量舊事。忽然被它撐動銕船。玄沙堪作甚麼。　慧林本云。昨日過新羅。　雲居莊云。諸方批判不為不多。然祇能扶強不能扶弱。山僧今日久勘。不離原狀。敢謂玄沙被光侍者領過。直爾分疎不下。畢竟如何。官無定條。從民私約。</p>
<p style="margin-left:1em">玄沙曰。萬里神光頂後相。沒頂之時何處望。事<span class='corr'>已</span>成。意<span class='corr'>已</span>休。此箇來踪觸處周。智者聊聞猛提取。莫待須臾失却頭。</p>
<p>神光頂後照無邊。萬里區區豈足言。若問玄沙端的意。霜天夜半髑髏寒。<span class='note-inline'>(本覺一)</span></p>
<p style="margin-left:1em">玄沙坐次。見面前地上一點白。以杖指問侍僧曰見麼。曰見。如是三問三對。師曰你也見我也。見因甚麼道不會。</p>
<p>高峰妙云。見即見。會即會。無復疑矣。且道者一點白決定是箇什麼。　普濟龍云。者僧換得一雙眼睛。玄沙失却一箇鼻孔。</p>
<p>你見我見。十分成現。打破荊棘林。方知無背面。一點從教徹古今。黑白未分何處辨。</p>
<p style="margin-left:1em">玄沙因聲明三藏善別音響。劉大王請驗之。師以鐵火箸敲銅爐問是什麼聲。曰銅鐵聲。師曰大王莫受外國人瞞。</p>
<p>法眼益代云。大師久受大王供養。　清涼欽代云。却是和尚瞞大王。　翠峰顯別云。大王宜加信敬。又別三藏云。莫瞞外國人。　淨因成云。既不是銅鐵聲。玄沙喚作什麼聲。然則三藏祇知渡水。不覺溼衣。玄沙偏解誣人。爭奈國有憲章。且道三藏瞞大王何似玄沙瞞大王。　天童覺云。理契則神。貧子獲衣中之寶。情封則物。力士失額上之珠。三藏祇解瞻前不能顧後。還知麼。誣人之罪以罪加之。　高峰妙云。大小玄沙能所未忘。當時賴遇是劉大王。若是箇本分衲僧。管取一場漏逗。</p>
<p>聲前獨露本無名。楚舘秦樓賣却身。可惜翫花人立老。不知春<span class='corr'>已</span>渡前村。<span class='note-inline'>(天岸昇)</span></p>
<p style="margin-left:1em">玄沙示眾。世尊道吾有正法眼藏付囑摩訶迦葉。猶如話月。曹溪豎拂子。還如指月。時鼓山出曰月[口*尒]。師曰者箇阿師就我覓月。山不肯。却歸眾曰道我就它覓月。</p>
<p>翠峯顯云。玄沙與鼓山如排百萬大陣。祇拋瓦礫相擊。有衲僧辨別得當。知正法眼藏付囑有在。　護國元云。玄沙鼓山各說道理。要且未識月在。諸人要識月麼。幸無偏照處。剛有未明人。　古南門云。玄沙誘人犯法。鼓山買帽相頭。若非翠峰明辨端倪。往往作肯不肯會。即今莫有旁不肯底衲僧麼。我要問你。喚甚麼作正法眼藏。</p>
<p style="margin-left:1em">玄沙曰。若論此事。喻如一片田地。四至界分結契賣與諸人。祇有中心樹子猶屬老僧在。</p>
<p>佛川義云。既是四至界分結契賣了。因甚中心樹子猶屬玄沙。</p>
<p>萬事由王老師。樹子猶屬你在。廣額屠兒成佛。二祖大師償債。<span class='note-inline'>(鼓山珪)</span></p>
<p>祖佛田園都賣了。四邊界至不曾留。奈何猶有中心樹。惱亂春風卒未休。<span class='note-inline'>(徑山杲)</span></p>
<p>祖父田園俱屬我。中心樹子豈由它。連枝帶葉和根㧞。要見兒孫意氣賒。<span class='note-inline'>(遯菴演)</span></p>
<p>玄沙曾指上頭關。四海禪流覺未閒。惟有漢朝天子貴。彭城垓下信旗還。<span class='note-inline'>(姜山愛)</span></p>
<p style="margin-left:1em">玄沙因雪峰遷化。眾請作喪主。三朝集眾點茶。師遂於靈前拈起一隻盞子問曰。大眾。先師在日從你道。如今且作麼生道。若道得。則先師無過。若道不得。過在先師。還有人道得麼。如是三問。眾俱無對。師遂撲碎盞子歸院。</p>
<p>中塔因沙問你作麼生會。塔云先師有什麼過。沙便面壁。塔出去。沙復召塔。塔回首。沙云你作麼生會。塔便面壁。沙休去。　笑巖寶云。當時有箇衲僧。纔見伊恁麼舉。便掀翻茶桌。免教祖禰不了殃及兒孫。</p>
<p style="margin-left:1em">玄沙嘗訪三斗菴主。纔相見。主曰莫怪住山年深無坐具。師曰人人盡有為什麼菴主無。曰且坐喫茶。師曰菴主元來有在。</p>
<p>傍菴來往路相通。步步相隨躡去踪。山遠年深人不到。一溪流水質長松。<span class='note-inline'>(率菴琮)</span></p>
<p style="margin-left:1em">玄沙見鼓山來。作一圓相山曰。人人出者箇不得。師曰情知你向驢胎馬腹裏作活計。曰和尚又作麼生。師曰人人出者箇不得。曰。和尚恁麼道得。某甲為什麼道不得。師曰我得汝不得。</p>
<p>翠峰顯云。祇解貪觀白浪。殊不知失却手中橈。　雲峰悅云。道得道不得。總在玄沙圈圚裏。如今作麼生出得它圈圚。　昭覺勤云。灼然者一條路。作者方知。直得窮天地亙萬古而不移。消劫石空芥城而無盡。便是透關底。也須著眼始得。一等是恁麼時節。為什麼道我得汝不得。切忌向驢胎馬腹裏作活計。　淨因成云。叢林中往往作鼓山未到玄沙境界會却。諸人要識二老麼。不見道盡出者箇不得。　南華昺云。捩轉鼻孔。換却眼睛。若無者箇手段。如何扶豎宗乘。雖然如是。直是好笑。笑須三十年。笑箇什麼。情知你在驢胎馬腹裏作活計。　東禪觀云。當時我若作鼓山。待玄沙亦道人人出者箇不得。即云和尚元來別有長處。不圖成就前功。且要與玄沙向驢胎馬腹裏相見。　天童覺云。玄沙大似倚勢欺人用強淩弱。葢它撥得轉弄得出。兩箇一般。為甚麼道我得你不得。是真難掩。是偽不昌。　報恩秀云。天宮淨土。時人愛去。鼓山不愛驢胎馬腹。時人怕墮玄沙不怕。所以降聲負氣。惟俯視橫行。具獅子不欺之力。還信天童保證麼。塵中能作主。化外自來賓。</p>
<p>作者好求無病藥。馬腹驢胎何處著。鼓山當日可憐生。鼻孔遭人白拈却。<span class='note-inline'>(本覺一)</span></p>
<p>一夜寒聲來夢裏。平明著屐到聲邊。心期盛夏重過此。脫却荷衣石上眠。<span class='note-inline'>(海舟慈)</span></p>
<p>大方信包容。優渥遂不<span class='corr'>已</span>。躍鱗龍鳳池。揮翰紫宸裏。<span class='note-inline'>(鐵容玄)</span></p>
<p style="margin-left:1em">玄沙與地藏方丈說話至夜深。師曰侍者關槅子門了。汝作麼生出得。藏曰喚什麼作門。</p>
<p>翠峰顯別地藏。當時珍重便行。　清凉欽別云。和尚莫欲歇去麼。</p>
<p style="margin-left:1em">玄沙對雪峰曰。某甲如今大用去也。和尚作麼生。峰將三箇木毬一齊拋出。師作斫牌勢。峰曰汝親在靈山方得如此。師曰也是自家事。</p>
<p>瀛山誾云。父作子述。真箇克家。未免挂人脣齒。　慧雲盛云。看它父子則劇相似。舞拍遞承。宮商合調。若論大用。拈却象骨巖。許伊有箇話會分。</p>
<p style="margin-left:1em">玄沙見三人新到。自打普請鼓三下。却歸方丈。新到具威儀了。亦去打普請鼓三下。却入僧堂。久住來白曰新到輕欺和尚。師曰打鐘集眾勘過。大眾集。新到不赴。師令侍者去喚。新到纔出法堂。却於侍者背上拍一拍曰和尚喚你。侍者至師處。新到便歸堂。久住乃問和尚何不勘新到。師曰我與你勘了也。</p>
<p>最菴印云。可惜放過者僧。乃頌。</p>
<p>玄沙明修棧道。新到暗度陳倉。夜行各不相投。投明共到咸陽。嚴號令。按條章。明明四海清如鏡。更於何處覓邊疆。</p>
<p>須彌南畔日頭落。北俱盧州正五更。最苦好是新羅客。朦朧猶在夢中行。<span class='note-inline'>(元潔瑩)</span></p>
<p style="margin-left:1em">玄沙因僧問如何是親切底事。師曰我是謝三郎。</p>
<p>本是釣魚船上客。偶除鬚髮著袈裟。佛祖位中留不住。夜來依舊宿蘆花。<span class='note-inline'>(翠峯顯)</span></p>
<p>親伸端的問君言。莫比流沙少室傳。昨夜雁回雙嶺後。謝家人立月明前。<span class='note-inline'>(投子青)</span></p>
<p>杪秋時節水雲鄉。千頃蘆花未著霜。江景不將零碎賣。一時分付謝三郎。<span class='note-inline'>(祖印明)</span></p>
<p>蕭蕭蘆葦映江流。獨棹孤篷漾小舟。細雨斜風渾不顧。一心祇在釣竿頭。<span class='note-inline'>(笑翁堪)</span></p>
<p>長竿無餌釣絲輕。斜插船頭秋月明。橫笛等閒人不會。自家吹與自家聽。<span class='note-inline'>(梅谷悅)</span></p>
<p style="margin-left:1em">玄沙曰。鐘中無鼓響。鼓中無鐘聲。鐘鼓不交參。句句無前後。</p>
<p>拈頭作尾。自倒自起。家寄魚蠻。衣編蒲葦。<span class='note-inline'>(天嶽晝)</span></p>
<p style="margin-left:1em">玄沙因長慶稜來乃問。除却藥忌作麼生道。慶曰放憨作麼。師曰。雪峰山樣子拾食來。者裏雀兒放糞。</p>
<p>承天怡云。玄沙祇知長慶雀兒放糞。不知自<span class='corr'>己</span>屎臭熏天。若要去却藥忌。三生六十劫。</p>
</div></div>
<div class='div-other'><a id='mulu615' />
<p class='h1'>大鑒下八世</p>
<div class='div-other'><a id='mulu616' />
<p class='h2'>漳州羅漢院地藏桂琛禪師<span class='note-inline'>(玄沙備嗣)</span></p><p style="margin-left:1em">問僧什麼處來。曰南方來。師曰南方佛法如何。曰商量浩浩地。師曰爭似我者裏種田博飯喫。曰爭奈三界何。師曰喚甚麼作三界。</p>
<p>溈山喆云。清貧長樂。濁富多憂。　報恩秀於博飯喫下云。恁麼則非但南方也。　博山來云。者僧羇縻三界。帶累它南州禪客俗氣不除。如今還有與地藏相見者麼。更須拋却犂耙鋤頭始得。　大慈言云。大小地藏道箇栽田博飯。不妨令人疑著無端。末上道你喚什麼作三界。却似龍頭蛇尾。　仁王教云。地藏家風無媿古佛。真箇千載一遇。乃為者僧一拶。直得七零八落。　法林音云。地藏可謂明於責人暗於責<span class='corr'>己</span>。者僧若是作家。待伊云喚甚麼作三界。便呵呵大笑。看地藏別作箇甚麼伎倆。</p>
<p>種田博飯喫。言中誰辨的。午後打齋鐘。真金曾失色。<span class='note-inline'>(雲峯悅)</span></p>
<p>種田博飯待方來。玄妙商量一任猜。無影樹頭懸日月。幾人於此便心灰。<span class='note-inline'>(旻古佛)</span></p>
<p>宗說般般盡強為。流傳口耳便支離。種田博飯家常事。不是飽參人不知。參飽明知無所求。子房終不貴封侯。忘機歸去同魚鳥。濯足滄浪烟水秋。<span class='note-inline'>(天童覺)</span></p>
<p>種田博飯喫。飽臥長伸脚。把將三界來。安在左邊著。引得龍牙老古錐。手裏把柄破木杓。<span class='note-inline'>(無凖範)</span></p>
<p style="margin-left:1em">地藏與長慶保福入州見牡丹花障子。福曰好一朵牡丹花。慶曰莫眼花。師曰可惜一朵花。</p>
<p>報慈遂云。三尊宿語。還有親疎也無。祇如地藏與麼道。落在什麼處。　黃龍心云。據此三人見處。一人超佛越祖。一人自利利它。一人謾<span class='corr'>己</span>。却問僧。你道自瞞底是誰。僧云莫眼花。龍云。此去更深夜靜迥絕無人處。更去共伊商量始得。</p>
<p style="margin-left:1em">地藏翫月曰。雲動有。雨去有。僧曰。不是雲動。是風動。師曰。我道雲亦不動。風亦不動。曰和尚適來又道雲動。師曰阿誰罪過。</p>
<p>風起心搖樹。雲生性起塵。若明今日事。昧却本來人。<span class='note-inline'>(龍濟修)</span></p>
<p>若教捉物入迷津。但有纖毫即是塵。不信舊時無相貌。外尋知識也非真。<span class='note-inline'>(艸堂清)</span></p>
<p>雲生洞裏陰。風動林間響。若明今日事。半斤是八兩。<span class='note-inline'>(上方岳)</span></p>
<p style="margin-left:1em">地藏問僧甚處來。曰秦州。師曰將得什麼物來。曰不將得物來。師曰你為什麼對眾謾語。僧無對。師却問。秦州豈不是出鸚鵡。曰鸚鵡出在隴西。師曰也不較多。</p>
<p>溈山喆云。者僧親從秦州來。為什麼道對眾謾語。要會麼。作客不殷勤。帶累主人拕泥帶水。</p>
<p>來問若成風。應機非善巧。三搭不回頭。笑破衲僧口。饑逢王饍不能餐。百城烟水何時了。<span class='note-inline'>(達變權)</span></p>
<p>東風花笑帶春陽。蜂蝶枝頭祇逐香。杜宇一聲埀綠暗。不知歸路幾多長。<span class='note-inline'>(遠菴僼)</span></p>
<p style="margin-left:1em">地藏因法眼紹修洪進三人過。阻雪圍爐次。舉肇論至天地與我同根處。師曰山河與上座自<span class='corr'>己</span>是同是別。眼曰別。師豎起兩指。眼曰同。師又豎起兩指便起去。及眼辭。師門送曰。上座尋常說三界惟心萬法惟識。指庭下石曰。且道此石在心內在心外。眼曰在心內。師曰。行脚人著甚來由。安片石在心頭。眼窘無以對。遂放包依席下求決。</p>
<p>商量同別有多般。老倒何曾舉舌端。今古不能提得去。一雙靈劒倚天寒。<span class='note-inline'>(保寧勇)</span></p>
<p>休爭自<span class='corr'>己</span>與山河。撥動干戈不奈何。看取將軍施武略。兩條寒劒定龍蛇。<span class='note-inline'>(冶父川)</span></p>
<p>火爐頭話幾多般。自<span class='corr'>己</span>同時作麼觀。直下起來呈伎倆。山河大地黑漫漫。<span class='note-inline'>(虛堂愚)</span></p>
<p style="margin-left:1em">地藏問僧。你在昭慶有什麼異聞底事。試舉看。曰不敢錯舉。師曰真實底事作麼生。曰和尚因什麼如此。師曰汝話墮也。</p>
<p>承天怡云。者僧昭慶得底異聞雖未舉似。早<span class='corr'>已</span>驚羣聳眾。地藏祇知它人話墮。不知自<span class='corr'>己</span>舌頭早<span class='corr'>已</span>拕地。</p>
<p style="margin-left:1em">地藏因同中塔侍玄沙次。沙乃打中塔一棒曰。就名就體。中塔不對。沙乃問師曰作麼生會。師曰者僧著一棒。不知來處。</p>
<p>三昧真云。中塔固不知者一棒來處。地藏還知麼。莫道地藏不知。敢保玄沙亦未知在。</p>
<p style="margin-left:1em">地藏為玄沙作忌齋。請報恩和尚喫藥石。恩看供養位不見有真。遂問師還有真麼。師以手揖曰看。恩曰元來無真。師曰大似不看相似。</p>
<p>柳眉花面慵梳洗。誰道不如初嫁時。閒對傍人引玉線。金鍼繡出雙黃鸝。<span class='note-inline'>(㵎菴怡)</span></p>
</div>
<div class='div-other'><a id='mulu617' />
<p class='h2'>福州臥龍山安國院慧球寂照禪師<span class='note-inline'>(玄沙備嗣)</span></p><p style="margin-left:1em">上堂。我此間粥飯因緣。為兄弟舉唱。終是不常。欲得省要。却是山河大地與汝發明。其道既常亦與究竟。若從文殊門入者。一切無情土木瓦礫助汝發機。若從普賢門入者。不動步而到。若從觀音門入者。一切音響蝦蟇蚯蚓助汝發機。以此三門方便示汝。如將一隻折箸攪大海水。令彼魚龍知水為命。會麼。若無智眼而審諦之。任汝百般巧妙不為究竟。</p>
<p>瑯琊覺云。雖是善因而招惡果。　保寧勇云。大眾東西南北四維上下築著磕著。不覺不知。過在什麼處。良久云。紅粉易成端正女。無錢難作好兒郎。　薦福行云。若據山僧檢點。安國自<span class='corr'>己</span>性命亦未知落處在。者裏一隻折箸也不消得。莫有虎口奪食者麼。若無。山僧不免向炙瘢上更下一燋去也。拍禪床下座。　東禪觀云。安國一時嚼飯餧嬰兒。不知旁觀惡心。</p>
<p style="margin-left:1em">安國問了院主。先師道。盡十方世界是箇真實人體。你還見僧堂麼。主曰和尚莫眼花。師曰先師遷化肉猶暖在。</p>
<p>法林音云。大小安國著甚死急。者僧換却眼睛。去死十分。縱有盧扁也祇好拱手。乃忙忙放去收來。豈善作之謂歟。雖然。安國也未必是好心。</p>
</div>
<div class='div-other'><a id='mulu618' />
<p class='h2'>福州大章山契如菴主<span class='note-inline'>(玄沙備嗣)</span></p><p style="margin-left:1em">僧問。生死到來如何迴避。師曰符到奉行。曰恁麼則被生死拘將去也。師曰阿㖿㖿。</p>
<p>瀛山誾云。者老漢恁麼放憨。直得閻家拱手。雖然。更須勘過始得。</p>
</div></div>
<p class='juan'>宗鑑法林卷五十三</p>
</div><!-- end of div[@id='body'] -->
</body></html>