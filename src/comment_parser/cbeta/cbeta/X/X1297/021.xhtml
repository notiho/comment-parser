<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu241' />宗鑑法林卷二十一</p><p class="byline">集雲堂　編</p>
<div class='div-other'><a id='mulu242' />
<p class='h1'>大鑒下五世</p>
<div class='div-other'><a id='mulu243' />
<p class='h2'>鎮州臨濟義玄禪師<span class='note-inline'>(黃檗運嗣)</span></p><p style="margin-left:1em">師在黃檗<span class='corr'>已</span>經三年。第一座勉令問話。乃問如何是西來的的大意。檗便痛打。如是三問三打。遂辭座曰。某甲問話惟蒙賜棒。所恨愚魯。且往諸方行脚去。座白檗曰。義玄雖後生。却甚奇特。來辭時願垂提誘。來日師辭。檗指往大愚。師遂參大愚。愚問甚處來。師曰黃檗來。曰有何言教。師曰某問西來的的意。三問三度被打。不知過在甚處。愚曰。黃檗恁麼老婆心切。為汝得徹困。猶覓過在。師大悟曰。原來黃檗佛法也無多子。愚乃搊住曰。者尿牀鬼子。適來問過在甚處。如今又道佛法無多子。見箇甚麼道理。速道速道。師向愚肋下打三拳。愚拓開曰。汝師黃檗。非干我事。師返黃檗。檗曰。者漢來來去去。有甚了期。師曰祇為老婆心切。檗曰甚處去來。師曰。昨蒙和尚慈旨。令參大愚去來。檗曰大愚有何言句。師舉前話。檗曰。大愚老漢饒舌。待來痛與一頓。師曰。說甚待來。即今便打。隨後便掌。檗曰者風顛漢來者裏捋虎鬚。師便喝。檗喚侍者曰。引者風顛漢參堂去。</p>
<p>溈山問仰山。臨濟當時得大愚力得黃檗力。仰云非但騎虎頭亦解把虎尾。　中峰本云。汝師黃檗非干我事。大愚肋下更合喫拳。者風顛漢來者裏捋虎鬚。黃檗面門猶欠一掌。致使尿牀鬼子邪見勃興。賺他後代兒孫一箇箇鼓粥飯氣。　破山明云。頑皮癩肉那知痛癢。不是大愚刀刀見血。焉解奪轉槍旗惡聲播世。</p>
<p>睡眼三番打不開。忽然狂蹶㖃如雷。君看馬帶紅纓紱。祇是去年曾秀才。<span class='note-inline'>(埜軒遵)</span></p>
<p>一拳拳倒黃鶴樓。一趯趯翻鸚鵡洲。有意氣時添意氣。不風流處也風流。<span class='note-inline'>(白雲端)</span></p>
<p>雷電誼轟海嶽昏。一家愁閉雨中門。狂風忽起烏雲散。白日滿天星斗分。<span class='note-inline'>(保寧勇)</span></p>
<p>雷電風行便合休。巨鰲頓使上灘頭。翻身一吸滄溟竭。鐘鼓山河四百州。<span class='note-inline'>(照覺總)</span></p>
<p>便言佛法無多子。大丈夫兒肯自乖。肋下三拳明有信。不從黃檗付將來。<span class='note-inline'>(真淨文)</span></p>
<p>九包之鶵。千里之駒。真風度籥。靈機發樞。劈面來時飛電卷。迷雲破處太陽孤。捋虎鬚。見也無。箇是雄雄大丈夫。<span class='note-inline'>(天童覺)</span></p>
<p>劈開華嶽連天秀。放出黃河到海聲。瞎驢死後蒿枝折。大地如今有幾人。<span class='note-inline'>(龍門遠)</span></p>
<p>禍福無門口自招。三遭瞎棒打驢腰。可憐敗國亡家恨。萬古春風吹不消。<span class='note-inline'>(天目禮)</span></p>
<p>拔樹鳴條浩浩風。雨雲反覆在其中。千波萬浪驚天地。到海方知信不通。<span class='note-inline'>(虗堂愚)</span></p>
<p>透過禹門三級浪。身在雲霄總不知。忽被春風吹一綫。飛騰萬里孰能羈。<span class='note-inline'>(福嚴容)</span></p>
<p style="margin-left:1em">臨濟出世後。凡見僧入門便喝。</p>
<p>龍控懸河海月秋。烟霞風雨一時收。波濤急急人難會。截斷千江水不流。<span class='note-inline'>(克符道者)</span></p>
<p>萬里青霄絕點塵。一聲霹靂震乾坤。茫茫宇宙人無數。幾箇如今有腦門。<span class='note-inline'>(白雲端)</span></p>
<p>一劍定烟塵。憑何辨主賓。梯山齊入貢。誰識聖明君。<span class='note-inline'>(大洪遂)</span></p>
<p>驀然一喝迅雷奔。蟄戶雖開命少存。若有轉身方便路。休觀芳艸怨王孫。<span class='note-inline'>(道場如)</span></p>
<p>入門便喝絕商量。空奮雙拳立紀綱。反轉殺人三角眼。叢林千古受灾殃。<span class='note-inline'>(佛照光)</span></p>
<p style="margin-left:1em">臨濟因赴普請鋤茶次。檗後至。師問訊了。按钁而立。檗曰者漢困耶。師曰钁也未舉困箇甚麼。檗便打。師接杖推倒。檗呼維那扶起我來。那扶起曰。和尚爭容得者風顛漢。檗却打維那。師钁地曰。諸方火葬。我者裏活埋。</p>
<p>仰山云。正賊走却。邏贓人喫棒。　三交嵩云。正狗不偷油。雞銜燈盞走。　石菴琈云。黃檗大似無奈船何。打破戽斗。</p>
<p>奪旂掣鼓著精神。父子雖親法不親。為報四方禪客道。等閒莫作守株人。<span class='note-inline'>(真淨文)</span></p>
<p>黃檗倒地。維那扶起。火葬活埋。清風未<span class='corr'>已</span>。<span class='note-inline'>(溈山喆)</span></p>
<p>相將艸裏弄弓刀。牛易羊灾譌且誵。豈是老年來技弱。祇因家富小兒嬌。<span class='note-inline'>(位中符)</span></p>
<p>等閒擺出龍蛇陣。白晝驅人喪艸窠。莫怪將軍重出令。關山無奈嶮夷何。<span class='note-inline'>(惠周慈)</span></p>
<p style="margin-left:1em">臨濟栽松次。檗曰深山裏栽許多作麼。師曰一與山門作境致。二與後人作標榜。道了將鋤築地三下。檗曰。雖然如是。子<span class='corr'>已</span>喫吾三十棒了也。師又築地三下。噓兩聲。檗曰吾宗到汝大興於世。</p>
<p>溈山問仰山。黃檗當時祇囑臨濟一人。別更有在。仰云亦囑臨濟亦記向後。溈云向後如何。仰云。一人指南。吳越令行。遇大風即上。南塔主云。獨坐震威此□方出。　溈山喆云。臨濟與麼。大似平地喫交。雖然如是。臨危不變方偁丈夫。黃檗云。吾宗到汝大興於世。也是憐兒不覺醜。　天童華云。黃檗道子<span class='corr'>已</span>喫吾三十棒了也。養子之緣固當如是。臨濟正令雖行。可惜甘自向钁頭邊活埋。仰山見解未出常情。豈止遇大風則止。何不道直待虗空界盡此話方始大行。豈不頭正尾正。山僧今日捋下面皮。要與諸人相見去也。驀拈拄杖卓一下云。驚羣須是英靈漢。敵勝還他獅子兒。</p>
<p>帶礪山河畫土疆。漢高殿下有張良。千言萬語無人會。又逐流鶯過短牆。<span class='note-inline'>(翠巖真)</span></p>
<p>風吹雨打節還枯。千尺龍蛇插太虗。堪笑兒孫無伎倆。一生從此被塗糊。<span class='note-inline'>(懶菴樞)</span></p>
<p style="margin-left:1em">臨濟示眾。汝等諸人赤肉團上有一無位真人。常在諸人面門出入。未證據者看看。時有僧問如何是無位真人。師下繩牀搊住曰。道道。僧無語。師拓開曰。無位真人是什麼乾矢橛。</p>
<p>雪峰存聞云。臨濟大似白拈賊。　翠峰顯云。夫善竊者鬼神莫測。既被雪峰覰破。臨濟非是好手。召眾云。翠峰今日換却諸人眼睛了也。你若不信。各歸寮舍裏自摸索看。　瑯琊覺云。臨濟可謂冰棱上度九阸。劍刃上得全身。　薦福行云。臨濟一條脊梁硬似鐵。拗不折。可憐末後。不奈船何。打破戽斗。　天寧琦云。臨濟若無後語。洎被打破。蔡州雖然家無白澤之圖。必無如是妖怪。　龍翔訢云。老漢尋常氣宇如王。却作小廝兒戲。幾乎法道遇大風而止。龍翔今日作死馬醫。無位真人築著磕著。證據將來。依然是錯。且道是臨濟錯龍翔錯。從教天下人卜度。　天寶樞云。無位真人乾矢橛。臨濟未是白拈賊。千古長如白練飛。一條界破青山色。　西臺辯云。臨濟老漢尋常一條脊梁硬似鐵。及乎到者裏。大似日中迷路。眼見空花。直饒無位真人是乾矢橛。正是靈龜拽尾。其僧祇知季夏極熱。不知仲冬嚴寒。若據當時。合著得甚麼語塞斷天下人舌頭。西臺祇恁麼休去。又乃眼不見為淨。不免出一隻手狼藉去也。臨濟一擔。西臺一堆。一擔一堆。分付阿誰。從教撒向諸方去。笑殺當時老古錐。</p>
<p>萬法一如不用揀。一如誰揀誰不揀。即今生死本菩提。三世如來同箇眼。<span class='note-inline'>(長沙岑)</span></p>
<p>卞璧無瑕奪日暉。秦王雖愛不輸機。可憐又入相如手。一陣清風滿路歸。<span class='note-inline'>(佛印元)</span></p>
<p>無位真人赤肉團。興來擺手出長安。將軍自有嘉聲在。不得封侯也是閒。<span class='note-inline'>(疎山長)</span></p>
<p>迷悟相反。妙傳而簡。春坼百花兮一吹。力回九牛兮一挽。無奈泥沙撥不開。分明塞斷甘泉眼。忽然突出肆橫流。復云。險。<span class='note-inline'>(天童覺)</span></p>
<p>面門出入每相見。日月由來不識真。海嶽慣遊知<span class='corr'>己</span>少。反身歸臥嶺頭雲。<span class='note-inline'>(疎山如)</span></p>
<p>腦後見顋村僧。大開眼了作夢。雖然趂得老鼠。一棒打破油甕。<span class='note-inline'>(徑山杲)</span></p>
<p>春雪滿空來。觸處是花開。不知園裏樹。那箇是真梅。<span class='note-inline'>(訥堂思)</span></p>
<p>颯颯秋風滿院凉。芬芳籬菊半經霜。可憐不遇攀花手。狼藉枝頭多少香。<span class='note-inline'>(高峰妙)</span></p>
<p>團擘難撈水月華。當陽把住又歸家。碧潭千尺夜空冷。落葉滿天誰撒沙。<span class='note-inline'>(三峰藏)</span></p>
<p>黃河尚有澄清。豈無無位真人。□日肆筵設席。今朝鼓瑟吹笙。<span class='note-inline'>(漢關喻)</span></p>
<p style="margin-left:1em">臨濟問院主甚處來。曰州中糶黃米來。師曰糶得盡麼。曰糶得盡。師以拄杖畫一畫曰還糶得者箇麼。主便喝。師便。打典座至。師舉前話。座曰院主不會和尚意。師曰你又作麼生。座禮拜。師亦打。</p>
<p>黃龍南云。寺主下喝。不可放過。典座禮拜。放過不可。臨濟令行。歸宗放過。三十年後有人說破。　黃龍新云。典座禮拜有過無功。寺主一喝有功無過。既是有功。為甚麼却打。棒頭有眼明如日。要識真金火裏看。　天童華云。二尊宿雖則力提綱要。未免依艸附木。殊不知大小臨濟被者兩箇漢破家散宅。還會麼。殺人刀。活人劍。　西禪需云。院主一喝。電卷雷奔。山摧地裂。典座禮拜。雲收雨散。月白風清。雖然如是。因甚麼總喫痛棒。不見道臥龍纔奮迅。丹鳳便翱翔。</p>
<p>報恩秀云。院主被棒。賞不避仇讎。供養主蒙恩。誅豈擇骨肉。　廣教玉云。院主典座雖竭力擔荷。怎奈臨濟當時祇令行一半。若據令而行。何處更有今日。你諸人還曾夢見麼。乃拈拄杖一齊打散。</p>
<p>功德天。黑暗女。有智主人俱不取。後代兒孫渾莽鹵。宏綱委地憑誰舉。<span class='note-inline'>(正覺逸)</span></p>
<p>寺主下喝。典座禮拜。臨濟令行。古今獨邁。<span class='note-inline'>(溈山喆)</span></p>
<p>臨濟全機格調高。棒頭有眼察秋毫。掃除狐兔家風峻。變化魚龍電火燒。活人劍。殺人刀。倚天照雪利吹毛。一等令行滋味別。十分痛處是誰遭。<span class='note-inline'>(天童覺)</span></p>
<p>寶劍持來刃似霜。幾回臨陣斬蠻王。有情有理俱三段。一道寒光射斗旁。<span class='note-inline'>(白雲端)</span></p>
<p>一堆紅燄互晴空。不問金銀鐵錫銅。入裏盡教成水去。那容蚊蚋泊其中。<span class='note-inline'>(徑山杲)</span></p>
<p>吹毛在握逞全威。不許依門傍戶窺。是聖是凡俱坐斷。直教千古轉光輝。<span class='note-inline'>(塗毒策)</span></p>
<p style="margin-left:1em">臨濟陞堂。有僧出。師便喝。僧亦喝。便禮拜。師便打。又有僧來。師舉起拂子。僧禮拜。師亦喝。又有僧來。師舉起拂子。僧曰謝和尚指示。師亦打。</p>
<p>雲門偃代云。祇宜老漢。　大覺云。得即得。猶未見臨濟機在。</p>
<p>大抵宗師。謁者難得。盤桓處且盤桓。儂家自有同風事。蘆管橫吹宇宙寬。<span class='note-inline'>(翠巖真)</span></p>
<p>五月五日午時書。赤口毒舌盡消除。更饒急急如律令。不須門上畵蜘蛛。<span class='note-inline'>(徑山杲)</span></p>
<p>主賓都落第三機。陣陣開旗不展旂。石火光中分勝負。倒騎鐵馬上須彌。<span class='note-inline'>(鼓山珪)</span></p>
<p>閃電光中賓主分。虗空背上立綱宗。祖師活計祇如此。後代兒孫掃地空。<span class='note-inline'>(松源岳)</span></p>
<p>颯颯朔風開鴈門。平沙歷亂卷蓬根。功名恥計擒生數。直斬樓蘭報國恩。<span class='note-inline'>(鴛湖用)</span></p>
<p style="margin-left:1em">臨濟陞堂。有僧出。師便喝。僧亦喝。便禮拜。師便打。</p>
<p>翠巖芝云。臨濟也心麤。好彩賴是者僧。若是今時衲僧。且作麼生即得。　東禪觀云。臨濟除是不作。作則萬竅怒號。者僧搏扶搖而上九萬里。噫。　雲居莊云。譬如水母無目。求食須假於蝦。明眼衲僧不妨辨取。</p>
<p>七擒七縱疾如風。八陣圖成不樹功。出生死門隨變幻。石頭塊塊是玲瓏。<span class='note-inline'>(龍池珍)</span></p>
<p style="margin-left:1em">臨濟見僧來。豎起拂子。僧禮拜。師便打。</p>
<p>翠巖芝云。者僧有理難伸。死而不弔。如今作麼生與者僧出氣。　䒢溪森云。尚有廣陵散。未及共君語。</p>
<p>棒頭有眼。眼裏無筋。多逢濁富。罕遇清貧。自入洞門烟鎖斷。不知世上幾經春。<span class='note-inline'>(雪菴瑾)</span></p>
<p style="margin-left:1em">臨濟因一僧參問。禮拜即是。不禮拜即是。師便喝。僧遂拜。師曰者賊。僧曰賊賊。便出去。師曰莫道無事好。師問首座。適間還有過也無。曰有。師曰。賓家有過。主家有過。曰二俱有過。師曰過在什麼處。座便出去。師曰莫道無事好。</p>
<p>南泉願云。官馬相蹋。　保寧勇云。者一羣賊。有正賊。有艸賊。還辨得麼。口款易招。贓物難認。　護國元云。者僧身挨白刃。臨濟劍不虗施。首座不善旁觀。惹得一身泥水。雖然如是。且道前無事與後無事相較幾何。緇素分明。不但穿却臨濟鼻孔。亦許你眼光爍破四天下。其或未然。莫道無事好。</p>
<p style="margin-left:1em">臨濟因定上座問如何是佛法大意。師下禪牀擒住。打一掌便拓開。定佇立。旁僧曰。定上座何不禮拜。定纔作禮。忽大悟。</p>
<p>斷際全機繼後踪。持來何必在從容。巨靈擡手無多子。分破華山千萬重。<span class='note-inline'>(翠峰顯)</span></p>
<p>不墮前後。獨超古今。喚回千歲夢。飛出九皐禽。直下一鎚光迸散。斬新彈子出爐金。<span class='note-inline'>(天童覺)</span></p>
<p>案頭書勅令行時。閫外全提殺活機。回首華山孤頂望。巨靈神亦豎降旗。<span class='note-inline'>(瞎堂遠)</span></p>
<p style="margin-left:1em">臨濟上堂次。兩堂首座相見同時下喝。僧問師。還有賓主也無。師曰賓主歷然。復召大眾曰。要會臨濟賓主句。問取堂中二首座。</p>
<p>廣慧璉云。兩堂首座同時下喝。還有賓主也無。若道有。祇是箇瞎漢。若道無。亦是箇瞎漢。不有不無。萬里崖州。若向者裏道得。好與三十棒。若道不得。亦與三十棒。汝等作麼生出得山僧圈圚。良久云。苦哉。蝦蟆蚯蚓[跳-兆+孛]跳上三十三天。撞著須彌山百雜碎。拈拄杖云。一隊無孔鐵錘。速退速退。　承天宗云。臨濟此語走殺天下衲僧。我即不然。當時見問還有賓主也無。<span class='corr'>但</span>云一對無孔鐵錘。　天童覺云。殺人刀。活人劍。在臨濟手裏。雖然如是。當時見道賓主歷然。便與震威一喝。直饒大逞神通。也祇得同聲相應。　昭覺勤云。正敕既行。諸侯避道。　大溈智云。作麼生是賓主歷然底道理。若也會得。一雙孤鴈撲地高飛。其或不然。兩箇鴛鴦池邊獨立。</p>
<p>啐啄之機箭拄鋒。瞥然賓主當時分。宗師憫物垂緇素。北地黃河徹底渾。<span class='note-inline'>(石霜圓)</span></p>
<p>兩堂上座齊下喝。眼裏瞳人帶金屑。錐刀同用不能分。黑漆崑崙迷夜月。<span class='note-inline'>(浮山遠)</span></p>
<p>一喝須教水逆流。歷然賓主未輕酬。當人若解通消息。半夜扶桑出日頭。<span class='note-inline'>(海印信)</span></p>
<p>離婁明不到。師曠聽亦譌。箇中識賓主。日午下星河。<span class='note-inline'>(黃龍震)</span></p>
<p>以平報不平。王法本無親。臨濟雖明眼。也是黃龍精。<span class='note-inline'>(徑山杲)</span></p>
<p>一喝當機賓主分。莫將知見強疎親。翻身獅子威獰甚。眼裏無筋一世貧。<span class='note-inline'>(尼無著總)</span></p>
<p>靈符直奪納龍門。箭拄曾誇好弟昆。酒熟甕頭春色閙。玉鞭摵碎鐵崑崙。<span class='note-inline'>(廣教玉)</span></p>
<p>苦雨酸風更攃沙。要將宗印定龍蛇。鐵關阻斷廻紋路。多少虯孫未到家。<span class='note-inline'>(潭吉忍二)</span></p>
<p>玉簡深埋白帝城。夜中光相益開明。山魈引子爭來鑿。剖到函封失却睛。</p>
<p style="margin-left:1em">臨濟上堂。有一人輪劫在途中。不離家舍。有一人離家舍。不在途中。阿那箇合受人天供養。</p>
<p>徑山杲云。賊身<span class='corr'>已</span>露。　雲巖遊云。識取鉤頭意。莫認定盤星。　徑山及云。臨濟見處偏枯。果然祇具一隻眼。山僧昨抵昌國訪諸官寮。從東過西。從西過東。波波挈挈。竟日祇在途中。且如何說箇不離家舍。此日歸來山門頭。合掌佛殿裏燒香。穿僧堂。入廚庫。總是自家屋舍。又如何說箇不離途中。衲僧家祇要據實而論。若不據實而論。謂之脫空謾語漢。怎受人天供養。隆教與麼告報。也是小脫空。且平實一句作麼生道。從來不唱脫空歌。把火燒山拾田螺。白榔樹梢魚扇子。急水灘頭鳥作窠。好大哥。以拂子擊禪牀一下。　平陽忞云。臨濟大師話墮了也。還有檢點得出者麼。若也檢點得出。許你與伊同參。合受人天供養。如或未然。喝一喝云。莫把是非來辨我。浮生穿鑿不相干。　理安問云。一不作。二不休。　晦曇承云。貪他一粒米。失却半年糧。</p>
<p>霹靂未收聲。閃電不留影。三更月到窗。半夜驢覰井。快騎駿馬驟高樓。一塵不動須彌頂。<span class='note-inline'>(最菴印)</span></p>
<p>無端亦學寫焉烏。誰要人天供養乎。幸是風顛人不在。飯牀推倒笑狂驢。<span class='note-inline'>(覺浪盛)</span></p>
<p>不屬陰陽生造得。那從地上論根苗。無鬚鎖。兩頭搖。落魄風流格外標。<span class='note-inline'>(平陽忞)</span></p>
<p>秦山楚水兩悠悠。任意何如不繫舟。還似無私空界月。萬邦同秉一輪秋。<span class='note-inline'>(至善得)</span></p>
<p style="margin-left:1em">臨濟因僧問如何是三眼國土。師曰我共汝入淨妙國土中。著清淨衣。說法身佛。又入無差別國土中。著無差別衣。說報身佛。又入解脫國土中。著光明衣。說化身佛。</p>
<p>法身報身化身。咄哉魍魎妖精。三眼國中逢著。笑教無位真人。<span class='note-inline'>(徑山杲)</span></p>
<p style="margin-left:1em">臨濟示眾。我有時一喝如金剛王寶劍。有時一喝如踞地獅子。有時一喝如探竿影艸。有時一喝不作一喝用。作麼生會。僧擬議。師便喝。</p>
<p>天寧琦喝一喝云。且道者一喝落在甚麼處。為復是金剛王寶劍。為復是踞地獅子。為復是探竿影艸。為復是一喝不作一喝用。試辨看。若辨不出。報恩與你註破。金剛王劍。目前可驗。擬議不來。墮坑落壍。踞地獅子。直下便是。打破髑髏。拈却牙齒。探竿影艸。好也不好。左手扶起。右手推倒。有時一喝不作喝用。大小臨濟祇管說夢。便與麼會。猶欠一喝在。喝一喝。　獅林則云。臨濟一喝不作一喝用。字經三寫烏焉成馬。老僧一喝只作一喝用。臭肉爛鮓賣與要者。有過無過。諸人試定當看。喝一喝。　開先金云。者僧擬議。臨濟便喝。還是金剛王寶劍。還是踞地獅子。還是探竿影艸。還是一喝不作一喝用。者裏緇素得出。權衡佛祖。號令人天。未為難事。其或未然。更為你指出。喝一喝。</p>
<p>一喝金剛劍用時。寒光爍爍射坤維。語言擬議傷鋒刃。徧界髑髏知不知。<span class='note-inline'>(智海融四)</span></p>
<p>一喝金毛輕踞地。檀林襲襲香風起。雖然爪距不曾施。萬里妖狐皆遠避。</p>
<p>一喝將為探竿艸。南北東西無不到。短長輕重定錙銖。平地茫茫須靠倒。</p>
<p>一喝不作一喝用。三世古今無別共。落花三月睡初醒。碧眼黃頭皆作夢。</p>
<p>小廝兒偏愛弄嬌。絲毫不挂赤條條。劣獅筋斗重翻躑。拶得蟾蜍下碧霄。<span class='note-inline'>(中峯本)</span></p>
<p>金剛寶劍倚天寒。喝下分明邪正看。擬議直教心膽喪。鋒鋩纔犯髑髏乾。<span class='note-inline'>(磬山修四)</span></p>
<p>金毛踞地露全威。哮㖃從他百獸危。電卷風馳山嶽裂。管教聲動震如雷。</p>
<p>探竿影艸露鋒鋩。真偽何曾得掩藏。喝裏如同明鏡現。自分妍醜見乖張。</p>
<p>一喝全收萬喝宗。幾人悟得到心空。諸方錯有商量者。莫待臨機落下風。</p>
<p>同時照用不同裁。變態風雲倐闔開。石火光中纔擬議。鐵輪早<span class='corr'>已</span>驀頭來。<span class='note-inline'>(木陳忞)</span></p>
<p>金剛王劍。八面神光。如大焰爐。蚊蚋不藏。佛魔同斬。運之則昌。擬犯其鋒。遂喝云。是什麼所在。和聲便打。<span class='note-inline'>(潭吉忍四)</span></p>
<p>踞地獅子。有殺有活。靜若淵泉。動排山岳。爪牙纔張。飛潛魄落。足下無私兮似危而安。龍象蹴蹋兮非驢所堪。豎拂子云。見麼。便喝。</p>
<p>探竿影艸。從上眼目。海北天南。鷹擊電燭。三千里外。不失正鵠。懷瓊握玉底切忌將來。宅破家亡底何妨搆得。乃喚云闍黎。僧回首。遽云。過。</p>
<p>一喝不作一喝用。佛眼窺之絕纖縫。正使狼烟遶戶飛。羽扇綸巾自絃誦。且道憑箇什麼道理。卓拄杖三下。</p>
<p style="margin-left:1em">臨濟一日拈胡餅示洛浦曰。萬種千般不離者箇。其理不二。浦曰如何不二之理。師再拈起胡餅示之。浦曰恁麼則萬種千般也。師曰屙尿見解。浦曰羅公照鏡。</p>
<p>溈山喆云。臨濟便風挂帆。洛浦鼓棹揚波。然雖如是。臨濟門下則得。溈山門則不得。</p>
<p style="margin-left:1em">臨濟示眾。大凡演唱宗乘。一句中須具三玄。一玄門須具三要。有權有實。有照有用。諸人作麼生會。</p>
<div>磬山修拈拄杖云。諸人還識得者一句麼。卓一下。喝一喝。要會三玄麼。以拄杖點空作[、/(、*、)]。喝一喝。要會三要麼。以拄杖於空中畫<img src='../images/X66p0416_01.gif' alt='X66p0416_01.gif' />。喝一喝。擲下拄杖。</div>
<p>第一玄。照用一時全。七星光燦爛。萬里絕人烟。<span class='note-inline'>(汾陽昭七)</span></p>
<p>第二玄。鉤錐利更尖。擬議穿顋過。裂面倚雙肩。</p>
<p>第三玄。妙用具方圓。隨機明理事。萬法體中全。</p>
<p>第一要。根境俱忘絕朕兆。山崩海竭灑飄塵。蕩盡乾坤始為妙。</p>
<p>第二要。鉤錐察辨呈巧妙。縱去奪來掣電機。透匣七星光晃耀。</p>
<p>第三要。不用鉤錐并下釣。臨機一曲楚歌聲。聞者悉皆忘返照。</p>
<p>三玄三要事難分。得意忘言道易親。一句明明該萬象。重陽九日菊花新。</p>
<p>第一玄。三世諸佛擬何宣。垂慈夢裏生輕薄。端坐還成落斷邊。<span class='note-inline'>(慈明圓三)</span></p>
<p>第二玄。靈利衲僧眼未明。石火電光猶是鈍。揚眉瞚目涉關津。</p>
<p>第三玄。萬象森羅宇宙寬。雲散洞空山嶽靜。落花流水滿長川。</p>
<p>句中難透是三玄。一句該通空劫前。臨濟命根元不斷。一條紅線手中牽。<span class='note-inline'>(竹菴珪)</span></p>
<p>第一玄。一字不加畫。分明是箇賊。咄咄咄。咄處且最毒。<span class='note-inline'>(磬山修六)</span></p>
<p>第二玄。快手何曾先。攃沙并攃土。露露露。露出孃生褲。</p>
<p>第三玄。一曲江村岸。風月隨時看。收收收。收去箇中流。</p>
<p>第一要。驀地忽一笑。笑倒須菩提。攙起迦葉老。</p>
<p>第二要。袖裏箇金圈。拈出是莖艸。瞚目牛吞了。</p>
<p>第三要。伸縮誰能照。隻手握雙拳。打得虗空叫。</p>
<p>春曉黃鶯呌翠微。遊人陌上蹋歌歸。紙錢縷縷堆寒食。徧野青氈古墓碑。<span class='note-inline'>(語風信)</span></p>
<p>大機大用絕商量。信有白拈巧異常。影艸形旂瞞佛祖。蟭螟眼欲繡鴛鴦。字成蒼頡天宜泣。書出龍威國豈昌。一喝四溟曾倒決。果然滅却瞎驢旁。<span class='note-inline'>(平陽忞)</span></p>
<p>老儂不識書。錯讀巳已<span class='corr'>己</span>。去問太大人。答我渠似你。<span class='note-inline'>(顯聖澄)</span></p>
<p>第一玄。軒轅未舉辨□□□□□□火裏鬬。撞破青天作兩邊。<span class='note-inline'>(天笠珍六)</span></p>
<p>第二玄。百花影裏颺金鞭。縱使驊騮能逐電。玉蹏紅綫兩頭牽。</p>
<p>第三玄。毗目仙人五眼圓。拾得路旁斷貫索。九十六圈一串穿。</p>
<p>第一要。吸盡西江向汝道。賺他雙耳至今聾。尾上雷轟開頂竅。</p>
<p>第二要。明暗雙關輕落艸。相逢未會末後機。祇得低頭歸去好。</p>
<p>第三要。混沌死時多鑿竅。糟團飯塊囫圇吞。背後白拈撫掌笑。</p>
<p>陷虎機中老大蟲。眼光落盡聚呼風。一毛湧出團圝月。海上珊瑚樹樹紅。<span class='note-inline'>(潭吉忍)</span></p>
<p>行船走馬命三分。雨露風晴不可聞。歸到故山驚<span class='corr'>刺</span>眼。拕泥新婦洗長裙。<span class='note-inline'>(漢關喻)</span></p>
</div>
<p class='juan'>宗鑑法林卷二十一</p></div>
</div><!-- end of div[@id='body'] -->
</body></html>