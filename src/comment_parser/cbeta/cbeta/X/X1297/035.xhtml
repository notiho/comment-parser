<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu391' />宗鑑法林卷三十五</p><p class="byline">集雲堂　編</p>
<div class='div-other'><a id='mulu392' />
<p class='h1'>大鑒下十八世</p>
<div class='div-other'><a id='mulu393' />
<p class='h2'>慶元府天童密庵咸傑禪師<span class='note-inline'>(應菴華嗣)</span></p><p style="margin-left:1em">一日侍菴。菴問如何是正法眼。師曰破沙盆。</p>
<p>覺王立別云。脫篐桶子。</p>
<p>五陵公子少年時。得意春風躍馬蹄。不惜黃金為彈子。海棠花下打黃鸝。<span class='note-inline'>(雙杉元)</span></p>
<p>白玉琢成泥彈子。黃金鑄就鐵崑崙。千年滯貨無人買。未免如今累子孫。<span class='note-inline'>(大歇謙)</span></p>
<p>千金蕩盡一無存。衣食終朝取別人。不是五陵真俠骨。回頭猶戀舊頭巾。<span class='note-inline'>(月涵潛)</span></p>
<p>正法眼曾無此語。破砂盆豈有斯言。一生躭酒難消恨。蹋月穿花過遠村。<span class='note-inline'>(蔗菴範)</span></p>
<p>愁來一字不堪煑。醉後千盃未惜多。翻轉砂盆滅却眼。半窻霜月在烟蘿。<span class='note-inline'>(理安問)</span></p>
<p>毛頭星現在當門。百怪千妖盡轉恩。細嚼爛紅鋼一塊。翻成沒底破砂盆。<span class='note-inline'>(南嶽際)</span></p>
<p>大千沙界黑漫漫。法眼年來不中看。掇出破盆敲不破。從教今古競頭鑽。<span class='note-inline'>(牧雲門)</span></p>
<p style="margin-left:1em">密庵因僧問如何是正法眼。師曰艸鞵無[糸*爽]。曰祇如和尚道破砂盆。又作麼生。師曰老僧不曾動舌頭。曰此語<span class='corr'>已</span>遍天下。師曰杓卜聽虗聲。</p>
<p>南嶽際云。一轉語安邦定國。一轉語失業亡家。若人檢點得出。山僧許伊穩坐家堂。</p>
<p style="margin-left:1em">密菴示眾。一年三百六十日。今宵正是結交頭。移身換步無多子。六合清風來未休。</p>
<p>祖燈紹云。虎丘<span class='corr'>忝</span>為脚下兒孫聊亦效顰。百年三萬六千朝。逆順數來無尾頭。聚首今宵明歲近。一聲爆竹幾知休。還有與祖師把臂者麼。若有。一隻孤鶩撲地高飛。若無。一對鴛鴦池中獨立。</p>
</div>
<div class='div-other'><a id='mulu394' />
<p class='h2'>常州華藏伊庵有權禪師<span class='note-inline'>(無庵全嗣)</span></p><p style="margin-left:1em">嘗夜坐達旦。行粥者至。忘展鉢。鄰僧以手觸之。師感悟。為偈曰。黑漆崑崙把釣竿。古帆高挂下驚湍。蘆花影裏弄明月。引得盲龜上釣船。</p>
<p>雲深江絕引帆孤。可惜隣僧拽轉渠。方信圓明彈指事。元來此語不傳虗。<span class='note-inline'>(圭堂居士)</span></p>
</div>
<div class='div-other'><a id='mulu395' />
<p class='h2'>杭州淨慈肯堂彥充禪師<span class='note-inline'>(萬庵顏嗣)</span></p><p style="margin-left:1em">示眾。觀方知彼去。去者不至方。艸鞵跟忽斷。全身在帝鄉。</p>
<p>孰謂觀方不在方。纔開臭口便乖張。行人要覓長安路。不覺全身在帝鄉。<span class='note-inline'>(掩室開)</span></p>
</div></div>
<div class='div-other'><a id='mulu396' />
<p class='h1'>大鑑下十九世</p>
<div class='div-other'><a id='mulu397' />
<p class='h2'>夔州臥龍祖先禪師<span class='note-inline'>(天童傑嗣)</span></p><p style="margin-left:1em">分座靈隱。有道者請益曰。猢猻子捉不住。願垂開示。師曰。用捉作麼。如風吹水。自然成紋。</p>
<p>覺王立云。破庵答話不費些力。道者請益自納敗闕。且問諸人。即今猢猻子在甚處。　江天海云。且道風未起時紋在甚麼處。咄。洎合停囚長智。</p>
<p>至仁天子調玉燭。宇宙風清八百州。寸刃不施王化徧。一人端拱坐龍樓。<span class='note-inline'>(平陽忞)</span></p>
<p>人居大國方知貴。水到瀟湘一㨾清。驀地江湖風浩蕩。一時吹徹渙春冰。<span class='note-inline'>(理安問)</span></p>
<p>把住咽喉據要津。奔流度刃在當人。道來祇是平常語。伎倆渾消父子親。<span class='note-inline'>(牧雲門)</span></p>
<p>劍樹刀山羅剎域。鑊湯爐炭鬼門關。閻王終不受斯考。識破其中總是閒。<span class='note-inline'>(資福觀)</span></p>
<p style="margin-left:1em">臥龍上堂。不是心不是佛不是物。忍俊不禁為諸人作箇撇脫。拈拄杖卓一下曰。流水暗消溪畔石。勸人除却是非難。</p>
<p>雲漢滿云。忍俊不禁。逐塊韓獹。作箇撇脫。霜上加雪。且道不是心不是佛不是物畢竟是箇什麼。卓拄杖云。莫把是非來辨我。浮生穿鑿不相干。</p>
</div>
<div class='div-other'><a id='mulu398' />
<p class='h2'>杭州靈隱松源崇嶽禪師<span class='note-inline'>(密庵傑嗣)</span></p><p style="margin-left:1em">垂語曰。大力量人因甚擡脚不起。</p>
<p>擡脚蹋翻香水海。低頭俯視四禪天。一箇渾身無處著。<span class='note-inline'>(請續一句　無門開)</span></p>
<p>力難擡起為君宣。神駿何勞更著鞭。一躍洞天三十六。到時凡骨便成仙。<span class='note-inline'>(虗堂愚)</span></p>
<p style="margin-left:1em">松源示眾。古人道拈起也天回地轉。放下也艸偃風行。冶父則不然。拈起也乾坤黯黑。放下也瓦礫生光。忽有一箇半箇驀然[翟*支]瞎頂門眼。達磨一宗未致寂寥在。</p>
<p>了庵欲云。者老漢祇見錐頭利不見鑿頭方。壽山即不然。拈起也南山起雲。放下也北山下雨。不拈不放時如何。三汲浪高魚化龍。癡人猶戽夜塘水。</p>
<p style="margin-left:1em">松源垂語曰。開口不在舌頭。</p>
<p>開口不在舌頭上。齩斷牙關供死狀。莫教吞了大還丹。命根難斷空惆悵。<span class='note-inline'>(朴翁銛)</span></p>
<p>含糊一世無分曉。開口何嘗在舌頭。萬古業風吹不盡。又隨月色過羅浮。<span class='note-inline'>(虗堂愚)</span></p>
<p style="margin-left:1em">松源垂語。明眼衲僧因甚脚下紅絲綫不斷。</p>
<p>脚跟不斷紅絲綫。掉臂乾坤自在行。塞壑填溝無處著。歸來依舊兩眉橫。<span class='note-inline'>(虗堂愚)</span></p>
<p style="margin-left:1em">松源示眾。明眼衲僧因甚打失鼻孔有賊無贓⊙。</p>
<p>殺人一萬損三千。獨弄單提機不全。萬頃滄波明月夜。一聲短笛釣魚船。<span class='note-inline'>(諾菴肇)</span></p>
<p style="margin-left:1em">松源臨終示眾。久在正路行者有。祇不能用黑豆法。難以荷負正宗。臨濟佛法到此平沉。痛哉痛哉。</p>
<p>雲居莊云。松源老祖壓良為賤。若是黑荳法用得有甚奇特。直須將斷貫索穿過從上佛祖鼻孔方有自由分。時有僧問。斷貫索莫在和尚手中麼。居云者瞎漢。拈拄杖便打。</p>
</div>
<div class='div-other'><a id='mulu399' />
<p class='h2'>杭州靈隱徑山如珏禪師<span class='note-inline'>(焦山體下天童頴嗣)</span></p><p style="margin-left:1em">因癡鈍問如何是佛。師曰爛冬瓜。仍頌。如何是佛爛冬瓜。齩著冰霜透齒牙。根蒂雖然無窌子。一年一度一開花。</p>
<p>如何是佛爛冬瓜。鐵額銅頭沒奈何。萬里鴻溝歸漢後。八千人恨一聲歌。<span class='note-inline'>(獨木林)</span></p>
</div></div>
<div class='div-other'><a id='mulu400' />
<p class='h1'>大鑒下二十世</p>
<div class='div-other'><a id='mulu401' />
<p class='h2'>杭州徑山無準師範禪師<span class='note-inline'>(臥龍先嗣)</span></p><p style="margin-left:1em">初謁育王佛照。照問何處人。師曰劍州。曰□得劍來麼。師隨聲便喝。照笑曰者烏頭子也亂作。後至靈隱。第一座同遊石筍菴。有道者請益猢猻子話。師於侍傍。忽然大悟。</p>
<p>覺王立云。桑樹上著箭。柳樹上出汁。幸而無準知恩有地。若撞著箇無面目漢。唾罵未有了日在。因甚如此。一任疑著。</p>
<p>氣飲長虹<span class='corr'>已</span>食牛。血漫漫地照人愁。因風吹火無多力。春滿皇都四百州。<span class='note-inline'>(理安問)</span></p>
<p>城門失火臭烟熏。殃及池魚尾盡焚。無處更求三尺水。直看振鬣上青雲。<span class='note-inline'>(古南門)</span></p>
<p>匕刃深藏氣自昂。逢人觸著露鋒鋩。誤因吳起論戈甲。襲蘊從前一笑忘。<span class='note-inline'>(卓菴元)</span></p>
<p>密用臨機興喪至。禍胎從此出蕭牆。一聲腸斷風前笛。徧地干戈孰抵當。<span class='note-inline'>(默菴慧)</span></p>
</div>
<div class='div-other'><a id='mulu402' />
<p class='h2'>慶元府天童天目文禮禪師<span class='note-inline'>(松源嶽嗣)</span></p><p style="margin-left:1em">因智虎維那參。師問汝名什麼。曰智虎。師退身作怕勢。智擬議。師便歸方丈。</p>
<p>白浪堆中下一鉤。錦鱗紅尾尚悠悠。漁翁不計竿頭事。笑入蘆花萬頃秋。<span class='note-inline'>(石林鞏)</span></p>
</div>
<div class='div-other'><a id='mulu403' />
<p class='h2'>杭州徑山元叟行端禪師<span class='note-inline'>(育王光下三世藏叟珍嗣)</span></p><p style="margin-left:1em">上堂。冬至月頭賣被買牛。冬至月尾賣牛買被。不覺日又夜。爭教人少年。</p>
<p>祖燈紹云。拆籬補壁則不無。端師可惜儉生。黃曇又不然。冬至月頭敲冰覓火。冬至月尾鐵樹攢花。正當月中時如何。叠足爐頭煨榾柮。從他霜上又加霜。</p>
</div>
<div class='div-other'><a id='mulu404' />
<p class='h2'>杭州中竺空巖有禪師<span class='note-inline'>(徑山珏嗣)</span></p><p style="margin-left:1em">室中垂語曰。黃金鑄就鐵真人。</p>
<p>錦衣公子醉田家。熟睡柴牀日未斜。熱渴呼漿無所得。便將玉帶換甌茶。<span class='note-inline'>(東海湧)</span></p>
</div></div>
<div class='div-other'><a id='mulu405' />
<p class='h1'>大鑒下二十一世</p>
<div class='div-other'><a id='mulu406' />
<p class='h2'>袁州仰山祖欽禪師<span class='note-inline'>(無凖範嗣)</span></p><p style="margin-left:1em">參天目禮。令看臨濟三頓痛棒話。一日上蒲團豁然如地陷相似。後在無準會下。每遇入室舉主人公便能[跳-兆+孛]跳。舉衲僧巴鼻佛祖爪牙更無下口處。經十年。後過天目。偶佛殿前行。擡眸見一株古柏觸著。向來所得境界和底一時颺下。方始見徑山老人立地處。</p>
<p>覺王立云。掀翻從前寶惜。徹見本地風光。閒茶飯喫了多少。始見徑山立地。可悲可笑。檢點得出。許你具透關眼。　雲漢滿云。豁然地陷。死水不藏龍。古柏觸翻。脫盡孃生袴。便見徑山立地處。更須三十烏藤。即今還有具如是作者麼。良久云。蒼天蒼天。</p>
<p>大蟲無齒爪牙危。未透玄關祇暗疑。不是脚跟親點地。此心能有幾人知。<span class='note-inline'>(理安問)</span></p>
<p>徑山牙爪苦難捫。古柏相逢斷命根。立地與他三十棒。山青水綠別乾坤。<span class='note-inline'>(牧雲門)</span></p>
<p>脚下踪由路可行。目前未透總非真。豁然觸發渾無礙。任運騰騰廓古今。<span class='note-inline'>(資福觀)</span></p>
<p style="margin-left:1em">仰山示眾。心是根。法是塵。兩種猶如鏡上痕。鏡<span class='corr'>已</span>破。法不存。疎影橫斜水清淺。暗香浮動月黃昏。</p>
<p>南嶽際云。雪巖好與三十棒。何故。不合竊常住物入方丈用。</p>
<p style="margin-left:1em">仰山上堂。道在日用。日用不知。饑祇喫飯。寒祇添衣。晴天愛日拄枯藜。檢點溪頭梅樹。向陽偷放南枝。</p>
<p>磬山修云。還灼然會得麼。若會。許你識得臨濟大師人境俱不奪之句。雖然。直須親到。若不親到。也是釘樁搖櫓。有甚麼用處。</p>
<p style="margin-left:1em">仰山上堂。解語非干舌。能言不是聲。畢般班碧剝。當滴帝都丁。譌聞誤聽認烏作焉則且置。一真未具<span class='corr'>已</span>前。如何辨明鼠齩鐵釘。</p>
<p>慈舟念云。解語全憑舌。能言即是聲。二三元四五。一〡像枚丁。隨聞即見。合水和泥則且置。一真<span class='corr'>已</span>具之後。如何辨明伐木丁丁。鳥鳴嚶嚶。　語浪諝云。提持衲僧巴鼻。發明向上宗猷。錦心繡口無出其右。檢點將來。未免徐六之見。諝上座今日出一隻手推倒擔板。不惟使二大老眉毛撕結鼻孔相拄。須要現前一眾人人知有。驀豎拂子云。見麼。擊拂子云。聞麼。即此見聞非見聞。無餘聲色可呈君。箇中若了全無事。體用何妨分不分。復擊拂子。</p>
</div>
<div class='div-other'><a id='mulu407' />
<p class='h2'>杭州淨慈斷橋妙倫禪師<span class='note-inline'>(徑山範嗣)</span></p><p style="margin-left:1em">參無準。準以狗子因何有業識令下語。凡三十轉皆不契。師曰可無方便乎。準乃舉真淨頌曰。言有業識在。誰云意不深。海枯終見底。人死不知心。示之。師悚然良久。忽聞版聲大悟。</p>
<p>金明進云。徑山養子之緣。不顧脚跟泥水。倫祖白汗通身。要難恩酬罔極。有問金明狗子因何有業識。向道伏惟和尚珍重萬福。如更眼目定動。便與掀倒禪牀。　龍淵法云。無準老漢慣將死語開人活眼。可謂婆心太切。倫祖雖然瞥地收回劫外風光。要且尤欠一籌。</p>
<p>漏屋恰逢連夜雨。更多愁霧鎖柴門。忽然雲靜紅輪擁。疊疊青山插遠村。<span class='note-inline'>(介菴進)</span></p>
<p>頂門一擊汗如油。捉敗當年老趙州。自是黃河連底濁。一番驟雨一番愁。<span class='note-inline'>(一初元)</span></p>
<p style="margin-left:1em">斷橋上堂。德山低頭。夾山點頭。俱胝豎起一指頭。玄沙築破脚指頭。拈拄杖曰。都來不出山僧拄杖頭。何以見得。卓一下曰。一葉落。天下秋。</p>
<p>缾山謙云。開疆闢土。革故鼎新。固是淨慈老漢為人底赤心片片。缾山今日也要平分風月。拈如意云。德山玄沙夾山俱胝總在缾山如意頭上。各各顯揚無量妙義。還委悉麼。不因夜來雁。怎見海門秋。</p>
<p>千奇與百怪。祇在一毫端。拈却毫端看。霜花六月寒。<span class='note-inline'>(牧公謙)</span></p>
<p>幾座畵閣瓊樓。數條花街柳巷。從頭說與遊人。總在長安市上。<span class='note-inline'>(潛夫竣)</span></p>
</div>
<div class='div-other'><a id='mulu408' />
<p class='h2'>明州育王橫川如珙禪師<span class='note-inline'>(天目禮嗣)</span></p><p style="margin-left:1em">晚參。少室無門戶。如何便得通。夜深寧耐立。聽我話西東。</p>
<p>保寧茂舉畢。召大眾云。也有權也有實也有照也有用。祇是不得恁麼會。珍重。</p>
<p style="margin-left:1em">橫川示眾。福源今日結制。不得不為諸人議定。第一。從朝至暮舉足下足不得蹋著常住地。若蹋著常住地定犯波羅夷罪。第二。十二時中不得向鼻孔裏出氣。若向鼻孔裏出氣定犯波羅夷罪。第三件事且莫說。留在七月十五日也未遲。瓮裏何曾走却鼈。</p>
<p>南嶽際云。當時山僧若在。但出眾行兩步。打箇噴嚏。且看福源怎生合煞。</p>
</div>
<div class='div-other'><a id='mulu409' />
<p class='h2'>臨安府徑山虗堂智愚禪師<span class='note-inline'>(靈隱嶽下運庵巖嗣)</span></p><p style="margin-left:1em">垂語曰。<span class='corr'>己</span>眼未明底。因甚麼將虗空作布袴著。畫地為牢底。因甚透者箇不過。入海算沙底。因甚向鍼鋒頭上翹足。</p>
<p>縫却虗空算盡沙。鍼頭畫地是生涯。改頭換面無人見。幾度春風吹落花。<span class='note-inline'>(閒極雲)</span></p>
<p>解把虗空作袴單。地牢畫出透還難。鍼鋒頭上翹雙足。猶對春風話歲寒。<span class='note-inline'>(葛廬覃)</span></p>
</div>
<div class='div-other'><a id='mulu410' />
<p class='h2'>臨安府徑山石溪心月佛海禪師<span class='note-inline'>(靈隱嶽下掩室開嗣)</span></p><p style="margin-left:1em">因僧問如何是佛。師曰矮子看戲。</p>
<p>巍巍丈六紫金容。百戲場中有變通。矮子看來眉卓豎。鐵鎚無孔舞春風。<span class='note-inline'>(葛廬覃)</span></p>
</div>
<div class='div-other'><a id='mulu411' />
<p class='h2'>海鹽天寧寺楚石梵琦禪師<span class='note-inline'>(元叟端嗣)</span></p><p style="margin-left:1em">因僧問如何是山裏禪。師曰猢猻上樹尾連顛。曰如何是城裏禪。師曰十字街頭一片甎。曰如何是村裏禪。師曰扶桑人種<span class='corr'>陝</span>西田。曰謝師答話。師曰蒼天蒼天。</p>
<p>天目律云。大小楚石若不得後語。大似光影未忘。寶壽則不然。山裏禪。虗巖午夜鎖輕烟。城裏禪。肉案頭邊唱哩嗹。村裏禪。牯牛[跳-兆+孛]跳出豬圈。謝師答話。潑油救燃。祇者末後一句。一任天下衲子鑽研。　起綱宗云。隨機應變即不無。未免乾嚗嚗多香火氣。今日忽有人問。如何是山裏禪。奇怪石頭形似虎。火燒松樹勢如龍。如何是城裏禪。四五百條花柳巷。二三千所管絃樓。如何是村裏禪。漠漠水田飛白鷺。陰陰夏木囀黃鸝。若云謝師答話。向道許你領會。用在驢年。</p>
<p style="margin-left:1em">天寧一日索麫次。有僧來參。師引麫示之。僧珍重便去。師召大德。僧應諾回首。師曰有口不得喫麫者多。</p>
<p>南嶽際云。盡道者僧祇合便去不合回首。回首處是天寧看破處。且喜沒交涉。殊不知他二人各有把斷之機。各有出身之路。雖然山僧與麼批判。也是普州人送賊。</p>
<p style="margin-left:1em">天寧上堂。通身是眼。為什麼看不見。通身是耳。為什麼聽不聞。通身是口。為什麼說不到。通身是心。為什麼鑒不出。報恩有一道聰明神呪。布施諸人去也。便下座。</p>
<p>大覺昇云。山僧即不然。通身是眼。有什麼看不見。通身是耳。有什麼聽不聞。通身是口。有什麼說不到。通身是心。有什麼鑒不出。也無聰明神呪布施諸人。珍重歸堂喫茶去。</p>
</div></div>
<div class='div-other'><a id='mulu412' />
<p class='h1'>大鑒下二十二世</p>
<div class='div-other'><a id='mulu413' />
<p class='h2'>臨安天目高峰原妙禪師<span class='note-inline'>(仰山欽嗣)</span></p><p style="margin-left:1em">在徑山。隨眾詣三塔諷經次。擡頭忽覩五祖真贊曰。百年三萬六千朝。反覆元來是者漢。有省。後參雪巖。一日巖問。日間浩浩時作得主麼。師曰作得主。曰睡夢中作得主麼。師曰作得主。曰正睡著時無夢無想無見無聞主人公在什麼處。師無對。遂奮志入龍鬚。越五年。因友人同宿觸枕子墮地始大悟。曰元來祇是舊時人。不改舊時行履處。</p>
<p>南北無門路不通。分毫有主賊來攻。直饒主客都星散。大似楊花逐曉風。<span class='note-inline'>(雪嶠信)</span></p>
<p>沙裏淘金金裏沙。至親翻作惡冤家。枕頭打破冤家窟。鼻孔遼天是甚麼。<span class='note-inline'>(聞谷印)</span></p>
<p>滄溟一竭見鯤鰲。陸地波濤萬丈高。鐵壁銀山齊破了。賊身無處可潛韜。<span class='note-inline'>(山茨際)</span></p>
<p>晝寢曾驚起。夜深不敢眠。慈母一聲喚。猶豫五更天。鷄鳴知漏盡。含笑到牀前。<span class='note-inline'>(報恩琇)</span></p>
<p>月落霜天夜正寒。錦鱗透網潑天瀾。枕頭落地何曾悟。返覺從前被悟瞞。<span class='note-inline'>(朝宗忍)</span></p>
<p>踢翻大地露陽春。誤聽鶯啼入柳陰。沒興夜闌逢酒醒。笑渠依舊宿深村。<span class='note-inline'>(理安問)</span></p>
<p>無夢無想主何處。兩刃交鋒都不既。堂堂密密沒周遮。煒煒煌煌絕覆蔽。衲僧不奈念生何。愛向無生尋活計。念無起。重遭繫。全身落在深坑裏。<span class='note-inline'>(山鳴璐)</span></p>
<p>無夢無想主在麼。相隨來也沒如何。誰家門首無明月。頗奈夜行人更多。<span class='note-inline'>(宗寶獨)</span></p>
<p>半生活計一漁舟。幾度風前為下鉤。行向桃花源盡處。歸言獨自訪仙遊。武陵守。親垂叩。興敗無聊方自咎。休自咎。一溪水綠仍如舊。<span class='note-inline'>(石雨方)</span></p>
<p>夢想見聞俱坐斷。主人面目甚分明。不因枕子敲殘月。爭得殊方定太平。<span class='note-inline'>(古雪喆)</span></p>
<p>一椎擊碎摩尼藏。相逢何處不逍遙。枕頭有甚閒巴鼻。翻笑從前立處高。<span class='note-inline'>(雲外澤)</span></p>
<p><span class='corr'>已</span>向人間說好媒。冤家活活哄將來。一聲長笛宮中起。自悔從前百不該。<span class='note-inline'>(五祖蕉)</span></p>
<p>撒手懸巖拌命馳。翻空一跌瞎雙眉。三更蹋過鐵門限。下載清風說向誰。<span class='note-inline'>(湘翁沄)</span></p>
<p>洞庭無盡水雲斜。白浪滔空誰見涯。一擊驪龍頭角碎。山河無處不飛花。<span class='note-inline'>(雪逵照)</span></p>
<p style="margin-left:1em">高峰示眾。海底泥牛銜月走。巖前石虎抱兒眠。鐵蛇鑽入金剛眼。崑崙騎象鷺鷥牽。此四句內有一句能縱能奪能殺能活。若人檢點得出。一生參學事畢。</p>
<p>天童悟云。高峰四句不妨奇特。祇是不經檢點。古南門云。檢點不妨檢點。祇是無甚奇特。復云。山僧亦有四句。五更撞鐘脚落地。三通接板狗子吠。二時粥飯溼匙箸。半夜放參霜點被。四句中有一句全用。有一句全體。有一句全體即用全用即體。有一句體用雙忘。騰騰任運任運騰騰。若人檢點得出。便請歸家穩坐。　理安問云。高峰老祖坐斷獅子巖。直是天下人沒奈伊何。因甚到者裏却又忍俊不禁一場敗露。山僧既作他不肖兒孫。敢將老祖陳年骨董一時傾攃諸人面前。還有向個裏著箇眼者麼。靠拄杖云。得行便行。得坐便坐。大小高峰。一狀領。過　雲中嶨云。藏春色於壺天。栽兔角於馬首。固是高峰作略。若論擒飛龍捉猛虎。猶未可在。</p>
<p>最苦參禪未徹頭。無聞無見勘來羞。髑髏正睡驚開眼。定國安邦一念休。<span class='note-inline'>(牧雲門)</span></p>
<p>尋得桃源好避秦。桃紅又見一年春。花飛莫遣隨流水。怕有漁郎來問津。<span class='note-inline'>(具足有)</span></p>
<p>冰肌玉骨巧嚬呻。蘭珮香飄萬點春。雨過巫山雲勢聳。陽臺白日夢迷人。<span class='note-inline'>(御之龍)</span></p>
<p>錯箭磨弓露賊身。低言細語強惺惺。分明剾却世人眼。更問世人乞眼睛。<span class='note-inline'>(湘翁沄)</span></p>
<p>世有南威貌似花。來乘駿馬去登車。風流若使時人見。定惹閒非到自家。<span class='note-inline'>(紫琈岠)</span></p>
<p style="margin-left:1em">高峰示眾。豎拂子曰。大眾。到者裏進一步也不得。退一步也不得。總不恁麼也不得。畢竟如何。不得不得。</p>
<p>佛川宗云。野山則不然。乃豎拂子云。大眾。到者裏進一步也得。退一步也得。恁麼不恁麼也得。畢竟如何。得得。　慧慶詮云。二老與麼提持。直截不妨直截。義學看來。不免被得失進退瞞過。者裏則不然。乃驀豎拂子云。切忌頭上安頭。便擲下。</p>
<p style="margin-left:1em">高峰上堂。門外有一人。用盡機謀要入入不得。門裏有一人。做盡伎倆要出出不得。出不得入不得即且置。且道門外人與門裏人相見時如何。愁人莫向愁人說。說向愁人愁殺人。</p>
<p>理安問云。是何言歟。門外有一人用盡機謀要入入不得。不消咳嗽一聲。門裏有一人做盡伎倆要出出不得。亦不消彈指一下。門外人與門裏人相見時如何。東西十萬。南北八千。　騰煥家云。高峰也是觀機逗教應病與藥。西山則不然。門外有一人不用機謀要入便入。門裏有一人不做伎倆要出便出。出得入得且置。且道門外人與門裏人相見時如何。以拂子擊案云。各逞風流歸別浦。從教鷗鷺自疑猜。</p>
<p style="margin-left:1em">高峰垂問。大徹底人本脫生死。因甚命根不斷。</p>
<p>理安問云。疑則別參。復頌。</p>
<p>從來迷悟不相干。力盡何曾出蓋纏。泥裏若教重洗土。累他長劫守驢鞭。</p>
<p>自從拽斷篷根索。一任虗舟海上帆。數點野萍栽不得。不勞根下更加芟。<span class='note-inline'>(三峰藏)</span></p>
<p>將謂別有。暗裏亂走。走到天明。依然空手。<span class='note-inline'>(梅谷悅)</span></p>
<p style="margin-left:1em">高峰曰。佛祖公案祇是一箇道理。因甚有明有不明。</p>
<p>理安問云。奴兒婢子愛殷勤。復頌。</p>
<p>明投暗合苦難醫。誓作羣盲走使兒。認影迷頭如不薦。甘心活活墮泥犂。</p>
<p>山深通塞路逶迤。一夜風雷雨斷溪。識得水邊苔徑險。自甘崖側結茅棲。<span class='note-inline'>(三峰藏)</span></p>
<p>墮坑落壍。鬼得其便。粉碎髑髏。離宮失殿。<span class='note-inline'>(梅谷悅)</span></p>
<p style="margin-left:1em">高峰曰。大修行人當遵佛行。因甚不守毗尼。</p>
<p>理安問云。誰甘受屈。復頌佛魔齊入是同流。口誦真言上酒樓。三世如來羞客作。讓伊赤手把豬頭。</p>
<p>聖凡忘盡眼糢糊。摸得張郎喚大家。醉後不知天是笠。路傍潦倒倩人扶。<span class='note-inline'>(三峰藏)</span></p>
<p>樂則同歡。大海波乾。珊瑚枝上。明月團團。<span class='note-inline'>(梅谷悅)</span></p>
<p style="margin-left:1em">高峰曰。杲日當空無所不照。因甚被片雲遮却。</p>
<p>理安問云。波斯脚板闊。復頌。青天喫棒有來由。杲日當空據令酬。昨日正晴今忽雨。半生脚下逞風流。</p>
<p>當空赤日頂門高。赫奕翻令目自勞。夜半閉關深睡熟。者回能數背間毛。<span class='note-inline'>(三峰藏)</span></p>
<p>相隨來也。勘過了打。石火電光。那容汝把。<span class='note-inline'>(梅谷悅)</span></p>
<p style="margin-left:1em">高峰曰。人人有箇影子寸步不離。因甚蹋不著。</p>
<p>理安問云。逢人但恁麼舉。復頌泥牛吼月却臨風。石火難追電影踪。切忌定盤星錯認。出門徒惜草茸茸。</p>
<p>隨身自影不相離。不上平橋反過溪。剩有脚心開隻眼。等閒蹋過頂[寧*頁]西。<span class='note-inline'>(三峰藏)</span></p>
<p>罪不重科。還甘也無。問取趙州。東壁葫蘆。<span class='note-inline'>(梅谷悅)</span></p>
<p style="margin-left:1em">高峰曰。盡大地是箇火坑。得何三昧不被燒却。</p>
<p>理安問云。渾身在裏許。復頌避火偏愁火近身。真鍮不更博真金。茫茫大地誰能救。自愛貪杯惜醉人。</p>
<p>目前萬事燄爐紅。開眼眉毛燎<span class='corr'>已</span>空。誰把虗空翻作海。為雲為雨夢魂中。<span class='note-inline'>(三峰藏)</span></p>
<p>擔枷過狀。貪觀天上。失却手橈。問人覓㨾。<span class='note-inline'>(梅谷悅)</span></p>
</div></div>
<div class='div-other'><a id='mulu414' />
<p class='h1'>大鑒下二十三世</p>
<div class='div-other'><a id='mulu415' />
<p class='h2'>杭州天目中峰明本禪師<span class='note-inline'>(高峰妙嗣)</span></p><p style="margin-left:1em">因觀流泉有省。白峰。峰打趁。既而民間傳有司選童男女甚急。師問。忽有人問和尚討童男女時如何。峰曰我但度竹篦子與它。師於言下洞然徹法源底。峰乃自題真讚付之曰。我相不思議。佛祖莫能窺。獨許不肖兒。得見半邊鼻。</p>
<p>徑山信云。高峰剜肉作瘡。贓陷平人。中峰脚跟未穩。一狀領過。若依語風判斷。兩人犯彌天之罪。各罰饡飯一堂。借此供狸奴白牯。何故。與他流水什麼相干。雖然。不許夜行。投明須到。</p>
<p>譌言日出古風沉。一問當前意自深。却笑作家無眼力。真鍮換去好黃金。<span class='note-inline'>(古南門)</span></p>
<p>龍門千仞許誰親。借箇端由問有因。一劄盡情總吐露。竹篦三尺屬兒孫。<span class='note-inline'>(理安問)</span></p>
<p>險巖偏僻妙高峰。路絕機籌句下通。黑漆竹篦無背面。拈來殺活好玲瓏。<span class='note-inline'>(晦山顯)</span></p>
<p>話墮橫身劍刃鋒。懸崖壁立路頭窮。一回把手高山上。日出扶桑夜半紅。<span class='note-inline'>(素菴仁)</span></p>
<p>水自冰心流出冷。雲從嶺上發來高。張公夜半生青女。不待天明嫁與曹。<span class='note-inline'>(旭雲瑞)</span></p>
<p>忽討童男是與非。拈來竹篦露真機。懸巖撒手誰窺得。竿木隨身祇自依。<span class='note-inline'>(拳石沃)</span></p>
<p>同名同號又同音。千里同風萬里欽。隨句渾無男女相。和身共氣是知心。<span class='note-inline'>(溟高峰)</span></p>
<p>竹篦拈出藥真靈。男女何曾到眼侵。堪笑後來參學者。妄傳消息到如今。<span class='note-inline'>(妙圓學)</span></p>
</div>
<div class='div-other'><a id='mulu416' />
<p class='h2'>杭州西天目山斷崖了義禪師<span class='note-inline'>(高峰妙嗣)</span></p><p style="margin-left:1em">頌曰。大地山河一片雪。太陽一照便無踪。從此不疑諸佛祖。有何南北與西東。</p>
<p>徑山信喝一喝云。好即好矣美則美。何妨不可是歸期。祇為路窮山更杳。可憐墮落作奴兒。</p>
</div>
<div class='div-other'><a id='mulu417' />
<p class='h2'>台州華頂無見先覩禪師<span class='note-inline'>(淨慈倫下瑞巖寶嗣)</span></p><p style="margin-left:1em">因白雲度問西來密意未審如何。師曰待娑羅峰點頭即向汝道。</p>
<p>無事攜琴過翠蘿。佳人遙見喚鸚哥。金釵斜插渾忘處。別有心情動客多。<span class='note-inline'>(野堂倪)</span></p>
<p>此夜天孫竟渡河。鵲橋南望最情多。成都不隔支機石。宛轉臨筵發浩歌。<span class='note-inline'>(文玉璣)</span></p>
</div></div>
<div class='div-other'><a id='mulu418' />
<p class='h1'>大鑒下二十四世</p>
<div class='div-other'><a id='mulu419' />
<p class='h2'>婺州伏龍無明千巖元長禪師<span class='note-inline'>(中峰本嗣)</span></p><p style="margin-left:1em">參中峰。峰授以狗子無佛性話三年。因往望亭聞雀聲有省。峰復斥之。師憤然。夜半忽鼠翻貓食器墮地有聲。恍然開悟。復往質峰。峰問趙州何故曰無。師曰鼠食貓飯。峰曰未在。師曰飯器破矣。峰曰破後如何。師曰築碎方甓。峰乃微笑。</p>
<p>覺王立云。福無雙至。禍不單行。千巖到者裏。眼睛突出撒手歸家。一場漏逗頓絕安排。諸仁者。既成漏逗又絕安排。且道明得什麼邊事。良久云。鴛鴦繡出自金鍼。</p>
<p>禍事臨頭骨也蘇。鼠偷貓飯太無辜。供招一一難翻款。養子之緣一笑符。<span class='note-inline'>(牧雲門)</span></p>
<p>半途烟雨溼眉端。未獲風吹那得閒。歸到畵堂山色暮。一聲玉笛喚開顏。<span class='note-inline'>(靈機觀)</span></p>
<p>從門入者非家珍。別有壺公天地春。錯聽兩番聲色事。耳中添却幾多塵。<span class='note-inline'>(與菴歸)</span></p>
<p>夜半星輝天未曉。靈禽語語啼南斗。乾坤一色玉通津。不染些塵無一有。無一有。大地山河發籟竅。<span class='note-inline'>(溟高峰)</span></p>
<p>鼠翻貓盌作聲來。千里烏騅忽喚回。不道千巖親撞著。却如醒夢眼初開。<span class='note-inline'>(素菴仁)</span></p>
<p>幾番入海採珊瑚。每被逆風打落湖。昨夜船頭鼠喫板。天明上岸見王都。<span class='note-inline'>(秋山簣)</span></p>
<p style="margin-left:1em">千巖示眾。無明者裏祇使無明且無佛法。與你一棒太煞慈悲。與你一喝十分直截。你若作棒喝商量。便千里萬里也。</p>
<p>磬山修云。不作棒喝商量亦千里萬里也。且道作無明是佛法是。喝一喝　浮峰承云。既不得作佛法商量。又不得作棒喝商量。亦不得作無明商量。諸人作麼生商量。</p>
<p style="margin-left:1em">千巖因僧來參乃問甚處人。曰浙西。師曰此間無飯喫來作什麼。曰來求和尚佛法。師喚近前。僧近前。師即打一拳曰會麼。曰不會。師曰。癡子。拳頭也不識。</p>
<p>報恩琇云。巖翁何用叨叨來求佛法。打破渠腦帒。倘知慚愧。免見糚村。</p>
<p style="margin-left:1em">千巖示眾。老僧如猢猻種樹。種了便拔看。大眾。生根也未。眾無語。自代曰。根生也。</p>
<p>善權賢云。根生則不無。未免自起自倒。山僧也不種也不拔。祇問大眾。如何是無根樹子。眾無語。乃曰。無根樹子也不識。</p>
<p style="margin-left:1em">千巖示眾。昨日兩軍出陣兩刃交鋒。未見輸贏難分勝負。老僧祇管看。忍俊不禁未免借鄧隱峰底錫杖子出來搖一搖。祇要諸人息戰。息戰後如何。薰風自南來。殿閣生微凉。</p>
<p>磬山修云。千巖老祖也是無風起浪平地生波。自起自倒了也。雖然如是。也為諸人切須照管自家鼻孔。莫把眉毛撕結。何故。成佛作祖易。空人忘我難。</p>
<p style="margin-left:1em">千巖上堂。轉山河國土歸自<span class='corr'>己</span>則易。轉自<span class='corr'>己</span>歸山河國土則難。拈了也。父母未生前。道將一句來。</p>
<p>理安問云。千巖老祖高提祖印。向伏龍山中坐斷天下人舌頭。拋一句語直是難為吞吐。山僧今日不惜眉毛要與老祖相見。卓拄杖云。殺人須是活人刀。活人須是殺人劍。野狐成隊覰無門。瞎驢滅却正法眼。復卓一下。</p>
<p style="margin-left:1em">千巖因宋景濂學士來謁。師問。聞公閱盡一大藏。有諸。士曰然。師曰耳閱乎目觀也。曰亦目觀爾。師曰使目之能觀者公謂誰耶。士揚眉向之。師相視一笑。</p>
<p>林下尋師扣板扉。揚眉相向頗依俙。作家手眼天然別。笑裏全韜殺活機。<span class='note-inline'>(山茨際)</span></p>
</div></div>
<p class='juan'>宗鑑法林卷三十五</p>
</div><!-- end of div[@id='body'] -->
</body></html>