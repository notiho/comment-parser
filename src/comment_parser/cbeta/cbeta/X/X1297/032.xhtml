<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗鑑法林</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu337' />宗鑑法林卷三十二</p><p class="byline">集雲堂　編</p><p class="head1">大鑒下十三世</p>

<div class='div-other'><a id='mulu338' />
<p class='h2'>隆興府黃龍晦堂祖心禪師<span class='note-inline'>(黃龍南嗣)</span></p><p style="margin-left:1em">因黃山谷乞指徑截處。師曰。祇如仲尼道二三子以我為隱乎。吾無隱乎爾。如何理論。公擬對。師曰不是不是。一日山行次。時巖桂盛放。師曰聞木樨花香麼。曰聞。師曰吾無隱乎爾。公釋然。即拜之曰和尚得恁麼老婆心。師曰祇要公到家耳。</p>
<p>渠儂家住白雲鄉。南北東西路渺茫。幾度欲歸歸未得。忽聞巖桂送幽香。<span class='note-inline'>(石溪月)</span></p>
<p>學海波瀾卷未乾。幾煩仙履上林巒。天香吹落秋風老。不覺相攜到廣寒。<span class='note-inline'>(石林鞏)</span></p>
<p>水邊林下舊生涯。夢裏還家未是家。昨夜月明歸興動。西風一陣木樨花。<span class='note-inline'>(雪機綱)</span></p>
<p>木樨花香吾無隱。一堆火後幾曾藏。夜深不用挑燈火。儘有牀前明月光。<span class='note-inline'>(竺菴成)</span></p>
<p style="margin-left:1em">晦堂與夏倚公立談肇論。至會萬物為自<span class='corr'>己</span>者及情與無情共一體處。時有狗子臥香桌下。師拈壓尺擊狗。又擊香桌曰。狗有情即去。香桌無情自住。情與無情如何得成一體。公立不能對。師曰。纔涉思惟便成賸法。何嘗會萬物為自<span class='corr'>己</span>。</p>
<p>瑞巖慍云。黃龍老漢傷慈不少。公立如入寶山空手而回。諸人要會萬法為自<span class='corr'>己</span>情與無情共一體麼。搥殺有情狗子。碎却無情香桌。盡情收拾將來。與他一團束縛。拋向東洋大海。自然灑灑落落。雖然。更須知有頂門一竅始得。拈拄杖擊香桌云。阿喇喇阿喇喇。登山脚膝酸。喫水舌頭滑。十字街頭石敢當。對月臨風吹尺八。　平陽忞云。抽釘拔楔即不無。瑞巖怎奈傷鋒犯手。何如有情狗子仍教他守夜。無情香桌且留來使用。諸人要會萬法為自<span class='corr'>己</span>情與無情共一體麼。且聽拄杖子為你著力。擊香桌一下。</p>
<p style="margin-left:1em">晦堂室中豎拳示眾曰。喚作拳頭則觸。不喚作拳頭則背。未審喚作什麼。</p>
<p>赤體更無藏隱處。黃龍未語先分付。若將見解上門來。他家自有通霄路。<span class='note-inline'>(道場林)</span></p>
<p>背觸人難會。憑君仔細看。片雲纔出洞。遮却面前山。<span class='note-inline'>(雪巢一)</span></p>
<p style="margin-left:1em">晦堂一日齋時聞版聲。乃喚打版行者打五棒。須臾鐘鳴。又喚打鐘行者打十棒。却呵呵大笑。眾纔坐定。師乃入堂白槌曰。大眾齋畢。便歸方丈。</p>
<p>永寧鼎云。行者喫棒自是話行天下。要問黃龍老漢。還得飯喫也未。</p>
</div>
<div class='div-other'><a id='mulu339' />
<p class='h2'>隆興府寶峰雲菴真淨克文禪師<span class='note-inline'>(黃龍南嗣)</span></p><p style="margin-left:1em">參黃龍不契。見香城順城問甚處來。師曰黃龍來。曰黃龍近日有何言句。師曰。黃龍近日州府委請。黃檗長老龍垂語曰。鐘樓上念讚牀。脚下種菜。有人下得語契。便請住持。勝首座曰猛虎當路坐。龍遂令去住。城曰。勝首座祇下得一轉語便住。黃檗佛法未夢見在。師大悟。方知黃龍用處。</p>
<p>十字街頭石敢當。離家日久却忘鄉。鱸魚畢竟江南美。蒪葉浮波橘正黃。<span class='note-inline'>(三宜盂)</span></p>
<p style="margin-left:1em">寶峰因黃龍南曰適令侍者卷簾。問渠卷起時如何。渠曰照見天下。放下簾時如何。渠曰水洩不通。不卷不放時如何。渠無語。汝作麼生。師曰和尚替侍者下涅槃堂始得。龍喝曰關西人果無頭腦。乃顧視旁僧。師却指之曰祇者師僧也未夢見。龍大笑。</p>
<p>白巖符云。黃龍道渠無語汝作麼生。若是今時學者。十個五雙便向他不卷不放時著倒。是他寶峰却不恁麼。寶峰道和尚替侍者下涅槃堂始得。若是如今師家。不是蠻罵便是瞎棒。是他黃龍却不恁麼。且道他父子節文在甚麼處。覿面當機雷電疾。還他家富產兒嬌。雖然。總不禁旁僧冷笑。</p>
<p style="margin-left:1em">寶峰示眾。今朝九月一。夜來霜氣寒。當知門外路。一一透長安。喝一喝。</p>
<p>瑞巖慍云。老真淨向淨潔地上撒屎撒溺。當時一眾甚處去也。山僧敢將狗尾要續其貂。今朝九月一。山風吹面寒。知音千里外。白鴈報平安。是則是。未見作家不見道。纔有是非紛然失心。</p>
<p style="margin-left:1em">寶峰自香城歸見黃龍。龍問甚處來。師曰特來禮拜和尚。曰恰值老僧不在。師曰向甚處去。曰天台普請南嶽遊山。師曰恁麼則學人得自在去也。曰脚下鞵甚處得來。師曰廬山七百五十文唱得。曰何嘗得自在。師指鞵曰何甞不自在。龍頷之。</p>
<p>資福廣云。黃龍攻其所不守。寶峰守其所不攻。衝車臨埤火箭飄空。敵手相逢勝負難決。餘艎驀喚隨聲應。奪得荊蠻一箇船。且道賓家分上主家分上。</p>
<p style="margin-left:1em">寶峰上堂。衲僧門下無非過量境界自在禪定。喝一喝曰。豈不是過量境界。又謦欬一聲。豈不是自在禪定。呵呵呵。將此深心奉塵剎。是則名為報佛恩。</p>
<p>雲居莊云。徑山則不然。拈拄杖云。得之於心事事無礙。應之於手法法圓成。靠拄杖云。它家自有通霄路。不向如來行處行。</p>
<p style="margin-left:1em">寶峰因諸山聚會。佛印元禪師後至。問曰雲居何來遲。印曰為著艸鞵從歸宗肚裏過所以遲。師曰却被歸宗吞却了也。印曰爭奈吐不出。師曰吐不出即屙出。</p>
<p>永寧鼎云。我若作寶峰。待云從歸宗肚裏過。遂搊住云且道蓋膽毛有幾莖。直饒佛印盡其伎倆也作手脚不及。</p>
<p style="margin-left:1em">寶峰華嚴六頌。事事無礙頌曰。事事無礙如意自在。手把豬頭口誦淨戒。趁出淫房未還酒債。十字街頭解開布袋。</p>
<p>一指海云。者裏即不然。事事無礙如意自在。食不論頓睡懶解帶。見惡不瞋見好亦愛。一生從來不會揑怪。且道山僧底是寶峰底是。</p>
<p style="margin-left:1em">寶峰示眾。頭陀石被莓苔裹。擲筆峰遭蘿薛纏。羅漢院裏一年度三箇行者。歸宗寺裏參退喫茶。</p>
<p>天童華因僧問此理如何。童云他是關西子愛說川僧話。</p>
<p style="margin-left:1em">寶峰上堂。洞山門下要行便行要坐便坐。盋盂裏屙矢淨缾中吐唾。執法修行如驢曳磨。</p>
<p>鏡堂清云。聞說關西子沒頭腦。原來祇在者裏無端。將世尊三大阿僧祇劫所立禁戒一一滅裂殆盡。乃喝一喝。當時若有人下得者一喝。不惟表參學眼正。且使洞山向去做個本色宗師。不敢向淨白地上胡屙亂唾。驀拈拄杖。莫有為洞山抱不平者麼。靠拄杖。比擬張麔兔亦不遇。</p>
</div>
<div class='div-other'><a id='mulu340' />
<p class='h2'>隆興泐潭洪英禪師<span class='note-inline'>(黃龍南嗣)</span></p><p style="margin-left:1em">僧參拜起便垂下袈裟角曰脫衣卸甲時如何。師曰。喜得狼烟息。弓弰壁上懸。僧却攬上袈裟曰重整衣甲時如何。師曰。不到烏江畔。知君不肯休。僧便喝。師曰驚殺我。僧拍一拍。師曰也是死中得活。僧禮拜。師曰。將謂是收燕破趙之才。元來是販私鹽漢。</p>
<p>瀛山誾云。將軍節制屈殺偏裨。當時者僧何不道賊賊便出。　如菴彰云。者僧衝鋒抗敵。不覺腦後著戈。泐潭雖能布長蛇大陣。怎奈無生擒活捉之機。顧左右云。者裏還有不顧危亡單刀直入者麼。如無。看山僧向餓虎口中奪食去也。拈拄杖一齊趁出。</p>
<p>破趙收燕主閫才。輸機奪轉勝籌來。通身是膽衝鋒便。戰出重圍又被圍。<span class='note-inline'>(雪關誾)</span></p>
</div>
<div class='div-other'><a id='mulu341' />
<p class='h2'>吉安龍慶慶閒禪師<span class='note-inline'>(黃龍南嗣)</span></p><p style="margin-left:1em">因問訊次。龍曰。據汝知見。祇得上梢不得下梢。師曰某甲上梢亦得下梢亦得。龍曰如何是上梢。師曰風過樹頭搖。龍曰如何是下梢。師曰刀斫斧鑿。龍曰老僧即不然。師曰如何是上梢。龍曰頭鬅鬙耳卓朔。師曰如何是下梢。龍曰緊捎艸鞵。師曰謝師答話。龍便喝。</p>
<p>時人祇見蘆花白。不見蓼花開又紅。若問樹頭的的意。西風昨夜到梧桐。<span class='note-inline'>(鐵機信)</span></p>
<p style="margin-left:1em">龍慶因黃龍問得座披衣向後如何施設。師曰遇方即方遇圓即圓。龍曰你與麼說話猶帶脣齒在。師曰。某甲祇如是。和尚又作麼生。龍曰近前來與汝仔細說。師撫掌曰三十年用底今日捉敗。龍呵呵大笑曰一等是箇精靈。</p>
<p>三昧真云。龍慶只知捉敗黃龍。不知被黃龍捉敗。三昧恁麼也帶脣齒。此便是三十年底施設。也請勘之。</p>
</div>
<div class='div-other'><a id='mulu342' />
<p class='h2'>福州玄沙合文明慧禪師<span class='note-inline'>(黃龍南嗣)</span></p><p style="margin-left:1em">僧問如何是道。師曰私通車馬。僧進一步。師曰官不容鍼。</p>
<p>酬機也祇看來機。善打圍兮脫得圍。擬騁驊騮千里步。金鞭被我掣將歸。<span class='note-inline'>(六雪誾)</span></p>
</div>
<div class='div-other'><a id='mulu343' />
<p class='h2'>黃檗積翠永菴主<span class='note-inline'>(黃龍南嗣)</span></p><p style="margin-left:1em">問僧審奇。汝久不見何所為。曰近見偉藏主有箇安樂處。師曰試舉似看。奇乃敘所得。師曰汝是偉未是。奇莫測。歸以告偉。偉曰汝非永不非。奇愈疑。走積翠質之南公。公大笑之。師聞作偈曰。明暗相參殺活機。大人境界普賢知。同條生不同條死。笑倒菴中老古錐。</p>
<p>陽山頂云。三個老漢綿裏有鍼泥中有<span class='corr'>刺</span>。明賞暗罰則不無。若是衲僧巴鼻。天地懸隔。何故。不合說是說非。</p>
</div>
<div class='div-other'><a id='mulu344' />
<p class='h2'>福州長慶惠暹文慧禪師<span class='note-inline'>(浮山遠下淨因臻嗣)</span></p><p style="margin-left:1em">僧問。離上座之寶剎。登延慶之道場。如何是不動尊。師曰孤舟載月明。曰忽遇櫓棹俱停又作麼生。師曰漁人偏愛宿蘆花。</p>
<p>瀛山誾別云。或有問山僧如何是不動尊。祇向道燒香禮拜著。</p>
</div></div>
<div class='div-other'><a id='mulu345' />
<p class='h1'>大鑑下十四世</p>
<div class='div-other'><a id='mulu346' />
<p class='h2'>蘄州東山法演禪師<span class='note-inline'>(白雲端嗣)</span></p><p style="margin-left:1em">參白雲遂。舉僧問南泉摩尼珠話請問。雲叱之。師領悟。獻投機偈曰。山前一片閒田地。叉手丁寧問祖翁。幾度賣來還自買。為憐松竹引清風。雲印可之。</p>
<p>妙喜杲云。山前一片閒田地。元來記得在。叉手丁寧問祖翁。祇為契<span class='corr'>券</span>不分明。幾度賣來還自買。難為牙保人。為憐松竹引清風。喝一喝云。乞兒見小利。　文峰玉徵云。賣來還自買即不問。諸人且道。畢竟喚什麼作一片閒田地。直饒你道得分明。我更要問你討契券在。</p>
<p>山前田地賣還買。松竹清風痛自憐。堪笑夢中誇富貴。覺來那值半文錢。<span class='note-inline'>(遯菴演)</span></p>
<p>忍死丁寧見白雲。一杯鴆酒十分斟。若教不飲空歸去。田地無由被陸沉。<span class='note-inline'>(竹屋簡)</span></p>
<p>人情得富便稱強。松竹清風不掩藏。何似羲皇北牕下。解衣高臥納餘凉。<span class='note-inline'>(理安問)</span></p>
<p>愛他風雪耐他寒。獨自凄凄把釣竿。夜靜雲開孤月露。不堪看處也堪看。清風下載。月色將闌。拋綸假寐倚闌干。<span class='note-inline'>(天水廣)</span></p>
<p style="margin-left:1em">東山曰。老僧遊方十餘年。參數十員善知識。將謂了當。及到浮山圓鑑會下。更開口不得。後又到白雲。因齩破一箇鐵酸餡。真是百味具足。且道餡子一句作麼生道。花發雞冠媚早秋。何人能染紫絲頭。有時風動頻相倚。似向階前鬪不休。</p>
<p>靈隱嶽云。東山恁麼說話猶欠悟在。</p>
<p>白雲鐵酸餡。衲僧難下口。忽然齩得破。大作獅子吼。<span class='note-inline'>(月菴果)</span></p>
<p style="margin-left:1em">東山出隊歸示眾。出隊半箇月。眼不見鼻孔。失却祖師禪。拾得箇骨董。且道向甚處著。一分奉釋迦牟尼佛。一分奉多寶佛塔。</p>
<p>峰頂[邱-丘+宗]云。山僧出隊五個月。眼睛鼻孔無差別。有人問我祖師禪。劈頭拄杖要見血。祇如遇釋迦牟尼佛多寶佛塔又作麼生。乃和南云。恭惟合山頭首。久別眾慈。萬福萬福　徑山杲云。徑山出隊八十餘日。鼻孔常與眼睛相見。亦無祖師禪可失。亦不曾拾得骨董。則無以奉釋迦牟尼佛。亦無以奉多寶佛塔。畢竟得箇甚麼。夜靜水寒魚不食。滿船空載月明歸。</p>
<p style="margin-left:1em">東山因僧問如何是佛。師曰口是禍門。</p>
<p>的的當陽句。明明箭後路。著靴人喫肉。赤脚人趁兔。<span class='note-inline'>(徑山杲)</span></p>
<p>口是禍門。電掣雷奔。娑竭出海。震動乾坤。<span class='note-inline'>(鼓山珪)</span></p>
<p style="margin-left:1em">東山因僧問。一大藏教是箇切脚。未審切阿那箇字。師曰鉢囉孃。曰。學人祇問一字。為什麼却答許多。師曰七字八字。</p>
<p>昭覺勤云。迅雷不及掩耳。　仰山欽舉畢卓拄杖云。十卜千千。　甄峰承云。利似倚天長劍。鈍如無孔鐵錘。　天目律云。者僧問個切脚。東山乃恁麼答。且道是什麼義。紅塵堆中。花街柳巷。僻谷窮山。白雲澹蕩。</p>
<p>脣上必并班豹剝。舌頭當的帝都丁。自古上賢猶不識。造次凡流豈可明。<span class='note-inline'>(石菴玿)</span></p>
<p>一大藏教是切脚。東山切得鉢囉孃。胸中憤氣盤不得。忽作虹霓萬丈長。<span class='note-inline'>(即菴覺)</span></p>
<p>誰家畵閣露嬌娘。滿額梅花別㨾糚。著眼且須親看破。莫聞聲外喚檀郎。<span class='note-inline'>(夾山豫)</span></p>
<p>子晉廟前山月明。人聞往往夜吹笙。鸞吟鳳唱聽無拍。多少霓裳散序聲。<span class='note-inline'>(鐵容元)</span></p>
<p style="margin-left:1em">東山示眾。四五百擔麥。二三千擔稻。好箇休糧方。耆婆不得妙。</p>
<p>靈隱嶽云。東山老人好語。祇是探頭太過。香山有個方便。也要諸人共知。透得金剛圈。細嚼鐵酸餡。一飽忘百饑。始信不相賺。　伏龍長云。管取有錢常住。不無演祖。若是將無作有拔貧助富。還他無明老漢始得。米不蓄一粒。菜不栽一莖。任渠往來者。喫得飽膨脝。</p>
<p style="margin-left:1em">東山因僧問如何是佛。師曰肥從口入。</p>
<p>老去眉鬚似雪霜。元來習氣尚難忘。少年無限傷心事。一度思量一斷膓。<span class='note-inline'>(佛鑑懃)</span></p>
<p>牙根爛嚼真彌勒。腹裏橫吞老釋迦。大地虗空皆得飽。者回不到負檀家。<span class='note-inline'>(心聞賁)</span></p>
<p style="margin-left:1em">東山示眾。釋迦彌勒猶是它奴。且道它是阿誰。便下座。</p>
<p>開聖覺因東山舉問。答云胡張三黑李四。山然之。時圓悟為首座。乃云。好則好。恐未實。次日入室。山仍舉前話。覺云昨日向和尚道了也。山云道什麼。云胡張三黑李四。山云不是不是。云和尚為甚昨日道是。山云昨日是今日不是。覺大悟。　萬峰蔚云。你還識他麼。不離者個即者個。我是阿誰誰是我。不審不審。蹉過蹉過。　平陽忞云。大小東山將常住果子私自受用。天童則不然。釋迦彌勒猶是他奴。且道他是阿誰。高聲召云。大眾。今晚小盡二十九。普請大眾喫茶去。拈拄杖驟步下應供堂。　鐵佛原云。諸人要知東山端的麼。問取古廟裏中央第一尊泥塑土地位下黑將軍。　隱明綸云。大小祖師原來膽小道不得。何不問我。炭墼子。復云。炭墼子。莫潑水。擬擡頭。千萬里。</p>
<p>老年經節臘。樂事甚悠悠。不及兒童日。都來不解愁。<span class='note-inline'>(南堂靜)</span></p>
<p>釋迦彌勒是他奴。古今禪流知也無。好酒不須懸望子。酢酸何必挂葫蘆。<span class='note-inline'>(野牛平)</span></p>
<p>孤峰高臥且忘身。那管親王與重臣。自有一雙青白眼。未曾輕眎等閒人。<span class='note-inline'>(翠霞寧)</span></p>
<p>寂寂簾垂無影象。六街月鎖不逢人。怪來九五尊嚴甚。祇為從來不對賓。<span class='note-inline'>(眉浪滄)</span></p>
<p style="margin-left:1em">東山因僧問如何是臨濟下事。師曰忤逆聞雷。</p>
<p>從前忤逆怕聞雷。不似大蟲看水磨。孤峰頂上要同行。十字街頭還共坐。<span class='note-inline'>(鼓山珪)</span></p>
<p>者僧苦下打斧拳。霹靂聲中宇宙昏。驚起無明金翅鳥。劈開滄海取龍吞。<span class='note-inline'>(東山空)</span></p>
<p style="margin-left:1em">東山示眾。我有一物。不屬凡不屬聖。不屬邪不屬正。萬事臨時。自然號令。</p>
<p>瑞巖慍云。大小五祖何異宋人以死鼠為璞。山僧則不然。世有一物。在凡屬凡在聖屬聖。在邪屬邪在正屬正。萬事紛紛。何須號令。拈拄杖卓一下。　拙菴朴云。清溜溜。白滴滴。描不成。畵不出。覰著則眼睛瞎。撞著則腦門裂。且道與演和尚道底是同是別。</p>
<p style="margin-left:1em">東山問僧曰。倩女離魂。那箇是真底。</p>
<p>二女合為一媳婦。機輪截斷難回互。從來往返絕踪由。行人莫問來時路。<span class='note-inline'>(普融藏主)</span></p>
<p>祇是舊時行履處。等閒舉著便誵譌。夜來一陣狂風起。吹落桃花知幾多。<span class='note-inline'>(慈受深)</span></p>
<p>縱使百千劫。所作業不忘。因緣會遇時。果報還自受。<span class='note-inline'>(或菴體)</span></p>
<p>良宵愛月上危樓。幾處笙歌幾處愁。歌管未闌愁未歇。忽然天曉一時休。<span class='note-inline'>(且菴仁)</span></p>
<p>憶昔春風上苑行。爛窺紅紫厭平生。如今再到曾行處。寂寂無人艸自青。<span class='note-inline'>(萬菴柔)</span></p>
<p>南枝向暖北枝寒。何事春風作兩般。憑仗高樓莫吹笛。大家留取倚闌看。<span class='note-inline'>(雪菴瑾)</span></p>
<p>數聲羌笛最關情。去路遙遙恨不勝。彷彿暮雲歸未合。遠山無限碧崚嶒。<span class='note-inline'>(惟菴然)</span></p>
<p>慣攜書劍走江湖。白手成家事豈孤。曾憶當年作客處。也聽人前唱鷓鴣。<span class='note-inline'>(濟水洸)</span></p>
<p>初三初四月朦朧。不似金鉤不似弓。誰把玉環敲兩段。半沉滄海半懸空。<span class='note-inline'>(大咸咸)</span></p>
<p>無端鑿壁暗偷光。春氣紛紛意渺茫。蝴蝶空餘魂夢冷。枝頭狼藉不成香。<span class='note-inline'>(慧昱)</span></p>
<p>翩翻黃鳥叫關關。洞口雲深艸木寒。一陣和風吹曉嶂。滿庭花露泣闌干。<span class='note-inline'>(蟠溪廣)</span></p>
<p>斗柄初回日漸長。羅浮春色十分香。一枝橫亞清波上。引得遊蜂上下忙。<span class='note-inline'>(慧鑑融)</span></p>
<p>與郎分袂侍郎行。一對鴛鴦畵不成。枕上夢回春漏寂。透簾斜月照孤衾。<span class='note-inline'>(侶巖荷)</span></p>
<p style="margin-left:1em">東山示眾。前回底今日使不著。今日底後回使不著。使不著。重遭撲。自古至於今。誰錯誰不錯。忽有箇漢出來道。白雲不是今日錯。自曰錯。</p>
<p>保寧茂云。扶豎臨濟正宗。揭示楊岐奧旨。還他東山始得。雖然。也是泥裏洗土塊。山僧即不然。去年底今年用得著。今日底後日用得著。用得著。重拈却。一步闊一步。一著高一著。或有個漢出來道。長老與麼說話也是無孔鐵錘。祇向他道。若是無孔鐵錘。正用得著。</p>
<p style="margin-left:1em">東山垂語。路逢達道人。不將語默對。且將什麼對。</p>
<p>來說是非者。便是是非人。誠哉是言也。弄物不知名。<span class='note-inline'>(月林觀)</span></p>
<p>路逢達道人。不將語默對。攔顋劈面拳。直下會便會。<span class='note-inline'>(無門開)</span></p>
<p style="margin-left:1em">東山示眾。譬如水牯牛過牕櫺。頭角四蹏都過了。因甚尾巴過不得。</p>
<p>天童華云。者樣說話多年在肚皮裏。信知天下無人理會。所以密之三寸。今日拈出。敢問諸仁者。既是大底俱過了。為甚尾巴過不得。　獅林則云。者個是東山演祖不了事處。老漢參方三十年。也有兩件不了底事。是那兩件事。饑來要喫飯。困來要打眠。　虎丘森云。今為諸人說個譬喻。如蟭螟蟲能向火燄上作窠。因甚閻浮大地無他棲泊處。良久云。一曲兩曲無人會。雨過夜塘秋水深。　天花悅云。諸人還會也無。若也會得。未免白日見鬼。若也不會。亦未免白日見鬼。　大梅幟云。過得過不得則且置。畢竟喚什麼作牛尾巴。良久云。遍界不藏全體露。絲毫有見事還差。喝一喝。</p>
<p>龜本真靈物。都緣不自知。一朝親脫殻。直透九天飛。<span class='note-inline'>(如菴用)</span></p>
<p>浪靜風恬意轉殊。滿天星斗月輪孤。時人休戀一湖水。來上扁舟泛五湖。<span class='note-inline'>(鐵關樞)</span></p>
<p>功齊功化何曾了。<span class='corr'>已</span>到家鄉未徹頭。直須翻轉乾坤也。楊子江心水倒流。<span class='note-inline'>(瑞白雪)</span></p>
<p>髑髏謾說遇知音。天上人間亦浪尋。敲到第三雙眼直。誰知枯木有龍吟。<span class='note-inline'>(豁堂嵒)</span></p>
<p>玉人夢暖不知春。轉棹蘆洲雪月傾。耕破扶桑雲萬里。等閒換步喪通身。通身喪。絕伎倆。尾巴不在牕櫺上。南山雲起北山雨。平地滔天翻白浪。<span class='note-inline'>(寧遠地)</span></p>
<p>神龍脫骨躍天飛。尚憶寒潭春水湄。霹靂一聲魂膽落。九霄從此去無依。<span class='note-inline'>(隱含敷)</span></p>
<p>塊雨條風三月天。暖風何處不陶然。途中多少尋芳客。誤聽黃鸝作杜䳌。<span class='note-inline'>(敏學聖)</span></p>
<p>賊賊。何故。牕櫺過不得。曾遭毒手墮深坑。尾巴尖上酬恩德。報君知。重擊節。鷂子不在新羅國。<span class='note-inline'>(卓靈常)</span></p>
<p>風敲月戶扆同冷。雨打茅堂暑亦寒。高臥懶尋人事俗。詩腸僅比酒腸寬。<span class='note-inline'>(自聞宣)</span></p>
<p>陳年心事總消磨。老去光陰白髮多。高閣淩煙名不挂。風前慵聽太平歌。<span class='note-inline'>(瑩章玠)</span></p>
<p>風雨無端妒落梅。紙牕竹榻亂聲來。一場好夢都驚散。蓬戶無人門自開。<span class='note-inline'>(綠雨蕉)</span></p>
<p style="margin-left:1em">東山因僧問。牛頭未見四祖時如何。師曰頭上戴纍垂。曰見後如何。師曰青布遮前。曰未見時因甚百鳥銜花獻。師曰富與貴是人之所欲。曰見後為什麼不銜花。師曰貧與賤是人之所惡。</p>
<p>徑山杲云。師翁雖則善赴來機。怎奈語驚時聽。徑山今日有兩語要與師翁相見。牛頭未見四祖因甚百鳥銜花獻。茅屋上安鴟吻。見後因甚不銜花獻。佛殿裏掘東司。　靈巖儲云。徑山固是別展旗槍。未免分作兩處。國清亦有一語要與徑山相見。牛頭未見四祖因甚百鳥銜花獻。不快漆桶。見後因甚不銜花獻。不快漆桶。且道東山底是徑山底是國清底是。一僧纔出。清云。不快漆桶。</p>
<p>玉花金草滿籬東。翠竹蒼松趣更濃。杜宇一聲清夢斷。月明寂寂萬山空。<span class='note-inline'>(大善峻)</span></p>
</div>
<p class='juan'>宗鑑法林卷三十二</p></div>
</div><!-- end of div[@id='body'] -->
</body></html>