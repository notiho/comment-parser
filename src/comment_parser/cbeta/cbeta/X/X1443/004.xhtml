<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗寶道獨禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />長慶宗寶獨禪師語錄卷第四</p><p class="byline">丹霞法孫　今釋　重編</p>
<div class='div-other'><a id='mulu13' />
<p class='h1'>頌古</p>
<div class='div-other'><a id='mulu14' />
<p class='h2'>三玄三要。示張莂公孝廉</p><p style="margin-left:3em">仰山云。百丈得大機。黃檗得大用。餘者盡是唱導之師。臨濟云。大凡舉唱宗乘。一句須具三玄。一玄具三要。汾陽深得其旨。方纔頌出。其實不分。然又非儱侗。古塔主分體中句中玄中。<span class='corr'>已</span>失古人意。今時杜撰。則又烏焉成馬矣。</p>
<p>第一玄。貍奴白牯解相傳。碧眼老胡偷吐舌。忍氣吞聲不敢言。</p>
<p>第二玄。左右盡逢源。冤家難解結。急著眼睛看。</p>
<p>第三玄。森羅宇宙寬。頭頭是活計。豈費草鞋錢。</p>
<p>第一要。天光不報曉。釋迦彌勒不知名。肯向人間留眹兆。</p>
<p>第二要。樵歌牧唱真奇玅。爭柰途中眼未開。費了許多鹽醬料。</p>
<p>第三要。大地蒼生同此調。折旋俯仰跳不出。業識茫茫真可笑。</p>
</div>
<div class='div-other'><a id='mulu15' />
<p class='h2'>三玄總頌</p><p>用中得體號為玄。明明一句絕廉纖。變換自然生活計。鐵壁銀山橫面前。</p>
</div>
<div class='div-other'><a id='mulu16' />
<p class='h2'>三要總頌</p><p>體中顯用名為要。祇貴學人正眼開。一句明明全具足。當機巧玅任師裁。</p>
</div>
<div class='div-other'><a id='mulu17' />
<p class='h2'>曹山三墮</p><p>水牯牛兒事最精。惟知念草絕餘情。時人若解通消息。渴飲饑餐總現成<span class='note-inline'>(類墮)</span>。</p>
<p>任運騰騰聲色中。情忘向背境心融。依然仍舊無勞力。真個真空不住空<span class='note-inline'>(隨墮)</span>。</p>
<p>佛祖位中留不得。隨緣且作住山翁。山中自有山中趣。御饌珍羞永不逢<span class='note-inline'>(尊貴墮)</span>。</p>
</div>
<div class='div-other'><a id='mulu18' />
<p class='h2'>風旛</p><p>不是風兮不是旛。關山把截路行難。時人祇管貪程去。那曉全身在此間。</p>
<p>風旛不動仁心動。自古來今真便宜。若論拈花重注脚。祖師猶占最初機。</p>
<p>不是風旛不是心。祖師到此絕知音。人言富有千金好。何似中人坐竹林。</p>
<p>不是風旛正是心。橫趨直撞莫沈唫。若人識得東君面。萬紫千紅春正深。</p>
</div>
<div class='div-other'><a id='mulu19' />
<p class='h2'>丹霞燒木佛</p><p>三冬寒氣冷難挨。木佛將來劈作柴。身煖寒消無別謂。禪人休更亂疑猜。</p>
</div>
<div class='div-other'><a id='mulu20' />
<p class='h2'>茅鐮子</p><p>茅鐮子。三十錢。人人都曉得。問著便茫然。</p>
</div>
<div class='div-other'><a id='mulu21' />
<p class='h2'>南泉斬猫</p><p>猫兒按下有分拏。叵耐禪流不作家。王令<span class='corr'>已</span>行難躲避。將軍塞外漫矜誇。</p>
<p>兩堂雲水鼓風濤。奇特南泉下一刀。救得不得都莫論。不英豪處逞英豪。</p>
<p>活猫兒齩死猫兒。請問禪流知不知。一個堂堂無事漢。橫趨直撞總由伊。</p>
<p>手把狸奴下一刀。禪人何必口叨叨。知音惟有趙州老。草鞋頭頂賣風騷。</p>
</div>
<div class='div-other'><a id='mulu22' />
<p class='h2'>趙州勘婆子</p><p>臺山大路如弦直。來往師僧真飽參。婆子趙州頭角露。却令人見轉羞慚。</p>
<p>年老成精老趙州。助婆作惡起戈矛。臺山大路依然在。祇要行人肯點頭。</p>
</div>
<div class='div-other'><a id='mulu23' />
<p class='h2'>臨濟三玄</p><p>洪罏翻雪浪。海底起塵烟。人天既不會。佛祖亦忘言。</p>
<p>寒山逢拾得。捬掌笑喧喧。傍人都不曉。却道是風顛。</p>
<p>陽春布德澤。清明三月天。嫫母連宵織。耕夫忙種田。</p>
</div>
<div class='div-other'><a id='mulu24' />
<p class='h2'>世尊初生</p><p>指天指地獨稱尊。為愍羣生出此言。賴得雲門知變態。不然空費老婆禪。</p>
<p>見怪不怪。其怪自壞。雲門善解機宜。禍纔生處便消除。奇奇。好事不如無。</p>
</div>
<div class='div-other'><a id='mulu25' />
<p class='h2'>世尊悟道</p><p>寥寥獨坐霜天後。一睹明星便發機。若也早知燈是火。原來飯熟<span class='corr'>已</span>多時。</p>
</div>
<div class='div-other'><a id='mulu26' />
<p class='h2'>世尊問猪子</p><p>歷歷分明在目前。何須動舌起言端。雖云佛具一切智。也要儂家莫被瞞。</p>
</div>
<div class='div-other'><a id='mulu27' />
<p class='h2'>大通智勝佛</p><p>惟此一心凡聖母。十成圓備莫他求。若云成佛不成佛。盡落今時門底収。</p>
</div>
<div class='div-other'><a id='mulu28' />
<p class='h2'>城東老母</p><p>本是天然一尊佛。緣何特地而乖張。虗空有盡渠無盡。五指那能解覆藏。</p>
</div>
<div class='div-other'><a id='mulu29' />
<p class='h2'>趙州無</p><p>人人一雙無事手。隨分拈花和折柳。若人問手在何處。但示花柳不言手。</p>
<p>問性惟將無字醻。勿隨言覓急回頭。忽然踏著來時路。始知人解倒騎牛。</p>
<p>趙州道無。言中有響。急著眼看。祇者伎倆。</p>
</div>
<div class='div-other'><a id='mulu30' />
<p class='h2'>狗子佛性</p><p>道有道無老趙州。禪和奚不看來由。可憐泣路亡羊者。盡從無有裏淹留。</p>
</div>
<div class='div-other'><a id='mulu31' />
<p class='h2'>日裏看山</p><p>三三該九。四四十六。有米煑飯。沒米煑粥。</p>
</div>
<div class='div-other'><a id='mulu32' />
<p class='h2'>大慧竹篦</p><p>吞餌<span class='corr'>已</span>鈎腸。清波亂跳揚。絲綸牢在手。更不動刀鎗。</p>
<p>竹篦背觸為君舉。狹路相逢無處避。堂堂一個丈夫兒。有志氣時添志氣。</p>
<p>竹篦直截為君說。真個甕中不走鼈。不用如何與若何。曠劫無明從此歇。</p>
<p>老僧舉起竹篦。禪和開口即非。背觸俱非勿動。急急撒手來歸。</p>
</div>
<div class='div-other'><a id='mulu33' />
<p class='h2'>婆子燒菴</p><p>主賓相扣有來機。腦後金鎚太煞奇。眹兆不留空坦坦。寒巖枯木綠依依。</p>
<p>婆子燒菴事太奇。諸方傳說盡參差。明修棧道人皆曉。暗渡陳倉幾個知。</p>
<p>殺活縱橫縱奪機。暗藏春色使人疑。瞎驢滅却些兒在。千古還他老古錐。</p>
<p>正恁麼時意若何。寒巖枯木寄婆婆。趁去燒菴情太毒。却令人見轉淆訛。</p>
</div>
<div class='div-other'><a id='mulu34' />
<p class='h2'>未離兜率<span class='corr'>已</span>降王宮。未出母胎度人<span class='corr'>已</span>畢</p><p>未離兜率降王宮。一期佛事<span class='corr'>已</span>周融。非但瞿曇自如此。諸人鼻孔一般同。</p>
</div>
<div class='div-other'><a id='mulu35' />
<p class='h2'>大隨壞</p><p>壞壞石頭土塊。隨隨鳥語花飛。澄潭不見蒼龍影。但看興雲布霧時。</p>
</div>
<div class='div-other'><a id='mulu36' />
<p class='h2'>九峯不肯首座</p><p>香烟纔起便歸去。個是叢林老作家。若論先師末後意。九峯亦未覷其涯。</p>
</div>
<div class='div-other'><a id='mulu37' />
<p class='h2'>無見無聞。主在什麼處</p><p>無見無聞主在麼。相隨來也沒如何。誰家門首無明月。叵耐夜行人更多。</p>
</div>
<div class='div-other'><a id='mulu38' />
<p class='h2'>玄沙三種病人</p><p>盲聾喑啞最親切。聞見覺知無二別。韶陽老子太乖張。盡把家珍都潑撒。</p>
</div>
<div class='div-other'><a id='mulu39' />
<p class='h2'>望州亭烏石嶺僧堂前相見</p><p>大地拈來如粟米。相見相呈亦偶然。若論歸家田地穩。鵞湖保福解推遷。</p>
</div>
<div class='div-other'><a id='mulu40' />
<p class='h2'>陸亘大夫家中片石</p><p>行船盡在把梢人。信手拈來著著親。雲山水月都遊盡。滿腔心事與誰論。</p>
</div>
<div class='div-other'><a id='mulu41' />
<p class='h2'>魯祖面壁</p><p>壁立萬仞接上機。何勞簸者口唇皮。當時若是高亭老。實勝南泉王老師。</p>
</div>
<div class='div-other'><a id='mulu42' />
<p class='h2'>法眼捲簾</p><p>一得一失。摩訶般若波羅蜜。剔起眉毛惺惺惺。一得一失是何物。</p>
</div>
<div class='div-other'><a id='mulu43' />
<p class='h2'>德山到龍潭</p><p>不見潭兮不見龍。吹燈方覺在其中。雖然不疑天下老。猶與從前未悟同。</p>
</div>
<div class='div-other'><a id='mulu44' />
<p class='h2'>俱胝一指</p><p>萬派千流都是水。七金五嶽總須彌。逢人遇物豎一指。塵世終然有子期。</p>
</div>
<div class='div-other'><a id='mulu45' />
<p class='h2'>疎山壽墖</p><p>一文二文與三文。一寸龜毛重九觔。和尚此生不得墖。饒伊狼籍在荒岑。</p>
</div>
<div class='div-other'><a id='mulu46' />
<p class='h2'>馬祖一喝。百丈三日耳聾</p><p>金翅鳥王當宇宙。個中那個是超羣。一撾塗毒聞皆喪。不是愁腸也斷魂。</p>
<p>巍巍獨坐大雄峯。生涯喪盡絕行踪。幸得祖翁田地好。兒孫從此振宗風。</p>
</div>
<div class='div-other'><a id='mulu47' />
<p class='h2'>投子油瓶</p><p>油油。莫是投子麼。鴛鴦繡出從君看。不把金鍼度與人。</p>
</div>
<div class='div-other'><a id='mulu48' />
<p class='h2'>晏國師因雪峯攔胸把住有省</p><p>將謂何奇特。元來祇恁麼。昔年何處去。今亦不較多。</p>
</div>
<div class='div-other'><a id='mulu49' />
<p class='h2'>婆子拋兒</p><p>南柯夢醒豁精神。個中何必較疎親。呈橈舞棹休誇弄。君向瀟湘我向秦。</p>
</div>
<div class='div-other'><a id='mulu50' />
<p class='h2'>十智同真</p><p>一同一質。婬坊酒肆逢彌勒。城東老母避不得。摩訶般若波羅蜜。</p>
<p>二同大事。信手拈來都是。從今莫歎家貧。有志氣時添志氣。</p>
<p>三總同參。耕夫織婦和南。一一天真明玅。何必南詢五十三。</p>
<p>四同真智。從來不許人知。碧眼老胡不識。白牯狸奴皺眉。</p>
<p>五同徧普。東家打鼓西家舞。巴歌社酒笑嬉嬉。樂在其中人不知。</p>
<p>六同具足。包天裹地無餘物。欲進進無門。欲退退不得。</p>
<p>七同得失。左邊牆右邊壁。成也蕭何敗也何。忍氣吞聲莫叫屈。</p>
<p>八同生殺。隨手拈來是藥。有時珠玉八珍。有時糞堆搕[打-丁+(天/韭)]。</p>
<p>九同音吼。溪聲山色全周。觀音將錢買胡餅。元來却是個饅頭。</p>
<p>十同得入。化城且暫歇息。菴內不知庵外事。玉殿苔生赤骨力。</p>
</div>
<div class='div-other'><a id='mulu51' />
<p class='h2'>總頌</p><p>十智同真。分明舉似。○。更莫擬議。</p>
</div>
<div class='div-other'><a id='mulu52' />
<p class='h2'>五位君臣</p><p>正中偏。混沌不分空劫前。堂堂宇宙無人識。恍惚依稀未易言。</p>
<p>偏中正。更無一物可當情。途中解唱還鄉曲。肯將幽趣博虗名。</p>
<p>正中來。看渠也俊哉。二途俱不涉。何用有安排。</p>
<p>兼中至。者裏渾然忘彼此。忘彼此。放去収來帖帖地。</p>
<p>兼中到。古今至此無人會。於中那個出頭人。都來弄巧反成拙。</p>
</div></div>
<div class='div-other'><a id='mulu53' />
<p class='h1'>偈</p>
<div class='div-other'><a id='mulu54' />
<p class='h2'>答錢沃心督學</p><p style="margin-left:1em">問。肚饑必想飯。身冷必思衣。起滅尚未停。云何謂息機。</p>
<p>肚饑思飯冷思衣。起滅紛紛是阿誰。從此萬緣都歇罷。饒伊門外亂鍼錐。</p>
<p style="margin-left:1em">問。靜定名曰禪。風動名曰波。靜定若澄潭。風波從何起。</p>
<p>清淨本心原靜定。纔生一念便淆訛。諦觀此念原無有。自此澄潭絕浪波。</p>
<p style="margin-left:1em">問。期場七十完。百日餘三十。絕後而再蘇。阿誰有血出。</p>
<p>須知日日道場中。絕後再蘇始見功。老父從來不借借。兒孫門外逞威風。</p>
<p style="margin-left:1em">問。生滅時時有。圓明隨地得。請問眾禪人。那個不遭屈。</p>
<p>生滅元無有。圓明無可得。個個丈夫兒。有志氣時添志氣。</p>
<p style="margin-left:1em">問。開口成思慮。無言猶死句。有無皆不成。何處是去住。</p>
<p>開口非思慮。無言非死句。縱橫總是我。去住更由誰。</p>
<p style="margin-left:1em">問。頓悟稱見得。本性有形否。謂空不是空。云有未曾有。</p>
<p>謂空不是空。云有亦非有。仰鑽瞻觀徒費力。你若無心我也休。</p>
<p style="margin-left:1em">問。舊年何處去。新年何處來。若言沒來處。百草有憑據。</p>
<p>去年無處去。新年無處來。奇哉端的意。萬卉向春開。</p>
<p style="margin-left:1em">問。德山有一棒。臨濟有一喝。世間些小事。相見若為合。</p>
<p>德山棒臨濟喝。覿面當機疾。雖然。若遇惡竦禪和。須要藏身退步始得。</p>
</div>
<div class='div-other'><a id='mulu55' />
<p class='h2'>別真妄偈</p><p>真法性本淨。尀耐人不知。不知與淨性。非一亦非二。真妄元無性。總是法緣起。悟時順真如。無終似有始。迷時違真性。有終而無始。迷悟性皆空。無終亦無始。不是真生妄。迷真妄遂起。既達妄無體。云何不可止。因緣性空故。何生復何死。</p>
</div>
<div class='div-other'><a id='mulu56' />
<p class='h2'>法華窮子偈</p><p>多時馳騁在他鄉。險峻關山路渺茫。五十餘年人事別。歸來元是舊行藏。</p>
</div>
<div class='div-other'><a id='mulu57' />
<p class='h2'>拄杖偈</p><p>把住放行渠藉我。登高下險我由渠。渠無有我何能活。我得渠用任伸舒。渠我元來無兩個。我渠何得有親疎。自今以後無分別。相將攜手作良圖。</p>
</div>
<div class='div-other'><a id='mulu58' />
<p class='h2'>長慶挂鐘板偈</p><p>有句無句古今傳。樹倒藤枯幾百年。此日宗風重整頓。相隨來也大家看。</p>
</div>
<div class='div-other'><a id='mulu59' />
<p class='h2'>戒衣偈</p><p>黃梅夜半偷傳去。累得兒孫天下忙。赶到嶺頭無避處。當陽拋出大家看。</p>
</div>
<div class='div-other'><a id='mulu60' />
<p class='h2'>化鐘偈</p><p>明暗文殊見。觀音動靜機。鍠鍠聲聒耳。且道是阿誰。</p>
</div>
<div class='div-other'><a id='mulu61' />
<p class='h2'>答馬僧摩居士</p><p>一句當陽難下口。未言早<span class='corr'>已</span>落前溪。山僧不解閒忉怛。居士何須說悟迷。</p>
</div>
<div class='div-other'><a id='mulu62' />
<p class='h2'>示熊心開總理</p><p>聖凡無別一知通。你我心源性相同。且喜夙生緣偶合。腰纏騎鶴契吾宗。</p>
</div>
<div class='div-other'><a id='mulu63' />
<p class='h2'>偶作</p><p>帶水拖泥入嶺南。不知何處是家山。千年常住一朝客。野老恒冥如是觀。</p>
</div>
<div class='div-other'><a id='mulu64' />
<p class='h2'>贈法字</p><p>吾道無人識。憑君一線通。君心我心合。是以到其中。</p>
</div>
<div class='div-other'><a id='mulu65' />
<p class='h2'>贈麗中</p><p>風旛一頌解投機。千里同風事亦奇。三到黃巖問端的。實知野老不相欺。</p>
</div>
<div class='div-other'><a id='mulu66' />
<p class='h2'>示二嚴</p><p>生滅門頭一念回。空王傳令子歸來。大家團聚談今古。莫媿從前眼未開。</p>
</div>
<div class='div-other'><a id='mulu67' />
<p class='h2'>示圓實</p><p>子歸就父通消息。父信子言而發心。所有功德全是子。須知老父不出門。</p>
</div>
<div class='div-other'><a id='mulu68' />
<p class='h2'>示法緯法樹兩侍者還匡山</p><p>修行活計子無他。惟有無心更莫加。心若不生無一事。心生念動事如麻。</p>
</div>
<div class='div-other'><a id='mulu69' />
<p class='h2'>又</p><p>塵勞煩惱雖無性。叵耐似生相續多。尅念殷勤休嬾惰。大通雙眼又如何。</p>
</div>
<div class='div-other'><a id='mulu70' />
<p class='h2'>示能素韓夫人</p><p>不思善兮不思惡。祇者不思是什麼。莫道多年不相識。依然還是老婆婆。</p>
</div>
<div class='div-other'><a id='mulu71' />
<p class='h2'>示禪者</p><p>四方八面都無路。祇貴闍黎著眼看。釣竿<span class='corr'>已</span>在漁人手。不必貪程過遠山。</p>
</div>
<div class='div-other'><a id='mulu72' />
<p class='h2'>聞樵雲訃音</p><p>年來莫作世情觀。最喜山居半掩門。聞訃却令心愈寂。爾因心地久盤桓。</p>
</div>
<div class='div-other'><a id='mulu73' />
<p class='h2'>示道者</p><p>從來佛法無多子。纔恁麼即不恁麼。踏著上頭關棙子。百千三昧一時屙。</p>
</div>
<div class='div-other'><a id='mulu74' />
<p class='h2'>示僧</p><p>日日日從東畔出。朝朝雞向五更啼。於中若具金剛眼。阿嫂元是大哥妻。</p>
</div>
<div class='div-other'><a id='mulu75' />
<p class='h2'>麗中昰首座。住持訶林。遣可都寺。持送拂子一枝。偈以表信</p><p>祖祖相傳祇一心。青原南嶽不須分。三玄照用非他立。五位君臣為此陳。棒下無生凡聖絕。臨機不見有師僧。訶林重豎風旛論。却幸吾宗代有人。</p>
</div>
<div class='div-other'><a id='mulu76' />
<p class='h2'>定宗上座遠來乞偈</p><p>截鐵齩釘容易事。藕絲難斷事尤長。人無遠預張良計。恐落儂家鹽醬缸。</p>
</div>
<div class='div-other'><a id='mulu77' />
<p class='h2'>又</p><p>楚水秦山遠度難。闍黎莫作等閒看。丁寧急下擒王手。不動風旛仔細參。</p>
</div>
<div class='div-other'><a id='mulu78' />
<p class='h2'>淵禪還華首</p><p>將謂宗門有祕傳。那知空隱總無言。如今䇿杖羅浮去。火種刀耕華首邊。</p>
</div>
<div class='div-other'><a id='mulu79' />
<p class='h2'>示祖心還華首</p><p>飛雲頂上看明月。正是歸宗斫額時。南北東西同此意。心心只許祖心知。</p>
</div>
<div class='div-other'><a id='mulu80' />
<p class='h2'>又</p><p>橫挑拄杖不顧人。直入羅浮深又深。黃葉菜根記収拾。恐隨流水動知音。</p>
</div>
<div class='div-other'><a id='mulu81' />
<p class='h2'>示勤拽往華首</p><p>參罷諸方五味禪。生涯只在钁頭邊。若人來扣其中意。劈口搥他一兩拳。</p>
</div>
<div class='div-other'><a id='mulu82' />
<p class='h2'>示西水禪人</p><p>未言先領猶遲刻。句下翻身未是能。大丈夫兒當自決。勿留禪字賺平生。</p>
</div>
<div class='div-other'><a id='mulu83' />
<p class='h2'>示張玉叔州守</p><p>大丈夫當猛烈。浮華光景水中月。陽焰翻波豈足言。空花落影那堪說。惟有真如無上珠。亘古亘今鎮常徹。不從緣豈可滅。六根門首真明潔。達磨西土不將來。可祖無得便休歇。知君多佛植靈根。丁寧莫負好時節。</p>
</div>
<div class='div-other'><a id='mulu84' />
<p class='h2'>示行者</p><p>罪福從緣起。緣生性本空。若知無性理。當下出樊籠。</p>
</div>
<div class='div-other'><a id='mulu85' />
<p class='h2'>示戒摩行者</p><p>如魚在水鳥飛空。往返周旋在此中。擬議知君不可見。無心處處入圓通。</p>
</div>
<div class='div-other'><a id='mulu86' />
<p class='h2'>示印平禪人</p><p>直下信得及。更無第二人。但有路可上。更高人也行。</p>
</div>
<div class='div-other'><a id='mulu87' />
<p class='h2'>題靈泌頌古遺筆</p><p>靈泌一去無消息。空餘靈泌之遺筆。筆跡予知非昔人。留之以慰予之心。你我一空予久知。非但久知兼深思。我得此個空三昧。所以生死之情離。靈泌靈泌。三十七年如昨夢。再過百年亦如之。噫。世間如幻住。你我本來無。</p>
</div>
<div class='div-other'><a id='mulu88' />
<p class='h2'>禮金輪墖</p><p>凌空一突兀。不與眾為鄰。四面攀躋絕。萬峯回互新。頭頭真舍利。處處本師身。今日親瞻覲。遙思負鐵人。</p>
</div>
<div class='div-other'><a id='mulu89' />
<p class='h2'>答周少司農元亮祝壽四首</p><p>自慚福慧薄。度世亦應難。荷葉堪為服。黃精可當餐。緣何無事衲。得遇現身官。一種沒絃曲。知音能解彈。</p>
</div>
<div class='div-other'><a id='mulu90' />
<p class='h2'>又</p><p>是法住法位。都緣物不遷。根塵無過咎。聲色好安禪。睹角知牛在。看烟識火然。明明親見得。那更有中邊。</p>
<p class="head2">又</p>
<p>一入空門裏。尋思不計年。愛枯乾慧地。花落淨居天。取舍情忘盡。長伸兩脚眠。茅菴獨坐處。戶外草芊芊。</p>
<p class="head2">又</p>
<p>作佛元容易。纔疑便不成。謾誇臨濟喝。曾認偃溪聲。道直猶為曲。言空亦強名。偶來塵世上。知是幾多庚。</p>
</div>
<div class='div-other'><a id='mulu91' />
<p class='h2'>答棲壑大師</p><p>金輪相別後。屈指廿餘年。世事如無有。真機只目前。我猶鴻鴈影。君享水雲緣。異日重期處。天湖最上顛。</p>
</div></div>
<div class='div-other'><a id='mulu92' />
<p class='h1'>贊</p>
<div class='div-other'><a id='mulu93' />
<p class='h2'>觀世音菩薩贊</p><p>眼能見耳能聞。天真明玅不須尋。眼見色時色非色。耳聞聲處聲非聲。者個天然真佛性。威音那畔到於今。大丈夫兒高著眼。本來舊佛要新成。觀音與我元同體。祇因染淨便區分。若能一念回光照。全體聖心無二人。眼見色時被色轉。耳聞聲處被聲淪。曠劫至今迷不返。遂爾結成生死根。若能念彼觀音力。此迷無本性元空。性原空。枷鎖自然得解脫。鑊湯爐炭頓銷鎔。</p>
</div>
<div class='div-other'><a id='mulu94' />
<p class='h2'>又</p><p>予聞大士。不自觀音。以觀觀者。故能令眾生。見聞獲益。㧞苦與樂。如空谷響。應物成音。在眼而見。在耳而聞。頭頭出現。處處分身。大士與我。無第二人。覓則不見。疑即天淵。不疑不覓。觀音現前。欲見大士。應如是觀。經云。觀身實相。觀佛亦然。</p>
</div>
<div class='div-other'><a id='mulu95' />
<p class='h2'>博山和尚像贊</p><p>泥牛入水覓無蹤。雪重霜嚴路不通。欲識吾師真面目。桃花依舊笑春風。</p>
</div>
<div class='div-other'><a id='mulu96' />
<p class='h2'>自讚<span class='note-inline'>(圅昰請)</span></p><p>佛佛惟傳本體。師師密付本心。全憑者一著。昰子效殷勤。須知更上一陵層。○咦。目前無闍黎。此間無老僧。</p>
</div>
<div class='div-other'><a id='mulu97' />
<p class='h2'>又<span class='note-inline'>(圅可請)</span></p><p>者漢太脫空。自<span class='corr'>己</span>尚無立錐之地。別人何處可通風。生平祇自信。不與時人同。即心是佛。信入骨髓。本擬深藏山谷。不許人知。○咦。何期可子效熊耳。</p>
</div>
<div class='div-other'><a id='mulu98' />
<p class='h2'>又<span class='note-inline'>(圅濟請)</span></p><p>者個漢。看來似老實。心事人難識。畢竟無他長。祇是中了達磨大師之遺毒。自家誤賺猶可叵耐。出言還不收拾。每向人前。口口聲聲道即心是佛。惹得人起謗。渠心猶未息。</p>
</div>
<div class='div-other'><a id='mulu99' />
<p class='h2'>又<span class='note-inline'>(圅卍請)</span></p><p>纔與麼。便不與麼。且道。者個是我不是我。若道是我。我不與麼。若道不是我。我非不與麼。不與麼非不與麼。畢竟如何。唐言乞士。梵語苾蒭。</p>
</div>
<div class='div-other'><a id='mulu100' />
<p class='h2'>又<span class='note-inline'>(圅具請　卍具侍側)</span></p><p>即心是佛。即心是法。即心是僧。者老漢。平生只此伎倆。自家玩賞不<span class='corr'>已</span>。近來亦有知音。二人同心。其利斷金。何況又三人。○咦。大家齊著力。報佛恩報祖恩。不可獨善其身。須作個般若功臣。</p>
</div>
<div class='div-other'><a id='mulu101' />
<p class='h2'>又<span class='note-inline'>(圅蔭請)</span></p><p>者師僧。面黃眼大。纔出孃胎便揑怪。祇求見性成佛。人間事事都不愛。碌碌勞勞四十年。如今不直半文錢。常思自<span class='corr'>己</span>甘心處。將謂無人識。不料蔭闍黎立盡。門前三尺雪。</p>
</div>
<div class='div-other'><a id='mulu102' />
<p class='h2'>又<span class='note-inline'>(華首請)</span></p><p>者老子。一生愚魯。凡百無能。你底些兒伎倆。不過識得一個心。年深歲久。愈老愈精。却來引誘世間人。絕無文<span class='corr'>采</span>。又不尖新。諸方笑你。祇是一卷壇經。時人恁麼說。知汝亦甘心。咦。孰是孰非。黍麥難分。雖然人不識。汝亦有知音。</p>
</div>
<div class='div-other'><a id='mulu103' />
<p class='h2'>又<span class='note-inline'>(海幢請)</span></p><p>上無攀仰。下絕<span class='corr'>己</span>躳。外離離相。內微離空。佛祖位中留不得。由來祇者住山翁。</p>
</div>
<div class='div-other'><a id='mulu104' />
<p class='h2'>囦教授贊</p><p>者廝兒。看渠真灑落。破衲芒鞋。蕭然獨脫。十字街頭。東嚗西嚗。自<span class='corr'>己</span>一身沒得求。祇為眾人討安樂。咦。忽然撞著其中人。許多撈摝亦不惡。</p>
</div></div>
<div class='div-other'><a id='mulu105' />
<p class='h1'>銘</p>
<div class='div-other'><a id='mulu106' />
<p class='h2'>銘拄杖付剩人長老</p><p>元是汝底。今還與汝。惟論見性。不拘文字。咦。當陽展用任君裁。洞上一宗方在子。</p>
</div></div>
<p class='juan'>長慶宗寶獨禪師語錄卷第四</p>
<div class='div-w'>
<p class='h1'>音釋</p><p>撾<span class='note-inline'>(張瓜切。音髽。擊鼓也)</span>　帖<span class='note-inline'>(他恊切。音貼。妥帖定也)</span>　鍠<span class='note-inline'>(胡光切。音黃。鐘鼓聲。鍠鍠樂之聲也)</span>　囦<span class='note-inline'>(古淵字。物萌於囦。深廣貌)</span>　嚗<span class='note-inline'>(披教切。音砲。嚗然聲也)</span></p>
</div>
</div><!-- end of div[@id='body'] -->
</body></html>