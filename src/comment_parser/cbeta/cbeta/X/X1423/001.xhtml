<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>投子義青禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1423-A 舒州投子青禪師語錄序</p><p>昔大陽山中。木人孤坐石女懷胎。頻年不舉。山前瑞艸付與誰耘。嶺畔泥牛何人收放。空王殿上車軸將摧。古佛渡頭船舷欲破。唯有半穿皮履無縫布衫當時覿面呈人。到底承當不下。月華圓鑒。浩歎攢眉。攜歸金谷巖中。分付白雲老子。於是金雞抱卵丹鳳生雛。玉樹開華蟠桃結子。直得山河振動。大地掀騰。不妨特地新鮮。也是一場奇怪。從此賣油市上舊店重開。古廟香爐祥煙再起。胡家曲子韻出青霄。寫向無孔笛中。未知誰人側耳。諸方傳去。各善護持。若遇知音。大眾吹唱。時</p>
<p style="margin-left:1em">元豐七年四月望日龍眠李元冲序</p>
</div>
<div class='div-other'><a id='mulu2' />
<p class='h1'>投子青和尚語錄目錄</p>
<ul class="">
<li>卷上
<ul class="">
<li>序</li>

<li>白雲山海會禪院語錄</li>

<li>投子山勝因禪院語錄</li>

<li>師答同霖十問</li>

<li>偈頌真贊</li>
</ul></li>

<li>卷下
<ul class="">
<li>頌古<span class="note-inline">(一百則)</span></li>

<li>行狀</li>

<li>䟦</li>
</ul></li>
</ul></div>No. 1423
<p class='juan'><a id='mulu3' />投子青和尚語錄卷上</p>
<div class='div-other'><a id='mulu4' />
<p class='h1'>舒州投子山青和尚住白雲山海會禪院語錄</p><p class="byline"><span class='note-inline'>(住上都左街十方淨因禪院。傳法比丘自覺編)</span></p><p>師開堂日。大眾集定。知縣寺丞捧疏呈師。師接得迺云。心若無事萬法不生。意絕玄微纖塵何立。遂呈起疏云。且道這箇從甚處得來。若道得。石人舞袖共賀太平。若道不得。却請維那為眾道破。宣疏罷。師指法座云。大眾。從上諸聖到這裏從空放下。山僧即不然。到這裏却步步登高。何故。欲窮千里目。更上一層樓。便陞座。太平長老拈香與師。師接乃云。此一瓣香奉為今上皇帝祝延　聖壽。恭願　陛下乾坤同壽。日月齊明。八方歌堯舜之風。四塞賀禹湯之化<span class='note-inline'>(拈宰官香訖)</span>。此一瓣大眾還知來處麼。非天地所產。非陰陽所成。威音<span class='corr'>已</span>前不落諸位。然燈之後七佛傳來。直至曹谿分派大夏。山僧向治平初在浮山圓鑑禪師親手傳得。寄付其宗。頌委證明。慈旨云。代吾續大陽宗風。山僧雖不識大陽禪師。憑浮山宗法識人以為續嗣。如此更不違浮山圓鑒禪師法命付囑之恩。恭為郢州大陽山明安和尚。何故。父母諸佛非親。以法為親。遂趺坐。山谷長老白槌云。法筵龍象眾。當觀第一義。師乃云。大眾。還知道早落第二義麼。若是第一義作麼生觀。到這裏直饒祖佛全身是眼覰見無門。衲僧喘息之閒千生萬劫。六代攢眉。古今倒立。致使掩室於摩竭。淨名杜口於毗耶。少室九年。黃梅夜渡。若據盡法施行。直須摩天荊棘。此乃郡化清垂邑光臨政。遠承佛囑之因。近護興隆之道。今日為國開堂演法。上答皇家。悚懼丹誠。一心奉祝。眾中莫有久攜祖胄。積佩印韜。不顧大庾嶺高。便請截雲相見。時有僧問。師唱誰家曲。宗風嗣阿誰。師云。威音前一箭。射透兩重山。進云如何是相付底事。師云。全因淮地月。得照郢陽春。進云恁麼則入水見長人。師云。祇知荊玉異。那辨楚王心。隨從以拂子擊禪牀一下。僧問。昔日多子塔前預聞記莂。今朝白雲峯下願聽潮音。師云。紫鳳堦前舞。金雞對日啼。進云。若然者。五山高鎮地。百谷遠朝宗。師云。雲外千峯翠。谿聲一㨾寒。進云。一片白雲舒世界。普天無處不垂陰。師云。龍吟碧㵎。霧祝霜華。僧問。昨離舒郡太平。今到白雲海會。如何是不動尊。師云。白雲來往青山外。嶺上寒松帶月高。進云。恁麼則不離此處遍到他方。師云。休問山前路。孤猿啼處深。僧禮拜。師噓一聲云。更有問話者麼。若無。彼此著便。何故。若論此事。豈在高陞法座下列明賢。問答主賓以為出世。況千賢杜口萬聖絕言。古今佛祖分雪無門。三藏五乘指諭不下。然雖如是。不可一向弓折箭盡去也。所以道千峯鎖色萬木凝寒。古嵓月照風生。幽洞雲開四面。龍吟枯木。鳳囀丹霄。石牛吼斷長空。木馬嘶開金戶。靈苗競發。瑞艸爭春。日月同明。千江共澍。直得如斯。猶是出世邊事。落在今時。諸仁者。如何得不落今時去。良久云。萬年石徑千雲鎖。一帶青山半夜封。白槌云。諦觀法王法。法王法如是。便下座。</p>
<p>師在太平受帖陞座。僧問。諸佛不出世。一句如何宣。諸佛<span class='corr'>已</span>出世。一句示何人。師云。石人蹈雪去。清風滿座來。進云。滿堂人側耳。此日盡知音。師云。闍梨且低聲。進云。雲騰霄漢。雨潤大千。和尚出世事如何。師云。明月連僧舍。青山近白雲。進云。一炷沈檀爇。馨香遠近聞。師云。雞峯嵓下笑殺頭陀。<span class='corr'>僧</span>禮拜。師云。更有問話者麼。若無。彼此著便。何故。若論此事。如鸞鳳冲霄不留其迹。羚羊掛角那覓其蹤。金龍不守於寒潭。玉兔豈棲於蟾影。其或主賓若立。須威音路外搖頭。問答言陳。仍玄路傍提為唱。若能如是。猶在半途。更乃凝眸。不勞相見<span class='note-inline'>(謝詞不錄)</span>。</p>
<p>次夜小參。僧問。承明安禪師頌云。陽廣山頭艸。憑君待價焞。今夜布袋<span class='corr'>已</span>開。請師垂示。師云。瑞艸連天秀。蘆華對月明。進云。學人未曉。請師再指。師云。且歸嵓下去。直待月明時。進云。恁麼則野火燒不盡。春風吹又生。師云。正令<span class='corr'>已</span>行。次。僧提起坐具云。文殊劒在這裏。開口動舌則喪身失命。請師答話。師敲禪牀一下。進云果然好手。師云且莫錯會。師乃云。昨夜鐘鳴時。道人盡來此。今夜鐘鳴時。復來有何事。月照幽室寒。星分拱辰異。若是陶淵明。攢眉却回去。良久云。今夜不教諸人攢眉。何故。心不負人。面無慚色。下座。</p>
<p>入院上堂。僧問。昔日須達長者請佛說法側布黃金。今日和尚出世有何殊勝。師云。今日霜重。進云。恁麼則祥雲生檻外。瑞氣擁堦前。師云。㵎水和煙綠。青松帶月高。進云。且道世尊出世與和尚出世是同是別。師云闍梨定當看。進云作家宗師人天眼目。師云明眼衲僧一點瞞不得。師乃云。大眾。白雲嵓下古佛家風。碧嶂峯前道人活計。風生古嶺。月照前谿。松聲與翠竹交音。流水共山雲合彩。羚羊掛角覓東西。樓閣門開且喜相見。大眾。相見即不無。還相識麼。良久云。誰知席帽下。元是昔時人。下座。</p>
<p>次日謝諸知事上堂。白雲曉起白雲山。翠竹青松鳥道閒。昨夜猿啼向西嶺。今朝杳靉祖堂閒。</p>
<p>上堂。若論此事。如魚遁深淵。必招釣客。玉埋荊谷。何逆求人。所以刖足楚城。煙波渭水。葢不守平常。致斯如是。此日白雲滿谷綠水浮煙。瑞鳥驚晨山光眩目。觸事無私。有何不可。然雖如是。更須無手能遮日。釣魚不犯竿。下座。</p>
<p>冬至上堂。大眾集定。師以拄杖卓一下。良久云。一陽生也。所以道古佛路外千聖不游。諸祖傳芳袈裟立信。自曹谿之後派散枝分。師承各就於一宗。傳換共揚於斯事。此日一陽屆候萬物含靈。嚴風吹綻於雞嵓。玉兔挨開於碧落。龍生龍子。虎抱麒麟。靈苗帶雪生輝。瑞艸和雲遍地。然雖如是。且道玅在體前一句作麼生道。良久云。一氣纔生天地後。萬靈何處謝無私。久立眾慈伏惟珍重。</p>
<p>謝化主上堂。碧岫橫空白雲自異。靈苗獨秀繁艸何生。金雞啼處月落三更。玉兔眠時日輪當午。瓊林上苑枯木迎春。寶殿苔生歌謠萬里。然雖如是。且道應時應節一句作麼生道。良久云。夜來深雪裏。天曉數枝開。</p>
<p>送化主上堂。潔志橫笻下遠峯。高低緣化在從容。途中人問白雲事。遙指青山千萬重。久立珍重。</p>
<p>聖節上堂。天垂玉露。地涌祥雲。千江澄萬頃煙波。四塞賀堯風舜化。山連碧漢。樹起清風。瓊林華綻於瑤池。御柳鶯啼於玉苑。星分紫閣。辰拱天輪。千邦賀誕聖之辰。萬國祝南山之壽。直得山川擁秀。海岳呈輝。金雞振天外之聲。玉扆受千春之貴。諸仁者。正當恁麼時。且道君臣道合一句作麼生道。良久云。道泰君臣清宇宙。時豐齊賀舜堯年。</p>
<p>師在甘露陞座云。大眾。祖岫千峯。宗流萬派。碧雲高鎖於長松。皎月普臨於眾水。春生南岸。華發東枝。金烏共玉兔連輝。木馬趂石牛竝走。少林雪盡。枯木生芳。雞岫嵓封。香雲遍野。諸仁者。且道無縫塔前一句作麼生道。良久云。月滿天河處。星橫斗柄高。珍重。</p>
<p>上堂云。雲卷諸峯。青山迥秀。綠蘿煙密。露滴明珠。白猿啼處月當軒。玉兔眠時日輪午。且道不犯明暗一句作麼生道。良久云。雲藏千里岫。雨潤萬年石。下座。</p>
<p>上堂云。默沈陰界。語落深坑。擬著則天地縣殊。棄之則千生萬劫。洪波浩渺白浪滔天。鎮海明珠在誰收掌。驀拈拄杖卓一下云。百雜碎。便下座。</p>
<p>送化主上堂云。西來十萬。幾涉山川。魏梁兩邦。待機九載。致使如來之心印有在。曹谿之衣鉢仍列。剎建梵苑招提。弘宗藉四方清眾。法輪未動。預布食輪。度水穿雲。無憚勤苦。臨歧一句。希善諦聽。良久云。路逢碧眼儞誇語。免敘白雲山處深。下座。</p>
<p>因啟首座至上堂。以拄杖卓一下云。大眾。還委悉麼。春殘景莫。氣序漸暄。高低華綻於千峯。遠近煙濛於綠樹。鶯啼谷響。鶴態鸞翔。耕人賀堯舜之豐。漁父樂昇平之道。月生雲際。日照長空。金雞銜鳳子歸巢。玉兔渡天河起浪。靈苗競發。枯木迎春。白雲綻一帶青山。流水貫千江合派。直得如是。猶是這邊事。落在今時。諸仁者。作麼生是那邊事。良久云。萬年松徑雪深處。一帶峯巒雲更高。下座。</p>
<p>因雲大師到院上堂云。無影殿上誰是知音。古路傍邊幻人木馬。千峯鎖翠萬木含煙。白雲起處樓閣門開。碧霧卷時玅峯頂露。且道絕頂相見一句作麼生道。良久云。不辭山路遠。特地入松門。下座。</p>
<p>上堂云。季春纔罷入孟夏。總道今朝四月八。毗藍園裏石筍生。五臺山上風颯颯。木雞啼瓦。狗吠拾得。寒山猶春睡。東村王老夜燒錢。照動須彌峯岌岌。下座。</p>
<p>聖節上堂。萬里堯雲。千峯舜雨。虹光射斗牛之前。彩氣拱星辰之異。金輪起扇。玉殿呈祥。光寵萬國之春。天富一人之壽。是以諸聖之法證之即靈。在人王位中即人王位中尊。在法王位中即法王位中尊。諸仁者。作麼生是諸聖之法。良久云。垂衣朝萬國。列宿洞三老。</p>
<p>小參。舉藥山和尚小參眾集山云。我有一句子。待特牛生兒即向儞道。時有僧出云。特牛生兒也。自是和尚不道。山云把火來。其僧潛身入眾。洞山拈云。却是這僧知有。祇是不肯禮拜。師云。大眾。且道甚處是這僧知有底道理。若道得。可謂與這僧雪屈。若道不得。却被藥山瞞。山僧今夜不惜眉毛與諸人頌破云。一句那教祖佛施。特牛生子落今時。暗中一曲依俙似。燈照殘文不似詩。下座。</p>
<p>上堂云。孤村陋巷莫掛缻盂。祖佛玄關橫身直過。早是蘇武觸塞求路難回。項主臨江何逃困命。諸禪德。到這裏進則落於天魔。退則沈於鬼趣。若是不進不退。正在死水中。諸仁者。作麼生得平穩去。良久云。任從三尺雪。難壓寸靈松。久立珍重。</p>
<p>施主請上堂云。祖師西來。特陳此事。自是諸人勾之不及。何故。若論此事。如琴在掌。善用指端。七條而緊急如風。十指而撥提如水。若纖塵有滯。音必犯於宮商。指擬安排。聞必差於視聽。或高高提素範。佛祖無立足之音。更乃盡令而了。歷劫聖凡絕迹。此者不辭品弄。略展微音。布五天動地之音。歌十聖不聞之韻。直得山搖海震華雨雲飛。百獸聽以驚惶。鬼神聞而膽懾。十方彌布。胡漢同風。猶落化門。未是本分時節。諸仁者。作麼生是本分時節。良久云。伯牙既喪。子期絕廣陵。謾奏秦時曲。下座。</p>
<p>上堂。舉僧問石霜如何是祖師西來意。石霜咬齒。其僧不會。直待石霜遷化。却問九峯。先師咬齒。未審意旨如何。峯云。我寧有截舌不犯國諱。又問雲葢。葢云。我與先師有甚麼冤。諸仁者。且道這三人尊宿還有祖師西來意也無。若道得。可謂千古同風。若道不得。山僧不避性命與諸人道破。良久云。時熱惜取眉毛。下座。</p>
<p>師在四面山施主請陞座。次當第四。師云。大眾。適來諸尊宿可謂盡底分付了也。更教山僧說箇甚麼即得。不見古云。為先不易。末後更難。若提宗舉令。滿目荒榛。唱玅談玄。刻舟萬里。設使威音前薦得。猶同迷路之人。更乃句下精通。何異失珠之士。所以洞山和尚云。夜明簾外古鏡徒輝。寶王殿中千光那照。須向異類中明宗。石人語中會取。諸仁者。作麼生是石人語。若道得。可謂千古之下今日同風。若道不得。山僧自犯令去也。良久云。牛斗過中宮。大陽臨大海。珍重。</p>
<p>上堂云。白雲峯遠。綠水流長。彩霞籠夜月星高。碧霧罩紅輪燄遠。寒嵓密鎮。玉戶門開。金雞啼煙樹華芳。芻犬吠春猿競子。石牛過嶺。木馬回途。半夜相逢。誰人委悉。諸仁者。且道不犯明暗一句作麼生道。良久云。瑞彩籠霞嶂。白雲散晚谿。下座。</p>
<p>上堂云。千峯雨色枯木抽條。萬谷流煙石苔生筍。西山猿叫正三更。東嶺雲歸仍半夜。星辰不見。月色藏輝。天地參羅混成一色。諸仁者。正當恁麼時。且道曹谿路上幾人過嶺。良久云。休言江外人多少。且喜先鋒丐士來。下座。</p>
<p>開爐日上堂云。大眾。紅爐焰裏共守寒冰。水石聲中寂寥宴坐。霜迎月色。松鎖青煙。雁回半夜過長空。星轉天輪正一色。諸仁者。作麼生是一色邊事。良久云。半夜雲橫嶺。天明霜滿谿。</p>
<p>上堂云。宗乘若舉凡聖絕踪。樓閣門開別戶相見。設使捲簾悟道。豈免傍觀。春遇桃華。重增眼病。所以古人道。向上一路千聖不傳。諸仁者。既是不傳。因甚<span class='corr'>陝</span>府鐵牛走過新羅國裏去。乃喝一喝云。達者須知暗裏驚。</p>
<p>上堂云。種種幻化皆生如來圓覺玅心。祇如山僧拄杖子。且不從彼中生。何故。若從彼中生。爭得在山僧手裏。諸禪德。若知生處。祖佛向諸人脚跟下乞命。若也不知。山僧不免與諸人註破。擲下拄杖歸方丈。</p>
<p>上堂。舉僧問洛浦。學人欲歸鄉時如何。浦云。家破人亡。子歸何處。僧云恁麼則不歸去也。浦云。庭前殘雪日輪消。室內紅塵遣誰掃。師拈云。且道洛浦恁麼對它。甚麼處是指這僧歸路。若於這裏會得。可謂撒手歸家。若也不會。舉步更須子細。下座。</p>
<p>上堂云。諸佛出世遞相證明。祖師西來同垂風範。致使曹谿路峻。靈鷲山高。天台與南岳相連。少室共[葸-十+夕]雲交接。澄潭水月隱隱難沈。一曲無私任君吹唱。諸仁者。且道是甚麼曲調。良久云。雪曲和難齊。下座。</p>
<p>送化主上堂。承緣別眾出雲山。行卷春初意泰然。化畢早回林下寺。香風煙靄福人天。</p>
<p>上堂云。雪覆青山白雲淡泞。松寒千古㵎水流冰。祖師不坐少林春。來者休尋無縫塔。下座。</p>
<p>歲旦上堂云。元正啟祚。萬物咸新。千山秀翠於煙峯。綠水穿雲於碧霧。石牛運步瑞艸鮮明。木馬垂絛靈苗艶發。古佛塔前善財得遇文殊。雞足山西飲光再逢彌勒。寒山添壽。拾得增年。同賀太平。共扶堯化。諸仁者。且道嘉州大象今日壽年多少。良久云。千歲老兒顏似玉。萬年童子髮如絲。下座。</p>
<p>上堂云。煙雲擁翠鸞鳳迷踪。寒雨衝山樵人歸晚。劫初鈴子振者何人。路不拾遺君子稱美。少林昨夜月當圓。[葸-十+夕]嶺山西攜隻履。諸仁者。祖師更有一隻履。諸人還曾收得麼。若收得。不直半分錢。若收不得。當何憑準。以拂擊禪牀下座。</p>
<p>上堂云。春光帀地。瑞色凝空。遠山歸鳥度平川。落日猿啼松韻切。蓮華世界毗盧現七佛家風。流水鶯啼觀音示千門法海。塵塵影現。剎剎光明。轉大法輪。普成佛道。到這裏若信得去。祇悟得佛邊事。須知有七佛外消息始得。諸仁者。作麼生是七佛外消息。良久云。半夜白猿啼落月。天明金鳳過西峯。下座。</p>
<p>謝首座上堂云。古人道。積石成山。積水成流。積土成牆。積學成聖。積行成德。且道衲僧家積箇甚麼。良久云。少林雖不語。別是一家春。下座。</p>
<p>上堂云。昔日世尊在於靈山會上。入無量三昧。身心不動。是時天雨曼陀羅華。摩訶曼陀羅華。大眾。釋迦老子大似傍若無人。山僧今日雖是養子不及父。再不入無量三昧。何故。且免得天雨四華。遂拈起拄杖云。與諸人轉大法輪。以拄杖卓一下下座。</p>
<p>上堂云。多子塔前金光晃耀。白雲峯頂雨色朦朧。滿山華發正當春。一葉落時誰得意。歸根得旨。隨照失宗。不落見聞如何話會。大眾。且作麼生是不落見聞底道理。良久云。恰到春深處。鶯啼轉更多。下座。</p>
<p>上堂。舉大哥和尚在青林會下作園頭鋤地次。青林喚蘊闍梨。大哥應喏。林云作甚麼。哥云種菜。林云。盡大地是佛身子。向甚麼處下手。哥云。金鋤不動土。靈苗在處生。師拈云。還會麼。但得春風後。高低艸自青。下座。</p>
<p>上堂云。竺土大僊心。東西密相付。古人恁麼道了也。諸人作麼生會。若會得。西天此土共作一家。大地山河一任遨遊。若不會得。更須子細看。下座。</p>
<p>上堂。僧問。昨日有病。今日請師醫。師云無下手處。僧云暨不問過。師云且歸延壽寮。師乃云。金烏未昇玉兔<span class='corr'>已</span>去。德山臨濟休更罔措。白雲半夜覆青山。天曉峯巒猶不露。諸仁者。作麼生是不露底句。良久云。露溼千峯冷。雲籠萬樹寒。下座。</p>
<p>結夏上堂云。諸佛垂範。眾聖主持。作千古之洪規。為萬代之龜鏡。三業淨時萬德果圓。六根撓而千生受苦。守持戒律禁足護生。譬霜雪之寒冰。若青霄之皎靜。相依共守。隱密護持。各任力行。時中不得污染。諸人到這裏。直饒滴水滴凍。須知有轉身玄路。良久云。雲開山色重重碧。日落天河處處青。久立珍重。</p>
<p>上堂云。諸佛出世。應病施方。祖師西來。守株待兔。直饒全提舉唱。猶如鑿壁偷光。設使盡令施行。大似空中擲劒。何故。不見古人道。不用求真。唯須息見。諸仁者。且道息箇甚麼見。良久云。靈雲不悟桃華旨。空使玄沙暗皺眉。下座。</p>
<p>上堂云。三日一風。五日一雨。德山臨濟。不勞更舉。下座。</p>
<p>上堂。舉僧問曹山。佛未出世時如何。云曹山不如。出世後如何。不如曹山。師云。古人道則一時閒道了也。須知玅峯頂上有一人。大不肯曹山恁麼道。諸人還識此人麼。若不識。山僧為儞諸人道破。良久云。寧可截舌。不犯國諱。</p>
<p>上堂。火裏臘人行步[葸-十+夕]嶺。白眉尊者振錫還空。五天風範此中行。漢地清規西竺立。道原聖地。宗出千賢。萬里寸艸不生時。一任清風伴明月。諸仁者。且道萬里無寸艸。路頭在甚麼處。良久云。還會麼。木人遙指千峯處。鳥道難通翠色深。下座。</p>
<p>解夏上堂云。諸佛垂教。方便為門。祖師西來。直指人心。葢為眾生罪累棄本迷真。流浪輪回久而不反。於三惡道互為眷屬。未得道果<span class='corr'>已</span>前。難報佛恩聖力。此者眾僧解夏之辰。諸佛歡喜之日。目連展救母之心。人天赴盂蘭之會。各運精誠。莊嚴勝會。傳大藏之靈文。滅塵沙之罪垢。共報父母六親。各獲平安之玅樂。諸仁者。報恩一句作麼生道。良久云。<span class='corr'>但</span>知方寸無諸惡。便是時中報重恩。</p>
<p>上堂云。古人道。執事元是迷。契理亦非悟。作麼生免得去。良久云。久立。</p>
<p>上堂云。白雲不動。綠水無心。優曇華向火中開。無角石牛眠室臥。諸佛不般涅槃。祖師不來東土。曹谿路上幾人行。少室峯頭不見頂。且道絕頂一句作麼生道。良久云。夜來霜落處。今朝日始昇。下座。</p>
<p>因請典座上堂。即心是道。劃地為牢。向外馳求。轉沈魔界。設使善財頓悟。不免南詢。少室傳衣。何勞斷臂。直饒總不恁麼。須知有日用底事。諸仁者。作麼生是日用事。良久云。諸天辨供猶閒可。變造生熟事要人。下座。</p>
<p>歲旦上堂。良久拈拄杖卓一下云。大眾。塵劫來事被拄杖一時漏泄。若會得去。山僧走透無門。若會不得。當面瞞諸人去也。不見道。元正啟祚。萬物咸新。千年谿水貫滄溟。萬載靈松入雲去。毗盧樓閣善財見七佛家風。華藏海心普賢指一生玅果。塵塵現影。剎剎光明。主伴交參互興佛事。致使堯雲彌布舜雨膏萠。星辰交換於九宮。和氣淳風於萬國。雖然如是。衲僧家到這裏須絕消息始得。直饒絕消息。猶被露柱冷笑一場。諸仁者。且道露柱笑箇甚麼。良久云。還會麼。拾得來相賀。寒山空皺眉。</p>
<p>上元節日上堂。大眾。燈連鳳翅。月照娥眉。高低嵓谷起清風。遠近煙霞籠秀色。堯天日照。舜瑞鋪雲。漢明羅臺列於南郊。萬德顯金光於是日。致使塔籠雲漢燈耀長空。萬樹呈祥千江浪涌。雖然如是。向建化門中即可。若向祖師門下即白雲萬里。下座。</p>
<p>化主回上堂。承緣隔歲喜歸還。踏雪橫笻入舊山。華果既圓無影樹。白雲高臥水石閒。</p>
<p>上堂。雪覆青山空無少碧。江河粉浪嵓谷平盈。蜚鳥迷踪樵人斷路。獸伏穴閉魚鎖淵寒。萬里風生。千林翠折。漁家倚岸朱紫筵爐。古佛家風祥光帀地。雖然如是。於少室峯前片片用著。且應時應節一句作麼生道。良久云。白雲覆萬里。玉樹鎖千山。復乃頌曰。瑞色山河一色勻。佛家嵓敝聳連雲。松高翠重鶴停澀。玉馬嘶聲別是春。下座。</p>
</div>
<div class='div-other'><a id='mulu5' />
<p class='h1'>投子山勝因禪院語錄</p><p class="byline"><span class='note-inline'>(住上都左街十方淨因禪院。傳法比丘自覺重編)</span></p><p>師開堂日。知縣捧疏與師。師接乃示眾云。昔日摩竭提國將此付國皇大臣。今日寂住峯前再揚此令。大眾。且道與昔日是同是別。知有者同共證明。未知有者請表白。為眾說破。宣疏罷。</p>
<p>師指法座云。古聖道。此座高廣吾不能昇。當向須彌燈王作禮。雖然如是。到這裏不可自生退屈。何故。可行即行。便陞座。乃拈香云。此一瓣香奉為今上皇帝祝延　聖壽。又拈香云。此一瓣香奉為知府少卿羣邑諸官增長祿壽。又拈香云。此一瓣諸人還知落處也無。恭為郢州大陽山明安禪師和尚。師遂趺坐。靈泉長老白槌云。法筵龍象眾。當觀第一義。師乃云。大眾。若是第一義。且作麼生觀。況五目不覩其容。二聽莫聞其響。釋迦掩室。諸祖密持。雖然官不容鍼。有疑請問。僧問。若據宗乘舉唱。水泄不通。把定放行皆由作者。今日第一義中。和尚如何唱道。師云。萬里清風來岳面。一輪紅日照西乾。進云恁麼則風行艸偃水到渠成也。師云尊官在此。進云。這箇猶是賓主談。總不與麼。以何為道。師擊禪牀一下。進云猶是這邊事。師云且禮拜著。進云將謂胡鬚赤更有赤鬚胡。便禮拜。師云猶自口喃喃。僧問。昔日梵王請佛葢為羣生。今日朝宰請師當為何事。師云日月無私照。乾坤瑞氣生。進云恁麼則禮拜謝師恩。師云却是瞥地。僧問。昔日靈山一會迦葉親聞。今日會中還有聞底也無。師云。雲生嶺上。水出高原。進云。恁麼則一句超今古。人天盡<span class='corr'>已</span>聞。師云聞底事作麼生。進云。將此身心奉塵剎。是則名為報佛恩。師云也是齋後鐘。師迺云。莫坐白雲。休眠青嶂。直須枯木華芳。冰河燄發。旋風不滯觸目皆傷。擬議之閒徒勞進步。到這裏直須懸崖撒手自肯承當。絕後再甦欺君不得。諸禪德。作麼生是承當底事。良久云。㵎深華落遠。山高樹影長<span class='note-inline'>(謝詞不錄)</span>。靈泉長老白槌云。諦觀法王法。法王法如是。便下座。</p>
<p>上堂。本路巡撿兵士問云。旃檀林。無雜樹。鬱密深沈獅子住。如何是其中事。師云。月到中峯頂。松羅萬像分。進云。恁麼則寂住千峯秀。曹谿一派深。師云須知強將下無弱兵。進云若然者學人禮謝。師云也不得放過。便打。師乃云。問話且止。今晨四月八日。是如來降生之日。淨法界身本無出沒。大悲願力示現受生。大眾。降生事與今日事是同是別。良久云。日月同輪照。靈山事宛然。</p>
<p>因西京韶山來請上堂。僧問。昨日嵓閒宴坐。忽聞詔嶺之來音。進退二途乞師指示。師云。不怜楚國。豈羨東吳。進云恁麼則象王行處象子親隨。師云。一片白雲無定處。滿輪明月共同家。進云爭奈桐城無依倚何。師云且莫著忙。進云。大眾證明。也要問過。便禮拜。師微笑。師乃云。若論此事。須是當人。擬議之閒早是蹉過。所以道水長船高泥多佛大。向上一路怎生奈何。諸禪德。如何是向上一路。良久云。還會麼。千手大悲拈不起。無言童子笑呵呵。下座。</p>
<p>次日謝專使上堂云。若論此事。豈在繁論。雖官不容鍼。私通車馬便有分疎分。所以道靈山分座自恥何多。少室虗淹是誰之過。葢為栽梧待鳳種竹引風。若若無無祖承襲。依舊青山帶翠。諸仁者。且道承襲箇甚麼。良久云。不勞懸石鏡。天曉自雞啼。</p>
<p>為亡僧下火　　拈起火把云。大眾還會麼。昔日拘尸城畔三世諸佛遞相傳授。今日寂住峯前依而行之。大眾若也會得。向紅爐燄裏活得天下人性命。若也不會。不免為眾竭力。良久云。嗚呼哀哉。伏惟尚饗。</p>
</div>
<div class='div-other'><a id='mulu6' />
<p class='h1'>師答同霖十問</p><p style="margin-left:1em">日月照不到處有人相逢。還認得面目也無。</p>
<p>師云。早知今日事。悔不記將來。</p>
<p style="margin-left:1em">三脚馬兒夜奔北。天明却在日南國時如何。</p>
<p>師云。三更喫盡無根艸。天曉嘶風過玉關。</p>
<p style="margin-left:1em">依倚似月。方弗如環。臨濟德山猶縮手。百衲禪僧著眼看。</p>
<p>師云。荊山不產無瑕玉。休話相如誑趙君。</p>
<p style="margin-left:1em">金屋簾垂人寂寂。玉階日暖艸茜茜時如何。</p>
<p>師云。香煙散地宸苔潤。鶯過南國春雨霏。</p>
<p style="margin-left:1em">若言不可說。則辜負世尊四十九年靈山演法。若言可說。又枉屈達磨九年少林面壁。未審意旨如何。</p>
<p>師云。少室山前雙鳳去。鷲峯頂上鶴蜚來。</p>
<p style="margin-left:1em">無漏國中留不住。却來煙塢臥寒莎時如何。</p>
<p>師云。雞峯雲綻紅輪滿。雪鬢霜眉火裏來。</p>
<p style="margin-left:1em">我一條拄杖子走入諸人眼睛裏去也。還有覺痛癢底麼。</p>
<p>師云。蕭何甘受秦家重。漢嶺雲高猶問人。</p>
<p style="margin-left:1em">路僻苔侵人不到。白雲深處曉猿啼時如何。</p>
<p>師云。碧雲嵓鎮重。後夜月移西。</p>
<p style="margin-left:1em">會佛法者入無閒地獄。不會佛法者亦入無閒地獄。明眼底人看。</p>
<p>師云。髼頭千歲石人道。劒嶺西邊驛路長。</p>
<p style="margin-left:1em">谿邊魚躍桃華浪。林下鶯穿柳絮風時如何。</p>
<p>師云。午夜青山雲鎮岫。漸春煙柳拂汀洲。</p>
</div>
<div class='div-other'><a id='mulu7' />
<p class='h1'>師答圓鑒五問</p><p style="margin-left:1em">空劫威音那畔程。靈苗叢裏幾人行。毗盧失却空王印。誰是知音告請明。</p>
<p>師云。萬古峯巒雲閉路。幾潭中夜北辰高。</p>
<p style="margin-left:1em">碧嵓丹桂星河遠。玉樹雲籠翠鳳宜。春山路古人相問。荊棘林中臥者誰。</p>
<p>師云。劫石苔封籠古道。夜深寒塔影垂空。</p>
<p style="margin-left:1em">石牛喫盡三春艸。木馬蹈開萬古墳。土牀人臥千峯冷。枯骨聲招誰聽聞。</p>
<p>師云。無影樹垂寒㵎月。海潮東浪斗移西。</p>
<p style="margin-left:1em">苔圍紫閣簾垂靜。萬里無雲月色清。聖容不整絲綸化。禁外如何視聽聲。</p>
<p>師云。瑞艸鋪階苔滿地。天香時散不知來。</p>
<p style="margin-left:1em">古曲無音韻傳清。夜深人聽月明侵。還鄉人問途中調。不犯宮商是甚音。</p>
<p>師云。風吹嵓桂生層碧。雨滴高崖響處深。</p>
</div>
<div class='div-other'><a id='mulu8' />
<p class='h1'>偈頌真贊</p>
<div class='div-other'><a id='mulu9' />
<p class='h2'>浮山和尚出十六題令師頌</p>
<div class='div-other'><a id='mulu10' />
<p class='h3'>識自宗</p><p>佛祖言時路轉乖。石人語話頗同諧。徒施棒喝門庭迅。擬動之閒早自埋。</p>
<p>空劫威音前。別有一壺天。御樓觀射獵。豈是刈茅田。</p>
</div>
<div class='div-other'><a id='mulu11' />
<p class='h3'>死中活</p><p>絕境沈機無是非。江南春早鷓鴣啼。皆言即色明心會。木馬無絛動地嘶。</p>
</div>
<div class='div-other'><a id='mulu12' />
<p class='h3'>活中死</p><p>鳥銜華落碧嵓前。對境皆言到處傳。人問西來指庭柏。豈關蒼翠嶺頭穿。</p>
</div>
<div class='div-other'><a id='mulu13' />
<p class='h3'>不落死活</p><p>金雞日裏報春時。玉兔懷胎入紫微。兩岸蘆華映白鷺。漁翁舉棹撥煙歸。</p>
</div>
<div class='div-other'><a id='mulu14' />
<p class='h3'>背捨</p><p>百非若盡萬惑除。對境無心物物渠。真淨界中纔一念。閻浮早是八千初。</p>
</div>
<div class='div-other'><a id='mulu15' />
<p class='h3'>不背捨</p><p>真金入火兩何殊。優鉢羅華燄裏敷。煩惱路中誰作伴。無明海內自浮沈。</p>
</div>
<div class='div-other'><a id='mulu16' />
<p class='h3'>活人劒</p><p>黃河九曲鎮乾坤。濟水穿溟透海清。風起浪高船更長。月分彎勢又多晴。</p>
</div>
<div class='div-other'><a id='mulu17' />
<p class='h3'>殺人劒</p><p>劃斷機彀勢莫窮。聖凡從此永沈蹤。巴江迅闊人難渡。一陣嚴風信莫通。</p>
</div>
<div class='div-other'><a id='mulu18' />
<p class='h3'>平常</p><p>一周纔盡又春風。野渡江濵動釣翁。堤岸綠楊和雨綻。近山添翠碧朦朧。</p>
</div>
<div class='div-other'><a id='mulu19' />
<p class='h3'>利道拔生</p><p>休觀黃葉失金錢。自是無它豈後先。千聖共傳無底鉢。大都迷悟有中邊。</p>
</div>
<div class='div-other'><a id='mulu20' />
<p class='h3'>言無過失</p><p>露柱拈來作木杓。它人不宜任從它。三脚蜘蛛巧不會。致令王老笑呵呵。</p>
</div>
<div class='div-other'><a id='mulu21' />
<p class='h3'>透脫</p><p>黃鶴樓畔綠條新。二水三山閒景橫。南地瘴多炎氣盛。北天夏雨凍成冰。</p>
</div>
<div class='div-other'><a id='mulu22' />
<p class='h3'>透脫不透脫</p><p>東山西嶺閒紅青。云言答話有其門。跳得南堆北阜坐。到頭不解跨崑崙。</p>
<p>靈山分坐顯仁風。少室傳芳續燄同。功不浪施直到此。本來祖意豈西東。</p>
</div>
<div class='div-other'><a id='mulu23' />
<p class='h3'>降句</p><p>擬發言來路八千。回頭顧望滿家憐。立碑荒野無人識。空對悲風艸色前。</p>
</div>
<div class='div-other'><a id='mulu24' />
<p class='h3'>方入圓</p><p>鐵牛幾度過新羅。蹈斷千谿萬道河。欲會方中入圓句。牧童橫管又披簑。</p>
</div>
<div class='div-other'><a id='mulu25' />
<p class='h3'>辭浮山和尚</p><p>須彌立大虗。日月輔而轉。羣峯漸倚他。白雲方改變。少林風起叢。曹谿洞簾卷。金鳳宿龍巢。宸苔豈車輾。</p>
</div></div>
<div class='div-xu'><a id='mulu26' />
<p class='h2'>五位頌并序</p><p style="margin-left:1em">夫長天一色星月何分。大地無偏枯榮自異。是以法無異法。何悟迷而可及。心不自心。假言象而提唱。其言也偏圓正到兼帶叶通。其法也不落是非豈關萬象。幽旨既融於水月。宗源派混於金河。不墜虗凝。迴途復玅。</p>
<p>正中偏。星河橫轉月明前。彩氣夜交天未曉。隱隱俱彰暗裏圓。</p>
<p>偏中正。半夜天明羞自影。朦朧霧色辨何分。混然不落秦時鏡。</p>
<p>正中來。火裏金雞坐鳳臺。玄路倚空通陌上。披雲鳥道出塵埃。</p>
<p>兼中至。雪刃籠身不迴避。天然猛將兩不傷。暗裏全施善周備。</p>
<p>兼中到。解走之人不觸道。一般拈掇與君殊。不落是非方始玅。</p>
</div>
<div class='div-other'><a id='mulu27' />
<p class='h2'>五位偏正謠</p><p>夜半紫微收。曉霞生碧嶂。鶴棲夢正成。鸞舞清夕陽。中峯星斗橫。石笋迎春長。兔懷胎入漢。鴛抱鳳來閶。嵓樹重雲閉。谿華承露香。古臺霜葉覆。新鳥曉來芳。嶺暮烏沈去。石龜出六湘。泥牛眠室臥。玉女行斜陽。夜明簾外主。不落偏正方。強以偏正謠。意露宗印匡。</p>
</div>
<div class='div-other'><a id='mulu28' />
<p class='h2'>綱宗</p><p>丈夫須自立綱紀。打斷虗空休問覓。須彌粉碎海枯竭。佛祖兩關門永閑。啞人作夢莫閒言。面壁徒勞引瞌睡。饒君喝住九江風。誰道那吒怕山鬼。鳳凰不伴黃蒿起。野犴那隨師子戲。金輪哮吼振天威。寶殿苔生臣不立。</p>
</div>
<div class='div-other'><a id='mulu29' />
<p class='h2'>提宗</p><p>夜明簾外星河遠。一帶峯巒入漢齊。雲起舊山煙色重。莫天嵓碧月沈西。</p>
</div>
<div class='div-other'><a id='mulu30' />
<p class='h2'>提唱</p><p>夜半石人走。天明却來睡。若人捉得著。佛祖無奈儞。</p>
</div>
<div class='div-other'><a id='mulu31' />
<p class='h2'>唱道</p><p>夜明簾外無風色。無影堂前日輪黑。星河轉處浪滔天。月落三更辰拱北。</p>
</div>
<div class='div-other'><a id='mulu32' />
<p class='h2'>投機</p><p>長空無雲月。星河宿不列。午夜鐵牛行。木人把鼻拽。若人會得時。解共露柱說。其如不會得。眼裏又添屑。</p>
</div>
<div class='div-other'><a id='mulu33' />
<p class='h2'>法身</p><p>路晚行人急。烏沈鳥泊忙。蟭蟟泣寒樹。不覺引唐郎。</p>
</div>
<div class='div-other'><a id='mulu34' />
<p class='h2'>四料揀語并頌</p>
<div class="lg regular"><div class='lg-row'>奪人不奪境　路破前原艸。岡分㵎畔煙。</div>
<div class='lg-row'>奪境不奪人　景晚江邊樹。星分孤岸蘆。</div>
<div class='lg-row'>人境兩俱奪　月色雖來照。殘蕪空到春。</div>
<div class='lg-row'>人境兩不奪　梅柳隨春綻。蓮菱入夏敷。</div>
</div><p>青艸初開嫩竹折。野禽撩亂㵎分斜。岡煙乍斷雲猶澹。月照高原木未遮。</p>
<p>藍關風雪徑難通。野渡求舟謁釣翁。五里望遙復五里。一宵愁盡一宵同。</p>
<p>石徑春回艸不青。荒塘平野月為鄰。楚山斷處殘雲散。渭水河枯不到秦。</p>
<p>春風吹谷綠苔新。流水滔滔貫孟津。鶯囀上林喧帝里。帶煙垂釣得金鱗。</p>
</div>
<div class='div-other'><a id='mulu35' />
<p class='h2'>四賓主</p>
<div class='div-other'><a id='mulu36' />
<p class='h3'>賓中賓</p><p>途中日日問行程。獨困殘骸不計春。家園無限風光好。拋棄忙然受客論。</p>
</div>
<div class='div-other'><a id='mulu37' />
<p class='h3'>賓中主</p><p>人亡家破士無遺。目前無物告它誰。且歸嵓壁青蘿下。侍得盲人說向伊。</p>
</div>
<div class='div-other'><a id='mulu38' />
<p class='h3'>主中賓</p><p>九宮不戀入坊衢。弊漏殘衣甘自居。水入火時君不會。金烏沈處玉輪舒。</p>
</div>
<div class='div-other'><a id='mulu39' />
<p class='h3'>主中主</p><p>千聖雖圍不露顏。眾星攢處紫微寒。塔分半座紅光現。七寶輪停化外看。</p>
</div></div>
<div class='div-other'><a id='mulu40' />
<p class='h2'>憶古</p><p>肯來一法無生處。迷去千言越轉譌。釋迦曾受然燈印。還有人能記得麼。</p>
</div>
<div class='div-other'><a id='mulu41' />
<p class='h2'>慶今</p><p>得承遺廕歸真覺。高謝空王諦此心。但教日用平懷穩。佛祖情塵見自沈。</p>
</div>
<div class='div-other'><a id='mulu42' />
<p class='h2'>忘惶</p><p>方春不覺來朱夏。秋色蟬鳴翠影斜。夜來風急柴扉破。滿地霜鋪落葉華。</p>
</div>
<div class='div-other'><a id='mulu43' />
<p class='h2'>解夏示眾</p><p>蒼蒼野岫動谿風。艸色迎秋帶露濃。雲毳又添千里夢。塞鴻重渡五關峯。星分河漢蟾蜍冷。日上長江綠自紅。木人半夜來相賀。振錫天明返碧空。</p>
</div>
<div class='div-other'><a id='mulu44' />
<p class='h2'>白雲曲</p><p>翠鎖深雲。風生綠樹。碧煙流水古碧高。月照青山松韻起。金烏昇。玉兔睡。滿目千峯瑞籠翠。一曲白雲今古清。萬里和風海輪出。</p>
</div>
<div class='div-other'><a id='mulu45' />
<p class='h2'>山居<span class='note-inline'>(三首)</span></p><p>疊翠日常對。頗合寂寥情。暗坐思殘照。猶來似相迎。忽然老鼠驚。憶得去年晴。今算曆日來。四十七箇春。</p>
<p>為僧所足處。喜得富泉石。雖然所業空。免被才情役。忝曾學參禪。叨以習文義。如今林下居。貧不能逐禮。</p>
<p>山居頓絕緣。時被林鳥喧。孤坐煙爐靜。月落虗窻暗。松風雁忽叫。飜憶沙塞寒。曉屏春到來。列翠疊雲漢。</p>
</div>
<div class='div-other'><a id='mulu46' />
<p class='h2'>牧童</p><p>淡淡煙谿泛落華。雨催樵子欲還家。騎牛半夜穿雲去。一曲昇平散曉霞。</p>
</div>
<div class='div-other'><a id='mulu47' />
<p class='h2'>白牯</p><p>露地前時懶欲牽。恐分頭角蹈人田。如今放育清谿上。吼斷千峯萬樹煙。</p>
</div>
<div class='div-other'><a id='mulu48' />
<p class='h2'>擬少林惶古依法燈韻<span class='note-inline'>(十首)</span></p><p>少林消息事。樹倒古基前。月滿澄寒水。風生西北天。雲濃迷古路。雨過翠峯鮮。早夜石牛長。雙犢一飲泉。</p>
<p>碑闕成文短。風清葢子長。夜深霜後桂。月落肅林香。有路人行少。無我計自忘。西峯熊耳夢。塔鎖擬難量。</p>
<p>半夜雲橫嶺。天明色幾般。折蘆分大浪。駕月過西灘。石虎林中嘯。鐵牛火裏寒。春風動枯樹。華綻野人觀。</p>
<p>古路人行少。途新經往多。風清鼓松韻。豈并釣灘歌。月皎從星嚁。山高任薜蘿。幾嵓雲下嶺。半谷霧生坡。</p>
<p>無法傳迦葉。履遺熊耳山。往侵階地雪。春去幾秋還。日晝啼猿切。雲開布水潺。西峯林下寺。人老古松閒。</p>
<p>初夜雲起石。猿叫西峯雨。少室九年人。菜無鐺中煑。東村王老師。嫌奢太多語。更攜隻履回。特地不相許。</p>
<p>少林名古寺。經從能幾到。㵎穿東嶺斜。雨壞石門倒。木人夜挑燈。庵地更誰掃。月落清風寒。嵓松任藤老。</p>
<p>金棺示雙足。二千餘歲年。少林面壁坐。非定亦非禪。石人踏雪去。木馬火中眠。三拜伸何事。一臂古今傳。</p>
<p>㵎水湛如鏡。華開嵓似織。高下縱千般。皆荷無私力。滿目絕纖毫。耳聞心不忒。信定若金剛。初心圓萬德。</p>
<p>雲卷諸峯露。松風似雨扉。昔曾傳法地。樹老宿禽歸。㵎月清寒雪。啼猿力漸微。媿慚惶古事。斷臂比應希。</p>
</div>
<div class='div-other'><a id='mulu49' />
<p class='h2'>依古述十二時</p><p>雞鳴丑。睡覺起來無可有。不免披衫著布裙。冷灰爐畔寒猫守。</p>
<p>平旦寅。不曾得似今歲貧。自來知己杳無路。空對疎窻眉皴頻。</p>
<p>日出卯。休用工夫作計較。縱然瞞得西家過。又被東村籬狗咬。</p>
<p>食時辰。舉頭不識何處親。強開顏色告它人。殊不相惠又生瞋。</p>
<p>禺中巳。荒舍無人來到此。忽有青疲跛童來。云道與師為弟子。</p>
<p>日南午。餿飯盛來破家具。休道出家受快活。喫盡飢恓無限苔。</p>
<p>日昳未。勸君休著名利地。佛道我鄉尚懶踏。任它人罵無恩義。</p>
<p>晡時申。設使玄悟越不親。不如隨分納些些。今年盡了又重春。</p>
<p>日入酉。涼兔去時休更守。西山日出北山明。不信須彌空裏走。</p>
<p>黃昏戌。休話胡僧坐少室。到頭饑後自家饑。誰信閒言鬧啾唧。</p>
<p>人定亥。老鼠成羣叫喚來。思量無物教咬嚼。與箇木枕又不受。</p>
<p>夜半子。夢見得錢歡喜死。覺來摸索一文無。誰知恍惚到如此。</p>
</div>
<div class='div-other'><a id='mulu50' />
<p class='h2'>漁父<span class='note-inline'>(二首)</span></p><p>一泛孤舟無寸土。那愁王役差門戶。山映碧波浸古曲。清雲霧。誰能更問佛兼祖。</p>
<p>曉來風靜煙波定。徐搖短艇資閒興。滿目秋江澄似鏡。明月迥。更添兩岸蘆華映。</p>
</div>
<div class='div-other'><a id='mulu51' />
<p class='h2'>與歸宗安首座</p><p>東家消息略陳書。少室峯高斗轉隅。昨夜鳳銜丹桂去。今朝石虎嘯長虗。日添紅燄瓊枝冷。月對金輪紫氣舒。閒中敢布居山事。優鉢華芳上苑渠。</p>
</div>
<div class='div-other'><a id='mulu52' />
<p class='h2'>與壽陽澄座主</p><p>少林雪盡古臺無。休話西來恐賺渠。道覓轉令情思鬧。肯來信後聖凡虗。芳菲枯木迎春長。紅燄青蓮入夏舒。敢憑拙偈遙相報。翠勢相連杉月初。</p>
</div>
<div class='div-other'><a id='mulu53' />
<p class='h2'>與平上座</p><p>道中亡道尚顰眉。默契言來豈喪機。須得病訶居士處。自然無挂祖師衣。瀟湘夜半金烏曉。洛水天明玉鳳歸。知音林下今相寄。枯木迎威結子肥。</p>
</div>
<div class='div-other'><a id='mulu54' />
<p class='h2'>閒述寄人</p><p>情有諸緣動。心空萬事休。不唯凡聖斷。觸類自無求。無求方與道相宜。道與無求豈更違。雲散碧霄圓月迥。堆青山岳翠生衣。</p>
</div>
<div class='div-other'><a id='mulu55' />
<p class='h2'>禮三祖鑑智禪師塔</p><p>天峯來勢遠。靈塔鎖雲高。杖錫泉流月。三分舍利韜。</p>
</div>
<div class='div-other'><a id='mulu56' />
<p class='h2'>禮四祖大醫禪師塔</p><p>一塔雙峯下。全身萬象前。松寒幾度老。月滿不離天。靜剎師親創。醫王聖主宣。牛頭人不在。東嶠接風煙。</p>
</div>
<div class='div-other'><a id='mulu57' />
<p class='h2'>禮五祖大滿禪師塔</p><p>塔聳千峯外。巍巍一坐容。法傳四祖印。衣付嶺南舂。松竹師親種。復生聖莫窮。後夜蓮池月。鐘搖江岫風。</p>
</div>
<div class='div-other'><a id='mulu58' />
<p class='h2'>投子慈濟塔</p><p>白雲鎖不住。青嶂以何收。月色籠寒塔。松聲半夜秋。</p>
</div>
<div class='div-other'><a id='mulu59' />
<p class='h2'>廬山遠法師塔</p><p>八百餘年鴈塔存。幾遭風雨幾逢春。虎谿輦在社人散。依舊杉梯長翠陰。</p>
</div>
<div class='div-other'><a id='mulu60' />
<p class='h2'>雲居弘覺禪師塔</p><p>藥山雲嵓續洞山。甌峯連翠陰塵寰。青冥有路孰來往。鳥道石人來往閒。塔鎖碧林千嶂迥。碑殘明月萬谿閒。如今再禮遺宗去。高唱胡家繼後顏。</p>
</div>
<div class='div-other'><a id='mulu61' />
<p class='h2'>同安第四代詧禪師塔</p><p>威音程外不能尋。得覩虗堂色像真。丹鳳來棲青嶂後。金龍去㵎碧階新。塔封曉色祥風遠。藤惹香臺夜月鄰。九峯消息如何問。參取乾坤那畔身。</p>
</div>
<div class='div-other'><a id='mulu62' />
<p class='h2'>雙谿田道者真堂</p><p>道存古今人何去。谿水分頭帶月來。嵓畔老松墳畔竹。時搖清韻祖堂階。</p>
</div>
<div class='div-other'><a id='mulu63' />
<p class='h2'>黃檗斷際禪師真贊</p><p>百丈山雄。斷際崖峻。月滿滄溟兮眼暗耳聾。吐舌縮項兮臨濟歸順。大鼎湯中片雪蜚。劫火灰心紅玉潤。</p>
</div>
<div class='div-other'><a id='mulu64' />
<p class='h2'>投子楷和尚真贊</p><p>寂住松寒。祖峯月冷。審諦慈容。威而不猛。星河斗轉五更前。帶雪泥牛耕月影。</p>
</div>
<div class='div-other'><a id='mulu65' />
<p class='h2'>投子淵和尚真贊</p><p>九里山前尋不見。楚江月滿寶峯西。夜深雲抱龍眠路。一紀松聲萬籟齊。</p>
</div>
<div class='div-other'><a id='mulu66' />
<p class='h2'>投子證悟禪師真贊</p><p>雲聚千峯。月流四海。骨藏兩地。道無移改。寂住層層煙樹深。紅輪半夜分霞彩。</p>
</div>
<div class='div-other'><a id='mulu67' />
<p class='h2'>潞州直度山智廣禪師真贊</p><p>道接盤山。路行直度。默受神約。鬼虎何顧。萬年松老古嵓青。一月流空山岳露。</p>
</div>
<div class='div-other'><a id='mulu68' />
<p class='h2'>洞山悟本禪師真贊</p><p>洞水逆流。雲嵓路接。過嶺過谿。進退自涉。鳳棲林下月來時。碧岫風高煙樹疊。</p>
</div>
<div class='div-other'><a id='mulu69' />
<p class='h2'>梁山和尚真贊</p><p>龍生龍子。鳳生鳳兒。萬嶺松高。春風動時。一衲雲收楊廣城。同安山露甌峯月。</p>
</div>
<div class='div-other'><a id='mulu70' />
<p class='h2'>大陽明安禪師真贊</p><p>古帆不挂。無影樹生。葉覆前嵓。華芬嶺後。半夜金鷄帶子來。天明彩鳳和雲去。</p>
</div>
<div class='div-other'><a id='mulu71' />
<p class='h2'>舒州浮山圓鑑禪師真贊</p><p>玉樹無棲鳳。金河月未生。木人來乞火。半夜大陽春。</p>
</div>
<div class='div-other'><a id='mulu72' />
<p class='h2'>禪人寫師真求贊</p><p>忽覧傳儀。殊無可相。不是為僧。升合難望。白雲終夜抱嵓石。月上千峯曉青嶂。</p>
</div>
<div class='div-other'><a id='mulu73' />
<p class='h2'>楊次公讚師真</p><p>一隻履。兩片皮。金鶯啼處木鷄蜚。半夜賣油翁發笑。白頭生得黑頭兒。</p>
</div></div>
<p class='juan'>投子青禪師語錄卷上</p>
</div><!-- end of div[@id='body'] -->
</body></html>