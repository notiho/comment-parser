<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天竺別集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 951
<p class='juan'><a id='mulu1' />天竺別集卷上</p><p class="byline">天竺寺懺主慈雲大師　勅<span class='corr'>諡</span>法寶大法師　述</p><p class="byline">住持傳天台教觀五世法孫慈明大師<span class='note-inline'>(慧觀)</span>重編</p>
<ul class="">
<li>金剛般若經序</li>

<li>普賢觀經序</li>

<li>救拔燄口經序</li>

<li>阿彌陀經勸持序</li>

<li>南嶽禪師止觀後序</li>

<li>六妙門後序</li>

<li>方等三昧行法序</li>

<li>法華三昧儀勘定元本序</li>

<li>天台教觀目錄<span class="note-inline">(并序)</span></li>

<li>天台教隨凾目錄<span class="note-inline">(并序上黃供奉書附)</span></li>

<li>指要鈔序</li>

<li>武林山興聖院結界相序</li>
</ul>
<div class='div-xu'><a id='mulu2' />
<p class='h1'>金剛般若經序</p><p>敘曰金剛般若經者粹極無礙之理慧也厥致有三曰實相曰觀照曰文字三者異容而同體皆般若也非相由也非相含也不可離也不可合也苟不分而分則經曰不可思議智境實相也不可思議智光觀照也不可思議智炬文字也實相也者經之體也觀照也者經之宗也文字也者經之用也宗所以導萬善會無相臻乎極者也用所以盪萬惑豁神悟盡乎際者也體則不然中道自居安安無遷寂含眾妙廓周無邊故能為萬物資始也聖人即一而修三即三而達一成斯曰波羅蜜居斯曰祕密藏廣矣大矣不可得而思也但悲夫生生著有取空籠檻異繫莫知自出故眾聖合符七會鷲頭七會祇樹一會他化一會露地凡四處十六大會斯經預祇樹也為剛杵為利钁碎二死之邪山鑿無明之磐石極五眼而洞視徹三智之融照持四句勝三河之施導三檀等十方之空信根未深聞功狂亂信哉斯言也梁真諦引六種金剛以諭經旨猶為執筆者所譏今見首軸署八神四薩埵願文梵偈首尾安雜神呪引三十二段碎而割之雖欲贊揚翻為汙瀆今並削而去之。</p>
</div>
<div class='div-xu'><a id='mulu3' />
<p class='h1'>普賢觀經序</p><p>序王曰茲經即法華醍醐之繼唱也古者法王知幾而作用無常道時而後言四十餘年大車未脂羊鹿殊軌謂權不可終用故受之以實於是光飛他土華紛上天暢久默之懷演一乘之道以無量義為前序彰既離而必合用今經為總括明妙契而須行由是能仁善逝指會實於鷲峯次補當來請入門於重閣俾今之有大根性樂思佛道者不遠而復焉信哉斯文實法華三昧之正軌也昔天台智者初受之於南嶽行之於大蘇勤之於道場證之於方便總持炳發樂說泉涌然後儀範帝庭黼黻像運統三利之業終二嚴之備實從是而立也夫由道而至者必踵於先達雖千里始於投足吾必知其至矣且無惑焉今東掖山本如法師庶幾先覺澡心三昧顧寂滅之道放聖賢而行謹信存誠九旬申盟講法華妙典修普賢妙懺佩說行之戒逃數寶之譏仍刻板印是經一萬卷有能終身日讀一卷者或多卷者跪以施之俾讀之然後知道知道然後知行知行然後知至知至然後教人自一人至千萬人自千萬人形于無盡矧今之首我萬計其所轉教又不知若干永永之下可得而思耶大哉讀持者是持佛身是持佛眼是持佛藏操佛法印印一切法成大涅槃是人具大沙門功德是人應受一切人天供養是為法塔應遙向禮者也時天聖二年龍集甲子春二月望日序。</p>
</div>
<div class='div-xu'><a id='mulu4' />
<p class='h1'>救拔燄口經序</p><p>事有簡而易從者物有微而大濟者功有倍而召速者三者斯經備焉且陳一器之食呪之七返鳴指以施之呪亦不過數句此其易從也徹窮泉包九野塵沙莫數燄口之鬼皆甘嗜實腹此其大濟也夫報應之理統論三世其業廣而醇者謂之順現即感延齡此其召速也法王之制坦然明白可舉而行矣夫一摶之食一句之水有用無匱聞之者不能不惑苟推功神呪理歸不測又何惑焉夫龍一鱗蟲耳得一渧之水散之六虗以為洪流況至聖至良之神呪窮法界之至變者也焦腹矩口沉幽動劫仰天無訴非慈仁惻惻為心者展臂一惠雖一餐其可得乎大哉博施濟眾真斯謂也何必云堯舜病諸且能恕<span class='corr'>己</span>之飢渴於彼之飢渴雖勞亦為況簡而易從也經曰如供百千俱胝佛者非直顯其功大抑亦戒令慎重而後施之必也重心則現招五果五果者一曰壽二曰色三曰力四曰辨五曰安昭然在文不復委引信夫一粒克於彼五福隆於此其猶影響焉詎有勤善聞斯而不遷者也一經凡兩譯此本八十三行一字合九百八言即三藏不空所翻也但加四如來及四真言為異用者存略任意官坊俗務不暇廣行直誦變食一呪於理<span class='corr'>已</span>足實叉一本但一呪而<span class='corr'>已</span>事備施食正名不復煩敘也。</p>
</div>
<div class='div-xu'><a id='mulu5' />
<p class='h1'>阿彌陀經勸持序</p><p>此經文句雖約與大本意同上聖赴緣廣略異耳依正主伴於是備焉願行方軌有加諸說辭簡義博諷易功多良在茲矣初則廣贊依正引物忻求次則六方引同敦勉生信三則舉難況易使聞者知歸第一廣贊依正者初贊次勸修願行佛告長老下標立所贊彼土何故名為極樂下先贊依果即珠網麗天瓊林矗地<span class='note-inline'>(一)</span>池流八德蓮吐四光<span class='note-inline'>(二)</span>天樂韻於六時裓華散於億剎<span class='note-inline'>(三)</span>化禽演於道品風樹傳於法音<span class='note-inline'>(四)</span>舍利弗於汝意下廣贊正報先贊化主相好八萬舉光明以徧收功德喻沙言壽命以統括成佛十劫簡過未以釋疑<span class='note-inline'>(<span class='corr'>已</span>上化主)</span>又舍利弗下贊眷屬聲聞雖眾皆發大心菩薩云多率居補處生者咸歸於定聚趣塗即預於阿鞞<span class='note-inline'>(<span class='corr'>已</span>上眷屬)</span>次眾生聞者下勸修願行先願次不可以少善根下修行一日等者正在用心之厚薄不在責時之久近宜遵一心不亂其人臨命終下明得果我見是利下結勸次如我今者下第二六方引同敦勉生信先引同次於意下勸信亦是勸持如我今者下第三舉難況易五濁得道為難淨土修行則易並如文請先熟尋節段然後誦文則起盡有倫功不虗棄如或清晨靜夜收視聽以端居口誦心遊蕩神明於幽極氛累斯滌淨境弗迷廣舌勸持豈不然也。</p>
</div>
<div class='div-xu'><a id='mulu6' />
<p class='h1'>南嶽禪師止觀後序</p><p>止觀用也本乎明靜明靜德也本乎一性性體本覺謂之明覺體本寂謂之靜明靜不二謂之體體無所分則明靜安寄體無不備則明靜斯在語體則非一而常一語德乃不二而常二秪分而不分秪一而不一耳體德無改強名為萬法之性體德無住強名為萬法之本萬法者復何謂也謂舉體明靜之所為也何其然乎良由無始本覺之明強照照生而自惑謂之昏無始無住之本隨緣緣起而自亂謂之動昏動既作萬法生焉捏目空華豈是他物故云不變隨緣名之為心隨緣不變名之為性心昏動也性明靜也若知無始即明而為昏故可了今即動而為靜於是聖人見其昏動可即也明靜可復也故因靜以訓止止其動也因明以教觀觀其昏也使其究一念即動而靜即昏而明昏動既息萬法自亡但存乎明靜之體矣是為圓頓是為無作是如來行是照性成修修成而用廢誰論止觀體顯而性泯亦無明靜豁然誰寄無所名焉為示物旨歸止成謂之解脫觀成謂之般若體顯謂之法身是三即一是一即三如伊三點如天三目非縱橫也非也異也是謂不思議三德是為大般涅槃也嗚呼此法自鶴林韜光授大迦葉迦葉授之阿難阿難而下燈燈相屬至第十一馬鳴鳴授龍樹樹以此法寄言于中觀論論度東夏獨淮河慧文禪師解之授南嶽大師南嶽從而照心即復于性獲六根清淨位鄰乎聖斯止觀之用驗矣我大師惜之無聞後代從大悲心出此數萬言目為大乘止觀亦名一乘亦名曲示心要分為二卷初卷開止觀之解次卷示止觀之行解行備矣猶目足焉俾我安安不遷而運到清涼池噫斯文也歲月遼遠因韜晦于海外道將復行也果咸平三祀日本國圓通大師寂照錫背扶桑杯汎諸夏既登鄮嶺解篋出卷天竺沙門遵式首而得之度支外即朱公<span class='note-inline'>(頔)</span>冠首序出俸錢模板廣而行之大矣哉斯法也始自西傳猶月之生今復東返猶日之昇素影圓暉終環回於我土也因序大略以紀顯晦耳。</p>
</div>
<div class='div-xu'><a id='mulu7' />
<p class='h1'>六妙門後序</p><p>天台智者稟受南嶽思禪師三種止觀一曰圓頓二曰漸次三曰不定此六妙門即不定止觀也謂隨其根性六門互修漸頓迭進取益為斷故以不定為目昔瓦官初說道俗䬸稟蒙益者眾且略言事驗者隋大中大夫蔣添玫儀同公吳明徹皆習此息法脚氣獲除梁方茂身覺輕舉況大乘密益乎噫習禪法者斯為要道修證戶牖可舉而行也。</p>
</div>
<div class='div-xu'><a id='mulu8' />
<p class='h1'>方等三昧行法序</p><p>山門教卷自唐季多流外國或尚存目錄而莫見其文學者思之渺隔滄海方等三昧行法者皇宋咸平六祀日本僧寂照等賷至雖東國重來若西乾新譯載披載沃適奉醍醐切念方等至尊禁法嚴密苟不克由聖範事出師心豈惟招無益之訶抑亦負餘殃之責南嶽師躬行七載理洞其微位淨六根言符先佛大師咨詢有在況發總持垂此典謨足可繩準今時或壇場延袤形像巍峩行法則半任臆裁律範則全用心匠縱謂七眾階節寧逾上首之科雖曰像多無妨要符表法之便將恐未除故業更貽新戚染衣增垢良用悲夫然此行法六篇後二不載者修行備在百錄止觀受戒具出本經存篇目者令知行法有始終也。</p>
</div>
<div class='div-xu'><a id='mulu9' />
<p class='h1'>法華三昧儀勘定元本序</p><p>聖教浸遠文句舛錯由傳者浮昧若不校其同異明示得失日增月甚遐喪真味法華三昧儀者天台大師瓦官親筆蓋止觀第三三昧所指別行即其文也若夫啟迪後學為時所宗破障壞魔入佛境界與夫文殊普賢並驅寶輅游方至極者實惟斯漸矣患其稍易舊章或亡精要且十科行軌理觀為主儻一以誤九法徒施有於坐禪觀法加成五句者今列示之文云為因心故心為不因心故心為亦因心亦不因心故心為非因心非不因心故心<span class='note-inline'>(元文)</span>為非非因心非非不因心故心<span class='note-inline'>(近加)</span>且山家凡立句法用觀秖但至四未委五句出自何文又當推撿之際第五句下準何為境如何用觀輔行自云彼別行文但推四句故今文中廣修眾觀猶是歷事而正觀一門全今四句豈應疑誤彼之大體哉而復輙引經文繫乎卷末濫迴麤注錯其篇內細碎之失莫得而舉也故今直勘元本刻板印行庶幾先制而今而後求三昧者欲傳斯文請固存此序用以區別。</p>
</div>
<div class='div-other'><a id='mulu10' />
<p class='h1'>天台教觀目錄<span class='note-inline'>(并序)</span></p>
<div class='div-xu'><a id='mulu11' /><p>皇祖有訓以天台命家總括群經誕敷八教引五時五味以次其說使頓漸有序施開成務原始要終實昭明乎大化然後說三種止觀教人安心牢籠萬行巧適物宜雖三不同同御大車到于涼池大哉自我丕教東漸于夏近二千載以大總持作師子吼妙盡佛意者始一人而<span class='corr'>已</span>按別傳曰智者說法三十餘年不畜章疏安無礙辨契理符文挺生天智世間所伏有大機感乃為著文奉勑撰淨名疏暨覺意三昧六妙門禪法界次第小止觀法華三昧儀自餘皆高座口授而<span class='corr'>已</span>甞曰說次第禪門一年一徧若形章疏可五十卷大莊嚴寺法慎私記初分得三十卷國清寺灌頂治定作十卷<span class='note-inline'>(慎本不存)</span>說法華玄義圓頓止觀半年各一徧若著章疏各可三十卷灌頂私記此二初分各十卷改圓頓為摩訶止觀唯法華經疏頂二十七於金陵聽受六十九於丹丘添削十卷成文題為文句又智者停瓦官八載講大智度論而不云有記章疏省唐開元岑法師於智者墳前刻石柱云大智度論疏二十卷甞詢諸先達未見其文復於丹丘靈石寺演涅槃百句解脫為萬句不傳後世為灌頂歎息自餘諸雜疏論莫能悉舉皆備書於後除智者筆削及法慎禪門餘皆頂禪師於法輪之下其受若海其傳如缾凡教觀章句總一百五十九卷皆智者所說也又取灌頂禪師著述大涅槃疏等凡二十三卷湛然禪師等述釋籤等凡五十有七卷三師合凡二百三十有九卷盡取題目刻諸琬琰用存不朽自三師之外唐宋<span class='corr'>已</span>還宗山家者述作頗眾既未辨其詳略不敢輙預及日本送到目錄非三師所述皆所不取</p>
<p>時　皇宋天聖七年　七月五日刻石</p>
</div>
<div class='div-other'><a id='mulu12' />
<ul class="">
<li>法華玄義十卷</li>

<li>法華文句十卷</li>

<li>摩訶止觀十卷</li>

<li>禪波羅蜜十卷</li>

<li>維摩玄義五卷</li>

<li>金光明玄義一卷</li>

<li>金光明文句三卷</li>

<li>菩薩戒疏二卷</li>

<li>法華次第三卷</li>

<li>觀音品別行玄義二卷</li>

<li>觀音品義疏二卷</li>

<li>觀無量壽佛經疏一卷</li>

<li>金剛經疏一卷</li>

<li>請觀音經疏一卷</li>

<li>四教義四卷</li>

<li>小彌陀義記一卷</li>

<li>法華三昧儀一卷</li>

<li>四念處四卷</li>

<li>觀心論一卷</li>

<li>方等懺儀一卷</li>

<li>覺意三昧一卷</li>

<li>修禪六妙門一卷</li>

<li>禪門口訣一卷</li>
</ul><p style="margin-left:2em"><span class='note-inline'>(<span class='corr'>已</span>上七十六卷智者說聖朝新編入大藏)</span>。</p>

<ul class="">
<li>涅槃經玄義二卷</li>

<li>涅槃經疏十卷<span class="note-inline">(印本開十八卷)</span></li>

<li>觀心論疏二卷</li>

<li>國清百錄五卷</li>

<li>智者別傳一卷</li>
</ul><p style="margin-left:2em"><span class='note-inline'>(<span class='corr'>已</span>上二十卷章安頂禪師撰同入大藏內)</span>。</p>

<ul class="">
<li>法華玄義釋籤十卷</li>

<li>法華文句記十卷</li>

<li>止觀輔行傳弘訣十卷<span class="note-inline">(印本開十五卷)</span></li>

<li>維摩略疏十卷<span class="note-inline">(略大本疏文)</span></li>

<li>維摩廣疏記六卷</li>

<li>止觀大意一卷</li>

<li>金剛錍一卷</li>

<li>止觀義例一卷</li>
</ul><p style="margin-left:2em"><span class='note-inline'>(<span class='corr'>已</span>上四十九卷然禪師撰同入大藏<span class='corr'>已</span>上三師共計一百四十五卷入藏)</span>。</p>

<ul class="">
<li>智度論疏二十卷</li>

<li>仁王般若疏二卷<span class="note-inline">(今在日本國)</span></li>

<li>彌勒成佛經疏五卷</li>

<li>彌勒上生經疏一卷</li>

<li>釋一切經玄義一卷</li>

<li>坐禪止觀一卷</li>

<li>觀心釋一切經義一卷</li>

<li>五方便門一卷</li>

<li>七方便義一卷</li>

<li>一二三四身義一卷</li>

<li>七學人義一卷</li>

<li>般舟證相行法一卷</li>

<li>法門儀一卷</li>

<li>禪門要略一卷</li>

<li>禪門章一卷</li>

<li>雜觀行一卷</li>

<li>入道大旨一卷</li>
</ul><p style="margin-left:2em"><span class='note-inline'>(<span class='corr'>已</span>上四十一卷智者說今闕本)</span>。</p>

<ul class="">
<li>三觀義二卷</li>

<li>四悉檀二卷</li>

<li>四種三昧義一卷</li>

<li>釋二十五三昧一卷</li>

<li>六即義一卷</li>

<li>釋十如是義一卷</li>

<li>如來壽量義一卷</li>
</ul><p style="margin-left:2em"><span class='note-inline'>(<span class='corr'>已</span>上九卷智者說今參入大部)</span>。</p>

<ul class="">
<li>維摩玄疏二十八卷</li>

<li>淨土十疑論一卷</li>

<li>小止觀一卷</li>

<li>觀心食法一卷</li>

<li>觀心誦經法一卷</li>

<li>觀心十二部經義一卷</li>
</ul><p style="margin-left:2em"><span class='note-inline'>(<span class='corr'>已</span>上三十三卷智者說其本現存但不入大藏)</span>。</p>

<ul class="">
<li>八教大意一卷</li>

<li>南嶽記一卷</li>

<li>天竺寺真觀法師傳一卷</li>
</ul><p style="margin-left:2em"><span class='note-inline'>(<span class='corr'>已</span>上三卷頂禪師撰闕本)</span>。</p>

<ul class="">
<li>始終心要一卷</li>

<li>華嚴骨目一卷</li>

<li>授菩薩戒文一卷</li>

<li>涅槃後分疏一卷</li>

<li>止觀文句一卷</li>

<li>觀心誦經記一卷</li>

<li>法華三昧補助義一卷</li>

<li>方等懺補闕義一卷</li>
</ul><p style="margin-left:2em"><span class='note-inline'>(<span class='corr'>已</span>上八卷然禪師撰除補助儀始終心要止觀文句其本現存餘皆亡之)</span>。</p>
</div>
<div class='div-other'><a id='mulu13' />
<p class='h2'>天台祖承記<span class='note-inline'>(事出付法藏傳)</span></p><p>傳續莫大焉存存乎道緜緜其化猶日月之嗣照故聖人順可久之道廣無方之益賢林將遊乃顧命飲光曰汝傳吾大法觀機設教無使墜焉飲光曰諾於是乎結集三藏行　皇覺之訓二十餘年最後法付阿難阿難付商那和修修付毱多多付提迦多多付彌遮迦迦付佛陀難提提付佛陀蜜多多付脇比丘脇付富那奢奢付馬鳴鳴付毗羅羅付龍樹樹付提婆婆付羅睺羅羅付僧佉難提提付僧佉耶奢奢付鳩摩羅䭾䭾付闍夜郍郍付盤䭾䭾付摩奴郍郍付鶴勒夜郍郍付師子比丘始迦葉終師子二十三人皆祖述三藏之教非別有傳也今天台所承自第十三龍樹為高祖由者龍樹造無畏部出中觀論高齊間慧文禪師依中觀得道口授南嶽思禪師南嶽傳天台智者智者兼用法華三昧旋陀羅尼開拓一家教觀戶牖不與他同法傳章安灌頂頂傳縉雲智威威傳東陽慧威威傳左谿<span class='note-inline'>(法諱同聖祖)</span>左谿傳荊谿湛然自龍樹至荊谿凡九世夫德業內充猶鍾鼓于宮聲聞于外奇表異迹各煥乎本傳嗚呼荊谿既沒法網漸散嫡承遂息後人皆講訓而<span class='corr'>已</span>或曰何涉西祖乎曰總二土者略有三意一為顯所傳自金口故二為示一家祖龍樹故三為懲後代妄樹名故俾其觀斯位尊任重列紹四依昏庸其可繼乎。</p>
</div></div>
<div class='div-other'><a id='mulu14' />
<p class='h1'>天台教隨函目錄<span class='note-inline'>(并序)</span></p>
<div class='div-xu'><a id='mulu15' /><p>西域傳佛教者凡有二宗一曰法相二曰法性法性者遠承文殊龍樹近稟青目清辨依般若等經中觀等論而為祖述也法相者遠嗣彌勒無著近踵法護難陀依深密等經瑜伽等論以為憲章也所以經論翼張性相角立者由乎時機不同法藥有異耳儻因言以契理識月以忘指復何性相分其宗乎然而法性之義宏遠深詣非膚受速成者所能知也故西域記云唐三藏奘法師初遇龍樹宗師欲從其學彼令服藥求長生方能窮究奘念本欲求經恐仙術不成辜我宿願遂不學此宗乃學法相矣元魏高齊間有慧文禪師因探大藏得龍樹智論一心三智之文於是依論立觀口授南嶽慧思禪師思授天台智者智者因法華三昧發旋陀羅尼凡所說法初無章疏皆懸節經文直談佛旨柔音一震群聽咸服立五時八教判釋西來一切經籍罄無不盡大抵法華為極談諸經為兼暢又說三種止觀為依教起行之門修心復性之道有門人灌頂法慎者多聞強識隨講載筆記諸善言為一家之陳迹矣唯淨名經疏煬帝請撰殆入滅法付灌頂頂撰涅槃經疏觀心論疏等盛行於世法付縉雲智威威付東陽慧威威付左谿禪師<span class='note-inline'>(法諱同聖祖)</span>左谿傳荊谿湛然當二威之時但以止觀緘授而<span class='corr'>已</span>逮左谿權與說釋至於荊谿乃廣製章記輔翼教觀是則一家若以龍樹為高祖至荊谿則九世矣以智者為始祖至荊谿即六世矣遵式叨生台嶺濫預桑門刳心甞習於斯宗白首敢言於精業志願此教編入大藏俾率土咸益天禧三年會　相國太原王公<span class='note-inline'>(欽若)</span>出鎮錢唐因以宿志聞于黃閤遂許陳奏事未果行翛焉薨逝至天聖紀號幹當玉宸殿高班黃<span class='note-inline'>(元吉)</span>以茲法利上聞天聽　皇帝　皇太后體堯仁以覆物奉　佛囑以護法爰擇梵侶精校於真筌旋繫竺墳廣頒於秘藏切慮此教各有部帙相扶者有卷軸別伸者若編之非次則讀者難明今總而錄之各從其類仍於題目之下粗述其意俾發函展卷與記文對看如法華玄義須對釋籤他皆放此然此教文雖部逾於數十而卷不滿二百三世佛法一家義宗總括要舉亦<span class='corr'>已</span>備矣覽之者適足以解疑釋結貫道達微又何俟服藥長生然後為學者哉。</p>
</div>
<div class='div-other'><a id='mulu16' />
<ul class="">
<li>法華玄義十卷</li>

<li>釋籤十卷</li>

<li>法華文句十卷</li>

<li>法華文句記十卷</li>
</ul><p>玄義者唯解首題統明五時廣辨八教出世大意蘊乎其中若曉斯義則七軸之文思過半矣至於經疏題云文句者蓋以疏句分節經文也故荊谿云以由釋題大義委悉故至經文但粗分章段題云文句良由於此隨部各有荊谿之記猶五經之有正義也。</p>

<ul class="">
<li>摩訶止觀十卷</li>

<li>輔行傳弘訣十五卷<span class="note-inline">(釋上本文)</span></li>

<li>止觀大意</li>

<li>止觀義例<span class="note-inline">(示看讀者大節)</span></li>
</ul><p>止觀者乃定慧之異名即法華之行門也前玄義文句皆明佛世當機得益之事縱有託事附法觀心之文非部正意今止觀正是智者說<span class='corr'>己</span>心中所行法道自行因果化他能所無不具焉荊谿以輔行釋之元本十卷後人開為十五卷耳荊谿又因員外李華欲知止觀綱要故述大意又為初學於大部難解及破邪師異談故作義例唐翰林學士梁肅甞師荊谿刪止觀為六卷文雖簡要而修習之相多有疎闕如覽者知之。</p>

<ul class="">
<li>禪波羅蜜十卷<span class="note-inline">(亦名次第禪門)</span></li>

<li>修禪六<span class="corr">妙</span>門一卷</li>
</ul><p>今家有三種止觀一曰漸次二曰不定三曰圓頓漸次則解頓行漸不定則解頓行或頓或漸圓頓則解行俱頓此三止觀對根不同行相雖殊俱依圓理而為宗本前摩訶止觀即圓頓也今禪波羅蜜即漸次也修禪六妙門即不定也據別傳云大莊嚴寺法慎私記禪門初分得三十卷尚未刪定而法慎終章安灌頂治定為十卷。</p>

<ul class="">
<li>維摩經玄義五卷</li>

<li>維摩經略疏十卷</li>

<li>維摩經廣疏記六卷</li>

<li>四教義四卷</li>
</ul><p>準法華文句記云淨名前玄義總有十卷因為晉王著淨名疏別製略玄義<span class='note-inline'>(今五卷是)</span>乃離前本為三部別立題目謂四教義六卷<span class='note-inline'>(今見行四卷恐後人合六為四)</span>四悉檀兩卷三觀義兩卷<span class='note-inline'>(四悉三觀參入大部今無別行)</span>維摩經疏先有廣本二十八卷後人患其文多故荊谿略為十卷言繁則剪帶義則存故廣本罕傳略本盛行矣疏記六卷猶對廣疏未暇治定然師云亡雖指文少殊亦釋義宛合。</p>

<ul class="">
<li>金光明玄義一卷</li>

<li>金光明文句三卷</li>

<li>金光明天王護國道場儀一卷</li>
</ul><p>玄義文句此釋北涼三藏曇無讖譯四卷經文藏中合部雖有此文由品目隔雜其四卷別行未曾入藏護國道場儀者即遵式纂集本經并國清百錄義淨新譯行用之法以備人王祈福之儀也事出聖教文非臆說故編附之。</p>

<ul class="">
<li>別行玄義二卷</li>

<li>別行義疏二卷</li>
</ul><p>此釋法華普門一品昔曇無讖游化䓗嶺來至河西王沮渠蒙遜有疾以告於讖讖云觀音與此土有緣乃令誦持所患即愈於是此品別行部外智者特釋豈無意乎然法華文句雖亦<span class='corr'>已</span>解之但彼為知章此為知微耳。</p>

<ul class="">
<li>涅槃玄義二卷</li>

<li>涅槃經疏十八卷</li>
</ul><p>此釋北涼曇無讖譯宋本謝康樂將慧觀慧嚴二法師治定加品成三十六卷皇朝新入大藏章安頂師用智者義意釋此治本其疏文亦曾荊谿再治。</p>

<ul class="">
<li>觀心論一卷<span class="note-inline">(亦名煎乳論)</span></li>

<li>觀心論疏二卷</li>
</ul><p>智者造論凡有二意一者為諸學徒隨逐累載空無所獲者令絕言置文觀心入道二者為外諸四眾脫能信受亦可傳之論約觀自生心起三十六問而云若於觀心答此無滯者當知此人即是五品弟子中初隨喜品人疏文一一申釋以驗章安觀行明矣。</p>

<ul class="">
<li>菩薩戒疏二卷</li>

<li>觀經疏一卷</li>

<li>彌陀義記一卷</li>

<li>請觀音經疏一卷</li>

<li>四念處四卷</li>

<li>法界次第三卷</li>

<li>法華三昧儀一卷</li>

<li>方等懺法一卷</li>

<li>覺意三昧一卷</li>

<li>禪門口訣一卷</li>
</ul><p>此皆智者所說其中法界次第及法華方等二懺儀覺意三昧親自撰集餘並章安所記既各可披究故茲總列。</p>

<ul class="">
<li>金剛錍一卷</li>

<li>智者別傳一卷</li>

<li>國清百錄五卷</li>
</ul><p>金剛錍者乃荊谿申涅槃佛性之義以救世人無情無性之弊也別傳之與百錄蓋是大師始終化迹故故章安集而紀之庶幾後昆知先祖之德善也據別傳云大師甞於金陵瓦官寺八年講大智度論又因陳少主請於太極殿講仁王般若此等並有記錄今皆亡之唐時有日本國僧最澄多取教卷往於彼國惜乎諸說今無得而聞焉。</p>
</div>
<div class='div-other'><a id='mulu17' />
<p class='h2'>上玉宸供奉黃<span class='note-inline'>(元吉)</span>進天台教部隨函目錄手狀</p><p>沙門<span class='note-inline'>(遵式)</span>祇肅致訊玉宸供奉<span class='note-inline'>(執事)</span>近令小師<span class='note-inline'>(了淨可久)</span>齋書上達不審邇日體候何似想符多福<span class='note-inline'>(遵式)</span>以教門事多干尊抱卒言謝不及茲者撰得天台教部隨函目錄一卷此有二緣故須製此文一為教文入藏恐銓排失次疏記不相附近後人看讀不知其類二為後人看讀不循部類全成無益止如輔行一記全釋摩訶止觀若異處各看殊不知旨今若得此文發函啟卷文義相須如指諸掌如覧儒經正義安可異處他皆放此欲上告供奉聞　聖聽奏呈此文乞隨凾各著一卷如此則教文入藏不徒設也然遵式雖懷此意其如裁量進否一計供奉願利益天下遠及萬古遵式十有餘載經理天竺山寺只為傳持大教更無一念他圖其如外護檀越不可一日無之此際遭逢供奉如得父母之莫異也遵式年老能得幾何只為歲寒與後次傳教者作外護良圖意在正教宣行令佛種不斷故雪山童子為半偈捐軀宣揚利深信矣今供奉宿植善根身近至尊深信佛法焉知不是諸佛付囑而來耶又豈非宿發大願而來耶護法之功出大般涅槃經不可卒具此者<span class='note-inline'>(了淨可久)</span>恐伊不熟庶事望供奉以骨肉見待每事指南不以形迹為礙幸甚也其如山門所求好事乞供奉深挂融抱棲依棲依遵式近采拾寺之左右古今靈迹各賦一詠以紀名目雖詞無可取謹此寫呈所貴供奉覽之熟於天竺景物如舊遊之莫異矣遵式為闕人寫公狀起居直染手削眼昏書字不謹伏惟仁慈寬恕為幸不宣天竺寺沙門遵式手狀上　玉宸供奉。</p>
</div></div>
<div class='div-xu'><a id='mulu18' />
<p class='h1'>指要鈔序</p><p>大教隆夷存乎其人諸祖既往玄化幾息時不可以久替必有間世者出焉四明傳教導師禮公實教門之偉人也童子受經便能思義天機特發不曰生知之上性者乎及進具稟學於寶雲通師初預法席厥父夢其跪于師前師執瓶水注於口中其引若泉其受若谷於是乎天台大教圓頓之旨一受即了不俟再聞師謂之曰子於吾言無所不達非助我也逮師殆滅公復夢貫師之首擐于左臂而行嘻得非初表受習若阿難瀉水分缾之莫二也後表傳持操師種智之首而行化也淳化初郡之乾符寺請開講席諸子悅隨若眾流會海繇是堂舍側陋門徒漸繁未幾遂遷于保恩院焉法華止觀金光明諸部連環講貫歲無虗日甞勗其徒曰吾之或出或處或默或語未始不以教觀權實之旨為服味焉為杖几焉汝無怠也大哉若夫被寂忍之衣舉大慈之室循循善誘不可得而稱矣釋籤十不二門者今昔講流以為一難文也或多注釋各陳異端孰不自謂握靈虵之珠揮彌天之筆豈思夫一家教觀殊不知其啟發之所公覽之再歎豈但釋文未允奈何委亂大綱山隤角崩良用悲痛將欲正舉捨我而誰遂而正折斯文旁援顯據綽有餘刃兼整大途教門權實今時同昧者於茲判矣別理隨緣其類也觀道所託連代共迷者於茲見矣指要所以其立也至若法華止觀綱格之文隱括錯綜略無不在後之學者足以視近見遠染指知味易不云乎通天下之志定天下之業斷天下之疑實此一二萬言得矣式<span class='corr'>忝</span>同學也觀者無謂吾之亦有黨乎取長其理無取長其情文理明白誰能隱乎云也。</p>
</div>
<div class='div-xu'><a id='mulu19' />
<p class='h1'>武林山興聖院結界相序</p><p>佛法住世由乎戒律戒律住世由乎僧也夫壞色其衣應器其食表剎其居非戒律無以為釋氏之子也衣之有品制食之有正命居之有界相三法備矣始可防身口之患修定慧之道若乃飽食輭衣逸居而無教者先儒耻之況釋子乎興聖院者乃武林表剎之奇趣也鷲嶺聳於空界龍泓達於海際游之者無道俗無春秋翛然一來使其虗襟凝睇有忘歸之色沙門智倫公考槃是院多歷年所以智者教為談柄以彌陀觀為行門請業之徒亦<span class='corr'>已</span>眾矣甞念所居之地未結界相凡說戒自恣等法無得而行焉天聖六年戊辰冬十一月三十日集明解毗尼者指垣墻定標杙竹法以結之既羯磨之有成信劫燒之不壞準南山云結界<span class='corr'>已</span>當牓示顯處使後來者無有疑濫故大界之與淨地悉書其相懸諸紺宇或曰踞大乘者修寂滅行以大圓覺為伽藍詎假乎局此方隅結是體相以自繫屬乎今曰不然夫圓覺之說宅心之境也羯磨之設攝僧之戒也大士非捨僧戒唯取心境而<span class='corr'>已</span>經不云乎菩薩示現安居過三期日隨往無礙奚甞以放蕩之迹為寂滅之行乎今之人厭小節而欣大用者吾以為何必方袍然後圓覺大集所謂無戒滿世傷如之何遵式忝居南鄰見託為序故直筆其梗槩云耳。</p>
</div>
<p class='juan'>天竺別集卷上</p>
</div><!-- end of div[@id='body'] -->
</body></html>