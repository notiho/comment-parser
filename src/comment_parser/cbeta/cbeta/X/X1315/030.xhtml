<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu299' />古尊宿語錄卷第三十</p><p class="head2">舒州龍門佛眼和尚語錄</p>
<p class="byline">住南康雲居嗣法　善悟　編</p></div>
<div class='div-other'><a id='mulu300' />
<p class='h2'>偈頌</p>
<div class='div-other'><a id='mulu301' />
<p class='h3'>示道三偈并敘</p><p style="margin-left:1em">宗乘一舉。作者埋冤。古路縱橫。若為措足。苟非知方俊眼。出格上機。舉一明三。普同流浪。其或循言執滯。病在見聞。杜口藏形。過歸傍認。欲得決求大寶。莫作小商。撒手懸崖。當空便擲。百千三昧。豈在外求。若認語言。即名邪解。至於警物垂務。衡鑒將來。百匝千重。少諧手足。或中途病轍。半路絕粮。引諸子以伶俜。葢指南之不妙。良由澄潭月影。隱隱迷蹤。直須坐斷毗盧。優游大徑。故作示道三偈。以資唱道之萬一。固非次第淺深。數量名字之所得也。冀達之士。相期於茲矣。</p>
</div>
<div class='div-other'><a id='mulu302' />
<p class='h3'>隨流</p><p>千聖靈蹤百草頭。卓然放去號隨流。後教萬古無人識。笑殺溈山水牯牛。</p>
</div>
<div class='div-other'><a id='mulu303' />
<p class='h3'>合轍</p><p>水中月是天邊月。南北東西更無別。新羅打鐵火星飛。燒著指頭名合轍。</p>
</div>
<div class='div-other'><a id='mulu304' />
<p class='h3'>雙唱</p><p>坐斷千差古路頭。解開種岸濟人舟。明明一句該羣象。善唱非聲作麼求。</p>
</div>
<div class='div-other'><a id='mulu305' />
<p class='h3'>標指六偈并敘</p><p style="margin-left:1em">諸佛出世。無法示人。祖師西來。無道可指。唯談自悟。是謂頓門。若尚筌蹄。必難話會。然則忘其方便。迷者難以進途。標指示人。或有可曉。故循好言之士。唱偈六篇。以舉一隅。無勞三返。後之冥合者。或有可取焉。</p>
</div>
<div class='div-other'><a id='mulu306' />
<p class='h3'>迷悟</p><p>迷者迷悟。悟者悟迷。迷悟同體。悟者方知。</p>
<p>迷南為北。實情取則。北本是南。悟無移忒。</p>
<p>返究迷緣。莫得來處。忽悟正方。迷復何去。</p>
<p>其迷則迷。妄自高低。生死惡覺。枉受膠黐。</p>
<p>達迷無妄。歡喜無量。殺無明賊。祇在一餉。</p>
<p>一餉之間。冥通大千。直下了了。三際虗玄。</p>
<p>無始時來。總由今日。盡未來際。更不尋覔。</p>
<p>當念無念。靈光焰焰。靈焰騰輝。心知難掩。</p>
<p>靈源蕩碧。森羅普入。海印發明。非關動息。</p>
<p>根塵不偶。心珠寧守。返不我觀。出兮還有。</p>
<p>有無齊出。無有蹤跡。智用雖奇。猶遭悟覔。</p>
<p>悟為法障。身招罔象。犴狢無風。徒勞展掌。</p>
<p>祖父書契。本來家業。舊日風光。不妨要截。</p>
<p>哆哆和和。依前疑著。元無病痛。何勞說藥。</p>
<p>足踏實地。開眼瞌睡。大地茫茫。會我如是。</p>
<p>如是之法。不因迦葉。是誰兒孫。喃喃亂說。</p>
<p>你解亂說。智者便瞥。此門廣大。愚人自爇。</p>
<p>自謗自爇。不干我事。我是癡人。汝能靈利。</p>
</div>
<div class='div-other'><a id='mulu307' />
<p class='h3'>坐禪</p><p>心光虗映。體絕偏圓。金波匝匝。動寂常禪。</p>
<p>念起念滅。不用止絕。任運滔滔。何曾起滅。</p>
<p>起滅寂滅。現大迦葉。坐臥經行。未曾間歇。</p>
<p>禪何不坐。坐何不禪。了得如是。始號坐禪。</p>
<p>坐者何人。禪是何物。而欲坐之。用佛覔佛。</p>
<p>佛不用覔。覔之轉失。坐不我觀。禪非外術。</p>
<p>初心鬧亂。未免回換。所以多方。教渠靜觀。</p>
<p>端坐收神。初則紛紜。久久恬淡。虗閑六門。</p>
<p>六門稍歇。於中分別。分別纔生。似成起滅。</p>
<p>起滅轉變。從自心現。還用自心。返觀一徧。</p>
<p>一返不再。圓光頂戴。靈焰騰輝。心心無礙。</p>
<p>橫該豎入。生死永息。一粒還丹。點金成汁。</p>
<p>身心客塵。透漏無門。迷悟且說。逆順休論。</p>
<p>細思昔日。冷坐尋覔。雖然不別。也大狼籍。</p>
<p>剎那凡聖。無人能信。匝地茫茫。大須謹慎。</p>
<p>如其不知。端坐思惟。一日築著。伏惟伏惟。</p>
</div>
<div class='div-other'><a id='mulu308' />
<p class='h3'>入道</p><p>道本無瑕。擬心<span class='corr'>已</span>差。纔生眹兆。徧界空花。</p>
<p>若欲全舉。除非直與。不用增添。現成規矩。</p>
<p>洞徹根源。法法周圓。靈明法爾。妙絕言詮。</p>
<p>言詮不得。得亦差忒。逈出根塵。古今取則。</p>
<p>存不可見。亡兮對面。匪存匪亡。森羅自現。</p>
<p>心外無法。法外無心。心法齊照。境智甚深。</p>
<p>心忘照滅。境智同歇。一道通同。十方俱攝。</p>
<p>生死涅槃。元無兩般。四生六道。息苦停酸。</p>
<p>平等大道。無有邪正。胡漢不來。欲何為鏡。</p>
<p>像虗鏡皎。鏡像斯照。像去鏡亡。千聖非妙。</p>
<p>此門難入。唯君自息。若入此門。半錢不直。</p>
<p>不直半錢。萬國爭觀。所以說云。大道體寬。</p>
</div>
<div class='div-other'><a id='mulu309' />
<p class='h3'>見聞</p><p>見極垂光。聽圓含響。若謂見聞。法成塵想。</p>
<p>光流大千。響傳沙界。對現全彰。無在不在。</p>
<p>聲不是聲。色不是色。非色非聲。山高水急。</p>
<p>眼不可見。耳不可聞。非見非聞。宛爾見聞。</p>
<p>見色聞聲。脫出根塵。水月鏡像。夢幻施陳。</p>
<p>文殊寶剎。觀音普門。周羅法界。唯子一人。</p>
<p>身土交映。妙絕凡聖。本有天真。非病不病。</p>
<p>長歌且唱。妙舞更誇。東西南北。示現空花。</p>
<p>生死去來。去來生死。若不如是。多過多咎。</p>
<p>茲言未諦。此語皆宗。標指若示。古人同風。</p>
</div>
<div class='div-other'><a id='mulu310' />
<p class='h3'>水月</p><p>水月指陳。最疎最親。若謂可見。還帶重輪。</p>
<p>月皎於上。水流於下。彼此非干。應緣何假。</p>
<p>聲回響轉。垛成招箭。指喻孰明。標門誰辨。</p>
<p>凡夫見聞。月皎水渾。心波業識。奔流苦門。</p>
<p>二乘聞見。如鏡中面。對像迷真。渠還未薦。</p>
<p>水澄月映。孤光逈逈。滅此化城。更須前進。</p>
<p>一月耀天。光吞大千。森羅頓現。亘爾無邊。</p>
<p>齊含寶月。交光廓徹。非中非外。一多融攝。</p>
<p>毗盧性海。自他無礙。迷悟悟迷。相亡相在。</p>
<p>一塵百億。百億一塵。奔走塵剎。不動本身。</p>
<p>光亡月落。幾人摸索。四十九年。渾用不著。</p>
<p>丈夫壯志。自有行市。十字路頭。看人失利。</p>
<p>不忻諸聖。不厭凡夫。拈箕奉箒。跨馬騎驢。</p>
<p>若人笑我。我亦笑渠。更問如何。我不識書。</p>
</div>
<div class='div-other'><a id='mulu311' />
<p class='h3'>語默</p><p>至道非言。言亦可傳。可傳何也。應物而宣。</p>
<p>言雖應物。物自無物。無物之言。言音自沒。</p>
<p>絕言之語。妙應還普。道非晦明。語默同取。</p>
<p>舉復誰唱。物物虗曠。咸通大千。徧乎塵想。</p>
<p>品類非一。同言異出。圓音落落。凡聖俱適。</p>
<p>千品萬類。薰含種智。故此一門。稱無量義。</p>
<p>山河宣演。草木揚音。長說無間。所謂甚深。</p>
<p>深兮甚淺。不動情見。最省工夫。凡夫不薦。</p>
<p>不薦最親。妙義敷陳。歡言即笑。恚怒即嗔。</p>
<p>嗔為金剛。喜為迦葉。華藏毗盧。心心相接。</p>
<p>接兮可見。莫看背面。無字密言。從茲出現。</p>
<p>現復誰論。非用耳聞。六根共戶。妙偈星分。</p>
<p>森羅經文。不出一塵。非舌非辯。雷轉電奔。</p>
<p>展之在手。何法不有。縱橫三界。無一滲漏。</p>
<p>時人不信。執言說病。依倚前塵。以為決定。</p>
<p>決定是心。決定是塵。心塵所使。非自由人。</p>
<p>諸聖苦口。隨愚過咎。巧說多詞。強為分剖。</p>
<p>法無言說。汝須善別。捨離語言。生死自絕。</p>
<p>凡夫聞此。無說過咎。取彼無言。冥然長久。</p>
<p>端坐暗獄。以心相續。背却語言。猶如土木。</p>
<p>捨有之無。落在邪途。有無俱病。二病俱<span class='corr'>祛</span>。</p>
<p><span class='corr'>祛</span>復何去。不離當處。當處不生。語默相取。</p>
<p>取兮不知。是東是西。說即不說。不疑即疑。</p>
<p>故稱佛子。了事凡夫。是何凡夫。問取李胡。</p>
</div>
<div class='div-other'><a id='mulu312' />
<p class='h3'>彼我不二</p><p>諸人行李處。非我君不能。我今憑子力。還與汝同心。彼我無差忒。超然絕古今。千差非止水。生死自平沉。對容誰不妙。拂袖省知音。不墮機前路。明明定淺深。其如未覺了。彼我徒自侵。</p>
</div>
<div class='div-other'><a id='mulu313' />
<p class='h3'>動靜常一</p><p>本自未常迷。何勞今日悟。守住寂寞城。知君還錯悞。從前諸聖人。元是凡夫做。豈有別路岐。教人離憂苦。祇者生死中。即是佛去處。有人忽踏著。選甚淨穢土。一向不回頭。喚之亦不顧。千聖不柰何。何不省言語。了却貪嗔癡。即是諸佛母。</p>
</div>
<div class='div-other'><a id='mulu314' />
<p class='h3'>妙語方知</p><p>佛與祖師言。拈花示癡子。我今發此談。何言顛倒爾。當人自天真。譬之秋潭水。一物著不得。豈用安名字。切莫向其中。認之還不是。不見須菩提。空空達彼彼。</p>
</div>
<div class='div-other'><a id='mulu315' />
<p class='h3'>了妄元真</p><p>問汝貪嗔癡。家住在何處。我今要與汝。各各分頭去。好好細思量。免被他官府。大者名為貪。養得二舍弟。三郎都一處。日夜共活計。令汝家戶大。使汝善調制。子今苦厭我。我與子發誓。一要子自知。二要子依例。三要當處生。四要歡喜偈。與汝善和同。一一無凡穢。一覺一切了。何須去煩翳。我是諸佛母。十方及三世。</p>
</div>
<div class='div-other'><a id='mulu316' />
<p class='h3'>物我無差</p><p>青山是我身。流水為我命。養之以四時。蕭然自條正。覆育諸眾生。六度自修省。栽花種菩提。拂石要安靜。不見楊柳飛。自有蒲萄影。玩之且不厭。去亦無冤競。一性一切性。娑婆大圓鏡。</p>
</div>
<div class='div-other'><a id='mulu317' />
<p class='h3'>同居善說</p><p>世人不識我。求我以形容。形容不相似。徒觀紙上龍。若要識得我。問取主人翁。主人好家業。物物要安藏。六兄誇藝術。三母足溫良。南廳善書筭。北庫多財粮。住來但覺久。懶去問張王。君若一識得。與汝同屋梁。</p>
</div>
<div class='div-other'><a id='mulu318' />
<p class='h3'>美容可觀</p><p>一別海山中。十年春草綠。相思在方寸。顏容皎如玉。</p>
<p>音書杳不來。桃李繁且熟。唯有意中人。使我眉頭蹙。</p>
</div>
<div class='div-other'><a id='mulu319' />
<p class='h3'>妙容非覩</p><p>通身無影像。脫體露堂堂。不話非聲色。何曾有短長。</p>
<p>河沙恒徧現。故號法中王。優曇花正開。嗅著不聞香。</p>
</div>
<div class='div-other'><a id='mulu320' />
<p class='h3'>延促自爾</p><p>春日春山裏。春事盡皆春。春光照春水。春氣結春雲。</p>
<p>春客春情動。春詩春更新。唯有識春人。萬劫元一春。</p>
</div>
<div class='div-other'><a id='mulu321' />
<p class='h3'>寂體咸周</p><p>妙體無方具徧知。近邦遠利絕毫釐。根塵應念周沙界。坐斷毗盧發大機。</p>
</div>
<div class='div-other'><a id='mulu322' />
<p class='h3'>應緣不錯</p><p>法法無差是正修。見聞從此絕漂流。窮心未到忘心處。一聚根塵安得休。</p>
</div>
<div class='div-other'><a id='mulu323' />
<p class='h3'>祖師地種花及總頌四首</p></div>
<div class='div-other'><a id='mulu324' />
<p class='h3'>地</p><p>性地本無生。因生說有地。流傳古至今。非愚亦非智。</p>
</div>
<div class='div-other'><a id='mulu325' />
<p class='h3'>種</p><p>從昔未曾迷。於今何所悟。祇緣種性深。更亦無別路。</p>
</div>
<div class='div-other'><a id='mulu326' />
<p class='h3'>花</p><p>有種有心地。因緣花自開。要知成果處。却笑祖師來。</p>
</div>
<div class='div-other'><a id='mulu327' />
<p class='h3'>總</p><p>五葉花開後。山長水更深。亂雲橫谷口。游子謾追尋。</p>
</div>
<div class='div-other'><a id='mulu328' />
<p class='h3'>六句偈六首并敘</p><p style="margin-left:1em">六句偈者。各盡自心功德藏。無少間然也。不離六句。而超六句。方曉此意。</p>
</div>
<div class='div-other'><a id='mulu329' />
<p class='h3'>前念是凡</p><p>前念是凡。短布裁衫。長亭送客。落日張帆。</p>
</div>
<div class='div-other'><a id='mulu330' />
<p class='h3'>後念是聖</p><p>後念是聖。一拳打正。干戈叢裏。拾得性命。</p>
</div>
<div class='div-other'><a id='mulu331' />
<p class='h3'>前念非凡</p><p>前念非凡。語正言讒。天高海濶。毛羽毿毿。</p>
</div>
<div class='div-other'><a id='mulu332' />
<p class='h3'>後念非聖</p><p>後念非聖。萬象明鏡。不假薰修。本來清淨。</p>
</div>
<div class='div-other'><a id='mulu333' />
<p class='h3'>前念即凡</p><p>前念即凡。凡不能測。若人要知。終不指劃。</p>
</div>
<div class='div-other'><a id='mulu334' />
<p class='h3'>後念即聖</p><p>後念即聖。聖不能知。鐵牛過海。石女生兒。</p>
</div>
<div class='div-other'><a id='mulu335' />
<p class='h3'>十憶偈并敘</p><p style="margin-left:1em">余甞謂。先聖雖往。其道則存。苟或契同。吾斯在矣。百丈因言之溈山曰。如忘忽憶。所言憶者。歷然神解。如耳目所對。更不差錯者也。故作十憶偈十首。以自發明先旨。使千載之下。咸令信受。亦貴知余未始少忘也。吾既知之矣。爾等知之乎。</p>
</div>
<div class='div-other'><a id='mulu336' />
<p class='h3'>憶少林</p><p>一從三拜後。千古錯流通。永日無人到。蕭蕭檜栢風。</p>
</div>
<div class='div-other'><a id='mulu337' />
<p class='h3'>憶曹溪</p><p>葉落歸根後。曹溪一滴深。山居人少到。真實好知音。</p>
</div>
<div class='div-other'><a id='mulu338' />
<p class='h3'>憶南泉</p><p>一歸方丈後。何處覔南泉。昨夜三更月。寒光照座前。</p>
</div>
<div class='div-other'><a id='mulu339' />
<p class='h3'>憶趙州</p><p>不下禪床後。曾無善巧言。平常安樂事。今古謾流傳。</p>
</div>
<div class='div-other'><a id='mulu340' />
<p class='h3'>憶南陽</p><p>丹霞相訪後。從此話南陽。草作青青色。春風任短長。</p>
</div>
<div class='div-other'><a id='mulu341' />
<p class='h3'>憶雙林</p><p>一入雙林後。天宮事可猜。賣魚人不厭。何處見如來。</p>
</div>
<div class='div-other'><a id='mulu342' />
<p class='h3'>憶寒山</p><p>一住天台後。身單布亦穿。雖然筋骨露。歌笑不堪傳。</p>
</div>
<div class='div-other'><a id='mulu343' />
<p class='h3'>憶龐翁</p><p>石上栽花後。生涯自是春。若逢親切問。端的不饒君。</p>
</div>
<div class='div-other'><a id='mulu344' />
<p class='h3'>憶先師</p><p>一見先師後。堪悲復堪笑。為問何以然。八十重年少。</p>
</div>
<div class='div-other'><a id='mulu345' />
<p class='h3'>憶伊余</p><p>憶著伊余後。呵呵笑未休。何人知此意。有語不堪酬。</p>
</div>
<div class='div-other'><a id='mulu346' />
<p class='h3'>十可行十頌并敘</p><p style="margin-left:1em">華嚴以十法界總攝多門。示無盡之理。禪門有十玄談。以明唱道。洞山有十不歸。以表超證。山僧述十可行。以示後生。庶資助道。譬諸蓬生麻中。不扶而直。又如染香之人。亦有香氣。有少益者。書之于后。</p>
</div>
<div class='div-other'><a id='mulu347' />
<p class='h3'>宴坐</p><p>清虗之理竟無身。一念歸根萬法平。物我頓忘全體露。箇中殊不計功程。</p>
</div>
<div class='div-other'><a id='mulu348' />
<p class='h3'>入室</p><p>問道趍師印自心。入門端的訪知音。此生不踏曹溪路。到老將何越古今。</p>
</div>
<div class='div-other'><a id='mulu349' />
<p class='h3'>普請</p><p>拈柴擇菜師先匠。進業修身見古人。若到諸方須審實。龍門此法是通津。</p>
</div>
<div class='div-other'><a id='mulu350' />
<p class='h3'>粥飯</p><p>三下板鳴生死斷。十聲佛唱古今通。開單展鉢親明取。不可麤心昧苦空。</p>
</div>
<div class='div-other'><a id='mulu351' />
<p class='h3'>掃地</p><p>田地生塵便掃除。房廊蕭洒共安居。裝香掃地無餘事。默耀韜光示智珠。</p>
</div>
<div class='div-other'><a id='mulu352' />
<p class='h3'>洗衣</p><p>臨流洗浣莫疎慵。入眾衣裳垢不中。上下隣肩薰炙久。身心動念肯消鎔。</p>
</div>
<div class='div-other'><a id='mulu353' />
<p class='h3'>經行</p><p>石上林間鳥道平。齋餘無事略經行。歸來試問同心侶。今日如何作麼生。</p>
</div>
<div class='div-other'><a id='mulu354' />
<p class='h3'>誦經</p><p>夜靜更深自誦經。意中無惱睡魔惺。雖然暗室無人見。自有龍天側耳聽。</p>
</div>
<div class='div-other'><a id='mulu355' />
<p class='h3'>禮拜</p><p>禮佛為除憍慢垢。由來身業獲清涼。玄沙有語堪歸敬。是汝非他事理長。</p>
</div>
<div class='div-other'><a id='mulu356' />
<p class='h3'>道話</p><p>相逢話道莫虗頭。大語高聲笑上流。言下若能窮本末。肯將無義結朋儔。</p>
</div>
<div class='div-other'><a id='mulu357' />
<p class='h3'>感興二首</p><p>空裏形骸夢裏身。夢中身世莫追尋。可憐一脉嵓前水。流入人間古到今。</p>
<p>夢幻空花祇自知。潛思二十九年非。夕陽芳草曾行處。誰料紅蓮步步隨。</p>
</div>
<div class='div-other'><a id='mulu358' />
<p class='h3'>海會辭老和尚</p><p>來時無有語。去亦不知聞。此曲誰能和。轟轟出白雲。</p>
</div>
<div class='div-other'><a id='mulu359' />
<p class='h3'>五祖老和尚寄鐵牛歌與師<span class='note-inline'>(附)</span></p><p>昨夜三更前。鐵牛耕盡田。喫著三春草。吐氣在青天。也無欄。也無圈。前山後山任方便。不曾造次損田苗。愛惜皮毛不輕賤。忽然大震一聲雷。始覺從前得顯現。</p>
</div>
<div class='div-other'><a id='mulu360' />
<p class='h3'>師和</p><p>混沌未分先剖判。生成不假陰陽煅。頭角前來是好牛。皮毛更不重更換。滿目平田無寸草。飢飡渴飲無生老。威音王佛是如今。有甚眾生可尋討。哮吼一聲天地動。達人見處吾無用。坐斷毗盧世界寬。自是衲僧眼皮重。一遇知音和始齊。自餘總是閑陪從。</p>
</div>
<div class='div-other'><a id='mulu361' />
<p class='h3'>山中閴寂。爐邊靜坐。因思四十年人間世外林泉之樂。與夫區區世上者。何遼遠也。諦思究極于至道。遂成山偈。聊以自勉。并示諸禪人。使勿如老夫之回頭晚也</p><p>動境徧娑婆。以之成逼迫。安心一處坐。從是虗生白。逼迫何逼迫。膏火煎魂魄。虗白何虗白。廣教揚孤翮。良哉靜者心。四海猶為窄。匹彼在動士。天地何遼隔。故茲審觀究。二者俱介僻。棄彼而奔此。安得有深益。樂者自何至。苦者自何適。苦樂忘根緒。由夫征路陌。路陌苟不征。躭躭本家宅。昔未厭瓦礫。今豈重金璧。金璧有所重。瓦礫未可擲。瓦礫謂金璧。殺盜應非逆。金璧謂瓦礫。聖賢失蹤跡。金璧而金璧。瓦礫而瓦礫。苦樂各平等。法法無假借。大空離眾念。真實無改易。樂而無樂相。苦亦無苦跡。苦樂同十虗。心門廣開闢。龍吟而鳳鳴。天淵發金液。人不念諸道。飢口枉求食。一也及夫此。曹溪稱上客。因思賢聖人。不寐徹殘夕。時哉各勉旃。升沉在咫尺。</p>
</div>
<div class='div-other'><a id='mulu362' />
<p class='h3'>題四面法智禪師塔</p><p>珍重靈知者。綿綿亘古今。人居千聖外。塔鎻亂雲深。</p>
<p>碧落杉松色。丹崖虎豹音。回光如到此。必也見師心。</p>
</div>
<div class='div-other'><a id='mulu363' />
<p class='h3'>與太平四面夜坐</p><p>城中應接同摩詰。雲外無心似老盧。月白風清深夜坐。出家全不費工夫。</p>
</div>
<div class='div-other'><a id='mulu364' />
<p class='h3'>示看經僧</p><p>句義縱橫那畔彰。五千餘卷總含藏。如何不覔根頭意。空看枝邊木葉黃。</p>
</div>
<div class='div-other'><a id='mulu365' />
<p class='h3'>讀傳燈錄二首</p><p>虗名虗說傳來久。真語真蹤示後人。虗實灼然知下落。清風千古見芳塵。</p>
<p>家家門前火把子。半夜愚夫說相似。碧天如水月如鈎。古今流落閑名字。</p>
</div>
<div class='div-other'><a id='mulu366' />
<p class='h3'>示栽松僧</p><p>一寸靈苗手自栽。前崗後隴作良材。敢將不朽傳他日。唯把青青示後來。</p>
</div>
<div class='div-other'><a id='mulu367' />
<p class='h3'>山中偶作三首</p><p>分明不了却成迷。無限風光付與誰。若得家山田地穩。自然處處不思議。</p>
<p>舊事成空莫可追。舊心將把再思惟。古今不隔絲毫許。會得如斯也大奇。</p>
<p>休處言休便好休。五湖蹤跡任遨遊。莫嫌活計無多子。此箇牟尼用到頭。</p>
</div>
<div class='div-other'><a id='mulu368' />
<p class='h3'>示眾</p><p>求心心未諦。等人人不來。嵓花曉來雨。寂寞為誰開。</p>
</div>
<div class='div-other'><a id='mulu369' />
<p class='h3'>三句頌</p><p>禹穴龍門寺。探珠欲問龍。驪珠吞在腹<span class='note-inline'>(如何取得。請續末後句)</span>。</p>
</div>
<div class='div-other'><a id='mulu370' />
<p class='h3'>讀靈源十二時歌</p><p>一日日。一時時。龍門老。心自知。</p>
</div>
<div class='div-other'><a id='mulu371' />
<p class='h3'>師常以六隻骰子示禪人。六面皆六點。復作三頌</p><p>六隻骰子滿盆紅。不用安排祇麼通。擬欲進前求解會。大似西行却向東。</p>
<p>六隻骰子滿盆紅。塵墨河沙用莫窮。誰能解展金剛手。祖佛親來亦掃蹤。</p>
<p>六隻骰子滿盆紅。馬載驢駞一擲空。赫赤窮來無可賽。請君從此現神通<span class='note-inline'>(僧問。六隻骰子滿盆紅時如何。師云。無人能賽。云。忽遇恁麼人來時如何。師云。平出。云。請君從此現神通。作麼生現。師云。骰子在我手裏)</span>。</p>
</div>
<div class='div-other'><a id='mulu372' />
<p class='h3'>迷逢達磨</p><p>信步遊梁魏。乘時別少林。長安車馬客。無限利名心。</p>
</div>
<div class='div-other'><a id='mulu373' />
<p class='h3'>因法眼頌</p><p>呪咀毒藥。形聲之逆。眼耳若通。本人何適。師復頌之。</p>
<p>根問本人何所適。塗割等平忘順逆。有為雖偽性常真。法法無依稱善吉。</p>
</div>
<div class='div-other'><a id='mulu374' />
<p class='h3'>無情說法</p><p>無情說法異盲聾。聽得之人眼耳通。不但近塵并遠剎。十方度盡顯全功。</p>
</div>
<div class='div-other'><a id='mulu375' />
<p class='h3'>寒食禮先師真五首</p><p>雲水參尋訪此宗。十年磨刮太虗空。區區力盡還依舊。方知萬法本來同。</p>
<p>一悟吾師心便息。信門入處還無入。二十年中事密如。向人殊不勞心力。</p>
<p>前人說法後人聽。由來兩箇總無情。祇緣口耳都相似。所以流通道自成。</p>
<p>去人去矣叮嚀囑。住者相承無斷續。若遇知音一和時。乃知去住常充足。</p>
<p>清明寒食與諸人。共禮先師不動身。萬法本閑心亦爾。將來誰是得吾真。</p>
</div>
<div class='div-other'><a id='mulu376' />
<p class='h3'>和珪首座二頌</p><p>祇論親切不論時。回笑諸方陷虎機。一句未容開口對。片帆先逐便風歸。頭頭有路堪行履。物物無差莫棄違。不見黃梅足奇士。盧公却得祖師衣。</p>
<p>媿爾相求識歲寒。不嫌危磴路千盤。歸堂一劄曾親訪。閑戶深山肯自瞞。月下篇章應獨和。壺中天地共誰看。臨機大用全收放。何必區區握雪團。</p>
</div>
<div class='div-other'><a id='mulu377' />
<p class='h3'>送郭大夫知鉅野</p><p>東歸半載漁樵樂。北去三年父母來。金馬玉堂彈指入。寶樓香閣一時開。</p>
</div>
<div class='div-other'><a id='mulu378' />
<p class='h3'>題陳子美息陰堂</p><p>湛湛寒溪疊疊山。息陰投老得身閑。武陵花好春常在。漁掉歌清事不關。眼底兒孫從富貴。罇前鬢髮任斕斑。天機日有真消息。頻許禪僧共往還。</p>
</div>
<div class='div-other'><a id='mulu379' />
<p class='h3'>題孫欽之養素軒</p><p>善養不教聲色亂。素絲無染是天真。有時來此軒中坐。作箇忘機混沌人。</p>
</div>
<div class='div-other'><a id='mulu380' />
<p class='h3'>智海化士乞頌</p><p>乞食山城歸帝里。毗耶鉢飯香而美。莫念故園桃李春。更參上國西來旨。</p>
</div>
<div class='div-other'><a id='mulu381' />
<p class='h3'>示圍爐僧</p><p>爐邊靜坐默無言。勿論麤疎若市廛。冷暖此中看火色。祖師心印為親傳。</p>
</div>
<div class='div-other'><a id='mulu382' />
<p class='h3'>題徐四翁壁</p><p>徐翁活計天真。年老無喜無嗔。參取面前桑樹。乾坤不出一塵。</p>
</div>
<div class='div-other'><a id='mulu383' />
<p class='h3'>題祇園庵</p><p>祇園誰住此。謂是钁頭通。物外庵邊竹。人間耳畔風。</p>
<p>露畦青戢戢。煙浦綠濛濛。祇箇潛心處。分明古者同。</p>
</div>
<div class='div-other'><a id='mulu384' />
<p class='h3'>夏散輙病。既病且惱。因書山偈。示一一禪者</p><p>萬劫一瞬視。塵沙不動移。若為論過未。併總入無時。</p>
<p>海濶波仍帀。心通佛可齊。床頭木枕子。推出恐人迷。</p>
</div>
<div class='div-other'><a id='mulu385' />
<p class='h3'>題侍者寮香林閣</p><p>葛廚松枕午窗涼。臥看風雲草木香。彈指徧遊塵剎盡。故山歸路笑羊腸。</p>
</div>
<div class='div-other'><a id='mulu386' />
<p class='h3'>送常侍者西歸省親</p><p>本從綿竹過南方。依前歸入綿竹去。井舍猶為舊日居。山川不改當時處。鄰人見之莫驚愕。親里歡迎斷思慮。有問南方所得時。瘦藤為我聊輕據。</p>
</div>
<div class='div-other'><a id='mulu387' />
<p class='h3'>小師崇堅乞偈</p><p>事辦須尋道。方明爾本來。禪關無鎻鑰。祇要用心開。</p>
</div>
<div class='div-other'><a id='mulu388' />
<p class='h3'>龍門偶作五首</p><p>明月何皎皎。永夜入我室。照出萬古心。念此百年質。隔窻風露泫。擁毳衣衾密。遲遲不能寐。餘光在東壁。</p>
<p>叨叨林鳥啼。披衣中夜坐。撥火悟平生。窮神歸破墮。事皎人自迷。曲淡誰能和。念之永不忘。門開少來過。</p>
<p>嗚嗚鼯鼠啼。時人皆不喜。得意即相呼。意去當自止。吉凶由之生。吾未見其理。此言如未聞。大梅有宗旨。</p>
<p>初夜涼生早。微雲卷太空。燈懸松竹露。簾捲薜蘿風。可笑千年事。能將一念通。相逢禪客問。細細話吾宗。</p>
<p>每念心中事。頻開掌內珠。欲憑天上鴈。待寄水中魚。此意終難寫。斯言不可書。含毫竟寂寞。遶屋樹扶疎。</p>
</div>
<div class='div-other'><a id='mulu389' />
<p class='h3'>題靈光臺壁</p><p style="margin-left:1em">政和七年院成。別於南山下作靈光臺。臺上立雙浮圖。西向見日沒處。是謂歸根收藏之旨也。一窣堵波以奉前後宗師化盡報體。一窣堵波用安十方禪僧火後遺骨。是二者。爰彰寂滅之道。殊途而同歸。萬靈咸會者也。吾之朽骨亦藏于此。世世宜遵守之。長而且久。與夫虗空齊壽者。斯雙塔之所以建也。其年寒食日。住山清遠記。并述二偈云。</p>
<p>吾初欲作真常語。更恐真常暗流注。不如不語人共知。人欲知之反勞慮。崖頭浮圖示其相。臺上野雲飛不住。周遊獨步或可追。錦繡谷中歸舍去<span class='note-inline'>(古云獨步四山頂周遊三大路)</span>。</p>
<p>百骸潰散此日言。一物長靈異時語。此日長靈猶可知。異時潰散憑誰舉。可知所以有生滅。解舉方能忘取與。光明寂照徧河沙。慎勿於中論爾汝。</p>
</div>
<div class='div-other'><a id='mulu390' />
<p class='h3'>花山</p><p>石龜不念歲月古。舊記<span class='corr'>已</span>滅名尚留。道傍蒼木老霜雪。㵎畔野草隨春秋。訛傳細讀華陽傳。靈跡獨聞姚比丘。可憑定力驗今昔。人間萬事徒悠悠。</p>
</div>
<div class='div-other'><a id='mulu391' />
<p class='h3'>木魚</p><p>無端擊此溝中斷。鐘鼓相參無雜亂。能聞所聞非二緣。以此及此通回換。凡夫何故作追攀。達士若為成智觀。可憐流入薩婆若。醉眠尚爾排魚貫。</p>
</div>
<div class='div-other'><a id='mulu392' />
<p class='h3'>讀經</p><p>不染而染妄本虗。染而不染悉無餘。本虗自是能成事。體淨何妨應萬殊。斷妄證真心豈息。非真非妄智還迃。了真了妄如無礙。自在圓明始是珠。</p>
</div>
<div class='div-other'><a id='mulu393' />
<p class='h3'>不寐</p><p>毗耶離城居士家。環堵十笏容河沙。八萬四千高座眾。咄嗟<span class='corr'>已</span>辦熏天花。迢迢不到迷是障。念念常入心無差。須彌盧山四大海。我見如一粟與麻。</p>
</div>
<div class='div-other'><a id='mulu394' />
<p class='h3'>早起</p><p>老來愈見心無事。夜永偏知膽更涼。淺淺地爐猶有火。依依山月尚臨墻。試將寂滅那伽定。暗寫雕蟲篆刻章。剛被啼鷄忽驚斷。一時歸入正思量。</p>
</div>
<div class='div-other'><a id='mulu395' />
<p class='h3'>起晚</p><p>展脚縮脚飢鼠啼。合眼開眼重露晞。覺來始了夢時事。夢處寧容覺後知。瞬息黃<span class='corr'>粱</span>猶未熟。翩翻蝴蝶正狂飛。披衣獨坐日正午。試問何如半夜時。</p>
</div>
<div class='div-other'><a id='mulu396' />
<p class='h3'>遊定明塔院作二頌</p><p>大士安禪地。千松塔院春。門深松檜老。事古歲時新。　人禮香燈夜。鳥啼花雨晨。祇應禪石上。去住亦通神。</p>
<p>白塔雲中路。晴空鳥外簷。好山長入望。終日坐無厭。　幾箇竹生石。數枝花映簾。長安曾未到。神力動飛潛。</p>
</div>
<div class='div-other'><a id='mulu397' />
<p class='h3'>因舉楞嚴經七處徵心成頌</p><p>善逝明知直不邪。要窮妄識是空花。故令慶喜推心目。勝相初觀始出家。在內何緣昧肝胃。相知在外又成差。琉璃比眼還同境。閉障開明未有涯。合處隨生難定體。根塵兼帶轉蓬麻。世間一切都無著。水陸空行作翳瑕。七處無歸全失措。從茲始得徧河沙。</p>
</div>
<div class='div-other'><a id='mulu398' />
<p class='h3'>述懷示學者</p><p>細思五十三年事。併入初中後夜心。須信剎那通過未。更無毫髮作追尋。隨消舊業根先斷。永絕新殃道<span class='corr'>已</span>深。此是安身立命處。故吹一曲報知音。</p>
</div>
<div class='div-other'><a id='mulu399' />
<p class='h3'>病中示光道者</p><p>我病無形不可見。曼殊室利得深知。再三若欲通消息。推出床頭木枕兒。</p>
</div>
<div class='div-other'><a id='mulu400' />
<p class='h3'>蔣山送無著道人歸舒州</p><p><span class='corr'>已</span>禮雲中塔。更瞻堂上師。方思江水北。共集定林西。</p>
<p>一句無多子。千差永不疑。到家勤愛護。此道少人知。</p>
</div>
<div class='div-other'><a id='mulu401' />
<p class='h3'>送禪人入京</p><p>千人叢與萬人叢。無喜無嗔耳目通。要識太原孚上座。六街鐘鼓閙鼕鼕。</p>
</div>
<div class='div-other'><a id='mulu402' />
<p class='h3'>再得旨退褒山成三偈代違和守錢公</p><p>住山久有煙霞疾。得請放還麋鹿羣。厚意於公殊未報。深禪聊復對爐薰。</p>
<p>公家忠靖有遺德。乃與定明開道緣。異世今時豈人意。一麾千里是家傳。</p>
<p>出岫油然亦乘興。勌飛隨意即知還。有心知到無心域。鳥戀故林雲在山。</p>
</div></div>
<div class='div-other'><a id='mulu403' />
<p class='h2'>真贊</p>
<div class='div-other'><a id='mulu404' />
<p class='h3'>釋迦如來出山像贊</p><p>妙色非身。形容乃普。閻浮未下。雙林<span class='corr'>已</span>覩。</p>
<p>曠濟功深。六年行苦。塵沙相好。萬億剎土。</p>
<p>眾生心淨。佛日常午。正念蒙光。迷人外取。</p>
<p>雕檀寫氎。像未孩乳。今茲範模。傳從乃古。</p>
<p>象步出山。智珠河吐。水月頓澄。豁開覺戶。</p>
<p>瞻之仰之。豈敢自侮。常在不滅。此言手舞。</p>
</div>
<div class='div-other'><a id='mulu405' />
<p class='h3'>觀音像贊二首</p><p>曠大劫來離眾苦。心心永斷諸分別。聞處真聞實不聞。說時雖說常無說。法身普現凡聖等。耳根釆聽音聲絕。娑婆最有大因緣。一念清涼除惱熱。</p>
<p>曠大劫來不虗妄。言言故得皆真實。應念蒙光迅電飛。尋聲救苦奔風疾。千章萬句離文字。異韻殊音垂祕密。現相宣揚遇此時。見聞頴脫欣今日。</p>
</div>
<div class='div-other'><a id='mulu406' />
<p class='h3'>天台三大士像贊</p><p>岩岩天台。曠濶寰宇。大士不我。毫端莫取。</p>
<p>蜀客心狂。纖塵一縷。屈指拊掌。松石猛虎。</p>
<p>生涯何有。流傳今古。靜對虗堂。非謂無補。</p>
</div>
<div class='div-other'><a id='mulu407' />
<p class='h3'>達磨大師贊</p><p>振搖梁魏。斟酌皮髓。孰云西來。空槨而<span class='corr'>已</span>。素壁虗堂。少林熊耳。</p>
</div>
<div class='div-other'><a id='mulu408' />
<p class='h3'>百丈大師贊</p><p>慧燈續傳。福庭宜敞。常住世間。水月鏡像。是謂。叢林大智百丈。</p>
</div>
<div class='div-other'><a id='mulu409' />
<p class='h3'>楊岐和尚贊</p><p>鬧市竿頭呈戲。眾眼曾驚。栗棘蒲上橫吞。諸方盡畏。宜陽秀水萍實。楊岐雨過雲橫。天高地下。</p>
</div>
<div class='div-other'><a id='mulu410' />
<p class='h3'>白雲端和尚贊</p><p>綱紀著明。不忘付授。淨空無際。如日處晝。欲究根源。瞻之龍岫。</p>
</div>
<div class='div-other'><a id='mulu411' />
<p class='h3'>五祖演和尚贊</p><p>遇冤則親。傳虗果當。剛硬齒牙。生鐵腸臟。</p>
<p>風清淮楚。道實宗匠。不有智悲。子孫安嚮。</p>
</div>
<div class='div-other'><a id='mulu412' />
<p class='h3'>浮山圓鑒和尚贊</p><p>并汾鐵騎。老息荒丘。雲施雨罷。花落水流。</p>
</div>
<div class='div-other'><a id='mulu413' />
<p class='h3'>褒山定明禪師贊</p><p>四海稱唐。師出華陽。不起燕坐。翱翔帝鄉。</p>
<p>名與山俱。道逐時芳。濟民助國。能雨能暘。</p>
<p>貧者獲富。熱者得涼。羣蒙所歸。實在不亡。</p>
</div>
<div class='div-other'><a id='mulu414' />
<p class='h3'>悟首座圖余幻質復求為贊</p><p>廓然無聖。儼爾有容。明明絕眹。密密垂蹤。</p>
<p>昔也懷寶。枯木藏龍。今其示人。巨嶽喬松。</p>
<p>龍吞萬類。松茂三冬。神而不改。風雲必從。</p>
<p>吾形既得。爾道自鍾。褒斜路險。漢水朝宗。</p>
</div>
<div class='div-other'><a id='mulu415' />
<p class='h3'>珪首座求贊</p><p>如珪如璋。惟子非我。且陋且拙。在余是可。</p>
<p>子今傳余。拙則成奇。物感神會。形動心隨。</p>
<p>凝雲不飛。寒月下映。孰謂之凡。孰謂之聖。</p>
<p>余猶爾也。奇拙同貫。嘻嘻期文。大朴未散。</p>
</div>
<div class='div-other'><a id='mulu416' />
<p class='h3'>順知藏求贊</p><p>色裏膠青不見形。影中所以邈吾真。吾真定有非形礙。為對凡夫顯幻塵。</p>
<p>塵既顯。道彌新。不貴西來彼上人。</p>
</div>
<div class='div-other'><a id='mulu417' />
<p class='h3'>淵禪人求贊</p><p>似余似余。類我類我。我復謂誰。如火與火。</p>
<p>描邈不就。迎隨不果。寫出龍門。衲僧災禍。</p>
</div>
<div class='div-other'><a id='mulu418' />
<p class='h3'>如大師求贊</p><p>比類則踈。現形仍普。得在一瞬。照窮千古。</p>
<p>雲起吟龍。風生嘯虎。贊之絕辭。瞻焉奚覩。</p>
</div>
<div class='div-other'><a id='mulu419' />
<p class='h3'>賢監院求贊</p><p>徧界不藏。毫端獨妙。縱未嚬呻。<span class='corr'>已</span>先微笑。</p>
<p>吾子識也。水月斯照。纖塵不遺。是為宗要。</p>
</div>
<div class='div-other'><a id='mulu420' />
<p class='h3'>肱維那求贊</p><p>識余者誰。請觀端的。孰云丹青。謾勞尋覔。</p>
<p>斷雲架巘。皎月在壁。昭爾惺惺。悟茲寂寂。</p>
</div>
<div class='div-other'><a id='mulu421' />
<p class='h3'>勤禪人求贊</p><p>滄溟一滴鹹無際。厚地纖塵廣有餘。何事陋容人寫得。祇緣蹤跡在龍舒。</p>
</div>
<div class='div-other'><a id='mulu422' />
<p class='h3'>昕侍者求贊</p><p>吾行爾隨。吾喚爾應。唯隨與應。不欠不剩。</p>
<p>因吾識爾。此像果親。靜而瞻之。道實絕倫。</p>
</div>
<div class='div-other'><a id='mulu423' />
<p class='h3'>元侍者求贊</p><p>道雖光明。形則山野。提折脚鐺。住深蘭若。</p>
<p>拙韻無取。陋容誰寫。常在左右。覺元侍者。</p>
</div>
<div class='div-other'><a id='mulu424' />
<p class='h3'>小師崇戒求贊</p><p>似即踈。比仍失。廓爾空。皎然日。顧丹青。寫容質。誰使之。省尋覔。</p>
</div>
<div class='div-other'><a id='mulu425' />
<p class='h3'>無着道人求贊</p><p>植杖望雲何處。空山獨立凝情。媿我蕭然無物。謝伊裝點相成。</p>
</div>
<div class='div-other'><a id='mulu426' />
<p class='h3'>馮濟川教授求贊</p><p>天地無物我無物。隱顯空雲隨出沒。此間誰是悟玄人。霹靂光中轟一咄。</p>
</div>
<div class='div-other'><a id='mulu427' />
<p class='h3'>吳公明求贊</p><p>欲識坦然老。乃是龍門人。聲名落四方。坐臥今十春。</p>
<p>會見移庵去。何妨邈形真。平生香火緣。對比即神通。</p>
</div>
<div class='div-other'><a id='mulu428' />
<p class='h3'>張公壽求贊</p><p>首到東山。晚親龍岫。歲經寒暑。人非新舊。</p>
<p>塗毒長鳴。優曇勿嗅。靜對終日。弟子公壽。</p>
</div>
<div class='div-other'><a id='mulu429' />
<p class='h3'>戴巨濟求贊</p><p>畫出人皆識。相逢道更親。起雲峯後路。記得往來頻。</p>
</div>
<div class='div-other'><a id='mulu430' />
<p class='h3'>龍門常住圖師真知事求贊</p><p>寥廓無狀。孰為龍門。有指南路。絕刀斧痕。</p>
<p>因緣去住。任物所論。黃竹寒湫。曉而復昏。</p>
</div></div>
<p class='juan'>古尊宿語錄卷第三十</p></div>
</div><!-- end of div[@id='body'] -->
</body></html>