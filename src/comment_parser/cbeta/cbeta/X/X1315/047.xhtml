<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu864' />古尊宿語錄卷之四十七</p>
<div class='div-other'><a id='mulu865' />
<p class='h1'>東林和尚雲門庵主頌古</p><p class="byline">侍者　悟本　錄</p><p style="margin-left:4em">舉。世尊未離兜率。<span class='corr'>已</span>降王宮。未出母胎。度人<span class='corr'>已</span>畢。</p>
<p style="margin-left:5em">東林頌。</p>
<p>是非海裏橫身入。豺虎羣中自在行。莫把是非來辨我。平生穿鑿不相關。</p>
<p style="margin-left:5em">雲門頌。</p>
<p>利刃有蜜不須䑛。蠱毒之家水莫甞。不䑛不嘗俱不犯。端然衣錦自還鄉。</p>
<p style="margin-left:4em">舉。世尊纔生下。乃一手指天。一手指地。周行七步。目顧四方云。天上天下。唯我獨尊。</p>
<p style="margin-left:5em">東林頌。</p>
<p>老胡不免出胞胎。也解人前恁麼來。指地指天稱第一。眾生四十九年災。</p>
<p style="margin-left:5em">雲門頌。</p>
<p>老漢纔生便著忙。周行七步似顛狂。賺他無限癡男女。開眼堂堂入鑊湯。</p>
<p style="margin-left:4em">舉。世尊在靈山會上拈花示眾。是時眾皆罔措。唯迦葉尊者破顏微笑。世尊云。吾有正法眼藏。涅槃妙心。分付摩訶大迦葉。</p>
<p style="margin-left:5em">東林頌。</p>
<p>海水翻空滾底流。魚龍蝦蟹信沉浮。可憐金色頭陁子。直至如今笑未休。</p>
<p style="margin-left:5em">雲門頌。</p>
<p>拈起一枝花。風流出當家。若言付心法。天下事如麻。</p>
<p style="margin-left:4em">舉。外道問佛。不問有言。不問無言。世尊良久。外道遂讚嘆云。世尊大慈大悲。開我迷雲。令我得入。作禮而去。阿難問佛云。外道有何所證。而言得入。佛云。如世良馬。見鞭影而行。</p>
<p style="margin-left:5em">東林頌。</p>
<p>迷悟髑髏前。徒勞更舉鞭。只持鷄狗戒。不學祖師禪。</p>
<p style="margin-left:5em">雲門頌。</p>
<p>兩處牢關擊不通。纖塵不動自乖宗。忽然業鏡百雜碎。黃面瞿曇失却蹤。</p>
<p style="margin-left:4em">舉達磨大師九年面壁。</p>
<p style="margin-left:5em">東林頌。</p>
<p>少室山前風過耳。九年人事隨流水。若還不是弄潮人。切須莫入洪波裏。</p>
<p style="margin-left:5em">雲門頌。</p>
<p>金鼇一挈滄溟竭。徒自悠悠泛小舟。今日烟波無可釣。不須新月更為鈎。</p>
<p style="margin-left:4em">舉。二祖立雪多時。達磨問曰。汝當何求。二祖云。請師安心。達磨云。將心來。吾為汝安。二祖良久云。覔心了不可得。達磨云。為汝安心竟。</p>
<p style="margin-left:5em">東林頌。</p>
<p>二祖當年立少林。滿庭積雪到腰深。叉手當胷無一事。不求不覔不安心。</p>
<p style="margin-left:5em">雲門頌。</p>
<p>覔心無處更何安。嚼碎通紅鐵一團。縱使眼開張意氣。爭如不受老胡瞞。</p>
<p style="margin-left:4em">舉。世尊在靈山會上。有一女人近彼佛坐。入于三昧。文殊白佛云。何此女人得近佛坐。而我不得。佛云。汝但覺此女。令從三昧起。汝自同之。文殊遶女人三匝。鳴指一下。乃托至梵天。盡其神力而不能出。世尊云。假使百千文殊。亦出此女人定不得。下方過四十二恒河沙國土。有罔明菩薩。能出此女人定。須臾。罔明從地湧出。作禮世尊。世尊勑罔明出此女人定。罔明却至女人前鳴指一下。女人於是從定而出。後有老宿問僧。文殊是七佛之師。為什麼出女人定不得。罔明為甚却出得。</p>
<p style="margin-left:5em">東林頌。</p>
<p>不假文殊神通。休要罔明彈指。爾時靈山會中。女子從定而起。</p>
<p style="margin-left:5em">雲門頌。</p>
<p>出得出不得。是定非正定。罔明與文殊。喪却窮性命。</p>
<p style="margin-left:4em">舉。讓和尚一日云。道一在江西為人說法。總不見寄箇消息來。遂遣一僧往馬祖處。候見伊上堂。但出問云。作麼生。待渠有語。記取來。其僧依教往問之。祖曰。自從胡亂後。三十年不曾少鹽醬。</p>
<p style="margin-left:5em">東林頌。</p>
<p>胡亂三十年。不少鹽與醬。江西馬大師。南嶽讓和尚。</p>
<p style="margin-left:5em">雲門頌。</p>
<p>見得分明識得親。舉來猶自涉途程。直饒不犯毫芒者。也是拈䭔䑛指人。</p>
<p style="margin-left:4em">舉。百丈再參馬祖。祖竪起拂子。丈云。即此用。離此用。祖掛拂子於舊處。良久。祖云。你<span class='corr'>已</span>後開兩片皮。將何為人。丈取拂子竪起。祖云。即此用。離此用。丈亦掛拂子於舊處。祖便喝。百丈直得三日耳聾。</p>
<p style="margin-left:5em">東林頌。</p>
<p>江西一喝動乾坤。大用全機是滅門。三日耳聾風過樹。累他黃蘗喪兒孫。</p>
<p style="margin-left:5em">雲門頌。</p>
<p>馬駒喝下喪家風。四海從茲信息通。烈火焰中撈得月。巍巍獨坐大雄峯。</p>
<p style="margin-left:4em">舉。南陽忠國師一日喚侍者。侍者應喏。如是三召三應。國師云。將謂吾辜負汝。却是汝辜負吾。</p>
<p style="margin-left:5em">東林頌。</p>
<p>世路風波不見君。一回見面一傷神。水流花落知何處。洞口桃源別是春。</p>
<p style="margin-left:5em">雲門頌。</p>
<p>啞子得夢與誰說。起來相對眼麻迷。<span class='corr'>已</span>向人前輸肺腑。從教他自覔便宜。</p>
<p style="margin-left:4em">舉。溈山示眾云。有句無句。如藤倚樹。疎山問。忽遇樹倒藤枯時如何。溈山呵呵大笑歸方丈。疎山隨後云。某甲三千里賣却布單。特為此事來。和尚何得相弄。溈山遂喚侍者云。取錢與這上座去。遂囑云。向去有箇獨眼龍為子點破去在。後聞明招出世。徑去禮拜。招問。甚處來。曰。七閩。云。曾到大溈麼。曰。曾到。云。大溈有何言句。山遂舉前話。招云。溈山頭正尾正。只是不遇知音。山便問。忽遇樹倒藤枯時如何。招云。却使溈山笑轉新。山於言下省悟。乃曰。溈山元來笑中有刀。</p>
<p style="margin-left:5em">東林頌。</p>
<p>有句無句藤倚樹。元來白飯用米做。高樓吹笛柳如烟。滿地春風落飛絮。</p>
<p style="margin-left:5em">雲門頌。</p>
<p>若將此語定綱宗。孤負明招獨眼龍。笑裏忽分泥水路。方知千里共同風。</p>
<p style="margin-left:4em">舉。明招問僧。虎生七子。那箇無尾。僧云。第七箇無尾。</p>
<p style="margin-left:5em">東林頌。</p>
<p>無尾大虫難傍近。近前便是傷人命。除非自解據號頭。自然頭正尾亦正。</p>
<p style="margin-left:5em">雲門頌。</p>
<p>第七菸菟沒尾巴。食牛之氣<span class='corr'>已</span>堪誇。叢林悱悱爭唇吻。幾箇行人得到家。</p>
<p style="margin-left:4em">舉。南泉示眾云。江西馬大師說即心即佛。王老師不恁麼。不是心。不是佛。不是物。恁麼道還有過麼。</p>
<p style="margin-left:5em">東林頌。</p>
<p>剔起便行三萬里。只今休去八千年。分明更為從頭舉。一任諸方取次傳。</p>
<p style="margin-left:5em">雲門頌。</p>
<p>倒腹傾膓說向君。不知何故尚沉吟。而今便如猛提取。付與世間無事人。</p>
<p style="margin-left:4em">舉。南泉和尚示眾云。心不是佛。智不是道。</p>
<p style="margin-left:5em">東林頌。</p>
<p>心不是佛。智不是道。青山<span class='corr'>白</span>雲。落花芳草。若是靈利阿師。終不回頭轉腦。</p>
<p style="margin-left:5em">雲門頌。</p>
<p>雨散雲收後。崔嵬數十峯。倚欄頻顧望。回首與誰回。</p>
<p style="margin-left:4em">舉。黃檗示眾云。汝等諸人盡是噇酒槽漢。恁麼行脚。何處有今日。還知大唐國裏無禪師麼。時有僧出問。只如諸方匡徒領眾又作麼生。黃檗云。不道無禪。只是無師。</p>
<p style="margin-left:5em">東林頌。</p>
<p>大唐國內無禪師。禮拜歸堂更不疑。堪笑河陽新婦子。不如臨濟小廝兒。</p>
<p style="margin-left:5em">雲門頌。</p>
<p>身上著衣方免寒。口邊說食終不飽。大唐國裏老婆禪。今日為君注破了。</p>
<p style="margin-left:4em">舉臨濟凡見僧入門便喝。</p>
<p style="margin-left:5em">東林頌。</p>
<p>一喝喝上四禪天。臨濟元來不會禪。盡道朝陽生戶外。不知夜月落堦前。</p>
<p style="margin-left:5em">雲門頌。</p>
<p>入門便喝。全無巴鼻。引得兒孫。弄粥飯氣。</p>
<p style="margin-left:4em">舉。臨濟坐次。麻谷問。十二面觀音。那箇是正面。濟下禪牀擒住云。十二面觀音甚處去也。速道。速道。麻谷却轉身坐禪牀。濟拈棒便打。麻谷接住。相捉歸方丈。</p>
<p style="margin-left:5em">東林頌。</p>
<p>大悲觀音開正面。官不容針通一線。鼠拽葫蘆有底忙。鬼爭漆桶無人頌。</p>
<p style="margin-left:5em">雲門頌。</p>
<p>昧却當陽箇一著。牽來拽去牙施呈。不知除却王維手。更有何人畵得成。</p>
<p style="margin-left:4em">舉。臨濟問僧。什麼處來。僧便喝。濟便揖坐。僧擬議。濟便打。又一僧來。濟竪起拂子。僧禮拜。濟便打。復見僧來。立竪起拂子。僧不顧。濟亦打。</p>
<p style="margin-left:5em">東林頌。</p>
<p>主賓都落第三機。陣陣開旗不展旗。石火光中分勝負。倒騎鐵馬上須彌。</p>
<p style="margin-left:5em">雲門頌。</p>
<p>五月五日午時書。赤口毒舌盡消除。更饒急急如律令。不須門上畵蜘蛛。</p>
<p style="margin-left:4em">舉。臨濟云。赤肉團上有一無位真人。常在汝等諸人面門出入。未證據者看看。時有僧出問。如何是無位真人。濟下繩床搊住云。道。道。僧擬議。濟托開云。無位真人是什麼乾屎橛。</p>
<p style="margin-left:5em">東林頌。</p>
<p>面門出入見還難。無位真人只尺間。去路一身輕似葉。高名千古重如山。</p>
<p style="margin-left:5em">雲門頌。</p>
<p>腦後見腮村僧。大開眼了作夢。雖然趂得老鼠。一棒打破油甕。</p>
<p style="margin-left:4em">舉。趙州訪臨濟。州纔洗脚。濟便下來問。如何是祖師西來意。州云。正值老僧洗脚。濟近前側聽。州云。會即便會。啗啄作麼。濟拂袖便行。州云。三十年行脚。今日為人錯下注脚。</p>
<p style="margin-left:5em">東林頌。</p>
<p>洗脚處更不安排。側聆時非是啗啄。趙州臨濟二老人。相見何曾不注脚。</p>
<p style="margin-left:5em">雲門頌。</p>
<p>一人眼似鼓槌。一人頭似木杓。兩箇老不識羞。至今無處安著。</p>
<p style="margin-left:4em">舉。趙州問南泉。如何是道。泉云。平常心是。州云。還假趣向也無。泉云。擬向即乖。州云。不擬。又爭知是道。泉云。道不屬知。不屬不知。知是妄覺不豁。豈可強是非耶。州於言下頓悟玄旨。</p>
<p style="margin-left:5em">東林頌。</p>
<p>若謂平常心是道。枝蔓向上更生枝。貼肉汗衫如脫了。喚來眼上與安眉。</p>
<p style="margin-left:5em">雲門頌。</p>
<p>勸君不用苦勞神。喚作平常轉不親。冷淡全然沒滋味。一回舉起一回新。</p>
<p style="margin-left:4em">舉。趙州云。諸人被十二時使。老僧使得十二時。</p>
<p style="margin-left:5em">東林頌。</p>
<p>百年三萬六千日。一日朝昏十二時。使殺老僧渾不管。不知閙裏有誰知。</p>
<p style="margin-left:5em">雲門頌。</p>
<p>使得十二時辰。呼來却教且去。倚官挾勢欺人。茫茫無本可據。</p>
<p style="margin-left:4em">舉。趙州一日將拄杖上茱萸法堂。東西來去。萸云。作什麼。州云。探水。萸云。我這裏一滴也無。探箇什麼。州將拄杖靠壁而去。</p>
<p style="margin-left:5em">東林頌。</p>
<p>茱萸這裏無一滴。趙老無言便走去。春去秋來三百年。拄杖至今猶靠壁。</p>
<p style="margin-left:5em">雲門頌。</p>
<p>深淺聊將拄杖探。忽然平地起波瀾。傾湫倒嶽驚天地。到海方知徹底乾。</p>
<p style="margin-left:4em">舉。趙州一日從殿上過。乃喚侍者一聲。侍者應喏。州云。好一殿功德。侍者無對。</p>
<p style="margin-left:5em">東林頌。</p>
<p>殿上喚來先應喏。不知業識太茫茫。雖然功德<span class='corr'>已</span>成就。爭柰當初不放光。</p>
<p style="margin-left:5em">雲門頌。</p>
<p>好一殿功德。總是過去佛。百福相嚴身。不使旃檀刻。日日香烟夜夜燈。看來當甚乾蘿蔔。</p>
<p style="margin-left:4em">舉。趙州問投子。大死底人却活時如何。投子云。不許夜行。投明須到。</p>
<p style="margin-left:5em">東林頌。</p>
<p>大死底人還却活。不許夜行投明到。陳州人出許州門。翁翁八十重年少。</p>
<p style="margin-left:5em">雲門頌。</p>
<p>禾黍不陽豔。競栽桃李春。翻令力耕者。半作賣花人。</p>
<p style="margin-left:4em">舉。臺山有一婆。凡僧問。臺山路向甚處去。婆云。驀直去。僧纔行三五步。婆云。好箇師僧又恁麼去。後有僧舉似趙州。州云。待我去為勘過這婆子。明日便去。亦如是問。婆亦如是對。州歸。謂眾曰。臺山婆子。我<span class='corr'>已</span>為勘破了也。</p>
<p style="margin-left:5em">東林頌。</p>
<p>劈回三拳。連腮七掌。盡大地人。不知痛癢。</p>
<p style="margin-left:5em">雲門頌。</p>
<p>天下禪和說勘破。爭知趙州<span class='corr'>已</span>話墮。引得兒孫不丈夫。人人黠過冷地臥。</p>
<p style="margin-left:4em">舉。趙州問南泉。知有底人向什麼處去。泉云。山前檀越家作一頭水牯牛去。州云。謝師答話。泉云。昨夜三更月到窻。</p>
<p style="margin-left:5em">東林頌。</p>
<p>眼中見慣是尋常。又不驚人又久長。留得寒窻夜來月。三更依舊照茅堂。</p>
<p style="margin-left:5em">雲門頌。</p>
<p>度體裁衣。量水打碓。毫髮不差。且居門外。</p>
<p style="margin-left:4em">舉。趙州一日在方丈內聞沙彌喝參。州向侍者云。教伊去。侍者纔教去。沙彌便珍重。州向傍僧云。沙彌得入門。侍者在門外。</p>
<p style="margin-left:5em">東林頌。</p>
<p>得入門。在門外。說向人。人不會。更高聲。我耳背。</p>
<p style="margin-left:5em">雲門頌。</p>
<p>琴瑟風松。蕭蕭雨檜。師子咬人。韓獹逐塊。</p>
<p style="margin-left:4em">舉。趙州一日在東司上見文遠過。遂喚云文遠。遠應喏。州云。東司上不可與你說佛法。</p>
<p style="margin-left:5em">東林頌。</p>
<p>老僧正在東司上。不將佛法為人說。一般屎臭旃檀香。父子之機俱漏泄。</p>
<p style="margin-left:5em">雲門頌。</p>
<p>趙州有密語。文遠不覆藏。演出大藏教。功德實難量。</p>
<p style="margin-left:4em">舉。趙州一日共文遠行次。忽指面前地云。這裏好造箇巡鋪。遠便近前展兩手云。把將公驗來。州與一掌。遠云。公驗分明過。</p>
<p style="margin-left:5em">東林頌。</p>
<p>天子居閙市裏。老僧在百草頭。擺手御街來往。不怕巡火所由。</p>
<p style="margin-left:5em">雲門頌。</p>
<p>一正一邪。一倒一起。文遠趙州。[革*(華-(十*〡*十)+(人*〡*人))]裏動指。</p>
<p style="margin-left:4em">舉。趙州一日在佛殿上見文遠禮佛。以拄杖打一下。遠云。禮佛也是好事。州云。好事不如無。</p>
<p style="margin-left:5em">東林頌。</p>
<p>平生侍奉老師。全無些子氣息。佛法妙性天機。一字教他不得。</p>
<p style="margin-left:5em">雲門頌。</p>
<p>文遠修行不落空。時時瞻禮紫金容。趙州拄杖雖然短。腦後圓光又一重。</p>
<p style="margin-left:4em">舉。僧問趙州。狗子還有佛性也無。州云。無僧云。上從諸佛。下及螻蟻。皆有佛性。狗子為什麼却無。州云。為伊有業識在。</p>
<p style="margin-left:5em">東林頌。</p>
<p>宣德門前過。回頭便招禍。若要無事時。且歸屋裏坐。</p>
<p style="margin-left:5em">雲門頌。</p>
<p>有問狗佛性。趙州答曰無。言下滅胡族。猶為不丈夫。</p>
<p style="margin-left:4em">舉。趙州示眾云。金佛不度爐。木佛不度火。泥佛不度水。真佛屋裏坐。</p>
<p style="margin-left:5em">東林頌。</p>
<p>金佛木佛泥佛。度爐度水度火。盡入趙州紅爐。烈焰光中煅過。一聲白雪陽春。萬古無人能和。</p>
<p style="margin-left:5em">雲門頌。</p>
<p>九十七種妙相。顧陸筆端難狀。趙州眼目精明。覷見心肝五臟。</p>
<p style="margin-left:4em">舉。僧問趙州。萬法歸一。一歸何所。州云。我在青州作一領布衫重七斤。</p>
<p style="margin-left:5em">東林頌。</p>
<p>半夜墨漆黑。捉得一箇賊。點火照來看。元是王大伯。</p>
<p style="margin-left:5em">雲門頌。</p>
<p>青州七斤衫。盡力提不起。打破趙州關。總是自家底。</p>
<p style="margin-left:4em">舉。僧問趙州。承聞和尚親見南泉。是否。州云。鎮州出大蘿蔔頭。</p>
<p style="margin-left:5em">東林頌。</p>
<p>鎮州出大蘿蔔頭。師資道合有來由。觀音院裏安彌勒。東院西邊是趙州。</p>
<p style="margin-left:5em">雲門頌。</p>
<p>參見南泉王老師。鎮州蘿蔔更無私。拈來塞斷是非口。雪曲陽春非楚詞。</p>
<p style="margin-left:4em">舉。僧辭趙州。州云。甚處去。僧云。南方學佛法去。州云。你到南方。有佛處不得住。無佛處急走過。三千里外逢人不得錯舉。僧云。恁麼則不去也。州云。摘楊花。摘楊花。</p>
<p style="margin-left:5em">東林頌。</p>
<p>有佛之處不得住。無佛之處急走過。三千里外摘楊花。他日歸來舉似我。</p>
<p style="margin-left:5em">雲門頌。</p>
<p>有佛處不得住。生鐵秤鎚被虫蛀。無佛處急走過。撞著嵩山破竈墮。三千里外莫錯舉。兩箇石人相耳語。恁麼則不去也。此語<span class='corr'>已</span>行遍天下。摘楊花。摘楊花。</p>
<p class="dharani">唵嚤呢噠哩吽㗶吒。</p>
<p style="margin-left:4em">舉。趙州問僧。甚處來。僧云。雪峯來。州云。雪峯近日有何言句。僧云。雪峯道。盡大地是沙門一隻眼。汝等諸人向甚處屙。州云。上座若去。為我寄箇鍬子與雪峯。</p>
<p style="margin-left:5em">東林頌。</p>
<p>大地是眼何處屙。天下不柰雪老何。趙州寄箇鍬子去。方得此話圓堶堶。</p>
<p style="margin-left:5em">雲門頌。</p>
<p>途路波吒數十州。傳言送語當風流。不知脚下泥生<span class='corr'>刺</span>。踏著錐人脚指頭。</p>
<p style="margin-left:4em">舉。保壽問。胡釘鉸莫便是否。鉸云。不敢。壽云。還釘得虗空麼。鉸云。請打破虗空來。壽便打云。他後有多口阿師與你點破在。胡釘鉸後舉似趙州。州云。你因什麼被他打。鉸云。不知過在什麼處。州云。只這一縫尚不柰何。更教打破。胡釘鉸便領。州却云。且釘這一縫。</p>
<p style="margin-left:5em">東林頌。</p>
<p>一縫分明在。當頭下手難。饒君釘鉸得。終是不圓全。</p>
<p style="margin-left:5em">雲門頌。</p>
<p>直饒釘得這一縫。點檢將來非好手。可憐兩箇老禪翁。却向俗人說家醜。</p>
<p style="margin-left:4em">舉。有僧與疎山造壽塔了。來白疎山。山問。你將多少錢與匠人。僧云。一切在和尚。山云。為將三文與匠人。為將兩文與匠人。為將一文與匠人。若道得。與吾親造塔。僧無對。羅山時在大庾嶺住庵。其僧到羅山。問甚處來。云。疎山來。羅山云。近日有何言句。僧遂舉前話。羅山云。還有人道得麼。僧云。未有人道得。羅山云。你却回。舉似疎山道。大嶺和尚聞舉。云。若將三錢與匠人。和尚此生決定不得塔。若將兩錢與匠人。和尚與匠人共出一隻手。若將一錢與匠人。帶累匠人眉鬚墮落。其僧便回。舉似疎山。山聞此語。具威儀望大庾嶺禮拜。歎曰。將謂無人。大庾嶺有古佛。光明射到此間。却向僧云。汝去大庾嶺道。猶如﨟月蓮花。其僧却回。舉似羅山。山云。早<span class='corr'>已</span>龜毛長數丈。</p>
<p style="margin-left:5em">東林頌。</p>
<p>袖頭打領無添減。腋下剜襟有短長。大庾嶺頭一尊佛。疎山兩度放毫光。</p>
<p style="margin-left:5em">雲門頌。</p>
<p>鑿壞十方常住地。三錢使盡露屍骸。羅山古佛雖靈驗。未免將身一處埋。</p>
<p style="margin-left:4em">舉。羅山在禾山。送同行矩長老出門次。山把拄杖向前一攛。矩無對。山云。石牛欄古路。一馬勿雙駒。後有僧舉似踈山。山云。石牛欄古路。一馬生三寅。</p>
<p style="margin-left:5em">東林頌。</p>
<p>不踏門前路。春歸又一年。落花紅滿地。芳草碧連天。</p>
<p style="margin-left:5em">雲門頌。</p>
<p>出門握手話分携。古路迢迢去莫追。却笑波心遺劒者。區區空記刻舟時。</p>
<p style="margin-left:4em">舉。德山一日飯遲。先托鉢下堂。雪峯時作飯頭。纔見便問。這老漢。鐘未鳴。鼓未響。托鉢向什麼處去。德山便歸方丈。雪峯舉似巖頭。頭云。大小德山不會末後句。德山聞舉。令侍者喚巖頭來。問。你不肯老僧那。頭密啟其意。德山來日上堂。言語異常。頭於僧堂前撫掌大咲云。且喜得堂頭老漢會末後句。他後天下人不柰何。雖然如是。只得三年。後三年果遷化。</p>
<p style="margin-left:5em">東林頌。</p>
<p>鐘未鳴。鼓未響。依前托鉢歸方丈。德山不會末後句。巖頭密意誰相亮。只得三年也大奇。留與諸門作榜樣。</p>
<p style="margin-left:5em">雲門頌。</p>
<p>一撾塗毒聞皆喪。身在其中總不知。八十翁翁入場屋。真誠不是小兒戲。</p>
<p style="margin-left:4em">舉。雲門大師示眾云。世界恁麼廣闊。為什麼鐘聲披七條。</p>
<p style="margin-left:5em">東林頌。</p>
<p>七條披向鐘聲上。徧界難藏比丘相。若以色見音聲求。迦葉師兄是虗妄。</p>
<p style="margin-left:5em">雲門頌。</p>
<p>鐘聲披起鬱多羅。碧眼胡兒不柰何。一箭雙鵰隨手落。拈來元是柵中鵞。</p>
<p style="margin-left:4em">舉德山凡見僧入門便棒。</p>
<p style="margin-left:5em">東林頌。</p>
<p>棒下真鍮不愽金。德山徹底老婆心。後人只看波濤湧。不見龍王宮殿深。</p>
<p style="margin-left:5em">雲門頌。</p>
<p>入門便棒。郎當不少。依而行之。胡麻廝繳。</p>
<p style="margin-left:4em">舉。百丈每日上堂。常有一老人聽法。一日不去。百丈乃問。立者何人。老人云。某甲於過去迦葉佛時曾住此山。有學人問。大修行底人還落因果也無。對云。不落因果。墮在野狐身。今請和尚代一轉語。丈云。汝但問。老人便問。大修行底人還落因果也無。丈云。汝昧因果。老人於言下大悟。</p>
<p style="margin-left:5em">東林頌。</p>
<p>百丈野狐。塞雁㗸蘆。李廣神箭。張顛草書。</p>
<p style="margin-left:5em">雲門頌。</p>
<p>不落不昧。石頭土塊。驀路相逢。銀山粉碎。拍手呵呵笑一場。明州有箇憨布袋。</p>
<p style="margin-left:4em">舉。深．明二上座。同行見捕魚。忽見一魚跳出網。深云。俊哉。一似箇衲僧相似。明云。爭似當時不入他網。深云。你猶欠悟在。明行三十里方省。</p>
<p style="margin-left:5em">東林頌。</p>
<p>網中跳出便飛騰。好箇天然俊衲僧。何似當初未入網。悟來方始是知音。</p>
<p style="margin-left:5em">雲門頌。</p>
<p>俊哉一躍透重淵。霹靂追之去不還。却笑龍門燒尾者。依前點額在波瀾。</p>
<p style="margin-left:4em">舉。甘贄行者詣南泉設粥。南泉白槌云。為狸奴白牯念摩訶般若波羅蜜。行者便出去。泉粥後問典座。行者在甚處。典座云。當時便去也。泉遂打破粥鍋。</p>
<p style="margin-left:5em">東林頌。</p>
<p>狸奴白牯念摩訶。爭似南泉打粥鍋。雖然佛法無多子。天下叢林不柰何。</p>
<p style="margin-left:5em">雲門頌。</p>
<p>南泉打破閑家具。浩浩諸方作話看。今日為君重舉過。明明歷歷不顢頇。</p>
<p style="margin-left:4em">舉。首山和尚拈起竹篦子問僧云。喚作竹篦即觸。不喚作竹篦即背。且道喚作什麼。</p>
<p style="margin-left:5em">東林頌。</p>
<p>舉起竹篦子。如何便道家。秘魔巖不會。隨後便擎叉。</p>
<p style="margin-left:5em">雲門頌。</p>
<p>背觸非遮護。明明直舉揚。吹毛雖不動。遍地是刀鎗。</p>
<p style="margin-left:4em">舉。玄沙問僧。甚處來。僧云。瑞巖來。沙云。瑞巖有什麼言句。云。和尚尋常喚主人公。自應喏。云。惺惺著。他後莫受人瞞。沙云。一等弄精魂。猶較些子。</p>
<p style="margin-left:5em">東林頌。</p>
<p>一主人公死。一主人公活。若解弄精魂。兩頭皆透脫。</p>
<p style="margin-left:5em">雲門頌。</p>
<p>瑞巖家風。喚主人公。昨夜南山。虎咬大蟲。</p>
<p style="margin-left:4em">舉。興化見同參來。纔上法堂。化便喝。僧亦喝。化又喝。僧復喝。化近前拈棒。僧又喝。化云。你看。這瞎漢猶作主在。僧擬議。化直打出法堂。侍僧。問適來僧有何相觸忤。化云。是他適來也有權。也有實。也有照。也有用。我將手向伊面前橫兩遭。到這裏去不得。似這般瞎漢。不打更待何時。</p>
<p style="margin-left:5em">東林頌。</p>
<p>霹靂驚天地。那容掩耳聽。須知興化老。一半是人情。</p>
<p style="margin-left:5em">雲門頌。</p>
<p>鏌鎁在握。天魔膽落。明眼衲僧。休更卜度。</p>
<p style="margin-left:4em">舉。興化謂克賓維那曰。汝不久為唱導之師。賓云。不入這保社。化云。會了不入。不會了不入。賓云。總不恁麼。化便打云。克賓維那法戰不勝。罰錢五貫。設饡飯一堂。至來日。興化自白槌去。克賓維那法戰不勝。罰錢五貫。設饡飯一堂。不得喫飯。即時出院。</p>
<p style="margin-left:5em">東林頌。</p>
<p>法戰從來許克賓。掣旗奪鼓兩分明。直須盡法方無媿。老漢他年要話行。</p>
<p style="margin-left:5em">雲門頌。</p>
<p>丹山生鸑鷟。師子產狻猊。棒下摩醯眼。徒誇第一機。</p>
<p style="margin-left:4em">舉。興化謂眾曰。我聞長廊下也喝。後架裏也喝。諸子。汝莫盲喝亂喝。直饒喝得興化上三十三天。却撲下來。一點氣也無。待興化蘇息起來。向汝道未在。何故如此。我未曾向紫羅帳裏撒真珠與你諸人去在。你虗空裏胡喝亂喝作什麼。</p>
<p style="margin-left:5em">東林頌。</p>
<p>紫羅帳裏撒真珠。禪客相承總掠虗。拍手呵呵開口笑。釋迦彌勒是他奴。</p>
<p style="margin-left:5em">雲門頌。</p>
<p>對眾全提摩竭令。豈是閑開兩片皮。喝下瞎驢成隊走。夢中推倒五須彌。</p>
<p style="margin-left:4em">舉。興化上堂云。今日不用如何若何。便請單刀直入。興化為你證據。時有旻德長老出眾禮拜。起來便喝。化亦喝。德又喝。化又喝。德禮拜歸眾。化云。適來若是別人。三十棒一棒也較不得。何故。為他旻德會一喝不作一喝用。</p>
<p style="margin-left:5em">東林頌。</p>
<p>單刀直入更休論。擬議之間賓主分。不是放他旻德過。須知興化棒頭明。</p>
<p style="margin-left:5em">雲門頌。</p>
<p>暗中携手上高山。及至天明各自行。無限中途未歸客。明明開眼墮深坑。</p>
<p style="margin-left:4em">舉。三聖云。我逢人則出。出則不為人。興化云。我逢人則不出。出則便為人。</p>
<p style="margin-left:5em">東林頌。</p>
<p>人貧多智短。馬瘦見毛長。獨宿雙峯寺。同焚一炷香。</p>
<p style="margin-left:5em">雲門頌。</p>
<p>陽焰何曾能止渴。畵餅幾時充得饑。勸君不用栽荊棘。後代兒孫惹著衣。</p>
<p style="margin-left:4em">舉。南泉見鄧隱峯來。指淨缾云。淨缾是境。你不得動著境。與我將水來。峯將淨缾傾水於南泉面前。泉便休。歸宗云。鄧隱峯也是亂瀉。</p>
<p style="margin-left:5em">東林頌。</p>
<p>南泉不指淨缾。隱峯何曾瀉水。從教打瓦鑽龜。佛法不在這裏。</p>
<p style="margin-left:5em">雲門頌。</p>
<p>眼中無翳休挑刮。鏡上無塵不用磨。信脚出門行大路。橫擔拄杖唱山歌。</p>
<p style="margin-left:4em">舉。石頭云。恁麼也不得。不恁麼也不得。恁麼不恁麼總不得。</p>
<p style="margin-left:5em">東林頌。</p>
<p>四海狼烟靜。中原信息通。罷拈三尺劒。休弄一張弓。</p>
<p style="margin-left:5em">雲門頌。</p>
<p>好箇話端。阿誰解舉。舉得十分。未敢相許。</p>
<p style="margin-left:4em">舉。三聖問雪峯。透網金鱗以何為食。峯云待汝出網來即向汝道。聖云。一千五百人善知識。話頭也不識。峯云。老僧住持事煩。</p>
<p style="margin-left:5em">東林頌。</p>
<p>錦鱗透網欲吞舟。一向衝波逆水流。却被漁翁閑引釣。隨波逐浪共悠悠。</p>
<p style="margin-left:5em">雲門頌。</p>
<p>全死中全活。全活中全死。一箇訝郎當。一箇福建子。</p>
<p style="margin-left:4em">舉。夾山云。猿抱子歸青嶂後。鳥㗸花落碧巖前。法眼云。我二十年作境話會。</p>
<p style="margin-left:5em">東林頌。</p>
<p>三十年前此寺遊。木蘭花發院新修。如今再到經行處。樹老無花僧白頭。</p>
<p style="margin-left:5em">雲門頌。</p>
<p>境話會來雖未是。却問如今作麼生。清涼元本鼻頭直。夾山依舊兩眉橫。</p>
<p style="margin-left:4em">舉。睦州喚僧。僧回首。州云。擔板漢。</p>
<p style="margin-left:5em">東林頌。</p>
<p>電火光中休草草。劒輪鋒上莫忉忉。等閑却放全身入。終不當頭犯一毫。</p>
<p style="margin-left:5em">雲門頌。</p>
<p>睦州擔板。那容眨眼。闊狹短長。不須增減。</p>
<p style="margin-left:4em">舉。僧問睦州。一氣還轉得一大藏經也無。州云。有甚饆羅䭔子。快下將來。</p>
<p style="margin-left:5em">東林頌。</p>
<p>睦州只受錐頭利。這僧不見鑿頭方。直饒轉得百千藏。這般供養也尋常。</p>
<p style="margin-left:5em">雲門頌。</p>
<p>一氣轉一大藏教。頓漸偏圓權與實。無邊妙義炳然彰。元來一字也不識。</p>
<p style="margin-left:4em">舉。臨濟會中兩堂首座齊下喝。僧問。還有賓主也無。濟云。賓主歷然。</p>
<p style="margin-left:5em">東林頌。</p>
<p>作家相見終不錯。兩兩同時看啐啄。喝下雖然賓主分。爭如普化搖鈴鐸。</p>
<p style="margin-left:5em">雲門頌。</p>
<p>以平報不平。王法本無親。臨濟雖明眼。也是黃龍精。</p>
<p style="margin-left:4em">舉。普化常於街市搖鈴云。明頭來。明頭打。暗頭來。暗頭打。四方八面來。旋風。打虗空來。連架打。臨濟令侍者去。纔見如是道。便把住云。總不與麼來時如何。普化托開云。來日大悲院裏有齋。</p>
<p style="margin-left:5em">東林頌。</p>
<p>慺㦬須要逞聰明。金榜何曾得掛名。捋下幞頭歸去也。莫騎驢子傍人門。</p>
<p style="margin-left:5em">雲門頌。</p>
<p>先師會裏呈真處。臨濟堂前喫菜時。連此三回露拴索。咄這㳂臺盤乞兒。</p>
<p style="margin-left:4em">舉。明招一日天寒上堂。大眾才集。招云。風頭稍硬。不是你安身立命處。且歸暖室商量。便歸方丈。大眾隨至立定。招云。才到暖室。便見瞌睡。以拄杖一時趂下。</p>
<p style="margin-left:5em">東林頌。</p>
<p>風頭稍硬難安立。暖氣纔通瞌睡來。却笑明招閑費力。無端兩處強差排。</p>
<p style="margin-left:5em">雲門頌。</p>
<p>夜半明星當午現。愚夫猶待曉鷄鳴。可憐自屎不知臭。又欲重新拈似人。</p>
<p style="margin-left:4em">舉。保壽開堂。三聖推出一僧。壽便打。聖云。恁麼為人。非但瞎却這僧眼。瞎却鎮州一城人眼在。壽擲下拄杖。歸方丈。</p>
<p style="margin-left:5em">東林頌。</p>
<p>棒頭瞎却一城人。三聖撩地保壽瞋。正令只堪提一半。一盲引得眾盲行。</p>
<p style="margin-left:5em">雲門頌。</p>
<p>提起須彌第一槌。電光石火太遲遲。象王行處狐蹤絕。師子咆哮百獸危。</p>
<p style="margin-left:4em">舉。有一古德。一日不赴堂。侍者來請赴堂齋。德云。我今日在莊裏喫油糍飽。侍者云。和尚不曾出入。德云。你但去問取莊主。侍者才出門。忽見莊主歸謝和尚到莊喫油糍。</p>
<p style="margin-left:5em">東林頌。</p>
<p>近在口皮邊。遠過河沙國。世間多少人。不得油糍喫。</p>
<p style="margin-left:5em">雲門頌。</p>
<p>和尚不赴堂。莊主謝臨屈。一字入公門。九牛撤不出。</p>
<p style="margin-left:4em">舉。玄沙云。若論此事。喻似一片田地。四至界分。結契賣與諸人了也。只有中心樹子猶屬老僧在。</p>
<p style="margin-left:5em">東林頌。</p>
<p>萬事由王老師。樹子未屬你在。廣額屠兒成佛。二祖大師償債。</p>
<p style="margin-left:5em">雲門頌。</p>
<p>祖父田園都賣了。四邊界至不曾留。柰何猶有中心樹。惱亂春風卒未休。</p>
<p style="margin-left:4em">舉。僧問首山。如何是佛。山云。新婦騎驢阿家牽。</p>
<p style="margin-left:5em">東林頌。</p>
<p>阿家新婦兩同條。只尺家鄉路不遙。可笑騎驢覔驢者。一生錯認馬鞍橋。</p>
<p style="margin-left:5em">雲門頌。</p>
<p>新婦騎驢阿家牽。步步相隨不著鞭。歸到畵堂人不識。從今嬾更出門前。</p>
<p style="margin-left:4em">舉。烏臼見玄．紹二上座來。遂問。二禪伯近離什麼處。僧云。江西。臼便打。僧云。久嚮和尚有此機要。臼云。你既不會。第二箇近前來。僧擬議。臼亦打云。同坑無異土。參堂去。</p>
<p style="margin-left:5em">東林頌。</p>
<p>赤身挨白刃。死中還得活。一箭自迷蹤。萬車皆喪轍。</p>
<p style="margin-left:5em">雲門頌。</p>
<p>猛燄不容蚊蚋泊。大海那能宿死屍。任是三頭并六臂。望風無不竪降旗。</p>
<p style="margin-left:4em">舉。僧問雲門。如何是佛。門云。乾屎橛。</p>
<p style="margin-left:5em">東林頌。</p>
<p>不用唐言譯。休將梵語傳。摩醯首羅眼。對面隔西天。</p>
<p style="margin-left:5em">雲門頌。</p>
<p>雲門乾屎橛。全超法報化。無事出山遊。百錢杖頭掛。</p>
<p style="margin-left:4em">舉。僧問雲門。不起一念。還有過也無。門云。須彌山。</p>
<p style="margin-left:5em">東林頌。</p>
<p>一念不起須彌山。飜著襴衫退步看。直上拄天下拄地。言前薦得也顢頇。</p>
<p style="margin-left:5em">雲門頌。</p>
<p>巍巍一座大彌盧。荷負非于氣力麤。縱使不隨言語會。却來當面受荼糊。</p>
<p style="margin-left:4em">舉。僧問大愚芝和尚。如何是佛。芝云。鋸解秤搥。</p>
<p style="margin-left:5em">東林頌。</p>
<p>鋸解秤搥渾似鐵。大愚老子重饒舌。水流㵎下太忙生。雲在嶺頭閑不徹。</p>
<p style="margin-left:5em">雲門頌。</p>
<p>問佛如何是。宗師即便酬。秤搥將鋸解。言外度迷流。</p>
<p style="margin-left:4em">舉。僧問興化。四方八面來時如何。化云。打中間底。僧便禮拜。化云。興化今日赴箇村齋回來。中路撞著一陣卒風暴雨。却向古廟子裏閃避得過。</p>
<p style="margin-left:5em">東林頌。</p>
<p>一陣狂風驟雨來。却於古廟且閑隈。雖然打人鬼窟裏。吞炭藏身又一回。</p>
<p style="margin-left:5em">雲門頌。</p>
<p>古廟裏頭回避得。紙錢堆畔暗嗟吁。閑神野鬼皆驚怕。只為渠儂識梵書。</p>
<p style="margin-left:4em">舉。雪峯示眾云。望州亭與汝相見了也。烏石嶺與汝相見了也。僧堂前與汝相見了也。</p>
<p style="margin-left:5em">東林頌。</p>
<p>盡道親曾相見來。依前還是狗來腮。好將大棒驀頭榍。貴得盲人便眼開。</p>
<p style="margin-left:5em">雲門頌。</p>
<p>望州烏石與僧堂。業識忙忙不可當。提起衲僧拄杖子。五湖四海沸如湯。</p>
<p style="margin-left:4em">舉。夾山示眾云。目前無法。意在目前。不是目前法。非耳目之所到。</p>
<p style="margin-left:5em">東林頌。</p>
<p>年來萬事總成魔。老去閑添白髮多。道泰不傳天子令。時清休唱太平歌。</p>
<p style="margin-left:5em">雲門頌。</p>
<p>癡人面前休說夢。生鐵團上須尋縫。明明說與却作聾。只管外邊閑打閧。</p>
<p style="margin-left:4em">舉。無業國師云。若一毫頭凡聖情念未盡。不免入驢胎馬腹裏去。白雲端和尚云。設使一毫頭凡聖情念淨盡。亦未免入驢胎馬腹裏去。</p>
<p style="margin-left:5em">東林頌。</p>
<p>一道如絃直。心親手更親。箭穿紅日影。方是射鵰人。</p>
<p style="margin-left:5em">雲門頌。</p>
<p>移身不移步。移步不移身。走却金師子。捉得玉麒麟。</p>
<p style="margin-left:4em">舉靈雲見桃花悟道。</p>
<p style="margin-left:5em">東林頌。</p>
<p>桃花尋劒客。不語笑春風。白頭歸未得。家住海門東。</p>
<p style="margin-left:5em">雲門頌。</p>
<p>總道見桃花悟道。此語不知還是無。茫茫宇宙人無數。那箇男兒是丈夫。</p>
<p style="margin-left:4em">舉。玄沙云。諦當。甚諦當。敢保老兄未徹在。</p>
<p style="margin-left:5em">東林頌。</p>
<p>敢保老兄猶未徹。玄沙之言何太切。君看陌上桃花紅。盡是離人眼中血。</p>
<p style="margin-left:5em">雲門頌。</p>
<p>打破鬼門關。日輪正當午。一箭中紅心。大地無寸土。</p>
<p style="margin-left:4em">舉。洞山云。言無展事。語不投機。承言者喪。滯句者迷。</p>
<p style="margin-left:5em">東林頌。</p>
<p>只要拔榍抽釘。為人解粘去縛。如何洞山老人。先自藤虵繞脚。</p>
<p style="margin-left:5em">雲門頌。</p>
<p>言無展事。語不投機。承言者喪。滯句者迷<span class='note-inline'>(逢人不得錯舉)</span>。</p>
<p style="margin-left:4em">舉。琅琊和尚問舉和尚。近離甚處。舉云。浙中。瑘云。舡來。陸來。舉云。船來。瑘云。船在甚處。舉云。舡在步下。琊云。不涉程途一句作麼生道。舉云。杜撰長老。如麻似粟。拂袖便行。瑘却問侍者。這僧是何人。侍者云。舉道者。琊遂去安下處見。問。莫便是舉師叔麼。莫恠某甲適來相觸忤。舉便喝。復問。長老何時到汾陽。瑘云。恁時。舉云。我在浙中早聞你名。元來見解只如此。何得名喧宇宙。瑘乃作禮。</p>
<p style="margin-left:5em">東林頌。</p>
<p>官路無人獨自行。兩家公驗甚分明。路傍偷販私鹽客。草裏蹲身過一生。</p>
<p style="margin-left:5em">雲門頌。</p>
<p>奪得驪珠即便回。小根魔子盡疑猜。拈來拋向洪波裏。撒手大家歸去來。</p>
<p style="margin-left:4em">舉。僧問風穴。語默涉離微。如何通不犯。穴云。常憶江南三月裏。鷓鴣啼處百花香。</p>
<p style="margin-left:5em">東林頌。</p>
<p>快騎駿馬上高樓。南北東西得自由。最好腰纏十萬貫。更來騎鶴下揚州。</p>
<p style="margin-left:5em">雲門頌。</p>
<p>忽爾出門先見路。才方洗脚便登船。神仙秘訣真堪惜。父子雖親不可傳。</p>
<p style="margin-left:4em">舉。趙州訪道吾。吾見來。著豹皮裩。把吉撩棒在三門前等候。才見州來。便高聲唱喏而立。州云。小心祗候著。吾又唱喏一聲而去。</p>
<p style="margin-left:5em">東林頌。</p>
<p>稽首兩足尊。瞻仰不蹔捨。眉間白毫光。照耀大千界。</p>
<p style="margin-left:5em">雲門頌。</p>
<p>有禮有樂。有唱有酬。人平不語。水平不流。</p>
<p style="margin-left:4em">舉。臨濟遷化時。示眾云。吾滅後。不得滅却吾正法眼藏。三聖出云。爭敢滅却和尚正法眼藏。濟云。<span class='corr'>已</span>後有人問。你向他道什麼。三聖便喝。濟云。誰知吾正法眼藏向這瞎驢邊滅却。</p>
<p style="margin-left:5em">東林頌。</p>
<p>到老不曾開話路。臨行回首却叮嚀。深深海底猶嫌淺。直向金剛水際行。</p>
<p style="margin-left:5em">雲門頌。</p>
<p>瞎驢一跳眾皆驚。正法那堪付與人。三要三玄俱喪盡。堂堂把手出重城。</p>
<p style="margin-left:4em">舉。僧問乾峯。十方薄伽梵。一路涅槃門。未審路頭在什麼處。峰拈拄杖面前劃一劃云。在這裏。僧請益雲門。門拈起扇子云。扇子勃跳上三十三天。築著帝釋鼻孔。東海鯉魚打一棒。雨似盆傾。</p>
<p style="margin-left:5em">東林頌。</p>
<p>乾峯不用指陳。雲門休打骨董。自然東海鯉魚。築著帝釋鼻孔。</p>
<p style="margin-left:5em">雲門頌。</p>
<p>撦破雲門一柄扇。拗折乾峯一條棒。二三千處管弦樓。四五百條花柳巷。</p>
<p style="margin-left:4em">舉。雲門大師云。聞聲悟道。見色明心。作麼生是聞聲悟道。見色明心。乃云。觀世音菩薩將錢來買糊餅。放下手云。元來却是饅頭。</p>
<p style="margin-left:5em">東林頌。</p>
<p>南無觀世音菩薩。補陀岩上紅蓮舌。不知成佛是何時。打刀須用并州鐵。</p>
<p style="margin-left:5em">雲門頌。</p>
<p>見色明心事<span class='corr'>已</span>差。聞聲悟道更交加。觀音妙智慈悲力。荊棘林生優鉢花。</p>
<p style="margin-left:4em">舉。雲門大師拈起拄杖舉。教云。凡夫實謂之有。二乘扸謂之無。緣覺謂之幻有。菩薩當體即空。乃云。衲僧見拄杖<span class='corr'>但</span>喚作拄杖。行但行。坐但坐。總不得動著。</p>
<p style="margin-left:5em">東林頌。</p>
<p>二乘菩薩何年盡。諸佛凡夫早晚休。世情但將公道斷。人心難似水長流。</p>
<p style="margin-left:5em">雲門頌。</p>
<p>剔開金殿鎻。撞動玉樓鐘。泣露千般草。吟風一樣松。</p>
<p style="margin-left:4em">舉。陸亘大夫問南泉。肇法師也甚奇恠。解道。天地與我同根。萬物與我一體。泉乃指庭前花召大夫云。時人見此一株花。如夢相似。</p>
<p style="margin-left:5em">東林頌。</p>
<p>若知天地本同根。終不應來更問人。却得南泉親指似。等閑花發夢中春。</p>
<p style="margin-left:5em">雲門頌。</p>
<p>天地同根伸一問。未曾擡步<span class='corr'>已</span>亡家。無陰陽處花重發。玉本無瑕却有瑕。</p>
<p style="margin-left:4em">舉。玄沙示眾云。諸方老宿盡道接物利生。忽遇三種病人來。作麼生接。患盲者。拈搥竪拂他又不見。患聾者。語言三昧他又不聞。患瘂者。教伊說又說不得。且作麼生接。若接此人不得。佛法無靈驗。</p>
<p style="margin-left:5em">東林頌。</p>
<p>盲聾喑啞接不得。玄沙枉費閑心力。扁鵲盧醫拱手歸。三人俱是膏肓疾。</p>
<p style="margin-left:5em">雲門頌。</p>
<p>玄沙三種病人話。透出雲門六不收。莫待是非來入耳。從前知<span class='corr'>己</span>反為讎。</p>
<p style="margin-left:4em">舉。玄沙見新到才禮拜。沙云。因我得禮你。</p>
<p style="margin-left:5em">東林頌。</p>
<p>利刀自斷命根。不要依草附木。若有一法與人。永入拔舌地獄。</p>
<p style="margin-left:5em">雲門頌。</p>
<p>夫子不識字。達摩不會禪。玄沙無此語。切莫妄流傳。</p>
<p style="margin-left:4em">舉。南院上堂云。赤肉團上。壁立千仞。時有僧問。赤肉團上。壁立千仞。豈不是和尚道。院云。是。僧便掀倒繩床。院云。你看這漢亂做。僧擬議。院便打出院。</p>
<p style="margin-left:5em">東林頌。</p>
<p>掌中擎白日。舌上覆金錢。壁立爭千仞。毫光徹梵天。</p>
<p style="margin-left:5em">雲門頌。</p>
<p>赤肉團邊用得親。主賓有理各難伸。兩箇駝子相逢著。世上如今無直人。</p>
<p style="margin-left:4em">舉。百丈侍馬祖遊山歸。忽然哭。同事問曰。憶父母耶。丈云。無。事曰。被人罵耶。丈云。無。事曰。哭作什麼。丈云。問取和尚。同事往問馬祖。祖云。你去問取他。同事回至寮中。見百丈呵呵大笑。同事曰。適來為甚哭。如今為什麼笑。丈云。適來哭。而今笑。同事罔然。</p>
<p style="margin-left:5em">東林頌。</p>
<p>世間名利閑榮辱。雲雨紛紛手翻覆。悲歌相繼不堪論。棒頭無眼黃<span class='corr'>粱</span>熟。</p>
<p style="margin-left:5em">雲門頌。</p>
<p>有時笑兮有時哭。悲喜交并暗催促。此理如何舉向人。斷絃須得鸞膠續。</p>
<p style="margin-left:4em">舉。楊岐和尚問僧。栗棘蓬你作麼生吞。金剛圈你作麼生跳。</p>
<p style="margin-left:5em">東林頌。</p>
<p>楊岐老人瑣口訣。萬里長城一條鐵。斫牌禪客如到來。不動金槌腦門裂。</p>
<p style="margin-left:5em">雲門頌。</p>
<p>金剛圈。栗棘蓬。玄沙三種病。石鞏一張弓。直截為君說。新羅在海東。</p>
<p style="margin-left:4em">舉。僧問楊岐。如何是佛。岐云。三脚驢子弄蹄行。僧云。便恁麼去時如何。岐云。湖南長老。</p>
<p style="margin-left:5em">東林頌。</p>
<p>三脚驢子忒㬠好。長放後園教喫草。等閑牽出向人前。踢倒湖南瞎長老。</p>
<p style="margin-left:5em">雲門頌。</p>
<p>楊岐一頭驢。只有三隻脚。潘閬倒騎歸。攧殺黃幡綽。</p>
<p style="margin-left:4em">舉。僧問青原思和尚。如何是佛法大意。原云。廬陵米作麼價。</p>
<p style="margin-left:5em">東林頌。</p>
<p>廬陵米價少知音。佛法商量古到今。繡出鴛鴦任人看。無端須要覔金針。</p>
<p style="margin-left:5em">雲門頌。</p>
<p>老青原。沒縫罅。問佛法。酬米價。差毫釐。成話霸。無面目。得人怕。</p>
<p style="margin-left:4em">舉。僧問巖頭。古帆未掛時如何。頭云。後園驢喫草。</p>
<p style="margin-left:5em">東林頌。</p>
<p>後園驢喫草。莫隨言語討。跳上驀腰騎。來往長安道。</p>
<p style="margin-left:5em">雲門頌。</p>
<p>後園驢喫草。一老不一老。驀地撞出來。鬬湊得恰好。</p>
<p style="margin-left:4em">舉。僧問巖頭。古帆未掛時如何。頭云。小魚吞大魚。</p>
<p style="margin-left:5em">東林頌。</p>
<p>小魚吞大魚。門上釘桃符。邪魔俱不入。佛法也消除。</p>
<p style="margin-left:5em">雲門頌。</p>
<p>小魚吞大魚。直路太縈紆。古帆休更問。處處得逢渠。</p>
<p style="margin-left:4em">舉。僧問五祖。如何是臨濟下事。祖云。五逆聞雷。</p>
<p style="margin-left:5em">東林頌。</p>
<p>從來五逆怕聞雷。不似大蟲看水磨。孤峯頂上要同行。十字街頭還共坐。</p>
<p style="margin-left:5em">雲門頌。</p>
<p>五逆聞雷。曾參顏回。一粒豆子。爆出冷灰。</p>
<p style="margin-left:4em">舉。僧問圓悟和尚。如何是佛。悟云。口是禍門。</p>
<p style="margin-left:5em">東林頌。</p>
<p>的的當陽句。明明箭後路。著靴人喫肉。赤脚人趂兔。</p>
<p style="margin-left:5em">雲門頌。</p>
<p>口是禍門。電激雷奔。娑竭出海。震動乾坤。</p>
<p style="margin-left:4em">舉。佛眼和尚讀靈源十二時歌。有偈云。一日日。一時時。龍門老。心自知。</p>
<p style="margin-left:5em">東林頌。</p>
<p>時時日日。日日時時。七顛八倒。孰是孰非。</p>
<p style="margin-left:5em">雲門頌。</p>
<p>日日日日。時時時時。違時失候。箇老古錐。</p>
<p style="margin-left:4em">舉。南禪師云。鐘樓上念讚。床脚下種菜時如何。黃檗勝禪師云。猛虎當路坐。</p>
<p style="margin-left:5em">東林頌。</p>
<p>猛虎當路坐。游魚脚底過。不學紫胡老。便打劉鐵磨。</p>
<p style="margin-left:5em">雲門頌。</p>
<p>直出直入。當面不識。更擬如何。著甚死急。</p>
<p style="margin-left:4em">舉。二十四祖師子尊者因罽賓國王秉劒於前云。師得蘊空否。曰。<span class='corr'>已</span>得。曰。既得蘊空。離生死否。曰。<span class='corr'>已</span>離。曰。既離生死。可施我頭否。曰。身非我有。豈況於頭。王便斬之。白乳湧高數尺。王臂自墮。</p>
<p style="margin-left:5em">東林頌。</p>
<p>船子下揚州。浮萍逐水流。一聲河滿子。千古動悲愁。</p>
<p style="margin-left:5em">雲門頌。</p>
<p>殺人須是殺人漢。當下一刀成兩段。頭臂雖虧劒刃鋒。何似秦時[車*度]轢鑽。</p>
<p style="margin-left:4em">舉。芭蕉和尚云。你有拄杖子。我與你拄杖子。你無拄杖子。我奪却你拄杖子。</p>
<p style="margin-left:5em">東林頌。</p>
<p>綿州附子漢州薑。最好沉黎出麝香。魯子師僧才一嗅。鼻頭裂破眼睛黃。</p>
<p style="margin-left:5em">雲門頌。</p>
<p>十字街頭。見成行貨。擬欲商量。漆桶蹉過。</p>
<p style="margin-left:4em">舉汾陽十智同真。</p>
<p style="margin-left:5em">東林頌。</p>
<p>十年海上覔冤讎。不得冤讎未肯休。芍藥花開菩薩面。㯶櫚葉散夜叉頭。</p>
<p style="margin-left:5em">雲門頌。</p>
<p>兔角龜毛眼裏栽。鐵山當面勢崔嵬。東西南北無門入。曠劫無明當下灰。</p>
<p style="margin-left:4em">舉雲門大師抽顧頌鑒咦。</p>
<p style="margin-left:5em">東林頌。</p>
<p>韶陽一鑒。生鐵餕饀。直下咬破<span class='note-inline'>(咦)</span>。莫恠相賺。</p>
<p style="margin-left:5em">雲門頌。</p>
<p>雲門鑒咦。少有人知。咄。無孔鐵槌。</p>
<p style="margin-left:4em">舉。龐居士問馬大師。不與萬法為侶者是什麼人。大師云。待汝一口吸盡西江水即向汝道。</p>
<p style="margin-left:5em">東林頌。</p>
<p>大海波濤淺。小人方寸深。海枯終見底。人死不知心。</p>
<p style="margin-left:5em">雲門頌。</p>
<p>一口吸盡西江水。甲乙丙丁庚戊<span class='corr'>己</span>。咄咄咄。囉囉哩。</p>
<p style="margin-left:4em">舉。法華經。大通智勝佛。十劫坐道場。佛法不現前。不得成佛道。</p>
<p style="margin-left:5em">東林頌。</p>
<p>種穀不生豆苗。蒸砂豈能成飯。大通智勝如來。一箇擔板底漢。</p>
<p style="margin-left:5em">雲門頌。</p>
<p>燕坐道場經十劫。一一從頭俱漏泄。世間多少守株人。掉棒擬打天邊月。</p>
<p style="margin-left:4em">舉。維摩云。其施汝者。不名福田。供養汝者墮三惡道。</p>
<p style="margin-left:5em">東林頌。</p>
<p>入林不動草。入水不動波。鑊湯無冷處。合眼跳黃河。</p>
<p style="margin-left:5em">雲門頌。</p>
<p>獨坐許誰知。青山對落暉。花須連夜發。莫待曉風吹。</p>
<p style="margin-left:4em">舉。圓覺經云。居一切時不起妄念。於諸妄心亦不息滅。住妄想境不加了知。於無了知不辨真實。</p>
<p style="margin-left:5em">東林頌。</p>
<p>舉手攀南斗。翻身倚北辰。出頭天外看。誰是我般人。</p>
<p style="margin-left:5em">雲門頌。</p>
<p>荷葉團團團似鏡。菱角尖尖尖似錐。風吹柳絮毛毬走。雨打梨花蛺蝶飛。</p>
<p style="margin-left:4em">舉。楞嚴經云。見見之時。見非是見。見猶離見。見不能及。</p>
<p style="margin-left:5em">東林頌。</p>
<p>拄杖頭邊無孔竅。大千沙界猶嫌小。毗婆尸佛早留心。直至而今不得妙。</p>
<p style="margin-left:5em">雲門頌。</p>
<p>春至自開花。秋來還落葉。黃面老瞿曇。休搖三寸舌。</p>
<p style="margin-left:4em">舉。文殊菩薩所說般若經云。清淨行者不入涅槃。破戒比丘不入地獄。</p>
<p style="margin-left:5em">東林頌。</p>
<p>鵠白烏本玄。松直棘自曲。清淨比丘僧。却須入地獄。</p>
<p style="margin-left:5em">雲門頌。</p>
<p>壁上安燈盞。堂前置酒臺。悶來打三盞。何處得愁來。</p>
<p style="margin-left:4em">舉。楞伽經。五法．三自性．二種無我。</p>
<p style="margin-left:5em">東林頌。</p>
<p>破瓶豈復作瓶事。焦種不應生孽芽。如彼虗空盤大子。毛輪垂髮翳開花。</p>
<p style="margin-left:5em">雲門頌。</p>
<p><span class='corr'>陝</span>府鐵牛白癩。嘉州大象耳瞶。兩箇病痛一般。咄哉漆桶不快。</p>
<p style="margin-left:4em">舉。殃崛摩羅尊者於一長者家持鉢。適值其家一婦人產難。長者遂白尊者曰。尊者是佛弟子。如何救得我家產難。尊者曰。我乍入道。未能相救。當去問佛。尊者遂往見佛。具陳斯事。佛言。汝但去說。我自從賢聖法來。未曾殺生。尊者依佛所說。往告長者。婦人聞之。當時分免。</p>
<p style="margin-left:5em">東林頌。</p>
<p>月裏姮娥不畵眉。只將雲霧作羅衣。不知夢逐青鸞去。猶把花枝葢面歸。</p>
<p style="margin-left:5em">雲門頌。</p>
<p>華陰山前百尺井。中有寒泉徹骨冷。誰家女子來照影。不照其餘照斜領。</p>
<p style="margin-left:1em">東林和尚雲門庵主頌古<span class='note-inline'>(終)</span></p>
</div>
<p class='juan'>古尊宿語錄卷之四十七</p>
</div><!-- end of div[@id='body'] -->
</body></html>