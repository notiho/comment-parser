<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu153' />古尊宿語錄卷二十二</p>
<div class='div-other'><a id='mulu154' />
<p class='h2'>黃梅東山演和尚語錄</p><p class="byline">門人　惟慶　編</p><p>師在海會受請。拈香示眾云。八十翁翁輥繡毬。遂付維那。宣䟽畢。陞座云。三處住持只這滋味。這回冤家難為迴避。白蓮峯鼻孔。海會山出氣。</p>
<p>當晚小參云。一則三。三則七。牧羊隄畔女貞花。拒馬河邊望夫石。石擊尺。赤土畫簸箕。從教眼搭癡。復云。淮甸三十載。今作老黃梅。好是明明說。從教鴨聽雷。　入院。祖師塔燒香。以手指云。當時與麼全身去。今日重來記得無。復云。以何為驗。以此為驗。遂禮拜。</p>
<p>開堂黃梅。宰公度䟽。師拈起示眾云。見麼。差珍異寶盡在其中。若也不見。請表白對眾拈出。　宣䟽畢。乃云。便與麼散去。早是多事了也。若也不信。遂指法座云。少間向上頭撒沙撒土去也。便陞座。拈香祝聖罷。復拈香云。此一炷香。在舒郡二十七年。三處住院。諸人總知。遂欲燒次。復云。不得也須說破。某十五年行脚。初參遷和尚得其毛。次於四海參見尊宿得其皮。又到浮山圜鑑老處得其骨。後在白雲端和尚處得其髓。方敢承受與人為師。今日爇向爐中。從教薰天炙地。有耳朵者辨取。　四祖和尚白槌云。法筵龍象眾。當觀第一義。　師云。當觀第一義。寶劒霜鋒利。掣電隔三千。最勝無倫譬。眼辨手能親。出來相比試。　僧問。舊店新開列寶珍。一回拈著一回新。師今<span class='corr'>已</span>據盧能位。端的如何拂鏡塵。　師云。朝到西天。暮歸唐土。　進云。<span class='corr'>已</span>得軒轅辨端的。靈光從此照恒沙。　師云。最初一句作麼生。　進云。不辭山路遠。踏雪也須過。　師云。你猶醉在。　僧問。靈山一會。迦葉親聞。未審今日一會。什麼人得聞。　師云。與靈山無異。　進云。古之今之。盡是知音。　師云。知音一句又作麼生。　進云。點頭不吐舌。　師云。無人孟浪過你。　進云。忽遇拏雲<span class='corr'>㸕</span>霧來時又作麼生。　師云。老僧打退鼓。乃云。適來四祖師叔白槌云。當觀第一義。只如第一義且作麼生觀。要會麼。三世諸佛若無第一義。將什麼化度有情。西天四七．唐土二三。乃至天下老和尚若無第一義。將什麼建立宗風。只如當今聖帝若無第一義。將什麼統御天下。知郡學士．知縣宣德．合座尊官若無第一義。將什麼為民父母。乃至在會施主若無第一義。將什麼崇敬三寶。然雖如是。也須各各自悟始得。</p>
<p>上堂。舉。古人道。夫為善知識。須是驅耕夫之牛。奪飢人之食。驅耕夫之牛。令他苗稼滋盛。奪飢人之食。令他永絕飢虗。眾中聞舉者。多是如風過耳相似。既驅其牛。為什麼却得苗稼滋盛。既奪其食。因什麼永絕飢虗。到者裏。須是有驅耕夫之牛。奪飢人之食底脚手。便與拶一拶。逼一逼。趕教走到結角處。便好向伊道。福不重受。禍不單行。</p>
<p>上堂云。二月春中漸暖。咍歌頻打拍板。烏鷄走入鵞羣。鴨兒凍得觜匾。水上或浮或沉。何時解成瑚璉。子細好好思量。天地去此不遠。復云。頻婆娑羅王。</p>
<p>上堂。今朝二月初五。行者先來打鼓。長老肚裏茫然。思量說佛說祖。大地雪深三尺。禽獸喫泥喫土。今年必定豐熟。自然五風十雨。者裏有箇好處。且道有什麼好處。遂作雷聲云。是什麼。復云。雷乃發聲。</p>
<p>上堂云。夫為禪客。如出塞將軍。你將得雲門半片餬餅來。我便與半箇須彌山。若不如是。焉敢稱禪客。</p>
<p>上堂云。夫為出家之人。須有出家之見。具擇法眼。方為出家。如何是擇法眼。破燈盞。畢竟如何。擔板。擔板。</p>
<p>結夏日上堂云。孟夏漸熱。伏惟首座．大眾尊候萬福。却似夾竹桃花。錦上鋪花。徧地花。莫眼花。每年事例不用張查。下座人事。巡寮喫茶。</p>
<p>上堂。舉。永嘉道。亦無人。亦無佛。大千沙界海中漚。一切聖賢如電拂。大眾。這裏若不具金剛眼睛。便見髑髏徧野。如何即是。劒閣路雖險。夜行人更多。</p>
<p>上堂云。立雪斷臂。指喻後人。人能弘道。非道弘人。這箇是什麼語。江城子。</p>
<p>上堂云。時人住處我不住。時人行處我不行。畢竟作麼生。牛角長三寸。兔角長八尺。四溟東海流。般若波羅蜜。</p>
<p>上堂云。門外有大路。不肯大開口。臘月三十日。胡亂外邊走。好大哥。</p>
<p>上堂云。無法可說。是名說法。夜月嚴凝。霜天凜冽。池裏烏龜凍得成鼈。更說兩句舌頭成鐵。</p>
<p>聖節上堂云。十二月初八日。今上皇帝降誕之辰。不得說別事。乃高聲云。皇帝萬歲。皇帝萬歲。</p>
<p>上堂云。無邊身菩薩將竹杖量世尊頂。丈六了又丈六。量到梵天。不見世尊頂相。乃擲下竹杖。合掌說偈云。虗空無有邊。佛功德亦然。若有能量者。窮劫不可盡。大眾。無邊身菩薩說偈且止。諸人還解自量也無。若教老僧自量。直是無下手處。不見古人道。㪷充佛座。功德難量。盞子燒香。紫雲靉靆。何故如是。別是一家春。</p>
<p>上堂云。一年只餘此月。天道未甞降雪。奉告三界龍神。各自遞相報說。普天普地鋪銀。且要應時應節。更望大眾慈悲。為念普賢菩薩。畢竟作麼生。摩訶薩。</p>
<p>郭朝奉祥正請上堂。朝奉於法座前燒香云。此一瓣香。爇向爐中。為光明雲遍滿法界。供養我堂頭師兄禪師。伏願於此雲中方廣座上。擘開面門。放出先師形相與諸人描貌。何以如此。白雲岩畔舊相逢。往日今朝事不同。夜靜水寒魚不食。一爐香散白蓮風。　師遂云。曩謨薩怛哆鉢囉野。恁麼恁麼。幾度白雲溪上望。黃梅花向雪中開。不恁麼不恁麼。嫰柳條金線。且要應時來。不見龐居士問馬大師。不與萬法為侶者是什麼人。馬大師云。待汝一口吸盡西江水即向你道。大眾。一口吸盡西江水。萬丈深潭窮到底。掠彴不是趙州橋。明月清風安可比。</p>
<p>上堂云。春雨洒無涯。乾坤<span class='corr'>已</span>具知。東君行正令。梅柳一枝枝。祖師門下客。相見在今時。相見即不無。說什麼事。便下座。</p>
<p>上堂。舉。肅宗帝問忠國師云。和尚百年後所須何物。國師云。與老僧造箇無縫塔。帝云。請師塔樣。國師良久云。會麼。帝云。不會。國師云。吾有付法弟子躭源却諳此事。請詔問之。　師云。前面是真珠瑪瑙。後面是瑪瑙真珠。東邊是觀音勢至。西邊是普賢文殊。中間有一首幡。被風吹著。道胡盧胡盧。</p>
<p>上堂。顧視禪床左右。遂拈拄杖在手中云。只長一尺。下座。</p>
<p>上堂云。世有一物。亦不屬凡。亦不屬聖。亦不屬邪。亦不屬正。萬事臨時。自然號令。抵死要知。換却性命。</p>
<p>上堂云。擔水河頭賣。諸人盡笑怪。滯貨沒人猜。一似欠他債。昨夜三更半。石人闘禮拜。這箇說話。莫道你理會不得。我也理會不得。</p>
<p>上堂云。古人道。無邊剎境。自他不隔於毫端。十世古今。始終不離於當念。　師云。是即是。只是太舊。雪峯示眾道。盡大地撮來如粟米粒大。拋向面前。漆桶不會。打鼓普請看。大眾。雪峯對面熱瞞諸人不少也。然雖如是。還有與雪峯同步底麼。試出來與五祖相見。有麼。若無。遂拈拄杖卓一下。舉起云。五祖今日與雪峯同乘槎泛四大海。穿八大龍王髑髏。經過百千箇須彌山。却回來法座上坐。又送雪峯歸雪峯山。只是不曾動著一步。諸人還信得及麼。若信不及。遂舉拄杖云。豈不見先師翁道。放在臥床頭。急要打老鼠。</p>
<p>上堂云。凡心聖意露堂堂。念念無差即道場。向去莫言今日事。觀音自在放毫光。良久。云。莫瞞老僧好。</p>
<p>上堂云。三月安居今<span class='corr'>已</span>滿。九旬禁足事如何。西天蠟驗聞聲久。此土鵞珠說者多。季運二千年遠意。混流水乳積成河。林泉開士齊弘護。莫使隳頹著眾魔。</p>
<p>上堂云。時候季秋霜冷。皎潔銀河耿耿。松窻一炷爐煙。頗稱吾家好景。</p>
<p>上堂。舉。僧問投子。大藏教中還有奇特事也無。投子云。演出大藏教。　師云。投子被人一問。直得料掉沒交涉。若是五祖即不然。或有人問。大藏教中還有奇特事也無。老僧即向伊道。作禮而去。信受奉行。然雖如是。與他投子白雲萬里。畢竟如何。要你諸方眼作麼。</p>
<p>上堂云。悟了同未悟。歸家尋舊路。一字是一字。一句是一句。自小不脫空。兩歲學移步。湛水生蓮花。一年生一度。</p>
<p>上堂云。頻頻喚汝不歸家。貪向門前弄土沙。每到年年三月裏。滿城開盡牡丹花。</p>
<p>上堂云。青蘿夤緣。直上寒松之頂。白雲淡泞。出沒太虗之中。自十九至二十三日。萬餘人來此赴會閧閧地。如今只見老漢獨自口吧吧地。若道多人是閙。一人是靜。直是白雲萬里。畢竟如何。一人閙浩浩。多人靜悄悄。不如歸堂喫茶好。</p>
<p>上堂云。心隨萬境轉。轉處實能幽。雲門道。觀世音菩薩將錢買胡餅。放下手云。却是箇饅頭。如此則隨他脚跟轉也。五祖有箇隨流認得性。快樂永無憂底因緣舉似大眾。忽然於此省去也不定。良久。喚侍者。侍者應諾。　師云。我害癡。</p>
<p>上堂云。仲冬嚴寒。普徧世間。富貴即易。貧窮即難。唯我林泉之人無易無難。為什麼如此。良久。云。無人處向你說。</p>
<p>上堂。舉。普化道。明頭來。明頭打。暗頭來。暗頭打。虗空裏來。虗空裏打。四方八面來。連枷打。臨濟聞得。遣僧問云。總不恁麼來時如何。化云。明日大悲院裏有齋。若是五祖即不然。有人問。總不恁麼來時如何。和聲便打。是他須道。五祖盲枷瞎棒。我只要你恁麼道。何故。一任舉似諸方。</p>
<p>上堂云。應接無方唯是此。一毛端上廓心田。生枝延蔓魔家族。點點舒光曜祖天。</p>
<p>上堂云。風和日暖。喬樹鸎啼。桃李妍而爛錦成行。芳草濃而鋪茵作陣。花落一片兩片。浮碎玉以雰雰。柳舞三回五回。曳長絲而冉冉。當是時也。古人道。幽鳥語如簧。柳垂金線長。煙收山谷靜。風送杏花香。永日瀟然坐。澄心萬慮忘。欲言言不及。林下好商量。良久。云。你且商量看。</p>
<p>上堂。舉。僧問雪峯云。古㵎寒泉時如何。峯云。瞪目不見底。僧云。飲者如何。峯云。不從口入。趙州聞得。云。不可從鼻孔裏入也。僧却問趙州。古㵎寒泉時如何。州云。苦。僧云。飲者如何。州云。死。　師云。若有人問五祖。古㵎寒泉時如何。即向伊道。水。飲者如何。<span class='corr'>但</span>云。當下止渴。或有箇人出來問道。與曹溪水是一是二。我即向伊道。分枝列派。縱橫自在。低處澆田。高處潑菜。</p>
<p>上堂云。趙州道箇栢樹子。廬陵隨後雪。白米中間有箇白蓮峯。一口吸盡西江水。喜美囉邏哩。囉邏哩。我自我。你自你。深村有箇白額蟲。吒腮鬣頷九條尾。良久。云。咦。好怕人。</p>
<p>小參。舉。藥山初參石頭。問云。三乘十二分教某甲粗知。訪聞南方直指人心。見性成佛。實未明了。石頭云。恁麼也不得。不恁麼也不得。恁麼不恁麼總不得。藥山罔措。一日坐次。石頭遂問云。汝在此作什麼。山云。一物也不為。頭云。恁麼則閑坐也。山云。閑坐則為也。頭云。你道不為。不為箇什麼。山云。千聖亦不識。石頭遂有頌云。從來共住不知名。任運相將只麼行。自古上賢猶不識。造次凡流豈易明。　師云。大眾。須是過得祖師關。會鳥道玄路。始會此般說話。石頭恁麼垂示。便類趙州庭前栢樹子．洞山麻三斤．雲門超佛越祖之談。五祖亦有一頌。任運不知名。輕輕著眼聽。水上青青綠。元來是浮萍。</p>
<p>四面專使文詳持法嗣書到。師於法座前授書。拈起問專使云。這箇是四面底。闍梨底在什麼處。　使云。驗在目前。　師云。幾不問過。遂陞座。云。好事難逢。何不出來大家唱和。　時有僧出問云。石頭馳書。猶是鈍漢。玄沙白紙。謾說同風。四面賷來。有何祥瑞。　師云。春氣發來無硬地。　進云。與麼則衝開千頃浪。透過祖師關。　師云。真箇也無。　進云。可謂是黃梅熟後無人識。獨許東山一老師。　師云。更有人在。　進云。和尚也不要疑著。　師云。也落在闍梨後。　進云。只如四面無門。老和尚向甚處得這消息來。　師云。你向甚麼處去來。　僧指東畔云。這箇直歲得恁麼黑。又指西畔云。這箇知客得恁麼肥。　師云。不得指東劃西。　僧以坐具一劃。云。者箇不可喚作東西也。　師云。看你亂走。　進云。和尚低聲。恐人聞得。　師云。你適來也郎當不少。　僧以手摑口云。是我招得。　師乃云。大眾。四面長老有書。對大眾前須當說過。四面大漆桶。詳師分半桶。白蓮峯下開。薰却我鼻孔。且道為什麼如此。無你出氣處。</p>
<p>太平專使至。上堂云。萬里無雲點太清。祖天日月自分明。太平不許將軍見。却許將軍建太平。</p>
<p>上堂云。舉則公案。事事成辦。向外馳求。癡漢。癡漢。</p>
<p>上堂云。有物先天地。無形本寂寥。能為萬象主。不逐四時彫。古人恁麼道。可謂錦上鋪花。不妨奇特。諸人且作麼生會。白蓮今日曲順後機。不惜眉毛亦為頌出。有中有。無中無。細中細。麁中麁。</p>
<p>上堂云。今朝三月初五。老漢亦無所補。無字指路堂堂。枉見衲僧受苦。畢竟如何。如人學射。</p>
<p>上堂云。媚景中春暖色暄。盡塵沙界一般天。林巒蓊鬱爭蒼翠。花柳芬芳闘色鮮。蝶弄牡丹飛勢緊。蜂遊芍藥謾遲延。人生幾度逢春景。何不於中種福田。</p>
<p>上堂。舉。興化云。我逢人則不出。出則便為人。三聖道。我逢人則出。出則不為人。　師云。此二古德。一人文章浩渺。一人武藝全施。若道興化是文亦不得。若道三聖是武亦不得。還於此辨得出麼。若辨得出。許你通身是命。若辨不出。你自相度。</p>
<p>上堂云。如何是禪。閻浮樹在海南邊。近則不離方寸。遠則十萬八千。畢竟如何。禪。禪。</p>
<p>上堂云。賤賣擔板漢。貼稱麻三斤。百千年滯貨。何處著渾身。</p>
<p>上堂云。今朝八月二十。佛法兩字難入。深村大小老翁。達磨祖師不及。</p>
<p>上堂云。未透祖師關。莫問大雪山。一步一萬里。千難與萬難。</p>
<p>上堂。舉。僧問趙州。狗子還有佛性也無。州云。無。僧云。一切眾生皆有佛性。狗子為什麼却無。州云。為伊有業識在。　師云。大眾。你諸人尋常作麼生會。老僧尋常只舉無字便休。你若透得這一箇字。天下人不柰你何。你諸人作麼生透。還有透得徹底麼。有則出來道看。我也不要你道有。也不要你道無。也不要你道不有不無。你作麼生道。珍重。</p>
<p>呂寶文嘉問入山。上堂。僧問。世尊拈花。迦葉微笑。台斾光臨於法席。願師方便為宣揚。　師云。六耳不同謀。　進云。不於花上覔。烜赫自圓明。　師云。好。　進云。可謂獨露無私。對揚有準。　師云。是。　進云。覿面知機又作麼生。　師云。不得與別人說。　進云。和尚只知其一。且不知其二。　師云。你作麼生。　進云。祖師却道知來也。歸作鹽梅正是時。　師云。被你道著。　進云。<span class='corr'>已</span>得真人好消息。人間天上更無疑。　師乃云。記得昔日僧問六祖。黃梅衣鉢什麼人得。祖云。會佛法底人得。僧云。和尚還得也無。祖云。不得。僧云。為什麼和尚却不得。祖云。我不會佛法。又舉。僧問雪峯。和尚見德山後得箇什麼道理便休去。峯云。我當時空手去空手迴。　師云。大眾。此二尊宿。一人是祖師。一人是禪師。及乎問著。便道。我不會佛法。又道。我空手去空手迴。你諸人還會伊恁麼說話也無。若要會他恁麼說話。須是透祖師關始得。若不透祖師關。輙不得正眼覷著。</p>
<p>唐提舉耜到院。上堂。舉。三聖問雪峯。透網金鱗以何為食。峯云。待汝出網來即向汝道。聖云。一千五百人善知識。話頭也不識。峯云。老僧住持事煩。眾中或謂雪峯與三聖宗派不同。故言不相契。或謂三聖作家。雪峯不能達其意。如斯話會。有何交涉。忽有人問五祖。透網金鱗以何為食。老僧向伊道。好箇問頭。復云。大眾。且道與雪峯是同是別。不能為你說得。聽取一頌。洞裏無雲別有天。桃花似錦柳如煙。仙家不會論春夏。石爛松枯是一年。</p>
<p>資福專使持法嗣書至。師於法堂上受書。拈起問專使云。本無名字。什麼處得這箇來。　專使擬議。師云。因誰致得。遂陞座。　舉。石頭問長髭。什麼處來。髭云。嶺南來。石頭云。大庾嶺頭一鋪功德成就也未。髭云。成就久矣。只欠點眼在。石頭云。莫要點眼麼。髭云。便請。石頭垂下一足。髭便禮拜。石頭云。你見箇什麼道理便禮拜。髭云。如紅爐上一點雪。　師云。紅爐一點雪。知音瞥不瞥。龜毛扇子扇。泥牛一點血。</p>
</div>
<div class='div-other'><a id='mulu155' />
<p class='h2'>偈頌</p>
<div class='div-other'><a id='mulu156' />
<p class='h3'>投機</p><p>山前一片閑田地。叉手叮嚀問祖翁。幾度賣來還自買。為憐松竹引清風。</p>
</div>
<div class='div-other'><a id='mulu157' />
<p class='h3'>山居</p><p>床是柴棚蓆是茅。枕頭葛怛半中凹。霜天索寞人投宿。睡到平明手脚交。</p>
</div>
<div class='div-other'><a id='mulu158' />
<p class='h3'>自貽</p><p>白雲堆裏古家風。萬里霜天月色同。林下水邊人罕到。方知吾道樂無窮。</p>
</div>
<div class='div-other'><a id='mulu159' />
<p class='h3'>遣興</p><p>冉冉白雲間。[颱-台+弗][颱-台+弗]微風起。至哉造化功。孰為究終始。究之既不能。徒然自憂喜。</p>
</div>
<div class='div-other'><a id='mulu160' />
<p class='h3'>聞角</p><p>幽幽寒角發孤城。十里山頭漸杳冥。一種是聲無限意。有堪聽有不堪聽。</p>
</div>
<div class='div-other'><a id='mulu161' />
<p class='h3'>病起</p><p>病來又病皮黏骨。抖擻起來無一物。行不成步語聲低。鼻孔依前空突兀。</p>
</div>
<div class='div-other'><a id='mulu162' />
<p class='h3'>山中四威儀</p><p>山中行。携籃採蕨稱幽情。牧童唱罷胡家曲。子規枝上一聲聲。</p>
<p>山中住。萬疊千重誰伴侶。縱使知音特地來。雲深必定無尋處。</p>
<p>山中坐。月夜霜天寒鴈過。爐灰撥盡未成眠。報曉靈禽清耳朵。</p>
<p>山中臥。一片清光高鑑我。但得身心到處閑。多年布衲從教破。</p>
</div>
<div class='div-other'><a id='mulu163' />
<p class='h3'>讚白雲先師真</p><p>一月在天。影含眾水。師真之真。非月非水。青黃碧綠亂荼糊。看來半嗔半喜。</p>
</div>
<div class='div-other'><a id='mulu164' />
<p class='h3'>贊四祖演和尚</p><p>桂花包裏老黃梅。不向陰陽地上開。蜂蝶豈知香遠拆。難尋踪跡去還來。</p>
</div>
<div class='div-other'><a id='mulu165' />
<p class='h3'>自贊</p><p>眼暗耳聾。行步龍鍾。人前強笑。叉手當胸。</p>
</div>
<div class='div-other'><a id='mulu166' />
<p class='h3'>自述真贊二首</p><p>以相取相。都成幻妄。以真求真。轉見不親。見成公案。無事不辦。百年三萬六千日。翻覆元來是這漢。</p>
<p>我真我贊。唯<span class='corr'>己</span>自知。面面相覷。有甚了期。</p>
</div>
<div class='div-other'><a id='mulu167' />
<p class='h3'>師室中。常舉趙州狗子還有佛性也無。州云無。僧請問。師為頌之</p><p>趙州露刃劒。寒霜光燄燄。更擬問如何。分身作兩段。</p>
</div>
<div class='div-other'><a id='mulu168' />
<p class='h3'>示禪者二首</p><p>學道先須得指歸。聞聲見色不思議。長天夜夜家家月。影落澄潭幾箇知。</p>
<p>祖道何殊世路平。時人行處不須驚。擬心未到先移步。直似玄沙問鏡清。</p>
</div>
<div class='div-other'><a id='mulu169' />
<p class='h3'>示學徒四首</p><p>學道之人得者稀。是非長短幾時虧。若憑言語論高下。恰似從前未悟時。</p>
<p>空門有路人皆到。到者方知滋味長。心地不生閑草木。自然身放白毫光。</p>
<p>一片秋光對草堂。籬邊金菊預聞香。蟬聲未息涼風起。勝似征人歸故鄉。</p>
<p>終日談玄第一宗。枯河道裏覔魚蹤。直饒祖佛無階級。須向奇人棒下通。</p>
</div>
<div class='div-other'><a id='mulu170' />
<p class='h3'>送巳德二禪者之長安緣幹</p><p>二人同心。其義斷金。古今有此。吾道堪任。山之厚重。海之淵深。白雲留不住。祖佛莫能禁。極目少林峭峙。傍觀華岳崟岑。分得維摩按指法。且彈一曲訪知音。</p>
</div>
<div class='div-other'><a id='mulu171' />
<p class='h3'>悼四祖演和尚</p><p>此病彼圜寂。吾門何得失。生死若空花。去來如鳥跡。東涌忽西沒。影挂寒堂壁。三十三天撲帝鐘。普念般若波羅蜜。</p>
</div>
<div class='div-other'><a id='mulu172' />
<p class='h3'>悼投子青禪師</p><p>寂住峯頭雲。灑落曹溪水。高張浮渡帆。直入大洋裏。運載既緣終。昨夜狂風起。[髟/?]角女子戴瓊花。八十翁翁穿繡履。</p>
</div>
<div class='div-other'><a id='mulu173' />
<p class='h3'>悼浮渡圓鑑禪師</p><p>浮渡巖前青瘦栢。叢林聳出標風格。夜來寒影落西衢。誰唱胡笳十八拍。</p>
</div>
<div class='div-other'><a id='mulu174' />
<p class='h3'>吊崇勝大師</p><p>苦霧罩庭軒。悲雲鎖暮天。師歸真淨界。影挂月孤圓。去不去兮若之夢。來不來兮誰後先。誰後先。閻浮樹在海南邊。</p>
</div>
<div class='div-other'><a id='mulu175' />
<p class='h3'>悼陳吉先</p><p>子既卜遷居。禪家第一機。有帆不挂樹。無住坦然途。世態那堪戀。恩情盡屬愚。祖師門下客。到此辨錙銖。</p>
</div>
<div class='div-other'><a id='mulu176' />
<p class='h3'>訪信和尚</p><p>維摩之後室長開。立雪求心悟善財。木老花彫兮白雲亂卷。波澄霜夜兮皎月徘徊。不二門高遠相訪。又騎羸馬入塵埃。</p>
</div>
<div class='div-other'><a id='mulu177' />
<p class='h3'>送白首座回鄉</p><p>歸心休問路多端。四海為家未足觀。隻履清名思達磨。諸侯九合笑齊桓。</p>
</div>
<div class='div-other'><a id='mulu178' />
<p class='h3'>次韻詶甘露顒長老</p><p>本自居山不厭山。水聲山色異人間。知音若會儂家意。任是危層亦共攀。</p>
</div>
<div class='div-other'><a id='mulu179' />
<p class='h3'>送仁禪者</p><p>白雲巖上月。太平松下影。深夜秋風生。都成一片境。</p>
</div>
<div class='div-other'><a id='mulu180' />
<p class='h3'>送文禪人寧親</p><p>今生父母當親覲。從本爺娘子細看。動轉施為全得力。一回舉著骨毛寒。</p>
</div>
<div class='div-other'><a id='mulu181' />
<p class='h3'>送蜀僧</p><p>相聚淮南四十年。而今歸去路三千。有人若問西來意。水在江湖月在天。</p>
</div>
<div class='div-other'><a id='mulu182' />
<p class='h3'>寄信上人</p><p>一瓶一鉢且隨緣。此事時時強為宣。知<span class='corr'>己</span>不來春漸老。孤峯皎月對寒泉。</p>
</div>
<div class='div-other'><a id='mulu183' />
<p class='h3'>次韻詶黃龍圖</p><p>海會雲山疊亂青。龍潭瀉碧聲冷泠。使君乞與安閒地。時共禪徒終夜聽。</p>
</div>
<div class='div-other'><a id='mulu184' />
<p class='h3'>次韻詶高臺師兄</p><p>每覽嘉隱篇。清風益可愛。有時說向人。時人都不會。回首望衡岳。岳山千里外。獨步立斜陽。颯颯聞秋籟。</p>
</div>
<div class='div-other'><a id='mulu185' />
<p class='h3'>擬雲送信禪者作丐</p><p>春晴觸石欲高飛。皖伯臺前度翠微。本自無心為雨露。何曾有意泄天機。風雷倚勢聲光遠。草木乘陰色澤肥。莫謂功成空聚散。巖房潛約幾時歸。</p>
</div>
<div class='div-other'><a id='mulu186' />
<p class='h3'>送化主三首</p><p>巖縫迸開雲片片。半籠幽石半從龍。為霖普潤焦枯後。却入煙蘿第一重。</p>
<p>莫論人情與道情。大都物理自分明。皖公山下長流水。今古滔滔徹底清。</p>
<p>庭無立雪人。路有塵埃客。傾盡此時心。松間贈行色。</p>
</div>
<div class='div-other'><a id='mulu187' />
<p class='h3'>與瓌禪化麥</p><p>水中撈得麥。恐悚瓌禪客。往復偃溪邊。聞聲隔不隔。</p>
</div>
<div class='div-other'><a id='mulu188' />
<p class='h3'>寄太平燈長老</p><p>徧遊五祖山。語笑令人愛。極目情量寬。禮貌多自在。</p>
<p>思鄉便欲回。不慮他人怪。再見是明年。往來無罣礙。</p>
</div>
<div class='div-other'><a id='mulu189' />
<p class='h3'>寄高臺本禪師法兄</p><p>春山望極幾千重。獨凭危欄誰與同。夜靜子規知我意。一聲聲在翠微中。</p>
</div>
<div class='div-other'><a id='mulu190' />
<p class='h3'>遷住白雲入院後示二三執事</p><p>登山須拄杖。渡水要行船。有客開顏笑。無愁展脚眠。</p>
<p>萬般存此道。一味信前緣。試比紅塵裏。清虗直幾錢。</p>
</div>
<div class='div-other'><a id='mulu191' />
<p class='h3'>寄諸郡丐者</p><p>坐一須赴七。古聖留縱跡。此土與西天。箇箇明格尺。</p>
<p>點鐵化為金。喝石變成壁。大力那羅延。是誰親中的。</p>
</div>
<div class='div-other'><a id='mulu192' />
<p class='h3'>寄舊知二首</p><p>隔濶多時未是踈。結交豈在頻相見。從教山下路崎嶇。萬里蟾光都一片。</p>
<p>朔風掃盡千岩雪。枝上紅梅包欲裂。縹緲寒雲天外來。吾家此境憑誰說。</p>
</div>
<div class='div-other'><a id='mulu193' />
<p class='h3'>送化士四首</p><p>何事秋風入夜涼。稻花時復送餘香。要知此箇真消息。末後殷勤味最長。</p>
<p>皖伯臺前送別時。桃花似錦柳如眉。明年此日凭欄望。依舊青青一兩枝。</p>
<p>透出龍門未是難。幾人得過趙州關。白雲片片青山外。為雨為霖去復還。</p>
<p>出自白雲山。携笻步煙渚。心中幾萬端。唯我能相許。</p>
</div>
<div class='div-other'><a id='mulu194' />
<p class='h3'>寄舊三首</p><p>木落高秋玉露垂。窻前黃菊漸離披。白雲片片迎新鴈。不是知音說向誰。</p>
<p>寄書未到他先望。傳語不來我未知。度日林泉無世慮。<span class='corr'>斂</span>眉偷看白猿兒。</p>
<p>梅花欲謝不謝。桃花欲開不開。思君共聽猿啼處。一片白雲天外來。</p>
</div>
<div class='div-other'><a id='mulu195' />
<p class='h3'>偶作</p><p>多時欲寫天邊鴈。毛色觀來苦未全。號呌不妨知節令。養成飛去有何難。鴈鴈鴈塔當初占。古蹤禪禪。入理深淵。無形無狀。千難萬難。後生晚長。心堅石穿。</p>
</div>
<div class='div-other'><a id='mulu196' />
<p class='h3'>賦祖花次李提刑韻三首</p><p>此花逈與人間別。結果開花當處生。要會祖師端的旨。未萌天地<span class='corr'>已</span>先成。</p>
<p>此土西天祖佛名。雙峯頂上鐵花生。世間無限丹青手。只恐吟成畫不成。</p>
<p>造化之功品物情。正當生處不言生。尋枝摘葉空勞力。一朵開時一佛成。</p>
</div>
<div class='div-other'><a id='mulu197' />
<p class='h3'>次韻酬彭運使留題七峯閣</p><p>山腰營小閣。聊且寄生平。三四危峯頂。啼猿分外清。</p>
</div>
<div class='div-other'><a id='mulu198' />
<p class='h3'>次韻寄彭運使吏部</p><p>縱使千回眼見。爭如手親一徧。透得此箇重關。乃是平生方便。</p>
</div>
<div class='div-other'><a id='mulu199' />
<p class='h3'>次韻詶吳都曹</p><p>山家旨趣最幽微。路轉峯回到者稀。一鉢黃菁消永日。滿頭白髮<span class='corr'>已</span>玄機。遶巖瀑布窻前落。哭月狂猿嶺上飛。自得平生觀不足。那知浮世是兼非。</p>
</div>
<div class='div-other'><a id='mulu200' />
<p class='h3'>次韻詶蘄倅李朝奉</p><p>諦當之言不在多。文殊不二問維摩。趙州眼爍四天下。賴有同參凌行婆。</p>
</div>
<div class='div-other'><a id='mulu201' />
<p class='h3'>題東頴西湖簡太守李秘監</p><p>脩竹喬松積翠陰。綠楊紅蘂徧園林。到頭須讓西湖水。淡靜還如君子心。</p>
</div>
<div class='div-other'><a id='mulu202' />
<p class='h3'>東頴途中</p><p>一宿成家步。孤雲萬里遊。吾門隨處靜。世路幾時休。</p>
<p>舉首問明月。憑心寄斗牛。歸期何太晚。猶尚往他州。</p>
</div>
<div class='div-other'><a id='mulu203' />
<p class='h3'>聚遠亭</p><p>眼觀不足。耳聽不盡。水碧山青。誰遠誰近。</p>
</div>
<div class='div-other'><a id='mulu204' />
<p class='h3'>答憑希道</p><p>老病踈慵不記心。應無狂夢到瓊林。水聲山色長為伴。利害從教似海深。</p>
<p>俳佪兩㵎齊。瀉碧垂雙帶。長沙波。浪深湍流轉霶霈。</p>
</div>
<div class='div-other'><a id='mulu205' />
<p class='h3'>詶石秀才</p><p>昨夜西風激怒濤。驚飜舊事沒絲毫。凭欄笑罷思量著。望斷長天月色高。</p>
</div>
<div class='div-other'><a id='mulu206' />
<p class='h3'>送朱大卿</p><p>但得心閑到處閑。莫拘城市與溪山。是非名利渾如夢。正眼觀時一瞬間。</p>
</div>
<div class='div-other'><a id='mulu207' />
<p class='h3'>送呂公輔</p><p>送客別金沙。行行去路賒。淡煙籠碧漢。薄霧綴紅霞。</p>
<p>百舌吟新樹。千株長嫰芽。飜思分袂處。舉首見桃花。</p>
</div>
<div class='div-other'><a id='mulu208' />
<p class='h3'>送黃景純</p><p>秋雲秋水兩依依。塞鴈聲聲度翠微。多向洞庭青草岸。楚天空濶不知歸。</p>
</div>
<div class='div-other'><a id='mulu209' />
<p class='h3'>重會郭功甫</p><p>淨空居士久相知。三十年來只片時。今日白蓮花下見。維摩元是舊容儀。</p>
</div>
<div class='div-other'><a id='mulu210' />
<p class='h3'>寄李元中</p><p>寄盡千張紙。徒煩心手勞。人情如太華。爭似道情高。</p>
</div>
<div class='div-other'><a id='mulu211' />
<p class='h3'>嘉隱堂</p><p>一松一竹一溪雲。時有清風伴月輪。窻外泉聲長似雨。逈然居者不知春。</p>
</div></div><p style="margin-left:1em">黃梅東山演和尚語<span class='corr'>錄</span><span class='note-inline'>(終)</span></p>

<p class='juan'>古尊宿語錄卷第二十二</p>
<div class='div-xu'><a id='mulu212' />
<p class='h2'>附錄序文<span class='note-inline'>(三首)</span></p><p>葢聞言語道斷。而未始無言。心法雙亡。而率相傳法。有得兔忘蹄之妙。無執指為月之迷。故宗師起而稱揚。若尺棰取之不竭。學者從而領悟。如連環解之無窮。教外別傳。道斯為美。　演師和尚。游方寖久。詢請無私。周旋黃蘗之庭。踐履白雲之室。常心是道。信手成金。紅粉佳人。發最上之機。金色頭陀。無容身之處。念聰明呪。唱太平歌。皆諸方之所未聞。後人之所警䇿。其他妙語不可殫論。廣于簡編。庶為龜鑑云耳。知台州黃巖縣事張景脩序。</p>
<p>粤自靈山拈出。葱嶺傳來。天下叢林。分枝布葉。石霜古月。海會重圓。介在祖山。隱若敵國。誰主茲地。演公其人。　演公系本蜀川。令行淮甸。三提宗印。二紀于茲。仁義道中空華結果。荊棘林內石筍抽條。莫疑優鉢現前。飜作葛藤會去。克勤上人錄其語要。俾之贊揚。兔角龜毛。敢言有實。<span class='corr'>狐</span>裘羔袖。終愧非宜。紹聖二年十一月二十四日。河間劉跋謹序。</p>
<p>海會演師。昔行脚至白雲峯頂。逢一善知識。據師子座。現比丘身。為無所為。說無所說。有時拏雲擭浪。游戲自如。有時截鐵斬釘。紀干不可。諸方輻湊。四眾景從。罔測其由。舉皆自失。師獨熟視而笑。莫逆於心。曾未踰時。遂蒙受記。天人叶贊。自四面而住太平。父子相承。由太平而來海會。隨機答問。因事舉揚。不假尖新。自然奇特。其徒纂集。請余為之序。欲傳於世云。紹聖二年十一月初十日。吳郡朱元禍序。</p>
</div></div>
</div><!-- end of div[@id='body'] -->
</body></html>