<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu44' />古尊宿語錄卷第九</p>
<div class='div-other'><a id='mulu45' />
<p class='h1'>石門山慈照禪師鳳巖集<span class='note-inline'>(南嶽下十世嗣首山)</span></p>
<div class='div-other'><a id='mulu46' /><p>師開堂拈香云。西天二十八祖．唐土六祖．過去聖人。盡得傳衣付法。至唐代六祖之後。得道者如稻麻竹葦。不傳其衣。只傳其法。皆以香為信。今日一瓣香為什麼人通信。某甲雖不言。大眾<span class='corr'>已</span>委悉。爇此一炷香也。　僧問。師唱誰家曲。宗風嗣阿誰。　師云。山連嵩嶺。地近洛川。　問。和尚開堂於此日。先將何法報君恩。　師云。撑天拄地。　云。君恩如此。祖意如何。　師云。分明領話。　問。如何是佛。　師云。卭州多出九節杖。　云。謝師指示。　師云。莫作答佛話會。　却問。如何是祖師西來意。　師云。九里江上望舶船。　云。意旨如何。　師云。市舶亭前人不識。　問。寶劒未出匣時如何。　師云。在匣裏。　云。出匣後如何。　師云。放汝一線道。僧禮拜。師便打。</p>
<p>上堂云。上上之機。人法俱遣。中下之機。但除其問。猶有法在。下下之機。據問而行。若是出格道人。全體作用。諸上座盡是出格道人。老僧爭敢作用。　問。如何是一著子。　師云。明明似日連天照。暗暗昏昏人自迷。　云。如何得不迷。　師云。千里萬里。</p>
<p>早參。示眾云。且道昨日與今朝。是同是別。古人道昨日今朝事恰同。又道昨日今朝事不同。同與不同即且置。且道即今一句作麼生。波隨月照。影逐日移。　師入州。看官路逢延慶長老。問。中路相逢一句作麼生道。　師云。某甲禮拜和尚有分。　明日到院。茶話次。昨日聞學士說新石門和尚。和尚久在石門。為什麼說新去。　師云。腦後合掌。　問。來時無物去時空。二路都迷。如何得不迷去。　師云。秤頭半斤。秤尾八兩。</p>
<p>上堂云。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我這裏。若離我這裏。我有鈎子鈎你。十五日<span class='corr'>已</span>後諸佛滅。你不得住我這裏。若住我這裏。我有錐子錐你。且道正當十五日。用鈎即是。用錐即是。遂有頌云。正當十五日。鈎錐一時息。更擬問如何。回頭日又出。　問。如何是無縫塔。　師云。直下看。　云。如何是塔中人。　師云。退後。退後。　問。如何是古佛心。　師云。踏著秤槌硬似鐵。　云。意旨如何。　師云。明日向你道。　問。青山綠水即不問。急切一句作麼生道。　師云。垂手過膝。兩耳垂肩。　汝州先師忌。問。先師還來也無。　師云。三巡茶罷一炷香。　云。齋後向什麼處去。　師云。風搖樹響人不顧。葉落歸根始知音。</p>
<p>上堂云。鳳凰巖下鐘皷喧轟。石門家風朝朝舉唱。問答賓主甚是分明。棒喝臨機誰人同道。若是同道者。對眾證據。良久。云。霜天冷徹骨。雪路少人行。　問。如何是石門境。　師云。一任眾人看。　云。如何是境中人。　師云。明日來喫棒。　問。嵩少地近。汝海波深。石門玄機。請師指示。　師云。幾時到汝海來。僧無語。師便打。　問。如何是和尚家風。　師云。一句每當機。逢人直是道。　問。如何是賓中賓。　師云。禮拜甚分明。　云。如何是賓中主。　師云。覷地無回顧。　云。如何是主中賓。　師云。往復問前程。　云。如何是主中主。　師云。萬里絕同侶。　問。如何是奪人不奪境。　師云。山河大地。　云。如何是奪境不奪人。　師云。番人失氈帳。　云。如何是人境俱奪。　師云。有何佛祖。　云。如何是人境俱不奪。　師云。問答甚分明。　問。如何是先照後用。　師云。突兀峯頭點巨火。長安城裏不通風。　云。如何是照用同時。　師云。突兀峯頭無巨火。長安城裏絕人行。　云。如何是照用不同時。　師云。昨日十五。今日十六。　大傑張茂崇問。摩騰入漢。<span class='corr'>已</span>涉繁詞。達磨單傳。請師指示。　師云。冬不寒。﨟後看。　問。五目不覩其容。二聽不聞其響。落聲色即是。不落聲色即是。　師云。問從何來。　問。瞻之在前。忽然在後。復是何物。　師云。築著鼻孔。　問。若能轉物。即同如來。萬象是物。如何轉得。　師云。喫了飯。無些子意智。　問。拈槌竪拂。皆是止啼之說。揚眉瞬目。未為作者之機。如何是現前受用。　師云。早衙放過。晚後出來。　問。寸絲不挂。法網無邊。為什麼却分迷悟。　師云。兩桶一擔。　問。心隨境轉。境逐心生。心境兩忘。甚處即是。　師云。待你悟始得。　問。有情有用。無情無用。如何是無情應用。　師云。獨扇門子晝夜開。　問。法尚應捨。何況非法。如何是非法。　師云。喫粥喫飯。　問。愛河浮更沒。苦海出還沉。如何出得。　師云。錯。</p>
<p>早參。示眾云。月未沒。日<span class='corr'>已</span>出。萬象凝然。什麼處不分明。既然分明。分明一句作麼生道。良久。云。日月照臨無影樹。不勞把住遶街行。</p>
<p>示眾。問答須教起倒全。龍頭虵尾自欺瞞。如王秉劒由王意。似鏡當臺要絕觀。開口早經千萬里。低頭思慮萬重關。指人若也無正眼。何啻前程作野干。</p>
<p>上堂云。朝朝皷響。夜夜鐘鳴。聚集眾流。復有何事。過去諸聖成就此門。諸上座各各不欠少。某甲<span class='corr'>已</span>是不識好惡。諸上座更要喫辛受苦。</p>
<p>上堂云。無事不要生事。歸堂。</p>
<p>上堂云。鐘皷才罷。賓主<span class='corr'>已</span>分。大眾齊來。照用俱了。若恁麼會得。繼紹古人。若會不得。實為罔措。莫有會者麼。出來對眾證據。</p>
<p>上堂云。切忌蹉過。歸堂喫茶。</p>
<p>上堂云。第一句道得。石裏迸出。第二句道得。挨拶將來。第三句道得。自救不了。歸堂。</p>
<p>上堂云。但得本。莫愁末。如何是諸上座本。莫是上來下去。禮佛禮塔。入室摳衣。歡娛笑樂麼。若認得這箇是四大五蘊。莫是趣寂息念。不出不入。不聚不散麼。會得。認得箇精魂。如何是上座本。良久。云。歸堂。</p>
<p>上堂云。春景溫和。萬物蘇舒。山青水綠。真堪養道。遊方禪子甚是及時。祖佛家風且喜沒交涉。　僧侍立次。師云。<span class='corr'>已</span>是撒沙著諸人眼裏也。如今更不敢不識好惡。歸堂。　問。寒時又寒。熱時又熱。寒底是。熱底是。　師云。杖頭傀儡人長弄。　問。逐日開單展鉢。以何報答施主之恩。　師云。被這一問。和我愁殺。　云。恁麼則謝供養也。　師云。得什麼人氣力。僧禮拜。　師云。明日更喫一頓。</p>
<p>上堂云。春景溫和。春雨普潤。萬物生芽。什麼處不沾恩。且道承恩力一句作麼生道。良久。云。春雨一滴滑如油。　問。如何是學人自<span class='corr'>己</span>法身。　師云。每日搬柴不易。　云。此是大眾底。如何是學人自<span class='corr'>己</span>底。　師云。三生六十劫。　問。大悲千手眼。為什麼在此。　師云。見箇什麼。　云。恁麼則千百億化身。　師云。且領前話。乃云。上來下去為什麼事。若有所得。埋沒諸兄弟。若無所得。圖箇什麼。得與不得且置。如何是見前妙用底事。良久。云。雲覆千山不露頂。雨滴街前漸漸深。歸堂。　問。請師指示箇修行路。　師云。殺人放火。　云。彼此修行。為什麼却如此。　師云。果然不修行。　問。親切處請師的旨。　師云。莫忘却。　云。莫忘却時如何。　師云。一年三百六十日。　云。恁麼則不忘却也。　師云。你見箇什麼道理。　云。適來謝茶。　師云。未在。　云。請師別道。　師云。兩社一寒食。</p>
<p>早參。示眾。月未沒。日又出。日月往來無間隔。奉勸禪流莫追尋。追尋特地生疑惑。</p>
<p>上堂云。鳳凰山下。鐘皷喧轟。石門家風。朝朝舉唱。大眾上來。賓主<span class='corr'>已</span>分。開口動舌。照用俱了。若恁麼薦得。甚處有佛祖。若未薦得。憑何過日。薦得薦不得即且致。作麼生是無佛祖底句。良久。敲禪牀。下座。</p>
<p>小參。早朝擊皷。法堂上聚會。晚後鐘聲。方丈裏相見。法堂上聚會即不問。作麼生是方丈裏相見底句。　自代云。不通風。　問。還有不報四恩三有者麼。　師云。有。　云。如何是不報四恩三有者。　師云。撒手臥長街。光音非旨趣。　問。牛頭未見四祖時。為什麼百鳥㗸花獻。　師云。果熟馨香鳩鳥啄。　云。見後為什麼不㗸花。　師云。萬象頓息鬼神愁。　云。見與不見。是同是別。　師云。山河不礙青霄路。妙用縱橫處處通。　問。親到寶山求寶時如何。　師云。求得即不中。　云。求得後如何。　師云。不中不中。乃云。擬心即差。動念即乖。不擬不動。正在死水裏作活計。作麼生是衲僧轉動一句。良久。云。朝聞皷動。暮聽鐘聲。</p>
<p>上堂云。三春景裏。日暖風和。水畔經行。林間宴坐。覩茲時景。賓主<span class='corr'>已</span>分。開口動舌。照用俱了。若能如是解去。會得賓中主。作麼生是主中主。良久。云。一條濟水透過新羅。　一日。問直歲。清凉堰從你堰。若遇洪水滔天時。堰得麼。　云。在裏頭。　師云。與誰同伴。歲無語。却請和尚代。　云。透過新羅。　問。和尚若遇洪水滔天時。堰得麼。　師云。上拄天。下拄地。　云。若遇劫火洞然時作麼生。　師云。橫出竪沒。</p>
<p>上堂云。四山霧起。大地黯黑。日月收光。正當與麼時。如何辨主。良久。拍禪牀。下座。　師浴出。僧問。三身中。那身澡洗。　師云。困。　送亡僧。歸喫茶次。問。亡僧遷化向什麼處去。　師云。風搖樹響。葉落歸根。　學人良久。師云。會麼。　云。不會。師乃澆茶三滴。　問。如何得人身去。　師云。我常欲作驢身。</p>
<p>上堂云。上來下去。參請不無。作麼生是依時及節底句。良久。云。朝聞皷響。夜聽鐘聲。歸堂。　問。門外三車。學人欲上牛車時如何。　師云。未是極則處。　云。如何是極則處。　師云。犬吠虗聲切。癡人望太陽。　問。三叉路頭。未審教學人往何路。　師云。莫錯。</p>
<p>上堂云。鐘聲才罷皷聲喧。鐘皷相交會人天。臨機妙用無別法。開口動舌顯三玄。臨機照用須子細。互換賓主疾如烟。進前更欲求佛祖。擬議早是隔西天。</p>
<p>上堂云。五白猫兒爪距獰。養來堂上絕蟲行。分明上樹安身法。切忌遺言許外甥。作麼生是許外甥底句。莫錯舉。</p>
<p>上堂。舉普化語。僧便問。大悲院裏有齋。意旨如何。　師云。日暖隈陽坐。天寒不舉頭。</p>
<p>上堂云。聞鐘聲即尋鐘聲來。無鐘聲向什麼處來。若不來。叢林何在。既來。是何面目。直饒不來不去。正在死水裏作活計。作麼生是衲僧出氣一句。良久。云。珍重。　問。十二時中如何用心。　師云。喫粥喫飯。　云。與麼則打軟去也。　師云。打軟去也。　問。昨夜轉一位。今朝轉一位。兩頭俱轉時如何。　師云。未是衲僧極則。　云。如何是衲僧極則。　師云。春末臨朱夏。　云。畢竟了如何。　師云。九九八十一。</p>
<p>上堂云。各各英雄丈夫兒。堂堂物我更何疑。現前歷歷明如日。展縮當人示疾時。超然不得長空路。獨脫禪光得自知。多聞方便談今古。濟物須彰閃電機。良久。云。去去西天路。迢迢十萬餘。</p>
<p>上堂云。天地與我同根。萬物與我一體。諸上座。維那打鐘。還覺心痛也無。若不覺痛。與古人相違。若覺痛。為什麼含笑。上來直須子細。　僧入室。問。正當與麼時。還有師也無。　師云。燈明連夜照。甚處不分明。　云。畢竟事如何。　師云。來日是寒食。　問。古人急水灘頭毛毬子。意旨如何。　師云。雲開月朗。　問。急水灘頭連底石。意旨如何。　師云。屋破見青天。　云。屋破見青天。意旨如何。　師云。通上徹下。</p>
<p>小參。示眾云。學般若菩薩。須具般若眼。不具般若眼。即被般若謾却你去。作麼生是上座般若眼。出來對眾道看。良久。云。沉却也。珍重。　問。如何是佛法大意。　師云。出你口。入你耳。　云。莫祇這便是也無。　師云。分明聞。分明聽。　問。為什麼朝朝風起。雨點全無。　師云。只是龍王不動頭。　云。畢竟事如何。　師云。待雨下了向你道。　云。雨下了。和尚為什麼不說。　師云。老僧罪過。　問。如何是人境兩俱奪。師展兩手。　云。不會。師彈指三下。　問。十二時中如何辨主。　師云。著衣喫飯量家第。　云。辨得後如何。　師云。作麼生是主。僧無語。</p>
<p>上堂云。擬心即差。動念即乖。不擬不動。正在死水裏作活計。作麼生是衲僧轉身處。只如古人與麼道。還有為人處也無。若言為人。依言縛殺你。若言不為人。意在什麼處。所以道。涅槃心易曉。差別智難明。又云。知見立。知即無明本。知見無。見斯即涅槃。若向這裏明得去。未具衲僧眼。直須子細。</p>
<p>上堂云。三春景謝。朱夏將臨。是禪子罷游之際。幽窻掛錫之辰。林下相逢。合談何事。良久。云。擬指千差路。回光百萬程。　問。牛頭未見四祖時如何。　師云。雲散見青天。　云。見後如何。　師云。澄潭月現。　問。如何是道。　師云。車碾馬踏。　云。如何是道中人。　師云。竪坐橫眠。</p>
<p>上堂云。香烟才起。是處皆知。大眾雲臻。從上宗乘。只可如是。若能如是解。掣皷奪旗。亙換主賓。照用同時。棒喝齊彰。直饒你如是解。只是箇賓中主。作麼生是主中主。　便有僧問。香烟才起。是處皆知。未審主山後如何。　師云。向你道。還信麼。　云。特伸請益。師便喝。　云。和尚為什麼諱人道著。　師云。瞎。僧禮拜。　乃云。一句語中。須具三玄。一玄門中。須具三要。從上諸聖總具三玄三要。他若不具三玄三要。總屬盲用。既能如此留心。直須子細。良久。云。石門後輩。諸事寡拙。久立先參。歸堂憩歇。　問。佛未出世時如何。　師云。平。　云。出世後如何。　師云。平。　云。未審出世與未出世。是一是二。　師云。妙用當機顯。回光只在人。　問。大事未辦時如何。　師云。切。　云。辦後如何。　師云。切。　問。如何是玄談。　師云。掉向墻南。　問。如何是祖師西來意。　師云。叉手當胷。　云。意旨如何。　師云。打躬近前。　問。一處火發。任從你救。八方齊發。如何。　師云。快。　云。還求出也無。　師云。若求出。即燒殺你。僧禮拜。　師云。直饒你不求出。也燒殺你。</p>
<p>大雨。上堂云。朝陽雲掩。夜月收光。四山烟霧起。大地絕纖埃。正當與麼時。什麼人作主。雖然如是。爭奈千江競注。萬派流源。被大海一時包了也。莫道總包容了。爭奈奔波濟水。透過新羅。</p>
<p>上堂云。金烏西墜。玉兔東升。晝夜循環。有何了日。何不日南午處正位上看。半夜子時長連牀上偃息。正當與麼時。可謂千聖情盡。影像全無。雖然如是。未是極則處。直須動轉始得。直饒動轉。只是肯得洛浦．灌溪。未肯得佗三聖．興化。開口動舌早成病。棒喝臨機構也難。<span class='corr'>眨</span>眼直須行正令。</p>
<p>上堂云。晚看千家戶不扄。時聽秋杵一聲聲。途中多少未歸客。却到家中事怎生。諸上座。休向途中。直須歸家。若得歸家。直得親於父母。不得教生其恩愛。直須殺却父母。既殺却父母。便須出家。既然出家。便能親於佛祖。雖然如是。須去却佛祖始得。既殺却父母。去却佛祖。方可有纖粟衲僧見解。猶未得衲僧全體作用。良久。云。作麼生是衲僧全體作用。殺父殺母。去佛去祖。未是衲僧極則處。進前更擬問如何。北邙山下有甚數。</p>
<p>上堂云。雲山聚會。意為平生。挈杖諸方。擬逃生死。何得空過遣日。為什麼不進步商量。若欲進步商量。特地乖違。便言只恁麼休去。更辜負平生。總不如是。又向什麼處留心。良久。云。歸堂。</p>
<p>上堂云。龍騰滄海。魚鼈潛蹤。虎嘯高岩。野狐屏跡。象王蹴踏。寶岸皆崩。師子嚬呻。百獸隱匿。鳳凰展翅。眾鳥迷巢。祖師家風。中下莫湊。目連鶖子。運智運通。金色頭陀。瞬眸釋主。聲聞莫測。十地寧知。空生才唱。天早雨花。豈況繁詞率爾亂說。通一線道。直須滿口道將來。道。道。直饒道得。也是順邈將來。</p>
<p>上堂云。參玄上士。遊方高人。直須具衲僧眼目。良久。云。開口直教千聖情盡。萬緣無繫。父母俱亡。賓主不立。若如是解者。猶是衲僧少許見解。未是衲僧全體受用。作麼生是全體受用。良久。云。歸堂喫茶。</p>
<p>上堂云。諸上座各各氣宇如王。須具衲僧眼目。大地山河不礙眼光。莫受人瞞。且道于闐國王作何面目。　時有僧問。承和尚有言。山河大地不礙眼光。未審于闐國王作何面目。　師云。不出戶。　云。未審與什麼人同道。　師云。至切是家親。</p>
<p>上堂云。朝朝擊皷。夜夜鐘聲。聚集禪流。復有何事。若言無事。屈延諸德。若言有事。埋沒從上宗乘。開口動舌總沒交涉。雖然如是。初機後學須藉言語顯道。作麼生是顯道底。良久。云。林中百鳥鳴。柴門閑不扄。</p>
<p>上堂問。承古有言。十五日<span class='corr'>已</span>前用鈎。十五日<span class='corr'>已</span>後用錐。即今十五日。和尚用什麼。　師云。這一條拄杖是清化主捨。　云。和尚莫盲枷瞎棒。　師云。罪不重科。乃云。虗空有盡。此道無窮。如拳作手。如手作拳。皆是自<span class='corr'>己</span>展縮。並不欠少。不由佗人。各各具足。不肯承當。勸請諸上座承當埋沒。諸上座。直下承當去。承當箇什麼。歸堂喫茶。　董侍郎問。文殊是七佛之師。未審文殊以何為師。　師云。獨鎮五峰頭。　查學士與師坐次。弄鎗客參。士便問。弄鎗如何下手。　師云。逢場作戲。　問。無情說法。意旨如何。　師云。朝朝樹響。夜夜風鳴。　云。如何委悉。　師云。晝有日照。夜有月明。　問。德山棒．臨濟喝。如何是一喝下事。　師云。我不作這活計。　云。意旨如何。　師云。非公境界。　問。金鱗未出網時如何。　師云。待汝出網來向汝道。　云。即今出也。師意如何。　師云。西海裏事作麼生。僧便喝。　師云。瞎。僧禮拜。　問。若能轉物。即同如來。未審三門佛殿如何轉。　師云。我向汝道。汝還信麼。　云。和尚誠言。安敢不信。　師云。這漆桶。僧禮拜。　問。如何是衲衣下事。　師云。露地不通風。　云。與麼則一百五日看也。　師云。放你三十棒。僧禮拜。　問。不施寸刃。便登九五時如何。　師云。七縱八橫。　云。與麼則簾卷扇開去也。　師云。舌拄上齶。僧禮拜。　問。黑荳未生芽時如何。　師云。正與麼。　云。生芽後如何。　師云。鬼門關外今霄路。萬里崖州獨自行。　問。如何是吹毛劒。　師云。鋹。　云。用後如何。　師云。伏惟尚響。　僧侍立次。師問。什麼處坐。　云。後架裏坐。　師云。你向什麼處舉話。　云。與主人公舉話。　師云。主人公姓什麼。　云。不得姓。　師云。名什麼。　云。不得名。　師云。與麼則不識主人公也。僧便喝。師不對。　問。如何是互換之機。　師云。東邊立了西邊立。　云。還相見也無。　師云。相見事作麼生。僧便喝。　師云。瞎。僧禮拜。　問。師唱誰家曲。宗風嗣阿誰。　師云。汝水河邊曾對勝。失却橈棹至于今。　云。汝原一曲師親唱。向上宗乘事若何。　師云。當處不留人。劃時送千里。　師勘僧云。孤輪獨照深山裏。近離何方到此來。　云。近離白馬。　師云。更不再勘。僧無語。　師云。且坐喫茶。　師問僧。韶陽境土君知好。六祖家風試道看。僧無語。　師云。却是石門罪過。且坐喫茶。　舉。鹽官和尚喚侍者。將犀牛扇子來。者云。扇子破也。官云。扇子既破。還我犀牛兒來。者無語。　代云。欄下。　舉。僧問龍牙。十二時中如何著力。牙云。如無手人行拳始得。　師云。道即殺道。只得一半。　云。和尚作麼生。　師云。如無舌人欲唱歌始得。　舉。僧問石門徹和尚。實際理地如何進步。徹云。鳥道無前。僧進語云。幽谷白雲藏白雀。擬心棲處隔山迷。　師別云。栖心不住栖心地。物外縱橫任法閑。　舉。徹和尚離谷隱。有僧問。師住襄陽去。盡襄陽男女各置一問。問問各別。和尚如何支遣。徹云。一音剖出塵沙句。豁達虗空應萬機。　師別云。頭頭上活。物物上具。　師問僧。昔日叢林親際會。再登鳳嶺事若何。　云。奉別和尚。經今一年。　師云。本分行脚僧。僧無語。　師云。坐喫茶。</p>
</div>
<div class='div-other'><a id='mulu47' />
<p class='h2'>次住谷隱山太平寺語</p><p>陞座。拈香云。此一炷香。供養十方諸佛．人天大眾。先願國安民泰。教法興隆。此一炷香。十五年前<span class='corr'>已</span>呈醜拙了也。如今還有委悉者麼。對眾商量。　時有僧問。不施寸刃。便登九五時如何。　師云。罕逢此問。　云。與麼則人天有賴。大眾沾恩。　師云。是何言歟。乃云。問話且止。欲得親切。莫將問來問。你擬進前。早沒交涉了也。豈況忉忉。有何所益。若論佛法。不在問處。雖然如是。早是多途。況久立尊官。珍重。</p>
<p>上堂云。襄陽蕩蕩。廣闊而無際無涯。漢水滔滔。深遠而有終有始。峴山一帶。橫貫乾坤。楚岫千峰。竪該日月。鳳林關下直透。荊南來往遊人且無障礙。諸上座盡是透關底人。作麼生是透關底句。試道看。擬議千差路。回光萬里程。　問。祖令未行時如何。　師云。獨臥沙場。　云。未審其中事作麼生。　師云。寒灰不再焰。　問。終日忙忙。那事無妨。如何是那事。　師云。覔頭不見。　云。為什麼如此。　師云。三日後看。僧禮拜。師噓。　問。如何是沙門行。　師云。三三兩兩。各不相知。　云。畢竟如何。　師云。截舌有分。　問。一陽才啟。天地咸知。依時及節事如何。　師云。午夜燈光連宵照。　云。照後如何。　師云。茶烟香篆一時清。　問。逐境不入流時如何。　師云。早入了也。　云。入流不逐境時如何。　師云。未是極則處。　云。如何是極則處。　師云。七棒對十三。　問。如何是奪人不奪境。　師云。峴山亭邊好用功。　云。如何是奪境不奪人。　師云。雪消流水湧。　云。如何是人境俱奪。　師云。霜結滿亭寒。　云。如何是人境俱不奪。　師云。放你一線道。　問。日往月來遷。不覺年衰老。還有不老者麼。　師云。有。　云。作麼生是不老者。　師云。虬龍筋力高聲呌。晚後精靈轉更多。　問。如何是學人深深處。　師云。烏龜水底深藏六。　云。未審其中事若何。　師云。路上行人莫與知。　問。如何是印空底句。　師云。舌拄上齶。　云。如何是印水底句。　師云。說話對聾人。　云。如何是印泥底句。　師云。頭上喫棒。口裏喃喃。　問。一句當機。請師說法。　師云。莫妄想。　云。不妄想後如何。　師云。仙人禮枯骨。餓鬼打死屍。　問。浩浩之中。如何辨主。　師云。襄江競渡船。　云。未曉之人如何領會。　師云。且領前話。　問。學人擬歸鄉。請師指路頭。　師云。借人扶上馬。　云。莫便是和尚為人處也無。　師云。葛嶺那邊看。　問。師子是獸中之王。為什麼却被六塵吞。　師云。須知六塵好手。僧禮拜。　師云。得便宜是落便宜。　問。不斷廉纖句。如何絕眹迹。　師云。絕迹即不好。　云。與麼去如何。　師云。瞎。僧禮拜。　問。只尺之間。為什麼不覩師顏。　師云。折角泥牛無欄圈。　云。與麼則依而行之。　師云。徧地閑田任意耕。　問。承教有言。當觀法王法。法王法如是。如何是法王法。　師云。如是。　云。畢竟如何。　師云。我知你與麼道。　問。王子未登九五時如何。　師云。六宮深處坐。　云。登朝後如何。　師云。當殿不稱尊。　問。世尊說法。天雨四花。和尚說法。有何祥瑞。　師云。莫椀鳴。　問。有問有答。俱落魔境。無問無答。如何辨道。　師云。舌拄上齶。　云。與麼則學人罪過。　師云。放你三十棒。　問。如何是先照後用。　師云。外頭月明屋裏黑。　云。如何是先用後照。　師云。屋裏月明外頭黑。　云。如何是照用同時。　師云。今日好寒。　云。如何是照用不同時。　師云。喫棒了呈欵。　問。如何是函葢乾坤句。　師云。好雪寒。　云。如何是截斷眾流句。　師云。好怕你。　云。如何是隨波逐浪句。　師云。今日立春。　問。馬大師一喝。百丈直得三日耳聾。如何。　師云。萌芽未出土。枯葉<span class='corr'>已</span>遭風。　僧擬議。師便喝。僧云。喝即任喝。某甲不耳聾。　師云。罪不重科。　問。海宴河清。為什麼龍王不現。　師云。待有即現。　云。即今為什麼不現。　師云。疎田不貯水。龍王不柰何。　問。若人有福曾供養佛。未審佛曾供養什麼人來。　師云。明月照臨山谷裏。背岩陰樹不招風。　云。恁麼則早晨燒香。晚後禮拜。　師云。苦痛蒼天。伏惟尚嚮。　問。承古有言。只這如今誰動口。意旨如何。　師云。莫認驢鞍鞽作阿爺下頷。　問。伯牙遇子期時如何。　師云。夜靜更深彈一曲。　云。遇後如何。　師云。琴破絲斷一時休。　問。承教有言。如我按指。海印發光。汝暫舉心。塵勞先起。如何是海印發光。　師云。青霄無異路。　問。說通行不通時如何。　師云。莫以<span class='corr'>己</span>妨人。　云。行通說通時如何。　師云。未信你在。　問。不施寸刃。便登九五時如何。　師云。南面事作麼生。　云。才施小刃。便獲大功也。　師云。大好不施寸刃。　問。如何是和尚不涉眾詞底句。　師云。我向你道。還信麼。　云。與麼則鐵卵生兒樹上飛。　師云。一任揑恠。</p>
<p>上堂云。二年前葛藤。今日再舉。知有者<span class='corr'>已</span>暢平生。不知有者對面千里。諸上座盡是知有者。二年前事作麼生道。良久。云。顏回不知何處去。却教夫子淚漣漣。</p>
<p>上堂云。道安岩下。朝朝鐘皷聲喧。傘盖山前。日日烟霞覆地。猿啼嶺上。魚躍淵中。山高則九夏花開。谷深則三冬積雪。知有者暢怏於平生。不知有者空愛好山好水。諸上座盡是知有者。不喚作山。不喚作水。且道喚作什麼。開口即邈。擬議即差。</p>
<p>上堂次。遇狂風起。乃曰。狂風忽起。拔樹鳴條。祖令正行。誰人當抵。善戰者不顧其首。善鬬者必獲其功。莫有善戰妙鬬者麼。出來。山僧為你證明。良久。云。陣雲橫海上。拔劒攪乾坤。</p>
<p>上堂云。寶花王座獨有慈尊。旃檀林中別無異黨。狐非師子類。燈非日月明。知有者<span class='corr'>已</span>暢平生。未知有者直須子細。</p>
<p>上堂。舉仰山三生話次。僧問。古人且致。和尚即今第幾生中。　師云。快活。快活。　云。與麼則隨流認得無碍去也。　師云。縛繫不自在。</p>
<p>上堂云。若據對答。如撒砂相似。若約提綱宗乘。舉唱佛法。無一人半人。雖然如是。被箇衲子出來請師舉唱佛法。向伊道什麼即得。若打他。即龍頭虵尾。且道向伊道什麼。良久。云。山僧與上座。兩家不著便。</p>
</div>
<div class='div-other'><a id='mulu48' />
<p class='h2'>偈頌</p>
<div class='div-other'><a id='mulu49' />
<p class='h3'>歲旦示眾</p><p>一句為君宣。今朝是大年。桃符<span class='corr'>已</span>入土。徧地撦金錢。俗情多失位。山僧獨欣然。直饒不恁麼。塚上別鉏田。</p>
</div>
<div class='div-other'><a id='mulu50' />
<p class='h3'>冬日示眾</p><p>一句為君說。諸法及時節。冬月是冬寒。夏熱是夏熱。甚處不周旋。何勞苦施設。施設不施設。言詞盡須決。更擬問如何。舶底用鑌鐵。</p>
</div>
<div class='div-other'><a id='mulu51' />
<p class='h3'>僧請益溈山三生話。師以頌答</p><p>昨夜三更得一夢。清凉河裏泥牛鬬。天明問取郭大翁。識得南莊李胡子。</p>
</div>
<div class='div-other'><a id='mulu52' />
<p class='h3'>拄杖</p><p>我有一條拄杖。亘日撗按膝上。大小節目分明。頭尾無非一樣。卓下大地豁開。竪起擎擡萬象。閙市若遇知音。回頭擗脊便棒。</p>
</div>
<div class='div-other'><a id='mulu53' />
<p class='h3'>照用</p><p>照時把斷乾坤路。驗破賢愚喪膽魂。饒君解佩蘇秦印。也須歸欵候天恩。</p>
<p>用便生擒到命終。却令蘇息盡殘軀。歸欵<span class='corr'>已</span>彰天下報。放汝殘年解也無。</p>
<p>照用同時棒下玄。不容擬議騁愚賢。輪劒直衝龍虎陣。馬喪人亡血滿田。</p>
<p>照用不同時。人人會者稀。秋空黃葉墜。春盡落花飛。</p>
</div>
<div class='div-other'><a id='mulu54' />
<p class='h3'>總頌</p><p>一喝分賓主。照用一時行。會得箇中意。日午打三更。</p>
</div>
<div class='div-other'><a id='mulu55' />
<p class='h3'>三玄</p><p>報你諸方道。三玄句不分。欲明親的旨。﨟月太陽春。</p>
</div>
<div class='div-other'><a id='mulu56' />
<p class='h3'>三句</p><p>第一句。點刻分明莫莽鹵。更擬進前問如何。西天移來安此土。</p>
<p>第二句。妙用臨機無差互。開口動舌勿交涉。棒下分明須薦取。</p>
<p>第三句。問答分明有言語。諸方盡有好商量。三歲孩兒皆怕苦。</p>
</div></div>
<p class='juan'>古尊宿語錄卷第九</p>
<div class='div-xu'><a id='mulu57' />
<p class='h2'>石門山慈照禪師鳳巖集序</p><p>夫能仁出現。若秋月落於寒潭。祖意西來。似春雷開於蟄戶。鑿生靈之瞶耳。指演若之迷頭。不凡超凡。唯能轉物。得道者。世無窮數。紹法者。代有奇人。　師汝水投針。首山立雪。親傳祖印。匣秘禪刀。查太守致三請之書。遠禪師付一乘之座。揮倚天之寶劒。外道魂亡。振踞地之金毛。野干腦裂。縱即立明方便。互換主賓。奪即坐斷乾坤。誰論佛祖。喝明四種。棒顯三玄。照出千差。用非一句。以此參徒遐集。學者雲臻。　師既露於詞鋒。禪子常親於語要。編成二卷。集號鳳巖。光溥幸愧得聞。實慚序引。</p>
</div></div>
</div><!-- end of div[@id='body'] -->
</body></html>