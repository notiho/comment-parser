<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu582' />古尊宿語錄卷之四十</p>
<div class='div-other'><a id='mulu583' />
<div class='div-other'><a id='mulu584' />
<p class='h2'>雲峰悅禪師初住翠巖語錄</p><p class="byline">門人　齊曉　編</p><p>師在同安。受翠巖請陞座。僧問。師唱誰家曲。宗風嗣阿誰。　師云。新長老不答話。　進云。恁麼則大愚的子。汾陽親孫。　師云。放你二十棒。　師乃云。山僧今日平地喫交了也。你等諸人還知敗闕麼。然官不容針。私通車馬。拍禪床。下座。</p>
<p>次夜小參。僧問。昔日靈山分半座。二師今日意如何。　師云。天高誰側首。　進云。恁麼則昔日靈山。今日翠巖也。　師云。地闊少知音。學人喝。師便打。　僧問。抱璞投師。請師雕琢。　師云。不雕琢。　進云。為什麼不雕琢。　師云。雲從龍。風從虎。　僧問。佛不化本國。和尚為什麼歸鄉住持。　師云。放過一著。　僧擬議。師便打。乃云。莫更有作家禪客．本分衲僧。何妨出來共相證據。有麼。布袋裏盛錐子。不出頭來也大好。大凡扶竪宗乘。亦須是箇人始得。若未有奔流度刃。石火電光底眼。不勞拈出。臨濟大即與德山座次。德山云。今日困。濟云。老漢。寱語作麼。山擬拈棒。濟便掀倒禪床。　師云。奇怪諸禪德。看此二員作家。一拶一捺。略露風規。大似把手上高山。然雖如是。未免傍觀者哂。且道誰是傍觀者。喝一喝。擊禪床。下座。</p>
<p>離同安。眾請上堂。僧問。今離鳳嶺。將<span class='corr'>屆</span>龍沙。如何是不動尊。　師云。天寒雨至。　進云。特地上來伸此問。師為如何不指南。　師云。緊捎草鞋。乃云。山僧道慚荒薄。德揣無堪。豈謂使命遐飛。僧徒雲請。此盖堂頭和尚友于情深。發揮道廣。<span class='corr'>但</span>厲履氷之志。敢忘報德之誠。而又翠巖一行。專使附近四十餘人。數日之間頗多喧聒。其於感愧。併集山懷。兼此者一行。參隨高德。既蘊成人之美。更敦尅志之心。其如䟦涉長途。各希愛護。然出家達士。以利人為<span class='corr'>己</span>任。動若行雲。止猶谷神。豈有心於彼此。情繫於動靜者哉。既無心於彼此。亦無繫於去來。所以紜紜自彼。於我何為。如是則冀諸上人。高橫金錫。輕卷雲袍。明日遂行。胡往弗利。</p>
<p>師在上藍開堂。宣䟽罷。遂指法座云。還有不受人謾底麼。有即出來。推倒禪床。喝散大眾。然未是作家也。且救得一半。還有麼。良久。云。既無人出來。山僧今日不惜眉毛。不免指鹿為馬。翻日作月去也。三十年後莫錯恠人好。便陞座。祝聖畢。又拈香云。大眾。此一瓣香。天不能盖。地不能載。塵沙諸佛．天下老師未敢正眼覷著。諸人向什麼處摸索。然官不容針。私通車馬。奉為先翠巖芝禪師。乃跏趺而坐。　維那白槌云。法筵龍象眾。當觀第一義。　師云。祖禰不了。殃及子孫。事到如斯。寧容分雪。所謂出世利生之事。呼為第一義門。但有言說。都無實義。諸人若也委悉。山僧出世事畢。其或未然。有疑請問。　僧問。承教有言。若有聞法者。無一不成佛。此日朝盖臨筵。如何是法。　師云。劒過遠矣。爾方刻舟。　進云。大愚山上曾施力。豫章今日正宣揚。　師云。臨崖看滸眼。特地一場愁。　問。師唱誰家曲。宗風嗣阿誰。　師云。識法者懼。　進云。一言纔出。駟馬難追。　師云。放過一著。僧撫掌。　師云。自領出去。　問。朝盖<span class='corr'>已</span>伸三請禮。乞師一句露尖新。　師云。重言不當吃。　進云。恁麼則雲散家家月。春來處處花。　師云。斫額望扶桑。　問。師有衝天之略。學人有入地之謀。兩陣交鋒。如何即是。　師云。山僧打退鼓。僧擬議。師便喝。　學云。相逢盡道休官去。林下何曾見一人。　師云。拖出去。乃云。問話且止。佛法正論。非競辨而可求。擊揚鏗鏘。以摧異學。諸祖之道。豈其然乎。所以一大藏教。不能自詮。十方諸佛。不能提唱。輝騰今古。逈絕見知。圓滿十虗。寧有方所。只為情生智隔。想變體殊。雖終日行。而不自覺。是以勞他先聖。迴首塵勞。曲開方便。方便即有。還證明得麼。若也證明得。便能隨機利物。應化無方。出沒卷舒。人間天上。然雖如是。即不得向衲僧門下。何故。笑破他口。　師入山。大眾出接。首座問。德山宗乘即不問。作麼生是臨濟大用。　師云。你甚處去來。首座擬議。師便掌。　首座云。滕王閣又作麼生。　師喝云。領眾歸去。　入院陞座。僧問。鼓聲絕。名香爇。臨濟德山請師決。　師云。頭戴天。脚踏地。　進云。學人今日失利去也。　師云。錢唐去國三千里。　進云。真善知識。　師云。放你一頓。　問。知師久蘊囊中寶。今日當機事若何。　師云。何不高聲問。　進云。恁麼則學人退身去也。　師云。還我話頭來。　學云。諾。　師云。杜撰衲僧。乃云。山僧昔年曾到。今日重來。非唯人事增歡。抑亦林泉加秀。且道不傷物義一句作麼生道。良久。云。天高東南。地傾西北。下座。</p>
<p>上堂。僧問。師登寶座。舉唱宗乘。學人上來。請師垂示。　師云。楚石不當玉。　進云。相識滿天下。知心能幾人。　師云。朽木不可雕。復云。此是普光明殿華藏師子之座。人天普集。凡聖共居。今日曲順人情。如何剖露。若以宗乖舉唱。直須大地荒涼。就下平高。未免遭他笑怪。且道不落化門一句作麼生道。良久。云。惜取眉毛好。便下座。</p>
<p>上堂。諸佛出世。平地陷人。祖師西來。承虗接響。一大藏教。誑謼閭閻。明眼衲僧。自救不了。諸人到者裏。憑何話會。良久。云。為眾竭力。禍出私門。擊禪床。下座。</p>
<p>上堂。寶劒<span class='corr'>已</span>失。虗舟徒刻。買帽相頭。江南江北。擊禪床。下座。</p>
<p>上堂。僧問。如何是道。　師云。路不拾遺。　進云。如何是道中人。　師云。草賊大敗。僧禮拜。　師噓一聲。乃云。臨濟先鋒。放過一著。德山後令。且在一邊。獨露無私一句作麼生道。良久。云。翠巖今日失利。以拂子擊禪床。便下座。</p>
<p>上堂。三轉法輪於大千。其輪本來常清淨。毗婆尸佛在你諸人眉毛眼睫上放光動地。轉大法輪。看看。見諸人不會。却向翠巖拂子頭上般涅槃去也。擊禪床。下座。</p>
<p>上堂。僧問。名喧宇宙知師久。翠巖家風略借看。　師云。滑石不打連底凍。僧便喝。　師云。作什麼。僧擬議。師便打。　問。鴻門未踏時如何。　師云。擗。　進云。踏後如何。　師云。裂。　進云。恁麼則天下歸漢去也。　師噓一聲。乃云。千人排門。不如一人踏關。一人踏關。千人萬人得到無疑安樂之地。豈不快哉。如今還有踏關者麼。良久。云。見義不為。何勇之有。擊禪床。下座。</p>
<p>上堂。拈起拄杖云。金鱗不現虗勞力。收取絲綸歸去來。擲拄杖。下座。</p>
<p>上堂。過去諸佛<span class='corr'>已</span>滅。未來諸佛未生。正當今日。佛法委在翠巖。放行則隨機利物。把住則瓦解氷銷。且道把住好。放行好。良久。云。咄。這野狐精。以拂子擊禪床。下座。</p>
<p>上堂。髑髏常干世界。鼻孔摩觸家風。驀拈起拄杖云。玄沙老子穿過了也。會麼。復云。無人過價。打與三百。擊禪床。下座。</p>
<p>上堂。僧問。寶劒未出匣時如何。　師云。在匣裏。　進云。出匣後如何。　師云。京三汴四。　問。如何是和尚家風。　師云。大木大皮裹。　進云。忽遇客來。將何祗待。　師云。小木小皮纏。　問。如何是祖師西來意。　師云。解纜放船。　問。如何是佛法大意。　師云。天長地久。　進云。恁麼則大盡三十日。小盡二十九。　師云。釋迦老子為什麼失却鼻孔。僧無語。　師云。脫空謾語漢。復云。真不掩偽。曲不藏直。現在可驗。固是謾人眼不得。且作麼生是諸人眼。還驗得麼。若也驗得。翠巖瓦解氷消。若驗不得。分付德山和尚。便下座。</p>
<p>四月八日上堂。僧問。如何是佛。　師云。寸釘入木。　進云。意旨如何。　師云。三生六十劫。復云。教中道。四月八是佛生之日。放大光明。照耀十方。地湧金蓮華。自然捧雙足。東西及南北。各行於七步。分手指天地。作師子吼聲。上下及四維。無能尊我者。後來雲門大師舉了。云。老僧當時若見。一棒打殺與狗子喫却。且圖天下太平。　師曰。奇怪諸禪德。雲門雖有定亂之謀。且無出身之路。若也辯得。許你頂門具一隻眼。便下座。</p>
<p>上堂。翠巖今日不惜眉毛向你諸人道。一大藏教．祖師西來．天下老和尚橫說竪說。並不是衲僧分上事。且作麼生是衲僧分上事。驀拈起拄杖云。這一隊漆桶。便下座。</p>
<p>上堂。竿木隨身。逢場作戲。然雖如是。一手不獨拍。眾中莫有作家禪客．本分衲僧。何妨出來共相唱和。有麼。時有僧出禮拜。　師云。依稀似曲纔堪聽。又被風吹別調中。下座。</p>
<p>上堂。僧問。靈山拈花。意旨如何。　師云。一言纔出。駟馬難追。　進云。迦葉微笑。意旨如何。　師云。口是禍門。　問。國師三喚侍者。意旨如何。　師云。有年有德。復云。不用愛聖。聖是空名。不用厭凡。凡是妄立。若得聖凡情盡。喚作體露真常。所以古者道。但盡妄緣。即如如佛。諸人還信得及麼。若信得及。止宿草庵。且居門外。三十年後鼻孔撩天。莫錯怪人好。擊禪床。下座。</p>
<p>上堂。官不容針。私通車馬。今日不惜身命與大眾舉箇古人話。良久。云。毗婆尸佛早留心。直至如今不得妙。便下座。</p>
<p>上堂。汝等諸人與麼上來。大似<span class='corr'>刺</span>頭入膠盆。與麼下去。也是平地喫交。直饒不來不去。朝打三千。暮打八百。便下座。</p>
<p>上堂。一刀兩段。未稱宗師。就下平高。固非作者。翠巖到這裏。口似[柩-久+扁]檐。你等諸人作麼生商量。良久。云。欲得不招無間業。莫謗如來正法輪。便下座。</p>
<p>上堂。看風使帆。諸方共用。斬釘截鐵。翠巖不然。光吞萬象一句作麼生道。良久。云。龍頭虵尾漢。下座。</p>
<p>上堂。未達境唯心。起種種分別。達境唯心<span class='corr'>已</span>。分別即不生。知諸法唯心。便捨外塵相。諸禪德。只如大地山河。明暗色空。法法現前。作麼生說箇捨底道理。於此明得。正在半途。須知向上更有一竅在。便下座。</p>
<p>上堂。三界無安。猶如火宅。出身一句作麼生道。良久。云。雲在嶺頭閑不徹。水流㵎下大忙生。下座。</p>
<p>上堂。若見諸相非相。即山河大地。並無過咎。諸上座。終日著衣喫飯。未曾咬破一粒米。未曾挂著一條絲。便能變大地作黃金。攪長河為酥酪。然雖如是。著衣喫飯即不無。衲僧門下汗臭氣也未夢見在。下座。</p>
<p>解夏上堂。僧問。西天以蠟人為驗。和尚此間以何為驗。　師云。鐵彈子。　進云。學人無用功處也。　師云。學語之流。　問。如何是諸佛出身處。　師云。十字街頭。　進云。豈無方便。　師云。千重百匝。復云。日月易流。光陰倐忽。始見安居。又當自恣。此夏喜得大眾各各道體康安。然出家之流。曠達無礙。初秋夏末。或東去或西去。出一叢林入一叢林。忽有人問上座。翠巖和尚今夏如何為人。被他一問。如何祗對。莫道九九八十一。莫道但得雪消去。自然春到來。莫道日出東方夜落西。莫道合取狗口。莫是下一喝。撫一掌。坐具驀口摵。拂袖便行。諸禪德。如斯布露。深屈翠巖。既不然者。別作麼生披露。試對眾道看。還有道得底麼。眾無語。　師云。若到諸方。莫道我從翠巖來。便下座。</p>
<p>上堂。僧問。萬法歸一。一歸何所。　師云。黃河九曲。　進云。恁麼則今古無間斷也。　師云。可憐沙塞鴈。嗚咽與春期。　問。如何是第一句。　師云。垂手過膝。　問。如何是第二句。　師云。萬里崖州。　問。如何是第三句。　師云。糞箕掃帚。　問。巔山巖崖還有佛法也無。　師云。有。　進云。如何是巔山巖崖佛法。　師云。猢猻倒上樹。復云。老儒道。仁者見之謂之仁。智者見之謂之智。百姓日用而不知。是故君子之道鮮矣。肇法師亦謂。在天而天。處人而人。原夫能天能人者。豈天人之所能哉。諸禪德。故知先聖垂範。理契必同。你等諸人如何委悉。良久。云。穿僧堂。入佛殿。北斗裏藏身。三門頭合掌。阿呵呵。是什麼。擊禪床。下座。</p>
<p>上堂。僧問。學人心眼未通。乞師方便。　師云。十字街頭石幢子。僧無語。　師云。會麼。　僧云。不會。　師云。你豈不是洪州人。　問。達磨未來時如何。　師云。流沙浪闊。　進云。來後如何。　師云。熊耳山高。　問。如何是禪。　師云。軍期急速。　進云。有什麼交涉。　師曰。日馳五百。復云。雲從龍。風從虎。水流濕。火就燥。且道衲僧就箇什麼。竪起拂子云。總在這裏。裂開也在我。揑聚也在我。良久。喝一喝。云。王令稍嚴。下座。</p>
<p>寒食日上堂。諸上座。還會麼。冬至寒食一百五。家家塚上添新土。翻思拾得與寒山。南北東西太莾鹵。南泉不打鹽官鼓。以拂子擊禪床。下座。</p>
<p>上堂。天明平旦。萬事成辦。北俱盧州。長粳米飯。下座。</p>
<p>因入城。眾請上堂。僧問。如何是豫章境。　師云。樹色遠分仙尉宅。湖光寒浸昔賢亭。　進云。如何是境中人。　師云。朝看東南。暮看西北。　問。如何是名無翼而長飛。　師云。天上星。　進云。如何是道無根而永固。　師云。地下木。　有俗弟子問。如何是佛。　師云。著衣喫飯量家道。　進云。恁麼則退身三步。叉手當胸去也。　師云。醉後添盃不如無。復云。語不投機。承言者喪。直饒你說得天雨四花。地搖六震。衲僧門下總是喫棒數。然事無一向。理出多門。曲順機緣。豈無方便。所以古者道。閙市裏識取天子。百草頭上薦取老僧。拘留孫佛在你諸人脚跟下放光動地。轉大法輪。乃竪起拂子云。看看。見你諸人不會。却向翠巖拂子頭上入火光三昧去也。擊禪床。下座。</p>
<p>上堂。未離兜率。<span class='corr'>已</span>降王宮。未出母胎。度眾生畢。古人與麼道。只見錐頭利。不見鑿頭方。下座。</p>
<p>上堂。僧問。承教有言。唯此一事實。餘二即非真。如何是此一事。　師云。鼻孔大頭向下。　進云。與麼則晨朝有粥。齋時有飯也。　師云。惜取眉毛好。　問。如何是無縫塔。　師云。四稜著地。　如何是塔中人。　師云。香風吹萎花。更雨新好者。　問。如何是衲衣下事。　師云。皮裏骨。　問。牛頭未見四祖時如何。　師云。庵內人不知庵外事。　見後如何。　師云。水流㵎下任縱橫。　問。丹霞燒木佛。意旨如何。　師云。橫三竪四。　進云。院主為什麼眉鬚墮落。　師云。七通八達。復云。始從鹿野苑。終至跋提河。四十九年間。都來說一夢。你等諸人還曾夢見麼。所以道。眼若不睡。諸夢自除。且作麼生是不睡底眼。還驗得麼。若也驗得。塵沙諸佛．天下祖師總向上座眼裏百雜碎。若驗不得。翠巖今日死中得活。</p>
<p>上堂。道是常道。法是常法。汝等諸人切莫枉用身心。馳求語句。所以道。但有纖毫即是塵。舉意便遭魔境撓。且道不涉廉纖一句作麼生道。驀拈起拄杖云。放過一著。便下座。</p>
<p>上堂。看窟籠著楔。罕遇當人通。褒貶一句作麼生道。良久。云。不得春風花不開。花開又被風吹落。以拄杖卓一卓。下座。</p>
<p>上堂。僧問。學人解問譊訛句。請師不答訝人機。　師云。髮長僧貌醜。　進云。恁麼則日日香煙夜夜燈。　師云。腦後合掌。　問。承教有言。但一月真。中間自無是月非月。如何是真月。　師云。瞎驢趂大隊。　進云。恁麼則早知今日事。悔不慎當初。　師云。脚頭脚尾。乃拈拄杖示眾云。我喚這箇作拄杖子。你諸人喚作什麼。若喚作拄杖子。蝦跳不出斗。若不喚作拄杖子。平地上喫交。還有道得底麼。良久。云。翠巖今日失利。擲拄杖。下座。</p>
<p>上堂。有佛處不得住。無佛處急走過。你等諸人橫檐拄杖向什麼處行脚。良久。云。東勝身洲持鉢。西瞿耶尼喫飯。下座。</p>
<p>上堂。假使心通無量時。歷劫何曾異今日。且道今日事作麼生。良久。云。烏龜鑽破壁。以拂子擊禪床。下座。</p>
<p>上堂。乾坤之內。宇宙之間。中有一寶。秘在形山。諸禪德。頭上是天。脚下是地。口裏有舌。面上有鼻。寶在什麼處。良久。喝一喝。下座。</p>
<p>上堂。見聞覺知無障礙。聲香味觸常三昧。衲僧道會也。山是山。水是水。飢來喫飯。困來打睡。忽然須彌山[跳-兆+孛]跳入鼻孔裏。摩竭魚穿你眼睛中。作麼生商量。良久。云。參堂去。</p>
<p>上堂。北鬱正中宵。閻浮即當晝。輪迴如未惺。薝蔔何曾齅。諸上座。還會麼。有智不假年高。無智徒勞百歲。</p>
<p>冬至上堂。晷運推移。日南長至。大家知有。何勞特地。日落三更。騎驢入市。參。</p>
<p>上堂。觸目不會道。猶較些子。運足焉知路。錯下名言。諸上座。翠巖今日將錯就錯。你等諸人見色有眼。聞聲有耳。齅香有鼻。了味有舌。因什麼却不會去。良久。云。武帝求仙不得仙。王喬端坐却升天。以拂子擊禪床。下座。</p>
<p>上堂。門裏出身易。身裏出門難。冬行春令即且置。不涉程途一句作麼生道。良久。云。渾家送上釣魚船。便下座。</p>
<p>上堂。普賢行。文殊智。補陁巖上清風起。瞎驢趂隊過新羅。吉獠舌頭三千里。</p>
<p>上堂。觀色即空。成大智而不住生死。觀空即色。成大悲而不住涅槃。諸禪德。還會麼。東勝身洲走馬。西瞿耶尼著撲。看看。不審維摩老子。喝一喝。擊禪床。下座。</p>
<p>上堂。天得一以清。地得一以寧。君王得一以治天下。衲僧得一。旱地遭釘。以拂子擊禪床。下座。</p>
<p>上堂。動容<span class='corr'>揚</span>古路。不墮悄然機。　師云。古人與麼放開了也。還跳得出麼。直饒你跳得出。鼻孔也在翠巖手裏。且道翠巖鼻孔在什麼人處。良久。云。得人一牛。還人一馬。下座。</p>
<p>上堂。僧問。不涉廉纖。請師速道。　師云。須彌山。僧擬議。師便打。　問。如何是第一要。　師云。蛇穿鼠穴。　如何是第二要。　師云。猢猻上樹。　如何是第三要。　師云。村裏草鞋。　問。如何是般若體。　師云。箭穿楊葉。　進云。如何是般若用。　師云。李廣陷番。　問。如何是清淨法身。　師云。紫枝荻樹。　云。向上更有事也無。　師云。有。　進云。如何是向上事。　師云。風吹日炙。復顧視左右云。放憨作什麼。便下座。</p>
<p>上堂。謹白參玄人。是何言歟。光陰莫虗度。雪上更加霜。下座。</p>
<p>上堂。道遠乎哉。觸事而真。聖遠乎哉。體之即神。所以娑婆世界以音聲為佛事。香積世界以香飯為佛事。翠巖這裏。祇於出入息內供養承事過去．未來塵沙諸佛。無一空過者。過．現．未來塵沙諸佛是翠巖侍者。無一不到。如一不到。三十拄杖。諸上座。還會麼。將此身心奉塵剎。是則名為報佛恩。擊禪床。下座。</p>
<p>歲旦上堂。僧問。大眾雲集。合談何事。　師云。花須連夜發。　進云。與麼則草偃風行也。　師云。萬里望雲關。　進云。入水見長人。　師云。速禮三拜。復云。三十六旬竟。今朝還復起。剎那不相知。諸法何曾爾。尊卑敘禮儀。歡戚同居止。廓哉總持門。而人不能啟。玉兔金烏。藏頭露尾。以拂子擊禪床。下座。</p>
<p>上堂。德山入門便棒。臨濟入門便喝。看這兩箇老漢一場敗闕。然則事不孤起。起必有因。翠巖不著便。蓋是為眾竭力。你等諸人平地喫交。過在阿誰。良久。云。當斷不斷。反遭其亂。驀拈拄杖一時趂下。</p>
<p>上堂。摩竭掩室。<span class='corr'>已</span>不及初。毗耶杜詞。至今話欛。向上一路。千聖不傳。是什麼熱。要當衲僧門下。壁立千仞。也是賊過後張弓。是你諸人心憤憤。口悱悱。皮下還有血麼。總在這裏遞相埋沒。有什麼了期。以拄杖趂下。</p>
<p>上堂。即今休去便休去。若覓了時無了時。此事若向言語上作解會。意根下卜度。天地懸殊。大丈夫。一刀兩段。猶未相應。豈況被人喚去方丈裏塗糊指注。舉楞嚴．肇論．根塵色法．向上向下．有無得失。他時後日。死不得其地。近世更有一般宗匠。二三十年馳聲走譽。只管教人但莫上他言句。喚作透聲色。便問東答西。以為格外之句。將此狂解遞相沿襲。從此混傷宗教。誑惑後生。苦哉。苦哉。我王庫中無如是刀。總若似與麼行脚。清風月下守株人。涼兔漸遙芳草綠。下座。</p>
<p>上堂。汝等諸人與麼上來。大似拋却甜桃樹。尋山摘醋梨。大凡行脚人。十二時中也須管帶些子始得。豈可只與麼隨行逐隊。虗生浪死。看他先聖百般不柰何。了向人道。我今為汝保任此事。終不虗也。你等諸人還信麼。直饒向這裏信得及。也是聽事不真。喚鐘作甕。以拂子擊禪床。下座。</p>
<p>到南嶽承天陞座。僧問。二師相見時如何。　師云。石橋通大路。　進云。恁麼則千里同風。　師云。一字兩頭垂。　進云。大眾證明。學人禮謝。　師云。鈍置殺人。　問。寶座既登於此日。翠嶺家風略借看。　師云。雨來山色暗。　進云。莫便是和尚家風也無。　師云。鐵山南面三千里。　師乃云。承天師兄早是瞞你諸人了也。翠巖乍到。不可雪上更加霜。然則一言纔出。駟馬難追。事到如斯。不免塗灰抹土。蓋為祖禰不了。殃及兒孫。三十年後鼻孔遼天。莫錯怪人好。下座。</p>
</div>
<div class='div-other'><a id='mulu585' />
<p class='h2'>次住法輪語錄</p><p>初入寺陞座。僧問。法席久虗師子吼。乞師方便震雷音。　師云。好生聽取。　進云。與麼則一音纔剖。大眾沾恩。　師云。雲綻不須藏九尾。恕君殘壽速歸丘。僧便禮拜。　師乃云。法不孤起。仗境方生。道不虗行。遇緣即應。然通方之士。舉必知歸。游涉之徒。何妨進步。有麼。良久。云。釣竿斫盡重栽竹。不計功程得便休。</p>
<p>上堂。一道直如弦。家家當戶前。有人爭共進。至竟總論先。喝一喝。擊禪床。下座。</p>
<p>上堂。觀色即空。成大智故。不住生死。觀空即色。成大悲故。不證涅槃。驀拈拄杖云。竪窮三際。橫遍十方。塵沙諸佛．天下祖師盡在拄杖頭上。縱橫十字。轉大法輪。見麼。見麼。見你諸人不會。走入新羅國裏去也。卓拄杖。下座。</p>
<p>上堂。春日雨。滋霑溥。逐根苗。得門戶。甜者甜兮苦者苦。便下座。</p>
<p>上堂。相逢不擎出。舉意便知有。也是萬里望鄉關。所以保福有言。擊石火。睒電光。透得透不得。未免喪身失命。而今還有透得底麼。良久。云。為眾竭力。禍出私門。下座。</p>
<p>上堂。火熱風動搖。水濕地堅固。然於一一法。依根葉分布。所以雲從龍。風從虎。水流濕。火就燥。且道衲僧就箇什麼。良久。云。千箇作團。萬箇作隊。困則一處睡。夢則各自做。便下座。</p>
<p>上堂。僧問。久戰沙場。為什麼功名不就。　師云。誰遣你。　進云。道泰不傳天子令。時清休唱太平歌。　師云。誰遣你。復云。元首明哉。股肱良哉。風以時。雨以時。五穀熟。萬民安。有什麼事。但能隨順世緣。自然合於正理。不見祖師道。入得世間。出世無餘。諸禪德。還會麼。良久。云。三邊若得渾無事。四海何愁不太平。下座。</p>
<p>開堂陞座。僧問。善法堂開於此日。第一義諦請師宣。　師云。何不早問。　進云。學人未曉師深旨。乞師方便再垂慈。　師云。去去西天路。迢迢十萬餘。　問。如何是法輪境。　師云。岣嶁峰高雲半出。　進云。如何是境中人。　師云。五湖來往任縱橫。　問。如何是和尚為人一句。　師曰。雨來山色暗。　進云。莫便是和尚為人處也無。　師云。你眼在什麼處。　僧擬議。師便打。乃云。且住。且住。大象既消。希音杳絕。旁通實化。開拓權門。於是三藏五乘。對機設教。猶國家兵器不得<span class='corr'>已</span>而用之。爾後達磨西來。單傳心印。一花五葉。分布寰中。大似持聾作啞。何故。況你諸人各有一段事。耀古騰今。通廓等於太虗。明淨同乎皎鏡。現在可驗。固是瞞人眼不得。且何者是諸人眼。還驗得麼。若也驗得。塵沙諸佛．三乘十二分教．六代祖師．天下老和尚。盡向諸人眼裏百雜碎。若驗不得。前是案山。後是主山。良久。復拈香云。此日一會。固非小緣。匝地普天。孰不欣慶。更不敢祝贊皇風。回同諸僚。何故。古人道。吾禱久矣。豈況當今聖主賢臣者哉。久立大眾。伏惟珍重。</p>
<p>上堂。直得地搖六震。天雨四花。祖師門下。白雲千里萬里。下座。</p>
<p>上堂。叮嚀損君德。無言最有功。任從滄海變。終不為君通。諸禪德。還會麼。口是禍門。擊繩床。下座。</p>
<p>上堂。拈起拄杖云。掌鉢盂向香積世界。為什麼出身無路。挑日月於拄杖頭上。為什麼有眼如盲。直得風行草偃。響順聲和。無纖芥可留。猶是交爭底法。作麼是不交爭底法。以拄杖卓一卓。下座。</p>
<p>上堂。舉。教中道。此見及緣。元是菩提妙淨明體。又道。林木池沼。皆演法音。交光相羅。如寶絲網。奇怪諸禪德。古聖與麼說話。喚作回首塵勞。曲開方便。所以道。如我按指。海印發光。汝暫舉心。塵勞先起。會麼。拂子且將揮世界。拄杖權為答話人。以拂子擊禪床。下座。</p>
<p>上堂。僧問。浩浩之中如何辨主。　師云。波斯入閙市。　進云。與麼則不假披沙也。　師云。學語之流。僧便禮拜。　師云。語不離巢道。焉能出蓋纏。片雲橫谷口。迷却幾人源。下座。</p>
<p>上堂。有情之本。依智海以為源。含識之流。總法身而為體。只為情生智隔。想變體殊。達本情亡。知心體合。諸禪德。會麼。古佛與露柱相交。佛殿與天王鬬額。若也不會。單重交拆。擊禪床。下座。</p>
<p>上堂。拂子吞却須彌山。尋常言論。德山卓牌。閙市裏作麼生商量。良久。云。官不容針。私通車馬。下座。</p>
<p>上堂。僧問。金烏未必常當午。玉兔半夜不曾昏時如何。　師云。點即不到。僧無語。　師云。會麼。　僧云。不會。　師云。到即不點。　問。如何是心地法門。　師云。莫從人覓。　進云。不從人覓如何得。　師云。此去衡陽不遠。乃云。諸禪德。既入叢林。善參知識。知識非他。非他謾覓。法性徧圓。心源湛寂。避尚無門。求之何益。君不見黃檗掩耳。百丈卷席。直下分明。無別消息。得失是非。一時氷釋。喝一喝。下座。</p>
<p>上堂。玄沙不出嶺。保壽不渡河。善財參知識五十三員。慧遠結黑白一十八士。雪峰三度上投子。智者九旬談法華。且道這箇漢是野干鳴。師子吼。喝一喝。擊禪床。下座。</p>
<p>上堂。未離兜率。<span class='corr'>已</span>降王宮。未出母胎。度眾生畢。法輪到這裏。有口無用處。你等諸人還相委悉麼。若相委悉。天下老和尚鼻孔總在你手裏。若也不會。啼得血流無用處。不如緘口過殘春。下座。</p>
<p>上堂。舉不顧。即差互。擬思量。何劫悟。乃竪起拂子云。如今舉了也。你作麼生顧。良久。云。擬思量。何劫悟。擊禪床。下座。</p>
<p>上堂。舉。教中道。於三七日中。思惟如是事。我寧不說法。疾入於涅槃。　師便喝云。當時若有人出來下得這一喝。塞却老胡咽喉。豈不天下肅靜。四夷蕩蕩。而今放開了也。是你諸人還皮下有血麼。良久。云。為眾竭力。禍出私門。拍禪床。下座。</p>
<p>上堂。古鏡照精。其精自形。古教照心。其心自明。諸禪德。會麼。心明諸法朗。性昧眾緣昏。日月不到處。特地好乾坤。喝一喝。下座。</p>
<p>上堂。十方同聚會。箇箇學無為。此是選佛場。心空及第歸。古人一期與麼道。衲僧家還甘也無。若甘去。行脚眼在什麼處。若不甘。轉身一句作麼生道。良久。喝一喝。拍禪床。下座。</p>
<p>上堂。聲色不到處。病在見聞。言詮不及處。過在唇吻。離却咽喉一句作麼生道。還有人道得麼。若道得。坐却天下人舌頭。若道不得。法輪門下有粥有飯。下座。</p>
<p>上堂。便與麼會。也是雪上加霜。更待鼓兩片皮。白雲千里萬里。擊禪床。下座。</p>
<p>上堂。語不離窠臼。焉能出蓋纏。白雲橫谷口。迷却幾人源。所以言無展事。語不投機。承言者喪。滯句者迷。你等諸人到這裏。憑何話會。良久。云。欲得不招無間業。莫謗如來正法輪。珍重。</p>
<p>上堂。舉。教中道。林木池沼。皆演法音。交光相羅。如寶絲網。又道。鐘鳴鼓響宣真實。水綠山青為舉揚。諸禪德。還會麼。忽若有箇衲僧出來道話墮也。且作麼驅遣。良久。云。啼得血流無用處。不如緘口過殘春。</p>
<p>上堂。舉。古者道。學道先須有悟由。還如曾鬪快龍舟。雖然舊閣閑田地。一度嬴來方肯休。古人與麼道。大似貪觀白浪。失却手橈。眾中還有檢點得出底麼。若檢點得出。救取古人。若檢點不出。法輪今日失利去也。擊禪床。下座。</p>
</div>
<div class='div-other'><a id='mulu586' />
<p class='h2'>後住雲峯語錄</p><p>上堂。古者道。風動心搖樹。雲生性起塵。若明今日事。暗却本來人。今日事且置。作麼生是本來人。良久。云。鶴有九臯難翥翼。馬無千里謾追風。珍重。</p>
<p>冬日上堂。節令<span class='corr'>屆</span>書雲。山家何所論。一輪纔出海。萬類盡沾恩。以拂子擊禪床。下座。</p>
<p>上堂。舉。明教大師示眾云。初秋夏末。莫道我不向你諸人道。大家看火燭。　師云。明教老人憐兒不覺醜。蓋由土曠人稀。是你諸人今夏在這裏。老僧深不欲向你道。惜取眉毛好。便下座。</p>
<p>上堂。古者道。古路若為登。金僊道可憑。不勞平有物。不物未全稱。且道全稱一句作麼生道。雲峰打退鼓。以拂子擊禪床。下座。</p>
<p>上堂。臨濟先鋒。放過一著。德山後令。且在一邊。獨露無私一句作麼生道。良久。云。堪嗟楚下鍾離末。以拂子擊禪床。下座。</p>
<p>上堂。古人道。動容揚古路。不墮悄然機。還會麼。古人與麼和底飜了也。有般漢聞之如風過樹。有什麼救處。以拂子擊禪床。下座。</p>
<p>上堂。舉。興化問克賓維那。汝不久為唱道之師。克賓云。我不入這保社。化云。你會了不入。不會了不入。克賓云。我總不恁麼。化便打。遂罰錢五貫。設饡飯了趂出院。後來却法嗣興化。　師云。還會麼。路遙知馬力。歲久見人心。以拂子擊禪床。下座。</p>
<p>上堂。古人道。言多去道轉遠。祇如未言。道在什麼處。乃云。欲得不招無間業。莫謗如來正法輪。以拂子擊禪床。下座。</p>
<p>上堂。教中道。種種取捨。皆是輪迴。未出輪迴而辨圓覺。彼圓覺性即同流轉。若免輪迴。無有是處。你等諸人到這裏。且作麼生解圓覺。良久。云。荷葉團團團似鏡。菱角尖尖尖似錐。以拂子擊禪床。下座。</p>
<p>上堂。舉。僧問法眼云。秋風纔動。貧者何依。法眼云。若能知恩。即解報恩。　師乃云。還會麼。一葉飄空便見秋。法身須透閙啾啾。來年更有新條在。惱亂春風卒未休。以拂子擊禪床。下座。</p>
<p>上堂。僧房闃寂夏修持。閉戶踈人怪亦知。儂家自有同風事。千里無來却肯伊。且作麼生是同風事。還會麼。餬餅蒸作家常茶飯。一言半句古人葛藤。雲峯與你兩無交涉。下座。</p>
<p>上堂。舉。教中道。歸源性無二。方便有多門。聖性無不通。順逆皆方便。還會麼。所以道。不浪階隨功涉位。經有經師。論有論主。你道衲僧門下還有這箇消息麼。良久。云。一言纔出。駟馬難追。下座。</p>
<p>上堂。聲色不到處。病在見聞。言詮不及處。過在脣吻。離却咽喉脣吻一句作麼生道。還有人道得麼。若也道得。坐却天下老師．三世諸佛舌頭。若道不得。但知隨例餐䭔子。也得三文買草鞋。下座。</p>
<p>上堂。舉。教中道。知幻即離。不作方便。離幻即覺。亦無漸次。大眾還會麼。須彌[跳-兆+孛]跳入你鼻孔裏即且從。你道娑竭龍王年多少。肉重千斤。智無銖兩。下座。</p>
</div>
<p class='juan'>古尊宿語錄卷之四十</p></div>
</div><!-- end of div[@id='body'] -->
</body></html>