<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu635' />古尊宿語錄卷之四十三</p>
<div class='div-other'><a id='mulu636' />
<p class='h2'>寶峰雲庵真淨禪師住金陵報寧語錄二</p><p>師開堂日。拈香云。此一瓣香。恭為今上皇帝祝延聖壽。萬歲。萬萬歲。伏願堯風永扇。同日月之盛明。湯德彌新。共乾坤而久固。此一瓣香。恭為報寧大檀越主特進相公判府左丞。伏願舉族享於百祥。小大增乎善慶。更冀特進相公判府左丞。兄兄弟弟。長為佛法之壍牆。子子孫孫。永作皇家之梁棟。此一瓣香。奉為提刑大夫運判朝奉洎文武官僚常居祿位。然提刑眾官總同二相公。夙承佛記。示作王臣。佛法長興。外護斯在。以因向果。皆成佛道。於是趺坐。　白槌云。法筵龍象眾。當觀第一義。　師乃垂一足云。大眾。為是一耶。是二耶。良久。云。上士一決一切了。中下多聞多不信。有疑請問。　僧問。昔日梵王請佛。蓋為群迷。今朝相公請師。當為何事。　師云。看。　進云。與麼則靈山一會。今日親聞。　師云。聞底事作麼生。　進云。大眾證明。　師云。錯。　問。遠離洞山丈室。<span class='corr'>已</span>坐報寧道場。如何是不動尊。　師云。東西南北。　進云。一言<span class='corr'>已</span>布王官耳。吾道今朝得再昌。　師云。大家在者裏。　進云。相公證明。學人禮謝。　問。昔日李公登藥嶠。雲在青天水在瓶。今日丞相請師。未審有何言句。　師云。金桃帶葉摘。綠李和衣嚼。　進云。與麼則法不孤起。仗境方生。　師云。重疊關山路。　進云。洎乎蹉過。　師云。不少也。　僧問。曹溪一路。闔國人聞。報寧一路。什麼人聞。　師云。天下人聞。　進云。莫是和尚為人處也無。　師云。且得你承當。　進云。作家宗師。　師云。一任闍黎卜度。復云。欲識佛性義。當觀時節因緣。時節既至。因緣自會。大眾。今日一會要知麼。是大眾成佛時節。淨緣際會。大丞相荊國公及判府左丞。施宅舍園林。為佛剎禪門。固請大善知識開演西來祖道。所以教外別傳。直指大眾。即心見性成佛。大眾信得及麼。若自信得及。即知自性本來作佛。縱有未信。亦當成佛。但為迷來日久。一乍聞說。誠難取信。以至古今天下善知識．一切禪道．一切語言。亦是善知識自佛性中流出建立。而流出者是本。佛性是末。近代佛法可傷。多弃本逐末。背正投邪。但認古人一切言一為禪為道。有甚干涉。直是達磨西來。亦無禪可傳。唯只要大眾自悟自成佛。自建立一切禪道。況神通變化。眾生本自具足。不假外求。如今人多是外求。蓋根本自無所悟。一向客作。數他人珍寶。都是虗妄。終不免生死流轉。　大眾。今二相公特建此大道場。作大佛事。出大眾生死流轉。復大眾本來廣大。寂滅妙心。開發本來神通大光明正法眼藏。但迷則長居凡下。悟則即今聖賢。大眾。言多去道轉遠。笑他明眼道人。眾中莫有明眼道人麼。今時佛法混濫。要分邪正。使大眾不墮邪見。作人天正眼。有麼。良久。云。我終不敢輕於汝等。汝等皆當作佛。下座。</p>
<p>上堂。淨法界身本無出沒。大悲願力示現受生。乃拈拄杖云。釋迦老子又來也。只為子孫不了。大眾。若喚作釋迦。又是拄杖子。若喚作拄杖子。又是釋迦。於此莫有人斷得麼。若無。報寧潑惡水去也。良久。云。容顏甚奇妙。光明照十方。我昔曾供養。今復還親覲。遂擲下。下座。</p>
<p>因請主事上堂。祖師門下。燈燈相續。心心相印。一燈滅而一燈然。一心隱而一心照。故萬般之事。須藉心明。心若不明。是事失準。諸禪德。要不失準麼。僧堂裏大家著力。</p>
<p>上堂。日出心光曜。天陰性地昏。不知天地者。剛道有乾坤。直饒識得心。大地無寸土。廓徹十方自性境界。觸事全真。若透不過。眼不開。俱屬勝量。<span class='corr'>己</span>見愚故。菩薩遊戲神通。淨佛國土。成就眾生。心不喜樂。所以若論此事。實謂止止不須說。我法妙難思。諸增上慢者。聞必不敬信。乃喝云。向下文長。</p>
<p>上堂。臘月二十八。一年將合煞。孟春又到來。萬事從頭活。遂拈拄杖擲下。召大眾云。拄杖子<span class='corr'>已</span>活也。見麼。為他無佛法．禪道．知見。所以不被四時八節聲色所轉。諸禪德。莫也要活麼。但是事一時放下。當人一大事。全體出現自然活。[祝/土]著礚著。䶥䶥齖齖。如虎戴角。阿呵呵。下座。</p>
<p>上堂。好諸禪德。若能離諸相。定入法王家。法王法道。恢廓無涯。威德自在。勝伏群邪。一心空寂。妙用河沙。</p>
<p>上堂。七分八分百億妙門。黃龍老傑累及兒孫。然則知恩方解報恩。莫有解報恩底麼。你是箇漢。纔聞報寧說。汝只道得七八分。便好拽倒地上驀面唾。槌煞擲與狗喫。豈不快哉。亦未為分外。阿呵呵。空將未歸意。說向欲行人。</p>
<p>上堂。舉。臨濟一日與普化在施主家齋。濟云。毛吞巨海。芥納須彌。為復是神通妙用。法爾如然。化便踏倒卓子。濟云。得即得。太麤生。化云。者裏是什麼所在。說麤說細。至明日又去一家齋。濟又問。昨日供養何似今日。化又踏倒卓子。濟云。得即得。太麤生。化云。瞎漢。佛法說甚麤細。　師云。古人一等參禪。悟得脫灑。見處明白。得用便用。不在擬議之間。何也。為他無佛法知見為礙。而今莫有無佛法為礙者麼。良久。喝云。設有。又打在無事甲裏。</p>
<p>請首座上堂。一番新。一番舊。新舊相資要成就。諸禪德。且道成就箇什麼。為成就佛事耶。成就道場耶。成就叢林耶。若與麼成就。豈有教外別傳。乃拈拄杖云。此為復是教內教外。是新是舊。不得喚作拄杖子。便成就取好。遂擲下。下座。</p>
<p>上堂。僧問。如何是佛。師呵呵大笑。　進云。何哂之有。　師云。我笑你隨語生解。　進云。偶然失利。　師遂高聲云。不要禮拜。僧便歸眾。　師復笑云。隨語生解。復云。好大眾。也無禪。也無道。也無玄。也無妙。快活當明者一竅。一竅不明愁殺人。動即依他和屎合尿。參。</p>
<p>上堂。法無定旨。深淺隨機。通人分上。祇可自知。莫有通人麼。點則不到。喝一喝。下座。</p>
<p>上堂。僧問。學人一面琴。不是凡間木。今朝捧上來。請師彈一曲。　師云。大眾側耳。　進云。得聞於未聞去也。　師云。是何指法。僧提起坐具。　師云。哀哉。哀哉。汝命何太短。　進云。且喜勿交涉。　師云。不是知音。　進云。不如歸去來。葱嶺有人憶。　師云。何得忘却焦桐。　進云。在者裏。　師云。放下著。復云。適來一曲。諸人罔措。再為一彈。快須聽取。驀拈拄杖橫按。良久。云。一曲兩曲聞不聞。悲風流水何方去。卓拄杖。下座。</p>
<p>上堂。長安甚閙。我國晏然。驀拈拄杖云。雲門大師來也。劄。久雨不晴。以拄杖敲香卓云。新羅在海東。臨濟小廝兒。祇具一隻眼。普化賊漢。佯狂詐顛。尀耐豐干饒舌。指出文殊．普賢。</p>
<p>上堂。心隨萬境轉。轉處實能幽。隨流認得性。無喜亦無憂。好諸禪德。恁麼也得。不恁麼也得。恁麼不恁麼總得。如來說一合相即非一合相。須菩提好與三十棒。下座。</p>
<p>上堂。僧問。聲前薦得。未是作家。喝下承當。猶為鈍漢。學人上來。請師相見。　師云。家富小兒嬌。　進云。也是說道理。　師云。與你一文錢。　進云。今日不著便。　師云。養子之緣。僧便喝。　師云。不要哭。不要哭。　問。昔日相國之家。今朝佛僧之舍。未審是同是別。　師云。白鷺灘頭月。　進云。不曉師機。願垂方便。　師云。緊捎草鞋。　僧擬議。師云。重疊關山路。復云。萬般施設不如常。又不驚人又久長。好諸禪德。古人道處。今人行處。可謂似地擎山。不知山之孤峻。如石含玉。不知玉之無瑕。良久。云。祇恐不是玉。是玉也大奇。</p>
<p>上堂。舉。三聖問雪峰。透網金鱗以何為食。峰云。待你出得網來即向你道。三聖云。一千五百人善知識。話頭也不識。　師云。俊哉。俊哉。快活。快活。恰似一隻鷂子。莫驚著。報寧即不然。透網金鱗以何為食。待你出得網來即向你道。待他道。一千五百人善知識。話頭也不識。但拽拄杖打出三門外。復云。也好快活。恰似一隻虎。莫動著。諸禪德。且道報寧快活何似三聖快活。莫有快活底漢麼。出來定當看。良久。喝一喝。云。把手拽不住。</p>
<p>上堂。僧問。爇香煙上騰。集四眾座下。為復是神通法爾。為復是總不與麼。　師云。一時被闍黎道了也。　進云。有意氣時添意氣。不風流處也風流。　師云。你作麼生會。僧便喝。　師云。儱侗禪和。僧又喝。　師擲下拂子云。何不更打一棒。　僧擬議。師云。棒上不成龍。　問。真淨界中纔一念。閻浮早是八千年。還許學人稱真淨之名也無。　師云。許。　進云。若然者。永劫飄流。無時解脫。　師云。百草頭上薦取老僧。　進云。恁麼則小出大遇去也。　師云。且莫錯認好。僧禮拜。　師云。果然。復云。佛法二字。也大難明。三世諸佛向你諸人脚跟下走過。你擬要見他。早是眼睛落地。驀拈拄杖擲下云。你且道三世諸佛與拄杖子相去幾何。良久。喝一喝。下座。</p>
<p>上堂。舉。雪峰云。南山有條鼈鼻蛇。你等諸人出入好看。　師云。雪峰無大人相。然則蛇無頭不行。　長慶恰如箇新婦兒怕阿家相似。便道堂中今日大有人喪身失命。雲門拽拄杖攛向雪峰面前。作怕勢。　師云。為蛇畵足。　玄沙云。用南山作什麼。　師云。道我見處親切。不免只在窠窟裏。更無一人有些子天然氣槩。報寧門下莫有天然氣槩底麼。不敢望你別懸慧日。獨振玄風。且向古人鶻臭布衫上知些子氣息也難得。</p>
<p>上堂。舉起拄杖云。舉起也。靈光洞曜。迥脫根塵。復斜亞云。放下也。體露真常。不拘文字。不舉不放。復名何物。遂擲下云。看。良久。喝一喝。下座。</p>
<p>上堂云。東家杓柄長。西家杓柄短。拈起黑漆盆。却是白甆盌。大唐天子笑不休。火裏蝍蟟三隻眼。參。</p>
</div>
<div class='div-other'><a id='mulu637' />
<p class='h2'>住廬山歸宗語錄</p><p>開堂日。宣疏罷。師拈香乃趺坐。棲賢長老白槌了。便有僧出問。草庵孤坐。誰知出格家風。拄杖橫空。未審是何宗旨。　師云。雲間五老。水滿雙溪。　進云。若然者。劒為不平離寶匣。藥因救病出金瓶。　師云。一條界破青山色。　進云。忽遇五馬行春日。萬家和氣生又且如何。　師云。却被闍黎道著。　進云。海神知貴不知價。留與人間光照夜。　師云。靈利衲僧。　問。飛錫一聲天地動。爐煙起處遍乾坤。為國開堂於此日。師將何法報皇恩。　師云。耶舍塔前消息在。　進云。皇恩答處蒙師指。朝宰臨筵事若何。　師云。<span class='corr'>已</span>有隨車雨。何須動地雷。　進云。若然者。虎出渡河皆此日。珠還合浦賀今朝。　師云。知恩有幾人。復云。諸佛心印。祖祖傳授。所謂教外別傳者。蓋取其要妙也。其要妙之道。在人不在教乘。所以歸宗長老得之。以妙明心印印僧俗大眾。彼我無差。同成佛道。還信得及麼。權郡大夫得之。以妙明心印印一郡千里之事。則自然殊途同歸一毛頭。一一明了。一一無差。然後卷舒自在。縱奪臨時。皆吾心之常分。非假於他術。　提刑都官得之。以妙明心印印十方華藏世界海。祇在一毛頭。於中或行或坐．或去或來．遊山翫水。選勝尋幽。法喜禪悅。皆吾心之常分。非假於他術。眾官得之。各以妙明心印印之。則王事民事一一明了。一一無差。然後可行則行。可止則止。皆吾心之常分。非假於他術。　諸山禪師得之。三世諸佛一切法門。各以妙明心印印之。則法法明了。一一無差。然後應機接物。通變臨時。或日面月面。佛手驢脚。或豎拂拈槌。或呵佛罵祖。作大佛事。皆吾心之常分也。遂拈拂子劃云。劃斷葛藤。便擲下云。是什麼。良久。喝一喝。下座。</p>
<p>師在筠州九峰。辭眾晚參。遂舉拂子云。昔日世尊拈花。迦葉微笑。今夜歸宗舉拂。大眾寂然。為復寂然者是。微笑者是。又是箇什麼。只如歸宗舉拂與世尊拈花。是同是別。若言同。法無同相。若言別。豈有兩般。久參先德聞舉便了。後進初機却須子細。良久。云。法法總歸宗。臨機要變通。靈源明妙處。平等主人翁。　師初入寺陞座。僧問。遠公符命。禪師俯應機。祖令當行也。方便指群迷。　師云。深。　進云。深意又如何。　師云。淺。　進云。學人如何領會。　師云。點。　云。大眾證明。學人禮謝。　師云。老僧今日失利。　問。遠離九峰丈室。<span class='corr'>已</span><span class='corr'>屆</span>歸宗道場。如何是不動尊。　師云。鷓鴣啼處百花香。　進云。萎花風掃去。香水雨飄來。　師云。今也如是。古也如是。　進云。若然者。將為少林消息斷。如今蹤跡宛然存。　師云。如何是少林消息。僧禮拜。　師云。點即不到。　師云。佛法要妙。<span class='corr'>但</span>歸其宗。苟歸宗也。自然無可不可。一切成現。海印發光。今與大眾同<span class='corr'>已</span>歸宗。住平等本際。敢問何者是宗。何者是要妙。良久。云。祇為分明極。翻令所得遲。</p>
<p>上堂。為新舊化主云。舊者<span class='corr'>已</span>還。新者復作。新舊相資。放過一著。遂拈拂子云。不可作新舊會。既不作新舊會。又落在什麼處。若知落處。受用無窮。若不知落處。亦受用無窮。知落處。受用無窮則可知。不知落處。因甚麼受用無窮。明眼衲僧試斷看。</p>
<p>上堂。舉。赤眼因見虵。便與斬斷。傍僧云。久嚮歸宗。元來只是箇麤行沙門。眼曰。你麤。我麤。　師云。大眾只知赤眼斬虵向其僧道你麤我麤。且古人見處作麼生。遂舉拂子云。今日歸宗舉拂子與當時歸宗斬虵。是同是別。良久。云。人人有箇真天佛。妙用縱橫總不知。今日分明齊指出。斬虵舉拂更由誰。</p>
<p>上堂。頭陀石被莓苔裹。擲筆峰遭薜茘纏。羅漢院一年度三箇行者。歸宗寺裏參退喫茶。</p>
<p>上堂。今日乃是第二箇四月。不見古人道。放過一著。落在第二。雖然第二。未免祇是前來孟夏漸熱。乃呵呵大笑云。有利無利。不離行市。西川成都府。漏藍子一文錢。三箇五箇。撒在諸人面前。一一可以治病。又且不知廬陵米作麼價。</p>
<p>上堂。師乃到法座前。顧視大眾。便歸方丈。</p>
<p>上堂云。南泉斬猫兒與歸宗斬蛇。叢林中商量。還有優劣也無。優劣且止。只如趙州戴靸鞋出去又作麼生。若也於此明得。德山呵佛罵祖有什麼過。於此不明。丹霞燒木佛。院主眉鬚落。所以禍福無門。唯人自召。喝一喝。下座。</p>
<p>上堂。你有拄杖子。我與你拄杖子。你無拄杖子。奪却你拄杖子。大眾。見錢買賣。莫受人謾。知麼。有利無利。不離行市。阿呵呵。却憶趙州勘婆子。不風流處也風流。喝一喝。下座。</p>
<p>上堂。舉。僧問雲門。如何是雲門一曲。門云。臘月二十五。忽有人問歸宗。如何是歸宗一曲。但向伊道。五月二十五。且道歸宗與雲門意作麼生。今之與古相去幾何。又云。唱者如何。門云。且緩緩。忽有人問歸宗。唱者如何。向他道。莫錯。莫錯。且道歸宗是雲門非。雲門是歸宗非。乃喝一喝。云。是非總去却。是非裏薦取。</p>
<p>上堂。擲下拂子云。歸宗擲下拂子。大眾一時覩見。任是鶻眼龍睛。也須遭伊繫絆。喝一喝。下座。</p>
<p>上堂。今朝七月二十。秋風凉冷相及。一切佛法現前。自是常情不入。遂舉拂子云。拂子<span class='corr'>已</span>入也。為伊無佛法知見解會。汝諸人見道無佛法知見。便道。大盡三十日。小盡二十九。作箇無事商量。喝一喝。云。瞎屢生。</p>
<p>上堂。舉。僧問悟本大師。寒暑到來。如何回避。本云。何不向無寒暑處去。僧云。什麼處是無寒暑處。本云。寒時寒殺闍黎。熱時熱殺闍黎。　師云。大眾若也會得。不妨神通遊戲。一切臨時。寒暑不相干。若也不會。且向寒暑裏經冬過夏。喝一喝。下座。</p>
<p>上堂。八月中秋。凉風蕭索。衲僧去來。如雲似鶴。山北山南有路通。一條拄杖橫擔却。是即是。覺不覺。切忌隨他老慮脚。喝一喝。下座。</p>
<p>上堂。今日淵上座設道吾饡飯。點趙州茶。拈出如來一大經卷。為諸人徹困。驀拈拄杖擲下云。道吾飯．趙州茶．如來一大經卷。此三種法門盡在拄杖頭上撒開也。東西南北。四維上下。一任變通。自在受用。三十年後不得辜負淵上座。若也不知。數日雨寒。秋風漸冷。喝一喝。下座。</p>
<p>施主捨法衣上堂。大眾。諸佛法衣得之者。出三界。離五欲。成大道。度眾生。遂舉衣云。舉起也。地獄停酸。脩羅息戰。放下也。帝釋搖頭。諸天罷樂。不舉不放。十方法界。情與無情。同成佛道。未審施法衣者。成得箇甚麼。良久。云。自從盧老收歸後。須信人人總有之。</p>
<p>長安化主歸上堂。大眾。一兩絲。一匹絹。一一盡從蠶口現。口中吐出濟人間。衲僧如何總不薦。若也薦。家家門裏含元殿。喝一喝。下座。</p>
<p>開爐日上堂。凡夫色礙。二乘空礙。菩薩色空無礙。目前萬象森羅。理事融通自在。僧堂又添煖火。十方高人共會。不必更分彼此。同是一真法界。喝一喝。下座。</p>
<p>上堂云。今朝十月二十五。須知有法離言句。本明本妙不假修。一隊古佛參堂去。</p>
<p>上座。冬後一陽生。乾坤解通變。衲僧莫守株。彼此丈夫漢。日日天真活。人人自可見。如何都不顧。隨他物所轉。喝一喝。下座。</p>
<p>啟聖節上堂。舜日共佛日長明。堯風與祖風竝扇。所謂一人有慶。兆民賴之。祝延聖壽。今正是時。乃呼。萬歲。萬萬歲。下座。</p>
<p>上堂。僧問。乾坤之內。宇宙之間。中有一寶。秘在形山。山即不問。如何是寶。　師云。闍黎終日騎牛不識牛。　進云。恁麼則從今日歸家去也。　師云。如何是那一寶。僧便喝。　師云。前三三。後三三。又作麼生。　進云。謝師指示。　師却喝云。不識雲門關捩子。等閑動著眼眵眵。復云。那一寶。非今非古。非僧非俗。非男非女。十二時中光明烜赫。還有人著得價麼。若有人著得價。三十年後不得辜負歸宗。莫有人著價麼。這一隊漢。十二時中是箇甚麼。喝一喝。下座。</p>
<p>上堂。今朝十月半。天上月初圓。遂拈拂子云。拂子豈不是圓。又敲禪床云。何曾偏來。大眾。只這偏圓道。聲色閙浩浩。眼耳但聞。莫問歸宗老。</p>
<p>上堂。衲僧門下無非過量境界。自在禪定。乃喝一喝。云。豈不是過量境界。又謦欬一聲。云。豈不是自在禪定。阿呵呵。將此深心奉塵剎。是則名為報佛恩。</p>
<p>上堂。好雪。大眾。米麵柴炭之屬。一切成現。寒則圍爐向煖火。困來拽被蓋頭眠。好大眾。適從僧堂來。却向僧堂去。喝一喝。下座。</p>
<p>上堂。大眾。休得也。無了期。共來林下學無為。袈裟同肩一拂子。相逢能得幾多時。喝一喝。下座。</p>
<p>化城大師來。上堂。三界無安。猶如火宅。出得火宅。未到寶所。且在化城。今日相逢化城。不見寶所何在。元來只是舊時源上座。大眾。元來一時總是舊時人。伏惟珍重。</p>
<p>上堂。大眾。古人道。盡大地是箇解脫法門。枉作佛法會却。何不見山是山。見水是水。歸宗則不然。盡大地是箇解脫法門。不作知見解會。有時見山不喚作山。有時見水不喚作水。大眾。彼此丈夫。莫受人謾。</p>
<p>上堂。大眾。歸宗不是無禪可談。無法可說。正值雪寒。不宜久立。乃喝一喝。云。歸堂向火。</p>
<p>上堂云。今朝正月初五。未免為君重舉。斬新日月分明。禪家且莫莽鹵。還有不莽鹵底麼。且道是什麼。喝一喝。下座。</p>
<p>上堂。今朝正月初十。晴暖春風襲襲。觸目無礙法門。大家一時證入。喝一喝。下座。</p>
<p>上堂云。大眾。佛法兩字。彼此不著便。眾中莫有師子兒麼。不敢望你哮吼一聲。使大眾一時頂門上眼開。且莫嚼他古人殘羮餿飯也難得。歸宗今日謾你諸人去也。驀拈拄杖擲下云。南山鼈鼻虵。解弄者收取。喝一喝。下座。</p>
<p>上堂。二月仲春漸暄。時來萬物爭妍。莫待桃花悟道。出門芳草芊芊。喝一喝。下座。</p>
<p>上堂。舉。教中道。不見一法是大過患。乃喝一喝。云。有什麼過。驀拈拄杖卓云。有什麼患。復橫按云。德山棒。臨濟喝。舉世何人解提掇。天高地迥萬象閒。總是僧家好時節。遂擲下云。是什麼時節。喝一喝。下座。</p>
<p>上堂。世尊三昧。迦葉不知。迦葉三昧。阿難不知。因甚不知。只為淺深有異。三德六味。施佛及僧。法界有情。普同供養。首座三昧。大眾不知。因甚不知。對面不相識。開單展鉢。拈匙放筯。大眾三昧。各不相知。因甚不知。阿呵呵。復拈拄杖橫按云。我觀法王法。法王法如是。卓拄杖。下座。</p>
<p>上堂。拈拄杖云。涅槃心易曉。差別智難明。古人道。你有拄杖子。我與你拄杖子。你無拄杖子。我奪却你拄杖子。歸宗則不然。你有拄杖子。我奪却你拄杖子。你無拄杖子。我與你拄杖子。大眾。芭蕉與麼。歸宗不與麼。且道與麼是。不與麼是。擲下拄杖云。是什麼。良久。云。是即龍女頓成佛。非即善星生陷墜。</p>
<p>上堂。山門今日供養羅漢。為十方檀越酬還心願。亡者生天。現存獲福。召云。大眾。但祇隨例飡䭔子。莫問人間短與長。復拈起拄杖云。我生<span class='corr'>已</span>盡。梵行<span class='corr'>已</span>立。所作<span class='corr'>已</span>辦。不受後有。三界不柰伊何。堪受人天供養。這一隊少叢林漢。總好與二十拄杖。喝一喝。下座。</p>
<p>上堂。大眾。彼我雖殊。根塵有異。然則性自平等。無平等者。平等尚無。況有不平等者。驀拈拄杖云。情與無情共一體。處處皆同真法界。遂擲下云。撲落非他物。且道是什麼物。喝一喝。下座。</p>
<p>隆慶長老來。上堂。大眾。教中道。佛滅度後。為善知識者。總是見佛來。然則其為善知識者。亦不可容易覩。善知識者。亦不可輕慢。隆慶禪師斯之謂也。老僧與知事．首座．大眾同增懽慶。乃喝一喝。云。虎溪宗派。龍山子孫。吉州隆慶。大啟禪門。古人所謂從門入者。不是家珍。驀拈起拄杖云。為是家珍。為是外物。大眾。却請隆慶禪師決斷。擲下拄杖。下座。</p>
<p>因開福專使至。上堂。近有人從成都來。乃得潭州信。却說廬陵米價高。驀拈起拄杖云。風行草偃。擲下云。是什麼。喝一喝。下座。</p>
<p>上堂。日往月來。大盡小盡。光陰<span class='corr'>已</span>去。生死漸近。大眾總是祖師門下客。須知生死不相關。且道歸宗與麼說話。還有過也無。良久。云。父母不聽。不得出家。</p>
<p>上堂。舉。昔日臺山路上有一婆子。凡有僧問。臺山路向什麼處去。婆云。驀直去。僧擬行。婆云。好箇阿師又恁麼去。　師云。遊臺山者。憧憧往來。莫知其數。未有一人不被伊瞞。唯趙州一日謂眾曰。臺山下婆子被老僧勘破了也。大眾。雖然不受伊瞞。若點檢來也。好喫婆手中棒。且道趙州過在什麼處。若知趙州過。方解不受人瞞。歸宗門下莫有不受人瞞底麼。喝一喝。下座。</p>
<p>上堂。如來大師云。不能了自心。如何知正道。又寒山菩薩云。一念了自心。開佛之知見。大眾。是什麼。直下了取。拈拄杖云。何誰不見。阿誰不知。知見分明。又擊禪床云。阿誰不聞。阿誰不了。了心平等。若此觀者。名為正觀。若他觀者。名為邪觀。卓拄杖。下座。</p>
<p>上堂。良久。云。船子下揚州。大地無寸土。蛇咬蝦蟇聲。更有眾生苦。驀拈拄杖擲下云。今朝二十五。喝一喝。下座。</p>
<p>上堂。今朝六月旦。萬物隨時變。地肥茄子多。雨足甜瓜賤。紅桃大似拳。綠李圓如彈。誰識歸宗大道心。拈來一一人難辨。驀拈拄杖云。你有拄杖子。我與你拄杖子。你無拄杖子。我奪却你拄杖子又作麼生辨。若辨得出。不虗在歸宗過夏。若辨不出。禪床且替他喫棒。乃擊禪床。下座。</p>
<p>上堂。大道不假雕鐫。人心何須造作。但知一切臨時。拈來無非妙藥。驀拈拄杖云。豈不是妙。又擲下云。拋來擲去。有什麼過。乃喝云。纔有是非。紛然失心。</p>
<p>上堂。古人有大智慧。隨宜自在。無可不可。故僧問古德。如何是古佛心。答云。墻壁瓦礫是。僧云。墻壁瓦礫豈不是無情。德云。是。僧云。無情還解說法否。德云。常說。熾然說。無間歇。其僧於言下大悟。證無情說法。　師云。古佛身心如飲醍醐。渴心永寂。奇特甚奇特。安樂則不妨安樂。若是德山．臨濟烜赫兒孫。他亦不喫這般茶飯。何也。不是他所食之物。且道德山．臨濟兒孫所食何物。良久。乃噓噓。佛法門中。可謂刁刀莫辨。魚魯難分。下座。</p>
<p>上堂。今朝六月二十五。莫問超佛及越祖。但祇粥飯飽便休。日月朝昏自回互。驀拈拄杖云。回互不回互。佛殿走出三門。僧堂趒過廚庫。拄杖子穿却諸人鼻孔。迴而更相涉。乃擲下。良久。云。不爾依位住。喝一喝。下座。</p>
<p>上堂。一葉落。天下秋。廬山山北到江州。驀拈拄杖擲下云。若知撲落非他物。須信縱橫得自由。</p>
<p>解夏日上堂。四月十五結夏。七月十五解夏。世俗諦中有秋有夏。有解有結。佛法門中無是無非。無得無失。莫非妙用。有時結也。九十日內。水泄不通。聖凡路絕。誰敢咳嗽。若咳嗽也。須是你解咳嗽始得。有時解也。十方通徹。去來自在。亦須知有路頭去處始得。且道不解不結又作麼生。良久。喝一喝。下座。</p>
<p>上堂。欲識佛性義。當觀時節因緣。昨日撞鐘送法眼入塔。今朝擊鼓集禪眾陞堂。千般時節。萬種因緣。總不出這箇。大眾。且道這箇是什麼。乃喝云。異生見解。我執不同。又爭怪得老僧。</p>
<p>上堂。今朝八月中秋。正是月圓當戶。所謂盲者不見。非日月之咎。故經云。是法平等。無有高下。迷者自迷。悟者自悟。大眾當知。不得莽鹵。</p>
<p>上堂。一切眾生總一般妙明。日用更無偏。等閑却被邪師指。剛道西來別有禪。驀拈拄杖云。且道是西來。是妙明心地。復擲下云。試斷看。喝一喝。下座。</p>
<p>上堂云。今朝九月一。夜來霜氣寒。當知門外路。一一透長安。喝一喝。下座。</p>
<p>上堂。諸州丐士經年去。次第歸來復納疏。打鼓普請共證明。今朝九月二十五。大眾證明則不無。須知鉢盂飯。粒粒皆辛苦。鉢裏飯滋味大眾總知。歸宗道今朝九月二十五又且如何。良久。乃呼侍者。參退。請諸郡化主喫茶。喝一喝。下座。</p>
<p>上堂。今朝十月一。天下煖爐開。衲僧頂門眼。依舊蒙塵埃。歲月既<span class='corr'>已</span>往。死生還到來。床添新藁薦。一任雪成堆。遂拈袈裟角云。大眾。人人有分。須是頂門眼開始得。喝一喝。下座。</p>
<p>上堂。古人所謂終日忙忙。那事無妨。　師云。不妨簡要。只如開單展鉢。拈匙把筯。揚眉瞬目。有什麼妨處。行住坐臥。動靜去來。又有何異。驀拈拄杖敲香卓云。妨箇什麼。復擲下云。不可喚作忙也。敢問大眾。那事作麼生。良久。喝一喝。下座。</p>
<p>上堂。是日<span class='corr'>已</span>過。命亦隨減。如少水魚。斯有何樂。唯二乘禪定寂滅為樂。是為真樂。學般若菩薩。法喜禪悅為樂。是為真樂。三世諸佛。慈悲喜捨四無量心為樂。是為真樂。石霜普會云休去．歇去．冷湫湫地去。是謂二乘寂滅之樂。雲門云一切智通無障礙。拈起扇子云釋迦老子來也。是謂法喜禪悅之樂。德山棒。臨濟喝。是三世諸佛慈悲喜捨之樂。除此三種樂。不為樂也。且道歸宗一眾。在三種內。三種外。良久。云。今日莊主設饡飯。俵䞋錢。參退。僧堂內普請喫茶去。喝一喝。下座。</p>
<p>上堂。萬法是心光。諸緣唯性曉。本無迷悟人。只要今日了。好大眾。修山主見處與大眾見處。日用無差。大眾見處與歸宗長老見處。日用無差。歸宗見處與雲峰山主。日用無差。雲峰見處與深首座。日用無差。乃喝云。莫分彼我。彼我無差。心光共曉。日用堪誇。驀拈拄杖云。阿誰不見。阿誰不曉。擊香卓云。阿誰不聞。復擲下云。是什麼。喝一喝。下座。</p>
<p>上堂。舉。龐居士云。十方同聚會。箇箇學無為。此是選佛場。心空及第歸。大眾總是選佛之人。既到歸宗門下。須是一箇箇心空及第歸。不可作長行粥飯僧。彼此出家離世俗。誰言祖獨有南能。</p>
<p>上堂。今朝臘月初五。有事為君直舉。靈湯禪師到來。救濟大開府庫。差珍異寶不慳。所好臨時揀取。雖然一一歸宗。不妨却分賓主。乃喝云。且道是賓是主。復喝云。賓主歷然。久參到此。也須莽鹵。</p>
<p>上堂。獨樹不成林。人人總知有。梵剎一纔興。大家出隻手。驀拈拄杖云。家家門前火把子。復擲下云。各自看取。喝一喝。下座。</p>
<p>上堂。今朝臘月二十五。雲門一曲為重舉。驢脚佛手總現前。明眼衲僧多莽鹵。喝一喝。下座。</p>
<p>上堂。滿目文殊．普賢境界。直下分明。道無不在。驀拈拄杖擲下云。拋來擲去有什麼過。喝一喝。下座。</p>
<p>上堂。二月仲春漸暄。時來萬化可憐。到處桃紅柳綠。石頭也生暖煙。驀拈拄杖擲下云。有意氣時添意氣。不風流處也風流。喝一喝。下座。</p>
<p>上堂。靈光獨耀。迥脫根塵。體露真常。不拘文字。此是百丈大智禪師舉揚。大眾作麼生。良久。云。在家疑是客。別國却為親。喝一喝。下座。</p>
<p>上堂。南閻浮提眾生以音聲為佛事。所謂此方真教體。清淨在音聞。是以三乘十二分教。五千四十八卷。一一從音聲演出。乃至諸代祖師．天下老和尚種種禪道。莫不皆從音聲演出。庭前栢樹．北斗藏身．德山呵佛罵祖．臨濟喝。豈不從音聲演出。何況世間所有一切事法不從音聲成就者。然後音聲無盡。演說無盡。見聞無盡。利樂無盡。苟入此法門。得旋陀羅三昧自在海。良久。唱云。十方羅漢。喝一喝。下座。</p>
<p>上堂。今朝三月初五。正是清明景序。豈獨游人往來。更兼蜂狂蝶舞。須信自在神通。彼此性真。妙具萬物。總非斷滅。衲僧別求禪悟。棄本逐末。喝一喝。云。驢年。下座。</p>
<p>上堂。今朝三月初十。劄。久雨不晴。船子下揚州。東海鯉魚打一棒。洞庭湖裏浪滔天。須知大道本無偏。喝一喝。下座。</p>
<p>上堂。今朝三月十五。又是月圓當戶。祖意教意同別。但看鷄寒上樹。驀拈拄杖云。春無三日晴。夏無十日雨。復擲下云。處處綠楊堪繫馬。家家門底透長安。喝一喝。下座。</p>
<p>上堂。如來世尊云。菩薩覺成就故。不與法縛。不求法脫。不敬持戒。不憎毀禁。不重久習。不輕初學。何以故。一切究竟覺。彼此成佛故如是。則僧也如是。俗也如是。凡也如是。聖也如是。賢也如是。愚也如是。驀拈拄杖云。拄杖子亦如是。擲下云。如是。如是。</p>
<p>上堂。舉。西天昔有七女遊屍陀林。見一死屍。妹問姊曰。屍在這裏。人在什麼處。姊曰。妹妹。妹應喏。姊曰。在什麼處。於是空中散花。女曰。空中散花者誰。應曰。我是帝釋。見聖者善說般若。感我天宮。特來散花。聖者欲何所須。我當供給。女曰。別無所須。只要箇無根樹子。帝釋曰。我天宮無種不有。若要無根樹子即無。女曰。帝釋。帝釋應喏。女曰。這箇是什麼。帝釋遂隱去。大眾。且道帝釋是會了隱去。不會了隱去。又道善說般若。感我天宮。又道無無根樹子。大眾。且作麼生明得。不辜負聖女。若也不會。不得辜負帝釋。歸宗亦有箇無位真人。憨憨癡癡。跛跛挈挈。且恁麼過時。喝一喝。下座。</p>
<p>王主簿到上堂。僧問。雲門大師欲一棒打殺釋迦老子。和尚又欲糞掃堆頭窨殺雲門。未審和尚罪過還許學人點撿也無。　師云。且莫造次。　學云。和尚坐斷廬山。為什麼不識某甲這話。　師云。三十棒。　學云。關。　師云。點。　學云。劄。　師云。念汝做街坊。復云。憶在報寧時。彼彼各年少。而今住山來。各各<span class='corr'>已</span>衰老。休話人間短與長。相逢把手呵呵笑。呵呵笑。逍遙自合無為道。驀拈拄杖敲香臺云。不可不自在。復擲下云。不可不逍遙。喝一喝。下座。</p>
<p>上堂。僧問。馬祖下尊宿。一箇箇屙轆轆地。唯有歸宗老較些子。黃龍下兒孫。一箇箇硬剝剝地。祇有真淨老師較些子。學人恁麼道。還扶得也無。　師云。打疊面前搕[打-丁+(天/韭)]却。　進云。若不同床睡。焉知被底穿。師不對。　進云。這箇為上上根。忽遇中下之流。如何指接。師亦不對。　進云。非但和尚一場懡㦬。學人亦乃一場敗闕。　師云。三十年後悟去在。復云。一切禪與道。觸目無非妙。貴賤但臨時。不要生機巧。驀拈拄杖云。三世諸佛說不到。諸代祖師傳不及。遂擲下云。是什麼。喝一喝。下座。</p>
</div>
<div class='div-other'><a id='mulu638' />
<p class='h2'>住寶峰禪院語錄</p><p>師開堂日。接得左司手中疏。乃示眾云。左司傳授。炟赫現前。泐潭把呈。分明薦取。薦與不薦。却付與表白。　表白擬接。復收迴云。不見到。權柄在手。縱奪臨時。非但泐潭如是。左司眾官神通變化。各各具足。却度與表白宣罷。於是就座。　問話畢。師乃云。適來白槌云。法筵龍象眾。當觀第一義。且道何名第一義。如何所觀。大眾當知。欲得分明現前。可以直截自觀。若能自觀。名為正觀。若他觀者。名為邪觀。而今莫有能自觀者麼。既能自觀。即能他觀。且道即今左司眾官．僧俗大眾。一一是箇什麼。噫。觀音妙智力。能救世間苦。可謂一一圓妙。一一本靈。一一神通變化。總不欠少。了無生死可相關。若不能自觀者。為迷真覺性。還却受輪迴。然洪州乃江西大都督府。古今<span class='corr'>已</span>來。人傑地靈。佛事興盛。昔有馬祖。以禪道化人。亮座主乃教法救世。亮一日來參馬祖。祖曰。見說座主大講得經論。是否。亮云。不敢。祖云。將什麼講。亮云。將心講。祖曰。心如工伎兒。意如和伎者。又爭講得經。亮乃抗聲云。心既講不得。虗空莫講得麼。祖曰。却是虗空講得。亮不肯。便出去。祖召云。座主。亮迴首。豁然大悟。　師云。而今聞却是虗空講得多。便向虗空裏釘橛。殊不識馬大師神通光明。解黏去縛。　又龐居士問馬祖云。不與萬法為侶者是什麼人。祖曰。待汝一口吸盡西江水即向汝道。　師云。禪門多作奇特商量。玄妙解會。又不見馬大師威光自在。裁長補短。　又大梅初參馬祖。問。如何是佛。祖曰。即心是佛。　師云。如今往往向即心裏喪身失命。須還他馬大師觀機設法。應病與藥。一切臨時。無可不可。其大梅蒙馬師開示。豁悟本心。一得永得。更不他觀。直入深山庵居巖穴。後因有僧遊山見之。問曰。庵主住此山多少時。梅曰。只見四山青又黃。僧又問。出山路向甚麼處去。梅曰。隨流去。祖聞之。令一僧去問云。和尚見馬師得箇什麼便住此山。梅曰。馬師向我道即心是佛。我便向這裏住。僧云。馬師近日佛法又別。梅云。作麼生別。僧云。又道非心非佛。　師云。且道馬大師還有為人底意也無。　梅云。這老漢。惑亂人未有了日在。任汝非心非佛。我祇即心是佛。　師云。知恩方解報恩。　僧迴。舉似祖。祖召大眾云。梅子熟也。龐居士遂去問梅曰。久嚮梅子熟。還許學人摘喫也無。梅云。你向什麼處下口。士云。百雜碎。梅云。還我核子來。　師云。且道此二人相見。還有優劣也無。　梅臨遷化時。聞鼯鼠聲。乃曰。即此物。非他物。汝等善護持之。吾今逝矣。　師云。大眾。既非他物。是什麼物。復云。近有無盡居士曰。大都此物非他物。豈有南宗與北宗。如今衲子多是爭南宗．北宗．雲門．臨濟。却被箇俗漢子點破。雲門．臨濟兒孫不勝懡㦬。久立諸官。伏惟珍重。</p>
<p>入院上堂。馬祖傳心。石門泐潭。乾師總師。前三後三。老僧到來。如何指南。遂拈拄杖云。你有拄杖子。我與你拄杖子。你無拄杖子。我奪却你拄杖子。良久。云。我雖與你同條生。不與你同條死。乃擲下拄杖。喝一喝。下座。</p>
<p>因雙林下生長老來。上堂云。寶山不易到。既到莫空迴。莫有不空迴者麼。遂擲下拄杖云。是什麼。良久。云。不見雙林釋迦老。又聞彌勒下生來。喝一喝。下座。</p>
<p>上堂。今朝正月二十五。孟春猶寒人共舉。分明佛法不二門。甜者自甜苦者苦。喝一喝。下座。</p>
<p>開馬祖塔日上堂。放過一著。落在第二。有利無利。不離行市。家家門外綠柳垂。不獨春風折桃李。馬祖堂開二月初二。觸目遇緣。法門大啟。不如歸去來。良久。云。向什麼處去。馬祖堂中燒香罷。僧堂裏喫茶。</p>
<p>施主看藏經請上堂。云。毗盧藏中有大經卷。舍真空而體寂。鏡妙色以圓明。驀拈拄杖云。三世諸佛．一大藏教盡在裏許。阿誰不見。阿誰不聞。聞見分明。是箇什麼。喝一喝。下座。</p>
<p>出外歸上堂。歸來閏二月。閴寂寶山中。城隍耳目盡。塵勞萬事空。春水綠。野花紅。須信禪家道莫窮。信手拈來一枝草。臨機生殺任西東。</p>
<p>上堂。舉。僧問馬祖。如何是佛。祖曰。即心是佛。　師云。馬大師也是看孔著楔。然現前一眾。雖不受馬駒所踏。是不可忘古人大慈悲故。誰教從來今日清明。良久。云。與大眾同到塔上燒香。</p>
<p>上堂。今朝二月二十五。野草閒花相共舉。信手拈來一一玄。癡人莫認庭前樹。眾中莫有不受惡水潑者麼。遂拈拄杖擲下云。祇這拄杖子亦不辜負大眾。喝一喝。下座。</p>
<p>上堂。時光迅速。那事如何。雖然如是。我不敢輕於汝等。汝等皆當作佛。故先覺云。一切障礙即究竟覺。驀拈拄杖云。不是究竟覺。遂擲下拄杖云。拋來擲去。有何障礙。喝一喝。下座。</p>
<p>上堂。今朝三月初十。知事．首座．大眾尊候萬福。良久。云。山前大小麥穗也未。直歲照顧牛馬。莫教踐踏秧苗。典座厨中調和眾口。監院庫下坐籌帷幄。決勝千里。諸寮舍各各照顧火燭。勝上座設饡飯供養馬祖大寂禪師。大眾總飽。老僧亦飽。驀拈拄杖云。拄杖子亦飽。山河大地亦飽。遂卓云。參退。堂中喫茶。</p>
<p>上堂。擲下拄杖云。撲落非他物。且道是什麼物。縱橫不是塵。既不是塵。是箇什麼。山河及大地。全露法王身。山河大地諸人總見。那箇是法王身。良久。云。只為分明極。都緣日用親。</p>
<p>上堂。一夏九十日。看看將欲畢。為報求佛人。今朝七月一。教中道。佛身無為。不墮諸數。且道如何是無為佛身。於此薦得。不逐四時之所遷。萬物之所變。若也不薦。人漸老。又經秋。等閑白却少年頭。喝一喝。下座。　上堂。今朝八月初五。禪家安閒國土。甜則甘草元甜。苦則黃檗元苦。若也得意忘言。自然超今越古。</p>
<p>上堂。古人道。毫釐有差。天地懸隔。且道毫釐不差又如何。良久。云。僧堂裏喫茶。</p>
<p>上堂。今朝八月十五。又是月圓當戶。月不照人。人不問月。彼此不相干。趙官家國土。不如歸去來。田中晚稻。近日好雨。喝一喝。下座。</p>
<p>化主迴上堂。演上人今日作齋供養羅漢。為供養過去耶。見在耶。未來耶。若供養過去<span class='corr'>已</span>過去。未來未至。見在無住。三世既不有。一心何所依。乃召云。演上座。正好供養。過去亦如是。見在亦如是。未來亦如是。彼亦如是。此亦如是。一切諸法亦如是。復召云。演上座。正好供養。供養亦如是。如是。如是。</p>
<p>上堂。道德經曰。大巧若拙。大辯若訥。　師云。達人到此。身心一如。身外無餘。十方世界。只在目前。</p>
<p>上堂。一年十二月。倐忽又臨頭。人漸老。水長流。世有何人便肯休。休。休。不如歸去來。自有無繩水牯牛。喝一喝。下座。</p>
<p>上堂。方上人今日為施主供養羅漢。且道羅漢來也無。若來。在什麼處。若不來。又供養他作什麼。乃顧謂大眾云。要識真羅漢麼。元來總在這裏。復召云。方上座。還見麼。正好供養。來無所從。去無所至。一一不生。一一不滅。性真妙明。常住世間。清淨本然。周徧法界。若也如是。萬兩黃金亦消得。若不如是。滴水難消。老僧隨例飡䭔子。也得三文買草鞋。</p>
<p>聖節上堂。率土之土皆屬王土。率土之民莫非王民。今朝臘月八日。當釋迦如來成道之辰。是今上皇帝降誕之日。所謂前聖後聖。聖德共明。人王法王。王道同久。應千年之慶運。統萬國之歡心。伏惟皇帝陛下萬歲。萬萬歲。復召眾云。大殿上念佛祝延聖壽。下座。</p>
<p>上堂。舉。佛在之日。有一女人禮佛。乃於座前入定。佛遂敕文殊出之。文殊入百千金剛三昧。出女子定了不可得。時有網明亦入三昧。唯彈指三下。女子從定便起。　師云。且道文殊與網明見處還有優劣也無。若道無。文殊何故出女子定不得。只如今日擊動法鼓。大眾齊到座前。與網明出女子定為是同是別。不見古人道。欲識佛性義。當觀時節因緣。大眾總是祖師門下參玄上士。試觀看。若見得。出家事畢。解脫安樂。世俗塵勞。不用閒觀。喝一喝。下座。</p>
<p>上堂。數日出入。或風或雨。或陰或晴。或聚或散。或鄉或村。或縣或邑。及至歸來。三門依舊向南開。復云。大眾歸堂喫茶。</p>
<p>上堂。出家沙門。清淨佛子。莫於袈裟下失却人身。所以古人道。了即業障本來空。未了還須償夙債。且道袈裟下了箇什麼便業障本來空。未了箇什麼還須償夙債。出家門中也須子細。不得莽鹵。一等行脚。離鄉別井。出一叢林。入一叢林。訪尋善知識。決擇生死。直須子細。假饒了得。我更問你。只如僧問雲門。二祖是了未了。雲門云。確。眾中作麼生商量。時中如何受用。大眾要會麼。良久。云。昨日化主歸山。一年在外化導不易。有利無利。不離行市。喝一喝。下座。</p>
<p>上堂。西瞿耶尼。北鬱單越。家家門前長安道。到處通徹。驀拈拄杖云。拄杖頭上千差萬別。乃擲下拄杖。喝一喝。下座。</p>

<p class='juan'>古尊宿語錄卷之四十三</p></div></div>
</div><!-- end of div[@id='body'] -->
</body></html>