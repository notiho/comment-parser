<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古尊宿語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu640' />古尊宿語錄卷之四十五</p>
<div class='div-other'><a id='mulu641' />
<p class='h2'>寶峰雲庵真淨禪師偈頌下中</p><p class="byline">嗣法門人　福深　錄</p>
<div class='div-other'><a id='mulu642' />
<p class='h3'>僧請問。三聖問雪峰云。透網金鱗以何為食。峰云。待你透出網來即向你道。聖云。一千五百人善知識。話頭也不識。師以頌示之</p><p>潦倒漁翁坐釣臺。金鱗赫赫鼓波來。海門空闊纔施網。霹靂一聲天地開。</p>
</div>
<div class='div-other'><a id='mulu643' />
<p class='h3'>雪峰云。老僧住持事大</p><p>放去收來得自由。不堪優處亦堪優。可憐滯句承言者。爭是爭非空白頭。</p>
</div>
<div class='div-other'><a id='mulu644' />
<p class='h3'>僧請問。丹霞騎聖僧。意旨如何</p><p>千變萬化。七顛八倒。騎却聖僧。踏倒水潦。釋迦起身。比丘悟道。若會此意。寒來著襖。</p>
</div>
<div class='div-other'><a id='mulu645' />
<p class='h3'>僧請問雪峰鼈鼻虵因緣</p><p>打鼓弄琵琶。相逢一會家。雲門能合調。長慶解隨邪。古曲非音律。南山鼈鼻虵。何人知妙訣。的子是玄沙。</p>
</div>
<div class='div-other'><a id='mulu646' />
<p class='h3'>僧問南臺圓和尚大隨龜話。圓以手翻覆示之。其僧不肯。乃質於師。師以頌釋之</p><p>少室之妙訣。觀根而密付。大隨曾泄機。南臺亦失悞。翻手與覆手。脫履著龜處。明明言外傳。信何有今古。擲金鐘。輥鐵鼓。水東流。日西去。</p>
</div>
<div class='div-other'><a id='mulu647' />
<p class='h3'>僧請問馬大師日面佛．月面佛</p><p>日面月面。胡來漢現。一點靈光。萬化千變。</p>
</div>
<div class='div-other'><a id='mulu648' />
<p class='h3'>僧請益。僧問雲門。如何是正法眼。門云。普</p><p>但無一切心。自然合大道。應用在臨時。莫分妙不妙。</p>
</div>
<div class='div-other'><a id='mulu649' />
<p class='h3'>僧請問雲門。如何是諸佛出身處。門云。東山水上行</p><p>目前有路。誰解通方。東山水上。求者茫茫。</p>
<p>諸佛出身處。東山水上行。目前一彈指。徧現煞分明。</p>
<p>日面月面過。佛手驢脚呈。皆承此箇力。言外度迷情。</p>
</div>
<div class='div-other'><a id='mulu650' />
<p class='h3'>僧曰。眾中多以無事商量。師復成頌</p><p>多將無事會。無事困人心。有無俱勿念。自可剖靈音。落落雖殊應。寥寥不在尋。宜哉萬化首。都祇屬于今。</p>
</div>
<div class='div-other'><a id='mulu651' />
<p class='h3'>僧請問。僧問首山。如何是佛法的的大意。山云。楚王城畔。汝水東流</p><p>楚王城畔水東流。樹倒藤枯笑不休。好是自從投子去。更無人解道油油。</p>
</div>
<div class='div-other'><a id='mulu652' />
<p class='h3'>僧舉趙州庭前栢樹子話。或云有此語。或云無此語。師以頌決之</p><p>庭前栢樹子。趙州無此語。若是本色人。直下未相許。庭前栢樹子。趙州有此語。為報同道流。覿面如何舉。</p>
</div>
<div class='div-other'><a id='mulu653' />
<p class='h3'>僧舉雲門北斗裏藏身</p><p>東涌西沒。北斗藏身。法王法令。德非有隣。</p>
</div>
<div class='div-other'><a id='mulu654' />
<p class='h3'>趙州勘破婆子</p><p>似狂不狂趙州老。或凡或聖人難曉。是非長短任君裁。老婆被伊勘破了。</p>
</div>
<div class='div-other'><a id='mulu655' />
<p class='h3'>婆子云。好箇阿師。又與麼去</p><p>臨岐有水復有火。遇賤即貴全可可。臺山一路去無差。幾箇行人脫羈鎻。</p>
</div>
<div class='div-other'><a id='mulu656' />
<p class='h3'>庭前栢樹子二首</p><p>庭前栢樹子。我道不如松。枯枝折落地。打著去年椶。</p>
<p>造化無私不思力。一一青青歲寒色。長短大小在目前。可笑時人會不得。</p>
</div>
<div class='div-other'><a id='mulu657' />
<p class='h3'>頌黃龍和尚垂示佛手驢脚生緣</p><p>我手何似佛手。翻覆誰辨好醜。若非師子之兒。野干謾為開口。</p>
<p>我脚何似驢脚。隱顯千差萬錯。欲開金剛眼睛。看取目前善惡。</p>
<p>人人盡有生緣處。認著依前還失路。長空雲破日華開。東西南北從君去。</p>
</div>
<div class='div-other'><a id='mulu658' />
<p class='h3'>鳥窠和尚吹布毛</p><p>鳥窠吹布毛。紅日午方高。趙王因好劒。滿國人帶刀。</p>
</div>
<div class='div-other'><a id='mulu659' />
<p class='h3'>僧問雲門。如何是啐啄之機。門云。響</p><p>有問啐啄機。雲門答云響。昨日雷轟天。夜來山水長。</p>
</div>
<div class='div-other'><a id='mulu660' />
<p class='h3'>寶壽開堂。三聖推出僧</p><p>探騎飛來棒下寧。瞎人翻滿鎮州城。太平本是將軍致。不許將軍見太平。</p>
<p>石火光中電影分。怒雷隨震動乾坤。耳聾眼瞎人無數。誰是知恩解報恩。</p>
</div>
<div class='div-other'><a id='mulu661' />
<p class='h3'>僧問風穴。如何是佛。穴云。杖林山下竹筋鞭</p><p>杖林山下竹筋鞭。水在深溪月在天。良馬不知何處去。阿難依舊世尊前。</p>
</div>
<div class='div-other'><a id='mulu662' />
<p class='h3'>靈雲見桃花悟道</p><p>奇哉一見桃花後。萬別千差更不疑。獨有玄沙言未徹。子孫幾箇是男兒。</p>
<p>昔日靈雲見悟時。香苞紅萼一枝枝。如今到處還開也。陌上相逢說向誰。</p>
</div>
<div class='div-other'><a id='mulu663' />
<p class='h3'>僧問趙州。狗子還有佛性也無。州云。無。僧云。上至諸佛。下至螻蟻。皆有佛性。狗子為什麼無。州云。有業識在</p><p>言有業識在。誰云意不深。海枯終見底。人死不知心。</p>
</div>
<div class='div-other'><a id='mulu664' />
<p class='h3'>僧問雲門。如何是吹毛劒。門云。骼</p><p>誰謂吹毛利。雲門骼可知。一朝權在手。看取令行時。</p>
</div>
<div class='div-other'><a id='mulu665' />
<p class='h3'>僧問龍牙。古人得箇什麼道理便休去歇去。牙云。如賊入空室</p><p>買帽相頭。量才補職。明眼衲僧。面前不識。</p>
</div>
<div class='div-other'><a id='mulu666' />
<p class='h3'>僧問長沙。了即業障本來空。未了還須償夙債。祇如二祖是了不了。沙云。空</p><p>臨機無巧妙。得意不勞功。其如人不會。聞空便謂空。</p>
</div>
<div class='div-other'><a id='mulu667' />
<p class='h3'>僧問趙州。一物不將來時如何。州云。放下著</p><p>移高就下縱威權。解脫門開信可憐。不得空王真妙訣。動隨聲色被勾牽。</p>
</div>
<div class='div-other'><a id='mulu668' />
<p class='h3'>僧問雲門。如何是超佛越祖之談。門云。餬餅</p><p>超佛越祖之談。覿面相呈誰領。不知箭過新羅。動地閑爭餬餅。</p>
</div>
<div class='div-other'><a id='mulu669' />
<p class='h3'>雲門關棙子</p><p>雲門關棙子。消息少人知。有時一撥動。大地眼眵眵。</p>
</div>
<div class='div-other'><a id='mulu670' />
<p class='h3'>雲門抽顧</p><p>雲門抽顧。自有來由。一點不到。休休休休。</p>
</div>
<div class='div-other'><a id='mulu671' />
<p class='h3'>臨濟三度問黃檗佛法大意。三度被打</p><p>資糧更不著些些。岐路年深恐轉賒。直下痛施三頓棒。夜來依舊宿蘆花。</p>
</div>
<div class='div-other'><a id='mulu672' />
<p class='h3'>臨濟到大愚處悟</p><p>便言黃檗無多法。大丈夫兒豈自乖。脇下兩拳明有信。不從黃檗付將來。</p>
</div>
<div class='div-other'><a id='mulu673' />
<p class='h3'>僧問首山。如何是佛法大意。山云。新婦騎驢阿家牽</p><p>張顛不似首山顛。不動毫芒百怪全。猶得黃龍再拈出。四方明眼若為傳。</p>
<p>新婦騎驢阿家牽。低頭拈得一文錢。十字街頭拍手笑。東村王老屋頭穿。</p>
</div>
<div class='div-other'><a id='mulu674' />
<p class='h3'>雲門云。火裏蝍蟟吞大虫</p><p>秦時[車*度]轢鑽頭通。大施門開妙莫窮。火裏蝍蟟依舊活。拈來誰解恣英雄。</p>
<p>火裏蝍蟟吞大虫。去年不似今年窮。直得黃茅瘴氣發。雪壓桃花處處紅。</p>
</div>
<div class='div-other'><a id='mulu675' />
<p class='h3'>臨濟鋤茶園次。見黃檗來。遂拄鋤頭而立。檗云。者漢困那。濟云。鋤也未鋤。困箇什麼。檗以拄杖便打。濟接住一送。檗便倒。叫云。維那相救。維那近前扶云。爭容得這風顛漢與麼無禮。檗以拄杖却打維那。濟乃連鋤地數下。云。諸方火葬。這裏一時活埋</p><p>奪旗掣鼓著精神。父子雖親法不親。為報四方禪者道。等閒莫作守株人。</p>
</div>
<div class='div-other'><a id='mulu676' />
<p class='h3'>百丈再參馬祖</p><p>客情步步隨人轉。有大威光不能現。突然一喝雙耳聾。那吒眼開黃檗面。</p>
</div>
<div class='div-other'><a id='mulu677' />
<p class='h3'>興化打克賓維那</p><p>丈夫當斷不解斷。興化為人徹底漢。<span class='corr'>已</span>後從教眼自開。棒了罰錢趂出院。</p>
</div>
<div class='div-other'><a id='mulu678' />
<p class='h3'>雲門臘月二十五</p><p>臘月二十五。一曲超今古。鎮州大蘿蔔。生長在深土。</p>
</div>
<div class='div-other'><a id='mulu679' />
<p class='h3'>僧問雲門。不起一念。還有過也無。門云。須彌山</p><p>不起一念。海裏須彌。把來便用。休別針錐。</p>
</div>
<div class='div-other'><a id='mulu680' />
<p class='h3'>百丈野狐</p><p>不落藏鋒不昧分。要伊從此脫狐身。相逢盡道休官去。林下何曾見一人。</p>
</div>
<div class='div-other'><a id='mulu681' />
<p class='h3'>寄百丈玿首座</p><p>百丈雄峰倚碧虗。其間今古道非孤。不知一句墮狐事。借問當時有也無。</p>
<p>有無聞說笑咍咍。不是知音不問來。莫把祖機容易泄。待伊狐眼自醒開。</p>
<p>潛能展事密投機。落草之談信有之。言下罕逢師子子。成群作隊野狐兒。</p>
</div>
<div class='div-other'><a id='mulu682' />
<p class='h3'>和酬運使蔣公頌古八絕句</p>
<div class='div-other'><a id='mulu683' />
<p class='h4'>仰山</p><p>溈仰法幢摧<span class='corr'>已</span>久。從頭提起又重新。誰知斷臂傳來事。光顯須憑大智人。</p>
<p>父子有時揚密意。神通變化不相知。喚回業識茫茫者。笑倒溈山老古錐。</p>
</div>
<div class='div-other'><a id='mulu684' />
<p class='h4'>疎山</p><p>呵呵大笑意難論。樹倒藤枯問有因。縱向明招言下悟。眼開只是舊時人。</p>
<p>因茲自抱無弦琴。歸隱疎山煙翠深。有箇荊溪蔣居士。曾聞得得訪知音。</p>
</div>
<div class='div-other'><a id='mulu685' />
<p class='h4'>末山</p><p>末山不露凌雲頂。今古岧嶤在目前。又道本無男女相。非君莫辨火中蓮。</p>
<p>非色非心非行業。成男成女解隨緣。而今僧俗并群有。一一昭然總不偏。</p>
</div>
<div class='div-other'><a id='mulu686' />
<p class='h4'>洞山</p><p>掩耳重開眼界寬<span class='note-inline'>(金部到洞山留偈云。眼處聞時方得知。誤作耳字。故云爾)</span>。廓然無法不同觀。山林瓦石縱橫說。若到常情取信難。</p>
<p>按部不妨閒訪道。新豐一宿話皮膚。水聲山色紅塵外。軒蓋重來得也無。</p>
</div></div>
<div class='div-other'><a id='mulu687' />
<p class='h3'>寄雲居長老五頌</p><p>絕頂雲居北斗齊。雲門知見便高提。莫將透脫常情解。須是當機離水泥。</p>
<p>絕頂雲居北斗齊。藏身北斗最難提。叢林總作平常解。無限高僧沒在泥。</p>
<p>絕頂雲居北斗齊。出羣消息要人提。其中未善宗乘者。奇特商量滿眼泥。</p>
<p>絕頂雲居北斗齊。參差光裏閙中提。擎頭戴角誇能解。一一重教上細泥。</p>
<p>絕頂雲居北斗齊。橫三竪四目前提。空中鶻眼殊無礙。還笑獰虵不離泥。</p>
</div>
<div class='div-other'><a id='mulu688' />
<p class='h3'>雪朝上堂。舉龐居士辭藥山因緣。復頌其意示諸禪者</p><p>龐翁境界。滴水滴凍。藥山闍黎。兩目定動。機不發時。一場困夢。本自天真。阿誰解用。</p>
</div>
<div class='div-other'><a id='mulu689' />
<p class='h3'>師室中問僧云。了也未。僧云。未了。師云。你喫粥了也未。僧云。了。師云。又道未了。復云。門外什麼聲。僧云。雨聲。師云。又道未了。復云。面前是什麼。僧云。屏風。師云。又道未了。復云。還會麼。僧云。不會。乃云。聽取一頌</p><p>隨緣事事了。日用何欠少。一切但尋常。自然不顛倒。</p>
</div>
<div class='div-other'><a id='mulu690' />
<p class='h3'>見僧來。以火筯敲火爐。僧云。不會。師乃頌曰</p><p>火筯敲火爐。日用更無餘。開單并展鉢。何處有親疎。</p>
</div>
<div class='div-other'><a id='mulu691' />
<p class='h3'>僧又問。達磨西來。單傳心印又如何。復乃成頌</p><p>火筯敲火爐。直指更無餘。開單并展鉢。一一晃心珠。</p>
</div>
<div class='div-other'><a id='mulu692' />
<p class='h3'>師室中問僧。如何是無文字一句。僧無語。僧却問。如何是無文字一句。師云。廬陵米作麼價。又云。面前是屏風</p><p>一一超然一一玄。莫將情計自留連。從來大道無文字。不要安排喚作禪。</p>
</div>
<div class='div-other'><a id='mulu693' />
<p class='h3'>僧云。洞山禪難參。師乃有頌</p><p>洞山禪也不為難。與君時復且閑閑。楖[木*栗]迸開天地眼。一重山後一重山。</p>
</div>
<div class='div-other'><a id='mulu694' />
<p class='h3'>示眾二頌</p><p>了無一法。祇在臨時。把來便用。莫更遲疑。</p>
<p>於法應自由。更莫向餘求。殺活劒在手。到處得風流。</p>
</div>
<div class='div-other'><a id='mulu695' />
<p class='h3'>法界三觀六頌</p><p>色空無礙。如意自在。萬象森羅。影現中外。出沒去來。此土他界。心印廓然。融通廣大。</p>
<p>理事無礙。如意自在。倒把須彌。卓向纖芥。清淨法身。圓滿土塊。一點鏡燈。十方海會。</p>
<p>事事無礙。如意自在。不動道場。十方世界。東涌西沒。千差萬怪。火裏蝍蟟吞却螃蠏。</p>
<p>事事無礙。如意自在。手把豬頭。口誦淨戒。趂出婬坊。未還酒債。十字街頭。解開布袋。</p>
<p>事事無礙。如意自在。拈起一毛。重重法界。一念遍入。無邊剎海。只在目前。或顯或晦。</p>
<p>事事不知。空色誰會。理事既休。鐵船下海。石火電光。咄哉不快。橫按鏌鎁。魔軍膽碎。</p>
</div>
<div class='div-other'><a id='mulu696' />
<p class='h3'>讀金剛經。是法平等。無有高下。佛意非傅大士頌指南。則異說者多矣。故水陸同真際。飛行體一如。則佛佛道同。信斯也。因成一頌。用示諸禪者</p><p>平等群生類。迷為七趣因。悠悠終莫覺。擾擾但隨塵。賴我從凡質。何緣獲法身。神通雖未具。作佛亦天真。</p>
</div>
<div class='div-other'><a id='mulu697' />
<p class='h3'>短歌寄端上人</p><p>鷲峰深。黃檗苦。一來知味便回去。去去不回顧。大地何曾有寸土。廓然胸臆寰宇寬。東涌西沒胡為難。早言云往逍遙山。又聞<span class='corr'>已</span>在袁城間。因思孤坐雪寒夜。松風瑟瑟添蕭洒。端師端師聽我言。玉鑰在手須牢把。</p>
</div>
<div class='div-other'><a id='mulu698' />
<p class='h3'>寄人</p><p>一二三四五。清平打鼓道吾舞。脚踏金船海月高。無根樹下蹲龍虎。優鉢羅花火裏開。軒轅寶鑑埋糞土。為報潁川善女人。信受摩耶千佛母。</p>
</div>
<div class='div-other'><a id='mulu699' />
<p class='h3'>送和禪者南雄作丐</p><p>見不見。逢不逢。千里萬里圓光中。左顧右眄華藏海。輕提重按開盲聾。此箇妙。窮不窮。是處園林落花紅。乾坤造化有時節。莫比仁者無間風。忽釋迦。慢彌勒。彼既丈夫我亦爾。都來祇在一毛頭。也解分身千百億。臨機一一不思量。好笑時人識不識。</p>
</div>
<div class='div-other'><a id='mulu700' />
<p class='h3'>送清禪者石城丐<span class='note-inline'>(清乃善畵)</span></p><p>菩提數珠一百八。楖[木*栗]拄杖六七尺。象王蹴踏潤無邊。達磨唯留履一隻。至今天下重黃金。笑殺寒山與拾得。觀音慈。布袋憨。維摩問疾文殊堪。千奇萬怪狀無盡。皎然此理誰相諳。石城人物多賢善。仁者一到皆和南。有人問著新豐老。切忌承言落二三。</p>
</div>
<div class='div-other'><a id='mulu701' />
<p class='h3'>送生禪者袁州丐</p><p>箭穿紅日影。山鬼把住麒麟兒。竇八破布衫。海神捧出珊瑚枝。臨濟三關透不透。雲門一字知不知。閒思昔日同參者。笑倒新豐老古錐。小釋迦。大禪佛。集雲峰下有窠屈。相逢須辨是與非。莫順人情剛負屈。鼈鼻虵。遼天鶻。徧問知音是底物。奇哉高步下層巒。好向前途恣輕忽。</p>
</div>
<div class='div-other'><a id='mulu702' />
<p class='h3'>送從禪者廬陵丐<span class='note-inline'>(乃閩人石霜受業)</span></p><p>鼓山頭上雲成蓋。石霜霜水清如鏡。新豐洞裏伸脚眠。眼開起來天地迥。拍手呵呵笑不休。堂上老胡俗姓鄭。廬陵米價高復低。兔角拄杖須親携。欲度門門一切境。當知密室爛如泥。</p>
</div>
<div class='div-other'><a id='mulu703' />
<p class='h3'>送長上人袁州丐</p><p>集雲峰下四藤條。誰復得逍遙。祝融峰頂萬年松。天下名標。新豐五位。拄杖頭挑。橫三豎四。東西南北。偏中來。正中去。遇賤即貴。逢低且高。撞著三家村裏老婆。掣斷裙腰。十字街頭醉翁子。扶起來與伊繫絛。或是或非。胡抄亂抄。休話祖師密意。莫問世俗塵勞。道人活計。舉措堪褒。咄。將此深心奉塵剎。諸子不同袍。海裏須彌日月高。</p>
</div>
<div class='div-other'><a id='mulu704' />
<p class='h3'>送雅禪者石城丐</p><p>雞不[舀*鳥]無功之食。水長船高。物歸乎有道之心。泥多佛大。德山呵佛罵祖。曾遭巖頭僧堂前領過。臺山路上老婆。有箇趙州不出門勘破。獨有雲門古錐。有口不妨道火。火本無火。承言者紛紛。自我不然也。非言道不通。非事理不果。理事通達人。利生無不可。既然也有。却解臨時建立。又不善逐旋包裏。<span class='corr'>但</span>可以直用好心。殊不知返遭惡禍。末法眾生。知恩者能有幾箇。雅禪者。為爾老婆葛藤。會麼。</p>
</div>
<div class='div-other'><a id='mulu705' />
<p class='h3'>寄南康魏處士寄茶</p><p>南康有箇魏處士。生來心淨開蓮華。蓮華妙心空無物。能為佛事如塵沙。眾生佛種不自發。莫不覩相生道芽。觀音勢至自可仰。文殊普賢人共誇。豈惟慈善佛菩薩。不獨忿怒惡那吒。有時人頭及鬼面。有時虎豹諸龍蛇。一一臨時能變化。一一所應曾無差。當知皆承此箇力。不知處士自知耶。此也從來最靈物。當頭一著輸丹霞。誰言僧俗有南北。我道聖凡同一家。　音通不問識不識。逢人便寄趙州茶。助我日用作佛事。啜者唯嫌苦澀加。苦也澀也益何盡。泥也水也興無涯。人間萬事即佛事。正者自正邪者邪。因思昔日洞山老。問佛解道三斤麻。</p>
</div>
<div class='div-other'><a id='mulu706' />
<p class='h3'>寄吉州清平跨牛庵</p><p>庵內不知庵外事。跨牛誰識樂生緣。或舒驢脚步荒草。又把佛手開人前。頭頭應現頭頭別。元與跨者曾不偏。肥苗嫰稼觸途秀。飽亦不餐牛可憐。青煙萬戶太和邑。白雪一曲清平禪。客來欲辨牛毛色。唯見長老庵中眠。世人有牛自可識。毛角分明頭角全。跨行一一乘他力。莫問清平別有玄。</p>
</div>
<div class='div-other'><a id='mulu707' />
<p class='h3'>送淨禪者丐南康</p><p>逢人便出。有理但伸。一錐一劄。要見通人。三頭兩面。任起情塵。道不屬諍。法何有因。心既無住。道乃通津。南康教化。平等為人。富亦不富。貧元不貧。男之與女。佛也天真。賢之與愚。性也法身。孰為彼我。誰為疎親。一一明妙。一一精神。臨事活潑。應機妙陳。不自覺悟。逐樂因循。從頭指出。無使漂淪。海淨禪者。莫憚苦辛。</p>
</div>
<div class='div-other'><a id='mulu708' />
<p class='h3'>送言隆二禪者之南華禮六祖真</p><p>曾聞菩提本無樹。又云一花開五葉。是非有眼分不分。可使吾道生暐曄。曹溪分派共入海。寶林人間翠相接。其中塔廟居真身。同往瞻禮不可輟。又聞彼既丈夫我亦爾。不應自當生退怯。又不見古人<span class='corr'>己</span>靈尚不重。況求諸祖解脫乎。大丈夫。大丈夫。靈光烜赫阿誰無。當機大用脫知解。舉措何曾涉道途。本非文字不屬教。亦非禪道莫昧渠。明明一一離諸相。剛把迷頭[殳*頁]麵糊。二禪者。是不是。若是。不妨南去見老盧。</p>
</div>
<div class='div-other'><a id='mulu709' />
<p class='h3'>送十一禪者往諸方緣化</p><p>身是光明寶幢。心是神通法藏。多虗不如少實。千語終歸一當。欲知教外別傳。便是西來牓樣。神通利物昭昭。光明到處晃晃。不屬諸方語言。豈關森羅萬象。大機大用天真。或是或非過量。一得永絕攀緣。無法更堪比況。唯此一事真實。其餘總是虗妄。可使法界有情。同悟此心無上。十一禪者化行。雄雄法王大將。</p>
</div>
<div class='div-other'><a id='mulu710' />
<p class='h3'>後又添一人之萬載緣化</p><p>元是十一人。添子成十二。有利及無利。終不離行市。木塔老婆禪。河陽新婦子。普化解風顛。我今故直指。</p>
</div>
<div class='div-other'><a id='mulu711' />
<p class='h3'>上高李居士求頌</p><p>李翁李翁。慧性自通。知身幻妄。處世皆空。尊卑貴賤。暫且相逢。共若朝露。總如春紅。倐忽變滅。誰是我儂。唯心即佛。靈妙難窮。長生不死。人性皆同。明明日用。不自信崇。悟無彼此。迷有西東。李翁李翁。夙植善功。一家蒙庇。吉慶常隆。兒孫樂善。齋心融融。正信清淨。諸佛法中。或讚或毀。如盲如聾。一切魔惱。自然銷鎔。道心堅固。有始有終。</p>
</div>
<div class='div-other'><a id='mulu712' />
<p class='h3'>送照禪者</p><p>䶥䶥齖齖。人謂我惡。是是非非。我謂人莫。不莫不作。不惡不樂。法喜禪悅。去黏解縛。黃龍家風。佛手驢脚。後代兒孫。須自開拓。大啟三關。末後一著。雖涉語言。不在糟粕。皎潔靈源。此彼何若。神通光明。圓滿大覺。切忌思量。應病與藥。</p>
</div>
<div class='div-other'><a id='mulu713' />
<p class='h3'>方禪人求師親書偈送</p><p>字要親手書。偈不憑人作。彼此有如意。應病即與藥。鬧裏何妨佛手開。擬議之前出驢脚。任是碧眼胡兒。也須路頭迷却。不是特地要辨清濁。活滾滾。明落落。本自天然。何須自縛。還鄉曲調和者稀。干木逢場但戲樂。</p>
</div>
<div class='div-other'><a id='mulu714' />
<p class='h3'>送諸郡丐者</p><p>諸郡丐者。道無此彼。直截根源。更何擬議。性本一源。用無有二。但盡凡情。別無勝義。觸目遇緣。無非佛事。有利無利。不離行市。干木隨身。逢場作戲。或逆或順。或非或是。一主一賓。一坐一起。照用臨時。縱奪有以。臨濟兒孫。衲僧巴鼻。教化眾生。成就根器。家家觀音。門門勢至。兒女大小。神通活計。通人不疑。法王<span class='corr'>已</span>矣。</p>
</div>
<div class='div-other'><a id='mulu715' />
<p class='h3'>送德禪者丐平江</p><p>平江一派東流。穿過千門萬戶。佛法大意分明。自是時人不顧。直到大海方休。浩浩無今無古。滔滔自有靈源。亦似參禪大悟。若也心地洞然。正法眼藏發露。何妨運出家珍。所在觀機救度。明年是日歸來。不爾却依位住。</p>
</div>
<div class='div-other'><a id='mulu716' />
<p class='h3'>南臺和福嚴長老結夏</p><p>今夏南嶽南臺。晚飯不通水泄。杉松空引寒風。田地莓苔不潔。又道禁足九旬。人人口中一舌。去夏臘人消盡。今後渾鑄成鐵。殊不知有佛有法。豈更解移凹就凸。祇待置箇葛衫。准備來年夏熱。</p>
</div>
<div class='div-other'><a id='mulu717' />
<p class='h3'>送葉道人</p><p>一葉落。天下秋。夕陽西去水東流。黃河澄清聖人出。三千年事何悠悠。稀復稀。少復少。使我虗生幾迴老。如今共憙居太平。何妨學佛閒訪道。歸去來。歸去來。老盧得不在黃梅。普光心印神通藏。日用分明眼自開。</p>
</div>
<div class='div-other'><a id='mulu718' />
<p class='h3'>送琪道者作丐</p><p>衲僧門下。縱奪臨時。靈虵在手。猛虎當騎。有鬚便捋。無尾莫追。放去防渴。把住知飢。賓主易見。隱顯難思。禪家大道。法眼慈悲。</p>
</div>
<div class='div-other'><a id='mulu719' />
<p class='h3'>送閑上人之黃龍覲老師</p><p>閑閑一片祥雲別海山。卷舒出沒自有信。豈同薄霧縈漁灣。閑閑閑情意態西南還。黃龍久約待為雨。我今目送胡高攀。</p>
</div>
<div class='div-other'><a id='mulu720' />
<p class='h3'>和黃檗老和尚送李居士</p><p>踏斷秤槌。兩截分明。為君直說。黃檗苦口。多嫌三冬。何處無雪。難。難。翻憶龐公與兒女。不婚不娉共頭活。</p>
</div>
<div class='div-other'><a id='mulu721' />
<p class='h3'>送吉州曾居士昆季</p><p>來從山下來。去從山下去。行也曉便行。住也晚便住。在路同弟兄。到家會兒女。莫嫌言語太尋常。最是為君省要處。省要處。三四五。須彌[跳-兆+孛]跳迦葉舞。</p>
</div>
<div class='div-other'><a id='mulu722' />
<p class='h3'>寄福嚴謹上人時在南臺</p><p>白雲籠高峰。明月照淺水。誰云與日同。方曰為知<span class='corr'>己</span>。北嶺壤邊人。南臺石上子。救得老盧頭。失却少林齒。</p>
</div>
<div class='div-other'><a id='mulu723' />
<p class='h3'>送一禪者袁州丐</p><p>佛子之心。絲毫不掛。無底籃子。驪珠滿瀉。袁州城裏。任人著價。異日歸來。倒騎鐵馬。</p>
</div>
<div class='div-other'><a id='mulu724' />
<p class='h3'>送儼禪者吉州丐</p><p>佛子之心。大喜大捨。喚龜作鼈。指鹿為馬。偃溪水聲。廬陵米價。一一法門。死虵活把。</p>
</div>
<div class='div-other'><a id='mulu725' />
<p class='h3'>送慶禪者崇陽丐</p><p>佛子之心。無非利樂。眾生界中。應病與藥。或呈佛手。或出驢脚。我宗赫然。莫錯莫錯。</p>
</div>
<div class='div-other'><a id='mulu726' />
<p class='h3'>送泰禪者丐米</p><p>佛子之心。能施惠澤。山前穀熟。人間米白。十升一斗。大翁二伯。但盡凡情。錢不露陌。</p>
</div>
<div class='div-other'><a id='mulu727' />
<p class='h3'>送際修造</p><p>佛子之心。逢場作戲。遇緣即興。常可如意。佛殿三門。觀音勢至。彈指乃成。九峰山寺。</p>
</div>
<div class='div-other'><a id='mulu728' />
<p class='h3'>過義井莊猛才上人求頌</p><p>古佛家風在。尋常已自知。不勞心力處。忽迸電光時。既作韶陽客。當為師子兒。目前凡與聖。一一莫存伊。</p>
</div>
<div class='div-other'><a id='mulu729' />
<p class='h3'>又滿莊主求頌</p><p>智者能孤立。開花自有春。不為萬法侶。肯作半途人。快臆乾坤大。威光日月新。尋常拋擲裏。誰識是天真。</p>
</div>
<div class='div-other'><a id='mulu730' />
<p class='h3'>寄饒守鄒幾聖</p><p>此身穢惡聚。無佗又不得。智者知是幻。飲食聊滋益。中有淨法身。精明妙誰識。君與我無差。一得即永得。</p>
</div>
<div class='div-other'><a id='mulu731' />
<p class='h3'>寄葉推官二首</p><p>此心難是便忘機。況屬衣冠富貴時。終日素飡甘自得。浮生虗幻許誰知。能將悟意唯書偈。不把吟情更作詩。一種家居超俗類。西天摩詰亦如斯。</p>
<p>近想道彌著。前來所得深。虗通真法性。皎潔淨名心。王事何妨及。塵勞<span class='corr'>已</span>不侵。妙靈居日用。誰古復誰今。</p>
</div>
<div class='div-other'><a id='mulu732' />
<p class='h3'>和宜春張簿見寄</p><p>萬類紛然居有為。一一天真本無住。豈是明公獨妙明。我亦從中獲靈悟。情與無情及聖凡。解脫門開同一路。王也臣也自可知。此是如來親付囑。</p>
</div>
<div class='div-other'><a id='mulu733' />
<p class='h3'>卿上人禮師乞頌</p><p>有僧近從廬山來。輒然問我求禪偈。我既臨時解變通。人頭鬼面超言義。而況佛法無定機。宗門自有通人至。子應久歷叢林師。潦倒所說是也不是。</p>
</div>
<div class='div-other'><a id='mulu734' />
<p class='h3'>張道人寂庵</p><p>離念性虗明。居此常寂照。萬象圓光中。清淨同一妙。開池養白蓮。門當市井道。我無人事心。人事不相到。</p>
</div>
<div class='div-other'><a id='mulu735' />
<p class='h3'>寄塘浦張道人</p><p>世俗塵勞今<span class='corr'>已</span>徹。如淨琉璃含寶月。鍊磨不易到如今。寶月身心莫教別。死生倐忽便到來。幻化身心若春雪。唯有道人明月心。日用廓然長皎潔。</p>
</div>
<div class='div-other'><a id='mulu736' />
<p class='h3'>靖安令程節推。一日遊山。以諸堂寮舊名猥冗。各隨事易之。揭為熏修．精進．廓然．證宗．性空．實際．不二．了義．法忍．妙用．和集．雲鶴。老拙乃一一頌之。又作通人偈。共十三首寄呈</p>
<div class='div-other'><a id='mulu737' />
<p class='h4'>熏修</p><p>圓滿菩提道。熏修乃得成。理雖頓悟勝。事要漸除輕。鏡藉重磨瑩。金須再煉精。勸令先自利。然後利群生。</p>
</div>
<div class='div-other'><a id='mulu738' />
<p class='h4'>精進</p><p>六種波羅岸。先乘般若舟。自然無所住。何更有蹤由。勇猛能成佛。疎慵不到頭。蒙君共著力。禪者總精修。</p>
</div>
<div class='div-other'><a id='mulu739' />
<p class='h4'>廓然</p><p>每來常默坐。却洞廓然襟。廣大乾坤量。包含日月心。龐公雖去世。程老復知音。別聽為霖雨。當期外護深。</p>
</div>
<div class='div-other'><a id='mulu740' />
<p class='h4'>證宗</p><p>達佛心宗也。寸無差互時。相應存解行。瞻敬見師資。琢玉當成器。磨塼莫問伊。西來諸祖令。一一總如斯。</p>
</div>
<div class='div-other'><a id='mulu741' />
<p class='h4'>性空</p><p>佛及眾生性。圓明體本同。見聞皆共有。取捨總非空。在事能潛隱。當機解變通。談禪并治俗。一一見全功。</p>
</div>
<div class='div-other'><a id='mulu742' />
<p class='h4'>實際</p><p>妙湛總持際。光明覺性身。在家疑是客。別國却為親。漸誘終難信。高提復倍嗔。如今法末世。教我若為人。</p>
</div>
<div class='div-other'><a id='mulu743' />
<p class='h4'>不二</p><p>平等觀諸子。家門不二開。客程無是處。浪迹總歸來。法寶名如意。禪朋號善財。共遊華藏界。寰宇一塵該。</p>
</div>
<div class='div-other'><a id='mulu744' />
<p class='h4'>了義</p><p>迷頭曾認影。了悟總成非。唯有道心在。更無禪病依。靜中聞水過。閒裏見蜂飛。一一天真事。何人共所歸。</p>
</div>
<div class='div-other'><a id='mulu745' />
<p class='h4'>法忍</p><p>對境心常寂。靈源本不生。事隨高下應。機逐淺深評。剖判彰神用。觀瞻洞覺明。無非法忍力。更莫外求聲。</p>
</div>
<div class='div-other'><a id='mulu746' />
<p class='h4'>妙用</p><p>神通并妙用。迎送及攀陪。更不假人教。自然隨事來。幻身同草木。淨性出塵埃。多謝程居士。迷頭總喚迴。</p>
</div>
<div class='div-other'><a id='mulu747' />
<p class='h4'>和集</p><p>法門元不二。所到便為家。圓頂栴檀樹。方袍萏菡花。六和儀有伴。四攝道無涯。豈獨攜禪者。俱登大寶車。</p>
</div>
<div class='div-other'><a id='mulu748' />
<p class='h4'>雲鶴</p><p>旦過晚應宿。山堂任去留。孤雲能自在。隻鶴更優游。楖[木*栗]開青眼。袈裟伴白頭。未明西祖意。萍迹謾悠悠。</p>
</div>
<div class='div-other'><a id='mulu749' />
<p class='h4'>寄通人</p><p>通人何揀擇。一一道無偏。擬欲分優劣。還應落蓋纏。心心同作佛。法法共談禪。但盡常情也。東流水滿川。</p>
</div></div>
<div class='div-other'><a id='mulu750' />
<p class='h3'>禪定軒十偈</p><p>攝心名淨戒。禪定號波羅。到岸仍留筏。行慈復度他。悟懷生極樂。見性識彌陀。即此明軒下。菩提薩摩訶。</p>
<p style="margin-left:5em">其二。</p>
<p>雖然迷悟別。平等一禪心。莫向雲門覓。休從臨濟尋。瑕銷成白玉。鑛盡得黃金。無比不思議。靈源最甚深。</p>
<p style="margin-left:5em">其三。</p>
<p>本來同作佛。妄想共留連。此日不為道。何時能去纏。便宜歸寶所。休更認空拳。一一天真性。花開火裏蓮。</p>
<p style="margin-left:5em">其四。</p>
<p>西來元不二。天下所傳差。佛法無多子。門庭有幾家。主賓分兔馬。棒喝辯龍虵。學者宜詳審。如今正可嗟。</p>
<p style="margin-left:5em">其五。</p>
<p>諸祖傳心印。何曾別有禪。宗乘迷有異。佛法悟無偏。寶覺人人大。靈機事事圓。莫求奇特說。荒却自家田。</p>
<p style="margin-left:5em">其六。</p>
<p>小乘不見性。心外別有禪。妄現涅槃樂。迷遭煩惱纏。豈知潭底月。元在屋頭天。更把古人語。將為奇特傳。</p>
<p style="margin-left:5em">其七。</p>
<p>神通遊戲力。一一本無生。菩薩能親證。如來更妙明。聲聞聞未信。緣覺覺猶驚。唯有大乘器。靈源發便清。</p>
<p style="margin-left:5em">其八。</p>
<p>佛性天真事。誰言別有師。男兒彈指處。女子出禪時。不費纖毫力。何曾動所思。眾生總平等。日用自多疑。</p>
<p style="margin-left:5em">其九。</p>
<p>學道先須明有悟。法王法印印無偏。拈來事事皆過量。把出心心總離緣。由是眾生顛倒解。不觀諸祖上來傳。蓮花世界同遊戲。主伴交參影像前。</p>
<p style="margin-left:5em">其十。</p>
<p>龍象朝昏禪悅處。幽深難勝此軒窻。心為遊戲神通藏。身是光明智照幢。徇物高低雖有二。歸源本末且無雙。但能知見同真正。外道天魔稽首降。</p>
</div>
<div class='div-other'><a id='mulu751' />
<p class='h3'>大義寮</p><p>大義無文字。誰云達磨傳。此心元淨妙。是法本明圓。有據人人佛。無生念念禪。開單兼展鉢。一一火中蓮。</p>
<p style="margin-left:5em">其二。</p>
<p>大義即為寮。包容起一朝。聖凡同寂滅。主伴共逍遙。少語工夫大。多聞慧解饒。禪餘遊覺苑。朋友好相邀。</p>
</div>
<div class='div-other'><a id='mulu752' />
<p class='h3'>照軒</p><p>本性本明妙。如何却妄緣。常光常寂照。淨智淨空圓。舉眾皆平等。臨機總見前。唯除不信者。教外豈虗傳。</p>
<p style="margin-left:5em">其二。</p>
<p>西來教外傳。開悟却憑言。心是神通藏。身為智照軒。法空平等座。善巧總持門。大義靈無盡。禪家各有源。</p>
</div>
<div class='div-other'><a id='mulu753' />
<p class='h3'>法會寮蘭軒</p><p>晚應清涼候。花苞吐國香。謝庭家世短。孔子教風長。有德更誰竝。無人亦自芳。蘭軒禪者眾。佛性戒氷霜。</p>
<p style="margin-left:5em">其二。</p>
<p>無人亦自秀。況植梵王家。僧眾共白業。禪庭開素花。對談為法會。長養壅溪沙。正似修行者。常將戒定加。</p>
</div>
<div class='div-other'><a id='mulu754' />
<p class='h3'>春秋皆有蘭復作偈以原之</p><p>鶴白兼烏黑。心為造化元。二儀雖有象。一氣本無言。萬物遂其性。四時歸所存。秋花與春豔。香每滿蘭軒。</p>
</div>
<div class='div-other'><a id='mulu755' />
<p class='h3'>寄荊南高司戶五偈</p><p>若把心無却。教誰辨主賓。不知妄想性。便是聰明人。祇要自覺了。頓忘能所親。但觀佛與祖。一一洞天真。</p>
<p style="margin-left:5em">其二。</p>
<p>知見無生力。禪門<span class='corr'>已</span>了心。不從達磨得。豈向釋迦尋。莫被無言溺。須妨有語沈。現成常現在。唯悟始知深。</p>
<p style="margin-left:5em">其三。</p>
<p>小乘修小法。妄現寂寥禪。務靜欣無念。嫌喧怖有緣。不知佛世界。即是<span class='corr'>己</span>心田。起坐明如日。眾生共皎然。</p>
<p style="margin-left:5em">其四。</p>
<p>學道多沙數。阿誰能自尋。二人禪悅性。千里月明心。瑩徹同僧俗。靈通共古今。莫將閒藝解。可惜枉埋沉。</p>
<p style="margin-left:5em">其五。</p>
<p>男兒丈夫志。開鑿自家田。莫逐雲門語。休依臨濟禪。人人元具足。法法本周圓。但作主中主。門門日月天。</p>
</div>
<div class='div-other'><a id='mulu756' />
<p class='h3'>和開福長老送強禪者七偈</p><p>逆行順行皆青春。或是或非不動神。往往總隨聲色轉。廻頭又昧本來人。</p>
<p>一氣纔和萬物春。不勞功力豈勞神。非言非句非文字。快活當機有主人。</p>
<p>多執平常夢裏春。依他妄計自傷神。更傳臨濟雲門語。奇特商量愁殺人。</p>
<p>雲門臨濟百花春。一一靈機總有神。到底不關言語事。錯傳錯解誤他人。</p>
<p>直截根源教外春。阿誰不聖不通神。雖然向道離蚖舍。又作無心常醉人。</p>
<p>言句清新便謂春。平常為實用安神。希望成道不求悟。更把糟糠教授人。</p>
<p>悟來無物不為春。荊棘林中解養神。常與不常虗對實。臨機提出總由人。</p>
</div>
<div class='div-other'><a id='mulu757' />
<p class='h3'>寄浮山巖中渙達二上人</p><p>若是金毛那守窟。奮迅東西警群物。有時踞地吼一聲。突然驚起遼天鶻。</p>
<p>所食不食雕之殘。戲來還是弄活物。翻嗟疥狗一何癡。到處荒園咬枯骨。</p>
</div>
<div class='div-other'><a id='mulu758' />
<p class='h3'>送宣上人</p><p>落落空門子。心空法亦空。肩橫楖[木*栗]杖。南北與西東。</p>
</div>
<div class='div-other'><a id='mulu759' />
<p class='h3'>寄玿首座時在大愚</p><p>高安灘上古禪關。吾祖曾開徹困顏。經幾百年真迹在。長應留待子孫還。</p>
</div>
<div class='div-other'><a id='mulu760' />
<p class='h3'>和答筠守錢郎中圓相頌送住洞山</p><p>未有難名。既形可措。圓滿現前。羣迷得路。</p>
</div>
<div class='div-other'><a id='mulu761' />
<p class='h3'>送榮上人往黃檗禮積翠庵老和尚</p><p>了然逆順皆方便。往往宗師昧者多。君欲決明心地印。鷲峰問取老禪和。</p>
<p>到日應須次第攀。入方境界妙堪觀。重重無盡重重異。一一憑君仔細看。</p>
</div>
<div class='div-other'><a id='mulu762' />
<p class='h3'>和真首座施茶</p><p>從苗辨地知音少。獨有吾師鑒最靈。烹出異常還普施。幾人於味得全醒。</p>
</div>
<div class='div-other'><a id='mulu763' />
<p class='h3'>留真首座</p><p>名山靈迹遍優游。賞勝心應近<span class='corr'>已</span>休。好住新豐古洞裏。共揚佛事老春秋。</p>
</div>
<div class='div-other'><a id='mulu764' />
<p class='h3'>因事</p><p>祖師心印鐵牛機。直要當鋒決是非。掣電未收轟霹靂。相逢誰是丈夫兒。</p>
</div>
<div class='div-other'><a id='mulu765' />
<p class='h3'>南臺石頭真堂</p><p>南臺石上[木*彭][木*彭]子。今古何人道可齊。昔日住庵真斧在。夜來明月落前溪。</p>
</div>
<div class='div-other'><a id='mulu766' />
<p class='h3'>寄信上人時在般若臺</p><p>要行便行住便住。去住尋常與誰語。而今又在般若臺。無錢取妻衣自補。</p>
</div>
<div class='div-other'><a id='mulu767' />
<p class='h3'>和香嚴和尚石磬</p><p>亂山深處雲藏久。不是知音辨也難。一日禪堂高掛著。時時響應萬機寒。</p>
<p>玎璫報曉會茶晨。直下無私喚起人。各各殷懃烹啜了。可憐幽韻又虗陳。</p>
</div>
<div class='div-other'><a id='mulu768' />
<p class='h3'>送道嚴沙彌南康丐</p><p>步步登高鳥道玄。心心開發火中蓮。沙彌品格沙門行。始解南康化有緣。</p>
</div>
<div class='div-other'><a id='mulu769' />
<p class='h3'>送則上人</p><p>困魚止濼鳥栖蘆。空奮雙拳大丈夫。一一盡從胸臆裏。蓋天蓋地灑醍醐。</p>
</div>
<div class='div-other'><a id='mulu770' />
<p class='h3'>送全禪者廣南作丐</p><p>達磨遺下一隻履。老盧把住諸祖衣。家家門前赫日月。太平不用將軍威。</p>
</div>
<div class='div-other'><a id='mulu771' />
<p class='h3'>送文禪人之吉州丐</p><p>自心隨色摩尼寶。莫問廬陵米價高。更欲徧遊華藏界。都歸仁者一眉毛。</p>
</div>
<div class='div-other'><a id='mulu772' />
<p class='h3'>滁州全椒塔院鑒上人邀宿草庵</p><p>未能直到覺元妙。且向途中息草庵。勿謂無心便休去。前三三有後三三。</p>
<p>庵內不知塵世事。此心能有幾人全。黑龍山寺椒城外。路入青林隱翠煙。</p>
</div>
<div class='div-other'><a id='mulu773' />
<p class='h3'>和酬運判李大夫</p><p>同鄉同姓通玄土。應念羣迷復現身。時向庵中開舊論。還隨法界在微塵。</p>
<p>按行雖是江西漕。藜杖分明長者身。須信此心能自在。外官作論總非塵<span class='note-inline'>(李公自言是長者之後)</span>。</p>
</div>
<div class='div-other'><a id='mulu774' />
<p class='h3'>又贈李運判</p><p>公道生平為布施。況聞高潔到如今。利民利國何人識。元是仁慈古佛心。</p>
<p>竹炬點來明有盡。智燈然去照無窮。故知般若靈光妙。行處輝華到處通。</p>
</div>
<div class='div-other'><a id='mulu775' />
<p class='h3'>和泐潭乾長老見寄</p><p>泐潭乾老真淨翁。白頭彼此雪霜蒙。道人不必重相見。千里長同月下風。</p>
<p>長愛末山塵世外。老來無用更深藏。人間是事只如此。巖穴誰同一炷香。</p>
</div>
<div class='div-other'><a id='mulu776' />
<p class='h3'>答新昌簿求圓通頌</p><p>何妨識取主人公。妙性雖空用不空。王事更繁皆自了。未聞裴楷獨清通。</p>
</div>
<div class='div-other'><a id='mulu777' />
<p class='h3'>送昭禪者</p><p>馬駒踏處水雲深。問道無非特訪尋。別我又投三祖去。取魚不在一清潯。</p>
</div>
<div class='div-other'><a id='mulu778' />
<p class='h3'>和楊川秀才見別</p><p>詩句清新<span class='corr'>已</span>出塵。西來祖道更能親。雖然頭戴烏紗帽。心是蓮花社裏人。</p>
</div>
<div class='div-other'><a id='mulu779' />
<p class='h3'>龍湫</p><p>參天四面碧崔嵬。中有龍湫偃石堆。往往山前為雨雹。正應從此起風雷。</p>
</div>
<div class='div-other'><a id='mulu780' />
<p class='h3'>別江西漕王正言</p><p>滌盡塵勞破盡疑。廓然還得本心時。荒田不揀拈來草。生殺臨風自在施。</p>
</div>
<div class='div-other'><a id='mulu781' />
<p class='h3'>和人歲旦</p><p>剃髮因驚雪滿刀。年華須信不相饒。逃生脫死勤為佛。莫謂明朝與後朝。</p>
</div>
<div class='div-other'><a id='mulu782' />
<p class='h3'>送華禪者</p><p>此心本是法中王。南北東西豈有方。若遇風雲轟霹靂。任教群鴈不成行。</p>
</div>
<div class='div-other'><a id='mulu783' />
<p class='h3'>寄程承事</p><p>老也須知不老身。同行同坐有精神。雖然無相無容貌。能為羣生作主人。</p>
</div>
<div class='div-other'><a id='mulu784' />
<p class='h3'>筠洪中路。有驛名大通。其傍精舍曰竹下。因投宿題之</p><p>有寺路傍名竹下。去洪一驛大通前。偶來投宿滿窓月。伴我寥寥永夜禪。</p>
</div>
<div class='div-other'><a id='mulu785' />
<p class='h3'>送曉化主</p><p>滕王閣上江山勝。洪井城中萬事閒。祖意西來本清淨。不須更要離人間。</p>
</div>
<div class='div-other'><a id='mulu786' />
<p class='h3'>仙遊觀愚溪閣</p><p>濟用古今流不盡。閣中誰是不言人。此心若似愚溪水。天下悠悠總任真。</p>
</div>
<div class='div-other'><a id='mulu787' />
<p class='h3'>觀彭學士會黃檗老宿覺林院頌。遂乃詠之</p><p>性覺瑩無垢。廓然圓滿心。發生功若地。長養行如林。居士從元大。禪師復本深。相逢一家內。僧俗出殊欽。</p>
</div>
<div class='div-other'><a id='mulu788' />
<p class='h3'>雪朝陞座。僧問。雪上蹤由事若何。師云。片片色無別</p><p>高僧因雪問。長老令當行。片片色無別。紛紛性共明。一陽曾告報。萬物待生成。不獨資禪悅。臨機要盡情。</p>
</div>
<div class='div-other'><a id='mulu789' />
<p class='h3'>弔黃龍和尚塔</p><p>示滅師何速。空遺塔此中。僧閒四海錫。誰復九年風。鳥外千峰遶。人間一徑通。寥寥朝與暮。唯有白雲同。</p>
</div>
<div class='div-other'><a id='mulu790' />
<p class='h3'>新荷示徒</p><p>濁泥終不染。況在梵宮生。潔性一池碧。幽香滿座清。團團初映水。短短漸分莖。更待蓮花出。禪心妙可明。</p>
</div>
<div class='div-other'><a id='mulu791' />
<p class='h3'>投老庵示眾</p><p>九峰山色裏。拙者草庵深。投老遂踈懶。問禪徒訪尋。欲知諸祖道。不越眾人心。彼此同成佛。聊為直指吟。</p>
</div>
<div class='div-other'><a id='mulu792' />
<p class='h3'>題清居栢樹</p><p>昔人曾指出。今古道傳馨。祖意憑君悟。禪心使我惺。故知非俗物。還長在僧庭。凡木幾回老。高標依舊青。</p>
</div>
<div class='div-other'><a id='mulu793' />
<p class='h3'>呈筠守徐朝議辭九峰命二首</p><p>捨家從學道。無用樂天真。豈謂至愚者。仍慚老病身。不堪為度世。止合作閒人。乞放歸山去。翛然老百春。</p>
<p>六十四年期。歸閒<span class='corr'>已</span>是遲。一身終有限。萬事畢無時。學道當求靜。為僧亦合宜。蜀江賢太守。外護却應知。</p>
</div>
<div class='div-other'><a id='mulu794' />
<p class='h3'>張文結再任洪州</p><p>洪都王者府。復鎮見君臣。不責辭南越。唯佳奉老親。江山千里舊。賓主一時新。曾對談禪客。慚非下榻人。</p>
</div>
<div class='div-other'><a id='mulu795' />
<p class='h3'>大寧山堂</p><p>禪家能自靜。住處是深山。門外事雖擾。座中人亦閒。漁歌聞別浦。鴈陣下前灣。即此非他物。何妨洪府間。</p>
</div>
<div class='div-other'><a id='mulu796' />
<p class='h3'>散珠亭</p><p>一一分龍口。當軒號散珠。若教收拾得。却恐久長無。合浦圓相似。隋庭夜不殊。豈惟能善利。萬物有工夫。</p>
</div>
<div class='div-other'><a id='mulu797' />
<p class='h3'>擬王元澤題鳳凰臺</p><p>鳳去臺長在。園林別嶼連。因傷故國事。願學老盧禪。淨練澄江地。餘霞散綺天。六朝人不見。極目舊山川。</p>
</div>
<div class='div-other'><a id='mulu798' />
<p class='h3'>寄西庵法眼安師</p><p>不聞庵外事。此意有誰知。林壑路窮處。世途心盡時。鐘聲來舊寺。月色下新池。却笑承風者。區區老若為。</p>
</div>
<div class='div-other'><a id='mulu799' />
<p class='h3'>寂軒</p><p>本來心自寂。不必更論禪。我欲辭多事。誰來共少緣。萬杉青靄裏。五老碧峰邊。第一幽藏處。廬山小洞天。</p>
</div>
<div class='div-other'><a id='mulu800' />
<p class='h3'>留題天水居士靜宴閣</p><p>收心安養處。靜不在山中。冬暖一爐火。夏凉三面風。遣時緣既薄。樂道意何窮。莫問人間事。勞生總是空。</p>
</div>
<div class='div-other'><a id='mulu801' />
<p class='h3'>洞山訥庵</p><p>寂寂坐無語。何人知此心。別傳來自昔。密付到如今。胡氏田園上。雷家洞府深。高僧庵舍在。誰為訥相尋。</p>
</div>
<div class='div-other'><a id='mulu802' />
<p class='h3'>留題東軒</p><p>佛子異行藏。開軒亦有方。故因迎夜月。仍得待朝陽。群木煙初煖。幽蘭花正芳。坐來禪性澹。蜂蝶自輕狂。</p>
</div>
<div class='div-other'><a id='mulu803' />
<p class='h3'>寄香城順禪師</p><p>靈觀拋頭後。名山護有神。道場千古舊。法席幾飜新。廢去何由物。興來故在人。況師先達者。不與眾同塵。</p>
</div>
<div class='div-other'><a id='mulu804' />
<p class='h3'>寄程承事</p><p>七十六七八。時來又共新。青煙池上柳。白髮鏡中人。但逐年華轉。焉知佛性真。寄言程老子。有酒且歌春。</p>
</div>
<div class='div-other'><a id='mulu805' />
<p class='h3'>答靖安黃尉問疾二首</p><p>書來蒙慰問。外護力何偏。槌鼓會雲侶。焚香開雪牋。滿池蓮出水。逈漢月生天。又似新裁錦。文章少比肩。</p>
<p>老病連綿發。寧忘苦惱縈。百骸雖朽敗。一物却精明。古屋縱傾倒。閒心亦坦平。但知行大道。懶更問前程。</p>
</div>
<div class='div-other'><a id='mulu806' />
<p class='h3'>宿彬上人房</p><p>人事少相干。亦由居處徧。不隨流過日。常得自安禪。野色郊源接。雞聲市井連。此身仍老矣。風暖杏花天。</p>
</div>
<div class='div-other'><a id='mulu807' />
<p class='h3'>退洞山上毛大夫</p><p>名山不到處。閒欲遍追尋。擬把新豐月。將還悟本心。　禪門無著性。仙府有知音<span class='note-inline'>(筠陽乃李八伯昔隱之地也)</span>。聞說寒巖在。天台第一深。</p>
</div>
<div class='div-other'><a id='mulu808' />
<p class='h3'>遊東鼓寺</p><p>東鼓與西鼓。開先瀑布前。廬山圍不匝。勢更近南邊。</p>
</div>
<div class='div-other'><a id='mulu809' />
<p class='h3'>遊景福訪省長老</p><p>人生倐忽間。春色又東還。方丈新宗匠。禪門舊竹間。嶺雲飛片片。溪水瀉潺潺。總是天真物。高僧心共閒。</p>
</div>
<div class='div-other'><a id='mulu810' />
<p class='h3'>寄績溪蘇子由</p><p>達人居處樂。誰謂績溪荒。但得雲山在。從教塵世忙。文章三父子。德行二賢良。却恐新天子。無容老石房。</p>
</div>
<div class='div-other'><a id='mulu811' />
<p class='h3'>蘇子由闢東軒。有顏子陋巷之說。因而寄之</p><p>才淹居亦弊。道在不為貧。未洒傅巖雨。且蒙顏巷塵。曠懷隨處樂。大器任天真。半夜東軒月。勞生屬幾人。</p>
</div>
<div class='div-other'><a id='mulu812' />
<p class='h3'>訪寶雲長老</p><p>相見呵呵笑。園林落葉多。青松色尚在。仁者道如何。世態期朝暮。風光逐綺羅。居山禪寂子。無猒我頻過。</p>
</div>
<div class='div-other'><a id='mulu813' />
<p class='h3'>經宣梵院延亭</p><p>積善一方人。延祥日益新。共當千百載。長若二三春。座客心心靜。環簷物物真。院頒宣梵號。天子福黎民。</p>
</div>
<div class='div-other'><a id='mulu814' />
<p class='h3'>寄無為居士</p><p>世俗事無盡。養高心自閒。蔬園通綠野。林塢帶青山。丹竈慵添火。雲庵懶著關。別應修有術。七十見朱顏。</p>
</div>
<div class='div-other'><a id='mulu815' />
<p class='h3'>快亭</p><p>門徑松杉老。悠悠日月閒。法王真境界。禪者舊家山。祖意傳來久。人情自別攀。如何快我臆。滿座水聲還。</p>
</div>
<div class='div-other'><a id='mulu816' />
<p class='h3'>清涼軒</p><p>夏間逃暑處。軒戶對巖阿。溪水漱無盡。竹風來更多。百骸煩既謝。諸祖意如何。坐久聞魚戲。時時動淥波。</p>
</div>
<div class='div-other'><a id='mulu817' />
<p class='h3'>師在雙嶺。清旦。維那問訊。乃曰。寂寞。師曰。寂寞僧家事。遂成其偈</p><p>逈然生計別。趣向少知音。寂寞僧家事。諠譁世俗心。長遭兒女累。莫厭水雲深。但樂西來意。塵勞久自沉。</p>
</div>
<div class='div-other'><a id='mulu818' />
<p class='h3'>途中逢建州三秀才</p><p>桃紅兼柳綠。天地雨初澄。琴劍三才子。瓶盂一老僧。文章投北闕。道業繼南能。邂逅征途上。生平識未曾。</p>
</div>
<div class='div-other'><a id='mulu819' />
<p class='h3'>送周道士</p><p>歸去靈溪觀。匡廬碧嶂深。㵎松多偃盖。嵓溜盡鳴琴。不死徒飡藥。長生可練心。他年如有道。飛錫一相尋。</p>
</div>
<div class='div-other'><a id='mulu820' />
<p class='h3'>送張僉判遊開先</p><p>步入青松裏。迢迢一徑通。漸分華藏界。深隱法王宮。道與神仙別。人非世俗同。欲知西祖意。庭栢老春風。</p>
</div>
<div class='div-other'><a id='mulu821' />
<p class='h3'>謝新昌權宰見訪</p><p>秋試舉人迴。峨峨將相材。過橋分路處。勒馬入山來。邑佐閑空望。林僧靜可陪。何當布霖雨。天下活枯荄。</p>
</div>
<div class='div-other'><a id='mulu822' />
<p class='h3'>送然上人化導</p><p>曾聽新豐曲。簷頭雨滴聲。還吹無孔笛。用度有緣生。欲破他迷暗。當開<span class='corr'>己</span>悟明。春風活萬物。天道美何評。</p>
</div>
<div class='div-other'><a id='mulu823' />
<p class='h3'>清公默庵</p><p>久息遊方念。庵居道可親。依依雖有主。寂寂似無人。池裏蓮從老。門前事自新。此心誰會得。庭栢對長春。</p>
</div>
<div class='div-other'><a id='mulu824' />
<p class='h3'>留題玿公寂照軒</p><p>幽軒名寂照。四海坐中閒。景物有遷色。主人無異顏。野泉澄檻外。香靄起簷間。涼夜誰相問。寥寥月滿山。</p>
</div>
<div class='div-other'><a id='mulu825' />
<p class='h3'>送人之南嶽</p><p>境幽南嶽寺。一一碧巖分。遠近松相接。高低鐘共聞。靈禽時奏樂。香石日籠雲。想到經行處。昭然趣不羣。</p>
</div>
<div class='div-other'><a id='mulu826' />
<p class='h3'>雷秀才顯閣</p><p>靜搆南池上。群芳益我曹。蘭仍霑雨露。松下隱蓬蒿。環坐山川秀。開懷意氣豪。為儒斯有業。何慮桂枝高。</p>
</div>
<div class='div-other'><a id='mulu827' />
<p class='h3'>上藍清涼軒</p><p>觀機唯說法。一聽一清涼。欲盡眾生病。當開甘露場。幽深方丈後。掩映府門傍。有問西來意。城頭角韻長。</p>
</div>
<div class='div-other'><a id='mulu828' />
<p class='h3'>遊桃源贈劉君實</p><p>宛若神仙府。疑無世俗風。人家山色裏。門徑水聲中。柳綿共垂綠。桃花相映紅。煙光正和暖。遊樂意何窮。</p>
</div>
<div class='div-other'><a id='mulu829' />
<p class='h3'>與道士話長生</p><p>悠悠人共老。誰復解追尋。豈信長生道。分明不滅心。魂飛瑤闕遠。夢役海山深。語此迷方者。無勞競寸陰。</p>
</div>
<div class='div-other'><a id='mulu830' />
<p class='h3'>書道士壁</p><p>仙學迷多說。當依柱史評。無心歸大道。有得失長生。物我同真宰。親踈豈可名。良哉眾妙本。一一在忘情。</p>
</div>
<div class='div-other'><a id='mulu831' />
<p class='h3'>留贈香城淳長老</p><p>簾卷西山色。禪心共月華。香城深處寺。靈觀上人家。絕頂壇猶在。盈頭乳<span class='corr'>已</span>賒。而今淳道者。經誦白蓮華。</p>
</div>
<div class='div-other'><a id='mulu832' />
<p class='h3'>題矮鷄冠</p><p>潔白異眾卉。堦前莎草齊。曉來和露看。只欠一聲啼。</p>
</div>
<div class='div-other'><a id='mulu833' />
<p class='h3'>再遊永固院</p><p>悠悠塵世外。居者少關心。是事有遷謝。斯門無古今。乾坤同永久。山水共幽深。我愧重來此。諸方懶去尋。</p>
</div>
<div class='div-other'><a id='mulu834' />
<p class='h3'>淨頭端上人求洗滌之說。因而成偈</p><p>段食共滋養。皆名有漏身。焉知大小事。不昧往來人。歷歷隨聞見。惺惺應屈伸。變通元自在。鑒照本天真。由逐江湖客。恥為堯舜臣。所依投旅舍。妄計困風塵。病故嫌王膳。饑仍預國民。既能分皂白。須解別踈親。朽宅蚖虵會。浮泡屎尿陳。何妨觀穢惡。却要滅貪嗔。除垢超凡果。談空入聖因。迦文教雖舊。釋子道應新。革屣排朱戶。禪衣掛綠筠。攝心彰戒定。彈指覺坑神。吐唾防塗壁。拋籌怕動隣。為僧當異俗。學佛便行仁。伏忍冤憎盡。興悲鳥獸馴。汲湯宜讓伴。盥手忌淋垠。受用生慚愧。供承識苦辛。堦甎同鏡面。瓦宇若魚鱗。狼籍欣歡少。光明讚歎頻。桶盆還次第。灰土最精淳。塞鼻奢紅棗。迎賓熾絳脣。去驕終遠害。習慢必遭迍。匾器易盈滿。曠懷忘賤貧。沙門修慧命。菩薩振慈綸。總具如蓮性。誰偏可意珍。莫迷臭皮袋。苦海枉沉淪。</p>
</div>
<div class='div-other'><a id='mulu835' />
<p class='h3'>石筧二十韻</p><p>帶月眠霜磨復琢。南康匠者好規模。引迴鹿野靈源水。瀉入梵宮香積廚。宜作奇祥當聖代。永為盛事在元符<span class='note-inline'>(年號)</span>。依依數里松蘿下。往往諸方佛剎無。左摺右盤何繚繞。高來低去更縈紆。屈伸宛若蒼虬活。裁剪分明碧玉俱。解逐方圓稱上善。能隨甜苦任殊途。既成蔬飯鳴犍椎。還奉林僧洗鉢盂。及物泠冷離洞府。宛湍瑟瑟近簾隅。禪堂客喜滋茶味。祖席人傳美畵圖。澄湛池塘榮菡萏。清凉肺腑飲醍醐。調和口腹功非小。蕩滌塵埃德不孤。遐邇溪山同掩映。朝昏鳥獸共歡呼。屯雲㘭裏龍擡首。貯雪巖前虎踞軀。夾道㘽杉根漸著。傍垠種竹葉微甦。橋橫深㵎優游也。亭起危巒悅望乎。佛手開時慚潦倒。馬蹄踏處媿踈愚。賢將世子勤其力。則與清師忘所劬<span class='note-inline'>(清則賢世四十人共成筧事)</span>。千載石門憑沃潤。萬家檀越賴霑濡。輒將長句伽陁讚。誰謂江河壯帝都。</p>
</div>
<div class='div-other'><a id='mulu836' />
<p class='h3'>題雙嶺曇顯法師影堂</p><p>雨花臺下真身在。便是梁朝顯法師。南嶽早傳思大道。北齊曾挫陸修詞。</p>
<p>沙門既悟神通妙。道士休誇呪術奇。舉一無人能舉二。至今佛日聖明時。</p>
</div>
<div class='div-other'><a id='mulu837' />
<p class='h3'>秋夜宿景德院</p><p>荷滿秋塘菊滿籬。凄凉軒檻冷風吹。西來祖意堪任處。方丈禪心正寂時。岸住何妨停棹子。車行須是打牛兒。通人聞說呵呵笑。帶水拖泥老古錐。</p>
</div>
<div class='div-other'><a id='mulu838' />
<p class='h3'>和積翠庵老和尚送李二十歸袁州</p><p>深入靈山罷問禪。還家林徑步苔錢。悟懷此去須知幸。付偈誰來得有緣。隱俗但忘憎愛見。同塵寧畏是非遷。時時好味庵中旨。若遇如君始可傳。</p>
</div>
<div class='div-other'><a id='mulu839' />
<p class='h3'>和揚川秀才</p><p>同是浮泡幻化身。鬢邊白髮但驚春。墜星灣裏曾分舊。卷簟山中又話新。君把詩篇多適性。我將佛法獨怡神。雖然禪悅吟情別。得意逍遙總要津。</p>
</div>
<div class='div-other'><a id='mulu840' />
<p class='h3'>謝毛大夫見留</p><p>山野欣逢太守賢。故伸鄙臆下雲巔。莫嫌苦死辭幽隱。却為勞生屬晚年。多病況慚非道德。踈慵虗占好林泉。片雲飄逸情無限。不用羈留重愛憐。</p>
</div>
<div class='div-other'><a id='mulu841' />
<p class='h3'>次韻郡倅李朝散留題洞山</p><p>凌空疊翠嵐光裏。一簇樓臺釋子宮。誰謂道場無事到。自須蓮社有緣通。曾迎彩旆長松下。得奉氷顏累日同。從此承恩何以報。悠悠心在白雲中。</p>
<p>悟本道場三百載。至今香火盛玄關。未遊長謂於人外。及到分明在世間。境屬化風林壑靜。僧依勝迹錫瓶閒。訟庭無事民情樂。洞寺何妨一再還。</p>
</div>
<div class='div-other'><a id='mulu842' />
<p class='h3'>寄蘇子由</p><p>徧因訪祖參禪後。拙直尋常見愛稀。有道却從人事得。無心應與世情違。時光易變誰驚老。真趣難窮自覺微。尤荷多才深此意。諠譁聲裏共忘機。</p>
</div>
<div class='div-other'><a id='mulu843' />
<p class='h3'>與會勝禪老同坐夏瑯琊。至秋作偈相別。以敘一時之事</p><p>涼秋時節諸禪子。去去楊朱路任差。到處有山容駐錫。何方無寺不為家。萬緣脫去輕浮世。一性常來看落花。我亦與師雖老大。更尋幽隱過年華。</p>
</div>
<div class='div-other'><a id='mulu844' />
<p class='h3'>送祥長老住雲門</p><p>曾學雲門自在禪。而今歸去豈無緣。南山下雨機雖妙。北斗藏身語更玄。衣到老盧長把住。法從少室廣流傳。諸方彼此休分別。唯佛功深見處圓。</p>
</div>
<div class='div-other'><a id='mulu845' />
<p class='h3'>退居彭判官以詩見留次韻奉答</p><p>勝剎當年偶重棲。老來猶占自知非。欲憑別選僧中德。可使重拈石上衣。法付王臣千古振。道期高下一心歸。何妨免我羈留事。閒為君通佛祖機。</p>
</div>
<div class='div-other'><a id='mulu846' />
<p class='h3'>和饒守周開祖見贈</p><p>休話東西北與南。群生佛性妙相參。詩書未必無夫子。道德何妨有老聃。不二靈源誰共覺。以三真教自殊探。山間老也為遺物。多謝通人顧草庵。</p>
</div>
<div class='div-other'><a id='mulu847' />
<p class='h3'>寫懷寄五峰長老</p><p>此寄欲拋拋未得。長思來伴老嵩丘。道因無念殊途會。人到有年諸事休。閑徑草深方禁足。碧林蟬呌又驚秋。世情追逐何時盡。覧鏡那堪更白頭。</p>
</div>
<div class='div-other'><a id='mulu848' />
<p class='h3'>送西安丐者</p><p>禪性天真蓮出水。等慈及物別巖阿。供投野老門門到。飯謁林僧寺寺過。獨木溪橋人戶少。孤村草店路頭多。風寒日晚宿歸處。猶隔畬園五里坡。</p>
</div>
<div class='div-other'><a id='mulu849' />
<p class='h3'>別洪帥張左司歸泐潭</p><p>自笑年來七十三。缾盂又汲石門潭。偶迎府帥一時意。拋却雲山幾處庵。大道也知無固必。通人應亦重相諳。翻思恩德何由報。潦倒扶持強指南。</p>
</div>
<div class='div-other'><a id='mulu850' />
<p class='h3'>寄洪帥張天覺</p><p>雲賴德風輕舉力。飄然又寄寶山中。龍蛇每用春雷覺。草木時將法雨蒙。馬祖妙心傳不盡。泐潭靈派瀉無窮。回頭為報張居士。豈獨今生外護功。</p>
<p>聞說當年蛇虎穴。法王居後杳無蹤。庭幽寂寂深深處。山好千千萬萬重。張氏腴田圍大嶺。馬師靈塔蔟長松。勝遊輸却君先到。還屬南昌一化封。</p>
</div>
<div class='div-other'><a id='mulu851' />
<p class='h3'>楞嚴偈寄撫守許朝散</p><p>十卷楞嚴萬行林。法門開闢備機深。八還四就且除鑛。三漸七徵猶鍊金。見見見時當見性。聞聞聞處要聞心。使君為物延僧講。付囑無忘佛正音。</p>
</div>
<div class='div-other'><a id='mulu852' />
<p class='h3'>留題佚老庵</p><p>勞生唯有僧無事。若悟真乘老更閒。三徑園林禪性在。一庵風月道心還。傍欄碧㵎長來水。隔岸青岑不買山。却顧群情塵土裏。名牽利役自忘艱。</p>
</div>
<div class='div-other'><a id='mulu853' />
<p class='h3'>送僧遊南嶽</p><p>住亦無求去亦閒。飄然到處是家山。偶棲龍嶠重嵓寺。又憶融峰絕頂關。禪性誰同秋月皎。吟情自得古風還。平生聚散三回也。知向何時更會顏。</p>
</div>
<div class='div-other'><a id='mulu854' />
<p class='h3'>送黃州丐者</p><p>東西南北齊安道。舜日高高照不偏。千里江山稱佛國。萬家香火祝堯天。麻城長者思聞道。栢子真身尚坐禪。機但大悲平等化。無人無我智為先。</p>
</div>
<div class='div-other'><a id='mulu855' />
<p class='h3'>和僊上人秋夜對月</p><p>香殘火冷漏將沉。孤坐寥寥對碧岑。萬井共當門有月。幾人同在道無心。風傳喬木時時雨。泉瀉幽巖夜夜琴。為報參玄諸子道。西來消息好追尋。</p>
</div></div>
<div class='div-other'><a id='mulu856' />
<p class='h2'>大丞相請䟽</p><p style="margin-left:3em">附錄。</p>
<p class="byline">觀文殿大學士司空上柱國荊國公王安石</p><p>伏以肇置仁祠。水延睿筭。歸誠善導。開迹勝緣。文公長老。獨受正傳。歷排戲論。求心之所祈嚮。發趣之所歸宗。俯惟慈哀。晚狥勤企。謹䟽。元豐八年三月日。</p>
</div>
<div class='div-other'><a id='mulu857' />
<p class='h2'>判府左丞請疏</p><p class="byline">資政殿學士太中大夫魏郡開國侯王安禮</p><p>伏以施綠野之林園。蔚然華構。立青蓮之場地。寵以嘉名。申祝壽祺。推明美報。必資達識。為覺迷情。文公長老。夙悟真乘。久臨清眾。若心數法。非外假於虗名。由聞思修。可內觀於實相。舉揚密義。和會勝緣。謹疏。元豐八年三月日。</p>
</div>
<div class='div-xu'><a id='mulu858' />
<p class='h2'>寶峰雲庵真淨禪師語錄序</p><p class="byline">眉山蘇轍　述</p><p>水流於地。發為草木。鹹酸甘苦皆水也。火傳於薪。化為飲食。飯餅羮胾皆火也。心藏於人。見於百骸。視聽言動皆心也。古之達人。推而通之。大而天地山河。細而秋毫微塵。此心無所不在。無所不見。是以小中見大。大中見小。一為千萬。千萬為一。皆心爾法然。而非有所造也。故其指心法以示人也。有以光明相好化人。有以飲食臥具衣服。有以園林臺觀虗空。有以寂默無說無示。蓋事無非法者。然有聞思修法門。眾生由之以入。如大衢路既徑且易。　自達磨西來。諸祖相承。皆因言以曉人。心地既明。出語皆法。譬如古木生氣。調達華葉無數。顛倒向背。穠纖長短。無一不可。譬如大海。濕性融溢。隨風舒卷。波濤流轉。充遍洲浦。無一不到。觀者眩耀。莫測其故。然至於循流返源。識其終始。可以拊手而笑。　有禪師文公。幼治儒業。弱冠出家求道。得法於黃龍南公。說法於高安諸山。晚居洞山。實繼悟本。辯博無礙。徒眾自遠而至。元豐三年。轍以罪來南。一見如舊相識。既而其徒以語錄相示。讀之縱橫放肆。為之茫然自失。盖余雖不能詰。然知其為證正法眼藏。得遊戲三昧者也。故題其篇首。</p>
</div>
<div class='div-xu'><a id='mulu859' />
<p class='h2'>寶峰雲庵真淨禪師語錄後序</p><p class="byline">鄱陽任軒程袞　述</p><p>真淨文老。以華嚴海藏無量珍奇。放大光明照四天下。高安閙處。妙應化城。赫日現時。最初一句。新豐古洞。悟本家風。路逕依然七凹八凸。開山建業。宰輔檀那。再拊清音。天然氣格。斬蛇機峻。祖令重行。鶻眼龍睛。亦遭摴駮。石門壁立。宴坐寶山。雲隱西堂。潭澄秋月。緒餘珠霧。流落人間。衲子允平。貫穿收拾。揭為標鑒。掛向叢林。自性天真。此味元無差別。百千三昧。諸方各任招提。崇寧改元季春望日靖安日舒軒序。</p>
</div></div>
<p class='juan'>古尊宿語錄卷之四十五</p>
</div><!-- end of div[@id='body'] -->
</body></html>