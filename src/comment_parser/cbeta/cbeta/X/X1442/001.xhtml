<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>為霖禪師旅泊菴稿</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1442-A 旅泊菴稿序</p><p>天地一逆旅也。日月往來。山河流峙。逆旅中之世界也。二乘禪寂。四生升沉。逆旅中之眾生也。三世諸如來。歷代諸祖師。逆旅中之舟航也。三藏十二部。三千七百則。逆旅中之輿杖也。粵自道法東嬗。龍象代興。或乘運而生。或應緣而起。雖莊嚴梵行而視緣境常若空華。雖廣坐道場而等此身有如幻寄。首楞嚴經云。旅泊三界。示一<span class='corr'>往</span>還。昭此旨也。</p>
<p>為霖霈公禪師。佩洞上之法印。續石鼓之燈傳。自其開法茲山。唱道雙塔。抉去風塵之翳眼。喝破道路之迷關。三十年于此矣。辛亥之秋頓謝曲彔。長扶楖[木*栗]。山陬水涘任意以逍遙。佛境魔宮隨緣而自在。然而杖錫所至即成叢林。搥拂偶拈皆為法社。師之跡愈晦而道愈顯矣。於是會城緇素啟請慇懃。寶福舟車重繭往反。師不能終遁。遂以是歲之夏振錫還山。余逐隊迎謁。屢夕諮參。因得讀師近刻語錄。師自署曰旅泊菴稿。嗟乎十餘年來大海為游龍之曠宅。虗空作雲鶴之家鄉。師真所謂去無所粘來無所至者矣。旅泊之名意在期乎。是集曲隨機宜。洞中肯綮。徹佛祖之骨髓。探宗教之源流。至其雜著諸編。亦復海涵嶽負。玉潤珠圓。一代之法匠宗工。舍大師其誰歸乎。法華經云。有一導師善知通塞險難道路。故能導彼眾人前至寶所。今而後。茫茫無涯之苦海有岸知歸。杳杳無盡之重關無幽不剖。逆旅中人請各留心。如其不然。其不為捨父逃逝之窮子者幾希矣。</p>
<p style="margin-left:1em">旹</p>
<p>康熈甲子皐月上浣溫陵弟子龔錫瑗盥手拜譔</p>
</div>
<div class='div-xu'><a id='mulu2' />
<p class='h1'>No. 1442-B 旅泊菴稿序</p><p>原夫大地羣生。迷失真性。認物為<span class='corr'>己</span>。流轉生臥不知其幾千萬劫。由是佛祖出世隨宜說法。喝破迷關。令其返本。其間或出或處或語或嘿。各因其時。不失其正而<span class='corr'>已</span>。豈有實法哉。</p>
<p>吾師霖公和尚之謝事石鼓也。痛法門之混濫。世變之日下。輙思中峯四居之意。山邊水邊任緣漂泊。以自晦養。乃取首楞嚴旅泊三界示一往還之語。名其菴曰旅泊。志無住住也。廼法乳淪浹徧地皆周。杖錫所至四眾環集。蔚成叢林。如風行水上渙然成文。而初非有心。得無旅人無家而無處非家耶。然桂性彌辣。冰心愈冷。初至富沙俯從眾請建殿立塔有同插艸聚沙。大功落成即棄之去。凡遇名聞利養雜然橫陳。如經蠱毒之鄉。水亦不敢沾著一滴。葢師弱冠參方早<span class='corr'>已</span>覰破世相。志求大法以自利利他。不為世間石火電光瞥轉間虗妄聲利也。故出世說法近三十年而超然物表。卓然獨立。令人可仰而不可即。且生平不畜長物。隨得隨散。惠施不悋。而獨慎重大法不輕以與人。故作不輕授受論以見志。葢其擇法嚴明。不忍以相似學解而混淆真源。嘗歎今時學者於如來聖教量大經大論弁髦視之。於古德親悟親證機緣。初入門來便相傚顰。師資欺誑作世諦流布。甚至大言不慚壞却心術故。在鼓山時即禁止上堂小參及拈頌等。後居旅泊及手纂金剛刊定記略。既而又纂華嚴疏論二部。乃法門大典刊布天壤間。葢欲得一二夙有靈骨者。從般若門入華藏海。栖心法界繁興普行。庶藉此藥其痼疾。挽其頹瀾。不然何所砥止哉。自清凉棗栢而下僅一見之。其衛道之功不可思議。<span class='note-inline'>(本)</span>詎能贊一辭。惟是旅泊有稿。若法語。若偈頌。以及雜著序論傳記等。體非一格。文兼眾長。要皆自慧海流出。無非闡佛祖之心宗。開後學之智眼。懲末流之積弊。燭迷塗之重昏。集成鉅軸。不輕示人。<span class='note-inline'>(本)</span>追隨憾晚。感激恩深。一日侍師於寶福方丈。得一盥讀。乃喟然歎曰。師其乘大願輪現旅人身而為說法者歟。何其荷擔大法奮力向往有若此也。因與同學飛卿啟鑰二公請梓流通。用廣法施。天下後世必有具擇法眼。洞見吾師出處。語默無非因時捄弊護持正法。為後學者作抉膜金錍。當不徒作文字觀也。謹焚香掃素。僭為序諸卷首。</p>
<p style="margin-left:1em">旹</p>
<p>康熈二十二年六月朔旦</p>
<p style="margin-left:2em">學般若富沙弟子道本謝宏鍾盥沐拜題</p>
</div>
<div class='div-other'><a id='mulu3' />
<p class='h1'>旅泊菴稿目錄</p>
<ul class="">
<li>卷第一
<ul class="">
<li>法語
<ul class="">
<li>首序</li>

<li>白雲崇梵禪寺語錄</li>

<li>開元廣福諸錄</li>
</ul></li>
</ul></li>

<li>卷第二
<ul class="">
<li>法語
<ul class="">
<li>寶福禪寺語錄</li>

<li>頌</li>

<li>紀賢傳</li>

<li>十玄談提綱著語</li>
</ul></li>
</ul></li>

<li>卷第三
<ul class="">
<li>雜著
<ul class="">
<li>序<span class="note-inline">(三十一首)</span></li>
</ul></li>
</ul></li>

<li>卷第四
<ul class="">
<li>雜著
<ul class="">
<li>題䟦<span class="note-inline">(十二首)</span></li>

<li>文<span class="note-inline">(七首)</span></li>

<li>書<span class="note-inline">(二首)</span></li>

<li>記<span class="note-inline">(四首)</span></li>

<li>贊<span class="note-inline">(四十六首)</span></li>

<li>銘<span class="note-inline">(八首)</span></li>

<li>偈<span class="note-inline">(一百二首)</span></li>

<li>疏<span class="note-inline">(十一首)</span></li>

<li>聯<span class="note-inline">(十九首)</span></li>
</ul></li>
</ul></li>
</ul></div>No. 1442
<p class='juan'><a id='mulu4' />旅泊菴稿<span class='note-inline'>(卷一)</span></p><p class="byline">非家叟說</p><p class="byline">弟子太泉錄</p>
<div class='div-other'><a id='mulu5' />
<div class='div-other'><a id='mulu6' />
<p class='h2'>重興白雲崇梵禪寺語錄</p>
<div class='div-other'><a id='mulu7' /><p>師于康熈七年冬十月念一日進寺。</p>
<p>三門　昔出此門去。今入此門來。可笑寒山子。赤脚下天台。喝一喝。</p>
<p>佛殿基　空王殿上誰是知音。明月堂前無人能到。雖然如是。只如現寶剎于毛端。轉法輪于塵裏時如何。白雲本是無心物。又被清風引出來。</p>
<p>韋䭾祠　護法護人唯此一杵。且道此杵從甚麼處得來。喝一喝。</p>
<p>伽藍祠　入火不焚。憑誰之力。靈山授記。正在今日。</p>
<p>祖師堂　有法可傳。誑惑自<span class='corr'>己</span>。無法可傳。誑惑於人。畢竟如何。青天無電影。火裏自生蓮。</p>
<p>覺皇寶殿陞梁上堂。拈香祝聖竟。乃云。白雲禪窟列祖宗風。斯道常存千古如昨。山僧今日向這裏重插一莖草。雖則虗空樓閣。却從實地興修。須知這一片實地。人人本具未嘗欠少。無量劫來常在其中經行坐臥。只是不曾踏著。既常在其中。為甚麼不曾踏著。不見道日用不知。若也知得。一任經天緯地旋乾轉坤。熱惱場中開闢清凉世界。紅塵堆裏建立水月道場。普與盡大地一切有性無性同明此事。同證此法。同度生死河。同達涅槃岸。圖報莫報之恩。仰助無為之化。只如今日直豎擎天玉柱。高陞承棟綵梁。實地上一句如何道。究竟不曾離脚下。須知步步自騰騰。復舉僧問開山約祖和尚。不坐偏空堂。不居無學位。此人合向什麼處安置。祖云青天無電影。師云。山僧則不然。今日有人問。不坐偏空堂。不居無學位。此人合向什麼處安置。但向他道。煩惱海中為雨露。無明山上作雲雷。且道與約祖是同是別。有人辨得出。許渠具眼。</p>
<p>覺皇寶殿告成上堂。師拈拄杖云。華嚴經中道。華藏世界所有塵。一一塵中見法界。寶光化佛如雲集。此是如來剎自在。所以盡法界虗空界。無一剎一塵不有釋迦如來坐寶宮殿。為一切眾生轉大法輪。盡未來際無有間斷。山僧今日向一毛端上拈出一剎。與彼眾剎互相照耀。互相涉入。是我現前眾位宰官居士善男信女以及法門眷屬。各捨所有共相贊成。亦是我釋迦如來福慧莊嚴海中流出。究竟清淨無二無別。況如來功流萬世而常存。道通百劫而彌固。無一人不霑其法澤。無一物不被其慈光。見聞隨喜。同<span class='corr'>屆</span>覺場。合掌低頭齊成佛道。只如今日一鋪功德圓滿告成。畢竟功歸何處。密密善根盤性地。滔滔福海涌靈源。卓拄杖下座。</p>
<p>師到如是菴請隱含禪師住持白雲上堂。蓮源暨公福地。雲山約祖道場。乃卓拄杖云。總在這裏建立。這裏是甚麼所在。敢道天下人摸索不著。唯有隱公禪師受業茲地。得法龍唐。本色住山。道久行于兩浙。實心為物。德<span class='corr'>已</span>洽于八閩。可謂末劫津梁。狂瀾砥柱。故能向這裏赤身擔荷不借他力。只如今日親到山頭。主賓道合一句如何道。劈開華嶽連天秀。放出黃河到海清。復云。盤山陟嶺到如是。敦請隱公住白雲。且喜全身為擔荷。堦前花雨<span class='corr'>已</span>繽紛。卓拄杖下座。</p>
<p>師到董巖傅公羨昆仲同母盧氏請上堂。盡大地是箇極樂世界。何處更著娑婆。盡大地是箇阿彌陀。何處更有眾生。既無眾生亦無諸佛。既無娑婆亦無淨土。露躶躶。赤灑灑。沒可把。忽有箇不慕諸聖不重<span class='corr'>己</span>靈底漢子直下承當。向萬仞崖頭撒開兩手全身拋下。氣息不存然後甦醒起來。于無佛處作佛。無法處說法。無眾生處度生。仰報四恩。普資三有。始不愧為釋迦老子脚下兒孫。此山自雲陽和尚開山。壽昌．博山．真寂三位老人過化。至今龍象濟濟真風不墜。山僧今日到此吐露一上。<span class='corr'>已</span>是向潔白地上撒却不淨了也。還有為山僧掃除者麼。喚來好與三十痛棒。</p>
<p>師到壽山封君李公白生居士請上堂。僧問。臨濟則不問。如何是曹洞宗。師曰殺人不見血。進云。世尊拈花。迦葉微笑。意旨如何。師曰大眾笑你。進云請師證明。師曰汝作麼生會。僧無語。師便打。乃云。三世諸佛只是悟的眾生。一切眾生只是迷的諸佛。迷則採空花于翳眼。悟則破夢境于多生。故眾生悟即是佛。佛迷即是眾生。忽有箇漢出來問。諸佛幾時迷。不免向他道。闍黎幾時悟。到這裏直饒道得箇轉身句子。迷悟兩忘生佛俱盡。鼓山門下正好買草鞋行脚。何也。為他方在途中未是到家消息。且如何是到家一句。乃卓拄杖云。遊遍恒沙國。從來不出門。復云。壽山潭上古禪林。仰荷檀那願力深。不負靈山親囑付。金湯大法度迷津。下座。</p>
<p>師到報親菴。王時御居士領眾設齋請上堂。父母非我親。誰是最親者。諸佛非我道。誰是最道者。昔日古老人在這裏開箇鋪席以供養爺娘香火作佛事。要使一切人知有真父母。如那吒太子析骨還父析肉還母。然後現本身為父母說法。始能報父母之恩。山僧今日到此。喜其叢林無恙。衣鉢有傳。敢借主人威光。特與大眾商略。只如析却骨肉還父母了。畢竟如何是諸人自<span class='corr'>己</span>本身。良久云。莫對曾參問曾晳。從來孝子諱爹名。</p>
<p>董巖悟實上座等請示眾。師云。董巖自雲陽和尚開山以來。<span class='corr'>已</span>百有餘載。壽昌老祖及博山．真寂諸大善知識皆開法于此。可謂天下希有法窟。僧眾住此者放下身心。動經三四十載。可謂天下希有僧眾。自檀越趙豫齋老居士至今愛公先生子孫護持凡四世。可謂天下希有檀越。山僧蒙召來山。終日吃齋吃茶。未敢輕易開口。今晚因悟實三位上座請為大眾開小。不免因風吹火。為大眾叨呾一上。三界六道中唯人身為難得。而遇佛法出家者尤難。苟不知出家為何事。終日忙忙。不解反本。豈不辜負平生。且道出家畢竟為甚麼事。豈不聞世尊云。辭親出家。識心達本。解無為法。名曰沙門。何以要識心耶。葢為眾生不識真心。認著妄想造業受報。沉淪生死無有出期。故首楞嚴經云。一切眾生皆由不知常住真心性淨明體。用諸妄想。此想不真。故有輪轉。所以沙門釋子貴要識得自<span class='corr'>己</span>真心。若人識得心。大地無寸土。更有甚麼生死耶。何以要達本耶。世間萬法皆有根本。何獨人而無本乎。楞嚴經中有二種根本。一者無始生死根本。即眾生認攀緣心為自性者。二者菩提涅槃元清淨體。即識精元明。能生諸緣。緣所遺者。若也辨得明白。自能返妄歸真。會物為<span class='corr'>己</span>。始名沙門。何以要解無為法耶。葢為眾生貪著有為。殊不知有為之法因緣所生。似有非實。故金剛般若云。一切有為法。如夢幻泡影。其無為法非生因之所生。唯了因之所了。故解得無為法始名沙門。今日有人問山僧。如何是心。向他道山河大地。問如何是本。向他道未有山河大地時會取。問如何是無為法。向他道運水搬柴。若向這裏直下領荷得去。撩起便行。不歷化城直<span class='corr'>屆</span>寶所。豈不快哉。如或不然。且放下身心。十二時中靜坐片時返觀始得。古德云。若不安禪靜慮。到這裏總須茫然。故須攝念坐禪。用心體究。以歲月磨之。無有不相應者。又六時課誦起於廬山東林遠法師。當時同社緇素一百一十人皆生淨土。董巖六時課誦。諸方所無。果能以至誠心深心迴向發願心。精懃禮念六時不缺。為淨土資糧。乃是我輩沙門釋子。把本修行。臨命終時。不被業緣牽去。墮落三惡道。往生淨土。花開見佛。識心達本。解無為法。決定無疑。又半月誦戒。三世諸佛儀式。發露懺悔改往修來全在此舉。不可忽略。如上所舉三件。大眾果不以人棄言。大家互相䇿勵。決志力行。自然叢林鼎盛。龍象傑出。轉化將來。報佛恩德。沙門之義庶幾無媿矣。良久云。夜深大眾久立。且止葛藤。</p>
<p>孝子楊鑣懺血盆齋請示眾。師云。凡有身者。莫不有親。凡有心者。莫不知報親。然而二親之恩如天之高明。如地之博厚。如日月之照臨。何以能報。若其臥冰而鯉躍。泣竹而笋生。是孝親之形者也。囓指而心痛。刻木而血流。是孝親之神者也。夫形神感格有如此者。然但可以致孝于現生之親。非大孝也。何者。一切眾生無始以來。于六道中舍身受身不啻其幾千萬億。經云。所積身骨如毗富羅山。所飲母乳如四大海水。故六道眾生皆是我父母。能孝養一切眾生。即是孝養多生父母。娑婆世界唯釋迦老子一人能修大孝。故稱大孝釋迦尊。累劫報親恩。積因成正覺。是由修孝行。而致成佛。況人天福報耶。孝子楊鑣能體佛之心。修佛之行。特為亡考若嶼公妣張氏持齋三載。誦經滿藏。黃金殿上禮三世之慈尊。盂蘭盆中供十方之僧眾。仰酬罔極。用展孝思。馴至成佛。永不退轉。皆基此一念至孝之心。且道這一念畢竟從甚麼處起。乃卓拄杖云。靈根盤劫外。葉覆在今時。珍重。</p>
</div>
<div class='div-other'><a id='mulu8' />
<p class='h3'>佛事</p>
<div class='div-other'><a id='mulu9' />
<p class='h4'>純一謝居士新塑伽藍開光</p><p>恭惟白雲山崇梵禪寺葉嵆呂三聖菩薩。曾向靈山親受記。分身處處衛招提。白雲一片袈裟地。尤賴神心密護持。只如今日寶殿重興靈儀再塑。拈起龜毛之筆。點開不夜之光。一句作麼生。遂點睛云。無量劫來原不昧。輝天鑒地豈由他。</p>
</div>
<div class='div-other'><a id='mulu10' />
<p class='h4'>禮開山約祖禪師塔</p><p>翠微之胤。白雲之宗。水陸不涉。直到其中。其中事作麼生。一塔稜層尊祖禰。千峯羅列拜兒孫。</p>
</div>
<div class='div-other'><a id='mulu11' />
<p class='h4'>禮作祖禪師塔</p><p>聖箭分燈到此間。富沙法化起雲山。古今無間真消息。一帶清溪遶座間。</p>
</div>
<div class='div-other'><a id='mulu12' />
<p class='h4'>禮報親古航和尚塔</p><p>潭上多年駕鐵舡。至今遺韻尚泠然。我來瞻禮元無間。一縷檀雲繞塔前。</p>
</div>
<div class='div-other'><a id='mulu13' />
<p class='h4'>本師和尚父母神主前上供拈香</p><p>師道是吾道。師親即我親。瓣香纔舉處。法界現全身。</p>
</div>
<div class='div-other'><a id='mulu14' />
<p class='h4'>三世佛開光</p><p>三世如來一法身。真光點出見丰神。大眾還見儂家麼。旋螺紺髮千峯碧。滿月慈容萬國春<span class='note-inline'>(遂禮拜)</span>。</p>
</div>
<div class='div-other'><a id='mulu15' />
<p class='h4'>隱含和尚遷化</p><p>摟空生死窟。推倒涅槃山。兩頭俱坐斷。撒手出重關。恭惟白雲堂上隱公和尚續耶溪脉。秉龍唐令。立足那畔。垂手今時。大開五位玄門。直指一心捷徑。善說法要。頓教魔外潛蹤。慣穿金針。任是衲僧罔措。精勤荷道。樸實為人。既因真而果真。乃頭正而尾正。方期法雨久霔。詎意慧月西沉。大地無光。叢林失色。嗚呼哀哉。雖然如是。預定歸期在今日。正令全提甚綿密。推入虗空掩上門。直教佛眼覰不及。咦。遂封。<span class='note-inline'>(封龕)</span></p>
<p>隱公面目不曾藏。山蒼蒼兮水泱泱。生耶死耶謾度量。千古萬古一爐香。<span class='note-inline'>(掛真)</span></p>
<p>隱公別去<span class='corr'>已</span>三年。白塔巋然傍院邊。今日我來掃寒葉。一輪明月蘸前川。<span class='note-inline'>(掃塔)</span></p>
</div>
<div class='div-other'><a id='mulu16' />
<p class='h4'>恒璞禪師遷化</p><p>雲山化雨正繽紛。忽報西歸不忍聞。自是羣生福力薄。人天眼滅詎勝愁。只如今日薦此一盃香茗。恒公和尚還肯諾否。良久云。夜明簾外金風冷。萬象森羅盡點頭。<span class='note-inline'>(上供)</span></p>
<p>以性空之火。焚泡沫之身。身外無火。火即是身。火外無身。身即是火。火不燒火。身不焚身。直饒身火兩忘。猶未是恒公棲泊處。大眾。還知恒公落處麼。勝熱門前風凜凜。刀山火聚自如如。遂攛入火炬。<span class='note-inline'>(茶毗)</span></p>
</div></div>
<div class='div-other'><a id='mulu17' />
<p class='h3'>詩</p>
<div class='div-other'><a id='mulu18' />
<p class='h4'>邑侯余公設供次潘明府士雲居士韻</p><p>諸公皆國士。連轡出東方。論政知民瘼。談禪有智光。餐香方得味。入佛始無旁。冬日何和藹。渾忘鬢<span class='corr'>已</span>霜。</p>
</div>
<div class='div-other'><a id='mulu19' />
<p class='h4'>謝簡生廣文過訪次扇頭韻奉答</p><p>佛儒千載有同心。今日相尋意特深。不老溪山曾識面。一新鐘鼓欲聞音。出迎未倒熊峯履。濟物先期傅說霖。滿握清風來不盡。更遺唾玉在珠林。</p>
</div>
<div class='div-other'><a id='mulu20' />
<p class='h4'>福先寺禮慈濟慈戒二大師真身和白玉蟾韻<span class='note-inline'>(真身一仰一俯)</span></p><p>大道渾今古。真身孰後先。<span class='corr'>但</span>知心是佛。何用別求仙。俯視人多昧。仰觀物盡禪。留慈為度世。香火幾經年。</p>
</div>
<div class='div-other'><a id='mulu21' />
<p class='h4'>十四景詩<span class='note-inline'>(有引)</span></p><p style="margin-left:1em">余幼脫白此山。不知此山面目。浪遊方外餘三十年。今日再來一一周覧。頗領其趣。乃收前後左右諸形勝名字可考者列為一十四景。繫之以七言絕句。用徵諸名公佳作。以光泉石拋磚之誚。余曷敢辭。</p>
</div>
<div class='div-other'><a id='mulu22' />
<p class='h4'>鶴舞丹霄<span class='note-inline'>(在寺之東北。其形如鶴。故名。郡志云。東晉時望氣者言。山有異氣。命工鑿之。朝鑿暮合)</span></p><p>何年飛舞下雲間。一望昂然出眾山。清唳一聲天地曉。氤氳瑞氣滿塵寰。</p>
</div>
<div class='div-other'><a id='mulu23' />
<p class='h4'>鸞驂古渡<span class='note-inline'>(在寺之左畔。漢梅福於此跨鸞昇天)</span></p><p>漢室當年事<span class='corr'>已</span>傾。挂冠歸去學長生。跨鸞道士今何在。渡口猶傳仙子名。</p>
</div>
<div class='div-other'><a id='mulu24' />
<p class='h4'>仙翁撒網<span class='note-inline'>(即寺之後屏。其山團團。上圓而下濶。形如撒網)</span></p><p>石爛松枯局<span class='corr'>已</span>終。却來撒網取金龍。巍巍獨擁雲山後。捧出輝煌釋梵宮。</p>
</div>
<div class='div-other'><a id='mulu25' />
<p class='h4'>二童講書<span class='note-inline'>(在寺之西南。兩峯對峙。形如二童)</span></p><p>二童討論竟忘年。欲盡羲皇一畫前。講到忘言最深處。笑看明月落前川。</p>
</div>
<div class='div-other'><a id='mulu26' />
<p class='h4'>梅峯朝座<span class='note-inline'>(即寺之正朝也。其峯五瓣。形如梅花)</span></p><p>五葉花開獻座前。冰肌雪骨照人妍。等閒拈出誰相委。却憶頭陀一笑賢。</p>
</div>
<div class='div-other'><a id='mulu27' />
<p class='h4'>梨嶽矗雲<span class='note-inline'>(在寺之東南。奇秀峭㧞。形如屏帳。為近城諸山之最)</span></p><p>東南屏帳起高峯。拂漢摩雲勢自雄。不用登臨勞屐齒。朝朝爽氣入簾櫳。</p>
</div>
<div class='div-other'><a id='mulu28' />
<p class='h4'>猛虎跳墻<span class='note-inline'>(其山在寺對岸阿中。其形如虎。前有方山截住。勢欲跳出而不能)</span></p><p>鴻濛剖判<span class='corr'>已</span>成形。蹲踞巖阿似聽經。欲跳重垣過遠岫。恐驚師子<span class='note-inline'>(指鉄獅峯)</span>下雲屏。</p>
</div>
<div class='div-other'><a id='mulu29' />
<p class='h4'>白鷺銜鰍<span class='note-inline'>(在猛虎之陽。即前方山是也。其形似之)</span></p><p>何處飛來立水濵。鰍魚銜口活粼粼。春風春雨青如黛。失却通身白似銀。</p>
</div>
<div class='div-other'><a id='mulu30' />
<p class='h4'>雙象前伏<span class='note-inline'>(在寺前隔岸。兩山圓伏。牙鼻俱全。謂之大小二象)</span></p><p>馴性由來不用牽。雙伸長鼻捲湖邊。蠻奴鈎杖渾無用。獨許山花相對眠。</p>
</div>
<div class='div-other'><a id='mulu31' />
<p class='h4'>孤燕下巢<span class='note-inline'>(在永安寺右。即白雲下砂也)</span></p><p>紫燕孤飛下遶來。結巢於此豈安排。乳兒不用銜虫力。自有天花點綠苔。</p>
</div>
<div class='div-other'><a id='mulu32' />
<p class='h4'>清溪遶帶<span class='note-inline'>(溪自松政而來。其形如帶。橫遶寺前)</span></p><p>匹練橫拖遶寺來。青山勒轉水瀠洄。風停波靜平如掌。殿閣峯巒一鏡開。</p>
</div>
<div class='div-other'><a id='mulu33' />
<p class='h4'>滄洲鋪氊<span class='note-inline'>(其洲長亘寺前。縱橫二里許。鋪氈乃堪輿家言也)</span></p><p>滄洲平曠若鋪氊。老圃紛紛競灌園。倚杖門前聊縱望。沙鷗驚起碧溪邊。</p>
</div>
<div class='div-other'><a id='mulu34' />
<p class='h4'>游魚上下<span class='note-inline'>(二山在隔岸溪邊。一上一下。其形似魚。故名)</span></p><p>上下孤山一似魚。游揚擬到白雲居。任公不用輕垂釣。萬古風雲只自如。</p>
</div>
<div class='div-other'><a id='mulu35' />
<p class='h4'>寶葢飛颺<span class='note-inline'>(其山在寺前隔岸。圓頂飛帶。形如寶葢。故名)</span></p><p>亭亭寶葢自天垂。綰帶遙飛到水湄。將向梵宮持獻佛。一溪隔斷自嶷嶷。</p>
</div></div></div><p>旅泊菴稿。</p>
<p class="byline">非家叟說</p><p class="byline">弟子<span class='note-inline'>(等純興燈)</span>同錄</p>
<div class='div-other'><a id='mulu36' />
<p class='h2'>開元廣福諸錄</p>
<div class='div-other'><a id='mulu37' /><p>開元寺大雄寶殿陞梁上堂。僧問。梵宇輪奐即不問。如何是接物利生底句。師云空中書梵字。進云。恁麼即重重寶閣雲中現。萬象森羅盡點頭。師云古殿正重興。僧禮拜。師乃云。插標建剎。充塞十方。剖塵出經。掘開寶藏。向無佛處作佛。五綵繪虗空。於無法處說法。萬竅鳴天籟。海底之泥牛駕浪。雲中之木馬嘶風。夜明簾外振家聲。無影樹頭布春色。正當恁麼時。開元古殿輪奐維新。林泉舊蹤徽猷不替。勇破四魔成佛。名曰大雄。廣闢華藏玄門。來者直入。若千林之互照。如兩鏡之含光。涉入重重。無壞無雜。嚴佛土於億劫。贊皇圖於永年。誘引諸子推排出火宅之門。拯拔迷流踊躍登菩提之岸。且道畢竟從甚麼處建立。良久云。拈出紅爐一點雪。長作人間六月冰。復舉開元瑩禪師上堂語云。有一面鏡。到處懸掛。凡聖不來。誰上誰下。拈拄杖云。這箇是拄杖。那箇是鏡。良久云。萬古碧潭空界月。再三撈摝始應知。師云。歷劫無名。彰為古鏡。只要諸人知有。不為他影子所惑。瑩禪師大有為人處。山僧今日亦有一偈。不免舉似大眾。有一面鏡。到處懸掛。凡聖普現。非內非外。豎拂子云。這箇是鏡。喚甚麼作拂子。還委悉麼。分明覿面別無真。休更迷頭猶認影。下座。</p>
<p>多寶佛塔合尖陞座。師云。浮圖再造。多寶獨露全身。舍利斯藏。釋迦<span class='corr'>已</span>分半座。壇場嚴淨即是三變淨土。緇素雲集何異十方分身。風鳴萬竅如來親說法華。鳥噪千林寶塔出聲讚善。古今一際。凡聖一源。體用一如。因果一法。靈山一會儼然未散也。更看巍巍寶頂。高踞七級之巔。燦燦金光。遍照普天之下。直使有眼者見。有耳者聞。有心者知。有口者說。乃至童子嬉戲散心念佛。以及合郡官民紳士男女老幼施食施財。搬磚運土。凡於此塔舉一念捨一錢用一力者。皆在如來授記之中。不特人天勝福而<span class='corr'>已</span>。諸人還自信麼。良久云。我不敢輕於汝等。汝等皆當作佛。下座。</p>
<p>翠巖寺建殿陞梁示眾。師云。一毛端上現寶王剎。百福莊嚴普天歡洽。梁柱枋桷主伴重重。共相成立無作之功。正恁麼時。且道如何是主中主。乃云。寶梁纔架起。佛日永昌明。</p>
<p>吳如公居士七袠誕辰請陞座。師云。未出胞胎以前萬劫剎那。既出胞胎之後剎那萬劫。大眾還知這一剎那麼。釋迦老子在剎那裏降神兜率。誕質王宮。指天指地以稱尊。自覺覺他而成佛。度羣生於沙界。轉法輪於大千。歷代祖師在剎那裏不立文字直指人心見性成佛。如公居士在剎那裏學儒學佛著述立言。年屆古稀刃遊道玅。乃至三教九流四民萬姓。以及蠢動含靈蠉飛蝡動。總在剎那裏放光動地。各得隨宜受用無欠無餘。須知這一剎那如天普覆似地普載。窮先天而不見其首。究後天而不見其蹤。更說什麼軒轅甲子循環往復。直饒數盡塵點劫。猶未知他邊際在。且道這一剎那畢竟是什麼人建立。還知麼。良久云。觀河不改初年見。世數論量空裏花。若問如公居士壽。但看此見更何涯。</p>
</div>
<div class='div-other'><a id='mulu38' />
<p class='h3'>寶善菴開塔請舍利</p><p>如來願力遍周法界。舍利流輝處處無礙。重開寶塔昭示天人。釋迦多寶竝現真身。富沙城南巍巍窣堵。請分三七用鎮千古。放光現瑞開發有緣。永為羣生廣作福田。</p>
</div>
<div class='div-other'><a id='mulu39' />
<p class='h3'>封塔</p><p>寶山深處。舍利斯藏。歷劫不壞。萬古流光。</p>
</div>
<div class='div-other'><a id='mulu40' />
<p class='h3'>弟子趙本真掛幢旛法語</p><p>古錦幢旛。彩色絢然。風動旛動。福越人天。萬法本空。一真本有。清淨常樂。歷劫不朽。根本玅智。洞徹性源。了無一物。逈脫葢纏。六度萬行。檀波第一。無相功德。如空曜日。生生世世。不昧正因。圓修福智。廣度迷津。</p>
</div></div></div>
</div><!-- end of div[@id='body'] -->
</body></html>