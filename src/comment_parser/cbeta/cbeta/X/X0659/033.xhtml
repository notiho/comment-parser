<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>涅槃經會疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu59' />南本大般涅槃經會疏卷第三十三</p><p style="margin-left:1em">涅槃經疏卷第十四</p>
<p style="margin-left:13em">頂法師　撰</p>
<p style="margin-left:10em">天台沙門湛然再治</p>

<div class='div-orig'><p>大般涅槃經迦葉菩薩品之三<span class='note-inline'>(卷第三十三)</span></p>
<p style="margin-left:5em">北凉　天竺三藏　曇無讖　譯</p>
<p style="margin-left:5em">晉　沙門　慧嚴　慧觀　謝靈運　重治</p>
</div>
<div class='div-commentary'><p style="margin-left:1em">迦葉品之三</p>
<p style="margin-left:1em">起卷是第四辨行法又五一修行二通別三名體四人數五結住初文又四一不淨觀二念處觀三因緣觀四煗法觀然得住人但具二方便何用四耶不淨因緣是念煗前方便開則列四合只是念煗初又二先明緣起中。</p>
</div>
<div class='div-orig'><p>善男子智不具足凡有五事是人知<span class='corr'>已</span>求近善友。</p>
</div>
<div class='div-commentary'><p style="margin-left:1em">云智不具足凡有五事者即前信戒施聞慧。</p>
<p style="margin-left:1em">次正明四法。</p>
</div>
<div class='div-orig'><p>如是善友當觀是人貪欲瞋恚愚癡思覺何者偏多若知是人貪欲多者即應為說不淨觀法瞋恚多者為說慈悲思覺多者教令數息著我多者當為分析十八界等是人聞<span class='corr'>已</span>至心受持心受持<span class='corr'>已</span>如法修行。</p>
</div>
<div class='div-commentary'><p style="margin-left:1em">而以不淨當名若依雜心三度門此中剩有著我多者說十八界依地持五度門則足因緣。</p>
<p style="margin-left:1em">次如法行<span class='corr'>已</span>下是念處觀。</p>
</div>
<div class='div-orig'><p>如法行<span class='corr'>已</span>次第獲得四念處觀身受心法。</p>
</div>
<div class='div-commentary'><p style="margin-left:1em">觀有總別總深別淺<span class='note-inline'>(云云)</span>。</p>
<p style="margin-left:1em">得是觀下第三因緣觀。</p>
</div>
<div class='div-orig'><p>得是觀<span class='corr'>已</span>次第復觀十二因緣。</p>
</div>
<div class='div-commentary'><p style="margin-left:1em">如是觀<span class='corr'>已</span>下第四煗法觀。</p>
</div>
<div class='div-orig'><p>如是觀<span class='corr'>已</span>次得煗法。</p>
</div>
<div class='div-commentary'><p style="margin-left:1em">通論前二方便亦皆得住別論正據煗法空解成時決定不退名為住人。</p>
<p style="margin-left:1em">次迦葉白下明通別料簡煗法先問次答初問又二初問人通舉煗觸為問。</p>
</div>
<div class='div-orig'><p>迦葉菩薩白佛言世尊一切眾生悉有煗法。</p>
</div>
<div class='div-commentary'><p style="margin-left:1em">次引佛說為證。</p>
</div>
<div class='div-orig'><p>何以故如佛所說三法和合名為眾生一壽二煗三識若從是義一切眾生應先有煗云何如來說言煗法因善友生。</p>
</div>
<div class='div-commentary'><p style="margin-left:1em">佛答為二初非其問。</p>
</div>
<div class='div-orig'><p>佛言善男子如汝所問有煗法者一切眾生至一闡提皆悉有之如我今者所說煗法要因方便然後乃得本無今有以是義故非諸眾生一切先有是故汝今不應難言一切眾生皆有煗法。</p>
</div>
<div class='div-commentary'><p style="margin-left:1em">汝之所據非我所說。</p>
<p style="margin-left:1em">次如是煗法下正答又二初明地別次明人別初地別者色有欲無次人別者我弟子有外道則無。</p>
</div>
<div class='div-orig'><p>善男子如是煗法是色界法非欲界有若言一切眾生有者欲界眾生亦皆應有欲界無故當知一切不必悉有。</p>
</div>
<div class='div-commentary'><p style="margin-left:1em">文云煗法以色有欲無仍作三義釋之一多用色定發煗法觀從多為言二據中間三界皆能發於煗法而色界居中言色界有三據勝處為語色發煗為易欲界為難。</p>
<p style="margin-left:1em">色界雖有下第二明人別。</p>
</div>
<div class='div-orig'><p>善男子色界雖有非一切有何以故我弟子有外道則無以是義故一切眾生不必悉有善男子一切外道唯觀六行我諸弟子具足十六是十六行一切眾生不必悉有。</p>
</div>
<div class='div-commentary'><p style="margin-left:1em">簡除外道唯佛弟子外六行觀者攀上勝妙出厭下苦麤重佛弟子十六行者即十六諦亦是苦法忍苦法智苦比忍苦比智等此中既未斷惑只是十六諦觀私謂緣此諦觀而修欣厭是佛弟子亦修欣厭若外道修唯約地也。</p>
<p style="margin-left:1em">迦葉白佛下第三定名體先問次答問中二先問名次問體如文。</p>
</div>
<div class='div-orig'><p>迦葉菩薩白佛言世尊所言煗法云何名煗。</p>
<p>為自性煗為他故煗。</p>
</div>
<div class='div-commentary'><p style="margin-left:1em">佛答中先答後問後答前問初答體為二初正答。</p>
</div>
<div class='div-orig'><p>佛言善男子如是煗法自性是煗非他故煗。</p>
</div>
<div class='div-commentary'><p style="margin-left:1em">次料簡中先問次答。</p>
</div>
<div class='div-orig'><p>迦葉菩薩言世尊如來先說馬師滿宿無有煗法何以故於三寶所無信心故是故無煗當知信心即是煗法。</p>
</div>
<div class='div-commentary'><p style="margin-left:1em">初引佛明馬師無信即是無煗。</p>
</div>
<div class='div-orig'><p>善男子信非煗法何以故因於信心後得煗故善男子夫煗法者即是智慧何以故觀四諦故是故名之為十六行行即是智。</p>
</div>
<div class='div-commentary'><p style="margin-left:1em">次佛答我亦不取信心為煗信是煗因煗者從觀四諦智生言十六者即四諦下之十六也。</p>
<p style="margin-left:1em">如汝所問何因緣下次答名又二前正答次重論初又二初牒煗略答明從譬得名。</p>
</div>
<div class='div-orig'><p>善男子如汝所問何因緣故名為煗者善男子夫煗法者即是八聖道之火相故名為煗。</p>
</div>
<div class='div-commentary'><p style="margin-left:1em">次譬如下第二廣答又二先譬次合如文。</p>
</div>
<div class='div-orig'><p>善男子譬如鑽火先有煗氣次有火生後則煙出。</p>
<p>是無漏道亦復如是煗者即是十六行也火者即是須陀洹果煙者即是修道斷結。</p>
</div>
<div class='div-commentary'><p style="margin-left:1em">次重問答初問中二先領旨次若是有為下正問。</p>
</div>
<div class='div-orig'><p>迦葉菩薩復白佛言世尊如是煗法亦是有法亦是有為是法報得色界五陰是故名有是因緣故復名有為。</p>
</div>
<div class='div-commentary'><p style="margin-left:1em">所言報得色界五陰者若依數師實用煗法得色界報但不為受身為無漏業即是滅報論師解煗焦生死不復受報但是色定得報故從之受名。</p>
</div>
<div class='div-orig'><p>若是有為云何能為無漏道相。</p>
</div>
<div class='div-commentary'><p style="margin-left:1em">佛答中二先然其問。</p>
</div>
<div class='div-orig'><p>佛言善男子如是如是如汝所說。</p>
</div>
<div class='div-commentary'><p style="margin-left:1em">如是煗法下正答有三法譬合。</p>
</div>
<div class='div-orig'><p>善男子如是煗法雖是有為有法還能破壞有為有法是故能為無漏道相。</p>
<p>善男子如人乘馬亦愛亦䇿。</p>
<p>煗心亦爾愛故受生厭故觀行是故雖復有法有為而能與彼正道作相。</p>
</div>
<div class='div-commentary'><p style="margin-left:1em">意同數解以想心為愛愛故受生厭故觀行為無漏相。</p>
<p style="margin-left:1em">得煗法人下第四明人數。</p>
</div>
<div class='div-orig'><p>得煗法人七十三種欲界十種是人具足一切煩惱從斷一分至于九分如欲界初禪乃至無所有處亦復如是是名七十三種。</p>
</div>
<div class='div-commentary'><p style="margin-left:1em">言七十三者三解一莊嚴云欲界十善相應心名電光定時得時失故名電光此人名具煩惱性而不開品數若論方法定有九品惑亦九品以九定斷九惑足電光人合成十人色界四禪無色三空一一地中皆有九品惑九品定七九六十三足前十人合七十三二開善云無別電光異方法亦無方法異電光只電光定以對九惑而成九定初一品定只是實法未賴於假猶與惑抗行未能伏惑第二品定與初品定作相續假共為力用方乃能伏初一品惑第三品定伏第二品惑乃至第九品定即伏第八品惑餘有欲界一品惑在牽於初禪一品定起而共伏之并四禪三空一一皆有九惑九定乃至不用處第九品定伏第八品惑猶餘第九品惑在更將非想定來伏不用處第九品惑八九七十二復取非想定足之合為七十三引鬱頭藍弗得非想定即其義也此中云欲界初禪乃至無所有處前文得非想定斷不用處惑皆是良證三數人解者又二不同事障未來性障根本一云分為九品解一品解對一品惑復有十善相應心即具煩惱性足前成十具煩惱人與初品定共斷一品惑後去一品解對斷一品惑四禪三空一一九定九惑亦成七十三人第二解云性障根本者未來禪九品定斷欲界九品惑取欲界具煩惱性一人足九品合成十人如是八定皆有未來二禪未來定斷初禪九品惑三禪未來九品定斷第二禪九品惑乃至非想未來定斷不用處九品惑亦得七十三人問前云煗是色界法何得通三界作七十三人答初學之人須依四禪據後利時則通三界又昔在凡夫外道曾得七十三定今入佛法中作煗法觀。</p>
<p style="margin-left:1em">如是等人下第五結得住人不復斷善根不犯四重。</p>
</div>
<div class='div-orig'><p>如是等人得煗法<span class='corr'>已</span>則不復能斷於善根作五逆罪犯四重禁。</p>
</div>
<div class='div-commentary'><p style="margin-left:1em">是人二種下合第四觀方之人又二前列觀方人體次更問答論初果義初又二此先牒前次正合初文者。</p>
</div>
<div class='div-orig'><p>是人二種一遇善友二遇惡友遇惡友者暫出還沒遇善友者徧觀四方。</p>
</div>
<div class='div-commentary'><p style="margin-left:1em">牒前第二暫出還沒人若遇惡友即恒為此人若遇善友則進為住人復成觀方是故先還論於前人。</p>
<p style="margin-left:1em">次觀四方者下第二出觀方人體。</p>
</div>
<div class='div-orig'><p>觀四方者即是頂法是法雖復性是五陰亦緣四諦是故得名徧觀四方得頂法<span class='corr'>已</span>次得忍法是忍亦爾性亦五陰亦緣四諦是人次得世第一法是法雖復性是五陰亦緣四諦是人次第得苦法忍忍性是慧緣於一諦如是忍法緣一諦<span class='corr'>已</span>乃至見斷煩惱得須陀洹果是名第四徧觀四方四方者即是四諦。</p>
</div>
<div class='div-commentary'><p style="margin-left:1em">或謂從苦忍去至於初果方是此中人文意不然凡有五人一頂法二忍法三世第一法四苦忍至十五心五初果至第十六心以此五人皆觀四諦竝名觀方然前煗法亦觀四方且從得住立名沒觀方義頂法<span class='corr'>已</span>上方受其名明此五位即為五章文悉可見但前二文皆云性是五陰實論頂法唯是行陰而言五者以其未免陰之所盖是故通以五陰為言而能觀四諦得世第一言五根者以最深勝近生真解顯是根義別本亦云陰次得苦忍即是真解緣一諦者得於平等真空一諦師子吼中則以四方用喻四果今譬四諦者各有所據而婆沙云東方是苦乃至北方為道。</p>
<p style="margin-left:1em">次迦葉白佛下第二論義即初果義三番問答初番中先問有四一問斷惑二問觀方三問名義四問譬喻。</p>
</div>
<div class='div-orig'><p>迦葉菩薩白佛言世尊如佛先說須陀洹人所斷煩惱猶如廣縱四十里水其餘在者如一毛渧此中云何說斷三結名須陀洹一者我見二者非因見因三者疑網。</p>
</div>
<div class='div-commentary'><p style="margin-left:1em">見思共有九十八使見諦有八十八思惟有十八十八先盡但有十使故言輕也有經言須陀洹夢八十八頭蛇死即表此意如四十里水者如池喻經<span class='note-inline'>(云云)</span>。</p>
</div>
<div class='div-orig'><p>世尊何因緣故名須陀洹徧觀四方。</p>
<p>復何因緣名須陀洹。</p>
<p>復何因緣說須陀洹喻以䱜魚。</p>
</div>
<div class='div-commentary'><p style="margin-left:1em">佛答四問為四先答斷惑之問為二初正答次明所為初又二先唱兩章門次釋初又二一重章門。</p>
</div>
<div class='div-orig'><p>佛言善男子須陀洹人雖復能斷無量煩惱此三重故。</p>
</div>
<div class='div-commentary'><p style="margin-left:1em">二攝一切煩惱章門。</p>
</div>
<div class='div-orig'><p>亦攝一切須陀洹人所斷結故。</p>
</div>
<div class='div-commentary'><p style="margin-left:1em">譬如下次釋兩章門先釋攝章有譬有合。</p>
</div>
<div class='div-orig'><p>善男子譬如大王出遊巡時雖有四兵世人但言王來王去何以故世間重故。</p>
<p>是三煩惱亦復如是。</p>
</div>
<div class='div-commentary'><p style="margin-left:1em">此三煩惱能攝一切如王行多從世人但言王來王去三是惑本徧攝諸惑。</p>
<p style="margin-left:1em">何因緣下次釋初重章門凡有五句一常所起故二微難識故三難斷除故四為惑因故五是三對治諸怨敵故初言常所起者。</p>
</div>
<div class='div-orig'><p>何因緣故名之為重一切眾生常所起故。</p>
</div>
<div class='div-commentary'><p style="margin-left:1em">恒存有我即是我見皆信邪神即戒取猶豫未了即疑心。</p>
<p style="margin-left:1em">次難識者。</p>
</div>
<div class='div-orig'><p>微難識故故名為重。</p>
</div>
<div class='div-commentary'><p style="margin-left:1em">我見似正見戒取似正戒疑心似正解。</p>
<p style="margin-left:1em">三四可見。</p>
</div>
<div class='div-orig'><p>如是三結難可斷故。</p>
<p>能為一切煩惱因故。</p>
</div>
<div class='div-commentary'><p style="margin-left:1em">五是三對治怨者。</p>
</div>
<div class='div-orig'><p>是三對治之怨歒故謂戒定慧。</p>
</div>
<div class='div-commentary'><p style="margin-left:1em">我見乖正慧戒取乖正戒疑心乖正定。</p>
<p style="margin-left:1em">有諸眾生下第二明所為。</p>
</div>
<div class='div-orig'><p>善男子有諸眾生聞須陀洹能斷如是無量煩惱則生退心便作是言眾生云何能斷如是無量煩惱是故如來方便說三。</p>
</div>
<div class='div-commentary'><p style="margin-left:1em">即是為引物故略言此三若言斷無量煩惱者眾生或當生於退意故不說多。</p>
<p style="margin-left:1em">次答觀方又二先牒問。</p>
</div>
<div class='div-orig'><p>如汝所問何因緣故須陀洹人喻觀四方者。</p>
</div>
<div class='div-commentary'><p style="margin-left:1em">次善男子下正答。</p>
</div>
<div class='div-orig'><p>善男子須陀洹人觀於四諦獲得四事一者住堅固道二者能徧觀察三者能如實見四者能壞大怨堅固道者是須陀洹所有五根無能動者是故名為住堅固道能徧觀者悉能訶責內外煩惱如實見者即是忍智壞大怨者謂四顛倒。</p>
</div>
<div class='div-commentary'><p style="margin-left:1em">答中言五根者即信等五根言呵內外煩惱者以三毒為內疑及諸見為外。</p>
<p style="margin-left:1em">次答第三名義又二初正答次重顯初正答中二先牒問次正答。</p>
</div>
<div class='div-orig'><p>如汝所問何因緣故名須陀洹者。</p>
</div>
<div class='div-commentary'><p style="margin-left:1em">正答中二先釋修無漏名。</p>
</div>
<div class='div-orig'><p>善男子須名無漏陀洹名修習修習無漏故名須陀洹。</p>
</div>
<div class='div-commentary'><p style="margin-left:1em">次二種下釋逆流名。</p>
</div>
<div class='div-orig'><p>善男子復有須者名流流有二種一者順流二者逆流以逆流故名須陀洹。</p>
</div>
<div class='div-commentary'><p style="margin-left:1em">流有二種一生死流須陀洹人即逆此流眾生順之二者道流須陀洹人順入此流小般若云名為入流而無所入。</p>
<p style="margin-left:1em">次論義重顯初問通義。</p>
</div>
<div class='div-orig'><p>迦葉菩薩言世尊若從是義何因緣故斯陀含人阿那含人阿羅漢人不得名為須陀洹耶。</p>
</div>
<div class='div-commentary'><p style="margin-left:1em">若逆流者後三果人亦皆逆流盡名須陀洹不。</p>
<p style="margin-left:1em">佛答又二初正答次明根別初正答中二先明下名通上次明上名通下下名通上又二初明修無漏名通次明逆流名通。</p>
</div>
<div class='div-orig'><p>善男子從須陀洹乃至諸佛亦得名為須陀洹若斯陀含乃至諸佛無須陀洹云何得名斯陀含乃至佛一切眾生名有二種一者舊二者客凡夫之時有世名字既得道<span class='corr'>已</span>更為立名名須陀洹以先得故名須陀洹以後得故名斯陀含是人亦名須陀洹亦名斯陀含乃至佛亦復如是。</p>
</div>
<div class='div-commentary'><p style="margin-left:1em">所以下名通上者以初得故名須陀洹後得者名斯陀含<span class='note-inline'>(云云)</span>。</p>
</div>
<div class='div-orig'><p>善男子流有二種一者解脫二者涅槃一切聖人皆有是二亦可得名須陀洹亦名斯陀含乃至佛亦復如是。</p>
</div>
<div class='div-commentary'><p style="margin-left:1em">須陀洹者亦名菩薩下是第二上名通下又為二初明菩薩名通下。</p>
</div>
<div class='div-orig'><p>善男子須陀洹者亦名菩薩何以故菩薩者即是盡智無生智須陀洹人亦復求索如是二智是故當知須陀洹人得名菩薩。</p>
</div>
<div class='div-commentary'><p style="margin-left:1em">次明佛名通下。</p>
</div>
<div class='div-orig'><p>須陀洹人亦得名覺何以故正覺見道斷煩惱故正覺因果故正覺共道及不共道故斯陀含乃至阿羅漢亦復如是。</p>
</div>
<div class='div-commentary'><p style="margin-left:1em">佛只是覺能見理故今須陀洹覺知諸法斷惑見理豈不名佛。</p>
<p style="margin-left:1em">是須陀洹下第二明根別又二先唱兩根。</p>
</div>
<div class='div-orig'><p>善男子是須陀洹凡有二種一者利根二者鈍根。</p>
</div>
<div class='div-commentary'><p style="margin-left:1em">次別釋別釋中二先釋鈍根。</p>
</div>
<div class='div-orig'><p>鈍根之人人天七反是鈍根人復有五種或有六反五四三二。</p>
</div>
<div class='div-commentary'><p style="margin-left:1em">極鈍七反生死作減無出鈍中又有六五四三二也。</p>
<p style="margin-left:1em">次釋利根即生至第四果。</p>
</div>
<div class='div-orig'><p>利根之人現在獲得須陀洹果至阿羅漢果。</p>
</div>
<div class='div-commentary'><p style="margin-left:1em">次答第四譬喻又二先牒問。</p>
</div>
<div class='div-orig'><p>善男子如汝所問何因緣故須陀洹人喻以䱜魚者。</p>
</div>
<div class='div-commentary'><p style="margin-left:1em">次釋於中二標釋。</p>
</div>
<div class='div-orig'><p>善男子䱜魚有四事一者骨細故輕二者有翅故輕三者樂見光明四者䘖物堅持。</p>
<p>須陀洹人亦有四事骨細者喻煩惱微有翅者喻奢摩他毗婆舍那樂見光明喻於見道䘖物堅持喻聞如來說無常苦無我不淨堅持不捨猶如魔王化作佛像首羅長者見<span class='corr'>已</span>心驚魔見長者其心動<span class='corr'>已</span>即語長者我先所說四真諦者是說不真今當為汝更說五諦六陰十三入十九界長者聞<span class='corr'>已</span>尋觀法相都無此理是故堅持其心不動。</p>
</div>
<div class='div-commentary'><p style="margin-left:1em">釋中堅持者如魔說五諦長者不信是為堅持。</p>
<p style="margin-left:1em">迦葉白下第二番先問次答先問中有兩定兩結難初兩定如文。</p>
</div>
<div class='div-orig'><p>迦葉菩薩白佛言世尊是須陀洹先得道故名須陀洹以初果故名須陀洹。</p>
</div>
<div class='div-commentary'><p style="margin-left:1em">若先得道下結兩難先結初難。</p>
</div>
<div class='div-orig'><p>若先得道名須陀洹者得苦法忍時何故不得名須陀洹乃名為向。</p>
</div>
<div class='div-commentary'><p style="margin-left:1em">若初得道則名須陀洹者得苦忍真解亦應名須陀洹不應名向<span class='note-inline'>(云云)</span>。</p>
<p style="margin-left:1em">次結次難。</p>
</div>
<div class='div-orig'><p>若以初果名須陀洹外道之人先斷煩惱至無所有處修無漏道得阿那含果何故不名為須陀洹。</p>
</div>
<div class='div-commentary'><p style="margin-left:1em">舉外道昔斷煩惱得上定伏下結後回心時齊所伏而斷即成那含既是初果應名須陀洹。</p>
<p style="margin-left:1em">佛答有二此答初難。</p>
</div>
<div class='div-orig'><p>善男子以初果故名須陀洹。</p>
</div>
<div class='div-commentary'><p style="margin-left:1em">本以初果名須陀洹苦忍之時未得初果由是向故是故非也。</p>
<p style="margin-left:1em">如汝所問下答後問又二初牒問後正答可見。</p>
</div>
<div class='div-orig'><p>如汝所問外道之人先斷煩惱至無所有處修無漏道得阿那含何故不名須陀洹者。</p>
<p>善男子以初果故名須陀洹是人爾是具足八智及十六行。</p>
</div>
<div class='div-commentary'><p style="margin-left:1em">迦葉言得阿那含下第三番先問次答。</p>
</div>
<div class='div-orig'><p>迦葉言世尊得阿那含亦復如是亦得八智具十六行何故不得名須陀洹。</p>
</div>
<div class='div-commentary'><p style="margin-left:1em">問云那含亦具八智十六行。</p>
<p style="margin-left:1em">佛答又二初明行異次明境異此先明行異。</p>
</div>
<div class='div-orig'><p>善男子有漏十六行有二種一者共二者不共無漏十六行亦有二種一者向果二者得果八智亦二一者向果二者得果須陀洹人捨共十六行得不共十六行捨向果八智得得果八智阿那含人則不如是是故初果名須陀洹。</p>
</div>
<div class='div-commentary'><p style="margin-left:1em">所言十六行即觀十六諦言有漏者即似解有共不共者三解一異毗曇云前十五心共觀十六不共一時併觀若觀苦時只得觀苦不通餘諦乃至道亦爾故言共若得十六心一時獨觀十六諦者故言不共第二愛師言有漏十六與凡夫共無漏十六不與凡共此解不然經本云有漏有共有不共何以無漏釋之第三河西云以七方便中前三方便亦觀十六是則名共後四方便則是不共若初果次第行則備作七方便觀捨共得不共若超越人但作後四方便仍證三果故言不共無漏十六行亦有二種一向二得者論家解云初果前未有果故言捨向得果那含前<span class='corr'>已</span>有二果超越者雖不取證皆從中過故云不爾若依數義超越之人懸得那含亦不從前二果而過則從方便道入十六心十五心是那含向十六心證那含果亦是捨向得果此解不便彼亦釋云若初果定爾那含不定若超越者亦爾次第者不爾既其不定故言不爾八智亦二者即四諦各有比現故為八非十智之八若依數師則向中但有七智果唯一智此亦不便。</p>
<p style="margin-left:1em">須陀洹人緣於四諦下第二明境別。</p>
</div>
<div class='div-orig'><p>善男子須陀洹人緣於四諦阿那含人唯緣一諦是故初果名須陀洹以是因緣喻以䱜魚。</p>
</div>
<div class='div-commentary'><p style="margin-left:1em">所言初果緣四諦那含緣一諦者初果入道之初方便之時具遊十六行觀故備緣四諦那含在思惟道擇法覺支隨得一諦為緣故言一諦。</p>
<p style="margin-left:1em">徧觀<span class='corr'>己</span>行者合第五譬即是斯陀含果若攝諸賢聖者即攝得那含向復攝得斯陀含向并自地果攝此三事何故攝阿那含向那含本取觀<span class='corr'>已</span>即住汝在向時猶行非住所以攝得以上向屬下果攝故若得那含便名行<span class='corr'>已</span>復住例如羅漢向屬那含果攝若依此例斯陀含向應屬初果攝而不然者以初果但明正位不說進行又見思道異故不相攝今斯陀含果位則有一果兩向文云為斷四惑三毒及慢者乃應具言十使以思惟道中五見及疑皆攝入慢所以不述文有二先正合。</p>
</div>
<div class='div-orig'><p>徧觀<span class='corr'>己</span>行者即是斯陀含繫心修道為斷貪欲瞋癡憍慢。</p>
</div>
<div class='div-commentary'><p style="margin-left:1em">次舉譬帖。</p>
</div>
<div class='div-orig'><p>如彼䱜魚徧觀方<span class='corr'>已</span>為食故行。</p>
</div>
<div class='div-commentary'><p style="margin-left:1em">行<span class='corr'>已</span>復住下合第六譬阿那含人又四第一章門第二解釋第三簡中滅第四釋復住此初章門中又四一列二人二列五人三列六人四列七人此初先列二人。</p>
</div>
<div class='div-orig'><p>行<span class='corr'>已</span>復住喻阿那含得食<span class='corr'>已</span>住是阿那含凡有二種一者現在得阿那含進修即得阿羅漢果二貪著色界無色界中寂靜三昧是人不受欲界身故名阿那含。</p>
</div>
<div class='div-commentary'><p style="margin-left:1em">即經生不經生經生者即上行人。</p>
</div>
<div class='div-orig'><p>是阿那含復有五種一者中般涅槃二者受身般涅槃三者行般涅槃四者無行般涅槃五者上流般涅槃。</p>
<p>復有六種五如上六現在般涅槃。</p>
<p>復有七種六如上七無色界般涅槃。</p>
</div>
<div class='div-commentary'><p style="margin-left:1em">問依莊嚴即有十一那含於九人中即更明信解與見得人足成十一開善師但云有九又彈莊嚴云此簡利鈍非是二人今只問此文於九何故但出其七不言身證及轉世人答有三義一者不言轉世與身證者以轉世人竟不出觀故不說身證人乃入滅盡定大乘不說此定故無二人二者只是廣略不同三者身證與轉世目足論所明我大乘所無。</p>
<p style="margin-left:1em">行般涅槃復有二種下第二釋章門上雖有四今但釋兩先釋二人次釋五人六七兩章門竝略不釋此初釋二人於二人中第一現滅人雖在章門前章<span class='corr'>已</span>釋又現在身得那含<span class='corr'>已</span>亦更進修即得羅漢果不滅此身於現身上即得兩果極是利根易解故不釋但釋上行之人又二初明生數次辨行別此即初文。</p>
</div>
<div class='div-orig'><p>行般涅槃復有二種或受二身或受四身若受二身是名利根若受四身是名鈍根。</p>
</div>
<div class='div-commentary'><p style="margin-left:1em">言行般即上流貪著色無色人也或受二身者初禪死生二禪四身者徧四禪受生二身為利四身為鈍利鈍亦不正關生數今約多少明之利根那含初禪死生二禪即得羅漢果鈍人本從初禪生二禪不得羅漢復更生三禪不得<span class='corr'>已</span>復生四禪爾時始名得羅漢果今約四禪故作此說。</p>
<p style="margin-left:1em">復有二種下二明行別。</p>
</div>
<div class='div-orig'><p>復有二種一者精進無自在定二者懈怠有自在定復有二種一者具精進定二者不具。</p>
</div>
<div class='div-commentary'><p style="margin-left:1em">并言二種即是四句約進定兩行有無。</p>
<p style="margin-left:1em">從欲色界眾生有二業下釋第二五人章門即為五此先釋中陰滅人何者是耶即<span class='corr'>已</span>離欲未及色界於中即得阿羅漢果又三初明用業二釋中陰名三明入滅此初明用業中。</p>
</div>
<div class='div-orig'><p>善男子欲色眾生有二種業一者作業二者受生業中涅槃者唯有作業無受生業是故於中而般涅槃。</p>
</div>
<div class='div-commentary'><p style="margin-left:1em">言二業者作業即散業受生即上界定業。</p>
<p style="margin-left:1em">又捨欲界身下第二釋中陰名。</p>
</div>
<div class='div-orig'><p>捨欲界身未至色界以利根故於中涅槃。</p>
</div>
<div class='div-commentary'><p style="margin-left:1em">在兩生中間故私謂是於色界中陰而入涅槃既不受正生故言利根。</p>
<p style="margin-left:1em">是中涅槃下第三明入滅之心。</p>
</div>
<div class='div-orig'><p>是中涅槃阿那含人有四種心一者非學非無學二者學三者無學四者非學非無學入於涅槃云何得名中般涅槃善男子是阿那含四種心中二是涅槃二非涅槃是故名為中般涅槃。</p>
</div>
<div class='div-commentary'><p style="margin-left:1em">言四種心者二解一云前兩是那含果空有二心後兩即羅漢果空有二心一非學非無學者即那含緣世諦心二者學即那含緣真諦心三無學即羅漢緣真諦心四非學非無學即羅漢緣世諦心以那含得滅即是羅漢故就兩果明之二解云此四句同就那含果上明之一非學非無學即被導心二學即緣真心三無學即修舊心四非學無學即失念心有師云此解不可其文見云阿那含四心應言那含自有此四前解當理初二心是那含後兩心是羅漢問既其二果共四心者何得云那含四心解云今云那含四心者此是帶本為語此中是釋中滅人只滅<span class='corr'>已</span>是羅漢又言一是一非還應兩解若前解者則言羅漢兩心是涅槃那含兩心非涅槃羅漢得無餘極果所以是涅槃那含未得無餘非極果故非涅槃若後解則世諦兩心是真諦兩心非更須釋之。</p>
<p style="margin-left:1em">次釋第二受身涅槃又二初正釋次論義。</p>
</div>
<div class='div-orig'><p>受身涅槃復有二種一者作業二者生業是人捨欲界身受色界身精勤修道盡其壽命入於涅槃。</p>
</div>
<div class='div-commentary'><p style="margin-left:1em">此初正釋即生滅之人生初禪滅。</p>
<p style="margin-left:1em">次論義先問次答可見。</p>
</div>
<div class='div-orig'><p>迦葉言世尊若言盡命入涅槃者云何而言受身涅槃。</p>
<p>佛言善男子是人受身然後乃斷三界煩惱是故名為受身涅槃。</p>
</div>
<div class='div-commentary'><p style="margin-left:1em">次釋第三行滅。</p>
</div>
<div class='div-orig'><p>行般涅槃者常修行道有為三昧力故能斷煩惱入於涅槃是名行般涅槃。</p>
</div>
<div class='div-commentary'><p style="margin-left:1em">常修行者即是鈍根言三昧者慧心靜故作三昧名。</p>
<p style="margin-left:1em">次釋第四不行滅。</p>
</div>
<div class='div-orig'><p>無行涅槃者是人定知當得涅槃是故懈怠亦以有為三昧力故壽盡則得入於涅槃是名無行般涅槃。</p>
</div>
<div class='div-commentary'><p style="margin-left:1em">不待自勤然後得滅故是利也。</p>
<p style="margin-left:1em">次釋第五上流人又二初單就色界次徧就上二界此即初文。</p>
</div>
<div class='div-orig'><p>上流般涅槃者若有人得第四禪<span class='corr'>已</span>是人生於初禪愛心以是因緣退生初禪是有二流一煩惱流二者道流以道流故是人壽盡生二禪愛以愛因緣生於二禪至第四禪亦復如是。</p>
</div>
<div class='div-commentary'><p style="margin-left:1em">所言得第四禪<span class='corr'>已</span>退生初禪者解云實無聖人得上界定生上界<span class='corr'>已</span>退生下者有此言者以曾懸修得上定<span class='corr'>已</span>而退故生下非身在上界而退又言以道流故上生者即是方便非實煩惱受生。</p>
<p style="margin-left:1em">是四禪中下第二徧上二界。</p>
</div>
<div class='div-orig'><p>是四禪中復有二種一入無色界二入五淨居如是二人一樂三昧二樂智慧樂智慧者入五淨居樂三昧者入無色界如是二人一修第四禪有五階差二者不修云何為五下中上上中上上修上上者處無小天修上中者處善見天修上品者處善可見天修中品者處無熱天修下品者處小廣天如是二人一樂論義二樂寂靜樂寂靜者入無色界樂論義者處五淨居復有二種一者修熏禪二者不修熏禪修熏禪者入五淨居不修熏禪者生無色界盡其壽命而般涅槃是名上流般涅槃若欲入於無色界者則不能修四禪五差若修五差則能訶責無色界定。</p>
</div>
<div class='div-commentary'><p style="margin-left:1em">從此分流生於兩界樂論義者即生尼吒樂三昧者生不用處問自有人從於初禪即生尼吒即得入滅復有人生不用處方得入滅有人未至阿尼吒即滅未至不用處即滅此屬何人答云此屬見得信解兩人不名上流凡四義相對初據樂定樂慧二明修五差不修五差三明樂寂靜樂論義四修熏禪不修熏禪此之四義還成兩意第三還成第一樂智慧樂三昧第四還成有五差無差之異前三如文於第四中所言熏者二解一數師云兩無漏心挾熏一有漏心二者論師云以慈悲心而熏此定所以不釋後兩章門者前六人本加現滅人上章門<span class='corr'>已</span>解現滅人竟故今不釋前七人本加上行人至無色處滅上<span class='corr'>已</span>兼釋第五人竟故不須解。</p>
<p style="margin-left:1em">迦葉白下第三論義料簡中滅先問次答問中有二初問中滅既是利根何不現滅即得羅漢。</p>
</div>
<div class='div-orig'><p>迦葉菩薩白佛言世尊中涅槃者則是利根若利根者何不現在入涅槃耶。</p>
</div>
<div class='div-commentary'><p style="margin-left:1em">二問何故欲界有中色界則無。</p>
</div>
<div class='div-orig'><p>何故欲界有中涅槃色界則無。</p>
</div>
<div class='div-commentary'><p style="margin-left:1em">佛答為二此答初問以三義故故不現滅一羸劣二乏眾緣三喜作世俗恖務等事餘皆可見初如文。</p>
</div>
<div class='div-orig'><p>佛言善男子是人現在四大羸劣不能修道。</p>
</div>
<div class='div-commentary'><p style="margin-left:1em">二乏眾緣。</p>
</div>
<div class='div-orig'><p>雖有比丘四大康健無有房舍飲食衣服臥具醫藥眾緣不具是故不得現在涅槃善男子我昔一時在舍衛國阿那邠坻精舍有一比丘來至我所作如是言世尊我常修道而不能得須陀洹果至阿羅漢果我時即告阿難言汝今當為是比丘具諸所須爾時。</p>
<p>阿難將是比丘至祇陀林與好房舍是時比丘語阿難言大德唯願為我莊嚴房舍淨潔修治七寶嚴麗懸繒旛蓋阿難言世間貧者乃名沙門我當云何能辦是事是比丘言大德若能為我作者善若不能者我當還往至世尊所爾時阿難即往佛所作如是言世尊向者比丘從我求索種種莊嚴七寶旛蓋不審是事當云何耶我於爾時復告阿難汝今還去隨比丘意所須之物為辦具之爾時阿難即還房中為是比丘事事具辦比丘得<span class='corr'>已</span>繫念修道不久即得須陀洹果至阿羅漢果善男子無量眾生應入涅槃以所乏故妨亂其心是故不得。</p>
</div>
<div class='div-commentary'><p style="margin-left:1em">事出婆沙彼云天須菩提非今解空須菩提。</p>
</div>
<div class='div-orig'><p>善男子復有眾生多喜教化其心恖務不能得定是故不得現在涅槃。</p>
</div>
<div class='div-commentary'><p style="margin-left:1em">如汝所問下答第二問又二初明緣別次明根別初緣別中又二初明欲界多在緣二明性勇健故。</p>
</div>
<div class='div-orig'><p>善男子如汝所問何因緣故捨欲界身有中涅槃色界無者善男子是人觀於欲界煩惱因緣有二一者內二者外色界中無外因緣欲界復有二種愛心一者欲愛二者食愛觀是二愛至心訶責既訶責<span class='corr'>已</span>得入涅槃是欲界中能得訶責諸麤煩惱所謂慳貪瞋妒無慚無愧以是因緣能得涅槃。</p>
</div>
<div class='div-commentary'><p style="margin-left:1em">色界中為無外諸苦所以不得欲界既有外諸煩惱以厭此故即修道品詺修為勇若依數解上界全無初入道者論師亦有同前云無或云上界亦有初入故普曜經云八萬諸天得法眼淨是則上界亦證初果而有此文者以信法行人初在方便可得出觀上生故言得果非元發始從凡至聖。</p>
<p style="margin-left:1em">次明根性勇健。</p>
</div>
<div class='div-orig'><p>又欲界道其性勇健何以故得向果故是故欲界有中涅槃色界中無。</p>
</div>
<div class='div-commentary'><p style="margin-left:1em">次有三種下明根不同如文。</p>
</div>
<div class='div-orig'><p>善男子中涅槃者凡有三種謂上中下上者捨身未離欲界便得涅槃中者始離欲界未至色界便得涅槃下者離欲界<span class='corr'>已</span>至色界邊乃得涅槃。</p>
</div>
<div class='div-commentary'><p style="margin-left:1em">喻以䱜魚下第四釋行<span class='corr'>已</span>復住。</p>
</div>
<div class='div-orig'><p>喻以䱜魚得食<span class='corr'>已</span>住是人亦爾云何名住處在色界及無色界得受身故是故名住不受欲界人天地獄畜生餓鬼是故名住<span class='corr'>已</span>斷無量諸煩惱結餘少在故是故名住復何因緣名之為住終不造作共凡夫事是故名住自無所畏不令他畏是故名住遠離二愛慳貪瞋恚是故名住。</p>
</div>
<div class='div-commentary'><p style="margin-left:1em">到彼岸者合第七人。</p>
</div>
<div class='div-orig'><p>善男子到彼岸者喻阿羅漢辟支佛菩薩佛猶如神龜水陸俱行何因緣故喻之以龜善藏五故是阿羅漢乃至諸佛亦復如是善覆五根是故喻龜水陸者水喻世間陸喻出世是諸聖等亦復如是能觀一切惡煩惱故到於彼岸是故喻以水陸俱行。</p>
</div>
<div class='div-commentary'><p style="margin-left:1em">又有四人一羅漢二支佛三菩薩四佛前三皆分到佛究竟到。</p>
<p style="margin-left:1em">如恒河中下第三結譬又三初正結譬次明得失三辨同異還成前意初正結中又三一通結七人二更問答論義三偏結到彼岸人初文又兩初結七人即見佛性人次結七法法即佛性此初明七人悉皆不離佛性之水有譬有合。</p>
</div>
<div class='div-orig'><p>善男子如恒河中七種眾生雖有龜魚之名不離於水。</p>
<p>如是微妙大涅槃中從一闡提上至諸佛雖有異名然亦不離於佛性水。</p>
</div>
<div class='div-commentary'><p style="margin-left:1em">是七眾生下第二明七法即佛性。</p>
</div>
<div class='div-orig'><p>善男子是七眾生若善法若不善法若方便道若解脫道若次第道若因若果悉是佛性是名如來隨自意語。</p>
</div>
<div class='div-commentary'><p style="margin-left:1em">一善二不善三方便四解脫五次第六因七果前後可見中間三者即婆沙三道方便是似解解脫是解脫道次第是無礙道故論文念處品云如次無礙必生解脫然此七法為佛性者即有二意一次第合上七人二總合次第合者若善法即合第二人凡夫眾生有少善根不善者即合第一常沒人極重闡提無善可論故言不善方便道者即是第三得住人具四念處煗法二方便也若解脫道即合第四觀方之人從頂法去至十六心是真解脫人故名解脫道次第道者即合第五觀<span class='corr'>己</span>行從見諦道次入思惟得斯陀含故云次第因者即是行<span class='corr'>已</span>復住未得羅漢始是那含故云因也果者即是第七到彼岸人羅漢中乘菩薩佛四人二總合七人者於前善惡兩人故是河中常沒及出<span class='corr'>已</span>沒若因者即從得住至阿那含竝皆是因果者即羅漢等四人盡皆是果前方便道者盡是因位。</p>
<p style="margin-left:1em">迦葉菩薩言下第二論義為二番問答初問有二前問涅槃無因那得名果。</p>
</div>
<div class='div-orig'><p>迦葉菩薩言世尊若有因則有果若無因則無果涅槃名果常故無因若無因者云何名果。</p>
</div>
<div class='div-commentary'><p style="margin-left:1em">次問云何涅槃復名沙門果。</p>
</div>
<div class='div-orig'><p>而是涅槃亦名沙門名沙門果云何沙門云何沙門果。</p>
</div>
<div class='div-commentary'><p style="margin-left:1em">佛答為二先答初問次答後問此先答初問又二先明七果涅槃是遠離果。</p>
</div>
<div class='div-orig'><p>善男子一切世間有七種果一者方便果二者報恩果三者親近果四者餘殘果五者平等果六者果報果七者遠離果方便果者如世間人秋多收穀咸相謂言得方便果方便果者名業行果如是果者有二種因一者近因二者遠因近因者所謂種子遠因者謂水糞人功是名方便果報恩果者如世間人供養父母父母咸言我今<span class='corr'>已</span>得恩養之果子能報恩名之為果如是果者因亦二種一者近因二者遠因近者即是父母過去純善之業遠者即是所生孝子是名報恩果親近果者譬如有人親近善友或得須陀洹果至阿羅漢果是人唱言我今<span class='corr'>已</span>得親近果報如是果者因有二種一者近因二者遠因近者信心遠者善友是名親近果餘殘果者如因不殺得第三身延秊益壽是名殘果如是果者有二種因一者近因二者遠因近者即是身口意淨遠者即是延秊益壽是名殘果平等果者謂世界器如是果者亦二種因一者近因二者遠因近因者所謂眾生修十善業遠因者所謂三災是名平等果果報果者如人獲得清淨身<span class='corr'>已</span>修身口意清淨之業是人即說我得報果如是果者因有二種一者近因二者遠因近因者所謂現在身口意淨遠因者所謂過去身口意淨是名果報果遠離果者即是涅槃離諸煩惱一切善業是涅槃因復有二種一者近因二者遠因近因者即是三解脫門遠因者即無量世所修善法。</p>
</div>
<div class='div-commentary'><p style="margin-left:1em">次明二因。</p>
</div>
<div class='div-orig'><p>善男子如世間法或說生因或說了因出世之法亦復如是亦說生因亦說了因善男子三解脫門三十七品能為一切煩惱作不生生因亦為涅槃而作了因善男子遠離煩惱則得了了見於涅槃是故涅槃唯有了因無有生因。</p>
</div>
<div class='div-commentary'><p style="margin-left:1em">涅槃有了因泛論亦得義說不生名為生因其實是了文云三解脫門能為煩惱作不生生因者令煩惱不生而善法得生即是義說三解脫了因而為生因而復能為涅槃作了因此即正義。</p>
<p style="margin-left:1em">如汝所問下答其後問。</p>
</div>
<div class='div-orig'><p>善男子如汝所問云何沙門云何沙門果者善男子沙門那者即八正道沙門果者從道畢竟永斷一切貪瞋癡等是名沙門沙門果。</p>
</div>
<div class='div-commentary'><p style="margin-left:1em">具於三義一斷乏二樂靜三上人。</p>
<p style="margin-left:1em">迦葉言下第二番問答初問者更論前意。</p>
</div>
<div class='div-orig'><p>迦葉菩薩言世尊何因緣故八正道者名沙門那善男子世言沙門名乏那者名道如是道者斷一切乏斷一切道以是義故名八正道為沙門那從是道中獲得果故名沙門果善男子又沙門那者如世間人有樂靜者亦名沙門如是道者亦復如是能令行者離身口意惡邪命等得樂寂靜是故名之為沙門那善男子如世下人能作上人是名沙門如是道者亦復如是能令下人作上人故是故得名為沙門那。</p>
</div>
<div class='div-commentary'><p style="margin-left:1em">佛答云翻那即道沙門名乏斷餘乏餘道名八正道即兩非意。</p>
<p style="margin-left:1em">阿羅漢人下第三偏結到彼岸四人又二前結羅漢支佛次結菩薩佛初文者。</p>
</div>
<div class='div-orig'><p>善男子阿羅漢人修是道者得沙門果是故得名到於彼岸阿羅漢果者即是無學五分法身戒定慧解脫解脫知見因是五分得到彼岸是故名為到於彼岸到彼岸故而自說言我生<span class='corr'>已</span>盡梵行<span class='corr'>已</span>立所作<span class='corr'>已</span>辦更不受有善男子是阿羅漢永斷三世生因緣故是故自說我生<span class='corr'>已</span>盡亦斷三界五陰身故是故復言我生<span class='corr'>已</span>盡所修梵行<span class='corr'>已</span>畢竟故是故唱言梵行<span class='corr'>已</span>立又捨學道亦名<span class='corr'>已</span>立如本所求今日<span class='corr'>已</span>得是故唱言所作<span class='corr'>已</span>辦修道得果亦言<span class='corr'>已</span>辦獲得盡智無生智故唱言我<span class='corr'>已</span>盡諸有結以是義故名阿羅漢得到彼岸如阿羅漢辟支佛亦復如是。</p>
</div>
<div class='div-commentary'><p style="margin-left:1em">問支佛是果屬到彼岸其向屬何所攝答前既云那含向屬第五觀<span class='corr'>已</span>即行本取住為第六向中猶行那不屬第五行人亦是本果為第七人向猶是因所以屬第六行<span class='corr'>已</span>復住。</p>
</div>
<div class='div-orig'><p>菩薩及佛具足成就六波羅蜜名到彼岸是佛菩薩得阿耨多羅三藐三菩提<span class='corr'>已</span>名為具足六波羅蜜何以故得六波羅蜜果故以得果故名為具足。</p>
</div>
<div class='div-commentary'><p style="margin-left:1em">問本用得果為第七人菩薩未得果云何是第七人答經中解云何故為菩薩以行六波羅蜜波羅蜜者翻度彼岸又十地是十波羅蜜云何非度彼岸人今謂此答未遣難別有意也<span class='note-inline'>(云云)</span>。</p>
<p style="margin-left:1em">是七眾生不修身下第二明得失又三初更結中道不定次正明得失三總結大宗初文又四此第一明沒人。</p>
</div>
<div class='div-orig'><p>善男子是七眾生不修身不修戒不修心不修慧不能修習如是四事則能造作五逆重罪能斷善根犯四重禁謗佛法僧是故得名常沈沒。</p>
</div>
<div class='div-commentary'><p style="margin-left:1em">言七人皆不能修身戒心慧者四種果人正是能修云何不能解云初皆不修後時佛菩薩修故得到彼岸闡提不能修即不到彼岸佛性亦有亦無得此亦有亦無即是兩破<span class='note-inline'>(云云)</span>今謂不應作此解七人初皆未修未修之時非是第七人修<span class='corr'>已</span>方名第七人經文現云七人皆不能修云何言初非第七人今明此是以別破通故七人皆不能修身戒心慧此中以通涅槃為河明文在此不須致惑。</p>
<p style="margin-left:1em">是七人中下第二明出入。</p>
</div>
<div class='div-orig'><p>善男子是七人中有能親近善知識者至心聽受如來正法內善思惟如法而住精勤修習身戒心慧是故得名度生死河到於彼岸。</p>
</div>
<div class='div-commentary'><p style="margin-left:1em">若有說言下第三明偏執不可。</p>
</div>
<div class='div-orig'><p>若有說言一闡提人得阿耨多羅三藐三菩提者是名染著若言不得是名虗妄。</p>
</div>
<div class='div-commentary'><p style="margin-left:1em">是七種人下第四正明中道不定。</p>
</div>
<div class='div-orig'><p>善男子是七種人或有一人具七或有七人各一。</p>
</div>
<div class='div-commentary'><p style="margin-left:1em">或一人具七則始終為語初雖作惡後漸修行成第二三及以第七或七人各一則當分為言。</p>
<p style="margin-left:1em">若人心口下第二正明得失又二初單明失次雙明得失初又二先就三法明失次結於失初為三初就闡提次就聖道三就佛性定皆不可。</p>
</div>
<div class='div-orig'><p>善男子若人心口異想異說言一闡提得阿耨多羅三藐三菩提者當知是人謗佛法僧若人心口異想異說言一闡提不得阿耨多羅三藐三菩提是人亦名謗佛法僧。</p>
<p>善男子若有說言八聖道分凡夫所得是人亦名謗佛法僧若有說言八聖道分非凡夫得是人亦名謗佛法僧。</p>
<p>善男子若有說言一切眾生定有佛性定無佛性是人亦名謗佛法僧。</p>
</div>
<div class='div-commentary'><p style="margin-left:1em">是故我於契經下第二結失義又四初唱二人能謗。</p>
</div>
<div class='div-orig'><p>善男子是故我於契經中說有二種人謗佛法僧一者不信瞋恚心故二者雖信不解義故。</p>
</div>
<div class='div-commentary'><p style="margin-left:1em">若信心下第二唱信慧互無。</p>
</div>
<div class='div-orig'><p>善男子若人信心無有智慧是人則能增長無明若有智慧無有信心是人則能增長邪見。</p>
</div>
<div class='div-commentary'><p style="margin-left:1em">不信之人下第三結皆是謗。</p>
</div>
<div class='div-orig'><p>善男子不信之人瞋恚心故說言無有佛法僧寶信者無慧顛倒解義令聞法者謗佛法僧。</p>
</div>
<div class='div-commentary'><p style="margin-left:1em">是故我說下第四結互無。</p>
</div>
<div class='div-orig'><p>善男子是故我說不信之人瞋恚心故有信之人無智慧故是人能謗佛法僧寶。</p>
</div>
<div class='div-commentary'><p style="margin-left:1em">若有說言下第二雙明得失又二先就闡提成佛不成佛次就眾生有佛性無佛性各有三句初三者。</p>
</div>
<div class='div-orig'><p>善男子若有說言一闡提等未生善法便得阿耨多羅三藐三菩提是人亦名謗佛法僧若復有言一闡提人捨一闡提於異身中得阿耨多羅三藐三菩提是人亦名謗佛法僧若復說言一闡提人能生善根生善根<span class='corr'>已</span>相續不斷得阿耨多羅三藐三菩提故言一闡提得阿耨多羅三藐三菩提當知是人不謗三寶。</p>
</div>
<div class='div-commentary'><p style="margin-left:1em">前兩是謗後一不謗何故爾各據一邊取有取無故兩句成謗若以縱容中道之解故一句不謗有人云闡提不捨惡心即得成佛是謗義復言闡提只即此身不得成佛於異身中乃得成佛復是謗義有人言闡提改惡修善善心相續不斷即非謗義佛性義亦爾有人云眾生有佛性身中<span class='corr'>已</span>有相好常樂具足斷惑即得者亦是謗義若言眾生全無佛性亦名為謗今時有說當果佛性則墮此中。</p>
</div>
<div class='div-orig'><p>善男子若有人言一切眾生定有佛性常樂我淨不作不生煩惱因緣故不可見當知是人謗佛法僧若有說言一切眾生都無佛性猶如兔角從方便生本無今有<span class='corr'>已</span>有還無當知是人謗佛法僧若有說言眾生佛性非有如虗空非無如兔角何以故虗空常故兔角無故是故得言亦有亦無有故破兔角無故破虗空如是說者不謗三寶。</p>
</div>
<div class='div-commentary'><p style="margin-left:1em">後之三句初二是謗後一不謗如文。</p>
<p style="margin-left:1em">夫佛性者不名下第三總結大宗又四一明佛性之理。</p>
</div>
<div class='div-orig'><p>善男子夫佛性者不名一法不名十法不名百法不名千法不名萬法。</p>
</div>
<div class='div-commentary'><p style="margin-left:1em">未得菩提下二明約法因中說果。</p>
</div>
<div class='div-orig'><p>未得阿耨多羅三藐三菩提時一切善不善無記盡名佛性。</p>
</div>
<div class='div-commentary'><p style="margin-left:1em">三引證明如來或因中說果果中說因。</p>
</div>
<div class='div-orig'><p>如來或時因中說果果中說因。</p>
</div>
<div class='div-commentary'><p style="margin-left:1em">是名如來下四結隨自意語。</p>
</div>
<div class='div-orig'><p>是名如來隨自意語隨意語故名為如來隨意語故名阿羅訶隨意語故名三藐三佛陀。</p>
</div>
<div class='div-commentary'><p style="margin-left:1em">迦葉菩薩言下第三明同異又三初明佛性同虗空次明異虗空三破外道執虗空佛性言同異者肇云為好同者說同雖同而異為好異者說異雖異而同前明佛性有同虗空不同虗空此乃法王正典有同不同破外道虗空者此是破世性眼所見之虗空初明同義先問次答。</p>
</div>
<div class='div-orig'><p>迦葉菩薩言世尊如佛所說眾生佛性猶如虗空云何名為如虗空耶。</p>
</div>
<div class='div-commentary'><p style="margin-left:1em">答中有三先明佛性同虗空非三世攝次明同虗空非內非外三明同虗空無罣礙。</p>
</div>
<div class='div-orig'><p>善男子虗空之性非過去非未來非現在佛性亦爾。</p>
<p>善男子虗空非過去何以故無現在故法若現在可說過去以無現在故無過去亦無現在何以故無未來故法若未來可說現在以無未來故無現在亦無未來何以故無現在過去故若有現在過去則有未來以無過去現在故則無未來以是義故虗空之性非三世攝善男子以虗空無故無有三世不以有故無三世也如虗空華非是有故無有三世虗空亦爾非是有故無有三世善男子無物者即是虗空佛性亦爾善男子虗空無故非三世攝佛性常故非三世攝善男子如來<span class='corr'>已</span>得阿耨多羅三藐三菩提所有佛性一切佛法常無變易以是義故無有三世猶如虗空。</p>
</div>
<div class='div-commentary'><p style="margin-left:1em">初文廣明三世相待是無故不得有三世三世既無虗空即不為三世所攝文云虗空無故非三世攝其相云何空只是無無即是常佛性是有而復是常故三世所不攝虗空是無而常亦非三世攝問若爾即應佛性是有不為世攝何因云常非三世耶解云佛性不全有故不云有。</p>
<p style="margin-left:1em">又虗空無故非內外下第二佛性同空非內非外。</p>
</div>
<div class='div-orig'><p>善男子虗空無故非內非外佛性常故非內非外故說佛性猶如虗空。</p>
</div>
<div class='div-commentary'><p style="margin-left:1em">如世間中下第三佛性同虗空無罣礙不復細開。</p>
</div>
<div class='div-orig'><p>善男子如世間中無罣閡處名為虗空如來得阿耨多羅三藐三菩提<span class='corr'>已</span>於一切佛法無有罣閡故言佛性猶如虗空以是因緣我說佛性猶如虗空。</p>
</div>
<div class='div-commentary'><p style="margin-left:1em">迦葉白下第二明異虗空義又兩番問答。</p>
</div>
<div class='div-orig'><p>迦葉菩薩白佛言世尊如來佛性涅槃非三世攝而名為有虗空亦非三世所攝何故不得名為有耶。</p>
</div>
<div class='div-commentary'><p style="margin-left:1em">此初番問者正言佛性涅槃虗空等竝非三世虗空非三世而名為有涅槃非三世而名為常同無三世何不同有。</p>
<p style="margin-left:1em">佛答為三一章門二解釋三結酬先唱章門如文。</p>
</div>
<div class='div-orig'><p>佛言善男子為非涅槃名為涅槃為非如來名為如來為非佛性名為佛性。</p>
</div>
<div class='div-commentary'><p style="margin-left:1em">云何名下次釋三門皆有所以。</p>
</div>
<div class='div-orig'><p>云何名為非涅槃耶所謂一切煩惱有為之法為破如是有為煩惱是名涅槃非如來者謂一闡提至辟支佛為破如是一闡提等至辟支佛是名如來非佛性者所謂一切壁牆瓦石無情之物離如是等無情之物是名佛性。</p>
</div>
<div class='div-commentary'><p style="margin-left:1em">涅槃等三為利益故相待而說空無利益故無相待但得是無不名為常私謂言利益者只為將護末代權機者不宜聞於生死是涅槃二乘是如來瓦礫是佛性忽有機緣不可不說但依下答其言有歸法華<span class='corr'>已</span>說豈可固違故經云世間相常世間之言豈過五陰國土等耶況陰界入色大小兩乘不唯正報。</p>
<p style="margin-left:1em">一切世間下第三結酬。</p>
</div>
<div class='div-orig'><p>善男子一切世間無非虗空對於虗空。</p>
</div>
<div class='div-commentary'><p style="margin-left:1em">以虗空無待故所以名無涅槃有待故名為常問涅槃對非涅槃虗空亦對非虗空何故非待解云欲互顯故涅槃本絕而名為待虗空本待而名為絕涅槃相待故得是有明是妙有虗空絕待故得是無明是妙無此即不例。</p>
</div>
<div class='div-orig'><p>迦葉菩薩白佛言世尊世間亦無非四大對而猶得名四大是有虗空無對何故不得名之為有。</p>
</div>
<div class='div-commentary'><p style="margin-left:1em">後番迦葉因佛上答即設竝云如來向云涅槃有對是故名有虗空無對即是無者四大無對亦應是無四大無對而是有者虗空無對亦應是有此文不易故一切世間無非四大對猶名四大有者一切世間凡所有物皆是四大即皆是有無非四大對於四大雖復作竝佛竟不答但牒虗空以對涅槃問何故不答亦有深意迦葉本云四大無對是故名有虗空亦應無對是有今明四大雖無外許非四大來對於四大而四大中自有相對如地水等各自相對而虗空中更無有物自相對者所以是無此竝虗出故佛不答。</p>
<p style="margin-left:1em">佛答有三初牒問非之。</p>
</div>
<div class='div-orig'><p>佛言善男子若言涅槃非三世攝虗空亦爾者是義不然。</p>
</div>
<div class='div-commentary'><p style="margin-left:1em">何以故下二釋。</p>
</div>
<div class='div-orig'><p>何以故涅槃是有可見可證是色足迹章句是有是相是緣是歸依處寂靜光明安隱彼岸是故得名非三世攝虗空之性無如是法是故名無。</p>
</div>
<div class='div-commentary'><p style="margin-left:1em">明涅槃有十五句所以有虗空無十五句故所以無。</p>
<p style="margin-left:1em">若有離於下第三正答有五句先明虗空若有應同四大有三世攝。</p>
</div>
<div class='div-orig'><p>若有離於如是等法更有法者應三世攝虗空若同是有法者不得非是三世所攝。</p>
</div>
<div class='div-commentary'><p style="margin-left:1em">如世人說下第二明虗空若有應同心數自有三句。</p>
</div>
<div class='div-orig'><p>善男子如世人說虗空名為無色無對不可覩見若無色無對不可見者即心數法。</p>
</div>
<div class='div-commentary'><p style="margin-left:1em">虗空若同下第三明若有+法者是三世攝。</p>
</div>
<div class='div-orig'><p>虗空若同心數法者不得不是三世所攝。</p>
</div>
<div class='div-commentary'><p style="margin-left:1em">若三世攝下第四明應是四陰。</p>
</div>
<div class='div-orig'><p>若三世攝即是四陰。</p>
</div>
<div class='div-commentary'><p style="margin-left:1em">但同四陰除色一事餘名四陰四陰非見虗空亦然陰三世攝空亦然耶。</p>
<p style="margin-left:1em">是故離四陰下第五結非有。</p>
</div>
<div class='div-orig'><p>是故離四陰<span class='corr'>已</span>無有虗空。</p>
</div>
<div class='div-commentary'><p style="margin-left:1em">此意正明法若是有可論相待空既是無無何所待。</p>
<p style="margin-left:1em">復次諸外道言下第三破外道計空又二初正破執次結同異就正破又二先別破八執次總舉五大例破初別破八執一破空是光明二破空是住處三破空是次第四破空在三處五破空是可作六破空在無礙處七雙破兩執八重破空是住處初破空是光明者數家亦謂二十一色空屬明色於中又二先牒執次破之。</p>
</div>
<div class='div-orig'><p>復次善男子諸外道言夫虗空者即是光明。</p>
<p>若是光明即是色法虗空若爾是色法者即是無常是無常故三世所攝云何外道說非三世若三世攝則非虗空亦可說言虗空是常。</p>
</div>
<div class='div-commentary'><p style="margin-left:1em">文云亦可說言虗空是常者具足應云亦不可說是常文中略故而無不字虗空雖無不可說常終是無常但此外道不解空義云空是色乃是空中容於光色何得乃言空是色耶言亦可者應言不可語略故耳。</p>
<p style="margin-left:1em">復有人言下第二破空是住處亦先牒次破三結。</p>
</div>
<div class='div-orig'><p>善男子復有人言虗空者即是住處。</p>
<p>若有住處即是色法而一切處皆是無常三世所攝虗空亦常非三世攝。</p>
<p>若說處者知無虗空。</p>
</div>
<div class='div-commentary'><p style="margin-left:1em">光宅云既言真諦有重數亦言虗空有處所如東西二室一滿一空當知有處亦同此破。</p>
<p style="margin-left:1em">復有說言第三破空是次第言次第者如簫管中及門向內數人言窻內見於外間之空先於第一窻櫺中見復於第二第三中見此是次第亦先牒次破。</p>
</div>
<div class='div-orig'><p>復有說言虗空者即是次第。</p>
<p>若是次第即是數法若是可數即三世攝若三世攝云何言常。</p>
</div>
<div class='div-commentary'><p style="margin-left:1em">若復說言下第四破空在於三處即有三計亦二先牒次破。</p>
</div>
<div class='div-orig'><p>善男子若復說言夫虗空者不離三法一者空二者實三者空實。</p>
</div>
<div class='div-commentary'><p style="margin-left:1em">彼計一云空還在空處有中無空二云空在有處無處無空三云在有無處如溼爛物當爛未爛即名有空。</p>
</div>
<div class='div-orig'><p>若言空是當知虗空是無常法何以故實處無故若言實是當知虗空亦是無常何以故空處無故若空實是當知虗空亦是無常何以故二處無故是故虗空名之為無。</p>
</div>
<div class='div-commentary'><p style="margin-left:1em">破執如文。</p>
<p style="margin-left:1em">如說虗空可作下第五破空是作法亦先牒執次破之。</p>
</div>
<div class='div-orig'><p>善男子如說虗空是可作法如說去樹去舍而作虗空平作虗空覆於虗空上於虗空畫虗空色如大海水是故虗空是可作法。</p>
</div>
<div class='div-commentary'><p style="margin-left:1em">今時數論等各計穿地斫樹等悉皆得空竝是作空。</p>
</div>
<div class='div-orig'><p>一切作法皆是無常猶如瓦缾虗空若爾應是無常。</p>
</div>
<div class='div-commentary'><p style="margin-left:1em">世間人說下第六破無罣礙處先牒執。</p>
</div>
<div class='div-orig'><p>善男子世間人說一切法中無罣閡處名虗空者。</p>
</div>
<div class='div-commentary'><p style="margin-left:1em">次破彼執於中二初具不具下先兩句定。</p>
</div>
<div class='div-orig'><p>是無閡處於一切所為具足有為分有耶。</p>
</div>
<div class='div-commentary'><p style="margin-left:1em">次若具下難。</p>
</div>
<div class='div-orig'><p>若具足有當知餘處則無虗空若分有者則是彼此可數之法若是可數當知無常。</p>
</div>
<div class='div-commentary'><p style="margin-left:1em">只問無礙處為空者此空為具足容十方空為不具足容十方空耶若具十方虗空者當知十方無有虗空若不併著者亦是此有彼無。</p>
<p style="margin-left:1em">若有人說下第七雙破兩執一執空與有竝二執虗空在於物中先牒兩執。</p>
</div>
<div class='div-orig'><p>善男子若有人說虗空無閡與有竝合又復說言虗空在物如器中果。</p>
</div>
<div class='div-commentary'><p style="margin-left:1em">二俱不然下正破先總唱不然。</p>
</div>
<div class='div-orig'><p>二俱不然。</p>
</div>
<div class='div-commentary'><p style="margin-left:1em">次何以故下雙破兩執又二前破空與有竝次破器中初文又二先作三章門次次第解釋三章門者。</p>
</div>
<div class='div-orig'><p>何以故若言竝合則有三種一異業合如飛鳥集樹。</p>
</div>
<div class='div-commentary'><p style="margin-left:1em">一異業合如飛鳥集樹唯鳥來栖樹樹不來栖鳥亦如物來合空空不來合物。</p>
</div>
<div class='div-orig'><p>二共業合如兩羊相觸。</p>
</div>
<div class='div-commentary'><p style="margin-left:1em">二二業共合如兩羊相觸空亦合物物亦合空。</p>
</div>
<div class='div-orig'><p>三<span class='corr'>已</span>合共合如二雙指合在一處。</p>
</div>
<div class='div-commentary'><p style="margin-left:1em">三<span class='corr'>已</span>合共合如二雙指合者物用與物<span class='corr'>已</span>合物只是體用是物家動用此二事體用<span class='corr'>已</span>合空用與空<span class='corr'>已</span>合空即是空體用即是空所容受用此體用<span class='corr'>已</span>合復更以物合空如兩指先<span class='corr'>已</span>合後更兩兩共合若言異業下次釋上三章先釋第一文自有三一無常難二常難三亦常亦無常難。</p>
</div>
<div class='div-orig'><p>若言異業共合異則有二一是物業二虗空業若空業合物空則無常若物業合空物則不徧如其不徧是亦無常。</p>
</div>
<div class='div-commentary'><p style="margin-left:1em">今初先作無常難中言一是物業即是動業二虗空業即是空業言空業合物空則無常物既無常而空與其合豈不無常若物業合空物則不徧者此既合彼應隨空亦徧復應物隨空是常百論中或心神等覺以覺等神破<span class='note-inline'>(云云)</span>然今在言小異而其還於此執正言物既不徧云何合空言則是無常者空亦無常耶。</p>
<p style="margin-left:1em">若言虗空是常下第二作常難又二先牒執非之次正難。</p>
</div>
<div class='div-orig'><p>若言虗空是常其性不動與動物合者是義不然何以故虗空若常物亦應常物若無常空亦無常。</p>
</div>
<div class='div-commentary'><p style="margin-left:1em">難意竝之令併無常。</p>
<p style="margin-left:1em">若言虗空亦常無常下第三作常無常難。</p>
</div>
<div class='div-orig'><p>若言虗空亦常無常無有是處。</p>
</div>
<div class='div-commentary'><p style="margin-left:1em">彼意或言合物之空自是無常不合物空恒自是常云亦常無常者今直難云無有是處謂法相中無有一法半常半無常者。</p>
<p style="margin-left:1em">若共業合下釋第二章門又二此初牒執非之。</p>
</div>
<div class='div-orig'><p>若共業合是義不然。</p>
</div>
<div class='div-commentary'><p style="margin-left:1em">何以故下正破。</p>
</div>
<div class='div-orig'><p>何以故虗空名徧若與業合業亦應徧若是徧者應一切徧若一切徧應一切合不應說有合與不合。</p>
</div>
<div class='div-commentary'><p style="margin-left:1em">言若空與業合業亦應徧者謂空體與用合用亦應徧若空用徧則應徧與物合不得更有離物之空不應說有合與不合。</p>
<p style="margin-left:1em">若言<span class='corr'>已</span>合共合下釋第三章門又二此先牒章門非之。</p>
</div>
<div class='div-orig'><p>若言<span class='corr'>已</span>合共合如二雙指合是義不然。</p>
</div>
<div class='div-commentary'><p style="margin-left:1em">何以故下正破其中有法譬合。</p>
</div>
<div class='div-orig'><p>何以故先無有合後方合故先無後有是無常法是故不得說言虗空<span class='corr'>已</span>合共合。</p>
<p>如世間法先無後有是物無常。</p>
<p>虗空若爾亦應無常。</p>
</div>
<div class='div-commentary'><p style="margin-left:1em">言先無後有者謂空之與物先時不合後時方合則是本無今有應是無常然此唯破後合不破前合所以然者前空體與空業用物體與物業用不有則<span class='corr'>已</span>有則俱時豈可得言先時無合後時方合而淺識者謂空是體有若來時方有空用物亦如是體移動時方有動用只此前合亦是本無今有破則應云無常只此先無今有破者即具破於前後二合正破後雙合傍破前單合。</p>
<p style="margin-left:1em">若言虗空在物下破其後執明空在物中又三初牒執非之次正難後結句此初牒執非之。</p>
</div>
<div class='div-orig'><p>若言虗空在物如器中果是義不然。</p>
</div>
<div class='div-commentary'><p style="margin-left:1em">何以故下正難又二初作理責次作竝難初又為三此初正責。</p>
</div>
<div class='div-orig'><p>何以故如是虗空先無器時在何處住。</p>
</div>
<div class='div-commentary'><p style="margin-left:1em">若言有器空在器中者本無器時空在何處。</p>
<p style="margin-left:1em">若有住處下第二難應有多空。</p>
</div>
<div class='div-orig'><p>若有住處虗空則多。</p>
</div>
<div class='div-commentary'><p style="margin-left:1em">未有器時<span class='corr'>已</span>有一空後有器時復有一空寧非多空。</p>
<p style="margin-left:1em">如其多者下第三結過。</p>
</div>
<div class='div-orig'><p>如其多者云何言常言一言徧。</p>
</div>
<div class='div-commentary'><p style="margin-left:1em">凡結三過一不得言常謂先是無器之空今是有器之空寧得是常二者不得言一可解三者不得言徧有器時空非無器時空空寧得徧。</p>
<p style="margin-left:1em">若使虗空離空有住下第二竝難。</p>
</div>
<div class='div-orig'><p>若使虗空離空有住有物亦應離虗空住。</p>
</div>
<div class='div-commentary'><p style="margin-left:1em">若謂無器時空離有器時空而有住處物亦離空而有住處。</p>
<p style="margin-left:1em">是故當知下第三結句可見。</p>
</div>
<div class='div-orig'><p>是故當知無有虗空。</p>
</div>
<div class='div-commentary'><p style="margin-left:1em">若有說言指住下第八重破空是住處亦先牒次破。</p>
</div>
<div class='div-orig'><p>善男子若有說言指住之處名為虗空。</p>
<p>當知虗空是無常法何以故指有四方若有四方當知虗空亦有四方一切常法都無方所以有方故虗空無常若是無常不離五陰要離五陰是無所有。</p>
</div>
<div class='div-commentary'><p style="margin-left:1em">所言指住處者若言即指一切住處為虗空住處既有四方方若異者空應四方隨空住處。</p>
<p style="margin-left:1em">有法若從因緣下第二總結舉五大住例破可尋。</p>
</div>
<div class='div-orig'><p>善男子有法若從因緣住者當知是法名為無常善男子譬如一切眾生樹木因地而住地無常故因地之物次第無常善男子如地因水水無常故地亦無常如水因風風無常故水亦無常風依虗空虗空無常故風亦無常若無常者云何說言虗空是常徧一切處。</p>
</div>
<div class='div-commentary'><p style="margin-left:1em">虗空無故非是過去下破外道執中次結同異所言同者涅槃虗空同無三世所言異者涅槃是常虗空是無又三初明空非三世。</p>
</div>
<div class='div-orig'><p>虗空無故非是過去未來現在。</p>
</div>
<div class='div-commentary'><p style="margin-left:1em">次舉兔角亦非。</p>
</div>
<div class='div-orig'><p>亦如兔角是無物故非是過去未來現在。</p>
</div>
<div class='div-commentary'><p style="margin-left:1em">是故我說下三結同異。</p>
</div>
<div class='div-orig'><p>是故我說佛性常故非三世攝虗空無故非三世攝。</p>
</div>
<div class='div-commentary'><p style="margin-left:1em">善男子我終不與下明用中第三習解除惑之用亦言無諍之用何以除惑<span class='corr'>已</span>得中道觀故能去之若無此觀何由能斷大分為二先明如來習解滿故不與世諍二明諸菩薩等觀解除惑前文又三一觀解二論義三結成不諍之用此即初文。</p>
</div>
<div class='div-orig'><p>善男子我終不與世間共諍何以故世智說有我亦說有世智說無我亦說無。</p>
</div>
<div class='div-commentary'><p style="margin-left:1em">世間智人體中道理雙說有無佛亦如是不違彼說復是由佛得中道故故與物和所以不諍豈非中道觀解之用世間愚人所述乖理不當法相言有言無違於佛旨如與佛諍況世間人。</p>
<p style="margin-left:1em">迦葉菩薩言下第二論義有四番問答此初番先問次答。</p>
</div>
<div class='div-orig'><p>迦葉菩薩言世尊菩薩摩訶薩具足幾法不與世諍不為世法之所霑汙。</p>
</div>
<div class='div-commentary'><p style="margin-left:1em">答中有三初唱十法。</p>
</div>
<div class='div-orig'><p>佛言善男子菩薩摩訶薩具足十法不與世諍不為世法之所霑汙。</p>
</div>
<div class='div-commentary'><p style="margin-left:1em">次列十法。</p>
</div>
<div class='div-orig'><p>何等為十一者信心二者有戒三者親近善友四者內善思惟五者具足精進六者具足正念七者具足智慧八者具足正語九者樂於正法十者憐憫眾生。</p>
</div>
<div class='div-commentary'><p style="margin-left:1em">三結不諍。</p>
</div>
<div class='div-orig'><p>善男子菩薩具足如是十法不與世諍不為世法之所霑汙如優鉢羅華。</p>
</div>
<div class='div-commentary'><p style="margin-left:1em">唱結二文之中皆有沾字須作點音。</p>
<p style="margin-left:1em">次第二番問答論世智所說有無問可見。</p>
</div>
<div class='div-orig'><p>迦葉菩薩白佛言世尊如佛所說世智說有我亦說有世智說無我亦說無何等名為世智有無。</p>
</div>
<div class='div-commentary'><p style="margin-left:1em">答中定於法體又二先明有。</p>
</div>
<div class='div-orig'><p>佛言善男子世智若說色是無常苦空無我乃至識亦如是善男子是名世智說有亦我說有。</p>
</div>
<div class='div-commentary'><p style="margin-left:1em">次明無。</p>
</div>
<div class='div-orig'><p>善男子世智說色無有常樂我淨受想行識亦復如是善男子是名世智說無我亦說無。</p>
</div>
<div class='div-commentary'><p style="margin-left:1em">次第三番問中二先正作相違之問。</p>
</div>
<div class='div-orig'><p>迦葉菩薩復白佛言世尊世間智者即是菩薩一切聖人若諸聖人色是無常苦空無我云何如來說佛色身常恒無變世間智者所說無法云何如來說言是有如來世尊作如是說云何復言不與世諍不為世法之所霑汙。</p>
</div>
<div class='div-commentary'><p style="margin-left:1em">次結佛有顛倒。</p>
</div>
<div class='div-orig'><p>如來<span class='corr'>已</span>離三種顛倒所謂想倒心倒見倒應說佛色實是無常今乃說常云何得名遠離顛倒不與世諍。</p>
<p>佛言善男子凡夫之色從煩惱生是故智說色是無常苦空無我如來色者遠離煩惱是故說是常恒無變。</p>
</div>
<div class='div-commentary'><p style="margin-left:1em">答中明不相違各有所據眾生之色從煩惱生故色是無佛色不然故得是有。</p>
<p style="margin-left:1em">次第四問答明色常無常相。</p>
</div>
<div class='div-orig'><p>迦葉菩薩言世尊云何為色從煩惱生。</p>
</div>
<div class='div-commentary'><p style="margin-left:1em">問含二意一問云何色陰從煩惱生而得是無常二問云何色不從煩惱生而得是常答中具明二義今問中略故但舉色從煩惱生是無常一邊。</p>
<p style="margin-left:1em">佛答有三一明觀與不觀為常無常之本二正明常無常果三結所屬之人初文又二初總明觀與不觀次單明觀者亦可云先略後廣廣中唯明一義前文又四此即一明生三漏是所觀境智者應當下二出能觀人如人將盲下三出不能觀者有四種人下第四雙舉二人前二如文。</p>
</div>
<div class='div-orig'><p>善男子煩惱三種所謂欲漏有漏無明漏。</p>
<p>智者應當觀是三漏所有罪過所以者何知罪過<span class='corr'>已</span>則能遠離譬如醫師先診病脈知病所在然後授藥。</p>
<p>善男子如人將盲至棘林中捨之而還盲人於後甚難得出設得出者身體壞盡世間凡夫亦復如是不能知見三漏過患則隨逐行如其見者則能遠離知非過<span class='corr'>已</span>雖受果報果報輕微。</p>
</div>
<div class='div-commentary'><p style="margin-left:1em">第三文中不觀之人人譬三漏盲譬眾生棘譬惡道欲明三漏牽諸眾生令墮惡道縱出惡道法身破壞法身破壞故三身盡壞。</p>
</div>
<div class='div-orig'><p>善男子有四種人一作業時重受報時輕二作業時輕受報時重三作業時重受報亦重四作業時輕受報亦輕。</p>
</div>
<div class='div-commentary'><p style="margin-left:1em">四雙結兩人中有四句前二即是觀不觀者後二即是任業之人。</p>
<p style="margin-left:1em">若人能觀下第二單出能觀人又二先單出人。</p>
</div>
<div class='div-orig'><p>善男子若人能觀煩惱罪過是人作業受報俱輕。</p>
</div>
<div class='div-commentary'><p style="margin-left:1em">次廣明其人又二初總後別總中又二此初正明觀漏有六句。</p>
</div>
<div class='div-orig'><p>善男子有智之人作如是念我應遠離如是等漏又復不應作如是等鄙惡之事何以故我今未得脫於地獄餓鬼畜生人天報故我若修道當因是力破壞諸苦是人觀<span class='corr'>已</span>貪欲瞋恚愚癡微弱既見貪欲瞋癡輕<span class='corr'>已</span>其心歡喜。</p>
</div>
<div class='div-commentary'><p style="margin-left:1em">復作是念下二明其自能勤修亦有五句。</p>
</div>
<div class='div-orig'><p>復作是念我今如是皆由修道因緣力故令我得離不善之法親近善法是故現在得見正道應當勤加而修習之是人因是勤修道力遠離無量諸惡煩惱及離地獄餓鬼畜生人天果報。</p>
</div>
<div class='div-commentary'><p style="margin-left:1em">是故我於下第二別明觀漏亦二初正明觀漏次明能自勤修前文有三此初先觀因有法譬合。</p>
</div>
<div class='div-orig'><p>是故我於契經中說當觀一切有漏煩惱及有漏因何以故有智之人若但有觀漏不觀漏因則不能斷諸煩惱也何以故智者觀漏從是因生我今斷因漏則不生。</p>
<p>善男子如彼醫師先斷病因病則不生。</p>
<p>智者先斷煩惱因者亦復如是。</p>
</div>
<div class='div-commentary'><p style="margin-left:1em">有智之人下次觀果報。</p>
</div>
<div class='div-orig'><p>有智之人先當觀因次觀果報知從善因生於善果知從惡因生於惡果觀果報<span class='corr'>已</span>遠離惡因。</p>
</div>
<div class='div-commentary'><p style="margin-left:1em">觀果報<span class='corr'>已</span>下三觀於輕重。</p>
</div>
<div class='div-orig'><p>觀果報<span class='corr'>已</span>復當次觀煩惱輕重觀輕重<span class='corr'>已</span>先離重者既離重<span class='corr'>已</span>輕者自去。</p>
</div>
<div class='div-commentary'><p style="margin-left:1em">智者若知下二明自能勤修亦有法譬合。</p>
</div>
<div class='div-orig'><p>善男子智者若知煩惱煩惱因煩惱果報煩惱輕重是人爾時精勤修道不息不悔親近善友至心聽法為滅如是諸煩惱故。</p>
<p>善男子譬如病者自知病輕必可除差雖得苦藥服之不悔。</p>
<p>有智之人亦復如是勤修聖道歡喜不愁不息不悔。</p>
</div>
<div class='div-commentary'><p style="margin-left:1em">若人能知煩惱下二正明常無常果又二先明不從煩惱生則得常果。</p>
</div>
<div class='div-orig'><p>善男子若人能知煩惱煩惱因煩惱果報煩惱輕重為除煩惱故勤修道是人不從煩惱生色受想行識亦復如是。</p>
</div>
<div class='div-commentary'><p style="margin-left:1em">次明從煩惱生得無常果。</p>
</div>
<div class='div-orig'><p>若不能知煩惱煩惱因煩惱果報煩惱輕重不勤修習是人則從煩惱生色受想行識亦復如是。</p>
</div>
<div class='div-commentary'><p style="margin-left:1em">知煩惱煩惱因下三結所屬人又二先結得常果者即是如來。</p>
</div>
<div class='div-orig'><p>善男子知煩惱煩惱因煩惱果報煩惱輕重為斷煩惱修行道者即是如來以是因緣如來色常乃至識常。</p>
</div>
<div class='div-commentary'><p style="margin-left:1em">次明得無常果者是凡夫。</p>
</div>
<div class='div-orig'><p>善男子不知煩惱煩惱因煩惱果報煩惱輕重不能修道即是凡夫是故凡夫色是無常受想行識悉是無常。</p>
</div>
<div class='div-commentary'><p style="margin-left:1em">世間智者下第三還結成不諍之用。</p>
</div>
<div class='div-orig'><p>善男子世間智者一切聖人菩薩諸佛說是二義我亦如是說是二義是故我說不與世間智者共諍不為世法之所霑汙。</p>
</div>
<div class='div-commentary'><p style="margin-left:1em">迦葉白佛下第二明菩薩除惑即是諸菩薩等習此觀解離諸結漏若無中道力用云何能令惑使俱盡又四一觀漏體二觀漏因三觀漏果四結觀智初觀漏體有三番問答此初文先問三漏之體。</p>
</div>
<div class='div-orig'><p>迦葉菩薩復白佛言世尊如佛所說三有漏者云何名為欲漏有漏無明漏耶。</p>
</div>
<div class='div-commentary'><p style="margin-left:1em">佛答中三漏為三初明欲漏又三一出體二引證三結名初出體。</p>
</div>
<div class='div-orig'><p>佛言善男子欲漏者內惡覺觀因於外緣生於欲漏。</p>
</div>
<div class='div-commentary'><p style="margin-left:1em">內之惡觀即內心因於外緣即是外境。</p>
<p style="margin-left:1em">是故我昔下第二引證。</p>
</div>
<div class='div-orig'><p>是故我昔在王舍城告阿難言阿難汝今受此女人所說偈頌是偈乃是過去諸佛之所宣說。</p>
</div>
<div class='div-commentary'><p style="margin-left:1em">此偈出出曜經佛將阿難共行見一女人將兒汲水見一男子遂生染心矚目不<span class='corr'>已</span>因繫兒頸內兒井中乃說偈自貴云欲欲我知汝根本意以思想生我不思想汝則汝不得生說者或小不同但明三漏兩處不同前德王品以欲界一切煩惱除無明是欲漏上二界煩惱除無明是有漏總三界無明是無明漏今文所明以欲界中愛為欲漏上二界愛為有漏無明與我見合為無明漏。</p>
<p style="margin-left:1em">是故一切下第三結名。</p>
</div>
<div class='div-orig'><p>是故一切內惡覺觀外諸因緣名之為欲是名欲漏。</p>
</div>
<div class='div-commentary'><p style="margin-left:1em">次明有漏中亦三初出漏體。</p>
</div>
<div class='div-orig'><p>有漏者色無色界內諸惡法外諸因緣。</p>
</div>
<div class='div-commentary'><p style="margin-left:1em">次簡異欲漏。</p>
</div>
<div class='div-orig'><p>除欲界中外諸因緣內諸覺觀。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>是名有漏。</p>
</div>
<div class='div-commentary'><p style="margin-left:1em">次明無明漏中又二初出體次明能生諸漏。</p>
</div>
<div class='div-orig'><p>無明漏者不能了知我及我所不別內外名無明漏。</p>
</div>
<div class='div-commentary'><p style="margin-left:1em">此初一行餘出體。</p>
<p style="margin-left:1em">從無明即一切下第二明能生諸漏文有三唱釋結。</p>
</div>
<div class='div-orig'><p>善男子無明即一切諸漏根本。</p>
<p>何以故一切眾生無明因緣於陰入界憶想作相名為眾生是名想倒心倒見倒以是因緣生一切漏。</p>
<p>是故我於十二部經說無明者即是貪因瞋因癡因。</p>
</div>
<div class='div-commentary'><p style="margin-left:1em">迦葉言如來下第二番問答先問何以異說。</p>
</div>
<div class='div-orig'><p>迦葉菩薩言世尊如來昔於十二部經說言不善思惟因緣生於貪欲瞋癡今何因緣乃說無明。</p>
</div>
<div class='div-commentary'><p style="margin-left:1em">如是二法下佛答有三初唱兩章門。</p>
</div>
<div class='div-orig'><p>善男子如是二法互為因果互相增長。</p>
</div>
<div class='div-commentary'><p style="margin-left:1em">一互因果二互增長。</p>
<p style="margin-left:1em">不善思惟下第二釋章門先釋互為因果。</p>
</div>
<div class='div-orig'><p>不善思惟生於無明無明因緣生不善思惟。</p>
</div>
<div class='div-commentary'><p style="margin-left:1em">其能生長下釋增長。</p>
</div>
<div class='div-orig'><p>善男子其能生長諸煩惱者皆悉名為煩惱因緣親近如是煩惱因緣名為無明不善思惟。</p>
</div>
<div class='div-commentary'><p style="margin-left:1em">如子生芽下第三譬結。</p>
</div>
<div class='div-orig'><p>如子生芽子是近因四大遠因煩惱亦爾。</p>
</div>
<div class='div-commentary'><p style="margin-left:1em">迦葉白佛下第三番問答。</p>
</div>
<div class='div-orig'><p>迦葉菩薩白佛言世尊如佛所說無明即漏云何復言因無明故生於諸漏。</p>
</div>
<div class='div-commentary'><p style="margin-left:1em">問意言佛前說第三漏云是無明今復云何從無明生。</p>
<p style="margin-left:1em">佛言如我所說下佛答又三先唱有兩無明。</p>
</div>
<div class='div-orig'><p>佛言善男子如我所說無明漏者是內無明因於無明生諸漏者是內外因。</p>
</div>
<div class='div-commentary'><p style="margin-left:1em">若說無明下第二釋兩無明又二先明無明漏是內無明次解從生是外漏。</p>
</div>
<div class='div-orig'><p>若說無明漏是名內倒不識無常苦空無我。</p>
<p>若說一切煩惱因緣是名不知外我我所。</p>
</div>
<div class='div-commentary'><p style="margin-left:1em">內心不了是一無明而外復生煩惱是外無明。</p>
<p style="margin-left:1em">若說無明漏下第三結兩果。</p>
</div>
<div class='div-orig'><p>若說無明漏是名無始無終從無明生陰界入等。</p>
</div>
<div class='div-commentary'><p style="margin-left:1em">言無明漏名無始終者謂得無始無終果十二因緣無明最初而能生於行識等果如是因緣三世輪轉名無始終若得中觀能焦因緣成有始終翻彼生死歸涅槃終從無明生陰入等者謂從無明生於諸漏亦招陰果。</p>
<p style="margin-left:1em">迦葉白佛下第二觀漏因有兩番問答此即初問。</p>
</div>
<div class='div-orig'><p>迦葉菩薩白佛言世尊如佛所說有智之人知於漏因云何名為知於漏因。</p>
</div>
<div class='div-commentary'><p style="margin-left:1em">智者當觀下佛答有四此初明外因。</p>
</div>
<div class='div-orig'><p>善男子智者當觀何因緣故生是煩惱造作何行生此煩惱於何時中生此煩惱共誰住時生此煩惱何處止住生此煩惱觀何事<span class='corr'>已</span>生於煩惱受誰房舍臥具飲食衣服湯藥而生煩惱。</p>
</div>
<div class='div-commentary'><p style="margin-left:1em">何緣轉下作中下第二明內因。</p>
</div>
<div class='div-orig'><p>何因緣故轉下作中轉中作上下業作中中業作上。</p>
</div>
<div class='div-commentary'><p style="margin-left:1em">菩薩作是觀時下第三明為觀得道。</p>
</div>
<div class='div-orig'><p>菩薩摩訶薩作是觀時則得遠離生漏因緣如是觀時未生煩惱遮令不生<span class='corr'>已</span>生煩惱便得除滅。</p>
</div>
<div class='div-commentary'><p style="margin-left:1em">是故我於下第四引證。</p>
</div>
<div class='div-orig'><p>是故我於契經中說智者當觀生煩惱因。</p>
</div>
<div class='div-commentary'><p style="margin-left:1em">迦葉言眾生一身下次番問答初問。</p>
</div>
<div class='div-orig'><p>迦葉菩薩白佛言世尊眾生一身云何能起種種煩惱。</p>
</div>
<div class='div-commentary'><p style="margin-left:1em">次如一器中下佛答先譬次合。</p>
</div>
<div class='div-orig'><p>佛言善男子如一器中有種種子得水雨<span class='corr'>已</span>各各自生。</p>
</div>
<div class='div-commentary'><p style="margin-left:1em">初譬中言如一器者譬一神明有種種子者譬成就諸惑得雨各生者謂得取相各自相生若取好相生貪取惡相生瞋。</p>
<p style="margin-left:1em">次合譬。</p>
</div>
<div class='div-orig'><p>眾生亦爾器雖是一愛因緣故而能生長種種煩惱。</p>
</div>
<div class='div-commentary'><p style="margin-left:1em">云愛因緣故生煩惱者還復取相名之為愛或復說愛未必明取相。</p>
<p style="margin-left:1em">迦葉言下第三觀漏果亦兩問答此初問。</p>
</div>
<div class='div-orig'><p>迦葉菩薩言世尊智者云何觀於果報。</p>
</div>
<div class='div-commentary'><p style="margin-left:1em">答中又二先明報果次明習果。</p>
</div>
<div class='div-orig'><p>善男子智者當觀諸漏因緣能生地獄餓鬼畜生是漏因緣得人天身即是無常苦空無我是身器中得三種苦三種無常。</p>
</div>
<div class='div-commentary'><p style="margin-left:1em">就報果中有三種苦及三無常者二解一云三苦即苦苦行苦壞苦三無常者一生滅二流動三大期二云此謂三界為三苦三無常者即是三界皆無常也。</p>
</div>
<div class='div-orig'><p>是漏因緣能令眾生作五逆罪受諸惡報能斷善根犯四重禁誹謗三寶智者當觀我既受得如是之身不應生起如是煩惱受諸惡果。</p>
</div>
<div class='div-commentary'><p style="margin-left:1em">迦葉言佛有無漏下第二番簡無漏果報問中有二初略次廣初略問又三一唱有無漏果。</p>
</div>
<div class='div-orig'><p>迦葉菩薩言世尊有無漏果。</p>
</div>
<div class='div-commentary'><p style="margin-left:1em">二明智者斷果。</p>
</div>
<div class='div-orig'><p>復言智者斷諸果報。</p>
</div>
<div class='div-commentary'><p style="margin-left:1em">三問斷無漏果。</p>
</div>
<div class='div-orig'><p>無漏果報在斷中不。</p>
</div>
<div class='div-commentary'><p style="margin-left:1em">諸得道人下第二廣問亦三此初唱有無漏之果。</p>
</div>
<div class='div-orig'><p>諸得道人有無漏果。</p>
</div>
<div class='div-commentary'><p style="margin-left:1em">如其智者下第二明云何言斷。</p>
</div>
<div class='div-orig'><p>如其智者求無漏果云何佛說一切智者應斷果報。</p>
</div>
<div class='div-commentary'><p style="margin-left:1em">如其斷者下第三問云何言有。</p>
</div>
<div class='div-orig'><p>如其斷者今諸聖人云何得有。</p>
</div>
<div class='div-commentary'><p style="margin-left:1em">問意云有有漏果復有無漏果聖人若當斷無漏果者云何能得聖人果報然佛答有二意一云當體為言即無漏無有果報今言有者是因中說果佛答有三初舉因果互說次明無漏無果三明無煩惱果前文三句初唱如來有兩種說。</p>
</div>
<div class='div-orig'><p>善男子如來或時因中說果果中說因。</p>
</div>
<div class='div-commentary'><p style="margin-left:1em">如世間人下第二明世人之說。</p>
</div>
<div class='div-orig'><p>如世間人說泥即缾縷即是衣是名因中說果果中說因者牛即是水草人即是食。</p>
</div>
<div class='div-commentary'><p style="margin-left:1em">我亦如是下第三出如來之說。</p>
</div>
<div class='div-orig'><p>我亦如是因中說果先於經中作是說言我從心身〔因心運身故故心身〕至梵天邊是名因中說果果中說因此六入者名過去業是名果中說因。</p>
</div>
<div class='div-commentary'><p style="margin-left:1em">言身從心至梵天邊者是因中說果謂色界為身初禪之定為心定是意業所以名心所以常謂色界為心生身是為定心心實非身但能得身故名為身即是因中說果果中說因可見。</p>
</div>
<div class='div-orig'><p>一切聖人下第二明無漏無果。</p>
<p>善男子一切聖人真實無有無漏果報一切聖人修道果報更不生漏是故名為無漏果報。</p>
</div>
<div class='div-commentary'><p style="margin-left:1em">謂三界中但以漏業得報故云無無漏果下句復云無漏果者此是因中說果因此無漏能得佛果因實非果能得果故名因為果。</p>
<p style="margin-left:1em">有智之人下第三明無煩惱果又二初明斷惑。</p>
</div>
<div class='div-orig'><p>善男子有智之人如是觀時則得永滅煩惱果報。</p>
</div>
<div class='div-commentary'><p style="margin-left:1em">次智者下明修道。</p>
</div>
<div class='div-orig'><p>善男子智者觀<span class='corr'>已</span>為斷如是煩惱果報修習聖道。</p>
</div>
<div class='div-commentary'><p style="margin-left:1em">聖道者下第四結觀智。</p>
</div>
<div class='div-orig'><p>聖道者即空無相願修是道<span class='corr'>已</span>能滅一切煩惱果報。</p>
<p>大般涅槃經卷第三十三</p>
</div><p style="margin-left:6em">日東　天台沙門本純　分會</p>

<p class='juan'>南本大般涅槃經會疏卷第三十三</p></div>
</div><!-- end of div[@id='body'] -->
</body></html>