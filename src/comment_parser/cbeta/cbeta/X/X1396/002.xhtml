<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無見先覩禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu84' />妙明真覺無見覩和尚住華頂善興禪寺語錄卷下</p><p class="byline">處州福林禪院嗣灋門人智度等編</p><p class="byline">嘉興金明寺第十三代孫悟進重梓</p>
<div class='div-other'><a id='mulu85' />
<p class='h1'>偈頌</p>
<div class='div-other'><a id='mulu86' />
<p class='h2'>示坦禪人</p><p>大道坦然。不可依倚。大道虗曠。寧存規矩。休執文字。勿滯妙理。水月非喻。鏡像莫比。寂靜忘心。坐鬼窟裏。向外馳求。白雲萬里。參玄上士。興決烈志。坐臥經行。密提祖意。心心無間。念念不異。異見狐疑。自暴自棄。打破漆桶。有何諱忌。截普贒脛。斷文殊臂。得大安樂。自在游戲。慎勿掠虗。欺誑巧偽。一翳在眼。空花亂墜。止止不須說。妙法難思議。溪邊白鷺鷥。飛上長松樹。</p>
</div>
<div class='div-other'><a id='mulu87' />
<p class='h2'>示文禪人</p><p>秋露滴禪衣。秋風翻木葉。拈起鐵蒺藜。舉步自超越。為言西峯來。披雲扣岩穴。問訊了喫茶。一一皆明徹。胡為更覔語。對面成途轍。幽鳥隔窻啼。長松掛新月。</p>
</div>
<div class='div-other'><a id='mulu88' />
<p class='h2'>示永嘉圓首座</p><p>覺海性澄圓。慎勿從他覔。烟水百城南。遍參善知識。相別<span class='corr'>已</span>十年。尋訪千岑碧。凜凜冰雪中。坐對松根石。一喝分賓主。青天轟霹靂。應咲老矍曇。彈指超彌勒。</p>
</div>
<div class='div-other'><a id='mulu89' />
<p class='h2'>呈方山和尚</p><p>佛出現於世。為一大事故。開示正知見。利鈍悉皆度。偉哉天人師。參徒蟻羶慕。不涉思惟中。白雲千萬里。曲開方便門。示我轉身句。明朝雨脚收。卷衲便歸去。瓦鉢煑黃精。地爐煨紫芋。</p>
</div>
<div class='div-other'><a id='mulu90' />
<p class='h2'>示山禪人</p><p>與汝拄杖子。虗空裏釘橛。奪却拄杖子。大海中捉月。提起殺活劍。弄巧翻成拙。寒山與拾得。撫掌咲不輟。奇哉妙蓮花。出水常清潔。胡為乃不然。行汗空言說。邪師過謬多。滔滔說甄別。縱饒玄會得。猶是眼中屑。不經大爐鞴。焉能抽釘楔。沃洲山上人。遠來扣岩穴。有大丈夫志。作事頗決烈。單方巴豆子。盡底為傾泄。通身冷汗流。再甦方奇絕。應病故與藥。不盡閒施設。憍梵波提側耳聽。舜若多神驚吐舌。</p>
</div>
<div class='div-other'><a id='mulu91' />
<p class='h2'>示贊禪人</p><p>雪老低頭歸菴。麻谷携鋤入園。一對無孔鐵鎚。剛要掘地覔天。縱饒機先著眼。<span class='corr'>已</span>隔三千大千。若還句下承當。如蠶作繭自纏。猛虎不食鵰殘。俊鷹不打死鸇。一一天真明妙。千聖亦莫能傳。驀然如桶脫底。始信吾不虗言。風送水聲來枕畔。日移松影到簷前。</p>
</div>
<div class='div-other'><a id='mulu92' />
<p class='h2'>示可西堂</p><p>居山二十年。自得山中趣。山鳥白晝啼。山花開滿路。木屐印蒼苔。蘿龕鎻寒霧。鐵錫與銅瓶。長年掛枯樹。山高分外寒。紙衣鋪艾絮。携籃挑笋芽。開畬種紫芋。上人如不忘。伴我峯頭住。</p>
</div>
<div class='div-other'><a id='mulu93' />
<p class='h2'>示興禪人</p><p>無端一念瞥然興。好似浮雲點太清。萬疊台山親到頂。桃花爛熳雨初晴。</p>
</div>
<div class='div-other'><a id='mulu94' />
<p class='h2'>示顯殿主</p><p>蜂房蟻穴光明藏。綠水青山正覺場。叉手進前休擬議。頭頭物物顯真常。</p>
</div>
<div class='div-other'><a id='mulu95' />
<p class='h2'>成知客之淨慈</p><p>不逼生蠶繭不成。丈夫立志要堅貞。南屏山裏參尊宿。慧日煌煌照世明。</p>
</div>
<div class='div-other'><a id='mulu96' />
<p class='h2'>示友維那</p><p>我儂忍饑尚不暇。奚暇為汝說佛法。萬峯頂上雨初晴。松杉翠滴蒼苔滑。</p>
</div>
<div class='div-other'><a id='mulu97' />
<p class='h2'>答劉知州</p><p>目擊道存真慶快。心如水月照何窮。蒙頭跣足寒山子。珍重閭丘慎覔蹤。</p>
</div>
<div class='div-other'><a id='mulu98' />
<p class='h2'>與克密釋兒宣差</p><p>宿雨初收暑氣清。　御烟新染葛衣輕。大千沙界同文軌。鐘產贒良輔　聖明。</p>
</div>
<div class='div-other'><a id='mulu99' />
<p class='h2'>贈南明趙青山學士</p><p>春深相與登華頂。扣問葛洪舊丹井。六合茫茫人未知。月瀉千峯萬峯影。</p>
</div>
<div class='div-other'><a id='mulu100' />
<p class='h2'>示璝禪人</p><p>生平自咲百無能。破衲蒙頭住碧層。壁角落頭生掃帚。弗曾拈起當烏藤。</p>
</div>
<div class='div-other'><a id='mulu101' />
<p class='h2'>示海禪人</p><p>寶陀岩畔海濤濶。滑石橋邊差路多。聞說爭如親見好。一聲幽鳥出烟蘿。</p>
</div>
<div class='div-other'><a id='mulu102' />
<p class='h2'>示日本揀禪人</p><p>未跨船舷三十棒。現成句子切須參。華峯四萬八千丈。流水松風為指南。</p>
</div>
<div class='div-other'><a id='mulu103' />
<p class='h2'>示玄禪人</p><p>氷河發燄非為妙。枯木生華亦未奇。對坐松根無別語。擡眸祇看白雲飛。</p>
</div>
<div class='div-other'><a id='mulu104' />
<p class='h2'>贈劉星士</p><p>白雲紅葉擁柴門。且捲星書坐石根。禍福盡從心召得。無心禍福不須論。</p>
</div>
<div class='div-other'><a id='mulu105' />
<p class='h2'>示安禪人</p><p>好個安心法。當陽妙不傳。誰知潭底月。元在屋頭天。</p>
</div>
<div class='div-other'><a id='mulu106' />
<p class='h2'>示何大夫鑄鐘</p><p>大冶爐中煆出來。頑銅鈍鐵總良材。清聲遠播三千界。擾擾勞生眼豁開。</p>
</div>
<div class='div-other'><a id='mulu107' />
<p class='h2'>送西臺常御史</p><p>腰佩黃金<span class='corr'>已</span>退藏。苦心剋志扣諸方。華峯頂上曾親到。雲自閒閒水自忙。</p>
</div>
<div class='div-other'><a id='mulu108' />
<p class='h2'>答東嶼和尚</p><p>三世如來一口吞。陳言冷語不須論。三錢買個黃砂鉢。埋向爐邊煑菜根。</p>
</div>
<div class='div-other'><a id='mulu109' />
<p class='h2'>答濶濶出院使</p><p>異寵恩光下日邊。方袍新染　御爐烟。雲中老衲將何報。一炷清香禮佛前。</p>
</div>
<div class='div-other'><a id='mulu110' />
<p class='h2'>示常禪人</p><p>平常心是道。舉步入荒草。要知端的意。一老一不老。</p>
</div>
<div class='div-other'><a id='mulu111' />
<p class='h2'>禮方山和尚塔</p><p>雲巒蹔下禮慈容。誨語如同一日中。佇立塔前泥半掩。湖光黯黯雨濛濛。</p>
</div>
<div class='div-other'><a id='mulu112' />
<p class='h2'>韶國師受業</p><p>心外無法揚家醜。滿目青山途路長。四百餘年行道地。遶簷栢子散清香。</p>
</div>
<div class='div-other'><a id='mulu113' />
<p class='h2'>法身頌</p><p>急水灘頭鳥作窠。槃陀石上種油麻。虗空[跳-兆+孛]跳須彌舞。鐵樹風前自放華。</p>
</div>
<div class='div-other'><a id='mulu114' />
<p class='h2'>新成東淨</p><p>淨頭新搆欲如何。努力須還者一屙。若是等閒蹲坐去。空添臭氣上身多。</p>
</div>
<div class='div-other'><a id='mulu115' />
<p class='h2'>窄菴</p><p>藕絲竅裏乾坤濶。芥納須彌世界寬。有指有拳機用別。柴門常掩白雲間。</p>
</div>
<div class='div-other'><a id='mulu116' />
<p class='h2'>懶牛</p><p>不是無心耕石田。鼻繩掣斷<span class='corr'>已</span>多年。橫眠三界乾坤窄。堪咲梁山寫不全。</p>
</div>
<div class='div-other'><a id='mulu117' />
<p class='h2'>懶菴</p><p>日上三竿猶未起。人來也弗竪拳頭。㘅花百鳥無消息。一曲松風瀉碧流。</p>
</div>
<div class='div-other'><a id='mulu118' />
<p class='h2'>無文</p><p>素甘質朴欲何為。草座麻衣合自宜。胸次不留元字脚。一拳打碎五須彌。</p>
</div>
<div class='div-other'><a id='mulu119' />
<p class='h2'>信菴</p><p>驀然桶底脫。決定更無疑。獨坐茅簷下。拳頭接上機。</p>
</div>
<div class='div-other'><a id='mulu120' />
<p class='h2'>月潭</p><p>一輪常皎潔。冷浸碧波心。無物能堪比。清光照古今。</p>
</div>
<div class='div-other'><a id='mulu121' />
<p class='h2'>四威儀</p><p>山中行。紅莿花開錦一棚。幽鳥鳴。試問禪流作麼生。</p>
<p>山中住。獨扇柴門亦懶拄。雙老鳥。每日飛來又飛去。</p>
<p>山中坐。松根塊石莓苔裏。舉頭看。應咲白雲閒似我。</p>
<p>山中臥。藁薦年深都抖破。寒夜長。煨取柴頭三兩個。</p>
</div>
<div class='div-other'><a id='mulu122' />
<p class='h2'>十二時歌</p><p>平旦寅。究明祖意莫因循。著衣喫飯尋常事。大死一回方始親　日出卯。世智聰明誇善巧。煑沙安得會成糜。畫餅從來不能飽　食時辰。取相修行徒苦辛。洗面忽然摸著鼻。元來只是舊時人　禺中巳。碧眼胡僧猶罔措。秘魔手裏擎木叉。道吾座上執笏舞。</p>
<p>日南午。大地撮來無寸土。無毛鷂子潑天飛。焦尾大蟲吞却虎　日昳未。剖露西來第一義。文殊不是七佛師。釋迦豈受燃燈記　晡時申。見得分明亦未親。若也從門而得入。須知不是自家珍　日入酉。對人懶得開臭口。老鼠成羣偷芋栗。床頭打翻破瓦缶。</p>
<p>黃昏戌。又見月從峯頂出。石上松根獨自行。風咲露滴麻衣濕　人定亥。山蠻杜[仁-二+(ㄠ*刀)]全不改。一拳打碎五須彌。信脚踏翻四大海　夜半子。不惜為君重舉似。趙州使得十二時。却被十二時辰使　鷄鳴丑。茅簷不掃青苔厚。紛紛黃葉墜岩前。片片白雲生谷口。</p>
</div>
<div class='div-other'><a id='mulu123' />
<p class='h2'>言語機關句</p><p>我有一言。千聖不傳。阿難合掌。迦葉擎拳。</p>
<p>我有一語。切忌錯舉。昨日好風。今日好雨。</p>
<p>我有一機。分明示伊。若也不會。鋸解秤鎚。</p>
<p>我有一關。會也大難。風號萬壑。雪覆千山。</p>
<p>我有一句。非思非慮。瓦銚煎茶。地爐煨芋。</p>
</div></div>
<div class='div-other'><a id='mulu124' />
<p class='h1'>山居詩</p><p>一樹青松一抹烟。一輪明月一泓泉。丹青若寫歸圖畵。添個頭陀坐石邊。</p>
<p>莊生有意能齊物。我也無心與物齊。獨坐蒲團春月暖。一聲幽鳥隔窻啼。</p>
<p>鴈聲歷歷冷雲邊。補得裙成袴又穿。紅日西斜松影轉。蒲鞋移晒屋簷前。</p>
<p>山寮也作裝寒計。牕紙重糊分外牢。乾燥竹柴成把縛。夜深逐個取來燒。</p>
<p>三間箬屋青松下。四壁重泥好置身。經又不看禪不坐。瓦爐終日自生塵。</p>
<p>偶桃野菜過坑西。嫩草齊腰路欲迷。春雨弄晴春日淡。杜䳌啼住竹雞啼。</p>
<p>山房寂寂坐深夜。一點寒燈半結花。老鼠成羣偷芋栗。床頭打倒破砂鍋。</p>
<p>白雲常鎻千峯頂。立處高兮住處孤。掘地倦來眠一覺。鋤頭當枕勝珊瑚。</p>
<p>蟄處雲深活計疎。從他得失與榮枯。開畬墾地閒消遣。佛法身心半點無。</p>
<p>蘿葡收來爛熟蒸。晒乾香軟勝黃精。二時塞却饑瘡了。誰管簷前雪霰聲。</p>
</div>
<div class='div-other'><a id='mulu125' />
<p class='h1'>和永明禪師韻</p><p>高束瓶盂住翠微。從教世慇自隆夷。深明吾祖單傳旨。閒擬寒山出格詩。啼渴野猿窺㵎水。聚羣林鳥折霜枝。賞音百舌陽春調。千載悠悠一子期。</p>
<p>機智無勢較淺深。青山有路可追尋。聽教兩鬢莖莖白。消盡平生種種心。今古桑田多變易。朝昏烏兔自昇沉。齋餘洗鉢歸來久。飽飯安眠不解襟。</p>
<p>到家舊路須忘却。未到家時路覺遙。每見落花隨逝水。咲看枯木上凌霄。千尋學海空奇浪。一片心田長異苗。搆得茅菴可容膝。虗窻不礙四山朝。</p>
<p>卓錐無地可言窮。年老幽棲心轉慵。情識頓忘齊槁木。色香不壞貴遊蜂。千山草木歸春綠。一幅丹青古意濃。檢點庵前舊行路。銜花麋鹿久無蹤。</p>
<p>林泉寂寞難招伴。世路縈紆必假媒。捉月騎鯨狂未息。凌雲跨鶴志須摧。慧光自我性天朗。花種從人心地開。雙足跏趺香草軟。此身知是幾生來。</p>
<p>陰極陽生陽復陰。萬機不昧去來今。雜花遍界眾生念。霽月澄潭諸佛心。送臘寒梅香吐玉。迎春晴柳影搖金。了無淨穢分方所。禽鳥時時演妙音。</p>
<p>法法圓融妙莫論。無餘無欠眾中尊。雨滋白石生雲母。露引青苔上蓽門。爛煑木芽清有味。頻燒栢子澹無言。相逢禪客秪禪指。古佛家風喜復存。</p>
<p>爛堆黃葉買山居。無德於人且自於。可喜身為林下客。從教塵積案頭書。死生二事歸呼吸。真妄雙緣<span class='corr'>已</span>斷除。當日遠公修白業。區區結社在匡廬。</p>
<p>片懷澹泞白雲鄉。堪咲勞生日日忙。海島定無延壽藥。仙家空有化金方。中天星斗明寒水。極目烟雲暗八荒。寂寂柴床孤定起。一聲清磬覺天長。</p>
<p>松蘿為蓋屋頭青。慣下生臺鳥不驚。雲片自開還自合。客情無送亦無迎。春回大地羣芳嫩。水漲前溪兩岸平。割愛毀形今<span class='corr'>已</span>矣。是誰來涉世間情。</p>
<p>袈裟不展任灰塵。三十年來罷問津。天外難窮千里思。雲中自老一生身。羣峯雨後重添翠。幽谷華開晚見春。寄語東村王大老。今年貧勝去年貧。</p>
<p>晨鍾殷殷出林巒。又起人間事萬端。今日住來山水窟。昔年曾向畵圖看。青松萬本花無數。紅日三竿露未乾。但得此心平似地。任他鹿馬路欺瞞。</p>
<p>誰將心識苦評論。今古茯苓松樹根。道絕修時方合道。恩無報處始知恩。長年褐布衣三事。靜夜青天月一痕。百億恒河沙數佛。不消一口渾崙吞。</p>
<p>同人訪我喜盈眉。夜坐沉沉月影微。不是半生消積習。那能一語便投機。燈挑餘燼紅英落。火撥浮灰白雪飛。誰肯深山話岑寂。明朝未可即言歸。</p>
<p>夜梵千聲月未央。不知消盡篆文香。斷槎東海靜中閙。一枕南柯夢裏忙。自覺娑婆光影短。憶歸清泰念頭長。寶幢珠網重重護。種種莊嚴不可量。</p>
<p>三合聊資六尺軀。過天名利任他圖。自從念斷諸緣息。誰管山平萬象枯。水鳥引雛沿㵎走。樵童尋伴隔林呼。有心固必夷齊輩。千古首陽成餓夫。</p>
<p>清冷雲中到者稀。廓然物我自同歸。桃紅李白資真諦。燕語鶯啼闡妙機。新水漲溪魚影密。宿雲歸洞日光微。祇將一默酬知<span class='corr'>己</span>。是不是兮非不非。</p>
<p>世路從茲不轉頭。髼鬆寒拾我同儔。玄珠自是無心得。黠慧徒然盡力求。困臥饑飱消歲月。花開葉落認春秋。可憐貪利貪名者。一個狂心百樣憂。</p>
<p>法門無量愧無成。玉兔金烏昃又盈。對境時時消妄念。有身日日厭浮生。山深樹密招提靜。路轉溪回略彴橫。像教顛危在今日。更誰來話道中情。</p>
<p>烟霞鎻翠接天濃。疑與人間路不通。寂爾忘言超物外。怡然適性樂某中。祖燈燦燦真堪續。教網重重未易窮。霜狖一聲溪月白。此情非異亦非同。</p>
<p>老我林泉喜陪佳。曾將行李客京華。塵緣此去終無慮。生計年來漸有涯。夾徑長高烏竹筍。滿池開遍白蓮花。日沉歸鳥翻身急。獨倚柴門看落霞。</p>
<p>鳥不銜花事悄然。一輪白日掛青天。戒規末學論持犯。道合中庸絕正偏。凝碧寒泉甜似蜜。揉藍細草軟如氈。下方寒暑多遷變。門外青松知幾年。</p>
<p>褒貶春秋自魯丘。賢才不肖筆端收。人亡金谷貪方息。路極烏江心未休。青塚霜凝千古怨。後庭華落幾多愁。莫來咲我論時事。偶把浮言對俗儔。</p>
<p>不用尋幽遠色聲。遁形何事要馳名。過山明月元無意。出岫浮雲豈有情。覧鏡滿頭霜雪白。看經兩眼眩花生。燒殘榾柮和衣睡。一覺起來天大明。</p>
<p>春暮山深花木香。咿嗚桐角閙村鄉。晴潭波暖魚遊躍。古樹枝高蔓引長。終日獨看松頂鶴。百年誰悟草頭霜。閒思往古英豪事。總屬人間夢一場。</p>
<p>愛欲沉迷顯異殊。未蠲諸漏總凡夫。四生有想情多惑。萬事無心貴一愚。秦世長城空萬里。漢宮細柳謾千株。時中若欲知三業。舉目頻看地獄圖。</p>
<p>佛祖遺風亦懶追。千差萬別亦忘之。休言<span class='corr'>已</span>得未為得。不立長期與短期。眾水咸歸東畔海。羣芳先發向陽枝。八紘雲淨天如洗。一句明明舉向誰。</p>
<p>暗室清天了了然。全歸寂滅樂三禪。可憐俗子求長壽。却問仙翁學妙玄。陋巷簞瓢閒境界。畵堂歌管業因緣。一溪流水年年綠。只麼如如傲聖賢。</p>
<p>茫茫三界轉車輪。隨力資持養幻身。數顆芋煨經宿火。一瓶茶煑去年春。深棲禪定蒲龕穩。重寫經題貝葉新。羅什廣翻三藏教。清名高譽藹姚秦。</p>
<p>方便門開悟有由。衣珠未顯可言休。屠龍得角真堪羨。鑽燧逢烟正好求。數片山雲沉晚照。一潭野水泛輕鷗。世間不見蓬萊客。海上空聞有寶洲。</p>
<p>置身高在半雲霄。回首下方人境遙。蓮漏水澄蟾影墮。石樓風細磬聲消。夙緣會遇非今日。往事思量似昨朝。一味埋頭且憨睡。世人嫌我太清寥。</p>
<p>枕石眠雲仰看松。從來佛法自流東。閒情祇把詩消遣。妙道難將理性窮。依約天花飛木末。丁東簷鐸響空中。寄言役役閻浮客。莫用機心輥業風。</p>
<p>著意馳求萬里遙。得來元不隔絲毫。法門廣大含諸有。祖道衰微賴我曹。宗立五家元氣在。航浮一葦浪頭高。參玄未具超宗眼。渾似夜行披錦袍。</p>
<p>一嘯風生拍手歸。谷人相答樂熈怡。細看秋月寒山句。祇有天台拾得知。境入靜時山始好。橋逢斷處路方危。窮通<span class='corr'>已</span>定宜安分。不見當年薦福碑。</p>
<p>雲林一入不知年。深羨孤標出世賢。雲葉亂堆簷外地。漚華輕弄水中天。柴門長掩緣無客。紙閣重糊為惜烟。短髮任從頭上白。寒溫動靜體安然。</p>
<p>等觀塵世一蘧蘆。名上凌烟不足圖。馬為路遙知力乏。草因霜重見心枯。渴來任掬清泉飲。客至曾無熟炙呼。獨倚柴門發清嘯。躡雲歸與應真俱。</p>
<p>山寒終日懶開門。至理深明不用論。落落明珠還合浦。滔滔逝水絕歸源。破裘重補經三紀。鈍钁深鋤自一村。偏愛春風無揀擇。堦前依舊長苔痕。</p>
<p>默坐柴床絕所依。眼前物物契真機。莓苔自裹生香樹。松露時沾壞色衣。石鏬泉甘茶味足。雲根上淺蕨苗微。雙雙白鷲衝烟去。一曲樵歌送落暉。</p>
<p>松徑逢人懶問名。徘徊無語立溪亭。遇飢只煑山中石。遮眼閒看案上經。翠竹每逢丹鳳宿。碧潭深貯老龍靈。炎凉毀譽時時別。惟有青山今古青。</p>
<p>曠劫靈機挽得回。大千沙界一塵該。手招明月歸茅屋。衲捲寒雲坐石臺。雪點梅腮供冷咲。日烘柳眼帶青開。洞然一片真如境。清淨願深今復來。</p>
<p>曲曲斜斜門外路。東西南北總相通。三重玄要毋勞舉。五位君臣不借功。一徑落花春雨過。滿山啼鳥夕陽紅。何人更問菴中事。憶殺當年個懶融。</p>
<p>石老松枯境寂然。折旋俯仰紀前言。慢幢岌嶪摧真智。業海煎熬喪本源。當制無鈎狂性象。須防得樹縱情猿。頓空諸有超三際。高揖清風下竹軒。</p>
<p>一天清露冷禪衣。吟斷殘鐘思轉微。百舌忉忉醒客夢。杜䳌怛怛勸人歸。堦前苔蘚高低綠。門外楊花上下飛。滿眼綠陰春又過。是誰格外透玄機。</p>
<p>綿密工夫不計程。森羅萬象伴閒情。下方地傑蛟龍遁。午夜天寬斗柄橫。東土人心多忽忽。西來祖意自明明。藏鋒寶劒光如日。幾度紅爐煉得成。</p>
<p>同迷五濁寔堪悲。濟濟緇流貴寶之。苦行一生堪上傳。清名千古勝刊碑。汲深綆短徒勞力。水到渠成自有時。祖道騰芳在今日。令人樹下憶楊岐。</p>
<p>獲叨斯教足優游。不用歡兮不用愁。對境靜心觀化理。逢人無口問來由。乳麋逐母眠花下。松鼠呼兒上樹頭。懶瓚當年機欠密。天書來往幾時休。</p>
<p>林邊閒想昔時人。巇嶮途中要立身。覇顯功勛慚管晏。縱橫事業耻儀秦。生前和祿隨陽燄。死後聲名等隙塵。四海五湖流浪客。至今知假不知真。</p>
<p>近來四大喜調和。老我無心閒轉多。竹戶經年長自閉。岳僧昨日忽相過。春茶旋種菴前地。秋豆先收隴下坡。任汝功名賤如土。掉頭不買柰吾何。</p>
<p>六戶虗閒夜不扄。孤燈耿耿徹昏冥。宗風未墜思諸祖。詩句重吟憶二靈。鐘斷月樓人<span class='corr'>已</span>定。猿啼霜樹夢初醒。曉來撥雪尋行徑。自折山梅插瓦瓶。</p>
<p>世道如斯念合忘。世情厭我苦韜藏。自空五蘊離諸病。不把千金換一方。對眾拈花迦葉咲。迷頭認影若多狂。有為總是忙邊事。事到無為總不忙。</p>
<p>結屋高崖轉步慳。翛然四壁夜無關。門前山在春長在。門裏人閒景亦閒。風掠枝頭花片墜。雪消谷口水聲還。終年居此應無愧。大道不離方寸間。</p>
<p>安樂窩中早授方。要知貧富總虗忙。忙中境界須臾過。靜裏光陰分外長。紅日影浮青嶂淡。紫霞光聚紺天凉。山林自可傲朝市。繞屋松蘿滴翠香。</p>
<p>我本田夫今釋子。我師門戶大慈悲。一齋麤守精神爽。雜念不生情性怡。谿柳經霜辭故葉。山花得雨長新枝。會來萬法皆同轍。是聖是凡休遠之。</p>
<p>未悟權分愚與賢。悟時無後亦無先。華池歸去定何日。布衲披來不計年。卜舍自甘隣虎豹。滿朝誰肯棄貂蟬。有時更上磐陀石。極目塵寰一惘然。</p>
<p>門外浮雲任去留。法無定法不須愁。行藏林下有龜鑑。興廢人間等蜃樓。飯罷欠伸閒皷腹。寒來兀坐只蒙頭。黃金白玉成何事。日不休兮夜不休。</p>
<p>望斷斜陽憶故鄉。淹留塵世十年強。當時不下菩提種。今日豈聞薝蔔香。暗長竹梢高透屋。新栽松樹<span class='corr'>已</span>過墻。月沉後夜誰相委。數點山螢照草堂。</p>
<p>等觀大地度流年。行亦禪兮坐亦禪。堪愛四山塵絕點。何妨一室靜蕭然。洗盆換水梳堯韮。掃石焚香禮竺仙。彼彼光明看得破。槃中落落寶珠圓。</p>
<p>亭亭修竹護禪關。未許白雲來借閒。岩下古松青不減。天邊飛鳥倦知還。追贒有愧慵歸社。老我無心別買山。今日不圖明日計。火風分散霎時間。</p>
<p>揚鞭舉棹去紛然。不為名牽即利牽。百歲光陰過瞬息。一生心力事他緣。豁然悟鏡頭元在。倏爾昏來鳥落弦。㵎草山花渾似錦。是誰來此立峯前。</p>
<p>參罷歸來事宛然。了無一點世情牽。梵音續續終三皷。清夢頻頻到五天。鐵鉢飯香霜下稻。砂鍋茶煑石根泉。龐眉道者來相訪。學海瀾翻語入玄。</p>
<p>亂山平處夕陽多。抱子黃猿入翠蘿。品字柴頭伴岑寂。一尋拄杖共漚和。喜無俗子喧孤定。時有樵人唱短歌。瞥爾情生機智隔。纖塵瑕纇早揩磨。</p>
<p>光明性海渺無涯。尺本無添寸又加。為道了無寒暑變。尋師寧憚路途賒。情迷自用分高下。理在何須辨正邪。堪咲舊時行履別。會來萬法即吾家。</p>
<p>終朝兀坐似癡呆。無倚無依實暢哉。白髮滿頭難再黑。青春過眼易重來。燕辭社去如相約。蜂為花忙似有媒。未盡餘齡隨所住。天真佛不假蓮胎。</p>
<p>雨餘絕頂晚生凉。一種襟懷孰較量。寂寂空山轉青碧。茫茫塵世幾興亡。逢人資舊傷時異。顧影臨風坐夜長。誰證無師無漏智。忽來一陣白蓮香。</p>
<p>茅櫩蕭洒挹溪濵。禪罷搜玄妙入神。流水廣談空諦義。青山頓顯舍那身。烟雲雜沓如排陣。日月流行似轉輪。茅舍入深應有路。不須重問採樵人。</p>
<p>天晴拂曉啟巖扉。糝糝霜華帶葉飛。時至理彰雖有待。功成名遂合知機。張翰豈是思蓴去。陶令休言為菊歸。可止可行人不薦。大都是處却成非。</p>
<p>日出扶桑觸處紅。三千剎海體元同。菴摩羅果無生智。優鉢曇花畢竟空。倒握龜毛酬至化。高提兔角振宗風。一聲啼鳥春光裏。何處是西何處東。</p>
<p>同中有異異中同。六用門頭具變通。頓發辨才瓶瀉水。不留朕迹月行空。定回衣濕蕉花露。吟就詩清竹葉風。入佛入魔俱莫問。太平無象孰論功。</p>
<p>祖師遺韻難輕擬。六十九篇消性情。甘自守愚全素節。從他尚巧耀虗名。久長受用貧邊得。安樂工夫拙處成。此理明明亘今古。黃河知是幾番清。</p>
</div>
<div class='div-other'><a id='mulu126' />
<p class='h1'>題䟦</p>
<div class='div-other'><a id='mulu127' />
<p class='h2'>䟦高峯和尚書<span class='note-inline'>(中有清虀白飯之語)</span></p><p>天目和尚振法道於斯世。其如輝暗之燈與。今觀書帖。初無爾疆我界之語。警訓之辭。凜然在耳。窄菴首座珍藏之久。一日持以示余。需語于後。噫。幸好一分白飯。何必糝以薑椒。</p>
</div>
<div class='div-other'><a id='mulu128' />
<p class='h2'>蕳翁方山和尚書</p><p>安洲遇維那持蕳翁方山和尚遺墨。求一語于後。噫。二大老只為慈悲故。未免口裏水漉漉地。余又豈可推波助瀾。合掌加額。卷而還之。</p>
</div>
<div class='div-other'><a id='mulu129' />
<p class='h2'>空中和尚語</p><p>山中樵唱。雲頂流毒。謂之有語成謗訕。謂之無語須細讀。石火電光。醍醐毒藥。具眼者辨取。</p>
</div>
<div class='div-other'><a id='mulu130' />
<p class='h2'>古田和尚答無則和尚語</p><p>古人見父師手澤。如侍嚴詔。況酬答叔父書帖乎。焚香拜觀。憫念世間饑苦。一日只作一日計。慈悲深廣。了達夢幻。規訓凜然。成藏主既能珍藏。非惟寶其翰墨。當敬思而奉持。其或言外有聞。則受用又無窮矣。</p>
</div></div>
<div class='div-other'><a id='mulu131' />
<p class='h1'>臨終示眾</p><p>大凡參學之士。須要信得及行得力。大事未明。如喪考妣。堅持淨戒。一心向道。古人正因出家。正因行脚。為生死事大。無常迅速。廢寢忘飱。如救頭然。奚暇閒情。遊山翫水。奔名逐利。汩沒塵勞。今人口頭雖說參禪。心裏全不肯做。遞相沿襲。與之俱化。瞞人自瞞。大不濟事。如斯等輩。真可憐憫。須是放下世緣。一切處一切時。舉起個話頭。密密參究。今生便要決斷。料想不由別人。但退步就<span class='corr'>己</span>。用真實工夫。一提提起。一覷覷破。更無絲毫為障為礙。大丈夫一刀兩段。豈肯死於語下乎。且道。者個是死語耶。活語耶。明眼人前。切忌錯舉。</p>
</div>
<div class='div-other'><a id='mulu132' />
<p class='h1'>遺誡</p><p>汝等出家。當行出家之行。當念四恩難報。信施難消。努力以道為重。不可虗度時光。常住十方僧物。為老病故。毋得競爭人我。增長無明。闘搆是非。戒之慎之。來日煩眾新戒。早為焚化。不須剃頭。不用洗浴。一爐猛火。千足萬足。</p>
</div>
<div class='div-other'><a id='mulu133' />
<p class='h1'>辭世</p><p>現成句子。不妨舉似。虗空撲落。須彌起舞。</p>
</div>
<p class='juan'>妙明真覺無見覩和尚住華頂善興禪寺語錄卷下</p>
<div class='div-xu'><a id='mulu134' />
<p class='h1'>No. 1396-D 無見覩和尚塔銘<span class='note-inline'>(并序)</span></p><p class="byline">天台山景德國清禪寺佛真文懿大師曇噩撰</p><p>至元大德間。無見覩禪師。以方山寶公之道唱東南。於是天下英儁之儔。高潔之侶。雄豪魁傑之士聞其風而神馳。覯其跡而心服。莫不雜肩屩足。忍饑渴。冐寒暑。形駢影屬。以趨座下。禪師則煦之嫗之。又從而呵怒之。憑之凌之。又從而撫矜之。飛而上則繒繳之。走而下則網罟之。吾惟其得而<span class='corr'>已</span>。於弋㭬之勤奚恤。金之鍛也器成。木之斵也材就。宜其棄榮華而甘澹泊。黜聰明而返淳朴。靡然而就弟子之列。莫之牴牾也。禪師諱先覩。字無見。姓葉氏。世為天台仙居顯族。以宋之咸淳乙丑五月六日生。　皇之元統甲戌五月二日卒。壽七十。臘五十。即以卒之九日茶毗。而<span class='corr'>瘞</span>其舍利塔於寺之西偏五十步。嗚呼。禪師其果亡乎。其有不可亡者乎。禪師資性秀頴。幼絕腥醲。嗜讀書。過目成誦。父母素期以儒業起家。會沙門東州善公者。過而識之曰。此法器。宜毋滯鄉里。率敬信善許諾。逮冠從古田垕和尚。薙染於郡之天寧。既具戒俾歸侍司。尤旦夕以此道加䇿進。禪師即事徧參。見藏室珍公於天封。方山寶公於瑞岩西菴。而往來二公間。雖有所契。未臻其極。遂築室華頂。精苦自勵。一日作務次。渙然發省。平生凝滯。當下氷釋。乃走西菴呈所解。山以偈印之。辭還峯頂。山不能留也。且華頂之勝。自智者顗大寂韶高菴悟諸鉅公。以徽名懿德賁泉石。而天子之尊。王公將相之貴。必詔問法要。躬禮慈容。日馳軺騁。驛致香幣。使者冠葢旁午。然其地高寒幽僻。人莫能久處。惟禪師一坐四十年。足未嘗輒閱戶限。其拈提開示勘辨之辭。頌偈蕳牘之筆。誠般若之餘膏。涅槃之賸馥也。方近騰遠播。雖販夫竈婦之愚。入之耳而出之口。猶將薰其風裁。飱其義味。況虗靈之器。警拔之機。神領意會其妙於文身句身之表乎。故錄而集之。以貽永久。茲不復一二贅舉。其妙明真覺之號。寂光之塔。葢　上所賜也。銘曰。</p>
<p>華頂之峯。嶄絕空碧。下闞滄溟。澒洞潮汐。如楞伽于海中。佛徇機而遊入。誕闡教乘。曰心曰識。識乃心之資。心乃識之質。三界宛爾而存。萬法樅然而立。心於三界其本。識於萬法其迹。苟本泯而迹亡。肆識空而心寂。達磨西來弗作而述。子孫詵詵虎丘孔碩。茲無見之是承。透金圈而吞栗棘。楞伽之指于焉以塞。達磨之傳于焉以得。斯華頂於世間獨崢嶸而高出。</p>
</div>
<div class='div-xu'><a id='mulu135' />
<p class='h1'>No. 1396-E</p><p>會得西菴轉身句。十方世界無蹲坐處。四十餘年華頂峯。雖不下山教化眾生。而道行世間。雖不開談玄之口。而話在諸方。門人集此錄。刻舟記劍耳。閱是錄者。謂此是法語小參偈頌。夏蟲不可與語氷。住天台萬年法弟了達題。</p>
</div>
<div class='div-xu'><a id='mulu136' />
<p class='h1'>No. 1396-F</p><p>佩聵祖無口刀。大坐華頂一峯。戒檢精嚴。機語深穩。有回石頭不下釣魚山風軌。無見之見由是洞然明白。謂余不信。試以此錄驗焉。</p>
<p>元統閼逢閹茂八月上吉。雙徑山主元叟行端䟦。</p>
</div>
<div class='div-xu'><a id='mulu137' />
<p class='h1'>No. 1396-G 無見覩和尚語錄䟦</p><p>當胡元之末。中華法道尚盛于吳浙間。知識輩出。各踞雄席。交振化聲。時無見覩公高遁天台華頂。四十年影不出山。中峰本公菴居天目。諸方爭請而不應。道風並峻。敻古鮮儔。以故天下指為二甘露門。湖海玄學之士。嚮風趨慕。只恐其後。至我日域求法之侶。莫不航海梯山。願一瞻禮。吁。道德感人乃如是耶。逮乎明季。諸家法脉悉皆斷絕。唯有二翁雲仍繩繩如綫。得非源遠而流長者乎。余嘗憾中峯廣錄梓行<span class='corr'>已</span>久。獨無見語要未見傳世。殊為缺典。頃撿續藏中。獲睹其錄。正如陰晦長夜忽見夜光之珠。其喜可勝言哉。且其語簡古超邁。足以開發學者。及閱山居諸篇。一皆從真參實踐中渾然流出。固非韻人高士可以擬厥萬一者也。亟宜綉梨以垂將來。倘樂道忘勢頂門具眼者覽之。焉得不重為至寶歟。</p>
<p>旹延寶甲寅歲仲夏月。後學峩山沙門道澄月潭和。</p>
<p style="margin-left:1em">南敬䟦。</p>
</div>
</div><!-- end of div[@id='body'] -->
</body></html>