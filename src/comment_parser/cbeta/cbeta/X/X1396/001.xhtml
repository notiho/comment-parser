<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無見先覩禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1396-A 天台無見覩禪師語錄序</p><p>宗門嫡派。祇論真贋。不論隱顯。真得正法眼。常作人天師者。雖埋踪剷影。而千載精光自然迸現。玉潤山輝。珠藏川媚。神物呵護。不可得而埋沒也。達磨西來。至曹溪祖而別為五。臨濟正傳。至無準範而別為二。斷橋倫與雪巖欽。其雙鵰竝擊。兩驥偕馳者也。後來一翔一集。一躍一潛。總在大機大用。不可思議中。擔當佛祖慧命。豈假聲施烜赫。與世法角門庭哉。無見覩和尚。為斷橋嫡骨嫡髓兒孫。而介菴進和尚。則無見之十三世墮地獅孫也。此錄自元丁酉。歷明迄今丁酉。恰三百年。而嚮來藏之名山。傳之其人者。忽從龍宮海藏推出。俾金明介和尚得拂拭而光大之。亦大奇特因緣矣。天台自智者大師。以至大寂高菴諸名宿。卓杖華頂。響振諸方。而無見和尚乃能於高寒孤僻之地。展一坐具。閱盡四十春秋。足跡不離戶限。而道價洋溢。奔走歸依。拈提開示。悉從一毛頭現寶王剎。微塵裏轉大法輪。稱性而談。機鋒聳峻。視世間語言文字逼塞虗空者。何啻千里萬里哉。紀實讚頌。具在金華黃晉卿學士序。國清曇噩大師塔銘。雙徑元叟端禪師䟦中。足當千秋攷證也。順治丁酉季龝中澣日。國子司業前戊辰二甲進士。虞部郎副廷尉。曹溪弟子福徵[橘-矛+隹]李道一居士埽菴譚貞默槃談撰。</p>
</div>
<div class='div-xu'><a id='mulu2' />
<p class='h1'>No. 1396-B 無見覩禪師語錄序</p><p>天台之華頂峯有大比丘居焉。曰無見覩禪師。禪師之道。上承臨濟之正傳者也。盖自菩提達磨以摩訶迦業所得無上正法。至于東土。直接上根。其後支分為二。而心印獨傳於曹溪。派別為五。而宗風大振於臨濟。其得人之眾。莫臨濟一宗為盛焉。七傳至於楊岐白雲五祖圓悟。誠所謂不立一法。根源直截。使人明心見性以成佛者矣。悟之傳有虎丘隆公大慧杲公。皆卓然樹立教道於故宋南渡之初。東南禪門之盛。遂冠絕於一時。而隆之傳為應菴華公密菴傑公破菴先公及無準範公。凡四世。範公之傳則有斷橋倫公雪岩欽公。當宋之季年。宗開耆宿相繼遷謝。而二公獨唱道東南。以振揚宗風為<span class='corr'>己</span>任。可謂禪門之柱石矣。倫公之傳為方山寶公。而禪師則得法於寶公。故其門庭嚴峻。機關警捷。無忝於乃祖。其居華頂四十寒暑。苦行堅守。足跡未甞下山。不起于座。而道價之重。傾動遠邇。此其為道。豈非有光于臨濟之正傳者耶。初欽公之傳為高峯妙公中峯本公。而妙公晏坐天目山。設死關以待學者。終其身亦不下山。其與禪師實法門叔侄行。故其為道若出一揆。入　國朝以來。能使臨濟之法復大振於東南者。本公及禪師而<span class='corr'>已</span>。可謂盛哉。禪師沒既久。弟子道昌集其語錄將刊梓以行。來請予為序。予於禪師之道。其微奧高遠者。誠非所能知。輙述其源流之所自。書于首簡。庶使覧者目擊而道存。則思過半矣。至正十七年歲在丁酉二月甲子。中奉大夫前翰林侍講學士知　制誥同修國史同知　經筵事黃溍撰。</p>
</div>
<div class='div-xu'><a id='mulu3' />
<p class='h1'>No. 1396-C 與譚祭酒書</p><p style="margin-left:1em">無見和尚語錄。得其殘蠧之餘。輯為二卷梓行。俾閱者非徒追配古德。益見祖大。坐華頂四十年。足不越閫。而道風彌播。傾動寰宇。元主賜號終其山。于中應機垂示。開鑿眼目之奧旨。進不敢私。特揭出以公諸天下。煩居士送入楞嚴經坊。以便請看。幸甚。</p>
</div>
<div class='div-other'><a id='mulu4' />
<p class='h1'>無見和尚語錄目錄</p>
<ul class="">
<li>序文<span class="note-inline">(黃文獻公撰)</span></li>

<li>卷上
<ul class="">
<li>示眾</li>

<li>小參</li>

<li>法語</li>

<li>頌古</li>

<li>真贊</li>
</ul></li>

<li>卷下
<ul class="">
<li>偈頌</li>

<li>山居詩</li>

<li>題䟦</li>

<li>臨終遺誡</li>

<li>辭世偈</li>
</ul></li>

<li>附
<ul class="">
<li>塔銘<span class="note-inline">(國清曇噩撰)</span></li>

<li>跋</li>
</ul></li>
</ul></div>No. 1396
<p class='juan'><a id='mulu5' />妙明真覺無見覩和尚住華頂善興禪寺語錄卷上</p><p class="byline">處州福林禪院嗣法門人智度等編</p><p class="byline">嘉興金明寺第十三代孫悟進重梓</p>
<div class='div-other'><a id='mulu6' />
<p class='h1'>示眾</p><p>風泠泠。日杲杲。薝蔔花開滿路香。池塘一夜生春草。堪悲堪咲老瞿曇。四十九年說不到。阿呵呵。拍禪床下座。</p>
<p>示眾。若論此事。三世諸佛。一大藏教。詮註不及。天下老和尚。拈提不起。直饒有傾湫之辨。倒嶽之機。一點也用不著。諸仁者。饑則喫飯。困則打眠。熱則乘凉。寒則向火。一一天真。一一明妙。何得蹋步向前。論禪論道。誤將魚目為珠。錯認橘皮作火。不見道。大機須透徹。大用須直截。不識東家孔丘翁。却向他邦尋禮樂。卓拄杖云。錯。復舉龐居士問馬大師。不與萬法為侶者是什麼人。馬祖云。待汝一口吸盡西江水。却向汝道。士有省。師頌云。一口吸盡西江水。鷓鴣啼在深花裏。縱饒直下便承當。何啻白雲千萬里。曳拄杖下座。</p>
<p>小參。臨濟入門便喝。德山入門便棒。亂世英雄。雪老低頭歸菴。麻谷携鋤入園。太平奸賊。所以道。句中不停意。意中不停句。意句不同倫。且作麼生會。直饒向劍刃上翻身。氷稜上走馬。也是無風匝匝之波。不見雲門道。盡乾坤大地。無絲毫過患。猶是轉句。不見一法。始是半提。更須知有全提底。且作麼生是全提底。擊拂子云。自出洞來無敵手。得饒人處且饒人。復舉臨濟聞德山示眾云。道得也三十棒。道不得也三十棒。濟令侍者去問。為什麼道得也三十棒。道不得也三十棒。他若打你。接住送一送。看他如何。侍者至彼理前問。德山便打。侍者接住送一送。德山便歸方丈。侍者回舉似臨濟。濟云。我從來疑著者漢。雖然如是。汝還見德山麼。侍者擬議。濟便打。師云。千鈞之弩。豈為鼷鼠發機。奔流度刃。疾燄過風。則不無二老。仔細撿點將來。三十棒只合自喫。何故。將頭不猛。累及三軍。擊拂子下座。</p>
</div>
<div class='div-other'><a id='mulu7' />
<p class='h1'>小參</p><p>過去諸如來。斯門<span class='corr'>已</span>成就。夢裏求形。水中捉月。現在諸菩薩。今各入圓明。浦得老鼠。打破油甕。未來修學人。當依如是法。彼自無瘡。勿傷之也。無計較中翻成計較。無途轍中翻成途轍。殊不知。屠坊酒肆全彰古佛家風。閙市紅塵顯出祖師巴鼻。若也舉一明三。目機銖兩。何啻白雲萬里。嗄。華開華落任風吹。自有清香滿天地。復舉雪峯示眾云。三世諸佛向火燄上轉大法輪。玄沙云。近日官令稍嚴。峯云。作麼生。沙云。不許攙行奪市。雪峰不覺吐舌。雲門云。火燄為三世諸佛說法。三世諸佛立地聽。師云。雪峰父子。將謂播揚大教。殊不知。馳騁機解。衒耀見聞。雲門忍俊不禁。道個火燄為三世諸佛說法。且道畢竟說什麼法。離婁明未徹。師曠聽非聰。便下座。</p>
<p>白雲度參問。西來密意未審如何。師云。待娑羅峰點頭即向汝道。度以手搖曳擬答。師便喝。度云。娑羅峰頂。白浪滔天。花開芒種後。葉落立秋前。師云。我家無殘羮剩飯也。度云。此非殘羮剩飯而何。師頷之。</p>
</div>
<div class='div-other'><a id='mulu8' />
<p class='h1'>法語</p>
<div class='div-other'><a id='mulu9' />
<p class='h2'>示徐提點</p><p>信是道元功德母。長養一切諸善根。先聖曲垂方便。出一言半句。無非應病與藥。又何甞以實法繫綴於人。迷則千差萬別。悟則事同一家。葢因積劫以來。無明煩惱所覆。不能洞徹見源。豈可汩沒塵勞。虗喪光陰。一念稍有差別。墮在三惡道中。其時追悔嗟臍無及矣。古之有志於道者。巖居穴處。草衣木食。遇聲遇色。如石上栽花。見名見利。似眼中著屑。今人多為聰明利智所使。廣學多聞。以資談柄。如蠶作繭自纏自縳。不能忘其筌蹄。誠可憐憫。呆菴提點。篤志此道。棄名利如弊屣。甘淡薄如頭陀。噫。天下無二道。聖人無二心。豈可自暴自棄。甘受輪轉。須是盡底放下世緣。頓忘人我。猛著精彩。密密參究。自然與道相應。李遵勗云。參禪須是鐵漢。著手心頭便判。直取無上菩提。一切是非莫管。</p>
</div>
<div class='div-other'><a id='mulu10' />
<p class='h2'>示蕭元帥</p><p>無上妙道。人人本具。葢因積劫以來妄想執著。未能頓明本地風光。大力量人。當用真實工夫。舉古人話頭。於一切處。密密提撕。心心無間。驀然打破疑情。始有自由分。若是半疑半信。卒難搆得。正如關羽於百萬軍中取顏良首相似。不畏前境。決勝千里。豈不快哉。今時士大夫。沒溺文字語言。不下真實工夫。若欲洞徹生死根源。當如實而參。如實而悟。便可與佛祖把手共行。示現宰官身而為說法矣。</p>
</div>
<div class='div-other'><a id='mulu11' />
<p class='h2'>示蒯朝奉</p><p>我佛世尊。為一切眾生作大醫王。經云。我如良醫知病說藥。服與不服非醫咎也。一大藏教五千四十八卷。皆治世藥方也。將謂應病與藥。殊不知。藥多病甚。後代祖師。不能與之除去病源。却於灸瘢瘡上。重加艾炷。或云。直指人心見性成佛。或云即心即佛。非心非佛。或擬議便喝。或開口便打。根性不等。用藥非一。消則成醍醐。不消成毒藥。病去藥存。是亦病也。玄沙示眾云。汝等盡道接物利生。忽遇三種病人作麼生接。患盲者。拈槌豎拂他又不見。患聾者。語言三昧他又不聞。患啞者。教他說又說不得。若接此三種人不得。佛法無靈驗。有僧請益雲門。門云汝禮拜著。僧拜起。門以拄杖挃。僧退後。汝不是患盲麼。門又喚僧近前。汝不是患聾麼。門云還會麼。僧云不會。門云汝不是患啞麼。其僧言下契悟。雲門大師慣用此藥。要且只能殺人不能活人。何故。上等醫人非藥為藥。中等醫人以藥為藥。下等醫人藥成非藥。且道。阿魏因甚麼無真。水銀因甚麼無假。甘草得恁麼甜。黃連得恁麼苦。若是具眼道流。不向舌根薦取。臚塘桂山先生素蘊儒業。又得盧扁之妙。常以濟物為懷。特承遠訪。扣問入道之要。直欲洞徹生死根源。因舉五祖演和尚云。釋迦彌勒猶是他奴。且道他是阿誰。但於二六時中。密密參究。久久純熟。驀然噴地一下。如病得汗。豈不快哉。</p>
</div>
<div class='div-other'><a id='mulu12' />
<p class='h2'>示直翁徐居士</p><p>長夏獲以同居岩間松下。一語一默喜不自勝。且道與古人夏中不聞正因兩字。是同是別。請直翁下一轉語。機先著眼。未是俊流。昔汾陽昭禪師參七十餘員善知識。後見首山問百丈卷席意旨如何。山云龍袖拂開全體現。汾陽又問師意如何。山云象王行處絕狐踪。汾陽於此大悟。禮拜起云。萬古碧潭空界月。再三撈摝始應知。傍有僧云。汝見甚麼道理。便乃自肯。汾陽云。正是我放身捨命處。看他古人終不肯自小結果。參禪縱有所省。若不見人。謂之癡禪。悟迹不除。翻成籠檻。一切處為之禁制。坐在勝妙界中。前輩謂之鶻臭布衫。最難卸却。更宜審諦。第一不得向黑山下鬼窟裏作活計。第二不得向急水上打毬子。四威儀內。急切用工。驀然拶破面門。元來只是舊時人。更無絲毫為障為碍。言多道遠。勉之。</p>
</div>
<div class='div-other'><a id='mulu13' />
<p class='h2'>示覺空菴主</p><p>覺所覺空。空覺極圓。聞所聞盡。盡聞不住。恁麼見得。早涉途程。不見道。情存聖量。猶涉客塵。<span class='corr'>己</span>見未忘。還同滲漏。豈可論心論性。講禪講道。以當宗乘。古之有志於道者。名利不干懷。財寶不為念。大忘人世。草衣木食。以實參實悟為期。若是口裏水漉漉地。惟增業識耳。檢點將來。成得甚麼邊事。聰明不敵生死。乾慧豈免輪迴。圜通菴主篤志於道。真末世光明幢也。但聰敏太過。坐在勝妙界中。見聞不脫。如水中月。一日需語為警䇿。吁。白雲山頂相見了也。圓通菴中相見了也。更有甚麼相孤負處。又欲拈禿筆塗白紙耶。</p>
</div>
<div class='div-other'><a id='mulu14' />
<p class='h2'>示玳禪人</p><p>昔日雪峰多苦行。不辭九到與三登。幡然有意思前古。一䇿春風下碧層。三山玳禪人同住峰頂。將欲遍參。出紙求語。古德云。識得拄杖子。一生參學事畢。且道。這個是拄杖子。那個是參學事。若也道得。未具參學眼在。若道不得。亦未具參學眼在。</p>
</div>
<div class='div-other'><a id='mulu15' />
<p class='h2'>示尼無瑕</p><p>昔大慧和尚會中。玅聰禪人。幼年打硬修行。曾在徑山度夏。一日大慧上堂。舉石頭示藥山。恁麼也不得。不恁麼也不得。恁麼不恁麼總不得。妙總於此有省。大慧舉岩頭打渡逢婆子話詰之。妙總頌云。一葉扁舟泛渺茫。呈橈舞棹別宮商。雲山海月俱拋却。嬴得莊周蝶夢長。看他得底人。著著自有出身之路。豈肯死於語下乎。靖山禪士。孜孜為道。遠扣峰頂。袖紙乞語。況余藏拙深雲。初未曾與人道個不字。憫其情切。因書妙總見大慧因緣。果能如實而參到大安樂之地。雖百千妙總。亦在下風矣。就書一偈以勉。清標不讓末山尼。純淨無瑕亦未奇。噴地一聲真慶快。英雄真個丈夫兒。</p>
</div>
<div class='div-other'><a id='mulu16' />
<p class='h2'>示自省新戒</p><p>高菴和尚云。父母養汝身。師友成汝志。無饑寒之迫。無征役之勞。於此不精進成辦道業。他日何面目見父母師友乎。此語可與日月爭光。盖出家非圖清閒取快活也。難行能行。難學能學。難忍能忍。難捨能捨。於一切處。舉古人話頭。密密參究。以悟為則。又不得將心待悟。四恩難報。信施難消。時光迅速。慎勿虗度。</p>
</div>
<div class='div-other'><a id='mulu17' />
<p class='h2'>示道昌禪人</p><p>古人正因出家。正因行脚。為生死不明。為斷煩惱。出三界。續佛慧命。非求安逸也。非求溫飽也。非求蝸角利名也。遠塵離俗。超越淤泥。山林岩穴。一心精進。成辦道業。開善謙禪師示眾云。思量分別決定不是。見聞覺知決定不是。行住坐臥決定不是。問答語言決定不是。且絕此四個路頭。却提起趙州個無字。自然管取呵呵咲去。與夫浮辭濫說不伴矣。勉之。</p>
</div>
<div class='div-other'><a id='mulu18' />
<p class='h2'>示宗本新戒</p><p>古悳云。養子不須教。落賺自然會。其可教者。語言糟粕耳。治心須求妙悟。其玅悟之心。在乎勇猛精進。拶透向上關棙子。實不在語言文字也。縱有明師密授。不如心之自得。故曰得之於心。觸物遇緣。不謀而應。雖然。猶恐坐在勝妙界中。更須百尺竿頭進步得大自在可也。不得大愚辭歸宗欲往諸方學五味禪去。宗云。我者裏有一味禪。為甚不學。愚云如何是和尚一味禪。宗便打。愚云嗄。我會也。我會也。宗又打。看他古人門風高峻。手段惡辣。與夫婆婆和和者。何啻天淵之隔。且道。大愚畢竟會個甚麼。者裏道得也三十棒。道不得也三十棒。得汝異日歸來。肋下拔本。</p>
</div>
<div class='div-other'><a id='mulu19' />
<p class='h2'>示徒妙理參方</p><p>黃龍禪師云。父嚴則子敬。今日之規訓。後日之模範也。嫗之煦之。春夏所以生育也。霜之雪之。秋冬所以成熟也。吾欲無言可乎。出家當以戒行為先。戒是正順解脫之本。戒為入道之門。若無戒行。善根不生。佛祖明言。可不慎哉。但於一切處一切時。舉古人話頭。密密參究。驀然噴地一下。始有少分相應。庶不孤出家行脚之本志。因書偈以勉。教理精通驢繫橛。祖關透徹鳥棲蘆。二途不涉超諸見。方稱出家大丈夫。</p>
</div>
<div class='div-other'><a id='mulu20' />
<p class='h2'>示仁禪人</p><p>參禪學道。要在志之堅確。把做無緊得緊一件事。痛加煅煉。驀然萬仞崖頭撒手。放身捨命一番始得。若是顢顢頇頇。今日三明日四。虗喪光陰。大不濟事。不見玄沙云。我立地待汝搆取。如今不搆取。更待何時。毋得自輕而退屈。古德云。昨夜文殊普贒起佛見法見。各與三十拄杖。貶向二鐵圍山。噫。切忌認驢鞍橋。作阿爺下頷。</p>
</div>
<div class='div-other'><a id='mulu21' />
<p class='h2'>示顯禪人</p><p>古云。道本無言。因言顯道。又云。語不離窠臼。焉能出葢纏。大丈夫如倚天長劍。凜乎不可干犯。始有自由分。祖師方便。如大火聚。近之則喪身失命。若是思而解。慮而知。則千里萬里矣。蒲田顯禪人欲瞻禮補陀。出紙求語。吁。同堂喫飯。同牀打睡。問訊起居。俯仰折旋。一一天真。有甚麼相孤負處。因書四句以勉之。頭頭物物顯真常。即是圓通徧十方。四萬八千峰頂上。寒梅樹樹噴清香。</p>
<p>是身壽命。如駒過隙。奚暇閒情。妄為雜事。果於二六時中。閙裏底靜中明。靜裏底閙中薦。驀然噴地一下。則參學事畢矣。</p>
</div></div>
<div class='div-other'><a id='mulu22' />
<p class='h1'>頌古</p>
<div class='div-other'><a id='mulu23' />
<p class='h2'>世尊拈花</p><p>禾黍不陽艶。競栽桃李春。翻令力耕者。半作賣花人。</p>
</div>
<div class='div-other'><a id='mulu24' />
<p class='h2'>那吒太子</p><p>廓清五蘊吞十方。平分風月<span class='corr'>已</span>乖張。陽春雪曲知音少。打瓦鑽龜謾度量。</p>
</div>
<div class='div-other'><a id='mulu25' />
<p class='h2'>達磨門人各言所得</p><p>甜瓜生苦瓠。美棗多荊棘。利旁固有刀。貪人還自賊。</p>
</div>
<div class='div-other'><a id='mulu26' />
<p class='h2'>六祖風幡</p><p>不是風幡不是心。紫荊樹上結林檎。高山流水尋常事。不是子期誰賞音。</p>
</div>
<div class='div-other'><a id='mulu27' />
<p class='h2'>百丈野狐</p><p>不落不昧強名模。那個男兒是丈夫。夜靜虗堂人寂寂。一輪明月照平湖。</p>
</div>
<div class='div-other'><a id='mulu28' />
<p class='h2'>南泉斬猫</p><p>狸奴提起太生獰。擬議停機隨見坑。最好一刀分兩段。免教千古競頭爭。</p>
<p>頭戴草鞋便出去。趙州何事太匇匇。沾衣欲濕杏花雨。吹面不寒楊柳風。</p>
</div>
<div class='div-other'><a id='mulu29' />
<p class='h2'>不是心不是佛不是物</p><p>頂門竪亞摩醯眼。肘後斜懸奪命符。堪咲東村王大姐。却來壁上畵葫蘆。</p>
</div>
<div class='div-other'><a id='mulu30' />
<p class='h2'>陸亘大夫問南泉天地與我同根</p><p>天地同根物同體。尋言逐句太糢糊。牡丹花發如春夢。會得依然在半途。</p>
</div>
<div class='div-other'><a id='mulu31' />
<p class='h2'>庭前栢樹子</p><p>謾將庭栢示來僧。見得分明未十成。偏愛暮雲歸未合。遠山無限碧層層。</p>
</div>
<div class='div-other'><a id='mulu32' />
<p class='h2'>僧問投子。和尚住此山有何境界。子云丫角女子白頭絲</p><p>丫角女子白頭絲。四海禪流知不知。一旦風雷化龍去。刻舟求劒太愚癡。</p>
</div>
<div class='div-other'><a id='mulu33' />
<p class='h2'>趙州狗子佛性</p><p>狗子佛性。秉劒行令。擬議停機。喪身失命。</p>
</div>
<div class='div-other'><a id='mulu34' />
<p class='h2'>溈山與仰山摘茶</p><p>子形不見只聞聲。體用全彰撼樹鳴。黃鶯枝上千般語。不是謳歌不是經。</p>
</div>
<div class='div-other'><a id='mulu35' />
<p class='h2'>趙州青州布衫</p><p>無絃琴別曲。穴鼻針穿線。西風一陣來。落葉兩三片。</p>
</div>
<div class='div-other'><a id='mulu36' />
<p class='h2'>僧問法眼如何是曹源一滴水。眼云是曹源一滴水。韶國師於言下大悟</p><p>曹源一滴混涇清。打碎焦磚連底冰。鸚鵡故鄉歸不得。大都言語太分明。</p>
</div>
<div class='div-other'><a id='mulu37' />
<p class='h2'>僧問首山如何是佛</p><p>新婦騎驢阿家牽。太虗空中生閃電。笊篱無柄摝春風。撼動落花飛片片。</p>
</div>
<div class='div-other'><a id='mulu38' />
<p class='h2'>五祖示眾釋迦彌勒猶是他奴。且道他是阿誰。便下座</p><p>雨洗淡紅桃蕚嫩。風吹淺碧柳絲輕。縱饒曠劫生前會。也是空花醫眼睛。</p>
</div>
<div class='div-other'><a id='mulu39' />
<p class='h2'>俱胝竪指</p><p>一生受用不盡底。單單嚇得小孩兒。金華峰頂團團月。仔細看來似舊時。</p>
</div>
<div class='div-other'><a id='mulu40' />
<p class='h2'>僧問首山。學人到寶山空手回時如何。山云家家門前火把子</p><p>家家門前火把子。也是盲人撞瞎虎。畵棟朝飛南浦雲。朱簾暮捲西山雨。</p>
</div>
<div class='div-other'><a id='mulu41' />
<p class='h2'>德山托鉢</p><p>紅蓼汀洲一笛風。暮雲滅盡水吞空。可憐無限深秋意。祇在沙鷗冷眼中。</p>
</div>
<div class='div-other'><a id='mulu42' />
<p class='h2'>黃龍三關</p><p>我手何似佛手。人前剛要揚家醜。雨打梨花蛺蝶飛。風吹柳絮毛毬走。</p>
<p>我脚何似驢脚。瘥病不假驢駝藥。堪咲靈山老古錐。無端拋下個木杓。</p>
<p>人人有個生緣。三個猢猻夜簸錢。風送水聲來枕畔。月移松影到床前。</p>
</div>
<div class='div-other'><a id='mulu43' />
<p class='h2'>僧問石頭徹禪師。如何是教外別傳一句。徹云東村王老夜燒錢</p><p>東村王老夜燒錢。脫殻烏龜飛上天。盡道草生芒種後。誰知葉落立秋前。</p>
</div>
<div class='div-other'><a id='mulu44' />
<p class='h2'>犀牛扇子</p><p>國師無故索犀牛。侍者連忙呈破扇。聾人不聽天上雷。却向雲中看閃電。</p>
</div>
<div class='div-other'><a id='mulu45' />
<p class='h2'>良遂參麻谷</p><p>上門上戶苦辛參。携<span class='corr'>钁</span>入園亦未甘。十二本經幾賺却。誰知又被谷師瞞。</p>
</div>
<div class='div-other'><a id='mulu46' />
<p class='h2'>石頭馳書</p><p>寧可永劫受沈淪。不從諸聖求解脫。南嶽峰頭太險生。上天下地一隻鶴。</p>
</div>
<div class='div-other'><a id='mulu47' />
<p class='h2'>女子出定</p><p>青山不動勢崔嵬。百鳥逢春<span class='corr'>晝</span>夜啼。公子不知時節換。玉鞭揚起過山西。</p>
</div>
<div class='div-other'><a id='mulu48' />
<p class='h2'>馬祖踏倒水潦</p><p>一脚踏倒太無情。秋月寒潭徹底清。試問慣諳途路者。長安去此幾多程。</p>
</div>
<div class='div-other'><a id='mulu49' />
<p class='h2'>青原參六祖</p><p>聖諦不為何堦級。風吹不入雨不濕。縱饒脫體便承當。也是餬餅裏覔汁。</p>
</div>
<div class='div-other'><a id='mulu50' />
<p class='h2'>長慶問靈雲如何是佛法大意。答云驢事未了馬事到來</p><p>驢事未了馬事來。喜得陽春大地回。唯有嶺梅先漏泄。一枝獨向雪中開。</p>
</div>
<div class='div-other'><a id='mulu51' />
<p class='h2'>僧問石霜如何是和尚深深處。霜云無鬚鎻子兩頭搖</p><p>無鬚鎻子兩頭搖。六月雲深雪未消。萬仞峰頭獨足立。不妨提起活人刀。</p>
</div>
<div class='div-other'><a id='mulu52' />
<p class='h2'>馬祖問野鴨</p><p>飄然野鴨過長空。逐浪隨波不見蹤。忽爾鼻頭知痛癢。大雄峰頂喪家風。</p>
</div>
<div class='div-other'><a id='mulu53' />
<p class='h2'>臨濟囑三聖</p><p>瞎驢滅却正法眼。當頭切忌錯商量。天荒地老無人會。優鉢羅華遍界香。</p>
</div>
<div class='div-other'><a id='mulu54' />
<p class='h2'>百丈再參</p><p>振威一喝。虗空釘橛。三日耳聾。弄巧成拙。</p>
</div>
<div class='div-other'><a id='mulu55' />
<p class='h2'>僧問百丈如何是奇特事</p><p>獨坐大雄峰。烟雲千萬重。鳥啼花自咲。何處不春風。</p>
</div>
<div class='div-other'><a id='mulu56' />
<p class='h2'>趙州訪二菴主</p><p>柳色拖藍重。桃花爛熳紅。遊人看不足。分付與東風。</p>
</div></div>
<div class='div-other'><a id='mulu57' />
<p class='h1'>真贊</p>
<div class='div-other'><a id='mulu58' />
<p class='h2'>出山相</p><p>六年苦行。一麻一麥。餓得面皮黃。凍得眼睛白。夜半覩明星。無端揚醜惡。累及後代兒孫。個個無繩自縛。髼頭跣足出山來。一任天下人貶剝。</p>
</div>
<div class='div-other'><a id='mulu59' />
<p class='h2'>觀音大士</p><p>寶月光中。慈悲相好。白水粼粼。綠楊裊裊。普與眾生除熱惱。無煩惱處討煩惱。</p>
</div>
<div class='div-other'><a id='mulu60' />
<p class='h2'>善財</p><p>百城烟水無知識。辛苦參尋去復來。是處春山春水綠。不勞彈指閣門開。</p>
</div>
<div class='div-other'><a id='mulu61' />
<p class='h2'>達磨祖師</p><p>直指人心。見性成佛。誑謼閭閻。未有了日。一華五葉成狼籍。</p>
<p>折蘆渡江。平地荊棘。心不負人。面無慚色。</p>
</div>
<div class='div-other'><a id='mulu62' />
<p class='h2'>寒山</p><p>心似秋月。話作兩橛。石壁題詩。弄巧成拙。</p>
</div>
<div class='div-other'><a id='mulu63' />
<p class='h2'>拾得</p><p>捱墨作戲。無可不可。閭丘老人。當面錯過。</p>
</div>
<div class='div-other'><a id='mulu64' />
<p class='h2'>三教圖</p><p>視不見我。瞻之在前。法身無為。不墮諸數。會得三家村裏事。隨機權變開門戶。陳年葛藤齊剗却。杲杲日輪正卓午。</p>
</div>
<div class='div-other'><a id='mulu65' />
<p class='h2'>馬大師</p><p>即心即佛。揚聲止響。非心非佛。露柱抽骨。出八十餘員知識。個個口裏水漉漉。誰云踏殺天下人。六六元來三十六。</p>
</div>
<div class='div-other'><a id='mulu66' />
<p class='h2'>韶國師</p><p>心外無法。滿目青山。冬瓜直儱侗。瓠子曲灣灣。枯曹源一滴之水。破清凉惟識之關。隨機應用顯綱宗。承言滯句管窺斑。四萬八千峯頂上。一輪秋月對慈顏。</p>
</div>
<div class='div-other'><a id='mulu67' />
<p class='h2'>無準和尚</p><p>者個[仁-二+董]儂。果難名模。非但藞苴。且是惡辣。誰知正法眼藏。向這瞎驢滅却。落賺後代兒孫。敲打虗空鳴嚗嚗。咄。</p>
</div>
<div class='div-other'><a id='mulu68' />
<p class='h2'>斷橋和尚</p><p>南山白額虎。踞地大哮吼。虗空弄爪牙。佛祖皆罔措。陳年莧菜根。毒氣多遍布。破家散宅者。競撾塗毒鼓。松山風撼碧濤寒。眼裏聞聲為舉似。</p>
</div></div>
<div class='div-other'><a id='mulu69' />
<p class='h1'>自讚</p>
<div class='div-other'><a id='mulu70' />
<p class='h2'>窄菴首座請</p><p>髼頭破衲。百醜千拙。種荳不生苗。栽蔬根倒茁。勿逢穿耳客。機先還漏泄。眉間掛劍時。對面成途轍。窄則遍寥沉。寬則不容針。寒山撫掌咲呵呵。老倒豐干太饒舌。</p>
</div>
<div class='div-other'><a id='mulu71' />
<p class='h2'>錦江模書記請</p><p>真形無形。真相無相。不依本分。打模畵樣。捩轉鐵面皮。虗空敲作響。看你這般伎倆。宜乎貶向錦江之上。</p>
</div>
<div class='div-other'><a id='mulu72' />
<p class='h2'>無文綺藏主請</p><p>一樹青松。一輪明月。佛法下衰。出這妖孽。妄言綺語。話作兩橛。髼頭破衲坐磐陀。誰知弄巧翻成拙。明眼人前咲不徹。</p>
</div>
<div class='div-other'><a id='mulu73' />
<p class='h2'>昌禪人請</p><p>覿面相呈。更無回互。振威一喝。千聖罔措。青山滿目無今古。</p>
</div>
<div class='div-other'><a id='mulu74' />
<p class='h2'>海會寺印空長老請</p><p>萬峯頂走馬。大海中輥毬。面目如親薦。鐵船水上浮。</p>
</div>
<div class='div-other'><a id='mulu75' />
<p class='h2'>壽寮元請</p><p>髼頭破衲一村僧。火種刀耕住碧層。年老成魔無足恠。呵風罵雨得人憎。</p>
</div>
<div class='div-other'><a id='mulu76' />
<p class='h2'>范居士請</p><p>描也描不成。畵也畵不就。拈起黑漆竹篦。直得移星換斗。堪悲堪咲老維摩。一點酬人太多口。</p>
</div>
<div class='div-other'><a id='mulu77' />
<p class='h2'>有道潘學士請</p><p>以我為隱乎。吾無隱乎爾。面目太分明。認著還不是。阿呵呵。囉囉哩。楖栗橫肩不顧人。月明又渡坦溪水。</p>
</div>
<div class='div-other'><a id='mulu78' />
<p class='h2'>心海湧首座請</p><p>長松樹下。坐磐陀石。這般伎倆。對面不識。當陽一喝。太虗霹靂。波翻浪涌未為奇。生鐵蒺藜當面擲。</p>
</div>
<div class='div-other'><a id='mulu79' />
<p class='h2'>遠禪人請</p><p>耳朵兩片皮。鼻孔向下垂。一一皆明妙。覿面莫遲疑。長松樹頂月光輝。</p>
</div>
<div class='div-other'><a id='mulu80' />
<p class='h2'>自省新戒請</p><p>父子不傳之妙。豈可打模畵樣。若是跨竈兒孫。終不如盲摸象。不見臨濟參黃蘗。臨機進前劈口掌。者裏酌然能猛省。鼻孔元來搭唇上。</p>
</div>
<div class='div-other'><a id='mulu81' />
<p class='h2'>道源新戒請</p><p>形直影端。源深流長。描摹逼真。也只尋常。若是克家種草。當陽掀倒禪床。本來面目無遮覆。颯颯松風為舉揚。</p>
</div>
<div class='div-other'><a id='mulu82' />
<p class='h2'>朴侍者請</p><p>身從無相中受生。猶如幻出諸形像。大朴未分。形名未兆。早是起模畵樣。又豈可夢裏求形。水中捉月耶。咄。</p>
</div>
<div class='div-other'><a id='mulu83' />
<p class='h2'>顯禪人請</p><p>通身無影像。徧界絕行蹤。面目如親薦。長松撼碧空。</p>
</div></div>
<p class='juan'>妙明真覺無見覩和尚住華頂善興禪寺語錄卷上</p>
</div><!-- end of div[@id='body'] -->
</body></html>