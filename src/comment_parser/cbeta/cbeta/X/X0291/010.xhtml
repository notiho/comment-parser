<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經直指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu14' />大佛頂如來密因修證了義諸菩薩萬行首楞嚴經直指卷第十</p><p class="byline">洞宗三十四世丹霞沙門　圅昰天然　疏</p><p class="byline">嗣法門人　今釋澹歸　閱</p><p class="byline">今辯樂說　較</p>
<div class='div-commentary'><p style="margin-left:1em">上三想陰竟。</p>
<p style="margin-left:1em">△四行陰。分五。初想盡勝相。</p>
</div>
<div class='div-orig'><p>阿難。彼善男子修三摩提。想陰盡者。是人平常夢想銷滅。寤寐恒一。覺明虗靜。猶如晴空。無復麤重前塵影事。觀諸世間大地山河。如鏡鑑明。來無所黏。過無蹤跡。虗受照應。了罔陳習。唯一精真。</p>
</div>
<div class='div-commentary'><p style="margin-left:1em">由寤有想。故寐有夢。今想陰既盡。則寐猶寤。以無想故無夢。無夢故恒一也。麤重謂煩惱也。煩惱皆由想生。覺性本自虗明。為想所覆。想盡則覺性顯露。猶如晴空。一切陽燄隙塵。往來空中。無住無著。覺明亦然。想盡覺顯。任根塵對現。如空受物。更無繫絆。唯一真性矣。陳習謂往昔妄想。了罔謂曉然其無也。</p>
<p style="margin-left:1em">△二行陰區宇。</p>
</div>
<div class='div-orig'><p>生滅根元。從此披露。見諸十方十二眾生。畢殫其類。雖未通其各命由緒。見同生基。猶如野馬。熠熠清擾。為浮根塵究竟樞穴。此則名為行陰區宇。</p>
</div>
<div class='div-commentary'><p style="margin-left:1em">生滅為行陰根元。想陰未盡。則全身行中。為想所紛。而不能見。今想盡。故能觀見十二類生生死之相。未盡各命由緒者謂生滅始相。此相須識空方可頓了。蓋行之所緣。即無明也。野馬即陽燄。喻行陰微細。於空覺中。非想盡則不能見。三界生因。皆本於此。故曰根塵樞穴。樞之有穴。門由關閉。此同分生基也。熠熠即野馬光燄之狀。擾而曰清者由想盡故無煩動耳。</p>
<p style="margin-left:1em">△三行陰盡相。</p>
</div>
<div class='div-orig'><p>若此清擾熠熠元性。性入元澄。一澄元習。如波瀾滅。化為澄水。名行陰盡。是人則能超眾生濁。觀其所由。幽隱妄想。以為其本。</p>
</div>
<div class='div-commentary'><p style="margin-left:1em">熠熠清擾而曰元性者。由迷真識而有生滅。則生滅皆為識性變現。行盡歸元。元澄習旋。故曰如波瀾滅。化為澄水也。眾生生滅不停。故行盡即為超眾生濁。此生滅微細。最為幽隱。故曰幽隱妄想以為其本。</p>
<p style="margin-left:1em">△四行境差別。分十。初二無因論。分三。初總標。</p>
</div>
<div class='div-orig'><p>阿難。當知是得正知奢摩他中諸善男子。凝明正心。十類天魔。不得其便。方得精研窮生類本。於本類中生元露者。觀彼幽清。圓擾動元。於圓元中起計度者。是人墜入二無因論。</p>
</div>
<div class='div-commentary'><p style="margin-left:1em">禪者想陰未空。隨想起惑。為魔所中。今想陰盡。則此覺心邪正分明。凝寂不動。即以此心研窮十二類生生滅元緒。於本類生元披露之時。觀彼幽清圓擾動元。無有根本。以不知無明所覆。迷真識性。謬以生滅之相圓盡於此。更無所有。故起無因也。夫如來藏不覺妄動。而生於見。由見有相。生滅流注。輪轉不<span class='corr'>已</span>。若不窮破識元。返如來藏。即使行陰空寂。了三界因。證於二乘無學。而無明住地。未嘗隳損。猶不名為獲正知見耳。</p>
<p style="margin-left:1em">△二本無因。</p>
</div>
<div class='div-orig'><p>一者是人見本無因。何以故。是人既得生機全破。乘於眼根八百功德。見八萬劫所有眾生。業流灣環。死此生彼。祇見眾生輪迴其處。八萬劫外。冥無所觀。便作是解。此等世間十方眾生。八萬劫來。無因自有。由此計度。亡正徧知。墮落外道。惑菩提性。</p>
</div>
<div class='div-commentary'><p style="margin-left:1em">此見本無因也。由研生類之本。窮八萬劫。無有起處。此乃不知八識迷因。即使更千萬劫。亦無根緒。非眼功德之所不及。亦非定力所不能至也。惑為無因。即背正覺。涅槃云。云何正徧知。正者名不顛倒。徧知者於四顛倒無不通達。又復正者名世界中。徧知者畢竟知修習中得阿耨菩提。今於修習忽起妄計。故曰失菩提性。</p>
<p style="margin-left:1em">△三末無因并結。</p>
</div>
<div class='div-orig'><p>二者是人見末無因。何以故。是人於生既見其根。知人生人。悟鳥生鳥。烏從來黑。鵠從來白。人天本豎。畜生本橫。白非洗成。黑非染造。從八萬劫。無復改移。今盡此形。亦復如是。而我本來不見菩提。云何更有成菩提事。當知今日一切物象。皆本無因。</p>
</div>
<div class='div-commentary'><p style="margin-left:1em">此從見本無因。故見末亦無因也。蓋由未窮識性。但觀行陰現前生機一切現成。無有迷悟。八萬劫前。不見菩提。畢竟八萬劫後。亦無成菩提事也。如舍利弗觀鴿子身。前後八萬劫。不改其報。今行陰中。既見此相。便例一切。中間業果轉變。智力弗及。謬以各類經八萬劫皆無所有也。論云。有阿羅漢知一世。或二世三世。十百千萬劫。乃至八萬劫。過此以往。亦不能知。然不起計。故無斯失。</p>
</div>
<div class='div-orig'><p>由此計度。亡正徧知。墮落外道。惑菩提性。是則名為第一外道立無因論。</p>
</div>
<div class='div-commentary'><p style="margin-left:1em">清涼疏云。第十一無因論師。計一切萬物無因無緣。自然生。自然滅。故此自然是常。是萬物因。是涅槃因。此計一切無染淨因。如棘刺自纖。烏色非染。鵠色自白。瑜伽顯揚俱云。由如是故。起無因見。立無因論是也。</p>
<p style="margin-left:1em">上初二無因論竟。</p>
<p style="margin-left:1em">△二四徧常論。分五。初總標。</p>
</div>
<div class='div-orig'><p>阿難。是三摩中諸善男子。凝明正心。魔不得便。窮生類本。觀彼幽清。常擾動元。於圓常中起計度者。是人墜入四徧常論。</p>
</div>
<div class='div-commentary'><p style="margin-left:1em">計行陰中生滅不斷。以為徧常。謂徧一切法皆如是也。此以生滅為常住。非常計常。悉屬斷見耳。清涼云四徧常者。謂我及世間一切皆常。但有隱顯。依上中靜慮等。起宿住通。隨念生四常論。</p>
<p style="margin-left:1em">△二二萬劫常。</p>
</div>
<div class='div-orig'><p>一者是人窮心境性二處無因。修習能知二萬劫中十方眾生。所有生滅。咸皆循環。不曾散失。計以為常。</p>
</div>
<div class='div-commentary'><p style="margin-left:1em">一切萬法。唯心所現。此心此境。皆不可得。亦無所失。此研窮至二萬劫。計以為常。</p>
<p style="margin-left:1em">△三四萬劫常。</p>
</div>
<div class='div-orig'><p>二者是人窮四大元。四性常住。修習能知四萬劫中十方眾生。所有生滅。咸皆體恒。不曾散失。計以為常。</p>
</div>
<div class='div-commentary'><p style="margin-left:1em">四大種從妄想生。妄想無性。依真而住。以此修習。盡四萬劫。見無增減。計以為常。</p>
<p style="margin-left:1em">△四八萬劫常。</p>
</div>
<div class='div-orig'><p>三者是人窮盡六根末那執受心意識中本元由處。性常恒故。修習能知八萬劫中一切眾生。循環不失。本來常住。窮不失性。計以為常。</p>
</div>
<div class='div-commentary'><p style="margin-left:1em">一切根器。皆屬相分。末那所執。若不發明轉此識藏為如來藏。則此心意意識。終無歇滅。依此修習。窮八萬劫。見本無失。計以為常。</p>
<p style="margin-left:1em">△五不生滅常。并結。</p>
</div>
<div class='div-orig'><p>四者是人既盡想元。生理更無流止運轉。生滅想心。今<span class='corr'>已</span>永滅。理中自然成不生滅。因心所度。計以為常。</p>
</div>
<div class='div-commentary'><p style="margin-left:1em">生滅依想。想盡故生理無依。非真永斷。因想滅而以為無也。理中自然成不生滅者謂生滅性無散無失。即以生滅不滅為不生滅。計以為常。</p>
</div>
<div class='div-orig'><p>由此計常。亡正徧知。墮落外道。惑菩提性。是則名為第二外道立圓常論。</p>
</div>
<div class='div-commentary'><p style="margin-left:1em">釋同無因。前計無因。亡正徧知。今計圓常。失正徧知。常即無因。謂此無因生滅。本自如斯也。</p>
<p style="margin-left:1em">上二四徧常論竟。</p>
<p style="margin-left:1em">△三一分無常。一分常論。分五。初總標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於自他中起計度者。是人墜入四顛倒見。一分無常。一分常論。</p>
</div>
<div class='div-commentary'><p style="margin-left:1em">自即<span class='corr'>己</span>身。他即眾生國土。或我能生他。或他能生我。能生是常。所生無常。是為一分無常一分常論。</p>
<p style="margin-left:1em">△二我常彼無常。</p>
</div>
<div class='div-orig'><p>一者是人觀妙明心。徧十方界。湛然以為究竟神我。從是則計我徧十方。凝明不動。一切眾生。於我心中。自生自死。則我心性。名之為常。彼生滅者。真無常性。</p>
</div>
<div class='div-commentary'><p style="margin-left:1em">此計我心是常。眾生無常。神我為西域數論師所計。即前說有神我徧十方界也。</p>
<p style="margin-left:1em">△三劫壞劫不壞。</p>
</div>
<div class='div-orig'><p>二者是人不觀其心。徧觀十方恒沙國土。見劫壞處。名為究竟無常種性。劫不壞處。名究竟常。</p>
</div>
<div class='div-commentary'><p style="margin-left:1em">此單觀國土。即以現前壞者為無常。現前不壞為究竟常。如三禪以下。三災可壞。四禪以上。災不能壞。是為究竟涅槃之處。</p>
<p style="margin-left:1em">△四性常生死無常。</p>
</div>
<div class='div-orig'><p>三者是人別觀我心精細微密。猶如微塵。流轉十方。性無移改。能令此身即生即滅。其不壞性。名我性常。一切死生。從我流出。名無常性。</p>
</div>
<div class='div-commentary'><p style="margin-left:1em">此計我心有常無常。其最微細。流轉十方。性無移改。能令我身有生有滅。其不滅者。多為常性。從是流出。隨緣變易。名為無常也。唯識云。外道執我體常生細。如一極微潛轉身中。作事業故。所謂體常。即無改移之性。生細即從我流出。是即我心計常無常也。</p>
<p style="margin-left:1em">△五行常。色受想無常。并結。</p>
</div>
<div class='div-orig'><p>四者是人知想陰盡。見行陰流。行陰常流。計為常性。色受想等。今<span class='corr'>已</span>滅盡。名為無常。</p>
</div>
<div class='div-commentary'><p style="margin-left:1em">此以生為常性。滅為無常也。行陰未空。現在流動。名之為常。色受想滅。名為無常。常非真常則滅亦非真滅。未盡生元見真性覺。伏斷俱非究竟耳。</p>
</div>
<div class='div-orig'><p>由此計度一分無常一分常故。墮落外道。惑菩提性。是則名為第三外道一分常論。</p>
</div>
<div class='div-commentary'><p style="margin-left:1em">結同前釋。</p>
<p style="margin-left:1em">上三一分無常一分常論竟。</p>
<p style="margin-left:1em">△四四有邊論。分五。初總標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於分位中生計度者。是人墜入四有邊論。</p>
</div>
<div class='div-commentary'><p style="margin-left:1em">分位有四。謂三際分位。見聞分位。彼我分位。生滅分位。計此分位以為無邊。成於有邊。</p>
<p style="margin-left:1em">△二三世。</p>
</div>
<div class='div-orig'><p>一者是人心計生元流用不息。計過未者。名為有邊。計相續心。名為無邊。</p>
</div>
<div class='div-commentary'><p style="margin-left:1em">此以行心現前流用不息為無邊。則必以過未為有邊。此以無邊成於有邊也。不知心無三際。動念即差。此非行識未盡者之所見耳。</p>
<p style="margin-left:1em">△三眾生。</p>
</div>
<div class='div-orig'><p>二者是人觀八萬劫。則見眾生。八萬劫前。寂無聞見。無聞見處。名為無邊。有眾生處。名為有邊。</p>
</div>
<div class='div-commentary'><p style="margin-left:1em">眾生即生滅。此以現見行陰生滅為有邊。謂有分別。八萬劫前。無聞無見。淼然無涯。為無邊也。非實八萬劫前寂無聞見。蓋以禪者未究識元。見聞不及。妄計於此。作無邊相。</p>
<p style="margin-left:1em">△四心性。</p>
</div>
<div class='div-orig'><p>三者是人計我徧知得無邊性。彼一切人。現我知中。我曾不知彼之知性。名彼不得無邊之心。但有邊性。</p>
</div>
<div class='div-commentary'><p style="margin-left:1em">我能徧知彼一切人。是我得無邊性也。我曾不知彼之知性。是彼不能現我知中。是彼為有邊也。審此則是以所知徧。非以知徧。彼謂無邊。適有邊耳。</p>
<p style="margin-left:1em">△五生滅。并結。</p>
</div>
<div class='div-orig'><p>四者是人窮行陰空。以其所見心路。籌度一切眾生。一身之中。計其咸皆半生半滅。明其世界一切所有。一半有邊。一半無邊。</p>
</div>
<div class='div-commentary'><p style="margin-left:1em">窮行陰空者謂於行陰披露時。欲窮令空。而尚在生滅。遂計一切眾生身中同是半生半滅。世界亦然。即以生為有邊。滅為無邊也。</p>
</div>
<div class='div-orig'><p>由是計度有邊無邊。墮落外道。惑菩提性。是則名為第四外道立有邊論。</p>
</div>
<div class='div-commentary'><p style="margin-left:1em">釋同前結。</p>
<p style="margin-left:1em">上四四有邊論竟。</p>
<p style="margin-left:1em">△五四種不死矯亂論。分五。初總標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於知見中生計度者。是人墜入四種顛倒不死矯亂徧計虗論。</p>
</div>
<div class='div-commentary'><p style="margin-left:1em">知見謂於行陰研窮時。現知現見。以為生滅。則想陰<span class='corr'>已</span>盡。以為無生滅。則圓擾幽清。於此計度。不能自決。遂成矯亂。四種下詳。不死矯亂者婆沙論釋外道計天常住。名為不死。計不亂答。得生彼天。若實不知。而輙答者。恐成矯亂。有問時。答言祕密言詞。不應皆說。或云不定答。我法訶云。此真矯亂。故名不死矯亂虗論。</p>
<p style="margin-left:1em">△二八亦。</p>
</div>
<div class='div-orig'><p>一者是人觀變化元。見遷流處。名之為變。見相續處。名之為恒。見所見處。名之為生。不見見處。名之為滅。相續之因。性不斷處。名之為增。正相續中。中所離處。名之為減。各各生處。名之為有。互互亡處。名之為無。以理都觀。用心別見。有求法人。來問其義。答言。我今亦生亦滅。亦有亦無。亦增亦減。於一切時。皆亂其語。令彼前人。遺失章句。</p>
</div>
<div class='div-commentary'><p style="margin-left:1em">變化元即生滅之元也。行陰生滅。具有八相。謂變恒生滅增減有無。以理都觀者謂以禪理則總在一觀。用心別見者謂以心分別則有八相。禪者弗達行陰元因。不定前後實義。約答來問。舉此六語。矯亂前人。遺失章句謂章句無倫。不可記論也。</p>
<p style="margin-left:1em">△三唯無。</p>
</div>
<div class='div-orig'><p>二者是人諦觀其心。互互無處。因無得證。有人來問。唯答一字。但言其無。除無之餘。無所言說。</p>
</div>
<div class='div-commentary'><p style="margin-left:1em">當處出生。隨處滅盡。心法皆然。觀此隨生隨滅。故云互互無也。於互互無。計以無證。唯以無答。無因有待。非真空義。故為矯亂。</p>
<p style="margin-left:1em">△四但是。</p>
</div>
<div class='div-orig'><p>三者是人諦觀其心。各各有處。因有得證。有人來問。唯答一字。但言其是。除是之餘。無所言說。</p>
</div>
<div class='div-commentary'><p style="margin-left:1em">此又於念念生處以為實有。故因有證。乃著於有。而答是者。此為矯亂也。</p>
<p style="margin-left:1em">△五有無俱并結。</p>
</div>
<div class='div-orig'><p>四者是人有無俱見。其境枝故。其心亦亂。有人來問。答言亦有即是亦無。亦無之中。不是亦有。一切矯亂。無容窮詰。</p>
</div>
<div class='div-commentary'><p style="margin-left:1em">此在行陰生滅之中。不能深達源底。徒見流注。惑為有無。生此矯亂。無可窮詰。枝枝條。謂無盡也。</p>
</div>
<div class='div-orig'><p>由此計度。矯亂虗無。墮落外道。惑菩提性。是則名為第五外道。四顛倒性不死矯亂徧計虗論。</p>
</div>
<div class='div-commentary'><p style="margin-left:1em">釋同前結。</p>
<p style="margin-left:1em">上五四種不死矯亂論竟。</p>
<p style="margin-left:1em">△六十六有相論。分三。初標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於無盡流生計度者。是人墜入死後有相。發心顛倒。</p>
</div>
<div class='div-commentary'><p style="margin-left:1em">遷流無盡行陰之相。現見此相。猶如陽燄。<span class='corr'>已</span>非實事。況死後乎。發此心者。是為顛倒。</p>
<p style="margin-left:1em">△二釋。分二。初本計。</p>
</div>
<div class='div-orig'><p>或自固身。云色是我。或見我圓含徧國土。云我有色。或彼前緣隨我迴復。云色屬我。或復我依行中相續。云我在色。皆計度言死後有相。如是循環。有十六相。</p>
</div>
<div class='div-commentary'><p style="margin-left:1em">色是我是計蘊中我也。我有色是計外色皆我徧也。色屬我是計一切色法皆迴轉我也。我在色是計一切色中有我也。既計色我。共有四相。合受想行。共得十六。皆言死後有相也。不言識者。非其所見。亦全身識中為能計者。</p>
<p style="margin-left:1em">△二別計。</p>
</div>
<div class='div-orig'><p>從此或計畢竟煩惱。畢竟菩提。兩性竝驅。各不相觸。</p>
</div>
<div class='div-commentary'><p style="margin-left:1em">此計煩惱菩提。實有兩性。於我無礙。想陰屬煩惱。是本有煩惱。由我而盡。煩惱既盡。則菩提在近。由我而證。故云竝驅也。不知有煩惱則無菩提。有菩提則無煩惱。一性無二。但轉其迷。無有實相耳。</p>
<p style="margin-left:1em">上二釋竟。</p>
<p style="margin-left:1em">△三結。</p>
</div>
<div class='div-orig'><p>由此計度死後有故墮落外道惑菩提性。是則名為第六外道。立五陰中死後有相心顛倒論。</p>
</div>
<div class='div-commentary'><p style="margin-left:1em">釋同前結。</p>
<p style="margin-left:1em">上六十六有相論竟。</p>
<p style="margin-left:1em">△七八無相論。分三。初標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於先除滅色受想中生計度者。是人墜入死後無相。發心顛倒。</p>
</div>
<div class='div-commentary'><p style="margin-left:1em">行陰雖尚未滅。因前三陰<span class='corr'>已</span>滅。比知行陰當滅。於滅生計。故言死後無相。</p>
<p style="margin-left:1em">△二釋。分二。初本計。</p>
</div>
<div class='div-orig'><p>見其色滅。形無所因。觀其想滅。心無所繫。知其受滅。無復連綴。陰性銷散。縱有生理。而無受想。與草木同。此質現前。猶不可得。死後云何更有諸相。因之勘校。死後相無。如是循環。有八無相。</p>
</div>
<div class='div-commentary'><p style="margin-left:1em">色為形。想為心。受緣色心。互相連綴。今皆<span class='corr'>已</span>滅。故云陰性消散也。生理指行陰。以無想受。則行無所託。雖有如無。現因既無。後果亦滅。故成八相。</p>
<p style="margin-left:1em">△二別計。</p>
</div>
<div class='div-orig'><p>從此或計涅槃因果。一切皆空。徒有名字。究竟斷滅。</p>
</div>
<div class='div-commentary'><p style="margin-left:1em">此以現前生死之相既無。則將來涅槃之相豈有。良由最初未曾發明覺性。但依禪那深定。破除三陰。今行陰將盡。而真識未現。茫無所歸。遂生異計也。</p>
<p style="margin-left:1em">上二釋竟。</p>
<p style="margin-left:1em">△三結。</p>
</div>
<div class='div-orig'><p>由此計度死後無故。墮落外道。惑菩提性是則名為第七外道。立五陰中死後無相心顛倒論。</p>
</div>
<div class='div-commentary'><p style="margin-left:1em">釋同前結。</p>
<p style="margin-left:1em">上七無相論竟。</p>
<p style="margin-left:1em">△八八俱非論。分三。初標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於行存中。兼受想滅。雙計有無。自體相破。是人墜入死後俱非。起顛倒論。</p>
</div>
<div class='div-commentary'><p style="margin-left:1em">此非有非無之計也。於行現存。計以為有。前三既滅。計以為無。然今無昔有。今有後無。故云雙計有無。又以現行之有。破前三之無。以前三之無。破現行之有。故云自體相破。四陰俱非。遂成八計。下文詳出。</p>
<p style="margin-left:1em">△二釋。分二。初本計。</p>
</div>
<div class='div-orig'><p>色受想中。見有非有。行遷流內。觀無不無。如是循環。窮盡陰界。八俱非相。隨得一緣。皆言死後有相無相。</p>
</div>
<div class='div-commentary'><p style="margin-left:1em">前三本有。而今<span class='corr'>已</span>無。行陰亦然。是四俱非有也。行後必無。現見存有。前三亦然。是四俱非無也。循環窮盡謂即推此雙非。成八俱非相。隨舉一陰。以至死後。皆為非有非無也。</p>
<p style="margin-left:1em">△二別計。</p>
</div>
<div class='div-orig'><p>又計諸行性遷訛故。心發通悟。有無俱非。虗實失措。</p>
</div>
<div class='div-commentary'><p style="margin-left:1em">諸行仍指行相。因行相遷訛不定。故心發通悟。謂因此而悟一切陰。一切法。莫不如是。有非定有。實何曾實。無非定無。虗何曾虗。失措者茫然無據也上二釋竟。</p>
<p style="margin-left:1em">△三結。</p>
</div>
<div class='div-orig'><p>由此計度死後俱非。後際昏瞢。無可道故。墮落外道。惑菩提性。是則名為第八外道。立五陰中死後俱非心顛倒論。</p>
</div>
<div class='div-commentary'><p style="margin-left:1em">後際昏瞢無可道者。道遵循也。謂有無俱非。則死後無可遵循。此由不識涅槃生死本際。惑於有無。茫然無主。失菩提性。為可浩歎。</p>
<p style="margin-left:1em">上八八俱非論竟。</p>
<p style="margin-left:1em">△九七斷滅論。分三。初標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於後後無生計度者。是人墜入七斷滅論。</p>
</div>
<div class='div-commentary'><p style="margin-left:1em">觀行陰念念遷謝。計為畢竟斷滅。故名後後無也。七斷滅後詳。</p>
<p style="margin-left:1em">△二釋。</p>
</div>
<div class='div-orig'><p>或計身滅。或欲盡滅。或苦盡滅。或極樂滅。或極捨滅。如是循環。窮盡七際。現前銷滅。滅<span class='corr'>已</span>無復。</p>
</div>
<div class='div-commentary'><p style="margin-left:1em">身滅謂現身盡。欲界人天也。欲盡謂初禪。苦盡謂二禪。極樂謂三禪。極捨謂四禪及四空。合此七處。皆歸滅盡。蓋以行陰現前。念念銷滅。而知其滅。畢竟滅<span class='corr'>已</span>無有也。阿含云。或有沙門婆羅門。於末劫。末見。起斷滅論。總有七見。或計我身從因緣生。必歸磨滅。或計我於欲天斷滅。或計我於色身斷滅。或計我於無色空處於識處不用處有想無想處斷滅。</p>
<p style="margin-left:1em">△三結。</p>
</div>
<div class='div-orig'><p>由此計度死後斷滅。墮落外道。惑菩提性。是則名為第九外道。立五陰中死後斷滅心顛倒論。</p>
</div>
<div class='div-commentary'><p style="margin-left:1em">行陰生滅。將滅未滅之間。非先發明。多起無計。然唯此位。作究竟斷滅。第十計為涅槃。亦計無轉解爾。</p>
<p style="margin-left:1em">上九七斷滅論竟。</p>
<p style="margin-left:1em">△十五現涅槃論。分三。初標。</p>
</div>
<div class='div-orig'><p>又三摩中諸善男子。堅凝正心。魔不得便。窮生類本。觀彼幽清。常擾動元。於後後有生計度者。是人墜入。五涅槃論。</p>
</div>
<div class='div-commentary'><p style="margin-left:1em">此於行陰念念生處。謂非終無。名後後有。起涅槃計。而云五現者不待身滅。即於現前生處得涅槃樂也。</p>
<p style="margin-left:1em">△二釋。</p>
</div>
<div class='div-orig'><p>或以欲界為正轉依。觀見圓明。生愛慕故。或以初禪性無憂故。或以二禪心無苦故。或以三禪極悅隨故。或以四禪苦樂二亡。不受輪迴生滅性故。迷有漏天。作無為解。五處安隱。為勝淨依。如是循環。五處究竟。</p>
</div>
<div class='div-commentary'><p style="margin-left:1em">以欲界為正轉依者天台釋禪。欲界有二定。一欲界定。一未到定。此二定中。心目圓明。依此圓明定境。為安隱處。正轉依者轉生死為涅槃。此禪者妄計也。初禪離生喜樂故無憂。二禪定生喜樂故無苦。三禪樂極無喜故極悅。四禪無苦無樂。捨心清淨。不受輪迴生滅者亦禪者妄計也。禪者本修正定。妄以處有漏樂境為安隱淨勝。誤作無為。實非究竟。妄為究竟耳。</p>
<p style="margin-left:1em">△三結。</p>
</div>
<div class='div-orig'><p>由此計度五現涅槃。墮落外道。惑菩提性。是則名為第十外道。立五陰中五現涅槃心顛倒論。</p>
</div>
<div class='div-commentary'><p style="margin-left:1em">瑜伽云。妄計清淨論者。如有若沙門若婆羅門。起如是見。立如是論。若我解脫心得自在。觀得自在。謂於諸天微妙五欲。堅著攝受。嬉戲誤樂。隨意受用。是則名得現法涅槃第一清淨。又有外道起如是見。立如是論。若有離欲惡不善法。於初靜慮得具足住。乃至得具足住第四靜慮。是亦名為現法涅槃第一清淨。</p>
<p style="margin-left:1em">上四行境差別竟。</p>
<p style="margin-left:1em">△五結令傳示。</p>
</div>
<div class='div-orig'><p>阿難。如是十種禪那狂解。皆是行陰用心交互。故現斯悟。眾生頑迷。不自忖量。逢此現前。以迷為解。自言登聖。大妄語成。墮無間獄。汝等必須將如來語。於我滅後。傳示末法。徧令眾生覺了斯義。無令心魔自起深孽。保持覆護。銷息邪見。教其身心開覺真義。於無上道。不遭枝岐。勿令心祈得少為足。作大覺王清淨標指。</p>
</div>
<div class='div-commentary'><p style="margin-left:1em">前言天魔候得其便。此言心魔自起深孽。蓋因想破行現。生滅無依。真際未詣。隨一起念。必入邪思。如來於此深切告誡。令知到此各自消息。傳示將來。究竟覺路。無上標指。更無枝岐矣。</p>
<p style="margin-left:1em">上四行陰竟。</p>
<p style="margin-left:1em">△五識陰。分五。初行盡勝相。</p>
</div>
<div class='div-orig'><p>阿難。彼善男子修三摩提。行陰盡者。諸世間性。幽清擾動。同分生機。倐然隳裂。沈細綱紐。補特伽羅。酬業深脉。感應懸絕。</p>
</div>
<div class='div-commentary'><p style="margin-left:1em">諸世間性即前十二眾生種性也。行陰初露。見同生機。猶如野馬。今則同分生機。倐然隳裂。此三界生因<span class='corr'>已</span>斷。位凖二乘無學。若自大乘初心。功用至此。可當七地也。網上大繩曰綱。衣領結處曰紐。此言十二類生生滅微細之因結<span class='corr'>已</span>亡。伽羅酬業之果報亦謝。深脉感應皆指因果連絡之處。至此因亡果喪。兩俱殊絕矣。補特伽羅此云數數取趣。</p>
</div>
<div class='div-orig'><p>於涅槃天。將大明悟。如雞後鳴。瞻顧東方。<span class='corr'>已</span>有精色。</p>
</div>
<div class='div-commentary'><p style="margin-left:1em">於涅槃天將大明悟此指大般涅槃。若準二乘。則行陰破時。<span class='corr'>已</span>證無學。前想陰盡。如雞初鳴。今行陰盡。是雞<span class='corr'>已</span>後鳴。故曰瞻顧東方。<span class='corr'>已</span>有精色。總為行盡之喻。</p>
<p style="margin-left:1em">△二識陰區宇。</p>
</div>
<div class='div-orig'><p>六根虗靜。無復馳逸。內外湛明。入無所入。深達十方十二種類受命元由。觀由執元。諸類不召。於十方界。<span class='corr'>已</span>獲其同。精色不沈。發現幽祕。此則名為識陰區宇。</p>
</div>
<div class='div-commentary'><p style="margin-left:1em">行陰既盡。則生滅內停。塵無所召。故得六根虗靜。無復馳逸。由是根境不交。則定心自朗。內外湛明者長水謂深深寂照。寂照既深。則內徹源底。故入無所入。此皆就行陰空後。純是禪境。非由覺心所得。以有識陰。故雖深達十二類生受命元由。而曰觀由執元。猶是生基樞紐。此紐不與諸類相召。故於十方界<span class='corr'>已</span>獲其同。亦由生滅既滅。唯一湛寂。此湛不動。如急流水。望如恬靜。是為識體。以行破識。現。故云精色不沈。猶未消復。故云發現幽祕。此所謂識陰區宇也。</p>
<p style="margin-left:1em">△三識陰盡相。</p>
</div>
<div class='div-orig'><p>若於羣召<span class='corr'>已</span>獲同中。銷磨六門。合開成就。見聞通鄰。互用清淨。十方世界及與身心。如吠瑠璃。內外明徹。名識陰盡。是人則能超越命濁。觀其所由。罔象虗無顛倒妄想。以為其本。</p>
</div>
<div class='div-commentary'><p style="margin-left:1em">承上行陰<span class='corr'>已</span>破。諸類不召。<span class='corr'>已</span>獲其同。此同即指識體也。生滅既亡。根塵不偶。雖則外無所入。內無所出。祇此六門。純一寂靜。而不能互相為用。以有識在。法執猶存。故須銷磨六門。蓋銷磨其同見。而非銷磨其異執也。異執始亡。即能會六歸一。同見若泯。乃能即一即六。所謂合開成就。見聞通鄰。至此轉識為藏。全彰覺性。世界身心。內外明徹矣。見聞元無異性。眾塵隔越。無狀異生。性中相知。用中相背。是為命濁。命濁即是識陰。今識破。故能頓超罔象虗無。原其迷覺成識。無明生相。無體虗妄。以為其本。</p>
<p style="margin-left:1em">△四識境差別。分十。初因所因執。</p>
</div>
<div class='div-orig'><p>阿難。當知是善男子。窮諸行空。於識還元。<span class='corr'>已</span>滅生滅。而於寂滅精妙未圓。能令<span class='corr'>己</span>身根隔合開。亦與十方。諸類通覺。覺知通㳷。能入圓元。若於所歸。立真常因。生勝解者。是人則墮因所因執。娑毗迦羅。所歸冥諦。成其伴侶。迷佛菩提。亡失知見。是名第一立所得心。成所歸果。違遠圓通。背涅槃城。生外道種。</p>
</div>
<div class='div-commentary'><p style="margin-left:1em"><span class='corr'>已</span>滅生滅。而於寂滅精妙未圓者。謂如來藏性。本寂本圓。此從生滅初亡。定力所現。非得本寂。故云未圓也。然亦能令根身合開。眾覺通㳷。入所圓元。蓋性識同體。但為生滅所覆。根境異生。今生滅<span class='corr'>已</span>亡。圓元披露。信知根門無二。萬類是同。而無明之始相未捐。所知之細微終障。則所歸有路。託化成因。於真常中。妄有所依。即墮冥諦。娑毗外道。認阿賴耶冥然初相。為所歸因。此以有所得心。亡正知覺。不背而背。無因所因。枉自岐異。</p>
<p style="margin-left:1em">△二能非能執。</p>
</div>
<div class='div-orig'><p>阿難。又善男子窮諸行空。<span class='corr'>已</span>滅生滅。而於寂滅精妙未圓。若於所歸。覽為自體。盡虗空界十二類內所有眾生。皆我身中一類流出。生勝解者。是人則墮能非能執。摩醯首羅。現無邊身。成其伴侶。迷佛菩提。亡失知見。是名第二立能為心。成能事果。違遠圓通。背涅槃城。生大慢天我徧圓種。</p>
</div>
<div class='div-commentary'><p style="margin-left:1em">攬識為體。能生萬物。前以識為所歸。今以我為能生。此正大自在天所計。現無邊身者謂我能現起無邊眾生。妄執我能。而實非能。故曰能非能執。然既立能為心。則必成能事果。生大慢天。即能事果也。大慢即摩醯。不能謂能。故云大慢。智論云。過淨居天。有十住菩薩住處。亦名淨居。號大自在天王。經律異相云。色界二十二色究竟天。二十三摩醯首羅天。過五淨居而有八處。法華開自在天子。大自在天子。故知摩醯首羅過色究竟。別有一天。故云居色界頂。非色究竟。摩醯首羅。三目八臂。即大自在天。外道所宗。</p>
<p style="margin-left:1em">△三常非常執。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。若於所歸。有所歸依。自疑身心從彼流出。十方虗空。咸其生起。即於都起所宣流地。作真常身無生滅解。在生滅中。早計常住。既惑不生。亦迷生滅。安住沈迷。生勝解者。是人則墮常非常執。計自在天。成其伴侶。迷佛菩提。亡失知見。是名第三立因依心。成妄計果。違遠圓通。背涅槃城。生倒圓種。</p>
</div>
<div class='div-commentary'><p style="margin-left:1em">前計識即是我。一切萬物。從我流出。此計我從識生。十方虗空。皆從彼出。彼為真常。我歸依處。以識為常。是現在生滅。計為常住。既迷無生之性。又惑生滅之心。非常為常。同於前計。成其伴侶耳。依識<span class='corr'>已</span>非。計常猶妄。故曰立因依心。成妄計果。</p>
<p style="margin-left:1em">△四知無知執。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。若於所知。知徧圓故。因知立解。十方草木。皆稱有情。與人無異。草木為人。人死還成十方草樹。無擇徧知。生勝解者。是人則墮知無知執。婆吒霰尼。執一切覺。成其伴侶。迷佛菩提。亡失知見。是名第四計圓知心。成虗謬果。違遠圓通。背涅槃城。生倒知種。</p>
</div>
<div class='div-commentary'><p style="margin-left:1em">觀識有知。見一切萬物皆識變現。故謂十方草木皆為有情。與人無異。草木為人。人為草木者。為擇有情無情。咸一知徧也。草木無知。執為有知。故曰知無知執。以無知為知。亦云倒知。清涼疏云。經云。佛性除於瓦石。論云。在非情數中。名為法性。在有情數中。名為佛性。明知非情非有覺知。故應釋言以性從緣。則情非情異。為性亦異。婆吒霰尼二外道也。涅槃有梵志姓婆羅吒。又有梵志名曰先尼。如來為廣說常無常法。涅槃常樂我淨。皆得正法眼。證阿羅漢。</p>
<p style="margin-left:1em">△五生無生執。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。若於圓融根互用中。<span class='corr'>已</span>得隨順。便於圓化一切發生。求火光明。樂水清淨。愛風周流。觀塵成就。各各崇事。以此羣塵。發作本因。立常住解。是人則墮生無生執。諸迦葉波。并婆羅門。勤心役身。事火崇水。求出生死。成其伴侶。迷佛菩提。亡失知見。是名第五計著崇事。迷心從物。立妄求因。求妄冀果。違遠圓通。背涅槃城。生顛化種。</p>
</div>
<div class='div-commentary'><p style="margin-left:1em">上言識陰若破。便能六門合開。互用清淨。此言根互用中。<span class='corr'>已</span>得隨順。即於隨順中。覩此唯識圓融變化之境。以為一切四大。皆可發化。此未深達覺元。不知四大種從妄想生。本非常住。豈能發常住果。故曰生無生執。以修心之人。而反從物求效。真所謂顛倒化理矣。</p>
<p style="margin-left:1em">△六歸無歸執。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。若於圓明。計明中虗。非滅羣化。以永滅依為所歸依。生勝解者。是人則墮歸無歸執。無想天中。諸舜若多。成其伴侶。迷佛菩提。亡失知見。是名第六。圓虗無心。成空亡果。違遠圓通。背涅槃城。生斷滅種。</p>
</div>
<div class='div-commentary'><p style="margin-left:1em">此於識陰圓明中。見生滅<span class='corr'>已</span>盡。罔象虗無。計此虗無為依歸處。便欲隳滅羣化。羣化謂根身器界也。此即無想四空諸天。歸非所歸。故曰歸無歸執。舜若多空處也。以空為涅槃。祇成斷滅。</p>
<p style="margin-left:1em">△七貪非貪執。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。若於圓常。固身常住。同於精圓。長不傾逝。生勝解者。是人則墮貪非貪執。諸阿斯陀求長命者。成其伴侶。迷佛菩提。亡失知見。是名第七執著命元。立固妄因。趣長勞果。違遠圓通。背涅槃城。生妄延種。</p>
</div>
<div class='div-commentary'><p style="margin-left:1em">識體圓常。非真常住。為行盡而顯。湛入合湛。誤以為常。<span class='corr'>已</span>非明悟。更欲固身。同於精圓。貪留虗幻。久住塵劫。故曰貪非貪執也。固因<span class='corr'>已</span>妄。趣果徒勞。成於虗妄。失正知見。阿斯陀此云無比。古仙名也。</p>
<p style="margin-left:1em">△八真無真執。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。觀命互通。却留塵勞。恐其銷盡。便於此際。坐蓮華宮。廣化七珍。多增寶緩。縱恣其心。生勝解者。是人則墮真無真執。吒枳迦羅。成其伴侶。迷佛菩提。亡失知見。是名第八發邪思因。立熾塵果。違遠圓通。背涅槃城。生天魔種。</p>
</div>
<div class='div-commentary'><p style="margin-left:1em">識為命元。互通有連持之意。恐識滅盡。身受俱亡。故於此際。廣化欲塵。以自安隱。將欲復真。反留於俗。故曰真無真執。由此邪因。起塵勞事。吒枳迦羅欲頂自在天也。</p>
<p style="margin-left:1em">△九定性聲聞。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。於命明中。分別精麤。疏決真偽。因果相酬。唯求感應。背清淨道。所謂見苦斷集。證滅修道。居滅<span class='corr'>已</span>休。更不前進生勝解者。是人則墮定性聲聞。諸無聞僧。增上慢者。成其伴侶。迷佛菩提。亡失知見。是名第九圓精應心。成趣寂果。違遠圓通。背涅槃城。生纏空種。</p>
</div>
<div class='div-commentary'><p style="margin-left:1em">識為命元。體自圓明。故曰命明。此識圓明。自能分別苦集有漏。為麤為偽。道滅無漏。為精為真。以知斷因。成證修果。因感果應。此定性聲聞。更不前進。如來目為愚法。亦名上慢。纏空者為空所縛。迷違寶覺。同於無聞。為可深歎。</p>
<p style="margin-left:1em">△十定性緣覺。</p>
</div>
<div class='div-orig'><p>又善男子窮諸行空。<span class='corr'>已</span>滅生滅。而於寂滅精妙未圓。若於圓融清淨覺明。發研深妙。即立涅槃。而不前進。生勝解者。是人則墮定性辟支。諸緣獨倫。不迴心者。成其伴侶。迷佛菩提。亡失知見。是名第十圓覺㳷心。成湛明果。違遠圓通。背涅槃城。生覺圓明不化圓種。</p>
</div>
<div class='div-commentary'><p style="margin-left:1em">行盡識露。唯一清淨覺明。即於此處。安立涅槃。不知湛入合湛。非真涅槃也。圓覺而曰㳷心者。謂此湛明遺於妙用。故曰不化圓種也。諸緣緣覺。獨倫獨覺。定性緣覺。依教觀緣。但離緣生虗妄。名為解脫。定性獨覺。不隨佛教。獨居山野。觀四時榮枯。即立究竟涅槃。說妙法決定業障經云。佛言。若三界中。梵釋四王。沙門婆羅門。皆與修行為善知識。唯除聲聞非善知識。聲聞緣覺。為<span class='corr'>己</span>利故。勸引初修行菩薩回入小乘。一切破戒邪行之人。不能障於菩薩佛道。聲聞緣覺以世諦無我。復無煩惱。以是智故。能令初學菩薩入於聲聞教道。非菩薩善知識也。又華嚴十種魔業。所謂忘失菩提心。修諸善根。是為魔業。乃至樂求二乘。不樂受生。志向涅槃。離欲清淨。是為魔業。菩薩當速遠離。勤求佛業。以是故聲聞緣覺亦隨魔數也。</p>
<p style="margin-left:1em">上四識境差別竟。</p>
<p style="margin-left:1em">△五結令傳示。</p>
</div>
<div class='div-orig'><p>阿難。如是十種禪那。中塗成狂。因依迷惑。於未足中。生滿足證。皆是識陰用心交互。故生斯位。眾生頑迷。不自忖量。逢此現前。各以所愛先習迷心。而自休息。將為畢竟所歸寧地。自然滿足無上菩提。大妄語成。外道邪魔所感業終。墮無間獄。聲聞緣覺。不成增進。</p>
</div>
<div class='div-commentary'><p style="margin-left:1em">前八誤入魔外。後二安於二乘。所感禪業若終。一墮泥犁。一窮增進。詳究其由。各以所愛先習境界現前。頓生魔見。眾生福慧有限。狂發中途。如來知見無邊。心難究竟。所賴大覺冥加。禪那懸示。初心發明。無上覺心。不落境界。隨緣觀察。二三岐路。豈濫真修。但使愛見不生。可知初終無二矣。</p>
<p style="margin-left:1em">五十陰中。皆禪那用心交互。自宜初淺後深。經中色陰初入禪那。止有禪境差別。未遭魔擾。故自受陰以後。禪那漸深。乃有魔事。此在魔驚慴。惱亂三昧。所不能免。然細觀後陰魔境愈麤。禪者之失意亦益下劣。又疏於色陰之初。所釋經文。一一發揮見性。極於精到。見性既精到。則禪那漸深。自宜性體穩鍊。即有魔境。亦宜微細。不應更見狂蕩。曰。五十禪那差互。實兼發明初心與未發明初心二種。故聖意互為詳略。夫初心發明。方入禪那。則根本之智宜明。疏宗此意。特於經文所有欲發者。皆極披悉。蓋以便初心覽義覺察。此所為宜詳也。詳於初心。則漸入深禪。魔事不擾。此宜略即在宜詳中默為消停。若未發明初心。而但依定破陰。則三昧所醉。必生異見。自魔他魔。各於禪那漸深。境界彌露。故經獨於破後陰時。倍加搜剔。此為未發明初心者。使知隨處省察。若<span class='corr'>已</span>發明。則根本智明。差別亦究。此於發明者宜略。故於未發明者之宜詳也。人但見其詳於魔境。麤獷疊見。而不知聖意乃有所屬。至於二乘未破識陰。但阻前進。餘皆淪墜。此豈<span class='corr'>已</span>發明者猶有岐路乃至於此。互觀當自無疑爾。</p>
<p style="margin-left:1em">上五識陰竟。</p>
<p style="margin-left:1em">△六總結陰盡。以成金剛乾慧。果地圓滿。以勸進修。</p>
</div>
<div class='div-orig'><p>汝等存心。秉如來道。將此法門。於我滅後。傳示末世。普令眾生覺了斯義。無令見魔自作沈孽。保綏哀救。銷息邪緣。令其身心入佛知見。從始成就。不遭岐路。</p>
</div>
<div class='div-commentary'><p style="margin-left:1em">此以佛之知見。囑累現前大眾。耑為後世保綏身心。無墮岐路。如來慈旨深切。凡有斯道之責。所宜仰體矣。</p>
</div>
<div class='div-orig'><p>如是法門。先過去世。恒沙劫中。微塵如來。乘此心開。得無上道。</p>
</div>
<div class='div-commentary'><p style="margin-left:1em">此於結五陰。而并遡五十五位。以歸重乾慧。如是正指破陰法門。三世如來。無有不從破陰而得成無上菩提也。故下乃顯識盡之效。</p>
</div>
<div class='div-orig'><p>識陰若盡。則汝現前諸根互用。從互用中。能入菩薩金剛乾慧。圓明精心。於中發化。如淨瑠璃。內含寶月。如是乃超十信十住十行十迴向四加行心菩薩所行金剛十地等覺圓明。入於如來妙莊嚴海。圓滿菩提。歸無所得。</p>
</div>
<div class='div-commentary'><p style="margin-left:1em">金剛乾慧。蓋在識破之後。乃能證入。則五十陰中。皆由禪那逐陰研審。至於識破。方始圓現。故知此乾慧。同於華嚴最初發明。究竟不別。所有後位。一時俱徹。而亦不礙行布。不言頓超。此頓超乃在識破。證悟同時也。或謂從三漸次。<span class='corr'>已</span>得乾慧。然後破陰。不應陰中魔見。精麤俱備。愚謂五十陰中。不論先<span class='corr'>已</span>發明。與未發明。總悉禪境差別。以便行人洗心。若到識破。亦不論先<span class='corr'>已</span>發明。與未發明。皆得頓超。蓋由功極而證。不同利根。直獲本心。便與佛齊。蓋理頓事漸。更須歷位。但異藏通。一位不知一位耳。圓明精心。皆言果體。發化則果上妙用。前云十方皎然。如淨瑠璃。內含寶月。猶是因中。此乃實證果德。無別體用。黃金增色。更自一翻境界也。妙莊嚴海謂福足。圓滿菩提謂慧足。歸無所得者般若云。我於然燈佛所。無有一法得阿耨多羅三藐三菩提。到此可知一切眾生。<span class='corr'>已</span>證圓覺。是為真語實語矣。</p>
<p style="margin-left:1em">△七再結洗心剔邪。以遵垂範。</p>
</div>
<div class='div-orig'><p>此是過去先佛世尊。奢摩他中毗婆舍那覺明分析微細魔事。魔境現前。汝能諳識。心垢洗除。不落邪見。陰魔銷滅。天魔摧碎。大力鬼神。褫魄逃逝。魑魅魍魎。無復出生。直至菩提。無諸少乏。下劣增進。於大涅槃。心不迷悶。若諸末世愚鈍眾生。未識禪那。不知說法。樂修三昧。汝恐同邪。一心勸令持我佛頂陀羅尼呪。若未能誦。寫於禪堂。或帶身上。一切諸魔所不能動。汝當恭欽十方如來究竟修進最後垂範。</p>
</div>
<div class='div-commentary'><p style="margin-left:1em">此更再三丁寧。當依先佛因中所用定慧均等。覺了微細魔事。使諸心魔天魔。一切鬼神。同時銷滅。諸上中下根。俱無岐路也。若諸末世以下。又為愚鈍眾生。樂修三昧者。恐同邪見。猶令誦持書寫呪心。以相保護。如來慈誨。最深切矣。</p>
<p style="margin-left:1em">上八揀陰魔竟。</p>
<p style="margin-left:1em">△九明陰銷次第因界邊際。分二。初伸問求示。</p>
</div>
<div class='div-orig'><p>阿難即從座起。聞佛示誨。頂禮欽奉。憶持無失。於大眾中。重復白佛。如佛所言。五陰相中。五種虗妄。為本想心。我等平常未蒙如來微細開示。又此五陰。為併銷除。為次第盡。如是五重。詣何為界。唯願如來發宣大慈。為此大眾清明心目。以為末世一切眾生作將來眼。</p>
</div>
<div class='div-commentary'><p style="margin-left:1em">前五陰中。皆說妄想為本。承此復開名目。又問除陰頓漸。與五邊界。於此詳盡。則行者心目清明。於禪那中。微細覺了。慶喜可謂濟世慈航。無遮悉檀。豈可言喻。</p>
<p style="margin-left:1em">△二如來正答。分五。初顯真出妄。</p>
</div>
<div class='div-orig'><p>佛告阿難。精真妙明。本覺圓淨。非留死生。及諸塵垢。及至虗空。皆因妄想之所生起。斯元本覺妙明真精。妄以發生諸器世間。如演若多。迷頭認影。妄元無因。於妄想中。立因緣性。迷因緣者。稱為自然。彼虗空性。猶實幻生。因緣自然。皆是眾生妄心計度。阿難。知妄所起。說妄因緣。若妄元無。說妄因緣元無所有。何況不知推自然者。是故如來與汝發明五陰本因。同是妄想。</p>
</div>
<div class='div-commentary'><p style="margin-left:1em">性覺妙明。元無生死。及與色空。顯一切生死色空。於性覺上。無因妄起。知妄無因。因迷自有。立因緣性。<span class='corr'>已</span>為虗妄。更惑自然。重復虗妄。故曰因緣自然。皆是眾生妄想計度也。知妄所起者是知覺體無性。妄動發業。而有轉現。夫覺體無性。則妄動亦無。乃至轉現。及與現前根身器界。於覺自心。如幻如影。故曰說妄因緣。元無所有。因緣既非。更何對待。而說自然耶。益信五陰亦本無有。皆是妄想自有自無。於菩提心。未嘗搖動也。</p>
<p style="margin-left:1em">△二示五陰本因。分五。初色陰。</p>
</div>
<div class='div-orig'><p>汝體先因父母想生。汝心非想。則不能來想中傳命。如我先言。心想酢味。口中涎生。心想登高。足心酸起。懸崖不有。酢物未來。汝體必非虗妄通倫。口水如何因談酢出。是故當知汝現色身。名為堅固第一妄想。</p>
</div>
<div class='div-commentary'><p style="margin-left:1em">父母交合。精血流溢。是父母先在想中。汝心若無此想。則必不來父母想中傳命。所謂同想成愛。三處和合。而成此體也。體既想生。則全體成妄。想酢口涎。想登足酸。此見虗妄通倫。堅固者憎愛想中。最為堅固。色相質礙。亦有堅固之義。</p>
<p style="margin-left:1em">△二受陰。</p>
</div>
<div class='div-orig'><p>即此所說臨高想心。能令汝形真受酸澀。由因受生。能動色體。汝今現前順益違損。二現驅馳。名為虗明第二妄想。</p>
</div>
<div class='div-commentary'><p style="margin-left:1em">由因真受酸澀。故知受能動體。違順即苦樂二受。現驅馳者亦為受能動體也。虗故領納。明故了味。皆盡受妄之態。</p>
<p style="margin-left:1em">△三想陰。</p>
</div>
<div class='div-orig'><p>由汝念慮。使汝色身。身非念倫。汝身何因隨念所使。種種取像。心生形取。與念相應。寤即想心。寐為諸夢。則汝想念搖動妄情。名為融通第三妄想。</p>
</div>
<div class='div-commentary'><p style="margin-left:1em">此舉色身常為念慮所役。以顯想陰融通。徧於形體。通於寤寐。全體覺心。妄情搖動。眾生迷中。真不能自覺耳。</p>
<p style="margin-left:1em">△四行陰。</p>
</div>
<div class='div-orig'><p>化理不住。運運密移。甲長髮生。氣銷容皺。日夜相代。曾無覺悟。阿難。此若非汝。云何體遷。如必是真。汝何無覺。則汝諸行念念不停。名為幽隱第四妄想。</p>
</div>
<div class='div-commentary'><p style="margin-left:1em">行陰密移。當人不覺。如甲長髮生。氣銷容皺。皆密移不覺之中。非汝體遷。是真無覺正顯全體是妄。微細幽隱。自非想盡。極難披露也。</p>
<p style="margin-left:1em">△五識陰。</p>
</div>
<div class='div-orig'><p>又汝精明湛不搖處。名恒常者。於身不出見聞覺知。若實精真。不容習妄。何因汝等曾於昔年覩一奇物。經歷年歲。憶忘俱無。於後忽然覆覩前異。記憶宛然。曾不遺失。則此精了湛不搖中。念念受熏。有何籌算。阿難。當知此湛非真。如急流水。望如恬靜。流急不見。非是無流。若非想元。寧受妄習。非汝六根互用開合。此之妄想。無時得滅。故汝現在見聞覺知。中串習幾。則湛了內。罔象虗無。第五顛倒微細精想。</p>
</div>
<div class='div-commentary'><p style="margin-left:1em">精明恒湛。此在<span class='corr'>已</span>滅生滅所見如是。以有串習。念念受熏。似湛非湛。昔見復覩。驗憶持之宛然。非關故憶。亦非可忘。此明記憶持。為其識性。非汝六根合開。此之妄想。無時得停。蓋識盡而後六根合開。非六根合開而後識盡也。夫六根本非隔絕。為識所分。即當生滅<span class='corr'>已</span>亡。而細微記憶。猶存膠滯。故必識盡始圓耳。同此見聞覺知。未經反源。雖現前湛了。而一分罔象。如隔縠紋。所謂微細精想也。</p>
<p style="margin-left:1em">上二示五陰本因竟。</p>
<p style="margin-left:1em">△三示因界。</p>
</div>
<div class='div-orig'><p>阿難。是五受陰。五妄想成。</p>
</div>
<div class='div-commentary'><p style="margin-left:1em">因妄得陰。陰受想成。此結五陰。而起下陰界也。</p>
</div>
<div class='div-orig'><p>汝今欲知因界淺深。唯色與空。是色邊際。唯觸及離。是受邊際。唯記與忘。是想邊際。唯滅與生。是行邊際。湛入合湛。歸識邊際。</p>
</div>
<div class='div-commentary'><p style="margin-left:1em">前問如是五重。詣何為界。此乃答因界也。蓋五陰無界。相因成界。如色因空。成色邊際也。故知色真盡者。空亦俱盡。乃至湛入盡者。合湛亦盡。夫識旋生滅。而入湛明覺體。則入與合。皆識邊際。非為識盡也。以此而知性覺妙明。非分別之所能詣耳。</p>
<p style="margin-left:1em">△四示悟除頓漸。</p>
</div>
<div class='div-orig'><p>此五陰元。重疊生起。生因識有。滅從色除。理則頓悟。乘悟併銷。事非頓除。因次第盡。</p>
</div>
<div class='div-commentary'><p style="margin-left:1em">迷藏為識。乃有一切見相發生。故曰生因識有。若知因識。則一切內外所有生相。俱無分別。分別既無生相隨滅。故曰滅從色除。禪者發明自心。見本覺性。唯一覺性。更無餘事。則一切色性。即是覺性。一切受想行識性。即是覺性。非色非空。不觸不離。無記無忘。不生不滅。無有湛入。無合湛者。唯一覺性。本來如是。同於未悟。所謂理則頓悟。乘悟併銷也。然華嚴初發心時。即成正覺。三賢十聖。次第證修。一念不生。知非別有。六根互用。應亦有時。目前物象。非境界之可思。界外塵沙。信因中之有待。所謂事非頓除。因次第盡耳。</p>
<p style="margin-left:1em">△五結令傳示。</p>
</div>
<div class='div-orig'><p>我<span class='corr'>已</span>示汝劫波巾結。何所不明。再此詢問。汝應將此妄想根元。心得開通。傳示將來末法之中諸修行者。令識虗妄。深厭自生。知有涅槃。不戀三界。</p>
</div>
<div class='div-commentary'><p style="margin-left:1em">此囑阿難於陰中。深悉妄想根元。使心精詳。善為消息。然後傳示末世。令達虗妄。反於真常。五蘊之色心有盡。三界之火宅難安。本有涅槃。莫隨生死上二正宗分竟。</p>
<p style="margin-left:1em">三流通分。分二。初本經流通。分三。初集福勝。</p>
</div>
<div class='div-orig'><p>阿難。若復有人。徧滿十方所有虗空盈滿七寶。持以奉上微塵諸佛。承事供養。心無虗度。於意云何。是人以此施佛因緣。得福多不。阿難答言。虗空無盡。珍寶無邊。昔有眾生施佛七錢。捨身猶獲轉輪王位。況復現前虗空既窮。佛土充徧。皆施珍寶。窮劫思議。尚不能及。是福云何更有邊際。</p>
</div>
<div class='div-commentary'><p style="margin-left:1em">較量福勝。無過財田心而<span class='corr'>已</span>。今財滿虗空。財勝莫過也。微塵諸佛。田勝莫過也。供養承事。心無虗度。心勝莫過也。以此三勝。盡施之量。復引七錢施佛。報轉輪王。以劣較勝。總見其福之不可具說耳。</p>
<p style="margin-left:1em">△二銷罪勝。</p>
</div>
<div class='div-orig'><p>佛告阿難。諸佛如來。語無虗妄。若復有人身具四重。十波羅夷。瞬息即經此方他方阿鼻地獄。乃至窮盡。十方無間。靡不經歷。能以一念將此法門。於末劫中。開示末學。是人罪障。應念銷滅。變其所受地獄苦因。成安樂國。得福超越前之施人。百倍千倍。千萬億倍。如是乃至算數譬喻所不能及。</p>
</div>
<div class='div-commentary'><p style="margin-left:1em">此又較量罪逆。亦無過四重十波羅夷。有一於此。豈免泥犁。一身全具。阿鼻何盡。其人能以一念將此法門開示末學。其罪立銷。轉苦為樂。轉罪為福。比前施人。千萬億倍。至不可說。總之福大有盡。罪重終窮。而此佛心。過於虗空。圓裹三世。經以示人發明根性。盡聞空覺。此豈罪福之可抑揚。故雖一念回光。<span class='corr'>已</span>同本得。而況以眾生為<span class='corr'>己</span>任者哉。</p>
<p style="margin-left:1em">△三遣魔勝。</p>
</div>
<div class='div-orig'><p>阿難。若有眾生能誦此經。能持此呪。如我廣說。窮劫不盡。依我教言。如教行道。直成菩提。無復魔業。</p>
</div>
<div class='div-commentary'><p style="margin-left:1em">此更丁寧誦經持呪之所獲益。而終歸重於依教行道之免魔業。如來屬望初心。無非此一大事因緣。恩大難酬。凡有心者。所當[樊-大+心]勉。</p>
<p style="margin-left:1em">上初本經流通竟。</p>
<p style="margin-left:1em">△二諸經流通。</p>
</div>
<div class='div-orig'><p>佛說此經<span class='corr'>已</span>。比丘。比丘尼。優婆塞。優婆夷。一切世間天人阿修羅。及諸他方菩薩。二乘。聖仙。童子。并初發心大力鬼神。皆大歡喜。作禮而去。</p>
</div>
<div class='div-commentary'><p style="margin-left:1em">文殊所問經云。有三種義歡喜奉行。一說者清淨。不為取著利養所染故。二所說清淨。以如實知法體故。三得果清淨。即說益故。</p>
</div>
<p class='juan'>大佛頂如來密因修證了義諸菩薩萬行首楞嚴經直指卷第十</p>
<div class='div-w'>
<p class='h2'>音釋</p>
<div class='div-note'>殫<p><span class='note-inline'>(丹上聲盡也)</span>。</p>
熠<p><span class='note-inline'>(音揖盛光也)</span>。</p>
霰<p><span class='note-inline'>(音線)</span>。</p>
搜<p><span class='note-inline'>(音蒐索也)</span>。</p>
褫<p><span class='note-inline'>(音恥奪也)</span>。</p>
魑<p><span class='note-inline'>(音癡)</span>。</p>
</div></div></div>
</div><!-- end of div[@id='body'] -->
</body></html>