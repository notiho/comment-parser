<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經直指</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu13' />大佛頂如來密因修證了義諸菩薩萬行首楞嚴經直指卷第九</p><p class="byline">洞宗三十四世丹霞沙門　圅昰天然　疏</p><p class="byline">嗣法門人　今釋澹歸　閱</p><p class="byline">今辯樂說　較</p>
<div class='div-commentary'><p style="margin-left:1em">上初欲界竟。</p>
<p style="margin-left:1em">△二色界。分六。一初禪天。</p>
</div>
<div class='div-orig'><p>阿難。世間一切所修心人。不假禪那。無有智慧。</p>
</div>
<div class='div-commentary'><p style="margin-left:1em">清涼三地疏云。禪那西音。此云靜慮。靜謂寂靜。慮謂審慮。靜能斷結。慮能正觀。諸無色有靜無慮。雖能斷結。不能正觀。欲界正持。有慮無靜。雖能正觀。不能斷結。故唯色界獨受此稱。四禪初一有尋有伺靜慮。二無尋無伺靜慮。三離喜靜慮。四離樂靜慮。今言不假禪那。無有智慧。乃謂世間修心。須假禪那。方發智慧。此色界正假禪那時也。故初果以至三果。皆託位於此。以幾無學。下文云。雖非真修三摩地。正以此雖在禪那。未發真智。不可比於定慧均等之三摩地耳。</p>
</div>
<div class='div-orig'><p>但能執身不行婬欲。若行若坐。想念俱無。愛染不生。無留欲界。是人應念。身為梵侶。如是一類。名梵眾天。</p>
</div>
<div class='div-commentary'><p style="margin-left:1em">想念俱無。愛染不生。此揀非欲界。亦顯身心遠離。初入靜慮。故名梵眾。</p>
</div>
<div class='div-orig'><p>欲習既除。離欲心現。於諸律儀。愛樂隨順。是人應時能行梵德。如是一類。名梵輔天。</p>
</div>
<div class='div-commentary'><p style="margin-left:1em">離欲心現。愛樂隨順。此正離生喜樂也。能行梵德。且又助揚德化。故名梵輔。</p>
</div>
<div class='div-orig'><p>身心妙圓。威儀不缺。清淨禁戒。加以明悟。是人應時能統梵眾。為大梵王。如是一類。名大梵天。</p>
</div>
<div class='div-commentary'><p style="margin-left:1em">身心妙圓。蓋指戒心圓脫。形於動止。發於勝解。故曰威儀不缺。加以明悟。此正主張梵教。以解過前天也。</p>
</div>
<div class='div-orig'><p>阿難。此三勝流。一切苦惱所不能逼。雖非正修真三摩地。清淨心中。諸漏不動。名為初禪。</p>
</div>
<div class='div-commentary'><p style="margin-left:1em">苦惱生於諸欲。初禪離欲寂靜。覺觀力勝。不為麤漏所動。此從未到地定發得。此定自離欲後。身心泯然。坐臥虗豁。猶若虗空。能生初禪。故云清淨心中。</p>
<p style="margin-left:1em">△二二禪天。</p>
</div>
<div class='div-orig'><p>阿難。其次梵天。統攝梵人。圓滿梵行。澄心不動。寂湛生光。如是一類。名少光天。</p>
</div>
<div class='div-commentary'><p style="margin-left:1em">此天從初禪增勝。內寂生光。由初發故。故名少光。初二靜慮。光明有別。初如末尼珠。外有光明。內無光明。二如明燈。外發光明。內自照了。若內若外。俱有光明。</p>
</div>
<div class='div-orig'><p>光光相然。照耀無盡。映十方界。徧成瑠璃。如是一類。名無量光天。</p>
</div>
<div class='div-commentary'><p style="margin-left:1em">此較前天光明轉熾。如淨瑠璃。光映彌遠。十方就本界言。非徧十方世界也。</p>
</div>
<div class='div-orig'><p>吸持圓光。成就教體。發化清淨。應用無盡。如是一類。名光音天。</p>
</div>
<div class='div-commentary'><p style="margin-left:1em">此以自光任持教體。以光宣化。應用指機用。詮發無盡也。長水謂二禪地無前五識。當是在定。以凡外二乘。若在定時。俱不能起前五了境故。世界志云。光音既以光為語。則上地諸天。威儀進止。無非言教也。</p>
</div>
<div class='div-orig'><p>阿難。此三勝流。一切憂懸所不能逼。雖非正修真三摩地。清淨心中。麤漏<span class='corr'>已</span>伏。<span class='corr'>名</span>為二禪。</p>
</div>
<div class='div-commentary'><p style="margin-left:1em">二禪定生喜樂。名極喜地。故無憂懸。初禪麤漏不動。此天<span class='corr'>已</span>伏。三地疏云。定生喜樂者。初禪慶背欲惡。故名離生。今慶覺觀心息。故名定生。如淨鑑止水。故身心適悅。欲惡如泥。初禪之定。如靜動水。今無欲惡。復滅覺觀。如淨止水。是則初禪慶其所離。此慶其所得。得亡照故。</p>
<p style="margin-left:1em">△三三禪天。</p>
</div>
<div class='div-orig'><p>阿難。如是天人。圓光成音。披音露妙。發成精行。通寂滅樂。如是一類。名少淨天。</p>
</div>
<div class='div-commentary'><p style="margin-left:1em">承上光音。以光詮理。理與行符。故發寂樂。滅前喜心。純示寂淨。初發言通。亦名少淨。</p>
</div>
<div class='div-orig'><p>淨空現前。引發無際。身心輕安。成寂滅樂。如是一類。名無量淨天。</p>
</div>
<div class='div-commentary'><p style="margin-left:1em">淨無淨相。故定。定即無際。成寂滅樂。身心寂滅。故云輕安。樂豈有量。</p>
</div>
<div class='div-orig'><p>世界身心。一切圓淨。淨德成就。勝託現前。歸寂滅樂。如是一類。名徧淨天。</p>
</div>
<div class='div-commentary'><p style="margin-left:1em">前樂無量。止於身心。今徧世界。皆無虗寂。內外寂滅。成所依住。故云勝託現前。歸即歸此也。</p>
</div>
<div class='div-orig'><p>阿難。此三勝流。具大隨順。身心安隱。得無量樂。雖非正得真三摩地。安隱心中。歡喜畢具。名為三禪。</p>
</div>
<div class='div-commentary'><p style="margin-left:1em">三禪離喜妙樂。喜與憂對。此地離喜。徧體滿足。樂無有過。故曰具大隨順也。樂極離喜。而曰歡喜畢具者。在安隱心中。異於喜動。亦樂極畢具耳。智論云。樂有上中下。下者初禪。中者二禪。上者三禪。初禪樂根喜根。五識相應樂根。意識相應喜根。二禪中意識相應喜根。三禪中意識相應樂根。是五識不能分別。不知名字相。眼識生如彈指頃。意識<span class='corr'>已</span>生。是故五識相應樂根。不能滿足樂。意識相應樂根。能滿足樂。</p>
<p style="margin-left:1em">△四四禪天。</p>
</div>
<div class='div-orig'><p>阿難。復次天人。不逼身心。苦因<span class='corr'>已</span>盡。樂非常住。久必壞生。苦樂二心。俱時頓捨。麤重相滅。淨福性生。如是一類。名福生天。</p>
</div>
<div class='div-commentary'><p style="margin-left:1em">不逼身心。若因<span class='corr'>已</span>盡。結初二禪。樂非常住。久必壞生。結三禪。若樂二心。俱時頓捨。乃出本禪。前三厭苦忻樂。皆為麤重。樂俱不受。捨念清淨。是為淨福也。</p>
</div>
<div class='div-orig'><p>捨心圓融。勝解清淨。福無遮中。得妙隨順。窮未來際。如是一類。名福愛天。</p>
</div>
<div class='div-commentary'><p style="margin-left:1em">捨心圓融謂不住捨心。還能熏發無漏。以諸修道聖人。皆依此修願智無諍三昧。故云得妙隨順。窮未來際即窮此地未來。又若能熏發無漏。則通於三世。無有限量矣。此捨樂之福。轉增轉勝。於世無二。唯可愛樂也。</p>
</div>
<div class='div-orig'><p>阿難。從是天中。有二岐路。若於先心無量淨先。福德圓明。修證而住。如是一類。名廣果天。</p>
</div>
<div class='div-commentary'><p style="margin-left:1em">於福愛中。分二岐路者。以四禪捨心偏勝。若從無量光中。資發四無量心。直到廣果。則與五淨同分安居。發明智慧。或成羅漢。或入菩薩。若一向住捨。即入無想。名為外道矣。無量淨先為三禪。以未入捨位。此心圓現。故特原此。廣果者清涼云。於異生善果。此最廣故。所有功德。勝下二三故。</p>
</div>
<div class='div-orig'><p>若於先心雙厭苦樂。精研捨心。相續不斷。圓窮捨道。身心俱滅。心慮灰凝。經五百劫。是人既以生滅為因。不能發明不生滅性。初半劫滅。後半劫生。如是一類。名無想天。</p>
</div>
<div class='div-commentary'><p style="margin-left:1em">本覺自性。無有生滅。亦無取捨。良由眾生不能直下發明。必由靜慮。離欲取淨。捨喜忻樂。極於苦樂俱捐。此捨雖細。能障智眼。遂成不返。初半劫滅者滅心所持。非真寂滅。滅<span class='corr'>已</span>復生。是以生滅為因也。</p>
</div>
<div class='div-orig'><p>阿難。此四勝流。一切世間諸苦樂境所不能動。雖非無為真不動地。有所得心。功用純熟。名為四禪。</p>
</div>
<div class='div-commentary'><p style="margin-left:1em">瑜伽云。從初靜慮。一切下地災患<span class='corr'>已</span>斷。謂尋伺喜樂。出息入息。是故此中捨念。清淨鮮白。由是此禪心住無動。所謂有所得心。功用純熟。此禪具四支。一不苦不樂支。捨三禪時種種訶責於樂。樂既謝滅。則不動之定。與捨俱發。故內心湛然。無苦樂也。二捨支。既獲四禪不動真定。則捨三禪難捨之樂。不生悔心也。三念清淨支。既得四禪真定。當念下地之過。復思自<span class='corr'>己</span>功德。方便將養。令其不退。進入勝品也。四一心支。既得四禪之定。用前捨念二支將護。一心在定。猶如明鏡止水。湛然常照也。</p>
<p style="margin-left:1em">△五五淨居天。</p>
</div>
<div class='div-orig'><p>阿難。此中復有五不還天。於下界中。九品習氣。俱時滅盡。苦樂雙亡。下無卜居。故於捨心眾同分中。安立居處。</p>
</div>
<div class='div-commentary'><p style="margin-left:1em">九品習氣者即欲界初禪二禪三禪各九品也。二乘斷三界九地思惑。九九八十一品。成阿羅漢。那含三果。<span class='corr'>已</span>斷欲界三禪四地各九品惑。斷欲一地九品。苦亡而欲界無卜居。斷上三地各九品。樂亡而色界無卜居。此五天自四禪別立。通名捨念清淨。故云捨心同分。涅槃迦葉品云。是四禪中。復有二種。一樂三昧。二樂智慧。樂智慧者。入五淨居。樂三昧者。入無色界。如是二人。一修四禪有五堦差。二者不修。云何為五。下中上。上中。上上。修上上者。處無小天。修上中者。處善見天。修上品者。處善可見天。修中品者。處無熱天。修下品者。處小廣天。復有二種。一者修重禪入五淨居。二者不修重禪生無色界。盡其壽命而般涅槃。是名上流般涅槃。若欲入於無色界者。則不能修四禪五差。若修五差。則能訶責無色界定。</p>
</div>
<div class='div-orig'><p>阿難。苦樂兩滅。鬬心不交。如是一類。名無煩天。</p>
</div>
<div class='div-commentary'><p style="margin-left:1em">苦樂兩滅。則忻厭二心。不相對待。故云鬬心不交。四禪<span class='corr'>已</span>離苦樂。不名無煩。謂凡夫暫伏。非畢竟滅。</p>
</div>
<div class='div-orig'><p>機括獨行。研交無地。如是一類。名無熱天。</p>
</div>
<div class='div-commentary'><p style="margin-left:1em">機弩牙。括矢末。受弦處。獨行者言捨放在手。唯有當念。更無交地。蓋以能捨所捨。謂之交地。無交地。則慧用圓脫矣。微煩曰熱。無熱較細。</p>
</div>
<div class='div-orig'><p>十方世界。妙見圓澄。更無塵象一切沈垢。如是一類。名善見天。</p>
</div>
<div class='div-commentary'><p style="margin-left:1em">五淨居皆樂智慧。此妙見當由捨極發慧。於慧心中。妙見十方。外無塵象。內無心垢也。</p>
</div>
<div class='div-orig'><p>精見現前。陶鑄無礙。如是一類。名善現天。</p>
</div>
<div class='div-commentary'><p style="margin-left:1em">此即前妙見。而言精者。慧用研磨。自在澄露。極於變化。如以水火陶鑄。成一切器用也。</p>
</div>
<div class='div-orig'><p>究竟羣幾。窮色性性。入無邊際。如是一類。名色究竟天。</p>
</div>
<div class='div-commentary'><p style="margin-left:1em">色至於微曰幾。色盡性現。是為窮色性性。此色性性。無有邊際。正當三果聖人發真歸元之處也。故知此五不還。乃寄修同分。即於此處訶責無色界定。斷上四地思惑。不可以入無邊際。謂一槩皆入四空。下文自詳。</p>
</div>
<div class='div-orig'><p>阿難。此不還天。彼諸四禪四位天王。獨有欽聞。不能知見。如今世間曠野深山聖道場地。皆阿羅漢所住持故。世間麤人。所不能見。</p>
</div>
<div class='div-commentary'><p style="margin-left:1em">仁王經云。十地菩薩。作四禪天大淨天王。得理盡三昧。同佛行處。盡三界源。教化眾生。此即菩薩為諸聖人示現寄迹。發其智慧。故與欽聞。兼誘四禪令出世間也。</p>
<p style="margin-left:1em">△六結色界。</p>
</div>
<div class='div-orig'><p>阿難。是十八天。獨行無交。未盡形累。自此<span class='corr'>已</span>還。名為色界。</p>
</div>
<div class='div-commentary'><p style="margin-left:1em">統言十八天。謂迥出欲境。故曰獨行無交。同一色礙。故曰未盡形累。</p>
<p style="margin-left:1em">上二色界竟。</p>
<p style="margin-left:1em">△三無色界。分六。初空處。先揀迴心。</p>
</div>
<div class='div-orig'><p>復次阿難。從是有頂色邊際中。其間復有二種岐路。若於捨心發明智慧。慧先圓通。便出塵界。成阿羅漢。入菩薩乘。如是一類。名為迴心大阿羅漢。</p>
</div>
<div class='div-commentary'><p style="margin-left:1em">有即是色。頂即究竟。色邊際謂色界所限也。四禪二種岐路。一樂修三昧。直生四空。一樂修智慧。便入五淨。此乃常塗。既入五淨。自當發明。發諸塵累。成阿羅漢。入菩薩乘者謂以羅漢入菩薩乘。故曰迴心。是以三果成羅漢<span class='corr'>已</span>而後入也。</p>
</div>
<div class='div-orig'><p>若在捨心。捨厭成就。覺身為礙。銷礙入空。如是一類。名為空處。</p>
</div>
<div class='div-commentary'><p style="margin-left:1em">此宜概指四禪。若五淨為阿那含。當證須陀洹時。身見<span class='corr'>已</span>滅。豈更覺身為礙也。然涅槃亦有凡外不由須陀洹。而證二三果者。或即此類。</p>
<p style="margin-left:1em">△二識處。</p>
</div>
<div class='div-orig'><p>諸礙既銷。無礙無滅。其中唯留阿賴耶識。全於末那半分微細。如是一類。名為識處。</p>
</div>
<div class='div-commentary'><p style="margin-left:1em">諸礙即前身礙。身礙不銷。則一切礙不銷。言諸礙銷。則身礙銷也。此礙銷。而滅礙之心亦銷。於此不覺。則唯依賴耶。全於末那矣。賴耶之迷。迷於末那。故曰全於末那半分微細。即末那所緣六識之半分微細也。末那不能緣外境。止能緣六識之分別以為分別。此半分微細。羅漢始斷。然則既斷半分微細。則六識全斷。楞伽云。我說分別識滅。名為涅槃。亦許二乘涅槃同於如來耶。夫分別識滅。名為涅槃。此自藏識明白者言之。二乘不知八識。但滅六識所緣五識塵境。則外半分不行。內半分為末那所緣者亦滅。此半分滅。證人無我。而末那所緣八識根本未滅。是為法我之障也。</p>
<p style="margin-left:1em">△三無所有處。</p>
</div>
<div class='div-orig'><p>空色既亡。識心都滅。十方寂然。逈無攸往。如是一類。名無所有處。</p>
</div>
<div class='div-commentary'><p style="margin-left:1em">空色既亡。承前天識心都滅。即滅半分微細也。此半分滅。云何不得二乘涅槃。蓋以定力所持。伏而未斷。謂未嘗證於無我真性也。涅槃謂聲聞緣覺。尚不得無我真性。何況有我真性。所謂不得者。謂從無我對有我言。非真不得。得亦無我所證耳。逈無攸往。自滅識所見境界。同於冥諦矣。</p>
<p style="margin-left:1em">△四非非想處。</p>
</div>
<div class='div-orig'><p>識性不動。以滅窮研。於無盡中。發宣盡性。如存不存。若盡非盡。如是一類。名為非想非非想處。</p>
</div>
<div class='div-commentary'><p style="margin-left:1em">此即前所滅之識性。見其實未曾滅。以定力研窮。但於無盡中發宣盡性耳。故曰若存不存。若盡非盡。此識不經發明真性。終不能了。徒極空研。全是妄想。不能自覺。故曰非非想。</p>
<p style="margin-left:1em">△五結四空。并詳岐路。</p>
</div>
<div class='div-orig'><p>此等窮空。不盡空理。從不還天聖道窮者。如是一類。名不逈心鈍阿羅漢。若從無想諸外道天。窮空不歸。迷漏無聞。便入輪轉。</p>
</div>
<div class='div-commentary'><p style="margin-left:1em">除從淨天聖道窮者。名鈍羅漢。不入輪迴。蓋謂曾經見諦。無輪墜分。但由躭味三<span class='corr'>昧</span>。障所見道。鄰於凡外。況無所見而祇甘寂滅。鮮不謬誤。所謂窮空不歸。歸即無咎耳。</p>
<p style="margin-left:1em">△六總結諸天。</p>
</div>
<div class='div-orig'><p>阿難。是諸天上。各各天人。則是凡夫業果酬答。答盡入輪。彼之天王。即是菩薩。遊三摩地漸次增進。迴向聖倫所修行路。</p>
</div>
<div class='div-commentary'><p style="margin-left:1em">諸天通結欲色無色也。以華嚴寄報。不及四空。又先結諸天。後結四空。亦一證也。標指云。十地菩薩。寄報為十王。初地為閻浮王。二地四天王。三地忉利王。四地夜摩王。五地知足王。六地化樂王。七地他化王。八地二禪王。九地三禪王。十地四禪王。即摩醯首羅。菩薩進修不為初禪者。帶異計故。此皆以權引實。在於天中。化諸實報之天。使脫天業。故得稱王。</p>
</div>
<div class='div-orig'><p>阿難。是四空天。身心滅盡。定性現前。無業果色。從此逮終。名無色界。</p>
</div>
<div class='div-commentary'><p style="margin-left:1em">定性現前謂有定果色。顯無業果色也。此天身色俱盡。而心不滅。以定力所研。若有非有。故亦云滅。涅槃云。無色界天。折旋俯仰。非聲聞緣覺所見。則身亦不滅。但非所見耳。</p>
</div>
<div class='div-orig'><p>此皆不了妙覺明心。積妄發生。妄有三界。中間妄隨七趣沈溺。補特伽羅。各從其類。</p>
</div>
<div class='div-commentary'><p style="margin-left:1em">通結六欲以至非非想天。皆為不了妙覺明心。從明生所。妄有三界。中間即指諸天。浪施功用。終亦妄隨七趣起惑造業。各趨其類也。瑜伽論八種人執。第六名補特伽羅。謂數取諸趣。或生於彼。或生於此。正能生者。即是人執。六道四生。為依此故。輪轉不<span class='corr'>已</span>。</p>
<p style="margin-left:1em">上三無色界竟。</p>
<p style="margin-left:1em">△四別附非天四種阿修羅。</p>
</div>
<div class='div-orig'><p>復次阿難。是三界中。復有四種阿修羅類。若於鬼道。以護法力。乘通入空。此阿修羅。從卵而生。鬼趣所攝。</p>
</div>
<div class='div-commentary'><p style="margin-left:1em">法華文句云。鬼趣攝者。居大海邊。歸佛護法。以護法威力。乘其自有神通。入於虗空。往護佛法。</p>
</div>
<div class='div-orig'><p>若於天中降德貶墜。其所卜居。鄰於日月。此阿修羅。從胎而出。人趣所攝。</p>
</div>
<div class='div-commentary'><p style="margin-left:1em">起世經云。須彌山王東面。過千由旬。有設摩娑啻宮城。七重城壁。七寶合成。南西北三面。各有修羅王宮殿。精好相似。降地居天一等。</p>
</div>
<div class='div-orig'><p>有修羅王執持世界。力洞無畏。能與梵王及天帝釋四天爭權。此阿修羅。因變化有。天趣所攝。</p>
</div>
<div class='div-commentary'><p style="margin-left:1em">觀佛三昧經云。質多阿修羅妻。香山樂神女。懷孕八千歲。生一女。名舍支。憍尸迦求女為妻。號曰悅意。帝釋至歡喜園。共諸綵女入池遊戲。女生嫉妬。遣五夜叉往白父王。即興四兵往攻帝釋。立大海水。踞須彌山頂。九百九十九首。同時俱作。撼善見城。搖須彌山。四大海水。一時波動。帝釋驚怖。坐善法堂。燒眾名香。發大誓願。誦般若波羅蜜大明呪。於虗空中。有刀輪自然而下。當修羅上。修羅耳鼻手足。一時俱落。令大海水赤如蚌珠。修羅遁走無處。入藕絲孔中。</p>
</div>
<div class='div-orig'><p>阿難。別有一分下劣修羅。生大海心。沈水穴口。旦遊虗空。暮歸水宿。此阿修羅。因濕氣有。畜生趣攝。</p>
</div>
<div class='div-commentary'><p style="margin-left:1em">正法念經云。毗摩質多羅此云響高。亦云穴居。謂大海底出大音聲。徹於海外。故曰穴居。又云。有阿修羅。住大海底須彌山側。於欲界中。化身大小。隨意能作。居光明城。總上四種。果報雖有優劣。其力勢受用。各得自在。揆因多在三寶懷猜忌心。常欲勝他。增長瞋恚。故雖有天福。而不及天。雖有人福。障於進道。雖在鬼畜。而輕舉遠到。故知行人當敬慎修因。毋使岐路耳。</p>
<p style="margin-left:1em">上六諸天差別竟。</p>
<p style="margin-left:1em">△七示七趣虗妄。以勗正修。分五。初示虗妄。</p>
</div>
<div class='div-orig'><p>阿難如是地獄餓鬼畜生。人及神仙。天洎修羅。精研七趣。皆是昏沈諸有為相。妄想受生。妄想隨業。於妙圓明無作<span class='corr'>本</span>心。皆如空華。元無所著。但一虗妄。更無根緒。</p>
</div>
<div class='div-commentary'><p style="margin-left:1em">總結七趣虗妄。精研諦審也。言諦審七趣諸有為相。皆由迷惑。所招受生之果。無非隨業之因。惑業苦三。於妙明心。元不相到。猶若空華。更無根緒。揆因度果。不爽絲毫。反妄於真。都成夢幻。</p>
<p style="margin-left:1em">△二示業因。</p>
</div>
<div class='div-orig'><p>阿難。此等眾生。不識本心。受此輪迴。經無量劫。不得真淨。皆由隨順殺盜婬故。反此三種。又則出生無殺盜婬。有名鬼倫。無名天趣。有無相傾。起輪迴性。</p>
</div>
<div class='div-commentary'><p style="margin-left:1em">上言一切諸趣。於妙明心。本無所有。此言不識本心。隨順業道。則因果歷然。有即有殺盜婬。無即無殺盜婬。故曰有無相傾。起輪迴性。本妙明心。本自湛圓。有無俱捐。當人自委。</p>
<p style="margin-left:1em">△三顯正修。</p>
</div>
<div class='div-orig'><p>若得妙發三摩提者。則妙常寂。有無二無。無二亦滅。尚無不殺不偷不婬。云何更隨殺盜婬事。</p>
</div>
<div class='div-commentary'><p style="margin-left:1em">重言發明本心。則本心自妙。尚無不殺不盜不婬。云何復有。當下圓成三摩鉢提。且非二乘。豈同凡外也。</p>
<p style="margin-left:1em">△四結酬同分。</p>
</div>
<div class='div-orig'><p>阿難。不斷三業。各各有私。因各各私。眾私同分。非無定處。自妄發生。生妄無因。無可尋究。</p>
</div>
<div class='div-commentary'><p style="margin-left:1em">此答眾私同分。非無定處。而更言生妄無因。無可尋究。益知一切根器。妄見所成。一念發明。現前何狀。尋究根源。實無指註耳。</p>
<p style="margin-left:1em">△五勸斷除。</p>
</div>
<div class='div-orig'><p>汝勗修行。欲得菩提。要除三惑。不盡三惑。縱得神通。皆是世間有為功用。習氣不滅。落於魔道。雖欲除妄。倍加虗偽。如來說為可哀憐者。汝妄自造。非菩提咎。</p>
</div>
<div class='div-commentary'><p style="margin-left:1em">世間一切。皆由心造。從心所生。無所不現。故曰縱得神通。皆是有為。故知心本無生。生必歸滅。所作惑業。終不可亡。心不知業。業不知心。因果始終。自成輪轉。非心所受耳。</p>
</div>
<div class='div-orig'><p>作是說者。名為正說。若他說者。即魔王說。</p>
</div>
<div class='div-commentary'><p style="margin-left:1em">更為末世倍加丁寧。以防邪說濫此真修。聖慈深切。行人自審。</p>
<p style="margin-left:1em">上七示七趣虗妄以勗正修竟。</p>
<p style="margin-left:1em">△八揀陰魔。分二。初原魔事因起。分七。初無問自說。</p>
</div>
<div class='div-orig'><p>即時如來將罷法座。於師子牀。攬七寶几。迴紫金山。再來凭倚。普告大眾。及阿難言。</p>
</div>
<div class='div-commentary'><p style="margin-left:1em">將罷法席。懸示陰魔。令諸真修。隨證覺察。此一切種智之所徧知。無緣深慈之所護念。勉力洗心。恩大難報耳。</p>
<p style="margin-left:1em">△二指魔事難識。</p>
</div>
<div class='div-orig'><p>汝等有學緣覺聲聞。今日迴心趣大菩提。無上妙覺。我今<span class='corr'>已</span>說真修行法。汝猶未識修奢摩他毗婆舍那微細魔事。魔境現前。汝不能識。洗心非正。落於邪見。或汝陰魔。或復天魔。或著鬼神。或遭魑魅。心中不明。認賊為子。</p>
</div>
<div class='div-commentary'><p style="margin-left:1em">本覺妙觀。不起分別。稍有所見。非正洗心。認賊為子即下文將作聖證也。陰魔謂諸陰所熏。無量分別習氣。於寂照中。瞥爾現前。若不覺察。必生異見。天魔即他化自在天子。一切鬼神。皆其眷屬。然皆行人洗心不正。魔得其便。下文詳示。</p>
<p style="margin-left:1em">△三誡得少。勸聽承誨。</p>
</div>
<div class='div-orig'><p>又復於中得少為足。如第四禪無聞比丘。妄言證聖。天報<span class='corr'>已</span>畢。衰相現前。謗阿羅漢身遭後有。墮阿鼻獄。汝應諦聽。吾今為汝子細分別。阿難起立。并其會中同有學者。歡喜頂禮。伏聽慈誨。</p>
</div>
<div class='div-commentary'><p style="margin-left:1em">此誡得少為足。舉無聞比丘。以為後車之鑑也。大妄語雖除增上慢。然過執<span class='corr'>己</span>見。始於好勝。成於自欺。不自知其<span class='corr'>已</span>遭淪墜。故為子細分別。聖慈垂愍。所當仰體耳。</p>
<p style="margin-left:1em">△四示覺體無二妄起世界。</p>
</div>
<div class='div-orig'><p>佛告阿難。及諸大眾。汝等當知有漏世界十二類生。本覺妙明。覺圓心體。與十方佛。無二無別。由汝妄想。迷理為咎。癡愛發生。生發徧迷。故有空性。化迷不息。有世界生。則此十方微塵國土。非無漏者。皆是迷頑妄想安立。</p>
</div>
<div class='div-commentary'><p style="margin-left:1em">此原眾生與佛本覺明心。同一圓妙。皆由妄明。背此真智。不見真理。故發空性。所謂迷妄有虗空也。既有虗空國土。非無漏者。揀諸佛方便實報。餘皆妄想建立也。</p>
<p style="margin-left:1em">△五示世界元虗。真發空殞。</p>
</div>
<div class='div-orig'><p>當知虗空生汝心內。猶如片雲點太清裏。況諸世界在虗空耶。汝等一人發真歸元。此十方空。皆悉銷殞。云何空中所有國土而不振裂。</p>
</div>
<div class='div-commentary'><p style="margin-left:1em">承上妄想建立。此妄於心。如鏡上埃。故一發真。大地摧裂。理固如是。因迷有空。因空有界。悟則虗空具滅。世界何存。此在當人自知。魔宮崩拆。理必有事也。</p>
<p style="margin-left:1em">△六示心精通㳷。天魔驚擾。</p>
</div>
<div class='div-orig'><p>汝輩修禪飾三摩地。十方菩薩。及諸無漏大阿羅漢。心精通㳷。當處湛然。一切魔王。及與鬼神。諸凡夫天。見其宮殿無故崩裂。大地振坼。水陸飛騰。無不驚慴。凡夫昏暗。不覺遷訛。彼等咸得五種神通。唯除漏盡。戀此塵勞。如何令汝摧裂其處。是故鬼神及諸天魔魍魎妖精。於三昧時。僉來惱汝。</p>
</div>
<div class='div-commentary'><p style="margin-left:1em">行人在三昧中。與諸菩薩羅漢覿體無二。此顯歸元之地。當處湛然也。悟成脗合。迷現乖離。一切魔欲諸天。見其宮殿崩裂。亦迷妄自異之境。昏極隨遷。漏盡不戀。惟此魔欲。因有五通。自生振慴。故於三昧。咸相惱亂。魍魎妖怪。是其所遣耳。</p>
<p style="margin-left:1em">△七妙覺難動。因毀誡防。</p>
</div>
<div class='div-orig'><p>然彼諸魔。雖有大怒。彼塵勞內。汝妙覺中。如風吹光。如刀斷水。了不相觸。汝如沸湯。彼如堅冰。煖氣漸鄰。不日銷殞。徒恃神力。但為其客。成就破亂。由汝心中五陰主人。主人若迷。客得其便。</p>
</div>
<div class='div-commentary'><p style="margin-left:1em">彼塵勞內。汝妙覺中。此魔佛究竟之別也。妙覺如光。如沸。如主。塵勞如風。如冰。如客。覺迷逈異。神力徒勞。若非行人陰分別心自啟疑殆。終無所入耳。</p>
</div>
<div class='div-orig'><p>當處禪那。覺悟無惑。則彼魔事。無奈汝何。陰銷入明。則彼羣邪。咸受幽氣。明能破暗。近自銷殞。如何敢留擾亂禪定。若不明悟。被陰所迷。則汝阿難必為魔子。成就魔人。如摩登伽。殊為眇劣。彼唯呪汝破佛律儀。八萬行中。祇毀一戒。心清淨故。尚未淪溺。此乃隳汝寶覺全身。如宰臣家。忽逢籍沒。宛轉零落。無可哀救。</p>
</div>
<div class='div-commentary'><p style="margin-left:1em">此示禪那常當覺察。惑則不覺。覺則無咎也。陰謂陰分別習。此習一銷。當處朗然。以明破暗。正如順風揚塵。有何艱險。若稍疑慮。即為所昏耳。梵呪比魔為劣。彼為呪汝等者蓋原彼呪力。祇能毀汝一戒。但初果見諦。以見障思。故曰心清淨故。尚未淪溺也。此即承上毀戒。乃至隳汝寶覺全身。非心清淨。則如宰臣籍沒。零落無救矣。宰臣犯國重法。則削沒其籍。同於庶人。是為零落。</p>
<p style="margin-left:1em">上初原魔事因起竟。</p>
<p style="margin-left:1em">△二正示陰魔。分七。初色陰。分四。初色陰區宇。</p>
</div>
<div class='div-orig'><p>阿難。當知汝坐道場。銷落諸念。其念若盡。則諸離念一切精明。動靜不移。憶忘如一。當住此處。入三摩地。如明目人。處大幽暗。精性妙淨。心未發光。此則名為色陰區宇。</p>
</div>
<div class='div-commentary'><p style="margin-left:1em">銷落諸念。非一切念不生。當念離念。無離念者。故曰則諸離念一切精明。圓覺云。居一切時。不起妄念。於諸妄心。亦不息滅。住妄想境。不加了知。於無了知。不辨真實。即於此處。說動靜不移。憶忘如一。方為相應。然作此解。便非真三摩地矣。如明目人。喻入三摩地人。<span class='corr'>已</span>獲精性妙淨。而曰處大幽暗者。喻色陰未破。所謂心未發光。非真如在幽暗之中也。然行人至此。精性妙淨。當不自知其未發光耳。</p>
<p style="margin-left:1em">△二色陰盡相。</p>
</div>
<div class='div-orig'><p>若目明朗。十方洞開。無復幽黯。名色陰盡。是人則能超越劫濁。觀其所由。堅固妄想。以為其本。</p>
</div>
<div class='div-commentary'><p style="margin-left:1em">前喻明目。今定極發光。喻目明朗。十方洞開無復幽暗者此色陰破時境界也。劫濁為四大最初之體。正當空見不分。若色陰破。便能頓超。觀其所由是觀色陰所由。由覺明堅執。妄想留礙。則知入正定者。用心固有方便耳。</p>
<p style="margin-left:1em">△三色境差別。分十。初身能出礙。</p>
</div>
<div class='div-orig'><p>阿難。當在此中。精研妙明。四大不織。少選之間。身能出礙。此名精明流溢前境。斯但功用暫得如是。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">精研妙明亦即隨順妙明。不失其候。心無四大。自然不織。不可別有精研也。內外四大。為心所礙。非四大礙。精明流溢。瞥爾融通。出與無出。俱非二境。以此自知。乃無聖解耳。</p>
<p style="margin-left:1em">△二體拾蛔蟲。</p>
</div>
<div class='div-orig'><p>阿難。復以此心精研妙明。其身內徹。是人忽然於其身內。拾出蟯蛔。身相宛然。亦無傷毀。此名精明流溢形體。斯但精行暫得如是。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">妙明自徹。無身內外。見蛔拾出。如取目前。身相宛然。豈自今日。若能如是。聖解何從。</p>
<p style="margin-left:1em">△三空聞密義。</p>
</div>
<div class='div-orig'><p>又以此心內外精研。其時魂魄意志精神。除執受身。餘皆涉入。互無賓主。忽於空中聞說法聲。或聞十方同敷密義。此名精魄遞相離合。成就善種。暫得如是。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">魂魄志意精神。各有所司。亦如六根。各各有識。今除執受身形。皆相涉入互為賓主者。此由妙明融徹。亦猶六根互相為用。互相賓主也。聞法敷義。此即其驗。所謂精魄離合。更非別事也。</p>
<p style="margin-left:1em">△四佛現蓮出。</p>
</div>
<div class='div-orig'><p>又以此心澄露皎徹。內光發明。十方徧作閻浮檀色。一切種類。化為如來。於時忽見毗廬遮那。踞天光臺。千佛圍繞。百億國土。及與蓮華。俱時出現。此名心魂靈悟所染。心光研明。照諸世界。暫得如是。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">真性發明。徹知內外十方。皆是毗盧遮那大身充滿。色心無二。體用同時。揆今所見。總非神異。所謂心魂靈悟也。華嚴云。佛身充滿於法界。普現一切羣生前。隨緣赴感靡不周。而恒處此菩提座。行者妙明凝結。隨所露現。洵非他物。古德云。一切聲是佛聲。一切色是佛色。深知其故。勿作餘觀也。</p>
<p style="margin-left:1em">△五寶色滿空。</p>
</div>
<div class='div-orig'><p>又以此心精研妙明。觀察不停。抑按降伏。制止超越。於時忽然十方虗空成七寶色。或百寶色。同時徧滿。不相留礙。青黃赤白。各各純現。此名抑按功力逾分。暫得如是。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">此亦一色之所露現。良由行人知見未脫。泯絕力勝。心境異生。若能覺悟。便自平復耳。</p>
<p style="margin-left:1em">△六夜同白晝。</p>
</div>
<div class='div-orig'><p>又以此心研究澄徹。精光不亂。忽於夜半。在暗室內。見種種物。不殊白晝。而暗室物。亦不除滅。此名心細密澄其見。所視洞幽。暫得如是。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">妙明凝靜。靜極發光。一切幽翳所不能昏。而暗室物亦不除滅者。目前無法。境界儼然。心光所徹。晝宵何與。三摩地中。本自如是也。</p>
<p style="margin-left:1em">△七斫體不覺。</p>
</div>
<div class='div-orig'><p>又以此心圓入虗融。四體忽然同於草木。火燒刀斫。曾無所覺。又則火光不能燒爇。縱割其肉。猶如削木。此名塵併。排四大性。一向入純。暫得如是。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">妙湛遺身。體非知覺。昔則四大為體。旋令覺知。今則五塵併消。四大不織。功用入純。法爾何異。</p>
<p style="margin-left:1em">△八徧成佛界。</p>
</div>
<div class='div-orig'><p>又以此心成就清淨淨心功極。忽見大地十方山河皆成佛國。具足七寶。光明徧滿。又見恒沙諸佛如來徧滿空界。樓殿華<span class='corr'>麗</span>。下見地獄。上觀天宮。得無障礙。此名欣厭凝想日深。想久化成。非為聖證。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">欣厭凝想。想久化成。此在三摩地中所不應有。然自發明。徹知如是。即此知心。便成境界。即如眾生作業。亦復自知。即此知心。現三塗相。始由自私。終入同分。法亦如是也。</p>
<p style="margin-left:1em">△九夜見遠方。</p>
</div>
<div class='div-orig'><p>又以此心研究深遠。忽於中夜。遙見遠方市井街巷親族眷屬。或聞其語。此名迫心。逼極飛出。故多隔見。非為證聖。不作聖心。名善境界。若作聖解。即受羣邪。</p>
</div>
<div class='div-commentary'><p style="margin-left:1em">遐邇境界。古今人物。於自心中。原不相隔。舉念即是。為色陰所礙。便有十方三世。行人發明。以理證知。今從功用所逼。現如是事。不足為異也。</p>
<p style="margin-left:1em">△十體變通義。</p>
</div>
<div class='div-orig'><p>又以此心研究精極。見善知識形體變移。少選無端種種遷改。此名邪心。含受魑魅。或遭天魔。入其心腹。無端說法。通達妙義。非為聖證。不作聖心。魔事銷歇。若作聖解。即受羣邪。</p>
</div>
<div class='div-commentary'><p style="margin-left:1em">初心發明。循三摩地。以期漸證。始見形體遷改。次乃通達妙義。皆由觀深功極。稍一動念。即為魔嬈。前九猶是禪境。此乃尅證所招。但自知非。亦無所失耳。</p>
<p style="margin-left:1em">上三色境差別竟。</p>
<p style="margin-left:1em">△四結令傳示。</p>
</div>
<div class='div-orig'><p>阿難。如是十種禪那現境。皆是色陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成。墮無間獄。汝等當依如來滅後。於末法中。宣示斯義。無令天魔得其方便。保持覆護。成無上道。</p>
</div>
<div class='div-commentary'><p style="margin-left:1em">禪心凝定。陰妄堅礙。消息互異。故多所現也。行人明見覺心。覺心隨順。一切境界。無所希求。如乳中有酪。功熟自證。此乃聖凡情盡。方得如是。如來再三丁寧。覆護良切。若大妄語。又禪心麤動。頑迷益甚矣。</p>
<p style="margin-left:1em">上初色陰竟。</p>
<p style="margin-left:1em">△二受陰。分四。初受陰區宇。</p>
</div>
<div class='div-orig'><p>阿難。彼善男子修三摩提。奢摩他中。色陰盡者。見諸佛心。如明鏡中顯現其像。若有所得。而未能用。猶如魘人。手足宛然。見聞不惑。心觸客邪。而不能動。此則名為受陰區宇。</p>
</div>
<div class='div-commentary'><p style="margin-left:1em">前云若目明朗。十方洞開。無復幽暗。名色陰盡。此言色陰盡者。見諸佛心。如明鏡中顯現其像。於未證時。但言境界。此<span class='corr'>已</span>親證。唯論其心。初心發明。即佛即心。漸證明露。即心即佛。體本是同。互觀成異也。若有所得而未能用者。性體具足。妙用弗齊。魘人手足宛然。見聞不惑。正如親見佛心。如鏡中像也。觸邪不動。乃喻有不能用。為受陰區宇。</p>
<p style="margin-left:1em">△二受陰盡相。</p>
</div>
<div class='div-orig'><p>若魘咎歇。其心離身。返觀其面。去住自由。無復留礙。名受陰盡。是人則能超越見濁。觀其所由。虗明妄想。以為其本。</p>
</div>
<div class='div-commentary'><p style="margin-left:1em">妄見我體。執以為實。此受陰所成也。若受<span class='corr'>已</span>破。自然離身。去住無礙耳。汝身現摶四大為體。水火風土。旋令覺知。此覺知心。目為虗明。由明堅執。以為根本。</p>
<p style="margin-left:1em">△三受境差別。分十。初見物生悲。</p>
</div>
<div class='div-orig'><p>阿難。彼善男子。當在此中。得大光耀。其心發明。內抑過分。忽於其處發無窮悲。如是乃至觀見蚊蝱。猶如赤子。心生憐愍。不覺流淚。此名功用抑摧過越。悟則無咎。非為聖證。覺了不迷。久自銷歇。若作聖解。則有悲魔入其心腑。見人則悲。啼泣無限。失於正受。當從淪墜。</p>
</div>
<div class='div-commentary'><p style="margin-left:1em">色陰既銷。則受陰現前。抑即抑此也。內抑過分。即於是中。見諸眾生。元同一體。祇為不覺。枉受淪溺。故起憂悲。淨名什註云。未能深入定相。見有眾生。心生愛著。因此生悲。名為愛見大悲。愛見悲者。則於生死有疲厭心。若能離此。在在所生。不為愛見之所覆也。</p>
<p style="margin-left:1em">△二猛志齊佛。</p>
</div>
<div class='div-orig'><p>阿難。又彼定中諸善男子。見色陰銷。受陰明白。勝相現前。感激過分。忽於其中生無限勇。其心猛利。志齊諸佛。謂三僧祇。一念能越。此名功用陵率過越。悟則無咎。非為聖證。覺了不迷。久自銷歇。若作聖解。則有狂魔入其心腑。見人則誇。我慢無比。其心乃至上不見佛。下不見人。失於正受。當從淪墜。</p>
</div>
<div class='div-commentary'><p style="margin-left:1em">受陰明白者深悉受之過咎。乘定力勝相。感激發勇。不自忖量。輙謂頓超僧祇。生大我慢。障於正受。故知行人精進。但隨三昧。自為消息。唯有一心。更無餘念有所希冀。是謂真三摩提。自始至終。當無岐路也。</p>
<p style="margin-left:1em">△三心生沈憶。</p>
</div>
<div class='div-orig'><p>又彼定中諸善男子。見色陰銷。受陰明白。前無新證。歸失故居。智力衰微。入中隳地。逈無所見。心中忽然生大枯渴。於一切時。沈憶不散。將此以為勤精進相。此名修心無慧自失。悟則無咎。非為聖證。若作聖解。則有憶魔入其心腑。旦夕撮心懸在一處。失於正受。當從淪墜。</p>
</div>
<div class='div-commentary'><p style="margin-left:1em">長水云。受陰未空。前無新證。色陰<span class='corr'>已</span>盡。歸失故居。前後失準。墮在兩楹。無所依倚。名中隳地。既於此處。心無所措。遂生沈憶。以此名修。認為精進。夫受陰未空。前無新證是矣。色陰<span class='corr'>已</span>盡。是先所證。而謂失故居可乎。愚謂修三摩地者。唯當隨順本覺。深入三昧。無取證心。不覺不知。自然流入薩婆若海。若取證心勝。則內力必衰。是為歸失故居。亦名入中隳地。生心精進。祇成於憶。謂非本覺隨順也。</p>
<p style="margin-left:1em">△四得少為足。</p>
</div>
<div class='div-orig'><p>又彼定中諸善男子。見色陰銷。受陰明白。慧力過定。失於猛利。以諸勝性。懷於心中。自心<span class='corr'>已</span>疑是盧舍那。得少為足。此名用心忘失恒審。溺於知見。悟則無咎。非為聖證。若作聖解。則有下劣易知足魔入其心腑。見人自言我得無上第一義諦。失於正受。當從淪墜。</p>
</div>
<div class='div-commentary'><p style="margin-left:1em">慧力過定。便受勇猛之失。故曰失於猛利。自其守此勝性。以為究竟。故雖有慧。祇成知覺。涅槃謂二乘定多慧少。故不見佛性。十住菩薩慧多定少。故少見佛性。此乃於少見中得少為足者矣。</p>
<p style="margin-left:1em">△五心生艱險。</p>
</div>
<div class='div-orig'><p>又彼定中諸善男子。見色陰銷。受陰明白。新證未獲。故心<span class='corr'>已</span>亡。歷覽二際。自生艱險。於心忽然生無盡憂。如坐鐵牀。如飲毒藥。心不欲活。常求於人令害其命。早取解脫。此名修行失於方便。悟則無咎。非為聖證。若作聖解。則有一分常憂愁魔入其心腑。手執刀劍。自割其肉。欣其捨壽。或常憂愁。走入山林。不耐見人。失於正受。當從淪墜。</p>
</div>
<div class='div-commentary'><p style="margin-left:1em">新證未獲。故心<span class='corr'>已</span>亡。於二際中。自生艱險。此即失於方便也。行者修三摩地。當於發明自心時。以大總持力。成於堅忍。證與證者。俱無所受。自然憂喜兩亡。憶忘如一。見有二際。便失正受。自其初悟未圓。或途中退失。自生異念。唯當省察也。</p>
<p style="margin-left:1em">△六心悅不止。</p>
</div>
<div class='div-orig'><p>又彼定中諸善男子。見色陰銷。受陰明白。處清淨中。心安隱後。忽然自有無限喜生。心中歡悅。不能自止。此名輕安無慧自禁。悟則無咎。非為聖證。若作聖解。則有一分好喜樂魔入其心腑。見人則笑。於衢路傍。自歌自舞。自謂<span class='corr'>已</span>得無礙解脫。失於正受。當從淪墜。</p>
</div>
<div class='div-commentary'><p style="margin-left:1em">甚深禪定。幾於解脫。安隱輕安。身心利悅。法爾如然。無慧自持。不覺流逸。魔得其便。</p>
<p style="margin-left:1em">△七大我慢起。</p>
</div>
<div class='div-orig'><p>又彼定中諸善男子。見色陰銷。受陰明白。自謂<span class='corr'>已</span>足。忽有無端大我慢起。如是乃至慢與過慢。及慢過慢。或增上慢。或卑劣慢。一時俱發。心中尚輕十方如來。何況下位聲聞緣覺。此名見勝無慧自救。悟則無咎。非為聖證。若作聖解。則有一分大我慢魔入其心腑。不禮塔廟。摧毀經像。謂檀越言。此是金銅。或是土木。經是樹葉。或是㲲華。肉身真常。不自恭敬。却崇土木。實為顛倒。其深信者。從其毀碎。埋棄地中。疑誤眾生。入無間獄。失於正受。當從淪墜。</p>
</div>
<div class='div-commentary'><p style="margin-left:1em">此名見勝無慧自救也。謂於禪定忽得勝解。此解亦即佛法中過量之談。若無真慧。弗達其旨。必生狂妄。近世狂禪。多中此病。自誤誤人。宜慎決擇耳。資中云。此有七慢。恃<span class='corr'>己</span>陵他。高舉為性。名我慢。稱量自他。比校同德。但稱為慢。於他等謂<span class='corr'>己</span>勝。名為過慢。於他勝謂<span class='corr'>己</span>勝。名慢過慢。未得謂得。名增上慢。雖知下劣。返顧自矜。名卑劣慢。若毀經像。即是邪慢。愚謂亦即大我慢也。</p>
<p style="margin-left:1em">△八心生輕安。</p>
</div>
<div class='div-orig'><p>又彼定中諸善男子。見色陰銷。受陰明白。於精明中。圓悟精理。得大隨順。其心忽生無量輕安。<span class='corr'>己</span>言成聖。得大自在。此名因慧獲諸輕清。悟則無咎。非為聖證。若作聖解。則有一分好輕清魔入其心腑。自謂滿足。更不求進。此等多作無聞比丘。疑誤眾生。墮阿鼻獄。失於正受。當從淪墜。</p>
</div>
<div class='div-commentary'><p style="margin-left:1em">圓悟精理。得大隨順。而發輕安。亦三摩地中應有之境。而曰此名因慧獲諸輕清。當亦依於勝解。自覺如是。非真輕安也。又其<span class='corr'>己</span>言成聖。自謂滿足。此及自誤誤人。與彼無聞。更無有二。</p>
<p style="margin-left:1em">△九歸向永滅。</p>
</div>
<div class='div-orig'><p>又彼定中諸善男子。見色陰銷。受陰明白。於明悟中。得虗明性。其中忽然歸向永滅。撥無因果。一向入空。空心現前。乃至心生長斷滅解。悟則無咎。非為聖證。若作聖解。則有空魔入其心腑。乃謗持戒。名為小乘。菩薩悟空。有何持犯。其人常於信心檀越。飲酒噉肉。廣行婬穢。因魔力故。攝其前人不生疑謗。鬼心久入。或食屎尿。與酒肉等。一種俱空。破佛律儀。誤入人罪。失於正受。當從淪墜。</p>
</div>
<div class='div-commentary'><p style="margin-left:1em">此於明悟中。得虗明性。是在禪定。見心內外虗明無礙。以為一切法空。故生邪見。不知法亦本空。人自執有。心在有中。隨有味著。既有縛因。豈逃縛果。至於謗戒誣聖。疑誤後人。淪墜何<span class='corr'>已</span>。近世禪病。所見皆然。為可憐愍。</p>
<p style="margin-left:1em">△十愛起狂貪。</p>
</div>
<div class='div-orig'><p>又彼定中諸善男子。見色陰銷。受陰明白。味其虗明。深入心骨。其心忽有無限愛生。愛極發狂。便為貪欲。此名定境安順入心。無慧自持。誤入諸欲。悟則無咎。非為聖證。若作聖解。則有欲魔入其心腑。一向說欲為菩提道。化諸白衣。平等行欲。其行婬者。名持法子。神鬼力故。於末世中。攝其凡愚。其數至百。如是乃至一百二百。或五六百。多滿千萬。魔心生厭。離其身體。威德既無。陷於王難。疑誤眾生。入無間獄。失於正受。當從淪墜。</p>
</div>
<div class='div-commentary'><p style="margin-left:1em">此名空境安順入心。無慧自持。誤入諸欲。詳味斯語。深切告誡。夫定以約慧。慧乃匪狂。慧以持定。定方不醉。此乃無慧之定。味諸安順。能發愛心。誤成欲境。此由思惑潛伏藏識。巧於流染。一至於此。禪者大須省察。豈唯自悞。悞人壞法。淪墜何辭。悟則無咎。法本無定。當不甘棄置耳。</p>
<p style="margin-left:1em">上三受境差別竟。</p>
<p style="margin-left:1em">△四結令傳示。</p>
</div>
<div class='div-orig'><p>阿難。如是十種禪那現境。皆是受陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成。墮無間獄。汝等亦當將如來語。於我滅後。傳示末法。徧令眾生開悟斯義。無令天魔得其方便。保持覆護。成無上道。</p>
</div>
<div class='div-commentary'><p style="margin-left:1em">結同色陰。但色陰交互。多現禪境。受陰交互。多入邪見。蓋色屬根境。而受為執持。思惑難拔。雖在禪寂。而變現益劇耳。</p>
<p style="margin-left:1em">上二受陰竟。</p>
<p style="margin-left:1em">△三想陰。分五。初想陰區宇。</p>
</div>
<div class='div-orig'><p>阿難。彼善男子修三摩提。受陰盡者。雖未漏盡。心離其形。如鳥出籠。<span class='corr'>已</span>能成就。從是凡身。上歷菩薩六十聖位。得意生身。隨往無礙。譬如有人熟寐寱言。是人雖則無別所知。其言<span class='corr'>已</span>成音韻倫次。令不寐者。咸悟其語。此則名為想陰區宇。</p>
</div>
<div class='div-commentary'><p style="margin-left:1em">色為身礙。受為心礙。二陰<span class='corr'>已</span>盡。自能任心出入。不為形累。雖未漏盡。而能即此凡身。歷菩薩六十聖位。得意生身也。此自圓根發明。入三摩地。得受陰破。不同未發明者。則下陰未盡。魔事更夥也。熟寐寱言此喻想陰所覆。日中為想。夜裏成夢。即設喻中。亦自有所表也。此概喻想陰未破。在發明圓根。即想陰未盡。亦必不能為障。不寐人指<span class='corr'>已</span>證極果者。咸悟其語謂不以為謬也。</p>
<p style="margin-left:1em">△二想陰盡相。</p>
</div>
<div class='div-orig'><p>若動念盡。浮想銷除。於覺明心。如去塵垢。一倫生死。首尾圓照。名想陰盡。是人則能超煩惱濁。觀其所由。融通妄想。以為其本。</p>
</div>
<div class='div-commentary'><p style="margin-left:1em">想從心上憶念過現未來一切境界。而有於念。此念不息。為覺明障。如鏡上垢。垢去則圓明照了。生死始末。如在目前。雖生死未盡。不為所惑。倫類也。一倫生死謂指行陰。行陰雖在。不能為礙也。煩惱從想生。所謂憶識習誦。性發知見。故想盡則能頓超也。想能融變。使心隨根境。使根境隨心。如想酢梅。口中水出。根境識三。同時俱徧。故曰融通妄想。</p>
<p style="margin-left:1em">△三想境差別。分十。初貪求善巧。</p>
</div>
<div class='div-orig'><p>阿難。彼善男子受陰虗妙。不遭邪慮。圓定發明。三摩地中。心愛圓明。銳其精思。貪求善巧。爾時天魔候得其便。飛精附人。口說經法。其人不覺是其魔著。自言謂得無上涅槃。來彼求巧善男子處。敷座說法。其形斯須或作比丘。令彼人見。或為帝釋。或為婦女。或比丘尼。或寢暗室。身有光明。是人愚迷。惑為菩薩。信其教化。搖蕩其心。破佛律儀。潛行貪欲。口中好言災祥變異。或言如來某處出世。或言劫火。或說刀兵。恐怖於人。令其家資無故耗散。此名怪鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">受陰<span class='corr'>已</span>銷。心既虗妙。又由三摩地中。圓明益徹。愛此圓明。更求善巧。善巧謂一切妙用。成利他事。此心一起。魔得其便矣。故知禪者急於功用。生心取著。即無魔事。<span class='corr'>已</span>失正受。古德云。但得本。莫愁末。非無用末。其末自至也。飛精附人謂別附一人。著令不覺。口出妄言。身現變化。為迷禪者。惑為菩薩。信其教化。以行貪欲。皆由禪者愛善巧心。以致惱亂。覺則自復。無俟方便耳。</p>
<p style="margin-left:1em">△二貪求經歷。</p>
</div>
<div class='div-orig'><p>阿難。又善男子受陰虗妙。不遭邪慮。圓定發明。三摩地中。心愛遊蕩。飛其精思。貪求經歷。爾時天魔候得其便。飛精附人。口說經法。其人亦不覺知魔著。亦言自得無上涅槃。來彼求遊善男子處。敷座說法。自形無變。其聽法者。忽自見身坐寶蓮華。全體化成紫金光聚。一眾聽人。各各如是。得未曾有。是人愚迷。惑為菩薩。婬逸其心。破佛律儀。潛行貪欲。口中好言諸佛應世。某處某人。當是某佛。化身來此。某人即是某菩薩等。來化人間。其人見故。心生傾渴。邪見密興。種智銷滅。此名魃鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">心愛遊蕩。亦欲乘此虗妙經歷剎土也。變諸聽眾。皆各成佛。又說某佛菩薩。從某處來。皆就遊蕩之念。巧為引動。此念自覺。魔事頓消。終非天魔無媒自入也。魃鬼遇風成形。亦與遊蕩之心相感。</p>
<p style="margin-left:1em">△三貪求契合。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛綿㳷。澄其精思。貪求契合。爾時天魔候得其便。飛精附人。口說經法。其人實不覺知魔著。亦言自得無上涅槃。來彼求合善男子處。敷座說法。其形及彼聽法之人。外無遷變。令其聽者。未聞法前。心自開悟。念念移易。或得宿命。或有他心。或見地獄。或知人間好惡諸事。或口說偈。或自誦經。各各歡娛。得未曾有。見人愚迷。惑為菩薩。綿愛其心。破佛律儀。潛行貪欲。口中好言佛有大小。某佛先佛。某佛後佛。其中亦有真佛假佛。男佛女佛。菩薩亦然。其人見故。洗滌本心。易入邪悟。此名魅鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">愛綿㳷者欲密契真理也。禪者心生默契。故魔附人。令彼聽者。但自開悟。自識宿命。自覺他心。種種諸事。皆與默契相應。此巧於中人所欲。易生迷惑。修三摩地。一念隨重。便受陵滅耳。洗滌本心謂本所初心。從此蕩盡。</p>
<p style="margin-left:1em">△四貪求辨析。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛根本。窮覽物化性之終始。精爽其心。貪求辨析。爾時天魔候得其便。飛精附人。口說經法。其人先不覺知魔著。亦言自得無上涅槃。來彼求元善男子處。敷座說法。身有威神。摧伏求者。令其座下。雖未聞法。自然心伏。是諸人等。將佛涅槃菩提法身。即是現前我肉身上。父父子子。遞代相生。即是法身常住不絕。都指現在即為佛國。無別淨居。及金色相。其人信受。亡失先心。身命歸依。得未曾有。是等愚迷。惑為菩薩。推究其心。破佛律儀。潛行貪欲。口中好言眼耳鼻舌。皆為淨土。男女二根。即是菩提涅槃真處。彼無知者。信是穢言。此名蠱毒魘勝惡鬼。年老成魔。惱亂是人。厭足心生。去彼人體。弟子與師。俱陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">禪者欲窮晣萬化之本。而魔附人。教在現前肉身。及父子相生。即為法身常住不絕。見若相反。而實暗相投合。見為麤語。而實相似深談。蓋以直下無第二人。無第二法。淨染俱空。性相無二。此禪者所為眩惑也。近代狂流。變易其言。而意不能越此。可慨也夫。</p>
<p style="margin-left:1em">△五貪求冥感。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛懸應。周流精研。貪求冥感。爾時天魔候得其便。飛精附人。口說經法。其人元不覺知魔著。亦言自得無上涅槃。來彼求應善男子處。敷座說法。能令聽眾。暫見其身如百千歲。心生愛染。不能捨離。身為奴僕。四事供養。不覺疲勞。各各令其座下人心。知是先師。本善知識。別生法愛。黏如膠漆。得未曾有。是人愚迷。惑為菩薩。親近其心。破佛律儀。潛行貪欲。口中好言我於前世於某生中。先度某人。當時是我妻妾兄弟。今來相度。與汝相隨。歸某世界。供養某佛。或言別有。大光明天。佛於中住。一切如來所休居地。彼無知者。信是虗誑。遺失本心。此名厲鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">厲鬼能入人心。使各暫見。心生愛染。使各自知。心生法愛。至如先世妻妾兄弟。此皆懸應冥感之事。若使先無此心。無從而入。故知修三摩地。常當覺察。</p>
<p style="margin-left:1em">△六貪求靜謐。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛深入。尅<span class='corr'>己</span>辛勤。樂處陰寂。貪求靜謐。爾時天魔候得其便。飛精附人。口說經法。其人本不覺知魔著。亦言自得無上涅槃。來彼求陰善男子處。敷座說法。令其聽人。各知本業。或於其處。語一人言。汝今未死。<span class='corr'>已</span>作畜生。勅使一人於後蹋尾。頓令其人起不能得。於是一眾。傾心欽伏。有人起心。<span class='corr'>已</span>知其肇。佛律儀外。重加精苦。誹謗比丘。罵詈徒眾。訐露人事。不避譏嫌。口中好言未然禍福。及至其時。毫髮無失。此大力鬼年老成魔。惱亂是人。厭足心生。去彼人體。弟子與師。俱陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">樂處陰寂。貪求靜謐。此欲靜極發通。故魔得其便。附人種種。皆未然之事。分毫不失。亦鬼通所有。然誑惑邪因。終成淪陷。</p>
<p style="margin-left:1em">△七貪求宿命。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛知見。勤苦研尋。貪求宿命。爾時天魔候得其便。飛精附人。口說經法。其人殊不覺知魔著。亦言自得無上涅槃。來彼求知善男子處。敷座說法。是人無端於說法處。得大寶珠。其魔或時化為畜生。口銜其珠。及雜珍寶。簡冊符牘。諸奇異物。先授彼人。後著其體。或誘聽人。藏於地下。有明月珠。照耀其處。是諸聽者。得未曾有。多食藥草。不䬸嘉饌。或時日䬸一麻一麥。其形肥充。魔力持故。誹謗比丘。罵詈徒眾。不避譏嫌。口中好言他方寶藏。十方聖賢潛匿之處。隨其後者。往往見有奇異之人。此名山林土地城隉川嶽鬼神。年老成魔。或有宣婬。破佛戒律。與承事者。潛行五欲。或有精進。純食草木。無定行事。惱亂是人。厭足心生。去彼人體。弟子與師。多陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">心愛知見亦欲徧知徧見。生心取通。故魔所入。皆以通應。前極未來。此盡十方也。魔化畜生。與藏寶地下。皆在未附之前。先以誘惑所附之人也。</p>
<p style="margin-left:1em">△八貪取神力。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛神通。種種變化。研究化元。貪取神力。爾時天魔。候得其便。飛精附人。口說經法。其人誠不覺知魔著。亦言自得無上涅槃。來彼求通善男子處。敷座說法。是人或復手執火光。手撮其光。分於所聽四眾頭上。是諸聽人。頂上火光。皆長數尺。亦無熱性。曾不焚燒。或水上行。如履平地。或於空中。安坐不動。或入瓶內。或處囊中。越牖透垣。曾無障礙。唯於刀兵不得自在。自言是佛。身著白衣。受比丘禮。誹謗禪律。罵詈徒眾。訐露人事。不避譏嫌。口中常說神通自在。或復令人傍見佛土。鬼力惑人。非有真實。讚歎行婬。不毀麤行。將諸猥媟。以為傳法。此名天地大力山精海精風精河精土精。一切草木積劫精魅。或復龍魅。或壽終仙。再活為魅。或仙期終。計年應死。其形不化。他怪所附。年老成魔。惱亂是人。厭足心生。去彼人體。弟子與師。多陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">研究化元。蓋欲窮變化之元。以盡通事。三摩地中。好異心生。自不覺悟。便為所惑。禪者失意。乃至於此。唯於刀兵不得自在。此顯邪魅。終為王難所及。</p>
<p style="margin-left:1em">△九貪求深空。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛入滅。研究化性。貪求深空。爾時天魔候得其便。飛精附人。口說經法。其人終不覺知魔著。亦言自得無上涅槃。來彼求空善男子處。敷座說法。於大眾內。其形忽空。眾無所見。還從虗空突然而出。存沒自在。或現其身。洞如琉璃。或垂手足。作旃檀氣。或大小便。如厚石蜜。誹毀戒律。輕賤出家。口中常說無因無果。一死永滅。無復後身。及諸凡聖。雖得空寂。潛行貪欲。受其欲者。亦得空心。撥無因果。此名日月薄蝕精氣。金玉芝草。麟鳳龜鶴。經千萬年。不死為靈。出生國土。年老成魔。惱亂是人。厭足心生。去彼人體。弟子與師。多陷王難。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">此以空感。彼以空應。皆心外取法。失正三昧。真可為禪那之鑑。</p>
<p style="margin-left:1em">△十貪求永歲。</p>
</div>
<div class='div-orig'><p>又善男子受陰虗妙。不遭邪慮。圓定發明。三摩地中。心愛長壽。辛苦研幾。貪求永歲。棄分段生。頓希變易。細相常住。爾時天魔候得其便。飛精附人。口說經法。其人竟不覺知魔著。亦言自得無上涅槃。來彼求生善男子處。敷座說法。好言他方往還無滯。或經萬里。瞬息再來。皆於彼方。取得其物。或於一處。在一宅中。數步之間。令其從東詣至西壁。是人急行。累年不到。因此心信。疑佛現前。口中常說十方眾生。皆是吾子。我生諸佛。我出世界。我是元佛。出世自然。不因修得。此名住世自在天魔。使其眷屬。如遮文茶。及四天王。毗舍童子。未發心者。利其虗明。食彼精氣。或不因師。其修行人。親自觀見。稱執金剛。與汝長命。現美女身。盛行貪欲。未逾年歲。肝腦枯竭。口兼獨言。聽若妖魅。前人未詳。多陷王難。未及遇刑。先<span class='corr'>已</span>乾死。惱亂彼人。以至殂殞。汝當先覺。不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">二乘無學。始離分段。而得變易。未至無學。生心取證。故有魔惑細相。即圓覺壽者相。於理為極細。不了於事。貪久住世。皆命根不斷也。未發心謂彼魔使。<span class='corr'>已</span>發心則能護法。未發心則能惱人。利其虗明者謂禪者定中虗明。則其精氣亦復虗明。此魔使之所利也。不因師者不因魔附之師。而禪者親見魔現。先以壽惑。後成婬事。枯竭乾死。皆利精氣之致。遮文茶無翻。自在天王所領。毗舍童子即毗舍遮鬼。此云食精氣。</p>
<p style="margin-left:1em">上三想境差別竟。</p>
<p style="margin-left:1em">△四細令傳示。</p>
</div>
<div class='div-orig'><p>阿難。當知是十種魔。於末世時。在我法中。出家修道。或附人體。或自現形。皆言<span class='corr'>已</span>成正徧知覺。讚歎婬欲。破佛律儀。先惡魔師。與魔弟子。婬婬相傳。如是邪精魅其心腑。近則九生。多踰百世。令真修行。總為魔眷。命終之後。必為魔民。失正徧知。墮無間獄。汝今未須先取寂滅。縱得無學。留願入彼末法之中。起大慈悲。救度正心深信眾生。令不著魔。得正知見。我今度汝。<span class='corr'>已</span>出生死。汝遵佛語。名報佛恩。</p>
</div>
<div class='div-commentary'><p style="margin-left:1em">如來懸記。此十種魔。於世末時。入我法中。壞正知見。故近世邪見。皆為魔屬。此一明證也。學者若不自具擇法。稍一錯足。噬臍何及矣。聖囑留願救度。愍念後人。皆為此輩。唯當悲感而<span class='corr'>已</span>。</p>
<p style="margin-left:1em">△五重結迷因。</p>
</div>
<div class='div-orig'><p>阿難。如是十種禪那現境。皆是想陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成。墮無間獄。汝等必須將如來語。於我滅後。傳示末法。徧令眾生開悟斯義。無令天魔得其方便。保持覆護。成無上道。</p>
</div>
<div class='div-commentary'><p style="margin-left:1em">南嶽思大師云。是四念處。有三十七種差別名字。名為道品。觀身不淨。及能了知此不淨身是無明根本。空無生處。不淨觀法。能破身見。男女憎愛。及中間人。皆歸空寂。是名破煩惱魔。觀十八界三受法。一切皆苦。捨之不著。觀此樂受。能作苦因。捨之不受。初捨苦樂。便得不苦不樂。更復觀此不苦不樂受。無所依止。乃至如是觀時。空無所得。亦無可捨。亦復不得無可捨法。真假俱寂。是時即破陰界入魔。觀心無常。生滅不住。觀察是心。本從何生。如此觀時。都不見心。亦無生滅。非斷非常。不住中道。如此觀<span class='corr'>已</span>。即無死魔。法念處中。觀一切法。善不善無記。皆如虗空。不可選擇。於諸法中。畢竟心不動。亦無住相。得不動三昧。即無天子魔。此大師慈悲方便。欲諸禪者假此方便。降伏自惑。以免他惑。總而言之。唯是一心。若能發明。一心之內。不取自相。一心之外。不取他相。一切平等。亦無平等之見。以此簡妄。盡諸教義。可以言示。至於深悟。唯人自得也。</p>
</div>
<p class='juan'>大佛頂如來密因修證了義諸菩薩萬行首楞嚴經直指卷第九</p>
<div class='div-w'>
<p class='h2'>音釋</p>
<div class='div-note'>勗<p><span class='note-inline'>(音旭勉勵也)</span>。</p>
㳷<p><span class='note-inline'>(音密與沕通微貌)</span>。</p>
坼<p><span class='note-inline'>(音冊裂也)</span>。</p>
脗<p><span class='note-inline'>(音吻合口也)</span>。</p>
黯<p><span class='note-inline'>(諳上聲不明貌)</span>。</p>
蟯<p><span class='note-inline'>(音饒腹中短蟲)</span>。</p>
寱<p><span class='note-inline'>(音藝夢語也)</span>。</p>
</div></div></div>
</div><!-- end of div[@id='body'] -->
</body></html>