<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經文句纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />玅法蓮華經文句纂要卷第六</p><p class="byline">隋章安尊者　灌頂　結集</p><p class="byline">陳隋天台　智者大師　說</p><p class="byline">唐荊溪尊者　湛然　述記</p><p class="byline">閩鼓山私淑比丘道霈纂要</p>
<div class='div-other'><a id='mulu24' />
<div class='div-commentary'><p style="margin-left:1em">△先申品目。次釋經文。</p>
<p style="margin-left:1em">今初。</p>
</div>
<div class='div-orig'><p>玅法蓮華經提婆達多品第十二</p>
</div>
<div class='div-commentary'><p style="margin-left:1em">提婆達多。此云天熱。生時人天心熱。因此立名。即因緣釋名也。應行逆而理順。即圓教之意。非餘教意也。本地清涼。迹示天熱。同眾生病耳。</p>
<p style="margin-left:1em">寶唱經目雲。法華凡四譯。兩存兩沒。曇摩羅剎。此言法護。西晉長安譯。名正法華。法護仍敷演。安汰所承者是也。鳩摩羅什。此翻童壽。是龜茲國人。以姚秦弘始五年。四月二十三日。於長安逍遙園譯大品竟。至八年夏。於草堂寺。譯此玅法蓮華。命僧叡講之。叡開為九轍。當時二十八品。長安宮人。請此品淹留在內。江東所傳。止得二十七品。梁有滿法師。講經一百徧。於長沙郡燒身。仍以此品安持品之前。彼自私安。未聞天下。陳有南嶽禪師。次此品在寶塔之後。晚以正法華勘之。甚相應。今四瀆混和。見長安舊本。故知二師深得經意。</p>
<p style="margin-left:1em">提婆達多。亦言達兜。此翻天熱。其破僧。將五百比丘去。身子厭之眠熟。目連擎眾將還。眠起發誓。誓報此怨。捧三十肘石。廣十五肘。擲佛。山神手遮。小石迸傷佛足血出。教闍王放醉象蹋佛。拳華色比丘尼死。安毒十爪。欲禮佛足。中傷於佛。是為五逆罪。以其應行逆。生時人天心熱。從是得名。故言天熱。此迹也。若作本解者。眾生煩惱故。菩薩示熱。同其病行而度脫之。</p>
<p style="margin-left:1em">△此品來意。引古弘經。傳益非謬。明今宣化。事驗不虗。舉往勸今。使流通也。文為二。一從爾時佛告諸菩薩下。訖生佛前蓮華化生。明昔日達多通經。釋迦成道。二從於時下方多寶所從菩薩下。明今日文殊通經。龍女作佛。稟教尚然。宣通之功。豈不大矣。故提婆達多受記。文殊可以意知<span class='note-inline'>(意知者。應重敘雲。文殊是遊方大士。十方弘經。乃至入海。唯常宣說玅法華經。為發起之眾。不在受記之例也)</span>。初中有三。一明往昔師弟持經之相。二結會古今。三勸信。初有長行偈頌。長行有四。一明求法時節。</p>
</div>
<div class='div-orig'><p>爾時佛告諸菩薩<span class='note-inline'>(至)</span>求法華經無有懈倦。</p>
</div>
<div class='div-commentary'><p style="margin-left:1em">△二正明求法二。一明發願。</p>
</div>
<div class='div-orig'><p>於多劫中。常作國王。發願求於無上菩提。心不退轉。</p>
</div>
<div class='div-commentary'><p style="margin-left:1em">△次明修行。於中復二。一明欲滿檀那。勤行布施。如文。</p>
</div>
<div class='div-orig'><p>為欲滿足六波羅蜜<span class='note-inline'>(至)</span>身肉手足不惜軀命。</p>
</div>
<div class='div-commentary'><p style="margin-left:1em">△二明為滿般若。推求玅法。</p>
</div>
<div class='div-orig'><p>時世人民壽命無量<span class='note-inline'>(至)</span>吾當終身供給走使。</p>
</div>
<div class='div-commentary'><p style="margin-left:1em">△第三明求得法師。</p>
</div>
<div class='div-orig'><p>時有僊人來白王言<span class='note-inline'>(至)</span>若不違我當為宣說。</p>
</div>
<div class='div-commentary'><p style="margin-left:1em">△第四明受法奉行。</p>
</div>
<div class='div-orig'><p>王聞僊言歡喜踴躍<span class='note-inline'>(至)</span>精勤給侍令無所乏。</p>
</div>
<div class='div-commentary'><p style="margin-left:1em">△二偈頌。有七行半。頌上長行。初二句。頌第一求法時節。</p>
</div>
<div class='div-orig'><p>爾時世尊。欲重宣此義而說偈言。</p>
<p>我念過去劫。為求大法故。</p>
</div>
<div class='div-commentary'><p style="margin-left:1em">△二一行半。頌第二正求法。</p>
</div>
<div class='div-orig'><p>雖作世國王<span class='note-inline'>(至)</span>身當為奴僕。</p>
</div>
<div class='div-commentary'><p style="margin-left:1em">△三一行半。頌第三得說法師。</p>
</div>
<div class='div-orig'><p>時有阿私僊<span class='note-inline'>(至)</span>吾當為汝說。</p>
</div>
<div class='div-commentary'><p style="margin-left:1em">△四二行半。頌受法奉行。</p>
</div>
<div class='div-orig'><p>時王聞僊言<span class='note-inline'>(至)</span>勤求於大法。</p>
</div>
<div class='div-commentary'><p style="margin-left:1em">△五一行半。結證勸信。</p>
</div>
<div class='div-orig'><p>亦不為<span class='corr'>己</span>身<span class='note-inline'>(至)</span>今故為汝說。</p>
</div>
<div class='div-commentary'><p style="margin-left:1em"><span class='note-inline'>(一師弟持經之相竟)</span>。</p>
<p style="margin-left:1em">△第二結會古今復二。一正結會古今。</p>
</div>
<div class='div-orig'><p>佛告諸比丘<span class='note-inline'>(至)</span>時僊人者今提婆達多是。</p>
</div>
<div class='div-commentary'><p style="margin-left:1em">△二明師弟功報俱滿。於中復二。先明弟子因報<span class='corr'>已</span>滿。第二明法師玅果當成。弟子中復三。先明因滿。次明果圓。後結證。由通經者益。</p>
<p style="margin-left:1em">今初。</p>
</div>
<div class='div-orig'><p>由提婆達多善知識故<span class='note-inline'>(至)</span>慈悲喜捨。</p>
</div>
<div class='div-commentary'><p style="margin-left:1em">初具足六波羅蜜者。度義甚多。如大論說。捨依正名檀。防止七支名戒。打罵不報名忍。為事始終名精進。四禪八定名禪。分地息諍名般若。</p>
<p style="margin-left:1em">施報富。戒報善道。忍報端正。進報神通。禪報生天。智報破煩惱。如是等例。皆是三藏明六度相也。</p>
<p style="margin-left:1em">若施受財物。三事皆空名檀。不見持犯名戒。能忍所忍不可得名忍。身心不動名精進。不亂不味名禪。非智非愚名般若。如此流例。即通教中六度相。</p>
<p style="margin-left:1em">若言檀有十利。伏慳煩惱。捨心相續。與眾生同資產。生豪富家。生生施心現前。四眾愛樂。處眾不怯畏。勝名徧布。手足柔輭。乃至詣道場。恒值善知識。</p>
<p style="margin-left:1em">戒有十利者。滿一切智。如佛所學。智者不毀。誓願不退。安住於行。棄捨生死。慕樂涅槃。得無纏心。得勝三昧。不乏信財。</p>
<p style="margin-left:1em">忍有十利者。火刀毒水。皆不能害。非人所護。身相莊嚴。閉惡道。生梵天。晝夜常安。身不離喜樂。精進有十利者。他不能折伏。佛所攝。非人所護。聞法不忘。未聞能聞。增長辯才。得三昧性。少病惱。隨食能消。如優鉢華增長。</p>
<p style="margin-left:1em">禪有十利者。安住儀式。行慈境界。無悔熱。守護諸根。得無食喜。離愛欲。修禪不空。解脫魔羂。安住佛境。解脫成熟。</p>
<p style="margin-left:1em">般若有十利者。不取施相。不依戒。不住忍力。不離身心精進。禪無所住。魔不能擾。他言論不能動。達生死底。起增上慈。不樂二乘地。如此流例。是別教明六度相也。月藏第一雲。何者是第一義。謂造一切福事。若修身。修心。修慧。以第一義熏修。則速滿六波羅蜜。若行若坐。捨攀緣想是檀。捨攀緣不犯是屍。於境界不生瘡疣是羼。不捨於離是精進。於事中不放逸是禪。於諸法體性無生是般若。</p>
<p style="margin-left:1em">復次於陰捨是檀。不計念陰是屍。於陰無我想是羼。於陰起怨想是進。於陰不熾然是禪。於陰畢竟空是般若。</p>
<p style="margin-left:1em">華嚴七地。方明念念具十波羅蜜。修習一切佛法以求佛道。善根與一切眾生是檀。能滅一切煩惱熱是屍。於一切眾生無所傷是忍。求善無厭是進。修道心不散。常向一切智是禪。忍諸法不生門是般若。能起無量智門是方便。求轉勝智是願。魔邪不能阻是力。於一切法相如實說是智。是十波羅蜜具故。四攝。道品。三解脫。一切助菩提法。於念念中皆具足。諸地皆念念具足。此地勝故。如此例。是圓教六度相也。</p>
<p style="margin-left:1em">△次明果圓。</p>
</div>
<div class='div-orig'><p>三十二相<span class='note-inline'>(至)</span>廣度眾生。</p>
</div>
<div class='div-commentary'><p style="margin-left:1em">三十二相者。足平如奩底。足趺隆如龜背。兩相共一修。堅固布施。</p>
<p style="margin-left:1em">千輻輪。但一修。安慰恐怖者。</p>
<p style="margin-left:1em">足跟長。手足指長。圓直身。三相共一修。謂不殺戒。</p>
<p style="margin-left:1em">七處滿。肩。頸。臂。脚。一修。謂恒作施主。</p>
<p style="margin-left:1em">手足合縵。及柔輭。兩相一修。謂四攝。</p>
<p style="margin-left:1em">足跟直。踝不現。毛右旋。三相共一修。恒以善法饒益眾生。</p>
<p style="margin-left:1em">鹿<span class='corr'>膞</span>腸相。一修。以經書教人不悋。</p>
<p style="margin-left:1em">皮膚不受塵垢相。一修。如問而答。</p>
<p style="margin-left:1em">黃金色相。一修。忍辱好衣施。</p>
<p style="margin-left:1em">陰馬藏相。一修。和合諍訟。梵身圓等相。手摩膝相。共一修。慈等心教導。</p>
<p style="margin-left:1em">肩圓。頂光。師子臆。三相共一修。恒令施得增長。</p>
<p style="margin-left:1em">萬字相一修。不惱眾生。</p>
<p style="margin-left:1em">紺眼。牛王睫<span class='note-inline'>(與睫同。目旁毛也)</span>二相共一修。不恚。愛視眾生。</p>
<p style="margin-left:1em">頂髻。青髮。二相共一修。諸功德在人前。</p>
<p style="margin-left:1em">一孔一毛。白毫。二相共一修。不妄語。</p>
<p style="margin-left:1em">四十齒。白齊。二相共一修。不兩舌。</p>
<p style="margin-left:1em">廣長舌。梵音聲。二相共一修。不麤惡語。</p>
<p style="margin-left:1em">師子頰。一修。不綺語。</p>
<p style="margin-left:1em">四牙一修。離邪命。</p>
<p style="margin-left:1em">一切眾生功德。等佛一毛。佛諸毛功德。等一好。諸好等一相。諸相等白毫肉髻。白毫肉髻百千萬億。乃成梵音聲。</p>
<p style="margin-left:1em">三十二相。因雖各各。論其真因者。持戒精進。精進無戒。尚不得人天身。況餘相耶。此則三藏教相本也。</p>
<p style="margin-left:1em">空無生。是通教相本。道種智。是別教相本。實相是圓教相本。</p>
<p style="margin-left:1em">八十種好者。二十指。手足表裏。八處平滿。踝。膝。䏶。六處好<span class='note-inline'>(踝。洛上聲。脛下兩旁足骨。䏶音披。胃脘也)</span>。玅肩。肘。腕。六處滿。兩髂。奇中。三處好<span class='note-inline'>(骼。音恰。腰骨。奇。音基。有八脉)</span>髖。尻。二處<span class='note-inline'>(髖。音寬。兩股間。尻。考平聲。脊骨盡處)</span>。馬藏一。兩膊二<span class='note-inline'>(膊。音博。兩肩)</span>。腰臍二。脇腋乳六。腹胸背頃四。上下牙。上下唇齶。兩頰。兩鬢。兩目。兩眉。兩鼻孔。額。兩肞<span class='note-inline'>(音詣。未考)</span>。兩耳。頭圓。若分別四種好義。準相可知。</p>
<p style="margin-left:1em">△後結由通經者益。</p>
</div>
<div class='div-orig'><p>皆因提婆達多善知識故。</p>
</div>
<div class='div-commentary'><p style="margin-left:1em"><span class='note-inline'>(一弟子因報<span class='corr'>已</span>滿竟)</span>。</p>
<p style="margin-left:1em">△第二明師玅果當成。於中復三。初明正果成。</p>
</div>
<div class='div-orig'><p>告諸四眾<span class='note-inline'>(至)</span>世界名天道。</p>
</div>
<div class='div-commentary'><p style="margin-left:1em">分陀利經云。調達作佛。號提和羅耶。漢言天王。國名提和越。漢言天地。</p>
<p style="margin-left:1em">△二明化度。</p>
</div>
<div class='div-orig'><p>時天王佛住世二十中劫<span class='note-inline'>(至)</span>得無生忍至不退轉。</p>
</div>
<div class='div-commentary'><p style="margin-left:1em">△三明滅後利益。</p>
</div>
<div class='div-orig'><p>時天王佛般涅槃後<span class='note-inline'>(至)</span>至不退轉。</p>
</div>
<div class='div-commentary'><p style="margin-left:1em"><span class='note-inline'>(二結會古今竟)</span>。</p>
<p style="margin-left:1em">△第三勸信。</p>
</div>
<div class='div-orig'><p>佛告諸比丘<span class='note-inline'>(至)</span>若在佛前蓮華化生。</p>
</div>
<div class='div-commentary'><p style="margin-left:1em">蓮華化生者。胎經云。蓮華化生者。非胎卵溼化之化生也。非化而言化。是法性虗無寂滅之身耳<span class='note-inline'>(一明昔日達多通經釋迦成道竟)</span>。</p>
<p style="margin-left:1em">△第二今日文殊通經。龍女作佛。有二。初明文殊通經。二明通經利益。初又五。第一智積請退。</p>
</div>
<div class='div-orig'><p>於時下方多寶世尊所從菩薩<span class='note-inline'>(至)</span>當還本土。</p>
</div>
<div class='div-commentary'><p style="margin-left:1em">分陀利經云。菩薩名般若拘羅。漢言智積。</p>
<p style="margin-left:1em">△第二釋尊止之。令待通經利益之證。智積謂多寶為證經故出。勸物流通。既訖。是故請還。釋迦止者。雖迹門事訖。本門未彰。故託在文殊。以留多寶。佛之密意。非菩薩所知。</p>
</div>
<div class='div-orig'><p>釋迦牟尼佛告智積曰<span class='note-inline'>(至)</span>可還本土。</p>
</div>
<div class='div-commentary'><p style="margin-left:1em">△第三文殊尋來。</p>
</div>
<div class='div-orig'><p>爾時文殊師利<span class='note-inline'>(至)</span>共相慰問却坐一面。</p>
</div>
<div class='div-commentary'><p style="margin-left:1em">△第四智積問所化幾如。</p>
</div>
<div class='div-orig'><p>智積菩薩問文殊師利<span class='note-inline'>(至)</span>其數幾何。</p>
</div>
<div class='div-commentary'><p style="margin-left:1em">△第五文殊答。非口所宣也。有七。一答利益甚眾。</p>
</div>
<div class='div-orig'><p>文殊師利言<span class='note-inline'>(至)</span>且待須臾自當證知。</p>
</div>
<div class='div-commentary'><p style="margin-left:1em">△二蒙益者集證。</p>
</div>
<div class='div-orig'><p>所言未竟<span class='note-inline'>(至)</span>詣靈鷲山住在虗空。</p>
</div>
<div class='div-commentary'><p style="margin-left:1em">△三皆是文殊所化。</p>
</div>
<div class='div-orig'><p>此諸菩薩<span class='note-inline'>(至)</span>皆其論說六波羅蜜。</p>
</div>
<div class='div-commentary'><p style="margin-left:1em">△四本聲聞人。先稟權教。住二乘道。</p>
</div>
<div class='div-orig'><p>本聲聞人。在虗空中。說聲聞行。</p>
</div>
<div class='div-commentary'><p style="margin-left:1em">分陀利經云。蓮華從海出者。本發菩薩心。其華在空中。說摩訶衍事。本發聲聞心者。華在空中。但說斷生死事。</p>
<p style="margin-left:1em">△五今聞實教。悉住大乘法。</p>
</div>
<div class='div-orig'><p>今皆修行。大乘空義。</p>
</div>
<div class='div-commentary'><p style="margin-left:1em">△六文殊結益。</p>
</div>
<div class='div-orig'><p>文殊師利謂智積曰。於海教化。其事如是。</p>
</div>
<div class='div-commentary'><p style="margin-left:1em">△七智積偈歎。</p>
</div>
<div class='div-orig'><p>爾時智積菩薩。以偈讚曰。</p>
<p>大智德勇徤<span class='note-inline'>(至)</span>令速成菩提。</p>
</div>
<div class='div-commentary'><p style="margin-left:1em"><span class='note-inline'>(一文殊通經竟)</span>。</p>
<p style="margin-left:1em">△第二明通經利益。龍女成佛。文九。一文殊自敘。</p>
</div>
<div class='div-orig'><p>文殊師利言。我於海中。唯常宣說玅法華經。</p>
</div>
<div class='div-commentary'><p style="margin-left:1em">△二智積問。</p>
</div>
<div class='div-orig'><p>智積問文殊師利言<span class='note-inline'>(至)</span>速得佛不。</p>
</div>
<div class='div-commentary'><p style="margin-left:1em">△三答。</p>
</div>
<div class='div-orig'><p>文殊師利言<span class='note-inline'>(至)</span>能至菩提。</p>
</div>
<div class='div-commentary'><p style="margin-left:1em">四智積執別教為疑。</p>
</div>
<div class='div-orig'><p>智積菩薩言<span class='note-inline'>(至)</span>於須臾頃便成正覺。</p>
</div>
<div class='div-commentary'><p style="margin-left:1em">△第五龍女明圓釋疑有二。初敘申敬。</p>
</div>
<div class='div-orig'><p>言論未訖時龍王女忽現於前<span class='note-inline'>(至)</span>以偈讚曰。</p>
</div>
<div class='div-commentary'><p style="margin-left:1em">△次有三行半偈為三。初半行。明持經得解。</p>
</div>
<div class='div-orig'><p>深達罪福相。徧照於十方。</p>
</div>
<div class='div-commentary'><p style="margin-left:1em">罪福者。約七方便傳作。今偈。深達無罪無福。入一實相。名為深達也。十方。即十法界。同以實慧朗之。故言徧照也。</p>
<p style="margin-left:1em">△次二行。明成就二身。</p>
</div>
<div class='div-orig'><p>微玅淨法身<span class='note-inline'>(至)</span>無不宗奉者。</p>
</div>
<div class='div-commentary'><p style="margin-left:1em">具三十二相者。深得法身之理。即備相好。如大品明欲得一切法。當學般若。如得如意珠也。二乘但得空。空無相好也。</p>
<p style="margin-left:1em">△後一行引佛為證。</p>
</div>
<div class='div-orig'><p>又聞成菩提。唯佛當證知。我闡大乘教。度脫苦眾生。</p>
</div>
<div class='div-commentary'><p style="margin-left:1em"><span class='note-inline'>(第五龍女明圓釋疑竟)</span>。</p>
<p style="margin-left:1em">△第六身子復難二。先總難信。</p>
</div>
<div class='div-orig'><p>時舍利弗語龍女言<span class='note-inline'>(至)</span>具修諸度然後乃成。</p>
</div>
<div class='div-commentary'><p style="margin-left:1em">△後釋出五障。</p>
</div>
<div class='div-orig'><p>又女人身猶有五障<span class='note-inline'>(至)</span>云何女身速得成佛。</p>
</div>
<div class='div-commentary'><p style="margin-left:1em">△第七龍女現成明證。復二。一者獻珠。表得圓解。</p>
</div>
<div class='div-orig'><p>爾時龍女有一寶珠<span class='note-inline'>(至)</span>復速於此。</p>
</div>
<div class='div-commentary'><p style="margin-left:1em">圓珠表其修得圓因。奉佛是將因尅果。佛受疾者。獲果速也。此即一念坐道場。成佛不虗也。</p>
<p style="margin-left:1em">△二正示因圓果滿。</p>
</div>
<div class='div-orig'><p>當時眾會皆見龍女<span class='note-inline'>(至)</span>演說玅法。</p>
</div>
<div class='div-commentary'><p style="margin-left:1em">胎經云。魔梵釋女。皆不捨身。不受身。悉於現身得成佛。故偈言。法性如大海。不說有是非。凡夫賢聖人。平等無高下。唯在心垢滅。取證如反掌。</p>
<p style="margin-left:1em">△第八明時眾見聞。心大歡喜。</p>
</div>
<div class='div-orig'><p>爾時娑婆世界<span class='note-inline'>(至)</span>而得受記。</p>
</div>
<div class='div-commentary'><p style="margin-left:1em">南方緣熟。宜以八相成道。此土緣薄。秖以龍女教化。此是方便力。得一身一切身。普現色身三昧。</p>
<p style="margin-left:1em">△第九智積默然信受。</p>
</div>
<div class='div-orig'><p>智積菩薩。及舍利弗。一切眾會。默然信受。</p>
</div>
<div class='div-commentary'><p style="margin-left:1em"><span class='note-inline'>(二今日文殊通經龍女作佛竟)</span>。</p>
<p style="margin-left:1em"><span class='note-inline'>(提婆達多品竟)</span>。</p>
</div></div>
<div class='div-other'><a id='mulu25' />
<div class='div-commentary'><p style="margin-left:1em">△先申品目。次釋經文。</p>
<p style="margin-left:1em">今初。</p>
</div>
<div class='div-orig'><p>玅法蓮華經持品第十三</p>
</div>
<div class='div-commentary'><p style="margin-left:1em">釋持品。二萬菩薩。奉命弘經。故名持品。重勸八十萬億那由他弘經。故名勸持品。問。何故爾。答。二萬是法師品初。別命之數。故奉旨受持。八十萬億那由他等。前無別命。止是通覔。今佛眼視。令其發誓。此土通經。通經證驗深重。佛意殷勤。是故蒙勸而弘。故有二意也。</p>
<p style="margin-left:1em">△次釋經文。就文為二。先明受持。後明勸持。初文復三。一二萬菩薩奉命。此土持經。二五百八千聲聞發誓。他國流通。三諸尼請記。</p>
<p style="margin-left:1em">今初。</p>
</div>
<div class='div-orig'><p>爾時藥王菩薩<span class='note-inline'>(至)</span>種種供養不惜身命。</p>
</div>
<div class='div-commentary'><p style="margin-left:1em">△二五百八千聲聞。發誓他國流通。</p>
</div>
<div class='div-orig'><p>爾時眾中五百阿羅漢得受記者<span class='note-inline'>(至)</span>心不實故。</p>
</div>
<div class='div-commentary'><p style="margin-left:1em">問。此諸聲聞。<span class='corr'>已</span>成大士。何故不能此土弘經。答。為引初心始行菩薩。未能惡世苦行通經。復欲開於安樂行品也。</p>
<p style="margin-left:1em">△三諸尼請記。</p>
</div>
<div class='div-orig'><p>爾時佛姨母摩訶波闍波提<span class='note-inline'>(至)</span>三菩提。</p>
</div>
<div class='div-commentary'><p style="margin-left:1em"><span class='note-inline'>(經云姨母者。本行集雲。釋種善覺。生於八女。時淨飯王兄弟四人。各納二女。淨飯王妃。即摩耶。愛道。摩耶生太子<span class='corr'>已</span>。七日命終。生忉利天。愛道是姨。故云姨母也)</span>。</p>
</div>
<div class='div-orig'><p>爾時羅睺羅母耶輸陀羅<span class='note-inline'>(至)</span>而說偈言。</p>
<p>世尊導師。安隱天人。我等聞記。心安具足。</p>
<p>諸比丘尼說是偈<span class='corr'>已</span><span class='note-inline'>(至)</span>廣宣此經。</p>
</div>
<div class='div-commentary'><p style="margin-left:1em"><span class='note-inline'>(一明受持竟)</span>。</p>
<p style="margin-left:1em">△第二勸持。有長行偈頌。長行有五。一佛眼視。二菩薩請告。三佛默然。四菩薩知意。五發誓通經。</p>
<p style="margin-left:1em">今初。</p>
</div>
<div class='div-orig'><p>爾時世尊。視八十萬億那由他諸菩薩摩訶薩。</p>
</div>
<div class='div-commentary'><p style="margin-left:1em">眼視默勸。而不告言者。上來雖不別命。而舉持經功德深厚。引證分明。多寶分身遠來勸發。此之殷勤。事義<span class='corr'>已</span>足。有欲應命。宜即發誓。無煩復言。又將護聲聞他方之願。故不稱揚也。</p>
<p style="margin-left:1em">△二菩薩請告。</p>
</div>
<div class='div-orig'><p>是諸菩薩皆是阿惟越致<span class='note-inline'>(至)</span>廣宣斯法。</p>
</div>
<div class='div-commentary'><p style="margin-left:1em">△三佛默然。</p>
</div>
<div class='div-orig'><p>復作是念。佛今默然。不見告敕。我當云何。</p>
</div>
<div class='div-commentary'><p style="margin-left:1em">△四菩薩知意<span class='note-inline'>(知默不告之意也)</span>。</p>
</div>
<div class='div-orig'><p>時諸菩薩。敬順佛意。并欲自滿本願。</p>
</div>
<div class='div-commentary'><p style="margin-left:1em">△五發誓通經。</p>
</div>
<div class='div-orig'><p>便於佛前作師子吼<span class='note-inline'>(至)</span>遙見守護。</p>
</div>
<div class='div-commentary'><p style="margin-left:1em">△第二偈頌有二十行。請護持經。不復細分。尋文可解。前十七行。被忍衣弘經。次一行。入室弘經。三一行。坐座弘經。四一行。總結請知<span class='note-inline'>(次偈頌者。是孤起偈。諸菩薩等。請護弘經。即是自述弘經方軌。以由佛於法師品中。說方軌竟。寶塔慕覔用方軌人。達多引往用方軌者。釋迦即是稟方軌眾。故云以身為床座等。持品即是惡世方軌。安樂行是始行方軌。故云住忍辱地等。具如後品。若不爾者。則弘經無軌。無軌弘經。斯無是處。如赤身入陣。自損不虛。被鎧之言。應不徒設)</span>。初文三。初一行總論時節。</p>
</div>
<div class='div-orig'><p>即時諸菩薩。俱同發聲。而說偈言。</p>
<p>唯願不為慮。於佛滅度後。恐怖惡世中。我等當廣說。</p>
</div>
<div class='div-commentary'><p style="margin-left:1em">△次九行。別明所忍之境。文三。初一行。通明邪人。即俗眾也。次一行。明道門增上慢者。三七行。明<span class='corr'>僭</span>聖增上慢者。故此三中。初者可忍。次者過前。第三最甚。以後後者。轉難識故。初二如文。</p>
</div>
<div class='div-orig'><p>有諸無智人<span class='note-inline'>(至)</span>說外道論義。</p>
</div>
<div class='div-commentary'><p style="margin-left:1em">三七行中。阿含第六雲。阿蘭若。此翻無事。頭陀。此翻抖擻。寶雲經第六雲。阿練兒處。比丘見王。王子。婆羅門。及一切人來。比丘唱善來。可就此坐。彼即共坐。彼不坐。比丘亦不坐。當為說法。令歡喜。</p>
<p style="margin-left:1em">佛滅後。末惡世不應式比丘。雖說戒法而得活。而於戒法不樂行。歷五分法身。餘一切道法。亦如是說。如齆鼻人說栴檀。自既無香。亦不自聞。天人龍神。鳩槃茶。終不供養無戒人。餘四分<span class='note-inline'>(定。慧。解脫。解脫知見)</span>。亦如是說。</p>
<p style="margin-left:1em">無有能將玅法來。必由淨戒之所起。餘四亦如是。</p>
<p style="margin-left:1em">偈云。若遇垂死最重病。痛惱偪迫極無憀。念佛三昧常不捨。一切苦切奪其心。彼人自解是法故。則知一切諸法空。</p>
<p style="margin-left:1em">△三七行明著衣意。</p>
</div>
<div class='div-orig'><p>我等敬佛故<span class='note-inline'>(至)</span>皆當忍是事。</p>
</div>
<div class='div-commentary'><p style="margin-left:1em">忍辱鎧者。中阿含第五雲。黑齒比丘訴佛雲。舍利弗罵我說我。佛疾喚舍利弗。實罵說不。舍利弗言。心不定者。或說罵。我心<span class='corr'>已</span>定。云何說罵。如折角牛。不觸嬈人。我心如地水火風。淨與不淨。大小便利涕唾。受而不罵。心如掃帚。淨與不淨俱掃。又如破器盛脂。置之日中。渧渧恒漏。自觀九孔常漏不淨。云何罵說於他。又如死蛇狗等。繫淨童子頸。慚恥自愧。不罵說他。佛問。如是惡人。汝云何觀。答。人有五。一身善。口意不善。但念其善。不念不善。如納衣比丘。見糞掃幣帛。左捉右舒。截棄不淨而取於淨。念用其身淨以規我身。棄其口意以誡我口意。</p>
<p style="margin-left:1em">又口行淨。身意不淨。亦念其口。棄其身意。如熱渴者。值多草池。披草掬水。涼身止渴。</p>
<p style="margin-left:1em">又意淨。身口不淨。亦念其意。不用其身口。如行路熱渴。唯牛蹟少水。我若用手掬。水則渾濁。應兩膝跪。兩手憑。口就吸之。以除熱渴。</p>
<p style="margin-left:1em">又三業皆不淨者。雖無可用。當痛念之。如路見病人。安置使穩。念此不淨。使得值善知識。治其三業。勿令墮落三途。</p>
<p style="margin-left:1em">又三種皆淨。常念是人。以自訓況。念齊願齊。如清涼池。多諸華草。熱渴入中。以自蘇息。常念境界。以去我惡。此是三藏教中。用苦無常不淨無我空。為鎧也。</p>
<p style="margin-left:1em">毗婆沙第八雲。罵是一字。一字不成罵。二字成罵。無有一時稱二字者。若稱後字。前字<span class='corr'>已</span>滅。又能罵所罵一時。同一剎那俱滅。於我何為。如是等。通教為鎧也<span class='note-inline'>(此方語亦有顛倒。即成讚罵。如見客去。命雲去早。即名為留。若雲早去。即名發遣。發是罵。留即是讚。如正食遇客。若雲來早。即是罵也。若雲早來。即是讚也)</span>。十七雲。聖凡俱有三受。云何差別。凡夫於苦受有二。一身受苦。二心受憂悲。如三毒箭。失樂則瞋。得樂則喜。不苦不樂則癡。聖人但有身受而無心受。於苦不瞋。於樂不愛。於不苦不樂不癡。三使不能使。於使得解脫。故有凡聖之異。如此等有無差降者。此用別教為鎧也。</p>
<p style="margin-left:1em">今經明鎧者。以念佛為鎧。是念法佛。第一義佛。佛即是法故。文雲念佛告敕。即法也。佛即是僧。僧即事理俱和。毗盧遮那徧一切處也。如此之鎧。一鎧一切鎧。即圓教鎧也<span class='note-inline'>(初十七行被衣弘經竟)</span>。</p>
<p style="margin-left:1em">△第二一行入室弘經。</p>
</div>
<div class='div-orig'><p>諸聚落城邑。其有求法者。我皆到其所。說佛所囑法。</p>
</div>
<div class='div-commentary'><p style="margin-left:1em"><span class='note-inline'>(僭補曰。有來學。毋住教。今鑒知有機。親到其所。說佛所囑之法。以同體慈悲。入室弘經也)</span>。</p>
<p style="margin-left:1em">△第三一行坐座弘經。</p>
</div>
<div class='div-orig'><p>我是世尊使。處眾無所畏。我當善說法。願佛安隱住。</p>
</div>
<div class='div-commentary'><p style="margin-left:1em"><span class='note-inline'>(僭補曰。如幻人為幻人說法。能所叵得。何畏之有。如是說法。是坐座弘經。稱善說法。能令佛法。安隱住世也)</span>。</p>
<p style="margin-left:1em">△第四一行總結請知。</p>
</div>
<div class='div-orig'><p>我於世尊前。諸來十方佛。發如是誓言。佛自知我心。</p>
</div>
<div class='div-commentary'><p style="margin-left:1em"><span class='note-inline'>(持品竟)</span>。</p>
</div></div>
<div class='div-other'><a id='mulu26' />
<div class='div-commentary'><p style="margin-left:1em">△先申品目。次釋經文。</p>
<p style="margin-left:1em">今初。</p>
</div>
<div class='div-orig'><p>玅法蓮華經安樂行品第十四</p>
</div>
<div class='div-commentary'><p style="margin-left:1em">釋安樂行品。</p>
<p style="margin-left:1em">釋此品為三。一依事。二附文。三法門。一依事者。身無危險故安。心無憂惱故樂。身安心樂。故能進行。</p>
<p style="margin-left:1em">二附文者。著如來衣故。則法身安。入如來室故。解脫心樂。坐如來座故。般若導行進。此附上品文釋<span class='note-inline'>(三軌。附法師品文)</span>。又住忍辱地故身安。而不卒暴故心樂。觀諸法實相故行進<span class='note-inline'>(附本品文)</span>。三法門者。安名不動。樂名無受。行名無行。不動者。六道生死。二聖涅槃。所不能動。既不緣二邊。則身無動搖。上文雲。身體及手足。靜然安不動。其心常憺怕。未曾有散亂。則安住不動。如須彌山。常住不動法門也。樂者名無受。不受三昧廣大之用。不受凡夫之五受<span class='note-inline'>(憂。喜。苦。樂。捨)</span>。乃至圓教中五受生見。亦皆不受<span class='note-inline'>(五受生見者。圓中四門。及一絕言。若未證實而生著見。亦名五受。體教入理。理無所受。方名不受。不受亦不受)</span>。有受則有苦。無受則無苦也。行名無行者。若有所受。即有所行。無受則無行。不行凡夫行。不行賢聖行。故言無行。而行中道。是故名行。即法門也。</p>
<p style="margin-left:1em">問。大經明親附國王。持弓帶箭。摧伏惡人。此經遠離豪勢。謙下慈善。剛柔碩異。云何會通。答。大經偏論折伏。住一子地。何曾無攝受。此經偏明攝受。頭破七分。非無折伏。各舉一端。適時而<span class='corr'>已</span>。理必具四。何者。適時稱宜。即世界意。攝受。即為人意。折伏。即對治意。悟道。即第一義意也。</p>
<p style="margin-left:1em">此品是迹門流通第四意<span class='note-inline'>(即接退流通)</span>。若二萬八十億那由他。受命弘經。深識權實。廣知漸頓。又達機緣。神力自在。濁世惱亂。不障通經。不俟更示方法。若初依始心。欲修圓行。入濁弘經。為濁所惱。自行不立。亦無化功。為是人故。須示方法。明安樂行。故有此品來也。此安樂行。有何次第。然法華圓行。一行無量行。不可思議。何定前後。今且一敘。法師品。略示弘經。則以益他為本。先明入室。此中辨惡世弘經。安諸偪惱。先著如來衣。前後互現耳。</p>
<p style="margin-left:1em">若約行次者。諸法從本來。常自寂滅相。若乖寂起相。應先以般若蕩累。則初坐座。諸法不生。而般若生。同體慈悲。愍眾故行道。次入如來室。既以慈悲化世。必涉違從。決須安忍。次著如來衣。雖作此次。說非行時。行時入空。即具一切法。況慈忍耶。</p>
<p style="margin-left:1em">四安樂行者。止觀慈悲導三業。及誓願。身業有止故。離身麤業。有觀故。不得身。不得身業。不得能離。無所得故。不墮凡夫。有慈悲故。勤修身業。廣利一切。不墮二乘地。</p>
<p style="margin-left:1em">有止行故。著忍辱衣。有觀行故。坐如來座。有慈悲故。入如來室。</p>
<p style="margin-left:1em">止行離過。即成斷德。觀行無著。即成智德。慈悲利他。即成恩德。恩德資成智德。智德資成斷德。是名身業安樂行。餘口意誓願。亦如是<span class='note-inline'>(三業誓願。皆具止觀慈悲。四行例同)</span>。</p>
<p style="margin-left:1em">△次釋經文。有問有答。</p>
<p style="margin-left:1em">初問。</p>
</div>
<div class='div-orig'><p>爾時文殊師利法王子<span class='note-inline'>(至)</span>云何能說是經。</p>
</div>
<div class='div-commentary'><p style="margin-left:1em">問中先歎前品深行菩薩。能如此弘經。後問淺行菩薩。云何惡世宣說是經。</p>
<p style="margin-left:1em">△二答中分三。一總標四法。二別釋四法。三總結行成感徵之相。以歡修行<span class='note-inline'>(此科在願安樂行頌後)</span>。</p>
<p style="margin-left:1em">今初。</p>
</div>
<div class='div-orig'><p>佛告文殊師利<span class='note-inline'>(至)</span>當安住四法。</p>
</div>
<div class='div-commentary'><p style="margin-left:1em">四法者。一身安樂行。二口安樂行。三意安樂行。四誓願安樂行<span class='note-inline'>(僭補曰。四安樂行。三業及願。大師從其多分。一往配合。意實互具。一中有三。讀者毋泥)</span>。</p>
<p style="margin-left:1em">△第二別釋四法。即為四別。初身安樂行又二。一長行。二偈頌。長行二。初釋方法。二結行成。初又二。初標行近。次釋行近。</p>
<p style="margin-left:1em">今初。</p>
</div>
<div class='div-orig'><p>一者安住菩薩行處。親近處。能為眾生。演說是經。</p>
</div>
<div class='div-commentary'><p style="margin-left:1em">△次釋中又二。一釋行處。二釋近處。</p>
<p style="margin-left:1em">今初。</p>
</div>
<div class='div-orig'><p>文殊師利<span class='note-inline'>(至)</span>是名菩薩摩訶薩行處。</p>
</div>
<div class='div-commentary'><p style="margin-left:1em">行處者。即不思議三諦也。住忍辱地。總論三諦。如有地可據。方能忍辱也。柔和善順者。善順真諦。能忍虗妄見愛寒熱等。故言善順也。而不卒暴心不驚者。安於俗諦。忍眾根緣。稱適機宜。故云不卒暴。體忍違從。故心不驚也。於法無所行等者。即安中諦。能忍二邊。故云無所行。正住中道。故云觀實相。亦不得中實。故云不分別。此則據三諦之地名處。忍五住之辱名行。行亦為三。謂止行。即行不行。觀行。即非行非不行。慈悲行。即不行行。合上衣座室等。是為約不思議三諦。明行處辯弘經方軌也。</p>
<p style="margin-left:1em">△第二釋近處。文為三。一遠十惱亂。即遠故論近。亦是附戒門助觀。二修攝其心。即近故論近。亦是附定門助觀也。三觀一切法空。即非遠非近論近。亦是附慧門助觀。</p>
<p style="margin-left:1em">就初有十種應遠者。一豪勢。二邪人。法三兇險戲。四旃陀羅。五二乘眾。六遠欲想。七遠不男。八遠危害。九遠譏嫌。十遠畜養等。</p>
<p style="margin-left:1em">今初遠豪貴。</p>
</div>
<div class='div-orig'><p>云何名菩薩摩訶薩親近處<span class='note-inline'>(至)</span>大臣官長。</p>
</div>
<div class='div-commentary'><p style="margin-left:1em">△二遠邪人法。</p>
</div>
<div class='div-orig'><p>不親近諸外道梵志<span class='note-inline'>(至)</span>逆路伽耶陀者。</p>
</div>
<div class='div-commentary'><p style="margin-left:1em">路伽耶。此雲惡論。亦云破論。逆路者。逆君父之論。又路名為善論。亦名師破弟子。逆路名惡論。亦名弟子破師。</p>
<p style="margin-left:1em">△三遠兇險戲。</p>
</div>
<div class='div-orig'><p>亦不親近諸有兇戲<span class='note-inline'>(至)</span>種種變現之戲。</p>
</div>
<div class='div-commentary'><p style="margin-left:1em">那羅延者。上伎戲。亦云綵畵其身作變異。又云緣幢擲倒之屬也<span class='note-inline'>(近兇戲者。恐散逸故。那羅。此云力。即是捔力戲。亦是設筋力戲也)</span>。</p>
<p style="margin-left:1em">△四遠旃陀羅。</p>
</div>
<div class='div-orig'><p>又不親近旃陀羅<span class='note-inline'>(至)</span>則為說法無所希望。</p>
</div>
<div class='div-commentary'><p style="margin-left:1em">旃陀羅。此雲殺者。近則染其惡習。令人無慈。</p>
<p style="margin-left:1em">△五遠二乘眾。</p>
<p style="margin-left:1em">又不親近求聲聞比丘<span class='note-inline'>(至)</span>無所希求。</p>
<p style="margin-left:1em">近二乘人。令人遠菩提故。西方不雜。故云或來。既未受大。無妨小志。故云隨宜。</p>
<p style="margin-left:1em">△六遠欲想。</p>
</div>
<div class='div-orig'><p>文殊師利<span class='note-inline'>(至)</span>不與小女處女寡女等共語。</p>
</div>
<div class='div-commentary'><p style="margin-left:1em">欲想。殺害菩提心故。欲想如止觀第八記。</p>
<p style="margin-left:1em">△七遠不男。</p>
</div>
<div class='div-orig'><p>亦復不近五種不男之人。以為親厚。</p>
</div>
<div class='div-commentary'><p style="margin-left:1em">不男。壞亂菩提志故。五不男者。謂生。劇。妒。變。半。生謂胎中。或初生時。劇謂截等。妒謂因他。變謂根變。半謂半月。餘即不能。廣如論釋。</p>
<p style="margin-left:1em">△八遠危害。</p>
</div>
<div class='div-orig'><p>不獨入他家。若有因緣。須獨入時。但一心念佛。</p>
</div>
<div class='div-commentary'><p style="margin-left:1em">危害難處。不合入故。</p>
<p style="margin-left:1em">△九遠譏嫌。</p>
</div>
<div class='div-orig'><p>若為女人說法<span class='note-inline'>(至)</span>況復餘事。</p>
</div>
<div class='div-commentary'><p style="margin-left:1em">譏嫌。增他不善心故。</p>
<p style="margin-left:1em">△十遠畜養。</p>
</div>
<div class='div-orig'><p>不樂畜年少弟子。沙彌小兒。亦不樂與同師。</p>
</div>
<div class='div-commentary'><p style="margin-left:1em">畜年少弟子等。妨行人正業。令修遠離行也。十種惱亂。九是生死<span class='note-inline'>(凡夫著生死)</span>。</p>
<p style="margin-left:1em">一是涅槃<span class='note-inline'>(二乘求涅槃)</span>。二俱遠離。即寂滅之異名耳。觀心可知<span class='note-inline'>(觀心可知者。今總說之。一切處無非法界。何所可離。何所不離。非離非不離而論離耳。還同非遠非近而論近。初心雖了一切本無。而須數數近於遠離)</span>。</p>
<p style="margin-left:1em"><span class='note-inline'>(一即遠論近竟)</span>。</p>
<p style="margin-left:1em">△二即近故論近。</p>
</div>
<div class='div-orig'><p>常好坐禪<span class='note-inline'>(至)</span>是名初親近處。</p>
</div>
<div class='div-commentary'><p style="margin-left:1em"><span class='note-inline'>(僭補曰。坐禪之法。具如摩訶止觀。略言之。不出大涅槃所云。能觀心性。名為上定。文殊般若雲。法界一相。繫緣法界。本經云。諸法從本來。常自寂滅相。又云。諸佛兩足尊。知法常無性。佛種從緣起。是故說一乘。是法住法位。世間相常住。皆其註脚也。此一乘實相。苟無真信真解。何由得入智者勉旃)</span>。</p>
<p style="margin-left:1em">△三非遠非近論近。文為三。一正標。二反釋。三總結。</p>
<p style="margin-left:1em">今初。</p>
</div>
<div class='div-orig'><p>復次菩薩摩訶薩。觀一切法空。如。實相。</p>
</div>
<div class='div-commentary'><p style="margin-left:1em">觀。中道觀智。一切法。十法界境。若單論智。智無所觀。故舉一切。以顯皆空。</p>
<p style="margin-left:1em"><span class='note-inline'>(僭補曰。空者。十界依正。染淨緣生。性相皆空。無所得也)</span>如者。二邊中諦。無一異名如。實相者。非七方便。故名實。以實為相。故言實相也。</p>
<p style="margin-left:1em">△二反釋<span class='note-inline'>(上正標中。雲空。雲如。雲實相。此反釋者。以顛倒等法。反顯空等不顛倒法也)</span>。</p>
</div>
<div class='div-orig'><p>不顛倒<span class='note-inline'>(至)</span>無礙無障。</p>
</div>
<div class='div-commentary'><p style="margin-left:1em">不顛倒者。無八倒也。不動者。不為二死所動也。不退者。心心寂滅。入薩婆若海也。不轉者。不如凡夫轉生死。不如二乘轉凡聖。</p>
<p style="margin-left:1em">如虗空者。但有名字。字不可得。中道觀智。亦但有字。求不可得。無所有性者。無自他共無因等性。一切言語道斷者。不可思議也。</p>
<p style="margin-left:1em">不生者。惑智理皆不生也。不出者。如來所治畢竟不復發也。不起者。諸方便皆寂滅也。無名者。名不能名也。無相者。相不能相也。無所有者。無二邊之有也。無量者。非數法也。無邊者。無方所也。無礙無障者。徧一切處也。</p>
<p style="margin-left:1em">△三總結<span class='note-inline'>(總結正反之意也)</span>。</p>
</div>
<div class='div-orig'><p>但以因緣有<span class='note-inline'>(至)</span>是名菩薩摩訶薩第二親近處。</p>
</div>
<div class='div-commentary'><p style="margin-left:1em">但以因緣有者。結也。上直明中道觀慧。今明雙照二邊。理性畢竟清淨。如上所說。非解非惑。而從惑因緣生生死。從解因緣生涅槃。又因緣有。有於涅槃。從顛倒生者。生於生死。此則雙照意顯也。常樂觀如是等法者。即三諦等法也。</p>
<p style="margin-left:1em"><span class='note-inline'>(即以初句而為空邊。照於緣生。緣生故空。空名涅槃。即以次句而為有邊。故云顛倒)</span>。</p>
<p style="margin-left:1em"><span class='note-inline'>(○僭補曰。問。現前身心器界。一切諸法。熾然生滅。何以雲觀一切法空。如實相等耶。答。一切諸法。但以因緣有。緣生無性。當體寂滅。即是實相。以不達緣起無性。而認為實法。起我法二見。如繩上見蛇。故云從顛倒生。若如實達得一念緣起無生。了無一法可得。皆是實相。不生顛倒。故經說觀一切法空。如實相。不顛倒。不動。不退等也)</span>。</p>
<p style="margin-left:1em">△二偈頌。有二十八行三句。為三。初一行頌標章。</p>
</div>
<div class='div-orig'><p>爾時世尊。欲重宣此義而說偈言。</p>
<p>若有菩薩。於後惡世。無怖畏心。欲說是經。</p>
</div>
<div class='div-commentary'><p style="margin-left:1em">△次二十二行頌修行。後五行三句明行成。長行行近別釋。偈中合頌。不復次第。初十四行。頌即遠論近。</p>
</div>
<div class='div-orig'><p>應入行處<span class='note-inline'>(至)</span>能安樂說。</p>
</div>
<div class='div-commentary'><p style="margin-left:1em">小乘三藏學者。佛在波羅柰。最初為五人。說契經修多羅藏。佛在羅閱祗。最初為須那提。說毗尼藏。佛在毗舍離獼猴池。最初為䟦耆子。說阿毗曇藏。五百羅漢。初夜集阿毗曇藏。相續解脫經。此為三藏學也<span class='note-inline'>(初為跋耆子說阿毘曇者。故知別有阿毘曇藏。是佛自說。人不見者。諍計云云。或謂是十二部中論議部者。不然。言相續解脫經者。是佛自說。故且名經。當佛滅後。阿難所結集者。名修多羅。五百集者。初名解脫。後廣集法相。乃名為論)</span>。深著五欲。欲相者。龍。須輪。四天王。皆同人間。忉利天。以風為事。炎天相近為事。兜率相牽為事。化樂天。相視為事。他化自在。心念為事。上天皆離欲<span class='note-inline'>(欲相者。頌中雖無欲相之言。以長行有故。今略釋。俱舍云。六受欲交抱。執手笑視淫。今依舊名目須輪。修羅耳。如中阿含云。有一異學問薄拘羅云。汝於正法中。<span class='corr'>已</span>八十年。頗曾行欲事不。薄拘羅言。莫作是語。更有別事。何不問耶。異學又問。汝於八十年。起欲想不。答。不應作如是問。我八十年。未曾起欲想。尚未曾起一念貢高。未曾受居士衣。未曾割截衣。未曾倩他作衣。未曾用針縫衣。未曾受請。未曾從大家乞食。未曾倚壁。未曾視女人面。未曾入尼寺。未曾與尼相問訊。乃至道路。亦不共語。八十年長坐。故知衣食等欲想。一切尚無。況復染欲想耶。弘法之徒。觀斯龜鏡。況今弘經息機為本)</span>。寡女處女者。阿難問佛。如來滅後。見女人云何。佛言。勿與相見。設見。勿共語。當專心念佛。及諸不男者。彼名般吒。此翻黃門。黃門者。有男女形。不能男女。</p>
<p style="margin-left:1em">入里乞食者。雜阿含云。有一羊。往糞聚。飽食還羣。貢高我得好食。比丘亦如是。得四事<span class='corr'>已</span>。起染著欲想。不知出要。設不得。恒生想。設得。向諸比丘貢高。毀蔑他人。我得彼不能得。是為羊比丘乞食。師子王。遇大獸即噉。不味不著。得小獸即噉。不鄙不薄。比丘亦爾。得四事供養。不起染著。無有欲想。自知出要。設不得利養。不起亂念。無增減心。是為師子王比丘乞食。寶雲經明乞食作四分。一分奉同梵行。一分與匃人。一分施鬼神。一分自食。</p>
<p style="margin-left:1em">△二八行。頌非遠非近論近處。</p>
</div>
<div class='div-orig'><p>又復不行<span class='note-inline'>(至)</span>是名近處。</p>
</div>
<div class='div-commentary'><p style="margin-left:1em">又復不行上中等者。約廢權說故。前三教名上中下。或指三乘。或三菩薩。</p>
<p style="margin-left:1em">△三五行三句。明行成又三。初一行半標行成。</p>
</div>
<div class='div-orig'><p>若有比丘<span class='note-inline'>(至)</span>無有怯弱。</p>
</div>
<div class='div-commentary'><p style="margin-left:1em">事成外儀無失。理成內心無滯。故云無怯弱也。</p>
<p style="margin-left:1em">△次三行。頌行成而得安樂。</p>
</div>
<div class='div-orig'><p>菩薩有時<span class='note-inline'>(至)</span>無有怯弱。</p>
</div>
<div class='div-commentary'><p style="margin-left:1em">菩薩入靜室下。釋安樂之因。因修禪定。止於過惡。得人無我。外則不損。因修智慧。離諸取著。得法無我。內無顛倒。是則心不怯弱。不怯弱。名安樂也。</p>
<p style="margin-left:1em">△後一行一句。頌長行總結。</p>
</div>
<div class='div-orig'><p>文殊師利。是名菩薩。安住初法。能於後世。說法華經。</p>
</div>
<div class='div-commentary'><p style="margin-left:1em"><span class='note-inline'>(一身安樂行竟)</span>。</p>
<p style="margin-left:1em">△第二口安樂行。亦有長行偈頌。長行為二。一標章。二釋行法<span class='note-inline'>(長行無行成偈中有也)</span>。</p>
<p style="margin-left:1em">今初。</p>
</div>
<div class='div-orig'><p>又文殊師利<span class='note-inline'>(至)</span>應住安樂行。</p>
</div>
<div class='div-commentary'><p style="margin-left:1em">△二釋行法又二。一止行。二觀行。止為四。一不說過。二不輕慢。三不歎毀。四不怨嫌。</p>
<p style="margin-left:1em">今初。</p>
</div>
<div class='div-orig'><p>若口宣說。若讀經時。不樂說人。及經典過。</p>
</div>
<div class='div-commentary'><p style="margin-left:1em">初不樂說人經過者。人聽有過。法有何過。七方便法。是佛隨他意語。名不了義。若過其法。則惱其人。非安樂行相也。</p>
<p style="margin-left:1em">△二不輕慢。</p>
</div>
<div class='div-orig'><p>亦不輕慢。諸餘法師。</p>
</div>
<div class='div-commentary'><p style="margin-left:1em">不倚圓蔑偏。重實輕權也。</p>
<p style="margin-left:1em">△三不歎毀。</p>
</div>
<div class='div-orig'><p>不說他人好惡長短<span class='note-inline'>(至)</span>亦不稱名讚歎其美。</p>
</div>
<div class='div-commentary'><p style="margin-left:1em">不說長短者。初不說一切人。次別舉聲聞。人惡聞其失。故不譚短。面譽對背毀。故不稱長。又不說長短者。日藏第一云。初中後夜。減損睡眠。精進坐禪誦經修道。背捨生死。向涅槃路。不稱他短。不說<span class='corr'>己</span>長。謙下卑遜。不自憍高。衣食知足。頭陀精進。不放逸行。繫念思惟。心不馳散。於一切眾生。起慈悲心。又聲聞人。根性不定。若歎二乘。或令彼退大取小。若毀呰二乘。或令其大小俱失。兩無所取也。</p>
<p style="margin-left:1em">△四不怨嫌。</p>
</div>
<div class='div-orig'><p>又亦不生怨嫌之心。</p>
</div>
<div class='div-commentary'><p style="margin-left:1em">怨嫌心者。若謂其人法。妨害我道。即是怨心。謂其鄙劣。即是嫌心。心機一動。聲說即發。杜說過之源。故不生怨嫌也。</p>
<p style="margin-left:1em"><span class='note-inline'>(大集云。過去世時。有羅剎王。於拘留孫佛法中出家。發菩提心。誦持大小乘法聚各八萬四千。由意嫌頭陀比丘云。不誦經典。猶如株<span class='corr'>杌</span>。由此墮獄。受大苦惱。從獄出<span class='corr'>已</span>。受羅剎身。於賢劫末樓至佛所。方脫羅剎身。常人尚爾。況安樂行。為弘大法。將護小行。又怨怪嫌責。怨深嫌淺。淺深俱捨。方稱正行。此口安樂行中所言心者。為制口故)</span>。</p>
<p style="margin-left:1em"><span class='note-inline'>(一止行竟)</span>。</p>
<p style="margin-left:1em">△二觀行。</p>
</div>
<div class='div-orig'><p>善修如是安樂心故<span class='note-inline'>(至)</span>令得一切種智。</p>
</div>
<div class='div-commentary'><p style="margin-left:1em">觀諸法空。無所取著。心不苟執。不逆人意。不違實相。則不以小乘法答。但以大乘答者。若見無大機而說小。得方便益。若不見無大而說小。妨其大緣。二俱不見。但說大無咎。</p>
<p style="margin-left:1em">△第二偈頌。有十六行半。為三。初二行頌標章。次九行半。頌前行法。後五行明行成。</p>
<p style="margin-left:1em">今初。</p>
</div>
<div class='div-orig'><p>爾時世尊。欲重宣此義而說偈言。</p>
<p>菩薩常樂<span class='note-inline'>(至)</span>內外俱淨。</p>
</div>
<div class='div-commentary'><p style="margin-left:1em">上總稱應住頌中別出行相。行相者有三。安隱說法者半行。欲令前人得安隱道及果。即入室義。於清淨地等半行。即坐座義。油塗身等一行。即著衣義。三法導口業。名安樂行。</p>
<p style="margin-left:1em">△次九行半。頌行法為二。初五行半頌止行。次四行頌觀行。上止行有四。今具頌。初半行頌隨問為說。及不輕慢。慢則不隨。</p>
</div>
<div class='div-orig'><p>安處法座。隨問為說。</p>
</div>
<div class='div-commentary'><p style="margin-left:1em">△二有二行半。頌不說長短。</p>
</div>
<div class='div-orig'><p>若有比丘<span class='note-inline'>(至)</span>隨義而答。</p>
</div>
<div class='div-commentary'><p style="margin-left:1em">但依義不譚人好惡。若有難問。隨義答者。有二。一可答。二不可答。問答相難詰。相上下。若勝負。則自知。是為智者語。自放恣。敢有違者誅之。是為王者語長短是非皆不知。唯覓勝而<span class='corr'>已</span>。是為愚者語<span class='note-inline'>(答有三。智者語。即可答。王者語。愚者語。即不可答)</span>。</p>
<p style="margin-left:1em">△三一行半。追頌不樂說人法過。</p>
</div>
<div class='div-orig'><p>因緣譬喻<span class='note-inline'>(至)</span>入於佛道。</p>
</div>
<div class='div-commentary'><p style="margin-left:1em">若說人過。生人毒念。今不說過故。使發心入佛道。佛道從喜生也。</p>
<p style="margin-left:1em">△四一行頌無怨嫌。</p>
</div>
<div class='div-orig'><p>除懶惰意。及懈怠想。離諸憂惱。慈心說法。</p>
</div>
<div class='div-commentary'><p style="margin-left:1em">怨嫌心起則懈怠憂惱。今以慈心說法。無怨嫌者。精進無憂。上長行皆約止善說。頌中皆約行善也。<span class='note-inline'>(初五行半頌止行竟)</span>。</p>
<p style="margin-left:1em">△次四行頌上觀行。</p>
</div>
<div class='div-orig'><p>晝夜常說<span class='note-inline'>(至)</span>安樂供養。</p>
</div>
<div class='div-commentary'><p style="margin-left:1em">上云但以大乘答。頌云說無上道。上云令得一切種智。頌云願成佛道<span class='note-inline'>(二九行半頌前行法竟)</span>。</p>
<p style="margin-left:1em">△第三五行偈。明口安樂行成。初一行標行成。</p>
</div>
<div class='div-orig'><p>我滅度後。若有比丘。能演說斯。玅法華經。</p>
</div>
<div class='div-commentary'><p style="margin-left:1em">△次二行。明內無過。則外難不生。如無臭物。蠅則不來。</p>
</div>
<div class='div-orig'><p>心無嫉恚<span class='note-inline'>(至)</span>安住忍故。</p>
</div>
<div class='div-commentary'><p style="margin-left:1em">△三一行。明內有善法。所以行成。</p>
</div>
<div class='div-orig'><p>智者如是。善修其心。能住安樂。如我上說。</p>
</div>
<div class='div-commentary'><p style="margin-left:1em">如我上說者。若內無過。如長行中說。若內有善。如偈中說。</p>
<p style="margin-left:1em">△四一行頌格量功德。</p>
</div>
<div class='div-orig'><p>其人功德。千萬億劫。算數譬喻。說不能盡。</p>
</div>
<div class='div-commentary'><p style="margin-left:1em"><span class='note-inline'>(二口安樂行竟)</span>。</p>
<p style="margin-left:1em">△第三意安樂行。亦有長行偈頌。長行為三。一標章。二釋行。三結成。</p>
<p style="margin-left:1em">今初。</p>
</div>
<div class='div-orig'><p>又文殊師利<span class='note-inline'>(至)</span>受持讀誦斯經典者。</p>
</div>
<div class='div-commentary'><p style="margin-left:1em">△二釋中二。先止。後觀。止中有四。一不嫉諂。</p>
</div>
<div class='div-orig'><p>無懷嫉妒。諂誑之心。</p>
</div>
<div class='div-commentary'><p style="margin-left:1em">夫二乘欲速出生死。先除貪欲。菩薩為度生。先除瞋恨。嫉是瞋垢。諂是見垢。嫉忌違慈悲之心。非化他法。諂誑乖智慧之道。非自行行。智慧被障。將何上求。慈悲苟妨。將何下化。安樂行菩薩。當淨其心。嫉妒諂誑。不可懷也。</p>
<p style="margin-left:1em">△二不輕罵。</p>
</div>
<div class='div-orig'><p>亦勿輕罵學佛道者。求其長短。</p>
</div>
<div class='div-commentary'><p style="margin-left:1em">亦勿輕罵下。不應以圓行呵別。知機可誡。不知勿罵。恐退善根。</p>
<p style="margin-left:1em">△三不惱亂。</p>
</div>
<div class='div-orig'><p>若比丘比丘尼<span class='note-inline'>(至)</span>於道懈怠故。</p>
</div>
<div class='div-commentary'><p style="margin-left:1em">不應以圓呵三乘人。其本無大機。強以圓呵。乖心成惱。圓復未解。前疑後悔。大小俱失。</p>
<p style="margin-left:1em">△四不諍競。</p>
</div>
<div class='div-orig'><p>又亦不應戲論諸法。有所諍競。</p>
</div>
<div class='div-commentary'><p style="margin-left:1em"><span class='note-inline'>(僭補曰。一形戲論。即落諍競)</span>。</p>
<p style="margin-left:1em">△第二明觀行亦為四。約前四惡而起於行善。一於一切起大悲。違於嫉諂。</p>
</div>
<div class='div-orig'><p>當於一切眾生。起大悲想。</p>
</div>
<div class='div-commentary'><p style="margin-left:1em">△二於如來起慈父心。違於輕罵。</p>
</div>
<div class='div-orig'><p>於諸如來。起慈父想。</p>
</div>
<div class='div-commentary'><p style="margin-left:1em">凡求佛道。即是學人。敬學如佛。不得輕罵。諸者通三世。此即未來如來也。</p>
<p style="margin-left:1em">△三於菩薩起大師想。違於惱亂。</p>
</div>
<div class='div-orig'><p>於諸菩薩起大師想<span class='note-inline'>(至)</span>常應深心恭敬禮拜。</p>
</div>
<div class='div-commentary'><p style="margin-left:1em">理論三乘。皆是菩薩。有化訓德。皆眾生師。應起師想。勿言其短。</p>
<p style="margin-left:1em">△四平等說法違於諍論。</p>
</div>
<div class='div-orig'><p>於一切眾生平等說法<span class='note-inline'>(至)</span>亦不為多說。</p>
</div>
<div class='div-commentary'><p style="margin-left:1em">平等。破偏執諍也。不多不少。量器利鈍也<span class='note-inline'>(二釋行竟)</span>。</p>
<p style="margin-left:1em">△三結行成又二。一由止惡。惡不能加。故云無能惱亂。</p>
</div>
<div class='div-orig'><p>文殊師利<span class='note-inline'>(至)</span>說是法時無能惱亂。</p>
</div>
<div class='div-commentary'><p style="margin-left:1em">△二由觀行故。勝人來集。得好同學也。</p>
</div>
<div class='div-orig'><p>得好同學<span class='note-inline'>(至)</span>恭敬尊重讚歎。</p>
</div>
<div class='div-commentary'><p style="margin-left:1em">△第二偈頌有六行。初五行。頌上止觀二行。各有四意。後一行頌行成。止觀二行各四者。此中初二行頌止四。</p>
</div>
<div class='div-orig'><p>爾時世尊。欲重宣此義。而說偈言。</p>
<p>若欲說是經<span class='note-inline'>(至)</span>云汝不得佛。</p>
</div>
<div class='div-commentary'><p style="margin-left:1em">初止四者。初一行。頌第一離嫉諂。次一句。頌第二離輕罵。三一句。頌第四離諍競。四半行。頌第三離惱亂。</p>
<p style="margin-left:1em">△次三行頌觀四。</p>
</div>
<div class='div-orig'><p>是佛子說法<span class='note-inline'>(至)</span>說法無障礙。</p>
</div>
<div class='div-commentary'><p style="margin-left:1em">二觀四者。初一行。頌第一大悲。次一行。頌第三大師。三二句。頌第二慈父。四二句。頌第四等說。</p>
<p style="margin-left:1em">△後一行頌行成。</p>
</div>
<div class='div-orig'><p>第三法如是。智者應守護。一心安樂行。無量眾所敬。</p>
</div>
<div class='div-commentary'><p style="margin-left:1em"><span class='note-inline'>(三意安樂行竟)</span>。</p>
<p style="margin-left:1em">△第四誓願安樂行有二。初長行。二偈頌。長行又二。初明行法。次歎經難聞。就行法為三。一標章。二行法。三結成。</p>
<p style="margin-left:1em">今初。</p>
</div>
<div class='div-orig'><p>又文殊師利<span class='note-inline'>(至)</span>有持是法華經者。</p>
</div>
<div class='div-commentary'><p style="margin-left:1em">△二行法為三。初明標誓願境。二明起誓願之由。三正立誓願。</p>
<p style="margin-left:1em">今初。</p>
</div>
<div class='div-orig'><p>於在家出家人中<span class='note-inline'>(至)</span>生大悲心。</p>
</div>
<div class='div-commentary'><p style="margin-left:1em">初明慈誓境。通取曾發方便心者。而未世三界名在家。斷通惑盡名出家。此攝得兩種二乘。三種菩薩。此輩亦具無明。亦應是大悲境。但其皆曾發心。與慈誓相應。須與其圓道圓果之樂。故言生大慈心耳。悲境者。非菩薩人。通取未曾發方便心者。名非菩薩。全不歸向方便。況復真實。此悲境。攝得一切三界內者。此等亦須與樂。但其流轉無際。正與悲誓相應。宜拔其罪因罪果。故言生大悲心耳。</p>
<p style="margin-left:1em">△二起誓願之由。</p>
</div>
<div class='div-orig'><p>應作是念<span class='note-inline'>(至)</span>不問不信不解。</p>
</div>
<div class='div-commentary'><p style="margin-left:1em">即起慈之由。由諸樂小。執佛方便以為真實。不會圓道。故言大失。大失是慈誓之由。不聞不知。是悲誓之由。由未發偏圓心。不聞偏圓二道。不聞偏道故。無聞慧。不知故。無思慧。不覺故。無修慧。又無圓三慧。何者。不問故不聞。不信故不知。不解故不修。偏圓三慧權實皆無。甚可憐愍。起悲之由也。</p>
<p style="margin-left:1em">△三正立誓願。</p>
</div>
<div class='div-orig'><p>其人雖不問不信不解是經<span class='note-inline'>(至)</span>引之令得住是法中。</p>
</div>
<div class='div-commentary'><p style="margin-left:1em">△第三結行成為三。初總結無過失。則是行成。</p>
</div>
<div class='div-orig'><p>文殊師利<span class='note-inline'>(至)</span>說是法時無有過失。</p>
</div>
<div class='div-commentary'><p style="margin-left:1em">行云何成。以其立大誓願故。入如來室行成。以其知四眾失圓道故。即如來座行成。以其誓制其心不懈怠故。如來衣行成。三行具立。故言行成。無過失者。慈悲成故。無瞋垢失。如來衣成故。無懈怠失。如來座成故。無諂曲失也。</p>
<p style="margin-left:1em">△二別結慈悲行成。</p>
</div>
<div class='div-orig'><p>常為比丘比丘尼<span class='note-inline'>(至)</span>能令聽者皆得歡喜。</p>
</div>
<div class='div-commentary'><p style="margin-left:1em">以慈成故。攝得四眾人天。供養聽法。</p>
<p style="margin-left:1em">誓願成故。感得諸天聞法作護。</p>
<p style="margin-left:1em">如來座成故。聽者歡喜。</p>
<p style="margin-left:1em">△三釋誓行成。</p>
</div>
<div class='div-orig'><p>所以者何<span class='note-inline'>(至)</span>諸佛神力所護故。</p>
</div>
<div class='div-commentary'><p style="margin-left:1em">三世佛尚守護。況諸天耶<span class='note-inline'>(初行法竟)</span>。</p>
<p style="margin-left:1em">△第二歎經難聞又二。一法說。二譬說。法說又二。一昔未曾顯說。故昔不得。</p>
</div>
<div class='div-orig'><p>文殊師利<span class='note-inline'>(至)</span>不可得聞。</p>
</div>
<div class='div-commentary'><p style="margin-left:1em">△二今日乃得。</p>
</div>
<div class='div-orig'><p>何況得見。受持讀誦。</p>
</div>
<div class='div-commentary'><p style="margin-left:1em">△二譬說亦二。一不與珠譬。譬昔未曾顯說。二與珠譬。譬今日得聞。二譬各有開合。不與珠譬為六。一威伏諸國。二小王不順。三起兵往罰。四有功歡喜。五隨功賞賜。六而不與珠。</p>
<p style="margin-left:1em">今初。</p>
</div>
<div class='div-orig'><p>文殊師利。譬如強力轉輪聖王。欲以威勢。降伏諸國。</p>
</div>
<div class='div-commentary'><p style="margin-left:1em">輪王。譬如來化世。降伏諸國。譬陰界入諸境。</p>
<p style="margin-left:1em">△二小王不順。</p>
</div>
<div class='div-orig'><p>而諸小王。不順其命。</p>
</div>
<div class='div-commentary'><p style="margin-left:1em">小王。譬煩惱等。未得無漏調伏。名不順其命。</p>
<p style="margin-left:1em">△三起兵往罰。</p>
</div>
<div class='div-orig'><p>時轉輪王。起種種兵。而往討伐。</p>
</div>
<div class='div-commentary'><p style="margin-left:1em">王起種種兵。譬七賢中方法為前軍。須陀斯陀中方法為次軍。阿那阿羅漢中方法為後軍。所破者。是三毒等分。八萬四千之冦盜。能破者。是八萬四千法門之官兵。</p>
<p style="margin-left:1em">△四有功歡喜。</p>
</div>
<div class='div-orig'><p>王見兵眾。戰有功者。即大歡喜。</p>
</div>
<div class='div-commentary'><p style="margin-left:1em">△五隨功賞賜。</p>
</div>
<div class='div-orig'><p>隨功賞賜<span class='note-inline'>(至)</span>象馬車乘奴婢人民。</p>
</div>
<div class='div-commentary'><p style="margin-left:1em">田即三昧。宅即智慧。聚落。初果二果。邑即三果。城即涅槃四果。衣服。即慚忍善法。嚴身之具。助道善法也。種種七寶。即七覺等。象馬車乘。即二乘盡無生智也。奴婢即神通。得有漏善法如人民。</p>
<p style="margin-left:1em">△六不與珠。</p>
</div>
<div class='div-orig'><p>唯髻中明珠不以與之<span class='note-inline'>(至)</span>王諸眷屬必大驚怪。</p>
</div>
<div class='div-commentary'><p style="margin-left:1em">有出分段機。為小功勳。有出變易之機。為大功勳。驚怪者。未有大勳。忽賜髻珠。諸臣皆怪。譬眾生大機未動。忽說此經。二乘疑惑。菩薩驚怪。</p>
<p style="margin-left:1em">△二合六譬。如文。</p>
</div>
<div class='div-orig'><p>文殊師利<span class='note-inline'>(至)</span>而不為說是法華經。</p>
</div>
<div class='div-commentary'><p style="margin-left:1em">六合譬中。次第合六。初合初<span class='note-inline'>(威伏諸國)</span>。而諸下。合第二。<span class='note-inline'>(小王不順)</span>如來下。合第三<span class='note-inline'>(起兵往罰)</span>。其有下。合第四<span class='note-inline'>(有功王喜)</span>。於四下。合第五<span class='note-inline'>(有功賞賜)</span>。而不下。合第六<span class='note-inline'>(不與珠)</span>。</p>
<p style="margin-left:1em"><span class='note-inline'>(一不與珠譬竟)</span>。</p>
<p style="margin-left:1em">△二與珠譬二。一與珠。二合。與珠又二。一有大勳。</p>
</div>
<div class='div-orig'><p>文殊師利。如轉輪王。見諸兵眾。有大功者。心甚歡喜。</p>
</div>
<div class='div-commentary'><p style="margin-left:1em">△二與珠。</p>
</div>
<div class='div-orig'><p>以此難信之珠。久在髻中。不妄與人。而今與之。</p>
</div>
<div class='div-commentary'><p style="margin-left:1em">珠有圓明二義。明譬中道智。圓譬於常。在頂者。極果所宗。髻中者。實為權所隱。解髻。即開權。與珠。即顯實。</p>
<p style="margin-left:1em">△次合亦二。一合如來法王。見賢聖軍。有大功勳。心大歡喜。</p>
</div>
<div class='div-orig'><p>如來亦復如是<span class='note-inline'>(至)</span>爾時如來亦大歡喜。</p>
</div>
<div class='div-commentary'><p style="margin-left:1em"><span class='note-inline'>(合與珠中經云見賢聖等者。大集云。知苦壞陰魔。斷集離煩惱魔。證滅離死魔。修道壞天魔。今不云天魔者。以小乘多斷三魔。未壞天魔故。然有壞義。經云有大等者。如來見此小乘賢聖。<span class='corr'>已</span>除界內因果。名與陰戰。至般若後。名大功勳。故三毒等。且在小中。爾後時長。通云歡喜)</span>。</p>
<p style="margin-left:1em">△二合如來昔未說之法華經。今乃說之。</p>
</div>
<div class='div-orig'><p>此法華經<span class='note-inline'>(至)</span>乃與汝等而敷演之。</p>
</div>
<div class='div-commentary'><p style="margin-left:1em">能令至於一切智。智即果名。是行一也。第一之說是教一。秘藏是理一。兼得人一也<span class='note-inline'>(初長行竟)</span>。</p>
<p style="margin-left:1em">△第二偈頌。有十四行半。頌上行法歎經。為二。初四行。頌上行法。二有十行半。頌上歎經難聞。初又二。初一行超頌行成。</p>
</div>
<div class='div-orig'><p>爾時世尊。欲重宣此義而說偈言。</p>
<p>常行忍辱。哀愍一切。乃能演說。佛所讚經。</p>
</div>
<div class='div-commentary'><p style="margin-left:1em">上總明行成。今頌別顯。常行忍辱。頌著衣行成。哀愍一切。頌入室行成。乃能演說。頌坐座行成。</p>
<p style="margin-left:1em">△次三行頌修行法。</p>
</div>
<div class='div-orig'><p>後末世時<span class='note-inline'>(至)</span>令住其中。</p>
</div>
<div class='div-commentary'><p style="margin-left:1em">△第二有十行半。頌上歎經難聞。上有法譬合。今但頌譬合。頌譬有二。初三行頌不與珠。</p>
</div>
<div class='div-orig'><p>譬如強力<span class='note-inline'>(至)</span>歡喜賜與。</p>
</div>
<div class='div-commentary'><p style="margin-left:1em">△二一行頌與珠。</p>
</div>
<div class='div-orig'><p>如有勇徤。能為難事。王解髻中。明珠賜之。</p>
</div>
<div class='div-commentary'><p style="margin-left:1em">△第二合譬二。初三行半。頌合不與珠。</p>
</div>
<div class='div-orig'><p>如來亦爾<span class='note-inline'>(至)</span>說此諸經。</p>
</div>
<div class='div-commentary'><p style="margin-left:1em">△二三行頌合與珠。</p>
<p style="margin-left:1em">既知眾生<span class='note-inline'>(至)</span>為汝等說。</p>
<p style="margin-left:1em"><span class='note-inline'>(四誓願安樂行竟)</span>。</p>
<p style="margin-left:1em"><span class='note-inline'>(第二別釋四法竟)</span>。</p>
<p style="margin-left:1em">△第三長行大科總結行成感徵之相。以勸修行。二十三行頌。文三。初一行半。勸修四法。</p>
</div>
<div class='div-orig'><p>我滅度後<span class='note-inline'>(至)</span>如是四法。</p>
</div>
<div class='div-commentary'><p style="margin-left:1em">△次二十行半。舉三報以勸。亦名三障清淨。後一行總結也。三障淨。轉現生後世惡業盡。即得現生後世勝報。初一行。無憂惱病痛等。是報障轉轉。現報也。</p>
</div>
<div class='div-orig'><p>讀是經者。常無憂惱又無病痛。顏色鮮白。</p>
</div>
<div class='div-commentary'><p style="margin-left:1em">△二半行不生貧賤醜陋。是業障轉。轉生報也。</p>
</div>
<div class='div-orig'><p>不生貧窮。卑賤醜陋。</p>
</div>
<div class='div-commentary'><p style="margin-left:1em">△三有十九行。明後報轉。轉三毒煩惱障。為二。初三行。別明三煩惱障轉。次有十六行。總明一切障轉也。</p>
<p style="margin-left:1em">今初。</p>
</div>
<div class='div-orig'><p>眾生樂見<span class='note-inline'>(至)</span>如日之照。</p>
</div>
<div class='div-commentary'><p style="margin-left:1em">文三。初一行明貪障轉。多欲者。則人忽慢。又障生梵天。欲障轉故。人所樂見。天童給使也。次一行明瞋障轉。捨瞋。則除內刀箭。入陣。則外刃不傷。後一行明癡障轉。無畏如師王。遊行自在。智慧如日。徧照四天下也。</p>
<p style="margin-left:1em">△第二有十六行。總明一切煩惱障轉。亦是後報轉。持經現感此相。當知過去久<span class='corr'>已</span>成就。今藉緣而發耳。又有成佛因果等相。竝是後報。故於夢中。見未來後報之相。百千萬劫事。在一念夢中。用表玅法。不可思議。一中無量。無量中一。是相前現。後當尅果<span class='note-inline'>(安樂既是如來之行。故弘經者。預彰果成。故知弘功。其力不小。問。何以至此。即歎教耶。答此在迹門流通之末。前<span class='corr'>已</span>明佛去世後。弘經功深。古佛證經。今佛成道。二萬八十萬億。此土他方。宣通之益。不可測量。人獲玅功。良由法實。故流通末。重辨所通。所通者何。三周開顯。故舉輪王威伏。兵眾獲勳。勳有大小。故所賜不同。此四行後。復結成者。顯四行功成。能行此行。兼弘經力。化功歸己。果相先彰。故使大士。剎那夢逾億世。表一生弘教。功超累劫)</span>。又為六。從初信心。乃至玅覺八相成佛。皆如來莊嚴而自莊嚴。即忍辱報。約初三行。夢入十信。又二。初二行半慈悲報。</p>
</div>
<div class='div-orig'><p>若於夢中<span class='note-inline'>(至)</span>恭敬合掌。</p>
</div>
<div class='div-commentary'><p style="margin-left:1em">△次半行。正見無癡報。</p>
</div>
<div class='div-orig'><p>自見其身。而為說法。</p>
</div>
<div class='div-commentary'><p style="margin-left:1em">△二六行半。夢入十住。</p>
</div>
<div class='div-orig'><p>又見諸佛<span class='note-inline'>(至)</span>合掌聽法。</p>
</div>
<div class='div-commentary'><p style="margin-left:1em">既云證不退智。即為授記者。當知得入初住無生得記之位也。</p>
<p style="margin-left:1em">△三三句。夢修十行。</p>
</div>
<div class='div-orig'><p>又見自身。在山林中。修習善法。</p>
</div>
<div class='div-commentary'><p style="margin-left:1em">又見自身在山林。知是十行修習善法也。</p>
<p style="margin-left:1em">△四一句。夢證十向。</p>
</div>
<div class='div-orig'><p>證諸實相。</p>
</div>
<div class='div-commentary'><p style="margin-left:1em">證諸實相。知是十迴向。正觀中道位也。</p>
<p style="margin-left:1em">△五二句。夢入十地。</p>
</div>
<div class='div-orig'><p>深入禪定。見十方佛。</p>
</div>
<div class='div-commentary'><p style="margin-left:1em">深入禪定。即第十地中無垢三昧。入金剛定。諸佛皆現摩頂受職也<span class='note-inline'>(言無垢者。初住<span class='corr'>已</span>得。若云入金剛定。義當等覺。合在第十地中)</span>。</p>
<p style="margin-left:1em">△六五行寄談玅覺。</p>
</div>
<div class='div-orig'><p>諸佛身金色<span class='note-inline'>(至)</span>如煙盡燈滅。</p>
</div>
<div class='div-commentary'><p style="margin-left:1em">夢八相佛。以知玅覺。此中或是初住。能八相成佛之相。仍前次位。寄譚極覺耳。夢者。從須陀洹。至支佛。悉有夢。唯佛不夢。無疑無習氣故不夢。從五事故有夢。如偈說。以疑心分別。學習因現事。非人來相語。因此五事夢。又是所更聞見及諸患為七事。故有夢。現在意識。尚不見色。云何夢中意地見色。答。皆是曾見曾聞。故想耳。又是吉不吉相耳。夢中無通無宿命智。云何能見未來世事。答。此非願智境界。乃是比知。諸人曾有如是夢。如是果。今以比知耳。問。誰眠。答。五道及中陰。皆有眠。在胎諸根具者。亦是眠。乃至佛亦眠。問。眠是愚是葢。此云何通。答。佛起現前欲。調身故眠。非葢非愚眠也<span class='note-inline'>(次二十行半舉三報以勸竟)</span>。</p>
<p style="margin-left:1em">△後一行。總結行成也。</p>
</div>
<div class='div-orig'><p>若後惡世中。說是第一法。是人得大利。如上諸功德。</p>
</div>
<div class='div-commentary'><p style="margin-left:1em"><span class='note-inline'>(第三總結行成感徵之相竟)</span>。</p>
<p style="margin-left:1em"><span class='note-inline'>(安樂行品竟)</span>。</p>
</div></div>
<div class='div-other'><a id='mulu27' />
<div class='div-commentary'><p style="margin-left:1em">△先申品目。次釋經文。</p>
<p style="margin-left:1em">今初。</p>
</div>
<div class='div-orig'><p>玅法蓮華經從地涌出品第十五</p>
</div>
<div class='div-commentary'><p style="margin-left:1em">釋涌出品。師嚴道尊。鞠躬祇奉。如來一命。四方奔涌。故言從地涌出品<span class='note-inline'>(世界)</span>。三世化導。惠利無疆。一月萬影。孰能思議。召過以示現。弘經以益當。故言從地涌出品<span class='note-inline'>(為人)</span>。虗空湛然。無早無晚。惑者執迹。而闇其本。召昔示今。破近顯遠。故言從地涌出品。</p>
<p style="margin-left:1em"><span class='note-inline'>(虛空等為對治悉檀。約所表也。虛空理也。本迹事也。事有本迹。理無早晚。惑者迷理而闇本迹。故執近迹以失遠本。本迹尚迷。況不思議一。故本之弟子。居下虛空。本地之師。經久虛空。今之師弟。在今虛空。久空今空。下空體一。雖則體一。然本弟子。元知近迹。今之弟子。猶迷遠本。破執近故。召昔示今。今弟子因疑致請。聞說方破。破執近惡。故云對治)</span>寂場少父。寂光老兒。示其藥力。咸令得知。故言從地涌出。</p>
<p style="margin-left:1em"><span class='note-inline'>(寂場去。第一義悉檀。何者。寂場舍那。示始成故。父少。寂光菩薩。行久著故。兒老。譬藥力者。父何以少。子何以老。準下父子譬意。父久先服種智還年之藥。父老而若少。子亦久稟常住不死之方。子少而若老。雖各有服餌之功。而父子久定此之四悉。雖通釋今文。竝意兼後品。然初一悉。文在今品。第二意兼後品。三四二悉。探用後品。皆是助後以成顯遠。善生惡破。見本故也。故知世界。即是三悉之由。故涌出品。專在世界)</span>文云。是從何所來。以何因緣集。今以諸義釋品。顯四悉檀因緣之解。故言從地涌出品。</p>
<p style="margin-left:1em">△次釋經文。此下是大段第二本門開迹顯本。開師門之近迹。顯佛地之遠本。其文為三。一從此下。至汝等自當因是得聞。序段也。</p>
<p style="margin-left:1em">二從爾時釋迦告彌勒下。至分別功德品彌勒說十九行偈。正說段也。</p>
<p style="margin-left:1em">三從偈後下十一品半。流通段。</p>
<p style="margin-left:1em">序文為二。一涌出序。二疑問序。涌出為三。一他方菩薩請弘經。二如來不許。三下方涌出。</p>
<p style="margin-left:1em">今初。</p>
</div>
<div class='div-orig'><p>爾時他方國土<span class='note-inline'>(至)</span>當於此土而廣說之。</p>
</div>
<div class='div-commentary'><p style="margin-left:1em">他方菩薩。聞通經福大。咸欲發願。住此弘宣。故請為之。</p>
<p style="margin-left:1em">△二如來不許。</p>
</div>
<div class='div-orig'><p>爾時佛告諸菩薩摩訶薩眾<span class='note-inline'>(至)</span>廣說此經。</p>
</div>
<div class='div-commentary'><p style="margin-left:1em">如來止之。凡有三義。汝等各各自有<span class='corr'>己</span>任。若住此土。廢彼利益。一也。又他方此土。結緣之事。雖欲宣授。有益有妨。二也。又若許之。則不得召下。下若不來。迹不得破。遠不得顯。是為三義。如來止之。召下方來。亦有三義。是久弟子。召弘玅法。以緣深廣。能徧此土益。徧分身土益。徧他方土益。又得開近顯遠。是故止彼而召下也。</p>
<p style="margin-left:1em">△第三下方涌出為二。一經家敘相。二明問訊。兩段各五。初五者。一涌出。</p>
</div>
<div class='div-orig'><p>佛說是時娑婆世界<span class='note-inline'>(至)</span>同時涌出。</p>
</div>
<div class='div-commentary'><p style="margin-left:1em">△二身相。</p>
</div>
<div class='div-orig'><p>是諸菩薩。身皆金色。三十二相。無量光明。</p>
</div>
<div class='div-commentary'><p style="margin-left:1em">△三住處。</p>
</div>
<div class='div-orig'><p>先盡在此娑婆世界之下。此界虗空中住。</p>
</div>
<div class='div-commentary'><p style="margin-left:1em">住處者。常寂光土也。常即常德。寂即樂德。光即淨我。是為四德秘密之藏。是其住處。以不住法。住秘藏中。下方者。法性之淵底。玄宗之極地。故言下方。在下不屬此。空中不屬彼。非此非彼。即中道也。出此不在上。不在此下。不上不下。住在空中。亦是中道也。</p>
<p style="margin-left:1em">△四聞命故來。</p>
</div>
<div class='div-orig'><p>是諸菩薩。聞釋迦牟尼佛所說音聲。從下發來。</p>
</div>
<div class='div-commentary'><p style="margin-left:1em">來之由者。聞命故來。弘法故來。破執故來。顯本故來。皆如上說。</p>
<p style="margin-left:1em">△五眷屬。</p>
</div>
<div class='div-orig'><p>一一菩薩<span class='note-inline'>(至)</span>算數譬喻所不能知。</p>
</div>
<div class='div-commentary'><p style="margin-left:1em">所將眷屬者。若人情往望。謂領六萬五萬恒沙者為多。領三二一者為少。單<span class='corr'>己</span>者隻獨。若依文往尋。六萬五萬者為少。單<span class='corr'>己</span>者為多。文云。單<span class='corr'>己</span>獨處者。其數轉過上。若依法門者。一一皆是導師德。能引眾人。至於寶所。當知一<span class='corr'>己</span>非獨。六萬非多。一即一道清淨。二即定慧。三即戒定慧。四即四諦。五即五眼。六即六度。一一度具十法界。一一界各有十。十即有百。百即具千。千界即有萬。一度具萬。六度即六萬法門。多不為多。一不為少。非多非少。而多而少<span class='note-inline'>(初經家敘相五段竟)</span>。</p>
<p style="margin-left:1em">△第二問訊為五。一三業供養。二陳問訊之辭。三佛答安樂。四偈頌隨喜。五如來述歎。</p>
<p style="margin-left:1em">今初。</p>
</div>
<div class='div-orig'><p>是諸菩薩<span class='note-inline'>(至)</span>徧滿無量百千萬億國土虗空。</p>
</div>
<div class='div-commentary'><p style="margin-left:1em">就初三業供養。經五十小劫。謂如半日。四眾徧見。此乃隱長而現短。借其神力。令狹而見廣。俱是不可思議也。拜遶是身。讚法是口。瞻仰是意。五十小劫與半日者。此是時節不可思議。如來所見。不以二相。下方菩薩。常面稱揚。如來默然。常受其讚。解者即短而長。謂五十小劫。惑者即長而短。謂如半日。斯為本迹而作弄引。如來未說。闇本而執迹。佛若開顯。悟近而達遠。亦知不思議一也。四眾徧見菩薩者。亦是不思議也。夫肉眼天眼。所見不遠。而今所覩。充滿虗空。見雨猛知龍大。見華盛知池深。見菩薩滿虗空。則知法性彌滿法界也。</p>
<p style="margin-left:1em">△二陳問訊之辭。</p>
</div>
<div class='div-orig'><p>是菩薩眾中有四導師<span class='note-inline'>(至)</span>而說偈言。</p>
<p>世尊安樂<span class='note-inline'>(至)</span>生疲勞耶。</p>
</div>
<div class='div-commentary'><p style="margin-left:1em">文三。初標四導師。次陳問辭。又重說偈。但舉四人者。欲擬開示悟入四十位。如華嚴但舉法慧。德林。金幢。金藏。說四十位也。</p>
<p style="margin-left:1em">△三佛答安樂。</p>
</div>
<div class='div-orig'><p>爾時世尊於菩薩大眾中<span class='note-inline'>(至)</span>入於佛慧。</p>
</div>
<div class='div-commentary'><p style="margin-left:1em">如來具答安樂易度。兩事相成。易度則安樂。安樂則易度。易度為兩。一根利德厚。世世<span class='corr'>已</span>來。常受大化。始見我身。即稟華嚴。入如來慧。果熱易零。是眾生易度。二根鈍德薄。世世<span class='corr'>已</span>來。不受大化。為是人故。須開頓說漸。三藏方等般若而調伏之。亦令此人。今聞法華。入於佛慧。比前<span class='note-inline'>(華嚴)</span>雖難。於佛甚易。佛識其宜。方便得所。薄須塗熨。慧悟是同<span class='note-inline'>(薄須塗熨者。猶如嬰兒。為病服藥。暫須斷乳。權以毒塗。藥勢歇<span class='corr'>已</span>。洗乳令服。初乳後乳。乳體不殊。中間為病。進否權設。亦如癰瘡。熱氣正盛。且須冷熨。熱休冷息。初身後身。其體不異。為熱暫熨。熱退如初。此入彼入。二處不異。但根鈍者。入時未至。如癰如嬰。尚須塗熨。以酪等三。暫時調熟。故云薄耳)</span>。</p>
<p style="margin-left:1em">△四說偈隨喜。</p>
</div>
<div class='div-orig'><p>爾時諸大菩薩。而說偈言。</p>
<p>善哉善哉<span class='note-inline'>(至)</span>我等隨喜。</p>
</div>
<div class='div-commentary'><p style="margin-left:1em">領解隨喜能問者。即是華嚴中四大士。法華中身子三請。俱是能問也。所問者。即是問佛智慧也。</p>
<p style="margin-left:1em">△五如來述歎。</p>
</div>
<div class='div-orig'><p>於時世尊<span class='note-inline'>(至)</span>汝等能於如來發隨喜心。</p>
</div>
<div class='div-commentary'><p style="margin-left:1em">如來述歎者。述前上行無邊行四大導師等能隨喜。華嚴中諸大士。於如來所能問。能信。能行佛之所說。發隨喜心。佛意顯能問大士。皆是古佛垂迹。四導師等。隨喜其迹。如來稱歎其本。亦是密顯壽量也<span class='note-inline'>(涌出序竟)</span>。</p>
<p style="margin-left:1em">△第二疑問序為二。一此土菩薩疑。二他土菩薩疑。此土又二。初長行疑念。</p>
</div>
<div class='div-orig'><p>爾時彌勒菩薩<span class='note-inline'>(至)</span>并欲自決所疑。</p>
</div>
<div class='div-commentary'><p style="margin-left:1em">△次偈頌有十九行半。正問為五。初一行一句。問何處來。</p>
</div>
<div class='div-orig'><p>合掌向佛。以偈問曰。</p>
<p>無量千萬億<span class='note-inline'>(至)</span>是從何所來。</p>
</div>
<div class='div-commentary'><p style="margin-left:1em">△二一行三句。問何因緣來。</p>
</div>
<div class='div-orig'><p>以何因緣集<span class='note-inline'>(至)</span>為從何所來。</p>
</div>
<div class='div-commentary'><p style="margin-left:1em"><span class='note-inline'>(僭補曰。以何因緣集者。為開壽量。是其來緣。後不答來緣。故但云雙答)</span>。</p>
<p style="margin-left:1em">△三九行敘其數量。</p>
</div>
<div class='div-orig'><p>一一諸菩薩<span class='note-inline'>(至)</span>猶不能盡知。</p>
</div>
<div class='div-commentary'><p style="margin-left:1em">△四兩行問其師誰。</p>
</div>
<div class='div-orig'><p>是諸大威德<span class='note-inline'>(至)</span>修習何佛道。</p>
</div>
<div class='div-commentary'><p style="margin-left:1em">△五五行半結請。又五。初兩句結歎。</p>
</div>
<div class='div-orig'><p>如是諸菩薩。神通大智力。</p>
</div>
<div class='div-commentary'><p style="margin-left:1em">△次兩行請答來處。</p>
</div>
<div class='div-orig'><p>四方地振裂<span class='note-inline'>(至)</span>未曾見是眾。</p>
</div>
<div class='div-commentary'><p style="margin-left:1em">△三一行請答來緣。</p>
</div>
<div class='div-orig'><p>我於此眾中。乃不識一人。忽然從地出。願說其因緣。</p>
</div>
<div class='div-commentary'><p style="margin-left:1em">△四一行半。大會同請。</p>
</div>
<div class='div-orig'><p>今此之大會<span class='note-inline'>(至)</span>本末之因緣。</p>
</div>
<div class='div-commentary'><p style="margin-left:1em">△五二句。請決眾疑。</p>
</div>
<div class='div-orig'><p>無量德世尊。唯願決眾疑。</p>
</div>
<div class='div-commentary'><p style="margin-left:1em">△二他土菩薩疑。</p>
</div>
<div class='div-orig'><p>爾時釋迦牟尼分身諸佛<span class='note-inline'>(至)</span>汝等自當因是得聞。</p>
</div>
<div class='div-commentary'><p style="margin-left:1em">他土菩薩疑者。分身眷屬。橫在十方。與彌勒同疑。二土俱不知本地。欲顯成道甚久。各各陳疑<span class='corr'>己</span>佛。佛皆抑待彌勒<span class='note-inline'>(云云)</span>。<span class='note-inline'>(抑待彌勒云云者。答問之益。不存於我。故不為答。抑待釋迦答彌勒問。故云待彌勒耳)</span>。</p>
<p style="margin-left:1em"><span class='note-inline'>(本門序分竟)</span>。</p>
<p style="margin-left:1em">△第二本門正宗分。文。為三。先長行。次偈頌誡許。後正說。長行四。先述讚。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>乃能問佛如是大事。</p>
</div>
<div class='div-commentary'><p style="margin-left:1em">△二誡。誡勿亂。勿怠。勿退。</p>
</div>
<div class='div-orig'><p>汝等當共一心。被精進鎧。發堅固意。</p>
</div>
<div class='div-commentary'><p style="margin-left:1em">△三許標果智。果智者。如來知見。</p>
</div>
<div class='div-orig'><p>如來今欲顯發宣示諸佛智慧。</p>
</div>
<div class='div-commentary'><p style="margin-left:1em">△四開化宣示也。</p>
</div>
<div class='div-orig'><p>諸佛自在神通之力<span class='note-inline'>(至)</span>諸佛威猛大勢之力。</p>
</div>
<div class='div-commentary'><p style="margin-left:1em">自在神力者。過去益物也。師子奮迅者。現在十方分身所被之處也。大勢威猛者。未來益物也<span class='note-inline'>(僭補曰。諸佛自在神通之力者。稱體大用。周流法界。非古非今。無障無礙。隨機利物。令歸實相也。諸佛師子奮迅之力者。降伏天魔。及九十六種外道。歸於正法。同成佛道也。諸佛威猛大勢之力者。開五乘三乘七方便。同歸一實。無二無三。此如來自行權實。究竟圓滿。即體即用。不謀而應。我佛既爾。諸佛亦然。故三句皆云諸佛。獨尊九界。無能屈服。故皆云力也。如來三世益物功德。一一具三。不可思議也)</span>。</p>
<p style="margin-left:1em">△次偈頌四行為二。初一行誡聽許說。</p>
</div>
<div class='div-orig'><p>爾時世尊。欲重宣此義而說偈言。</p>
<p>當精進一心。我欲說此事。勿得有疑悔。佛智叵思議。</p>
</div>
<div class='div-commentary'><p style="margin-left:1em"><span class='note-inline'>(僭補曰。佛智叵思議者。如來成道遠本。非口所宣。非心所測。初發意菩薩。未能頓契。唯在抑信而<span class='corr'>已</span>。勿得疑悔也)</span>。</p>
<p style="margin-left:1em">△次三行勸慰信受。</p>
</div>
<div class='div-orig'><p>汝今出信力<span class='note-inline'>(至)</span>汝等一心聽。</p>
</div>
<div class='div-commentary'><p style="margin-left:1em"><span class='note-inline'>(僭補曰。如來遠本無師之智。既不可思議。上智之士。當於實相出生信力。安住於忍善之中。言忍善者。如律中羯磨文云。忍者默然。不忍者說。今云忍善。猶受善也。此經四十年來。所未曾說。今當說之。前迹門既<span class='corr'>已</span>開權顯實。是約法門說。今本門當開迹顯本。是約遠成佛果說。故云所得第一法。如是今當說。佛語真實。當一心聽。勿得懷疑。此乃如來同體大慈。安慰勸信。叮嚀再四也)</span>。</p>
<p style="margin-left:1em">△第三正說。文為三。此去盡壽量品。正開近顯遠。二分別品初。總授法身記。三隨喜品。彌勒總申領解。初又二。先涌出品。略開近顯遠。動執生疑。次壽量品。廣開近顯遠。斷疑生信。略又二。一略開。二因疑更請。就略開有長行偈頌。初長行雙答。雙釋<span class='note-inline'>(雙答雙釋者。一師誰。二從來)</span>。</p>
<p style="margin-left:1em">先雙答。</p>
</div>
<div class='div-orig'><p>爾時世尊說此偈<span class='corr'>已</span><span class='note-inline'>(至)</span>此界虗空中住。</p>
</div>
<div class='div-commentary'><p style="margin-left:1em">下方空中住者。釋論明有底散三昧。以下方空為底。不是上界。不是下界。表中道為底<span class='note-inline'>(僭補曰。我於娑婆得三菩提<span class='corr'>已</span>。教化示導。是諸菩薩者。乃是威音王本地娑婆得菩提時。非今日釋迦現生得菩提時也。以威音即釋迦。釋迦即威音。雖有本迹之殊。實無兩人。只一體也。若以重玄門言之。十世古今。不離當念。則今日始得菩提。即久遠本得菩提時。非古非今。無前無後。下壽量中舉塵點劫數挍量。顯其久遠。令人領悟。究竟無始。不可思議也)</span>。</p>
<p style="margin-left:1em">△次雙釋二。初釋修證。二釋住處。初修證者。師知弟子。備智斷功德。為二。初雙修智斷。次雙證智斷。</p>
<p style="margin-left:1em">今初。</p>
</div>
<div class='div-orig'><p>於諸經典。讀誦通利。思惟分別。正憶念。</p>
</div>
<div class='div-commentary'><p style="margin-left:1em">於經典分別。是修智。正憶念。是修斷。</p>
<p style="margin-left:1em">△次雙證。</p>
</div>
<div class='div-orig'><p>阿逸多是諸善男子等<span class='note-inline'>(至)</span>未曾休息。</p>
</div>
<div class='div-commentary'><p style="margin-left:1em">不樂在眾。是證斷。勤行精進。是證智。</p>
<p style="margin-left:1em">△二釋住處。</p>
</div>
<div class='div-orig'><p>亦不依止人天而住<span class='note-inline'>(至)</span>一心精進。求無上慧。</p>
</div>
<div class='div-commentary'><p style="margin-left:1em">人天是凡夫界。不住不著也。深智無礙者。依不思議智也。樂於佛法者。樂不思議境也。境智甚微。非近行菩薩也<span class='note-inline'>(僭補曰。不依止人天。是下方虗空中住。即境智不思議地也)</span>。</p>
<p style="margin-left:1em">△二偈頌有八行半。為二。初五行半。頌答兩問。又二。初四行答師弟。</p>
</div>
<div class='div-orig'><p>爾時世尊。欲重宣此義而說偈言。</p>
<p>阿逸汝當知<span class='note-inline'>(至)</span>為求佛道故。</p>
</div>
<div class='div-commentary'><p style="margin-left:1em">△次一行半答處所。於中又二。初半行正答處。次一行歎菩薩德。</p>
</div>
<div class='div-orig'><p>在娑婆世界<span class='note-inline'>(至)</span>其心無所畏。</p>
</div>
<div class='div-commentary'><p style="margin-left:1em">△下三行頌雙釋<span class='note-inline'>(頌雙釋者。於中又二。初二行半。頌釋師弟。次半行。頌釋處所。經不云處。但云久遠教化之者。前正答中<span class='corr'>已</span>云處竟。故但以時而釋處也)</span>。</p>
</div>
<div class='div-orig'><p>我於伽耶城<span class='note-inline'>(至)</span>教化是等眾。</p>
</div>
<div class='div-commentary'><p style="margin-left:1em"><span class='note-inline'>(僭補曰。我從久遠來。教化是等眾者。久指威音。遠指大通十六王子結緣。所謂令初發道心。今皆住不退是也。所疑伽耶成佛者。前伽耶。後伽耶。三際一時。古今一處。何疑之有)</span>。</p>
<p style="margin-left:1em"><span class='note-inline'>(一略開竟)</span>。</p>
<p style="margin-left:1em">△第二因疑更請。有長行偈頌。長行為二。一疑。二請今初。</p>
</div>
<div class='div-orig'><p>爾時彌勒菩薩<span class='note-inline'>(至)</span>令住阿耨多羅三藐三菩提。</p>
</div>
<div class='div-commentary'><p style="margin-left:1em">聞上菩提樹下。乃教化之。今皆住不退。又云。我從久遠來。教化是等眾。聞此二說。動執生疑。</p>
<p style="margin-left:1em">△二請問又二。一法。二譬。法說為三。初疑成道近。所化甚多。執近而疑遠也。</p>
</div>
<div class='div-orig'><p>即白佛言<span class='note-inline'>(至)</span>當成阿耨多羅三藐三菩提。</p>
</div>
<div class='div-commentary'><p style="margin-left:1em">△二所化既多。行位深玅。執遠而疑近也。</p>
</div>
<div class='div-orig'><p>世尊此大菩薩眾<span class='note-inline'>(至)</span>成就菩薩道常修梵行。</p>
</div>
<div class='div-commentary'><p style="margin-left:1em">△三結請。</p>
</div>
<div class='div-orig'><p>世尊。如此之事。世所難信。</p>
</div>
<div class='div-commentary'><p style="margin-left:1em">結請中。經但舉難信者。託物不信。拒而難佛。令必有答<span class='note-inline'>(初法說竟)</span>。</p>
<p style="margin-left:1em">△二譬說。有開合。開為三。一色美髮黑。譬上成道近意也。</p>
</div>
<div class='div-orig'><p>譬如有人。色美髮黑。年二十五。</p>
</div>
<div class='div-commentary'><p style="margin-left:1em">△二指百歲人去。譬上所化甚多意也。</p>
</div>
<div class='div-orig'><p>指百歲人言是我子<span class='note-inline'>(至)</span>言是我父生育我等。</p>
</div>
<div class='div-commentary'><p style="margin-left:1em">准北諸師。以譬釋譬。父服還年藥。貌同二十五。子不服藥。形如百歲。若知藥力。不疑子父。不知者怪之。如來服一切種智藥。示伽耶始生。諸菩薩直論本地久發道心。今住不退。若佛及佛。快知此事。自下不達。不得不疑。</p>
<p style="margin-left:1em">△三結譬。</p>
</div>
<div class='div-orig'><p>是事難信。</p>
</div>
<div class='div-commentary'><p style="margin-left:1em">△二合又三。初合近譬。</p>
</div>
<div class='div-orig'><p>佛亦如是。得道<span class='corr'>已</span>來。其實未久。</p>
</div>
<div class='div-commentary'><p style="margin-left:1em">△二合遠譬。</p>
</div>
<div class='div-orig'><p>而此大眾諸菩薩等<span class='note-inline'>(至)</span>一切世間甚為希有。</p>
</div>
<div class='div-commentary'><p style="margin-left:1em">觀此菩薩。久種善根。非止伽耶發心。善入出住者。九次第定是善入。師子奮迅是善出。超越是善住。藏通意也。從初地至十地名善入。十地入重玄門。倒修凡夫事。名善出。玅覺徧滿名善住。別意也。畢法性三昧名善入。首楞嚴名善出。王三昧名善住。圓意也。次第習諸善法。據因為善習。就果為善入。善答難問者。具二莊嚴也。七方便之尊。故云寶也。</p>
<p style="margin-left:1em">△三請答又三。一舉佛語。</p>
</div>
<div class='div-orig'><p>今日世尊<span class='note-inline'>(至)</span>乃能作此大功德事。</p>
</div>
<div class='div-commentary'><p style="margin-left:1em">△二明請意。請意為二。一為現在。</p>
</div>
<div class='div-orig'><p>我等雖復信佛隨宜所說<span class='note-inline'>(至)</span>佛所知者皆悉通達。</p>
</div>
<div class='div-commentary'><p style="margin-left:1em">△二為未來。</p>
</div>
<div class='div-orig'><p>然諸新發意菩薩<span class='note-inline'>(至)</span>而起破法罪業因緣。</p>
</div>
<div class='div-commentary'><p style="margin-left:1em">淺行喜生誹謗。新發意者。謗墮惡道。不退者雖信不謗。不能增道。若為分別。令謗者生信。信者增道。</p>
<p style="margin-left:1em">△三正請答。</p>
</div>
<div class='div-orig'><p>唯然世尊<span class='note-inline'>(至)</span>亦不生疑。</p>
</div>
<div class='div-commentary'><p style="margin-left:1em"><span class='note-inline'>(一長行竟)</span>。</p>
<p style="margin-left:1em">△二偈頌。有十四行。頌上法譬為二。初五行頌法說。次九行頌譬說。法說中三。初一行頌執近。</p>
</div>
<div class='div-orig'><p>爾時彌勒菩薩。欲重宣此義而說偈言。</p>
<p>佛昔從釋種。出家近伽耶。坐於菩提樹。爾來尚未久。</p>
</div>
<div class='div-commentary'><p style="margin-left:1em">△二二行三句頌疑遠。</p>
</div>
<div class='div-orig'><p>此諸佛子等<span class='note-inline'>(至)</span>是事難思議。</p>
</div>
<div class='div-commentary'><p style="margin-left:1em">△三一行一句頌結請。</p>
</div>
<div class='div-orig'><p>云何而可信<span class='note-inline'>(至)</span>如實分別說。</p>
</div>
<div class='div-commentary'><p style="margin-left:1em">△次頌譬說為二。初二行頌開譬。</p>
</div>
<div class='div-orig'><p>譬如少壯人<span class='note-inline'>(至)</span>舉世所不信。</p>
</div>
<div class='div-commentary'><p style="margin-left:1em">△次七行。頌合譬亦三。就初二句頌合近。</p>
</div>
<div class='div-orig'><p>世尊亦如是。得道來甚近。</p>
</div>
<div class='div-commentary'><p style="margin-left:1em">△二三行半頌合遠。</p>
</div>
<div class='div-orig'><p>是諸菩薩等<span class='note-inline'>(至)</span>於下空中住。</p>
</div>
<div class='div-commentary'><p style="margin-left:1em">△三三行頌合請答。</p>
</div>
<div class='div-orig'><p>我等從佛聞<span class='note-inline'>(至)</span>而住不退地。</p>
</div>
<div class='div-commentary'><p style="margin-left:1em"><span class='note-inline'>(從地涌出品竟)</span>。</p>
<p style="margin-left:1em"><span class='note-inline'>(僭補曰。下壽量一品。正答上彌勒疑近疑遠之問。故分身諸佛各告侍者。佛今答之。自當得聞是也)</span>。</p>
</div></div>
<div class='div-other'><a id='mulu28' />
<div class='div-commentary'><p style="margin-left:1em">△先申品目。次釋經文。</p>
<p style="margin-left:1em">今初。</p>
</div>
<div class='div-orig'><p>玅法蓮華經如來壽量品第十六</p>
</div>
<div class='div-commentary'><p style="margin-left:1em">釋如來壽量品。如來者。十方三世諸佛之二佛三佛本佛迹佛之通號也。壽量者。詮量也。詮量十方三世二佛三佛本佛迹佛之功德也。今正明本地二三佛功德。故言如來壽量品。如來義甚多。且明二三如來。餘例可解。二如來者。一真身。二應身。真身者。成論云。乘如實道。來成正覺。故名如來。乘是法如如智。實是法如如境。道是因。覺是果。若單論乘者無所知。單明實者無能知。境智和合。則有因果。照境未窮名因。盡源為果。道覺義成。即是乘如實道。來成正覺。此真身如來也。二應身者。以如實智。乘如實道。來生三有。示成正覺者。即應身如來也。</p>
<p style="margin-left:1em">三如來者。法報化也。大論云。如法相解。如法相說。故名如來。論文二句。三身具足。如法相解一句。具法報二身。如法相說一句。是應身。初句如法相者。如謂法如如實相之境。非因非果。有佛無佛。性相常然。徧一切處而無有異為如。不動而至為來。此法身如來也。次解者。謂法如如智。乘於如如真實之道。來成玅覺。智稱如理。從理名如。從智名來。即報身如來。故論云。如法相解。名如來也。如法相說者。以如如境智合故。即能處處示成正覺。楞伽云。水銀和真金。能塗諸色像。功德和法身。處處應現住。八相成道。轉玅法輪。即應身如來。故論云。如法相說。名如來也。法身如來。名毗盧遮那。此翻徧一切處。報身如來。名盧舍那。此翻淨滿。應身如來。名釋迦文。此翻度沃焦<span class='note-inline'>(沃焦者。舊華嚴經名號品中。及十住婆沙中所列。大海有石。其名曰焦。萬流沃之。至石皆竭。所以大海水不增長。眾生流轉。猶如焦石。五欲沃之。而無厭足。唯佛能度是故云也)</span>。是三如來。若單取者。則不可也。大經云。法身亦非。般若亦非。解脫亦非。三法具足。稱秘密藏。名大涅槃。如新伊三點。不可一異縱橫竝別。圓覽三法。稱假名如來也。梵網經。結成華嚴教。華臺為本。華葉為末。別為一緣。作如此說。而本末不得相離。像法決疑經。結成涅槃。文云。或見釋迦為毗盧遮那。或為盧舍那。葢前緣異見。非佛三也。普賢觀結成法華。文云。釋迦牟尼。名毗盧遮那。乃是異名。非別體也。總眾經之意。當知三佛非一異明矣。問。此品無三佛名。那作此釋。答。雖不標名。而具其義。文云。非如非異。不如三界。見於三界。此非偏如。顯於圓如。即法身如來義也。又云。如來如實知見三界之相。即是如如智。稱如如境。一切種智是知。佛眼是見。此是報身如來義也。又云。或示<span class='corr'>己</span>身<span class='corr'>己</span>事。或示他身他事。此即應身如來義也。若但性德三如來者是橫。但修德三如來者是縱。先法次報後應。亦是縱。今經圓說不縱不橫三如來也。揀縱橫如來。尚非今義。況三藏通教如來耶。又法華之前。亦明圓如來者。皆是迹中所說耳。發迹顯本三如來者。永異諸經。論云。示現成大菩提無上故。有三種菩提。一應化菩提。隨所應現。如經。出釋氏宮故。二報佛菩提。十地滿足。得常涅槃。如經。我實成佛<span class='corr'>已</span>來。無量無邊劫故。三法佛菩提。謂如來藏。性淨涅槃不變。如經。如來如實知見三界之相故。經具其義。論出其名。不作上釋。寧會經論耶。</p>
<p style="margin-left:1em">次明壽量者。壽者受義。真如不隔諸法。故名為受。又境智相應故名受。又一期報得。百年不斷故名受。量者。詮量也。詮量法如來。以如理為命。報如來。以智慧為命。應如來。同緣理為命。法身如來。如理命者。有佛無佛。性相常然。不論相應。與不相續<span class='note-inline'>(相應報身。相續應身)</span>。亦無有量及無量。文云。非如非異。非虗非實。葢是詮量法身如理命也。詮量報身如來者。以如如智。契如如境。境發智為報。智冥境為受。境既無量無邊。常住不滅。智亦如是。函大葢大。文云。我智力如是。久修業所得。慧光照無量。壽命無數劫。此是詮量報身如來智慧命也。詮量應身者。應身同緣。緣長同長。緣促同促。云云自彼。於我何為。文云。數數現生。數數現滅。或復自說名字不同。年紀大小。此是詮量應佛同緣命也。</p>
<p style="margin-left:1em">復次法身。非量非無量。報身。金剛前有量。金剛後無量。應身。隨緣則有量。應用不斷則無量。通途詮量。三句在聖。一句屬凡。謂有量無常都非佛義。</p>
<p style="margin-left:1em"><span class='note-inline'>(僭補曰。言有量無常者。以凡夫在迷。法身隨緣。流轉五道。是有量。非無量。是無常。非真常。故云都非佛義。雖非佛義。而法身性淨。煩惱不能染。與如來法身體同。為報化本。故得為一句。成四句也)</span>二乘見佛壽命。猶如冬日。菩薩所見。猶如春日。唯佛見佛。壽命無量。猶如夏日。以凡夫博地。翳障朦朧。藏通二乘。雖斷四住。不見中道。若捨分段。受法性身。未破無明。彼土所奉。猶是勝應。是故二乘。祇見冬日。若諸菩薩。未登地住所見同前。若破無明。乃至受分法身。與而為語。得見報身壽命。奪而為語。猶是勝應。未窮報身之源。未盡法性之極。所見佛壽。猶是春日。唯佛與佛。窮性盡源。見法身壽。猶如夏日。大經舉三譬譬之。於諸常中。虗空第一。一切壽命。如來第一。此譬法身壽命。無始無終。性相凝湛。不同應報也。二譬如四河。皆歸大海。此譬報身所修萬善。皆感佛城壽命海中也。三阿耨達池。出四大河。此譬應身壽命。從法報出。同他長短也。此品詮量。通明三身。若從別意。正在報身。何以故。義便文會。義便者。報身智慧。上冥下契。三身宛足。故言義便。文會者。我成佛以來。甚大久遠。故能三世。利益眾生。所成即法身。能成即報身。法報合。故能益物。故言文會。以此推之。正意是論報身佛功德也。</p>
<p style="margin-left:1em">復次如是三身。種種功德。悉是本時道場樹下。先久成就。名之為本。中間今日。寂滅道場所成就者。名之為迹。諸經所說本迹者。即寂滅道場所成法報為本。從本所起勝劣兩應為迹。今經所明。取寂場及中間所成三身。皆名為迹。取本昔道場所得三身。名之為本。故與諸經為異也。非本無以垂迹。非迹無以顯本。本迹雖殊。不思議一也。</p>
<p style="margin-left:1em">問。近成是方便。遠成是真實者。華嚴寂滅道場。大經超前九劫。皆成方便。若爾。本佛法華開遠<span class='corr'>已</span>。常不輕那更近。答當知法華<span class='corr'>已</span>。復方便。以開三顯一。諸佛道同。開近顯遠。亦諸佛道同。故知寄無始久成之本。實無始無終。不可挍量。其有始有終。有近有遠者。乃論其應迹耳<span class='note-inline'>(先申品目竟)</span>。</p>
<p style="margin-left:1em">△次釋經文。前品略開近顯遠。動執生疑。此品廣開近顯遠。斷疑生信。文為二。先誡信。次正答。誡信者。佛旨論誡。眾受為信。此文有三誡三請。重請重誡。迹門三請一誡。此中四請四誡。前後合五誡七請。奇特大事。殷勤鄭重也。今初誡信有四。初三誡。</p>
</div>
<div class='div-orig'><p>爾時佛告諸菩薩<span class='note-inline'>(至)</span>汝等當信解如來誠諦之語。</p>
</div>
<div class='div-commentary'><p style="margin-left:1em">三誡是叮嚀告誡。誠是忠誠。諦是審實。不欺於物。言則詣真。昔七方便。隨他意語。非告誠實。今隨自意語。示之以要。故言誠諦。</p>
<p style="margin-left:1em">△二三請。</p>
</div>
<div class='div-orig'><p>是時菩薩大眾彌勒為首<span class='note-inline'>(至)</span>如是三白<span class='corr'>已</span>。</p>
</div>
<div class='div-commentary'><p style="margin-left:1em">△三重請。</p>
</div>
<div class='div-orig'><p>復言唯願說之。我等當信受佛語。</p>
</div>
<div class='div-commentary'><p style="margin-left:1em">△四重誡。</p>
</div>
<div class='div-orig'><p>爾時世尊。知諸菩薩三請不止。而告之言。汝等諦聽。</p>
</div>
<div class='div-commentary'><p style="margin-left:1em"><span class='note-inline'>(先誡信竟)</span>。</p>
<p style="margin-left:1em">△第二正答。有長行偈頌。長行為二。一破近顯遠。二三世益物。初又二。一出執近之情。二正破近顯遠。</p>
<p style="margin-left:1em">今初。</p>
</div>
<div class='div-orig'><p>如來秘密神通之力<span class='note-inline'>(至)</span>得阿耨多羅三藐三菩提。</p>
</div>
<div class='div-commentary'><p style="margin-left:1em">經文有三節。初如來秘密神通一句。出所迷法。乃如來久遠成道之本。一身即三身名為秘。三身即一身名為密。又昔所不說名為秘。唯佛自知名為密。神通之力者。三身之用也。神是天然不動之理。即法性身也。通是無壅不思議慧。即報身也。力是幹用自在。即應身也。</p>
<p style="margin-left:1em">次言一切世間天人阿修羅等。是能迷眾。</p>
<p style="margin-left:1em">三皆謂釋迦牟尼出釋氏宮去伽耶城不遠。坐於道場。得三菩提。是迷遠之情。</p>
<p style="margin-left:1em">此本說中。不復言及二乘。但對菩薩。菩薩攝在天人修羅三善道內。菩薩有三種。下方。他方。舊住。下方即本日所化。故無執近之謂。他方舊住。俱有二種。一從法身應生者。往世先得無生。或<span class='corr'>已</span>先聞發迹顯本。設未得聞。報盡受法性身。於法身地。自應得聞長遠之說。是故應生菩薩。多無執近之謂。二者今生始得無生忍。及未得者。咸有此謂也。</p>
<p style="margin-left:1em">△二正破近顯遠。破執近之迷。以顯久遠之本。上文如來三番殷勤告誡。汝等當信解如來誠諦之語。即為此也。文為二。初正明顯遠。二設譬格量。</p>
<p style="margin-left:1em">今初。</p>
</div>
<div class='div-orig'><p>然善男子<span class='note-inline'>(至)</span>無量無邊百千萬億那由他劫。</p>
</div>
<div class='div-commentary'><p style="margin-left:1em"><span class='note-inline'>(僭補曰。然者。乃暫時然諾。縱之之意。善男子下。即奪。謂不但伽耶。我實成佛<span class='corr'>已</span>來。無量無邊百千萬億那由他劫。此如來如實而說。故云實也)</span>。</p>
<p style="margin-left:1em">△二設譬格量三。一舉譬問。二答。三合。</p>
<p style="margin-left:1em">今初。</p>
</div>
<div class='div-orig'><p>譬如五百千萬億那由他阿僧祇<span class='note-inline'>(至)</span>知其數不。</p>
</div>
<div class='div-commentary'><p style="margin-left:1em">△二答中舉三人不知也。</p>
</div>
<div class='div-orig'><p>彌勒菩薩等俱白佛言<span class='note-inline'>(至)</span>如是諸世界無量無邊。</p>
</div>
<div class='div-commentary'><p style="margin-left:1em">△三合譬。</p>
</div>
<div class='div-orig'><p>爾時佛告大菩薩眾<span class='note-inline'>(至)</span>百千萬億那由他阿僧祇劫。</p>
</div>
<div class='div-commentary'><p style="margin-left:1em">但下塵被點之界。<span class='corr'>已</span>不可說。</p>
<p style="margin-left:1em">況不下塵界。寧當可說。</p>
<p style="margin-left:1em">下塵不下塵界。尚不可說。下塵不下塵塵。豈可說耶。</p>
<p style="margin-left:1em">況復過是寧可說耶。</p>
<p style="margin-left:1em">僭補曰。經中抹塵之譬。格量本師釋迦成佛以來壽量遠本。其本佛之名。古今未有的指是何佛者。有以法身為遠成之本。則法身無久近。亦無成與不成。大師直指是報身。上冥下契。三身宛足。如是功德。悉是本時道場樹下。修德圓滿。久遠成就。名之為本。餘皆迹也。</p>
<p style="margin-left:1em">本佛之名。試以管見僭論之。仰惟曠古無佛。唯最初威音王如來。以真如內熏之力。圓覺教授之力。無師智。自然智。自悟自修。自致成佛。此段因緣。有經所出。恐智者時。此經未至。未曾指出。唯禪宗諸祖。每舉威音王前事。令人達本。徧於禪書。六祖法寶壇經云。威音王<span class='corr'>已</span>前即得。威音王<span class='corr'>已</span>後。無師自悟。乃是天然外道。昔黃蘗在南泉為首座。一日持鉢過堂。在南泉位上坐。南泉云。長老何年行道。黃蘗云。威音王<span class='corr'>已</span>前。南泉云。猶是王老師兒孫。黃<span class='corr'>蘗</span>便過位。鼓山神晏國師。常問學者。如何是威音王佛師。又曹山云。威音猶未曉。彌勒豈惺惺。威音因緣。雖未檢經。而有禪宗諸祖提唱之語。亦可憑之。以明威音古佛。是我本師遠成之本。亦與當經常不輕菩薩品中。最初威音王如來。冥然契會。經云。乃往古昔。過無量無邊不可思議阿僧祇劫。有佛名威音王。住世說法。壽四十萬億那由他恒河沙劫。其佛饒益眾生<span class='corr'>已</span>。然後滅度。於此國土。復有二萬億佛。出現於世。皆同一號。名威音王。乃最初威音王如來。四十萬億那由他恒河沙劫。一期所教化者。其中又有菩薩比丘。名常不輕。於佛像法出家。是比丘不專讀誦經典。但行禮拜。為四眾授記。乃至臨欲終時。於虗空中。具聞威音王佛先所說法華經。二十千萬億偈。悉能受持。即得如上六根清淨。更增壽命。二百萬億那由他歲。廣為四眾。宣說是法華經。前釋品題中有問。近成是方便。遠成是真實者。華嚴寂滅道場。大經超前九劫。皆成方便。若爾。本佛法華開遠<span class='corr'>已</span>。常不輕那更近。答。當知法華<span class='corr'>已</span>。復方便。據此明文。不輕乃是威音果後行因之迹。今格量本師釋迦成道遠本。即常不輕。即威音王。乃是一人。雖有本迹之殊。而體本無異也。佛經祖語。互相印證。章明較著。如指諸掌。復何疑乎。何者。法性無始。最初威音王如來成道亦無始。常不輕比丘。於佛像法出家成道。雖若有始。而實隣於無始也。即常不輕壽量。亦不可較量。況威音王耶。所以無始壽量。縱以五百千萬億那由他阿僧祇三千大千世界。抹為微塵。過東方五百千萬億等世界下一塵。如是東行。盡是微塵。其下塵之界。<span class='corr'>已</span>不可說。況不下塵界。寧當可說。其下塵不下塵界。既不可說。況下塵不下塵之塵。何可說耶。況復過是。寧當可說。雖則如來設如是不可思議。廣大譬喻。令知本師無始成道遠本。究竟如一毛比于太虗。總不能格量其萬一。何者。葢壽量無始。何可較量耶。</p>
<p style="margin-left:1em">然本既如是。迹胡不然。何者。從本垂迹。本即迹也。開迹顯本。迹即本也。體用一如。古今一際。如來三世益物功德。曷可思議。</p>
<p style="margin-left:1em">問。威音王無師自悟之理。世所難明。懷疑者眾。更請解其惑。答曰。威音之後。雖是師師相受。而究竟悟明。乃是當人真如內熏之力。無師自然之智。其師之教授。但作增上緣。譬如穀種。藉水土之力。而發芽結子。竟從穀出。所謂親因緣也。不從水土出。以是增上緣。復何疑乎。</p>
<p style="margin-left:1em">又問。何以分別功德品中。佛剎微塵數等諸菩薩。聞如來壽量。即得證入住行向地。乃至一生補處。增道損生。授法身記耶。答。此乃積劫久修之大菩薩。姑置勿論。即今末法。有初發意行人。尅志修學一乘圓法。如實信解威音本迹功德。與我本迹。平等無二。亦得損生授記。何者。以威音與諸佛。及三乘聖賢。一切凡夫。同一真如。體周法界。始於無始。盡於未來。一念回機。便同本得。何差別之有耶<span class='note-inline'>(一破近顯久遠之本竟)</span>。</p>
<p style="margin-left:1em">△二明三世益物。</p>
<p style="margin-left:1em"><span class='note-inline'>(僭補曰。三世益物者。乃威音成道<span class='corr'>已</span>。從本垂迹之用。迹迹中皆有三世。望前為過去。望後為未來。中間可知。迹本本迹。互現無盡。如然燈大通。及第十六王子等。當日結緣。今日成佛。所謂處處自說名字不同。年紀大小。亦復現入涅槃。皆是威音迹中三世益物功德。無有盡時也)</span>。</p>
<p style="margin-left:1em">文為二。一法說。二譬說。初又二。初明三世益物。二總結不虗。初又三。一明過去益物。二明現在益物。三明未來益物。初過去又三。一益物處。二拂中間疑迹。三正明益物。</p>
<p style="margin-left:1em">今初。</p>
</div>
<div class='div-orig'><p>自從是來<span class='note-inline'>(至)</span>導利眾生。</p>
</div>
<div class='div-commentary'><p style="margin-left:1em">須顯處者。上引譬甚久。久居何處。故云常在此土。及於他國而作佛事<span class='note-inline'>(僭補曰。自從是來。我常在此娑婆世界說法教化者。可見娑婆眾生。與我本師有大因緣。始自威音。至於今日為釋迦牟尼。生生不捨我等。常隨教化。此恩此德。何由能報。唯有於此經中。得一句一偈。即之於心。深生信解。如說修行。自他兼利。庶幾仰報萬一。如或徒耕於空言。棄於實踐。自誑誑人。其害匪細。不唯違悖佛心。抑亦孤負己靈也)</span>。</p>
<p style="margin-left:1em">△二拂中間疑迹。</p>
</div>
<div class='div-orig'><p>諸善男子<span class='note-inline'>(至)</span>如是皆以方便分別。</p>
</div>
<div class='div-commentary'><p style="margin-left:1em">於是中間下。拂報迹上之疑。疑因疑果。昔教所說處處行因。又處處得記。今拂除此疑。指然燈佛。即拂因疑。又復言其入於涅槃。即拂果疑。如此因果。非復一條。皆我方便。非實說也。</p>
<p style="margin-left:1em">僭補曰。經中拂中間疑迹。云我說然燈佛等者。但舉然燈一佛。而於諸佛會中。垂迹行因之事。無量無邊。不可備舉。故以等字等之。諸佛名字。既不可攷。唯本經中常不輕菩薩。是威音王佛。果後行因之迹。如上<span class='corr'>已</span>明。又大通智勝如來第十六王子。是釋迦牟尼。其中格量大通遠本。以一三千世界。地種磨以為墨。過於東方千國土。乃下一點。如是展轉盡地種墨。其所經國土。若點不點。盡抹為塵。一塵一劫。彼佛滅度以來。復過是數。可謂遠矣。若與彼威音五百千萬億那由他三千大千世界抹為微塵格量之。則日劫相倍。何可較量耶。是知大通亦是威音之方便。如然燈佛等。不特十六子而<span class='corr'>已</span>。所謂處處自說名字不同。年紀大小。舉一例諸。令識其大槩而<span class='corr'>已</span>。</p>
<p style="margin-left:1em">△三正明益物又二。一機感。二施化。</p>
<p style="margin-left:1em">今初。</p>
</div>
<div class='div-orig'><p>諸善男子<span class='note-inline'>(至)</span>隨所應度。</p>
</div>
<div class='div-commentary'><p style="margin-left:1em">至我所者。即是過去眾生。漸頓兩機。冥扣法身也。佛眼觀者。即是久<span class='corr'>已</span>成佛。用佛眼鑑照。無有差遺。將欲起於劣勝兩應而利益之。善機凡有二力。一感人天華報。二感佛道果報。若以法眼觀。知萬善重輕。各得華報。不能究竟知其終得種智果報。若以佛眼。圓照萬善。知其始末。此經一向明佛眼觀知眾生萬善。究竟得佛一大事出世之正意也。信等諸根者。五根也。慧根即了因。餘根即緣因。此二善根。各有利鈍。通攝頓漸機緣。頓機利鈍。即是圓別根機。漸機利鈍。即是藏通機緣。又小乘根名鈍。大乘根名利。又小乘根名利。人天乘名鈍。十法界眾生所有善根。利鈍為機。不用惡法。以惡法是所治。非緣了二因也。如來悉照十界善機。隨所應度。而現形聲兩益也。</p>
<p style="margin-left:1em">△二施化為二。先形聲益。次得益歡喜。形。聲中二。先形益。明非生現生。非滅現滅。</p>
</div>
<div class='div-orig'><p>處處自說名字不同。年紀大小。亦復現言當入涅槃。</p>
</div>
<div class='div-commentary'><p style="margin-left:1em">自說名字不同者。機有優劣。形有勝負。其形既異。名則不同。年紀大小者。即形勝負。勝者即勝應。負者即劣應也。名不同者。即二佛現壽。有量無量也。處處者。豎論。則過去之處處行因國土也。橫論。即十方國土也。名字不同。約豎處所。亦有生法名字不同。如今之應身。望過去然燈佛等。約橫國土。亦有生法名字。如今之望分身。亦如華嚴名號中。所列釋迦異名若干不同。年紀大小者。此明壽命長短。逐上所現應身。或說壽二萬。如迦葉佛時。或說壽八萬。如彌勒佛時。互明大小。縱橫可知。就法報應。壽命大小。此皆隨所應度。為其現身。及壽長短耳。亦復現言當入涅槃者。應以滅度而得度者。即現滅度也。令其戀仰而得解脫。此義現下譬說中。</p>
<p style="margin-left:1em">△次聲益。</p>
</div>
<div class='div-orig'><p>又以種種方便。說微玅法。</p>
</div>
<div class='div-commentary'><p style="margin-left:1em">小身短壽。即是說於漸教。故言種種方便也。大身長壽。即是說頓教。故言說微玅法。</p>
<p style="margin-left:1em">△二得益歡喜。</p>
</div>
<div class='div-orig'><p>能令眾生。發歡喜心。</p>
</div>
<div class='div-commentary'><p style="margin-left:1em">雖初以漸。終令入大。故言皆令得歡喜。仍此歡喜。即是施化得益。佛依四悉檀。施形聲兩益。眾生獲於四利。稱機則喜。下文云。皆實不虗。即此義也<span class='note-inline'>(一過去益物竟)</span>。</p>
<p style="margin-left:1em">△第二明現在益物。非生現生。此是如來師子奮迅三昧。此三昧有十功德。一知眾生諸根熟不熟。清淨不清淨。二以如來法輪。教未度者悉入法律。三弘誓徧滿十方。音聲亦爾。或一音徧滿百千萬音。音音徧法界。普教眾類。四轉無上輪。化眾生皆取滅度。五能示出家剃髮持淨戒。六性行合空。七放光示滅。或存或亡。或示相好。或隱相好。八降伏四魔。九令他得入至要。增長止觀。十具上十善之本。身三口四等<span class='note-inline'>(此第十功德秪是三業隨智慧行。及三密等。佛果地以師子三昧。奮他塵垢。佛佛皆然)</span>。文為二。一明機感。二明應化。</p>
<p style="margin-left:1em">今初。</p>
</div>
<div class='div-orig'><p>諸善男子。如來見諸眾生。樂於小法。德薄垢重者。</p>
</div>
<div class='div-commentary'><p style="margin-left:1em">如來見者。即佛眼照也。諸眾生樂小法者。所見之機也。華嚴云。大眾雖清淨。其餘樂小法者。或生疑悔。長夜衰惱。愍此故默。偈云。其餘不久行。智慧未明了。依識不依智。聞<span class='corr'>已</span>生憂悔。彼將墮惡道。念此故不說。按彼經無聲聞二乘。但指不久行者為樂小法人耳。師云。樂小者。非小乘人也。乃是樂近說者為小耳。今當通說之。所謂貪愛二十五有。即人天之機來至我所。名小法也。貪樂涅槃。求自解脫。即二乘之機來至我所。亦名樂小法也。樂於漸次。紆迴佛道。即三菩薩機<span class='note-inline'>(藏通別)</span>來至我所。亦名樂小法也。德薄者。緣了二善。功用微劣。下文云。諸子幼稚也。垢重者。見思未除也。問。非生現生。備施頓漸二化。七方便等。可是樂小法者。圓頓赴機。是應樂大法者。云何通判為樂小法耶。答向略其意。今廣釋。凡為四義。一約往日。雖發大心。不能專精。多著弊欲。不得出世。名弊欲為小法也。二約現在。如佛未出世。諸天人等。雖有大機。而心染世樂。著於邪見。故名樂小法。此二義。與下譬宛轉於地意同也。三約修行。雖不樂於三界弊欲小法。而樂三乘灰斷。亦名小法。雖不樂於三乘近果。而樂歷別修於一乘。不能於一心圓頓普修。故名樂小。此三意。約因門明樂小法也。四約果門。樂聞近成之小。出釋氏宮。始得菩提。不欲樂聞長遠大久之道。故言樂小。此等小心。非始今日。若先樂大。佛即不說始成。說始成者。皆為樂小法者耳。</p>
<p style="margin-left:1em">△第二明應化。非生現生。有二。一現生。二利益。現生又二。一現生。二非生。現生者。迹現於生。非生者。非始爾生也。</p>
<p style="margin-left:1em">今初現生。</p>
</div>
<div class='div-orig'><p>為是人說。我少出家。得阿耨多羅三藐三菩提。</p>
</div>
<div class='div-commentary'><p style="margin-left:1em">為是人說。我始得菩提。前明利鈍二機。來感法身。今即現勝劣兩應。劣應應鈍根。勝應應利根。此兩應。竝有生法二身生。劣應二身生者。以正慧託胎。出生行七步。如迦旃延子所述。乃至六年苦行<span class='corr'>已</span>還。是名生身生也。法身生者。即三十四心斷結習盡。所得五分法身是也。勝應生身生者。如華嚴大經等說。與諸菩薩。處摩耶胎。常說大乘。出行十方。各各七步。是名生身生。法身生者。於寂滅道場。金剛後心。斷無明盡。得玅覺相應慧。窮照法性。萬德種智。圓明普備。是名法身生。出家者。劣應出分段家。勝應出二死家。得菩提者。劣應得有作四諦所發無漏盡無生智。名為菩提。勝應即照三諦一實之道。一切種智為菩提也。</p>
<p style="margin-left:1em">△二非生<span class='note-inline'>(非始爾生也)</span>。</p>
</div>
<div class='div-orig'><p>然我實成佛<span class='corr'>已</span>來久遠若斯<span class='note-inline'>(至)</span>作如是說。</p>
</div>
<div class='div-commentary'><p style="margin-left:1em">然我實成下。明本實不生。但天人修羅。見此二種生法二身。謂言始生。此則不然然我久<span class='corr'>已</span>得此生法二身。今日之生。非實生也。故云久遠若斯。若斯者。如上譬之長久也。但以方便下。明既非實生。何故現生。為利樂小法人。德薄垢重者。使得佛道。故言但以方便。教化眾生。作如是說者。非生而現生。故云作如是說也。餘經破劣應生身生非生。尚不破劣應法身生非生。今經正破勝應法身生非生。何者。我實成佛<span class='corr'>已</span>來。久遠若斯。故知今日劣勝兩法身生皆被破。故生非生。與餘經永異也<span class='note-inline'>(文中雖云兩應各有生法二身。然劣應之上五分法身。義同生身。勝應之上。雖云生身。義同於法)</span>。</p>
<p style="margin-left:1em">△二明利益二。先明形聲。次明不虗。</p>
<p style="margin-left:1em">今初。</p>
</div>
<div class='div-orig'><p>諸善男子<span class='note-inline'>(至)</span>或示他事。</p>
</div>
<div class='div-commentary'><p style="margin-left:1em">說即聲教。示即形現。形聲不出自他。若說法身。是說<span class='corr'>己</span>身。若說應身。是說他身。言值然燈佛。是說<span class='corr'>己</span>身。然燈是我師。是說他身。示正報是示<span class='corr'>己</span>事。示依報是示他事。隨他意語。是說他身。隨自意語。是說<span class='corr'>己</span>身。示<span class='corr'>己</span>他事。亦類如此。</p>
<p style="margin-left:1em">△次明不虗又二。初偏明聲益不虗。二釋則雙釋不虗。</p>
<p style="margin-left:1em">今初。</p>
<p style="margin-left:1em">諸所言說。皆實不虗。</p>
<p style="margin-left:1em">初不虗者。漸頓二機。稟此二種形聲。皆益不虗。上過去章。明皆歡喜。似世界之益。今明皆不虗。勝劣形聲。逗於二機。獲四悉檀益。皆不虗也。</p>
<p style="margin-left:1em">△二雙釋二益不虗。有二。一開示佛知見以顯二益。二稱機施化以顯二益。</p>
<p style="margin-left:1em">今初<span class='note-inline'>(此中有六句。初如來去。二亦無在世去。三非實非虗。四非如非異。五不如三界去。六如斯去)</span>。</p>
</div>
<div class='div-orig'><p>所以者何<span class='note-inline'>(至)</span>如來明見無有錯謬。</p>
</div>
<div class='div-commentary'><p style="margin-left:1em">所以者何者。意問。何以如來二益不虗耶。故釋云。如來如實知見三界之相。無有生死等。</p>
<p style="margin-left:1em">如實知見者。即是實智。如理而照三界之實。實則無三界之因相也<span class='note-inline'>(三惑是因)</span>無有生死者。無有二死之果相也<span class='note-inline'>(分段變易)</span>。若退若出者。起集名退<span class='note-inline'>(集即見思謂集因集果。退落三界也)</span>。無常果現名出也<span class='note-inline'>(聲聞從苦入道。觀四念處等是因。證阿羅漢出三界外是果。名無常果者。從苦諦從名也)</span>。無在世滅度者。亦無在生死之世。及入涅槃之滅。此二俱滅。故云亦無在世。及滅度者。</p>
<p style="margin-left:1em">非實非虗者。非於滅度之實。非於生死之虗。故云非實非虗也。</p>
<p style="margin-left:1em">非如非異者。非於世間之隔異。非於出世之真如。故云非如非異。此四明中道也。</p>
<p style="margin-left:1em">不如三界見於三界者。不如二種三界眾生所見三界之相。<span class='note-inline'>(二種三界者。三界之名。通界內外。界外三界者。以外準內故也。中理未窮。通名三界見惑變易土中。勝玅六塵。通名三界思惑。古淨名疏中。委出其相)</span>唯佛一人。如實窮照三界之實。內具實智之用。亦是隨自意語。亦是或說<span class='corr'>己</span>身之事。故大品云。第一義中。無所分別也。</p>
<p style="margin-left:1em">又如來權智。如量知見三界之相。於無二死中。而隨他意示二死身。說有二死。無退無出。而隨他意說有退有出。亦無在世及滅度者。而隨他意。示生世間。示入涅槃。說有在世。有得滅者。無實而說涅槃之實。無虗而說三界之虗。無三世之異而說有異。無真諦之如而說有如。同於三界。見於三界。皆是隨他意語。名為或說他身事。示他身事。如斯之事。如來二智。明審二諦。無有錯謬。所以形言兩益。皆實不虗也。</p>
<p style="margin-left:1em">僭補曰。如來於迹門方便品中開權顯實。為令眾生開示悟入佛之知見。但標其目。而無釋文。大師一一以四義釋之。理無不窮。事無不悉。葢大師之說。即是佛說。無二無別也。今本門壽量品中開迹顯本。久遠劫來。以一切種智知。以佛眼見。為諸眾生開示佛之知見。有六句之義。佛自解釋。令其當機。自悟自入耳。所謂如來如實知見三界之相無有生死若退若出。如實知見亦無在世及滅度者。如實知見非實非虗。如實知見非如非異。如實知見不如三界見於三界。如實知見如斯之事無有錯謬。良以十界聖凡因果染淨差別之法。皆是真如實相無一法可得。華嚴經云。一切諸法無有餘。悉入於如無體性是也。故一一以雙非非之。歸於法身中道。無始劫來。迹本本迹。互現無涯。本本皆迹。迹迹是本。行者若能如實究竟悟明。究竟證入。庶母負如來今日為諸眾生開迹顯本。開示佛之知見也。</p>
<p style="margin-left:1em">△二稱機施化以顯二益。有二。先明機感。</p>
</div>
<div class='div-orig'><p>以諸眾生有種種性<span class='note-inline'>(至)</span>種種憶想分別故。</p>
</div>
<div class='div-commentary'><p style="margin-left:1em">漸頓根性。各有種種。此須用為人悉檀。為人悉檀。正為生諸善根。善根猶是性。習欲成性。今何故先性後欲。釋云。因有本日根性。能起今日之欲樂。如因煩惱故有五陰。復因五陰更有煩惱。不前不後。性欲亦爾。要因習欲而成性也<span class='note-inline'>(如因下舉例者。如大經云。善男子。一切眾生身與煩惱。俱無先後。雖無先後。要因煩惱而得有身。終不因身而有煩惱。性欲亦然。雖無先後。必因習欲。方乃成性。結同者。今雖性前欲後。終須欲義居先。故云習欲成性)</span>。欲者。漸頓二機。種種欲樂不同。此須用世界悉檀。行者所作業行。隨樂欲而修諸行。此須用為人悉檀。行中好多愛著。致有妨障。此須用對治悉檀。憶想者。是智慧。即相似解。由修行故。能得解生。此是方便。猶未稱理。故是念想之觀。漸頓眾生。居在內外凡位。有諸善根欲樂。欲樂故修行。修行故得似解。此須用第一義悉檀<span class='note-inline'>(由三悉故。第一義來。於諸內外凡位。亦得名第一義也。但想慧名。須在因位。如五品前修行五悔。初入隨喜。尚乃得名為第一義。況入內凡位耶。又隨喜前。獲少定心。尚亦得名入第一義。況入初品)</span>。隨其所得憶想之解。更為說法。即得朗悟第一義。乃至初地欲樂修行二地時。亦憶想二地之境。若發生二地真解。即念想觀除。言語法滅。乃至佛地。方得究竟離於憶想。獲常寂照耳。</p>
<p style="margin-left:1em">△次對機施化。</p>
</div>
<div class='div-orig'><p>欲令生諸善根<span class='note-inline'>(至)</span>未曾暫廢。</p>
</div>
<div class='div-commentary'><p style="margin-left:1em">正對機施<span class='corr'>己</span>他聲益。於漸頓種種根機。令生種種善根。故現若干<span class='corr'>己</span>他身事。若干自他聲教。若干因緣譬喻。若對漸機。以三藏中四門若干因緣譬喻。於一一門中。復有若干。如為懈怠者。說苦忍。為我慢者。說無常忍等。通教四門亦如是。若對頓機。如別圓等。亦各四門。若干種種。如三十二菩薩各說入不二法門。華嚴中種種行類相貌。皆為種種根機。施若干譬喻言辭說法也。所作佛事。未曾暫廢者。總結不虗。如上若干<span class='corr'>己</span>他形聲。皆令眾生入佛知見。不為人天二乘小事。故云所作佛事也。若一人獨得滅度。餘人不得者。所作佛事。即為有廢。廢即令眾不得實益。豈得會皆實不虗。云何皆實。昔云。我坐道場。不得一法實。七方便。竝非究竟滅。二涅槃者。方便空拳。故知唯虗。未見皆實。若昔施七權。遂不得入一實者。可言其虗。虗引得出。無有虗出而不入實者。故知昔虗為實故也。皆實不虗。佛事無廢。即此義矣<span class='note-inline'>(二現在益物非生現生竟)</span>。</p>
<p style="margin-left:1em">△第三未來益物。非滅現滅。有二。初明非滅現滅。二明現滅利益。初又二。先明本實不滅。次明迹中唱滅。初又二。一明果常。本實不滅。</p>
</div>
<div class='div-orig'><p>如是我成佛<span class='corr'>已</span>來<span class='note-inline'>(至)</span>阿僧祇劫常住不滅。</p>
</div>
<div class='div-commentary'><p style="margin-left:1em">常住不滅者。寄此四字。明未來大勢威猛。常住益物。盡於未來也。</p>
<p style="margin-left:1em">△次舉因況果。以明常住。</p>
</div>
<div class='div-orig'><p>諸善男子<span class='note-inline'>(至)</span>復倍上數。</p>
</div>
<div class='div-commentary'><p style="margin-left:1em">舉因況果者。佛修圓因。登初住時。<span class='corr'>已</span>得常壽。常壽叵盡。<span class='corr'>已</span>倍上數。況復果耶。譬如太子時。祿<span class='corr'>已</span>不可盡。況登尊極。祿用寧可盡乎。</p>
<p style="margin-left:1em">△二迹中唱滅。</p>
</div>
<div class='div-orig'><p>然今非實滅度。而便唱言。當取滅度。</p>
</div>
<div class='div-commentary'><p style="margin-left:1em">三身竝有非滅唱滅義。如淨名云。法本不生。今則無滅。即是法身非滅。又云。是寂滅義。即是唱滅也。何者。若<span class='corr'>已</span>了達。不唱寂滅。為未了者唱耳。若言照寂。即是唱滅若言寂照。即是唱生。夫法身者。雖非生非滅。亦有生滅。若迷心執著。即煩惱生而智慧滅。若解心無染。即智慧生而煩惱滅。滅惑生解。此是無常滅。若解生惑滅。即是寂滅。此之生滅。悉約法性而辨。若無迷解二緣。則不唱有此生滅。也報身非滅唱滅者。誰有智慧。誰有煩惱。而言智慧能破煩惱<span class='note-inline'>(惑智本無生滅。以為報身無生滅體)</span>此即明暗不相除。即報身不滅義<span class='note-inline'>(明即是智。暗即無明。體性全是。故無相除。既無相除。即不滅也)</span>。眾生未了。聞此。便謂其即是佛而生憍恣。不復修道。故復唱言。道能滅惑。有煩惱時則無智慧。有智慧時則無煩惱。豈非智慧能滅煩惱耶。應身非滅唱滅者。應是法報之用。體既無滅。用豈有窮。即應身不滅。但為眾生。若常見佛。則生憍恣。故唱我於今夜。當取滅度。</p>
<p style="margin-left:1em">又法身當體明不滅。報身說不滅。必約法身。應身說不滅。須約法報。法報常然。應用不絕。眾生不盡。即不滅度。</p>
<p style="margin-left:1em">又法身當體論不生滅。報身了達無能生滅。應身相續不生滅<span class='note-inline'>(初約非滅現滅竟)</span>。</p>
<p style="margin-left:1em">△第二明現滅益物為二。一不滅眾生有損。二唱滅於物有益。初又二。初不滅有損。次廣釋不滅之意。</p>
<p style="margin-left:1em">今初。</p>
</div>
<div class='div-orig'><p>如來以是方便<span class='note-inline'>(至)</span>入於憶想妄見網中。</p>
</div>
<div class='div-commentary'><p style="margin-left:1em">有損者。如前樂小法人。見佛常在。不種善根。貧窮下賤。不生二善。故無益。見思不斷。不斷二惡。則是有損。貪著五欲。入於憶想。憶想即是見惑。五欲即是思惑也。由此眾生垢重。故須唱滅。不唱滅。則二惡生而不滅。二善損而不生。若依四悉檀。現滅則二惡滅。二善生。為滅二惡。故用對治第一義。第一義滅未生惡。對治滅<span class='corr'>已</span>生惡。世界為人生二善。世界生未生善。為人生<span class='corr'>已</span>生善。又世界滅<span class='corr'>已</span>生惡。對治滅未生惡。如禪五陰。滅欲界惡。即是世界滅<span class='corr'>已</span>生惡。為人生<span class='corr'>已</span>生善。第一義生未生無為之善。</p>
<p style="margin-left:1em">△二廣釋不滅之意。</p>
</div>
<div class='div-orig'><p>若見如來常在不滅<span class='note-inline'>(至)</span>恭敬之心。</p>
</div>
<div class='div-commentary'><p style="margin-left:1em">若見佛常在。便起憍恣心等。故有損。不能生恭敬。故無益。憍恣即增見惑。厭怠即生思惑。不生難遭想。即不能生見諦解。不恭敬。即不能生思惟道。為是義故。宜應現滅若見聞三佛不滅。悉有憍恣義。便謂眾生如。彌勒如。一如無二如。平等即真。由是生於憍心上慢。謂一切煩惱。本自不生。今亦無滅。何須修道。即便恣情放逸。為是唱言。是寂滅義。又聞一切眾生即菩提相。菩提相即煩惱相。明暗不相除。顯出佛菩提。眾生聞此。復起慢恣。不復修善。懈怠放逸。為是等故。唱言報身智慧能滅煩惱。無明力大。佛菩提智之所能滅。應身非滅現滅易解。<span class='note-inline'>(初約法身者。法身本無寂滅之名。為上慢者。計如不殊。須唱寂滅。具如下釋)</span>若唱言法本不生。今亦不滅。何故要須滅。惑。方乃寂滅。經云。智慧不滅煩惱。然明時無暗。汝今具足煩惱。何能有慧。當知智慧。能滅障惑。眾生聞是唱滅。便於三佛。生難遭想。起恭敬心<span class='note-inline'>(一不滅眾生有損竟)</span>。</p>
<p style="margin-left:1em">△二明唱滅有益。</p>
</div>
<div class='div-orig'><p>是故如來以方便說<span class='note-inline'>(至)</span>而言滅度。</p>
</div>
<div class='div-commentary'><p style="margin-left:1em">先標三佛難值。眾生樂著小法。見思障重。聞佛不滅。則生憍恣而不修道。次所以下。釋也。諸薄德人。過百千劫。或有見佛。或不見者。若見三佛。其人多善少惡。不為其人唱滅。是人見佛常在靈山也。或不見佛。其人障重善輕。為說三身難會。眾生聞之。便作是念。三佛雖復非生非滅。必須生善滅惑。乃得證見。此事不易。故云難遭也。心懷戀慕渴仰者。此明現滅無損<span class='note-inline'>(以戀慕於佛。故能以智慧明。滅諸癡暗。究竟悟入。諸法實相。不特斷見思。出三界二十五有而<span class='corr'>已</span>。故云有益也)</span>。</p>
<p style="margin-left:1em"><span class='note-inline'>(一三世益物竟)</span>。</p>
<p style="margin-left:1em">△二總結不虗。</p>
</div>
<div class='div-orig'><p>又善男子。諸佛如來。法皆如是。為度眾生。皆實不虗。</p>
</div>
<div class='div-commentary'><p style="margin-left:1em">三世益物。諸佛皆然。令得實益。故不虗也<span class='note-inline'>(第一法說竟)</span>。</p>
<p style="margin-left:1em">△第二譬說。有開譬合譬。開譬為二。一良醫治子譬。譬上三世益物。二治子實益譬。譬上總結不虗。初又三。一醫遠行譬。譬過去益物。二還來譬。譬現在應化。三復去譬。譬未來應化。</p>
<p style="margin-left:1em">今初。</p>
</div>
<div class='div-orig'><p>譬如良醫智慧聰達<span class='note-inline'>(至)</span>遠至餘國。</p>
</div>
<div class='div-commentary'><p style="margin-left:1em">初良醫者。醫有十種。一治病。病增無損。或時致死。譬空見外道。恣意行惡。教人起邪斷善根。法身既亡。慧命亦死。</p>
<p style="margin-left:1em">二治病。不增不損。譬有見苦行外道。投巖赴火。苦行行善。不得禪定。不能斷結。即是無損。亦不能進善。即是不增也。</p>
<p style="margin-left:1em">三治病損而無增。但世醫所治。差<span class='corr'>已</span>還復生。即是修定斷結外道也。四治病。能令差<span class='corr'>已</span>不復發。而所治不徧。即二乘人。止治一兩種有緣者。不能徧治一切也。</p>
<p style="margin-left:1em">五雖能兼徧。而無巧術。用治苦痛。釋論呼為拙度。即是六度菩薩慈悲廣治也。</p>
<p style="margin-left:1em">六治病玅術。治無痛惱。而不能治必死之人。譬通教菩薩體法。但治有反覆凡夫。不治焦種二乘也。七雖治難愈之病。而不一時治一切病。即是別教菩薩也<span class='note-inline'>(阿含云。良醫有四。一善知病相。二知病因起三善知方治。四畢竟不發然此醫知病相。不出界內。知病因起。不出依正。方治。不逾生滅無常。不發。秖是住二涅槃。望今。但成第四五醫)</span>。八能一時治一切病。而不能令平復如本。即圓教初心十信也。</p>
<p style="margin-left:1em">九能徧治一切。亦能平復如本。而不能令過本。即圓教後心也。</p>
<p style="margin-left:1em">十一時治一切病。即能平復。又使過本。即是如來。</p>
<p style="margin-left:1em"><span class='note-inline'>(僭補曰。等覺治能復本。而不能過。佛則過本。原無病無藥也。良以如來。為眾生治惑。皆令至於一切智地。故稱究竟良醫也)</span>前三種醫。即大經中之舊醫。用乳藥也。後六竝客醫無術者。但用無常苦等法。如用辛苦酢藥也。有術遠來。還令服乳。最後究竟良醫也。良者。善也。內有三達五眼即是八術。玅得藥性。善治者。外識病源。能用藥也<span class='note-inline'>(八術者。經中舉譬。有八復次。治八種病。今此且明八數而<span class='corr'>已</span>)</span>。智慧者。權實二智。深知二諦也。聰達者。五眼鑑機。頓漸不差也。十二部教。文理甚深。如明鍊方藥。依四悉檀。治眾生病。如善治眾病也。無量義云。醫王大醫王。以大醫王。稱為良醫。多諸子息。若十是聲聞子。二十是支佛子<span class='note-inline'>(一是聲聞。一中具十。故云若十。二是支佛。二中具十。故云二十。各具十者。明圓數也)</span>。百數是菩薩子。菩薩之子。凡有三種子義。一就一切眾生。皆有三種性德佛性。即是佛子。故云其中眾生悉是吾子。此文云。多諸子息也。約十心數法。即有百子。心王為正因佛性。慧是了因性。餘九相扶起。屬緣因性。一數起時。九數扶助。如是成百也<span class='note-inline'>(十心數者。心數甚多。且約十善數。謂信。進。念。定。慧。喜。猗。捨。覺。戒。此十數扶心王。能改惡就善。革凡成聖。解一切法門。一數具十。故成百數也)</span>。是以性德三因。悉屬正因佛子。二就昔結緣為佛子。如十六王子。覆講法華時聞法者。亦生微解。即成了因性。昔微能修行。為緣因性。正性為本。此三因竝屬緣因。資發今日一實之解。故以昔日結緣為緣因佛子。即火宅中三十子也。三者了因之子。即是今日聞法華經。安住實智中。我定當作佛。決了聲聞法。是諸經之王。從佛口生。得佛法分。故名真子也。</p>
<p style="margin-left:1em">以有事緣。遠至餘國者。譬過去應化中現滅也<span class='note-inline'>(一譬過去益物竟)</span>。</p>
<p style="margin-left:1em">△第二還來譬。譬現世益物二。初譬機感。二譬應化。</p>
<p style="margin-left:1em">今初。</p>
</div>
<div class='div-orig'><p>諸子於後飲他毒藥。藥發悶亂。宛轉于地。</p>
</div>
<div class='div-commentary'><p style="margin-left:1em">眾生於佛滅後。樂著三界邪師之法。故云飲他毒藥。即是遊行他國。輪轉諸趣。墮在三界。故云宛轉于地<span class='note-inline'>(宛轉于地者。望出世法。故且云地)</span>。</p>
<p style="margin-left:1em">△二譬應化二。初譬現形。二譬說法。</p>
<p style="margin-left:1em">今初。</p>
</div>
<div class='div-orig'><p>是時其父還來歸家<span class='note-inline'>(至)</span>願見救療更賜壽命。</p>
</div>
<div class='div-commentary'><p style="margin-left:1em">信受邪師之法。名為飲毒。失心。是無大小機感生。不失心。是有大小機感生。又失心者。貪著三界。失先所種三乘善根也。為是人。非滅唱滅。不失心者。雖著五欲。而不失三乘善根。為是人故。非生現生。善強惡輕。見佛即能修道斷結。如子見父。求藥病愈。善輕惡重。得見佛亦求護。而不修道。如子見父求救。不肎服藥。父為此子。唱言應死。遙見者。明佛出世時。眾生亦見色身。而為見思障隔五分。不得親奉法身。故云遙也。見聞佛出。皆有喜敬之事。見諸經文。梵王請等。例是求救之辭也。</p>
<p style="margin-left:1em">△二譬說法三。初譬佛受請。轉頓漸法輪。二譬勸誡。三譬得益今初。</p>
</div>
<div class='div-orig'><p>父見子等苦惱如是<span class='note-inline'>(至)</span>擣篩和合與子令服。</p>
</div>
<div class='div-commentary'><p style="margin-left:1em">經方者。即十二部教也。藥草。即教所詮八萬法門也。從佛出十二部。乃至出小乘涅槃。此出頓漸藥草也。直從佛出十二部。此出頓藥草也。從佛出九部修多羅。此出漸藥草也。色者譬戒。戒防身口。事相彰顯也。香者譬定。功德香。熏一切也。味者譬慧。能得理味也。此戒定慧。即八正道。修八正道。能見佛性。又色是般若。照了法性之色。分明無礙。香是解脫。斷德離臭也。味是法身。理味也。三法不縱不橫。名秘密藏。依教修行。得入此藏也。說三乘空三昧力如擣。無相如篩。無作如合。一一三昧具戒定慧也。又空觀如擣。假觀如篩。中觀如合。此三觀各不離戒定慧。將此法與漸頓眾生令修行。名服也。</p>
<p style="margin-left:1em">△二譬勸誡。</p>
</div>
<div class='div-orig'><p>而作是言<span class='note-inline'>(至)</span>速除苦惱無復眾患。</p>
</div>
<div class='div-commentary'><p style="margin-left:1em">從而作是言。乃至可服即是勸門也。從速除苦惱。乃至無復眾患。即是誡門也。將勸誡二教。令諸眾生服法藥也。</p>
<p style="margin-left:1em">△三譬得益。</p>
</div>
<div class='div-orig'><p>其諸子中不失心者<span class='note-inline'>(至)</span>即便服之病盡除愈。</p>
</div>
<div class='div-commentary'><p style="margin-left:1em"><span class='note-inline'>(二現在益物竟)</span>。</p>
<p style="margin-left:1em">△三明唱滅復去。譬未來益物。有四。一明唱滅之由。由眾生薄德。見佛不修行。即是不肎服藥也。二唱應死。譬非滅現滅。三子醒服藥。譬唱滅有益。四追譬本實不滅。</p>
<p style="margin-left:1em">今初。</p>
</div>
<div class='div-orig'><p>餘失心者見其父來<span class='note-inline'>(至)</span>如是好藥而不肎服。</p>
</div>
<div class='div-commentary'><p style="margin-left:1em">△二唱應死。譬非滅現滅。</p>
</div>
<div class='div-orig'><p>我今當設方便<span class='note-inline'>(至)</span>遣使還告汝父<span class='corr'>已</span>死。</p>
</div>
<div class='div-commentary'><p style="margin-left:1em">死時<span class='corr'>已</span>至者。當入涅槃也。留經教在。故云是好良藥。今留在此。復至餘國者。即是此方現滅。他方現生。上文云。願在他方。遙見守護。即其義也。遣使者。或取涅槃中大聲普告為使人。或用神通。或用舍利。或用經教等為使人。今用四依菩薩。語眾生云。佛<span class='corr'>已</span>滅後。但留此法。我今宣弘。汝當受行也。後時眾生。若無四依傳述經法。豈能自知佛<span class='corr'>已</span>滅度。今法現在。故用四依是使人也<span class='note-inline'>(僭補曰。末法弘經。允屬四依菩薩。南嶽天台。章安荊溪。至於四明。詎非其人耶。於此娑婆世界。五濁惡世。傳弘此經。以其昔日靈山親聞。得佛心法。故一句一偈。一字一義。無不從佛心中流出。今日聞師所說。宛如現在靈山。親聞如來耳提面命。天台與佛。是一是二。不可辨也。自幸夙植微善。逢茲大法。又得聖師註釋。法海汪洋。恣其飲噉。纂要流通。不啻優曇出現。得一親見。法乳之恩。即粉身碎骨。何能報其萬一耶。唯誓在生生。弘揚玅法。與法界眾生。同增道損生。授法身記。究竟成佛。庶幾遂其[(白-日+田)/廾]志耳)</span>。</p>
<p style="margin-left:1em">△三醒悟服藥。譬唱滅有益。</p>
</div>
<div class='div-orig'><p>是時諸子聞父背喪<span class='note-inline'>(至)</span>即取服之毒病皆愈。</p>
</div>
<div class='div-commentary'><p style="margin-left:1em">良由滅後。眾生醒悟。服藥修行以作因緣。能感未來應化。如遺教云。其未度者。作得度因緣。亦有現得感見。普賢觀云。精進苦到。得見釋迦分身多寶。東方善德等。及七佛世尊。</p>
<p style="margin-left:1em">△四追譬本實不滅。</p>
</div>
<div class='div-orig'><p>其父聞子。悉<span class='corr'>已</span>得差。尋便來歸。咸使見之。</p>
</div>
<div class='div-commentary'><p style="margin-left:1em">其父聞子得差者。得差之言。不全惑斷。但有三乘機。及堪會者。不論斷與不斷。皆名得差<span class='note-inline'>(譬三世益物竟)</span>。</p>
<p style="margin-left:1em">△二治子實益譬。譬上總結不虛。</p>
</div>
<div class='div-orig'><p>諸善男子<span class='note-inline'>(至)</span>不也世尊。</p>
</div>
<div class='div-commentary'><p style="margin-left:1em"><span class='note-inline'>(上開譬竟)</span>。</p>
<p style="margin-left:1em">△二明合譬。</p>
</div>
<div class='div-orig'><p>佛言我亦如是<span class='note-inline'>(至)</span>亦無有能如法說我虗妄過者。</p>
</div>
<div class='div-commentary'><p style="margin-left:1em"><span class='note-inline'>(一長行竟)</span>。</p>
<p style="margin-left:1em">△二偈頌。有二十五行半。頌上法譬。初二十行半。頌法說。次五行。頌譬說。上法說有二。今頌亦二。初十九行半。頌三世益物。次一行。頌皆實不虗。</p>
<p style="margin-left:1em">今初四行。頌過去世益物。</p>
</div>
<div class='div-orig'><p>爾時世尊。欲重宣此義而說偈言。</p>
<p>自我得佛來<span class='note-inline'>(至)</span>雖近而不見。</p>
</div>
<div class='div-commentary'><p style="margin-left:1em">文為三。初一行。頌上成道<span class='corr'>已</span>久。次一行。頌上中間益物。三二行。頌上住處。</p>
<p style="margin-left:1em">△二五行頌現在。上文有二。初二行半。頌非生現生。次二行半。頌非滅現滅。</p>
</div>
<div class='div-orig'><p>眾見我滅度<span class='note-inline'>(至)</span>但謂我滅度。</p>
</div>
<div class='div-commentary'><p style="margin-left:1em">△三有十行半。頌上未來。上但寄常住不滅四字。今頌則廣。文為四。初一行半。明未來機應。</p>
</div>
<div class='div-orig'><p>我見諸眾生<span class='note-inline'>(至)</span>乃出為說法。</p>
</div>
<div class='div-commentary'><p style="margin-left:1em">△二四行。頌上常住不滅。</p>
</div>
<div class='div-orig'><p>神通力如是<span class='note-inline'>(至)</span>散佛及大眾。</p>
</div>
<div class='div-commentary'><p style="margin-left:1em">常在靈鷲山。此謂實報土也。及餘諸住處者。謂方便有餘土也。即上餘國義也。天人充滿者。三十心是人。十地是天。擊天鼓者。無問自說也。曼陀羅華者。說賢聖位也。</p>
<p style="margin-left:1em">△三二行。明不見因緣。</p>
</div>
<div class='div-orig'><p>我淨土不毀<span class='note-inline'>(至)</span>不聞三寶名。</p>
</div>
<div class='div-commentary'><p style="margin-left:1em">△四三行。明得見因緣。</p>
</div>
<div class='div-orig'><p>諸有修功德<span class='note-inline'>(至)</span>久修業所得。</p>
</div>
<div class='div-commentary'><p style="margin-left:1em"><span class='note-inline'>(諸有修功德等者。即指緣了具足者也。經云。則皆見我身。實報土也。經云。或時為此眾等者。亦初地初住也。經云。久乃見佛者。即指五濁重者。經云。我智力如是。總結大勢力也)</span>。</p>
<p style="margin-left:1em">△第二一行。頌上利益不虗也。</p>
</div>
<div class='div-orig'><p>汝等有智者。勿於此生疑。當斷令永盡。佛語實不虗。</p>
</div>
<div class='div-commentary'><p style="margin-left:1em"><span class='note-inline'>(初頌法說竟)</span>。</p>
<p style="margin-left:1em">△次五行頌譬為二。初一行頌開譬。</p>
</div>
<div class='div-orig'><p>如醫善方便。為治狂子故。實在而言死。無能說虗妄。</p>
</div>
<div class='div-commentary'><p style="margin-left:1em">初一句頌過去。次二句頌現在。不頌未來也。無能說虗妄一句。頌不虗也。</p>
<p style="margin-left:1em">△二四行頌合譬。上合中。本不合未來。今初半行頌合過去。</p>
</div>
<div class='div-orig'><p>我亦為世父。救諸苦患者。</p>
</div>
<div class='div-commentary'><p style="margin-left:1em">△二有二行半。頌合現在。</p>
</div>
<div class='div-orig'><p>為凡夫顛倒<span class='note-inline'>(至)</span>為說種種法。</p>
</div>
<div class='div-commentary'><p style="margin-left:1em">△三一行。頌合不虗。</p>
</div>
<div class='div-orig'><p>每自作是意。以何令眾生。得入無上慧。速成就佛身。</p>
</div>
<div class='div-commentary'><p style="margin-left:1em">開三顯一。開近顯遠。欲令眾生速入佛道。此事必得不虗也<span class='note-inline'>(如來壽量品竟)</span>。</p>
</div></div>
<p class='juan'>玅法蓮華經文句纂要卷第六</p>
</div><!-- end of div[@id='body'] -->
</body></html>