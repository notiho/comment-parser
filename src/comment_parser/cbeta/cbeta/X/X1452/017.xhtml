<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu211' />紫栢老人集卷之十七</p><p class="byline">明　憨山德清　閱</p>
<div class='div-other'><a id='mulu212' />
<p class='h1'>佛贊</p>
<div class='div-other'><a id='mulu213' />
<p class='h2'>釋迦佛贊</p><p>稽首無等尊。本光何起滅。在乎用不用。凡聖始分轍。不用但熱惱。用之皆神力。妙容三十二。一一吉祥備。功成賢劫時。非三亦非五。累足青蓮花。慈風扇萬物。此花觸風欹。髻珠亦如墮。彷彿欹墮間。有意難為語。當處念不生。法身爆然露。若作如是觀。供者真佛子。</p>
</div>
<div class='div-other'><a id='mulu214' />
<p class='h2'>釋迦文佛贊</p><p>妙容處處皆充滿。譬若春光在萬物。眾生日用苦不知。忽知福慧本具足。佛身非身盈八極。吾人計身拘六尺。佛心無心通一切。吾人生心一切礙。了得身心等兔角。威光熾盛星中月。見者聞者皆清涼。況復聞見皆寂滅。稽首牟尼無上尊。惟願慈波恒澤物。</p>
</div>
<div class='div-other'><a id='mulu215' />
<p class='h2'>阿彌陀佛贊</p><p>大道非一亦非二。佛國如何有多種。究竟願力初不同。所以感報乃如是。此去西方十萬億。化主號曰阿彌陀。往因發願四十八。是故殊勝超一切。生其國者皆不退。我若發願祖無量。我即彌陀真骨肉。彌陀之身壽無數。萬斛芥子不可喻。悲智不從心外生。自強勇猛亦心力。如是觀察了無疑。我即彌陀最初師。弟子既出苦海<span class='corr'>已</span>。師長豈墮於生死。</p>
</div>
<div class='div-other'><a id='mulu216' />
<p class='h2'>入山佛像贊</p><p>南面之樂。視同敝屣。苟非至明。見彼知此。幽石白雲。瑤宮金几。誰雌誰雄。慈父蒿矢。</p>
</div>
<div class='div-other'><a id='mulu217' />
<p class='h2'>雪山苦行佛像贊</p><p>眼不見眼。心不明心。眼若見眼。眼非我眼。心若明心。心非我心。誰云六載。苦行殷勤。明星出時。一覩悟道。道若可悟。亦可修證。修證非道。三學六度。方便劬勞。熏炙隨順。轉識成智。智成識空。空即萬法。萬法即空。異相非礙。拈頭作尾。以脚為手。似乃顛倒。不壞本相。橫計不了。見手見脚。事事執著。如眼見眼。如心見心。如是見者。大海撈針。萬劫千生。勞筋苦骨。役心疲志。曾有何益。瞿曇方便。謂言成佛。佛若可成。斷非真佛。</p>
</div>
<div class='div-other'><a id='mulu218' />
<p class='h2'>釋迦佛雪山像贊<span class='note-inline'>(并序)</span></p><p style="margin-left:1em">有生最苦者。惟生死耳。生死本乎情愛。情愛不斷。萬劫千生。酬償業債。我不重汝苦行雪山。覩星悟道。但服汝一切情愛。一刀截斷。此非大英雄漢子。安能把手心頭便判。是故稽首贊之。</p>
<p>本自尊貴。作下賤相。堆危岩畔。宛死模樣。人鳥絕踪。雪覆千嶂。寥兮寂兮。那來情想。為什麼。活馬將他死馬毉。咦。不是一番寒徹骨。怎得梅花撲鼻香。</p>
</div>
<div class='div-other'><a id='mulu219' />
<p class='h2'>釋迦佛出山像贊</p><p>袞衣何似鹿裘安。雪覆千峰獨耐看。不是明星驚夢眼。肯來苦海弄波瀾。</p>
<p>一覩明星眼便花。逢人到處撒泥沙。六年苦行成何事。惹得諸方口業加。</p>
</div>
<div class='div-other'><a id='mulu220' />
<p class='h2'>慈慧寺毗盧佛贊</p><p>稽首無上毗盧佛。光明熾然徧一切。隨其分量各得之。聖凡受用皆圓滿。蟣蝨未始終於小。修羅亦非必於大。祇因瞥爾情生時。如行巨海限牛跡。是故世雄設方便。範銅示此希有身。譬如雲淨中秋月。眾星圍繞增殊勝。見者聞者益清涼。熱惱頓入不思議。</p>
</div>
<div class='div-other'><a id='mulu221' />
<p class='h2'>廬嶽毗盧佛贊</p><p>稽首無上真金色。相好圓滿非有無。江濤湖風廣長舌。一切見聞難思議。匡廬震旦勝道場。今復駐此光明尊。譬如寶盤得摩尼。宛轉橫斜恒不息。癡人若以方隅觀。何異層氷覓火燄。智者日用心湛然。是故白毫常普照。</p>
</div>
<div class='div-other'><a id='mulu222' />
<p class='h2'>無量壽佛贊</p><p>有生必有滅。有壽必有數。佛以無量稱。必有其所以。此去極樂國。西方路甚遠。但念佛號者。必當生其土。釋尊金口宣。決定無虗謬。生從不生有。不生者非數。非數為數本。是為萬物祖。此祖人皆有。不悟乃不睹。如頓見自心。生滅不可得。依此發誓願。如阿彌陀佛。佛佛願相紹。光光照不絕。是佛現前時。狐疑湯潑雪。</p>
</div>
<div class='div-other'><a id='mulu223' />
<p class='h2'>吳中泛海石佛贊<span class='note-inline'>(并序寄圜中曹直指)</span></p><p style="margin-left:1em">夫像設之始。莫始於優填王金像。與旃檀像。像設之靈奇。則莫靈奇於阿育王銅像。與吳中石像。夫金佛不度罏。木佛不度火。則石佛不度水明矣。而吳中石佛。乃出沒大海。浮沈驚濤。螺髮繩衣。跏趺於碧琉璃上。現大希奇。魚龍悲仰。濟海入吳。而獨應朱氏父子之請。由是觀之。石佛既以度水。則金佛度罏。木佛亦度火矣。予是以知無物非心。無像非真。心能所卷舒。精粗莫測。惟照用俱全者。則黃土與松枝。皆隨感放光。況我維衛迦葉二如來。於無量劫。與吳人有大因緣。特此顯現。令無量眾生起靈應想。想則思。思則悟。悟則通。通則近取諸身。遠取諸物。皆自心也。然四方黑白。不道於吳者。無緣瞻仰。予甚慨之。乃屬丁南羽氏繪像以傳。秋空之月。無擇蹄涔。二如來自茲處處示現矣。贊曰。</p>
<p>金佛不度罏。木佛不度火。石佛能度水。多生願力故。普願見聞者。福慧如春花。不假安排力。花花妙自佳。因影得佛心。佛心無中外。應用雖不竭。迷之苦甚大。維衛迦<span class='corr'>葉</span>佛。酬願顯靈奇。水陸作佛事。由之不許知。凡有供養者。地獄化佛會。佛會五陰空。罪福亦不昧。獄室名福堂。檢名寔自詳。因苦生覺照。覺則物我忘。堯春無中邊。舜德寧促延。朝暮禮二像。披雲覩青天。魚龍仰光彩。虎兕融瞋顛。吳水與燕山。十五月皆圓。</p>
</div>
<div class='div-other'><a id='mulu224' />
<p class='h2'>彌勒化身贊</p><p>河目海口。心同太虗。長風遊之。其地有餘。我心如此。何物能轉。布袋之中。聖凡難辨。</p>
</div>
<div class='div-other'><a id='mulu225' />
<p class='h2'>彌勒佛贊</p><p>世人多愁。尊者多笑。愁笑有常。用無麤妙。坦懷垂腹。布袋生殺。揑聚放開。聖凡失著。</p>
</div>
<div class='div-other'><a id='mulu226' />
<p class='h2'>善雲堂彌勒佛贊</p><p>天容道貌妙難思。待到龍華見<span class='corr'>已</span>遲。逈脫根塵渾獨露。頓空人我便相知。面門生笑猶非妙。肩背流春始是奇。一禮一瞻增福慧。常親寧不獲菩提。</p>
</div>
<div class='div-other'><a id='mulu227' />
<p class='h2'>護國寺自來佛贊<span class='note-inline'>(并序)</span></p><p style="margin-left:1em">夫泥牛耕月。木馬嘶風。眾人聞而駭之。茲像非金非石。眾品合成。解附荊楚之舟。密換蠻夷之骨。達者知而易感。常徒昧而難懷。然其銷我爭於真慈。廓清涼於熱惱。雖不處王侯之位。而德貫象帝之先。梵名佛陀。此言覺者。覺則無物非心。不覺則何心非物。何物非心。一莖草可以為丈六金身。何心非物。丈六金身可以為一莖草。噫。苟非其人。道不虗行。贊曰。</p>
<p>江清先得月。緣熟佛自來。我若心水淨。豁然佛眼開。自心垢未空。怒佛無靈通。病者飲蔗漿。橫疑黃連同。一朝疾病除。菜汁甜何如。禱佛佛不應。佛安有親疎。但將我心審。果乃誠未誠。若使心誠徹。無靈佛不情。</p>
</div>
<div class='div-other'><a id='mulu228' />
<p class='h2'>彌勒佛贊</p><p>一切煩惱懽喜本。若無煩惱懽喜離。是知懽喜無煩惱。終必懽喜無所資。我今稽首彌勒尊。笑口常開等海門。見聞隨喜消人我。通身毛孔皆生春。此春不向無心生。智願成熟度有情。我若無情笑破口。敢問心生懽喜否。請觀木人鳥不怕。風吹手動渠不走。尊者懽笑誰不喜。喜者大都此喜此。若知此喜此外無。管教喜懼自然墮。布袋開來寶不多。相逢任取博凍餓。</p>
</div>
<div class='div-other'><a id='mulu229' />
<p class='h2'>枯木彌勒佛贊</p><p>生鐵鑄就。黃金打成。刻彫玉石。慈氏五形。何如枯木。不煩彫刻。德相圓滿。笑容可即。木不解笑。笑則非木。以木求笑。笑如龜毛。以笑求木。木如兔角。有名無實。無實無理。理路不通。千尋峭壁。苟能攀攬。莫是彌勒。</p>
</div>
<div class='div-other'><a id='mulu230' />
<p class='h2'>彌勒佛手執布袋贊</p><p>閉口舌頭隱。開口舌根露。不開不閉時。問在恁麼處。汝若知得了。布袋付與汝。汝若未知得。手揑終不與。</p>
</div>
<div class='div-other'><a id='mulu231' />
<p class='h2'>石佛贊</p><p>無際雲濤以為槎。並乘光照吳朱家。屢經兵火初無恙。見聞之者開心花。心花開處香十虗。光無中邊本來如。若人有緣一稽首。剎那三障頓消除。障銷石佛解說法。兩口一舌覆塵剎。眾生屙屎與放尿。舌上周旋誰覺著。誰覺著。誰覺著。眼不見眼見生殺。聖凡一例聽指揮。廣額屠兒真猛烈。無邊苦海成智海。一指屈伸情易決。深郎持此往峨嵋。魚龍處處生欣悅。狹路相逢劉薩訶。一切罪根方始拔。</p>
</div>
<div class='div-other'><a id='mulu232' />
<p class='h2'>彌勒佛贊</p><p>胸中有些事。肚皮大而窄。此心等虗空。胸部窄而廣。往來牛馬羣。出入聖凡隊。何殊風度松。寧異月穿水。久行忽然坐。仰目視霄漢。既不慚高鳥。豈有遊魚羨。</p>
</div>
<div class='div-other'><a id='mulu233' />
<p class='h2'>毗盧佛及文殊普賢二菩薩十八應真贊</p>
<div class='div-other'><a id='mulu234' />
<p class='h3'>毗盧佛</p><p>毗盧之光。日用照彰。以我未了。法身似藏。了知成熟。萬行功忘。就位其誰。喚奴作郎。</p>
</div>
<div class='div-other'><a id='mulu235' />
<p class='h3'>文殊菩薩</p><p>眾生未達。觸處惟情。達則情枯。詎多愛憎。金毛獅子。跳躑靡停。以此為坐。不行而行。</p>
</div>
<div class='div-other'><a id='mulu236' />
<p class='h3'>普賢菩薩</p><p>萬別千差。行無正邪。入眾生見。敷大悲花。象占十虗。蹴蹂三車屠兒廣額。是子恩家。</p>
</div>
<div class='div-other'><a id='mulu237' />
<p class='h3'>第一賓度羅䟦囉墮闍尊者</p><p>左手虎口。銜藤一枝。藤疑屈伸。指若無知。稽首尊者。幽宵慧燈。親承佛記。照彼愛憎。</p>
</div>
<div class='div-other'><a id='mulu238' />
<p class='h3'>第二迦諾迦伐蹉尊者</p><p>雙手奉杖。外心手無。屈伸手指。早是為渠。渠若不薦。我無奈何。且收一足。再放為他。</p>
</div>
<div class='div-other'><a id='mulu239' />
<p class='h3'>第三迦諾迦䟦黎墮闍尊者</p><p>拂栽右手。左手空閒。閉兌通離。心無往還。以慈為人。人忽我真。當面蹉過。再來難親。</p>
</div>
<div class='div-other'><a id='mulu240' />
<p class='h3'>第四蘇頻陀尊者</p><p>撫膝左手。有何所思。握拳右手。不見所持。撫握雖二。人無二知。口開非笑。眼豁眉垂。</p>
</div>
<div class='div-other'><a id='mulu241' />
<p class='h3'>第五諾矩羅尊者</p><p>我問耆年。癢何因緣。為生於中。為起於邊。邊則同外。癢非中先。諦觀審察。童子超然。</p>
</div>
<div class='div-other'><a id='mulu242' />
<p class='h3'>第六䟦陀羅尊者</p><p>手雖<span class='corr'>掐</span>珠。心不在茲。眼視他處。了然無疑。大顛舉似。韓愈罔知。首座叩齒。雷同逐之。</p>
</div>
<div class='div-other'><a id='mulu243' />
<p class='h3'>第七迦理迦尊者</p><p>面圓眉長。神異難量。眉作願繩。繩牽法航。度諸有緣。出此鑊湯。月面日面。圓缺無常。</p>
</div>
<div class='div-other'><a id='mulu244' />
<p class='h3'>第八伐闍羅弗多尊者</p><p>肩露臂交。袈裟擁腰。看經跣足。風致逍遙。眼目人天。人天皆疑。是何尊者。蹴踏威儀。</p>
</div>
<div class='div-other'><a id='mulu245' />
<p class='h3'>第九戒博迦尊者</p><p>雲山蒼蒼。以石為床。趺坐右握。指何仰揚。林泉無暑。持扇思涼。疑獨眼龍。機鋒暗藏。</p>
</div>
<div class='div-other'><a id='mulu246' />
<p class='h3'>第十半託迦尊者</p><p>頂縮眼瞠。注心讀經。梵音嘹亮。不許耳聽。字布白氎。雁飛秋空。橫斜斷續。影亂慧風。</p>
</div>
<div class='div-other'><a id='mulu247' />
<p class='h3'>第十一羅怙羅尊者</p><p>咬牙恨誰。恨世人癡。橫計身心。不知捨離。劍眉橫空。眼露殺機。以殺濟生。聖人深慈。</p>
</div>
<div class='div-other'><a id='mulu248' />
<p class='h3'>第十二那伽犀那尊者</p><p>身棲雲外。目視人間。見彼好醜。冷笑銷閒。笑恐頷墮。擎拳撑持。小心太甚。至人之癡。</p>
</div>
<div class='div-other'><a id='mulu249' />
<p class='h3'>第十三因揭陀尊者</p><p>奉經遺杖。奉杖遺經。舍一取一。心終不停。兼珠與身。四者等一。一則無外。梵聲泠泠。</p>
</div>
<div class='div-other'><a id='mulu250' />
<p class='h3'>第十四伐那婆斯尊者</p><p>出入息空。山無異同。見山禮足。山多笑容。謂我在定。定無邊中。無邊中處。定慧雙融。</p>
</div>
<div class='div-other'><a id='mulu251' />
<p class='h3'>第十五阿氏多尊者</p><p>頭如擁腫。抱膝軒渠。鼻曲眼斜。眉垂心虗。心虗無我。豈有愛憎。凡百笑言。眾生慧燈。</p>
</div>
<div class='div-other'><a id='mulu252' />
<p class='h3'>第十六注茶半託迦尊者</p><p>樹老藤枯。心同太虗。我忘我所。樹即自余。左指伸屈。為誰說禪。廣長舌相。聲出右邊。</p>
</div>
<div class='div-other'><a id='mulu253' />
<p class='h3'>第十七慶友尊者</p><p>松雲是身。身是松雲。耳目雖存。本無見聞。交手奉杯。儼如忘懷。楊枝浸水。不洒同儕。</p>
</div>
<div class='div-other'><a id='mulu254' />
<p class='h3'>第十八賓頭盧尊者</p><p>衣不覆肩。足慵約鞋。雙眸上視。日月光霾。杖在右手。功難左無。心非有二。用豈差殊。</p>
</div></div>
<div class='div-other'><a id='mulu255' />
<p class='h2'>李次公畫接引佛薦見素居士<span class='note-inline'>(別號善雲)</span></p><p>佛身何在。在在而圓。日用不見。封埋塵緣。忽然垂手。欲接其誰。居士善雲。此心了知。生前有德。死後畫佛。筆筆蓮花。香風拂拂。娑婆極樂。染淨無常。循業發現。實難思量。彌陀之願。四十有八。願願逗機。當心一札。善雲善雲。豈闕見聞。好擲黃冠。頓超仙羣。歸無量壽。長揖死生。車大蓮花。何妨經行。生為死母。憎死愛生。不若無生。無生常生。觀音為友。勢至為朋。七趣周旋。應知重輕。於此模糊。辜負李生。</p>
</div>
<div class='div-other'><a id='mulu256' />
<p class='h2'>調獅圖贊<span class='note-inline'>(并引)</span></p><p style="margin-left:1em">獅子一吼。百獸腦裂。此猛之至也。獅子一躍。百獸皆悅。此和之至也。惟猛不和。殺物無辜。至人知其如此。故調而和之。為百獸師。寬猛中節。威而能和。如冬之日。暖然而春。故易曰。無妄之藥。不可試也。</p>
<p>法窟爪牙。晴空霹靂。一鳴一躑。若欣若戚。我本無心。天機淺深。同條生殺。明白浮沈。結角羅紋。交加難辨。銅睛鐵眼。蚤被眨轉。</p>
</div>
<div class='div-other'><a id='mulu257' />
<p class='h2'>掃象圖贊<span class='note-inline'>(并引)</span></p><p style="margin-left:1em">夫根本差別。兩智一心。悟證淺深。致有先後。見性則莫大乎根本。治情則莫要乎差別。故古人有同條生。不同條死之典刑。明暗相參之權變。雖然聖人設象。要在盡意。得意忘象。則象為筌諦。得心忘情。則得無所得矣。</p>
<p>十惡五逆。窮之有性。千魔萬恠。孰返其正。合下了知。崐崘非堅。色空無地。白象現前。習垢有餘。是須掃除。長松之下。盆水涵虗。主伴交映。聖凡參差。森羅海印。在我雄雌。</p>
</div></div>
<div class='div-other'><a id='mulu258' />
<p class='h1'>菩薩贊</p>
<div class='div-other'><a id='mulu259' />
<p class='h2'>文殊師利菩薩贊</p><p>千岩萬壑皆層氷。一切眾生渾凍殺。昨夜梅花放嶺頭。紛紛蜂蝶承春色。巴蜀雪消流水急。無限魚龍生欣悅。大智現前春光回。觸著身心等氷釋。此光曾為七佛師。復為迦文之長子。無名可呼稱文殊。善財最初先見之。一見百城烟水邊。境界逆順不倒顛。歸來雙手一物無。清涼老漢重摩頂。</p>
</div>
<div class='div-other'><a id='mulu260' />
<p class='h2'>普賢菩薩贊</p><p>稽首徧吉大尊者。在在佛土為願王。普率羣生歸智海。波濤浩渺不可測。巍巍白象塞虗空。譬如鉢中盛滿飯。飯滿豈復容纖物。象塞虗空坐何處。菩薩到此不停思。如鐘受擊聲答我。萬行門中饒伎倆。願王不動恒自在。雪覆寒岩法界幽。瑯瑯貝葉彈舌轉。清音不許瞿曇聞。牛頭馬面偏知<span class='corr'>己</span>。</p>
</div>
<div class='div-other'><a id='mulu261' />
<p class='h2'>禮北臺大文殊菩薩贊</p><p>稽首文殊智中尊。不離萬法得根本。譬如金師不廢器。廢器獨露金之體。善財一見難再逢。遙伸金臂摩其頂。此頂無分聖與凡。清淨顯露不可見。不可見處見妙相。亦如出水妙蓮華。妙容縹渺香雲中。一切見者皆懽喜。寶瓶藉此獸中王。欣然荷負恬於几。翻惜人為萬物靈。相參若個生悲戀。有心來此禮菩薩。解聞師吼輸英傑。積劫情根當下消。龍蛇混雜常自在。妙觀察智誰為母。烟水百城老人祖。率懷仰承菩薩力。吐此微詞贊功德。菩薩功德贊可盡。何異晴空轟霹靂。巍巍妙首妙吉祥。惟願智光常照我。浮雲飛盡空無際。叶斗峰頭月孤冷。盡在清光妙湛中。瞥爾生心隔千里。</p>
</div>
<div class='div-other'><a id='mulu262' />
<p class='h2'>提珠菩薩贊</p><p>珠雖成串。不撥不轉。得意毫微。璇璣電卷。春秋幾何。提示無多。耳處聞聲。退之淆訛。</p>
</div>
<div class='div-other'><a id='mulu263' />
<p class='h2'>大悲菩薩贊</p><p>螃蠏蜈蚣。足多眼少。橫行直走。心事豈了。眾人雙手。目亦惟兩。多藝多才。皆出妄想。物我雖殊。有待之用。同異未忘。共而弗共。我觀大悲。由聞而覺。聲無逆順。一聞脫殻。殻乃謂塵。塵銷根㧞。初非先後。寧有本末。任運而周。多臂多頭。頭臂具眼。如清在秋。無論智愚。聞見皆驚。封我常執。疑彼聖明。四十八臂。一十一首。臂有承捉。首無左右。承則象智。捉則象悲。悲智交運。照無所遺。無待之光。熱惱清涼。一指屈信。蜜無中旁。念彼眾生。即蛆螃蠏。一切有知。三毒難解。稱大悲名。見大悲相。罄咳之間。悟入無上。無量壽聖。大悲之君。君臣願力。共拯迷羣。如臂使指。了無彼此。正中無邪。妙物無累。無累之慈。惠物所思。若求男女。男女大師。因愛生信。因信心通。心通愛拔。菩薩神功。</p>
</div>
<div class='div-other'><a id='mulu264' />
<p class='h2'>觀音菩薩贊</p><p>稽首大悲觀世音。有大方便拔眾苦。若人多於淫欲心。常念恭敬便離欲。此言初聞不覺妙。久而味之妙無極。自是眾生心識粗。不知菩薩救苦益。淫業乃非一朝習。元從無始至今日。一稱名號欲頓離。眾生乍聞誰復信。不信以其根未熟。根熟自然疑不起。治淫觀門既如是。治瞋觀門亦復爾。若人多於瞋恚心。當究瞋心自何始。不知其始欲滅瞋。辟如斷流不塞源。源若不流塞豈止。未得其始瞋安息。我願普念觀音者。於凡逆順憎愛中。發憤自強挨拶去。一朝戰勝萬無異。若作是念名正念。不作是念邪念耳。豈有人為萬物靈。不行正念行邪念<span class='note-inline'>(讀普門品)</span>。</p>
<p>毒藥不可食。惡人不可親。食毒命必夭。親惡善必損。是故佛菩薩。種種設方便。以毒攻其毒。毒亦不殺人。以惡攻其惡。惡亦不害物。若作如是用。善惡無常性。毒若非妙藥。聖人物有棄。是以知觀音。善解此三昧。能於普門道。救一切眾生。受惠必報德。眾生常情見。以情報菩薩。掉棒打空月。空月若知痛。菩薩乃受供<span class='note-inline'>(讀本草)</span>。</p>
<p>眾生無苦不呼名。菩薩不應誰復救。救苦慈威苦感生。苦是眾生大悲父。若謂菩薩願力深。一切世間苦皆度。作是觀者非善觀。善觀聖凡苦為本。若人頓了苦性空。菩薩爾時乃始現。現時電火喻莫齊。分別音聲皆可見。</p>
<p>初針至後針。線線曾不斷。由引乃成滿。滿豈有成耶。滿既非功立。引亦何初始。若能如是觀。繡者不可得。諸人善思念。菩薩即現前<span class='note-inline'>(綉像)</span>。</p>
<p>寒谿古岸。細柳疎篁。裙帶微飄。岩花泛香。隻籃雙鯉人在舟藏。無擇知愚。一瞻容光。刀山火聚。毒藥沸湯。凡百諸苦。洒然都忘。眾生熱惱。本自清涼。即覺橫夢。認奴作郎。勞彼至人。大慈多方。以魚為鼓。聲震八荒。縱爾闡提。聞腥亦喪<span class='note-inline'>(魚籃)</span>。</p>
<p>三災九橫。八難二求。罪福無常。圓通自在。罪若有主。福不可修。福若常恒。罪不可洗。兩俱無力。悲智圓成。如見一花。春非有際。雲巒海岸。朽宅青蓮。烟波渺瀰。菩薩欲語<span class='note-inline'>(海湖)</span>。</p>
<p>春山方青。桃花正開。天男大士。掛坐岩臺。花枝鸚鵡。側窺童子。唱酬本調。誰領斯旨。脚底有耳。耳中有眼。觀一切音。理豐言簡<span class='note-inline'>(天男)</span>。</p>
<p>無際海濤中。雲山忽簇簇。魚龍及蝦蟹。猿狖并麋鹿。朝暮聽潮音。共沾慈悲福。人為萬物靈。睹此應痛哭。異類尚歸依。汝曹徒碌碌。浮生若漚泡。交臂顏<span class='corr'>已</span>禿。童子不畏險。衝波頻仰伏。剎那根塵空。妙相春可掬。著眼嵐霧合。陰森惟紫竹。吳郎寄逸想。大地梅花馥<span class='note-inline'>(梅花道人畫像)</span>。</p>
<p>眾生有苦菩薩救。菩薩最初苦誰拔。若使更有所拔者。痛思拔拔何窮<span class='corr'>已</span>。忽然智訖情枯時。海月雲山菩薩語。猛獸刀林及火坑。驚雷雹電慈悲鼓。此聲寧分聖與凡。一歷耳根無不死。是故觀音度眾生。空華落影春光始<span class='note-inline'>(海月)</span>。</p>
<p>眼耳鼻舌身。此五本來妙。瞥爾明了起。五根如膠盆。一切好惡聲。觀音以目聽。有時則不然。耳聞不異眾。由聞達無聞。同入普門海。眼耳俱一境。惟根不相等。所證了無別。歸源浪分轍。有能則有所。所忘能亦滅。能既隨所盡。忘功不屬能。能盡所隨化。功亦不屬所。究竟兩無功。悲智妙莫測。二輪碾大夜。譬若杲日出。手尚多無數。慈威寧有常。眼不局面上。掌中亦放光。例以毛髮推。手眼復過是。世見大悲驚。驚則駭而惑。誰知即惑者。與菩薩無二<span class='note-inline'>(大悲)</span>。</p>
<p>我聞菩薩心。即是眾生性。眾生與菩薩。兩杓同一柄。若說菩薩度眾生。總是當人顛倒病。若說眾生憶菩薩。亦如斬頭求活命。且道如何即得藥病俱除。血脉不斷。觀音應現比丘身。補怛岩前行正令<span class='note-inline'>(比丘)</span>。</p>
<p>真觀聖凡情頓斷。大智現前菩薩露。悲觀慈觀利澤深。三草二木皆蒙潤。如是功德難思議。一切眾生願瞻仰。眾生眾苦本無盡。菩薩願力豈有窮。無窮願力度無盡。譬如環輪尋始終。眾生正當苦迫時。竭誠一念呼菩薩。菩薩聞呼以眼觀。呼者眾苦即時脫。若人知痛知不痛。不痛即是觀音力。一根入流諸塵消。八難滿證圓通覺<span class='note-inline'>(寶輪)</span>。</p>
<p>天風海濤。不與耳交。能用眼觀。眾苦氷消。三十二應。十四無畏。并二隨順。一心不生。無德不備。稍涉情塵。鏡上有痕。能所角立。橫見疎親。以心取心。陸地平沈。水豈溺人。人自溺津。自是是水。水不消瞋。八難之中。風火殆險。無形割物。假物逞威。苟外薪空。兩者勢窮。風火既爾。水力亦同。天機深者。知此萬了。未能神會。寧免顛倒。吾言甚平。奇討難曉。達本忘枝。合下自了。苦是導師。勿得憎之。離苦覓樂。有師無資。襲明功墜。並昧斯義。縞縞白衣。月豈在指<span class='note-inline'>(觀濤白衣以手指月)</span>。</p>
<p>提籃示人。踏入風塵。此一尾魚。明暗交陳。馬郎瞥地。牙齒生津。鎻骨挑後。出水方新<span class='note-inline'>(魚籃)</span>。</p>
<p>稽首大悲觀世音。所求云何而得道。惟願菩薩開示我。使我彈指獲圓通。圓通儻獲誓度眾。凡屬血氣有知者。一一領之入普門。菩薩以身為廣舌。開示現前所求者。汝若真欲得我心。我心只在汝日用。在眼數與色塵合。乃至在意與法和。汝能了色并餘塵。塵為復從何處生。若知塵塵所生處。六根自無樁立地。根塵廓落一精明。逈逈孤光埋不住。一切眾苦解脫師。以眼聞聲山說法。善財何處覓觀音。當問初求觀音人。是人身外尋菩薩。好堅一株成兩橛。曇郎化身端郎供。曇端俱從我口出。我若不得菩薩心。安能為渠通消息。菩薩若不得我教。淪墜愛河終不了。只今危坐石龕中。松韻泉聲粉枯寂。枯木花開香異常。鼻根難嗅耳根識<span class='note-inline'>(石龕)</span>。</p>
<p>觀音菩薩能救苦。未成菩薩苦誰救。往反推之救苦功。始終不見有功者。若人欲識觀世音。能解此贊即菩薩。眾生自然不須救。管取即如湯潑雪。</p>
<p>不以耳當。而以眼當。一切音聲。若存若亡。六根秀茂。片石昂藏。是誰鼻孔。大士眼眶<span class='note-inline'>(六根清淨)</span>。</p>
<p>稽首大悲觀世音。隱勝現此稚子相。周瞻七丈有餘許。狹習眾生猶生懼。所懼謂其身高大。不信世中有是人。吾因若輩說此偈。使其當處懼情消。頓了吾身大逾彼。請觀菩薩觀觀者。若有大小詎能觀。以能觀無大小故。是則能照大小境。即如觀空亦此觀。縱觀天地亦復然。至於以觀觀芥子。總是能觀之所了。能觀果小弗能大。安可復觀天與地。能觀果大不能小。亦復不能觀芥子。吾以妙觀察智尋。能觀畢竟非大小。能觀既其非大小。虗空天地莫可比。是三大者尚乃爾。何況七丈稚子相。哀哉癡兒不自觀。逐境分別生恐懼。若人於偈能返研。管取大笑諦信自<span class='note-inline'>(現七丈稚子相)</span>。</p>
<p>眾生有苦觀音救。觀音救苦自無苦。若自有苦能救人。自古至今無此理。譬如薪火煎冷水。水熱火本不曾濕。眾生墮落險難中。恐怖悲號求出離。誰知自<span class='corr'>己</span>悲號者。一切眾苦不能縛。眾苦能縛悲號者。水亦可熱火可濕。若人遇苦作此觀。鑊湯鑪炭常安樂<span class='note-inline'>(救苦)</span>。</p>
<p>普門不遠。日用之中。好惡顏色。觀音之容。能專此觀。物我本同。火聚刀山。春波和融。纔關思惟。菩薩潛踪。仰冀捄苦。首西面東。善財不禁。直得隱空。</p>
<p>眾人聖人。初非兩心。以不善用。致有升沈。水若外月。清而匪徹。月若外水。澈而有闕。互弗相外。能光能潔。眾人昧之。萬苦萃身。達身無待。待者皆神。以目觀聲。拯諸迷淪<span class='note-inline'>(水月)</span>。</p>
<p>奇峰翠竹。菩薩之眉。眉解說法。孰能聞之。直以眼觀。對境心安。刀山火聚。不異琅玕。外勁中虗。靈而我無。開彼七趣。悲拔三途。以智為日。霜雪消除。我覓罪相。女子之鬍。六根互用。何往不洞。洞在何處。在我毛孔。一孔一身。菩薩微塵。散滿十虗。月印萬津。善財欲捉。鸚鵡笑人。榮辱得喪。孰假孰真。蜜有中邊。背岩無春<span class='note-inline'>(竹林)</span>。</p>
<p>水外無心。觀者何物。心物苟辨。水觀乃得。得此觀時。無擇色空。十方三世。汪洋冲融。凡聖垢除。始圓妙容。三塗八難。無量劇苦。恒作是觀。刀山樂土。若作他觀。樂土刀山。冲融性水。苦海波瀾。魚龍擾擾。五欲是躭。愛源冀枯。須待驢年。菩薩悲之。以身為船。往來欲海。結清淨緣。眼聞濤聲。主客同玄<span class='note-inline'>(水觀)</span>。</p>
<p>雲濤無際中。片月何圓滿。菩薩月中坐。恐怖久<span class='corr'>已</span>斷。魚龍仰眉宇。出沒無定時。常念觀世音。濤聲入路奇。隔壁墮釵釧。相逢誰解薦。薦得魚即龍。防渠作雷電。電比石火忙。生心早失光。楊枝插淨瓶。風蕩學低昂。團蒲吉祥草。坐到何年了。眾生界未空。我亦和泥倒。聲若用耳聞。眼根渾錯照<span class='note-inline'>(水月)</span>。</p>
<p>稽首大悲觀世音。一切苦聲惟眼聞。刀山火聚成解脫。是時何處覓迷雲。長江浪高如雪山。我若無心水本閒。眾河流急喻閃電。就中有路透長安。長安風月雖然好。頭上燄光燒杏早。不藉三春出地雷。眾生蟄夢終不了。南無最勝觀自在。苦厄山中作良導。</p>
<p>我聞觀世音。初亦是眾生。因遇觀音佛。教眼觀聲音。菩薩領教<span class='corr'>已</span>。音聲用眼觀。生心觀不就。幾回多愁顏。愁苦觀不徹。觀久心忽裂。心裂知自遺。知遺見亦脫。知見雙忘時。眼觀音聲決。向時無量苦。今成悲智路。路由普門入。回互不回互。隔壁墮釵響。入路知幾個。觀聲善根深。見渠悅我心。我見觀音聲。朝暮常照臨。因聲薦此意。便能投鉢針。</p>
<p>菩薩眾生。初無異同。其心善用。先得圓通。我用不疑。太虗長風。游行自在。何物成封。用稍不善。疑情橫現。死生榮辱。魔面佛面。菩薩哀之。抉我障翳。頓還本明。光洞三際。過現未來。氷河蓮開。臂交徐行。足不染埃。水變琉璃。魚龍皆驚。浮沈無所。有眼如盲。聲若眼觀。琉璃豈非。善財氣急。自恨鈍機。</p>
<p>春在桃花。紅如血染。春在菩薩。慈悲無倦。左肘倚石。右手屈指。伸者惟二。二三之中。屈伸無住。若以住求。是謂死句。活句在何。桃花婆娑。花解說法。法遍恒河。聞者以眼。頓出愛波。</p>
<p>七稱觀音。三稱四弘。信手拈來。普字分明。指上有眼。眼界觀聲。自親而疏。眾苦消停。性能如是。緣生無生。刀山劒樹。苦痛難承。夜閒摸枕。大悲現形。交臂失之。跣足徒行。善財捕影。鸚鵡飛鳴。在而不見。楊枝礙睛。</p>
<p>謂此非實。普陀是真。隔垣釵墮。入借聲塵。聲可說法。色為大師。我無隱乎。爾欠諦思。三十二應。雌黃慈威。德山托鉢。杲日流輝。眼界聞鐘。眾苦息機。</p>
<p>雨餘芳草綠。編草成綠玉。趺坐玉溫潤。萬慮不煩濯。此心空潭清。垢淨忘邊幅。見者意自消。饒舌非我事。萬象解高論。聽者根豈具。惟不具根者。善聽萬象說。熾然常不停。眼根為媒妁。接引苦眾生。普門作安歇。淨瓶與楊枝。當面徒排設。</p>
<p>熱惱清涼。初無有常。用之何如。遂見短長。菩薩知此。所觀異人。聲聞於眼。人則耳塵。於眼聞音。法無淺深。情關坐斷。凡聖平沈。以此為門。門包虗空。有形無形。陶鑄此中。造化辭巧。陰陽難工。一毛多身。萬竅號風。聲作佛事。大悲之宗。智悲為航。願力無窮。樹葉為席。妙容盤膝。屈信在心。豈在形跡。碧草蒙茸。秋光何密。</p>
<p>眾生眼毒。菩薩眼慈。慈毒相反。難為相知。毒盈惡極。惡極罪深。萬苦交至。始呼觀音。觀音能捄。理折難通。眼界司聲。千災頓融。眾生知此。菩薩一同。</p>
<p>眾生無明。菩薩圓通。兩者諦觀。本非異同。三塗八難。眾苦靡窮。毒藥刀山。生心成封。拈來便用。用處渠逢。渠若是我。馬將喚龍。于茲薦取。悲智冲融。不涉安排。自然適中。重巖流水。舌相覆空。說法無盡。眼聞耳聾。萬般煩惱。六月松風。睡著善財。面西背東。</p>
<p>悲智之用。眾生本全。以我所故。圓而不圓。以苦為師。苦極深思。思之積久。心開神怡。寄根明發。用無順違。夜光在盤。自在而馳。生心卜度。火燒汝眉。菩薩哀之。方便備施。百千三昧。應身無疲。片月在空。萬影臨池。本無前後。豈有參差。刀山火聚。解脫之機。但覺畏怯。線<span class='corr'>刺</span>牛皮。</p>
<p>輕風生微波。異草生巖阿。菩薩自在坐。心念眾生多。瘦竹五六根。瓶中楊柳疎。大地本清涼。將何熱惱除。天風生海角。翠篠摩空虗。楊枝亦解舞。瓶水知湛如。女人欲成男。先將婬機枯。婬枯心清淨。定作大丈夫。童真剖恩愛。盡形守戒珠。參禪與學道。魔外難擾渠。忽開佛知見。以眼聞笙竽。分付董道人。精進長髭鬚。何必待來生。然後出迷塗。</p>
<p>六根不圓通。情念不能空。情忘念滅時。六根元互用。一作多佛事。多是一根功。八萬四千毛。個個無優劣。誰謂耳聞聲。誰道眼見色。聖凡無寸地。何母子先後。一念不生時。本光常獨露。圓通在蝮蝎。普門屬蛇虎。大士無功德。何讚復何毀。</p>
<p>以手為目。以珠為聲。虗空鯁骨。雜相無生。泉石清幽。寄此玉顏。半跏而坐。屈伸本閒。鸚鵡覔食。善財躲頑。呼之不來。不呼即還<span class='note-inline'>(持珠)</span>。</p>
<p>以濤為槎。並泛海涯。有力爭請。唯然朱家。魚龍哀鳴。水族失爺。既為人有。吾曹咨嗟。人憐黿鼉。禱佛冥加。凡彼濕生。心開覺花。人心佛心。達本無差。魚龍知此。咨嗟徒譁。心佛眾生。玉本無瑕。吳門緣熟。通玄地嘉。兩鉢雖破。二尊靈遐。見聞之輩。數若河沙。若毀若譽。毒鼓誰撾。有心無心。鼓實爪牙。癡子不解。打草驚蛇。蛇忽換骨。風雨橫斜。閃電光中。雷師開遮。石像鼻孔。或隆或窐。雪浪山崩。楮上行艖。水陸無虞。聖凡一車。運重致遠。手抱琵琶。有聲無聲。趙州賜茶。纔涉唇吻。波浪如麻<span class='note-inline'>(吳中二石佛)</span>。</p>
<p>稽首大悲觀世音。於音聲中作佛事。一切眾生受難時。號呼痛切即赴救。譬如淨月在天際。凡有水處皆遍入。水即眾生痛切心。月即菩薩方便力。刀山劍樹與鑊湯。黑風鬼國漂墮處。眾生命根將欲斷。菩薩委曲為之續。或遭饑饉寒病疫。子母不顧皆離析。菩薩身化衣食藥。令人歡喜復完聚。眾生設受愚癡苦。文字語言覩不悟。菩薩冥以甘露水。蕩除昏翳忽通達。世出世法觀掌果。了了分明永不惑。菩薩威神感即應。究竟俱我自心力。我心痛切若不真。有苦菩薩救不得。十四無畏及二隨。三十二應眾功德。若離我之痛切心。向外馳求寧有濟。我又諦觀此痛切。極力推求不見有。求之於苦苦無從。苦若有所豈能滅。我今號呼菩薩時。一切苦處成懽悅。是知苦樂總無常。眾生不了生順逆。寵辱紛紛夢正濃。幾度號呼喚不醒。惟愿菩薩愍我愚。冥熏加被喚即悟。悟後身心空裡花。愛憎生死龜毛拂。如是了知圓通失。菩薩無地可站立。無奈去作馬郎婦。以欲鈎牽度眾苦。譬如以毒攻毒疾。疾除毒亦了無所。何妨鬼臉與神頭。順行逆行普利益。我因房山一斗泉。得覩菩薩相好身。又於慈壽石碑上。乞食曾禮菩薩相。菩薩手提新篾籃。籃裡魚兒若活狀。蓮華艶冶襯光儀。令人瞻之生佛想。旃檀龍腦朝暮燒。香烟靄靄籠樓臺。供養富貴最無比。善財龍女常懽喜。惟有鸚鵡心不足。猶道枯淡難棲泊。誰知上方兜率寺。岩龕亦有觀世音。烟霞香火甚蕭索。超然不厭於寂寞<span class='note-inline'>(魚籃觀音)</span>。</p>
<p>菩薩未得道。涉世寧自在。一旦悟自心。解脫非障礙。非身無盡身。慈嚴相非一。無心周萬物。精照靡不徹。身心本三昧。眾生甘下劣。無苦中見苦。非樂中求樂。是謂顛倒想。難入圓通覺。</p>
<p>驚濤撼岱嶽。巨舟不敢渡。菩薩何所能。蓮華瓣襯足。去來若鴻毛。飄然離恐怖。蛟龍與黿鼉。一切諸水族。覩影生慈心。劍輪忽停住。南無觀世音。智願廣無盡。我既歸命禮。願一切如我。</p>
<p>本來一精明。迷成六和合。譬如水結氷。窒礙非通達。文殊選當機。菩薩聖中首。聞聲聲即心。心不見心故。心若能自見。眼亦可觀眼。如是頓了知。眾苦皆解脫。○開物成務。聖人之能。或經或權。緣生無生。威中有慈。不與威相遇。慈中有威。不與慈相值。如山出雲。如月臨水。如春著花。三者同現。不遇乃成。不值乃靈。惟成與靈。力在無功。大悲千手。手手有目。較此妙相。手眼何寡。寡為多母。多為寡子。多寡不到。智者自了。了則不疑。此相即我。我能疑我。入道之式。</p>
<p>五色令人目盲。五音令人耳聾。竹石而閒棲。身世。有無中則色之與聲。皆可入圓通。究其所以然。眼觀音之功。是故三塗八難。眾苦雲從。凡逆之與順。如清風之度松。</p>
<p>智海欲海。初無有常。心兮善用。欲海發光。倘不善用。罏炭鑊湯。以蓮為舟。普門浮游。即呼而應。未分馬牛。馬窺鞭影。馳不待再。牛拽大車。所往自在。魚龍鳥獸。水陸之儔。海印三昧。靡影不収。手中楊枝。時蘸雲濤。熱惱沾者。百苦頓消。以海為盞。魚龍在掌。眼觀龍鳴。晴空雷響。</p>
<p>心火既熾。境風扇之。凋殘本妙。八難險奇。度一食頃。如千百劫。相驚寵辱。成熟黑業。勞彼慈母。奔波成勞。等觀大地。如一子驕。求不得苦。急於燒眉。人間乏嗣。天上共悲。救苦尋聲。了聲之前。普門月滿。我願亦圓。求女得女。求男得男。自心現量。菩薩之貪。若問幾許。手中數珠。童男童女。轉處自如。</p>
<p>吾嘗觸逆境。熱惱燒肝肺。吾嘗遇順境。喜悅發毛孔。本來一吾耳。苦樂何多種。世以苦為苦。不以樂為惡。誰知苦不了。皆因樂為妁。此妁弗能遣。苦根安可拔。縱使苦樂盡。平受亦是<span class='corr'>刺</span>。是故觀世音。哀眾生三者。寔為諸惡源。眾苦之所集。於是設方便。教汝眼聞聲。入流成正覺。獲三十二應。得十四無畏。上下二隨順。廣菩薩悲智。且吾正苦時。猛獸與刀劍。一時俱歷受。楚痛莫能堪。號呼吾菩薩。忽想吾果痛。呼者復是誰。正痛又能呼。痛呼兩不涉。不涉而妄呼。何異夢蛇咬。方蛇夢咬時。怖畏不勝急。忽聞鼠翻盆。蛇我奚得失。</p>
</div>
<div class='div-other'><a id='mulu265' />
<p class='h2'>佛香庵旃檀觀音像贊<span class='note-inline'>(并序)</span></p><p style="margin-left:1em">析旃檀則無片不香。分滄海則無滴不濕。旃檀滄海。以心為母。故得心者可以為諸聖祖。大地母。馮生既逝。以情觀之。似水競東而不能返矣。吾聞萬物一物。萬人一人。所以聖人知此而迭用之。若然者此像既生。馮生果真逝乎。贊曰。</p>
<p>馮生果死。此像不存。此像既存。馮生奚往。如眼觀聲。清機歷掌。馮生有靈。莫忽吾想。</p>
</div>
<div class='div-other'><a id='mulu266' />
<p class='h2'>吳道子觀音變相贊<span class='note-inline'>(并序)</span></p><p style="margin-left:1em">凡畫之妙。不難於可見而妙。惟不可見。而妙著焉為難耳。故妙而可見者。易以平出。難以側形。唯遠視而彷彿側出。則非畫者逸想幻出。焉能不即而親。墨渝而神哉。故曰妙萬物而無累謂之神。神之所存。雖至朽之物。其生機觸心似不可掩。此不可掩者。寓萬物而靈。隨寓為君。君之所在。何物非臣。歲丁酉。余於董內翰家。瞻吳道子所畫觀音變相。三十二身。其精神態度。萬變錯出。譬如夜光之珠。在金盤之中。流轉自在。率不可以有思惟心。而計其所向也。或無心而非木偶。有思而非著想者。其可以知此哉。贊曰。</p>
<p>逸想所寄。非麤非精。觀音其師。寫我虗靈。筆筆畫著。緣生無生。一身眾妙。萬鏡一燈。可悅難即。欲離反冥。窮其所以。淵默雷霆。不貴耳聞。惟宜目聆。普門窈窕。意路難登。菩薩哀之。分光散形。為渠紹介。招手呼名。慈母聲咽。兒終不應。念茲心痛。徒自涕零。</p>
</div>
<div class='div-other'><a id='mulu267' />
<p class='h2'>髑髏觀音贊</p><p>觀音菩薩閒不徹。盡日觀身與夜接。觀去觀來見髑髏。枯然只在我眉睫。此時西施來作禮。菩薩淫心了不起。莫教出觀遭野狐。眼中見渠生懽喜。咄。是男是女皆如此。何必生心更愛憎。</p>
</div>
<div class='div-other'><a id='mulu268' />
<p class='h2'>准提菩薩贊</p><p>一心不生。萬用皆備。手臂錯執。超然無累。眾生熱惱。用處弗齊。以呪鑄習。蓮敷欲泥。</p>
</div>
<div class='div-other'><a id='mulu269' />
<p class='h2'>唐貫休畫十八羅漢贊</p>
<div class='div-other'><a id='mulu270' />
<p class='h3'>第一</p><p>十方一珠。三世一線。尊者有心。撥之豈轉。大顛春秋。韓愈綢繆。咨問幾何。立僧代酬。</p>
</div>
<div class='div-other'><a id='mulu271' />
<p class='h3'>第二</p><p>背倚枯槎。安知歲華。半邊鼻孔。落在誰家。出賣日月。破除大夜。戀幽之鬼。紛然驚詫。</p>
</div>
<div class='div-other'><a id='mulu272' />
<p class='h3'>第三</p><p>師觀一切。如母視子。子感母恩。脫[革*(華-(十*〡*十)+(人*〡*人))]懷美。拳拳握策。兩指矗天。蝸牛生角。雙塔燈懸。</p>
</div>
<div class='div-other'><a id='mulu273' />
<p class='h3'>第四</p><p>握中何物。佛祖不識。左手倚膝。口開可測。默如雷轟。聲在未聲。若以耳聽。離婁失明。</p>
</div>
<div class='div-other'><a id='mulu274' />
<p class='h3'>第五</p><p>心外無法。雲山此心。是身果有。定則難尋。瞑目巖室。即身非身。有緣見者。其孰弗神。</p>
</div>
<div class='div-other'><a id='mulu275' />
<p class='h3'>第六</p><p>忽然想逢。誤獨眼龍。扇上青山。流泉何窮。屈伸五指。二三無定。恣口雌黃。千峰鐘磬。</p>
</div>
<div class='div-other'><a id='mulu276' />
<p class='h3'>第七</p><p>紺目澄碧。萬象莫逃。併握支頦。恐難堅牢。喉深如谷。開口便淺。不過三寸。閉藏孰辨。</p>
</div>
<div class='div-other'><a id='mulu277' />
<p class='h3'>第八</p><p>視身如雲。雲豈異身。鉢水楊枝。眾生之春。老松糾盤。風雨所在。無限龍蛇。恣其變態。</p>
</div>
<div class='div-other'><a id='mulu278' />
<p class='h3'>第九</p><p>飲啄之餘。消閒梵書。橫眸數墨。自卷自舒。白㲲鳥跡。鴻飛雪嶺。隨風斷續。野水留影。</p>
</div>
<div class='div-other'><a id='mulu279' />
<p class='h3'>第十</p><p>肘閣雲石。手還在空。袒肩持杖。眼視飛鴻。謂彼神用。其誰不備。有無非酒。飲者皆醉。</p>
</div>
<div class='div-other'><a id='mulu280' />
<p class='h3'>第十一</p><p>此木童子。有身無手。藉師成功。師手我有。用處隨宜。癢非在皮。待爬而除。問孰了知。</p>
</div>
<div class='div-other'><a id='mulu281' />
<p class='h3'>第十二</p><p>以眉說法。口吻俱閒。舒卷自在。長短之間。偶將為繩。束縛虗空。安置芥子。江山無窮。</p>
</div>
<div class='div-other'><a id='mulu282' />
<p class='h3'>第十三</p><p>口閉不開。誰知齒缺。舌根輕搖。一任賞罰。抱膝而坐。屹如枯株。欲昏未昏。以此自娛。</p>
</div>
<div class='div-other'><a id='mulu283' />
<p class='h3'>第十四</p><p>一掌五指。屈伸無常。如風玩柳。枝豈主張。謂屈謂伸。始終環輪。勞勤夢想。尊者爾瞋。</p>
</div>
<div class='div-other'><a id='mulu284' />
<p class='h3'>第十五</p><p>大悲菩薩。手眼百千。用既皆備。照何不圓。經珠與杖。并治妄想。念若未起。一虧喪兩。</p>
</div>
<div class='div-other'><a id='mulu285' />
<p class='h3'>第十六</p><p>指麾佛魔。把柄在我。雷厲風飛。縱操皆可。驢駝馬載。並足還錢。予奪生心。虗空有邊。</p>
</div>
<div class='div-other'><a id='mulu286' />
<p class='h3'>第十七</p><p>兩眉如風。兩目如海。經在面前。宛然有待。一毛山河。劫歷難窮。謂遠謂近。瓶之貯空。</p>
</div>
<div class='div-other'><a id='mulu287' />
<p class='h3'>第十八</p><p>微塵既剖。經始現前。文句無多。歷觀窮年。了知在我。不在于經。兩者有常。牛皮見星。</p>
</div></div>
<div class='div-other'><a id='mulu288' />
<p class='h2'>又十八羅漢贊</p>
<div class='div-other'><a id='mulu289' />
<p class='h3'>第一</p><p>枯槎生花。非耳不見。額鼻俱聳。春光何限。屈伸有常。機絕抑揚。三直兩曲。臂肱堂堂。</p>
</div>
<div class='div-other'><a id='mulu290' />
<p class='h3'>第二</p><p>頭疑恠石。髮如飄柳。一手持珠。以珠代口。莫驚濶頷。具體而閒。顛倒佛頭。依稀德山。</p>
</div>
<div class='div-other'><a id='mulu291' />
<p class='h3'>第三</p><p>衣卸肩出。碧眸注經。此經甚深。大夢雷霆。文字非實。實非文字。獨垂一足。兩手自恣。</p>
</div>
<div class='div-other'><a id='mulu292' />
<p class='h3'>第四</p><p>視經垂頭。肩背吞耳。泉出地中。湛然存紙。嶺南老盧。柴擔暫停。待查龍藏。無所住心。</p>
</div>
<div class='div-other'><a id='mulu293' />
<p class='h3'>第五</p><p>兩手支頷。恐其墮地。口開齒露。眼迸心睡。心睡身忘。石無施剛。石忘我足。沒入何妨。</p>
</div>
<div class='div-other'><a id='mulu294' />
<p class='h3'>第六</p><p>一心不生。我即龕巖。波浪衣紋。泉鳴翠巉。眼雖不開。光照六合。明暗兩忘。見精非雜。</p>
</div>
<div class='div-other'><a id='mulu295' />
<p class='h3'>第七</p><p>以杖倚額。額為杖架。一肩孤聳。並足酬價。杖額不同。主賓何功。唯肩與足。空磕虗空。</p>
</div>
<div class='div-other'><a id='mulu296' />
<p class='h3'>第八</p><p>琉璃與鉢。內外洞然。目注其中。五臺現前。白雲卷舒。百狀千態。故埋松根。逞其自在。</p>
</div>
<div class='div-other'><a id='mulu297' />
<p class='h3'>第九</p><p><span class='corr'>斂</span>肩抱膝。果何所思。我所思者。心精思遺。思遺而坐。寬窄皆可。石本無相。吹毛莫躲。</p>
</div>
<div class='div-other'><a id='mulu298' />
<p class='h3'>第十</p><p>腕為杖主。手復持珠。更恐心放。托經自娛。秋空雁鳴。梵字參差。以此贊佛。耆年了知。</p>
</div>
<div class='div-other'><a id='mulu299' />
<p class='h3'>第十一</p><p>怒髮衝冠。惟思不然。刈茅非钁。一怒盡蠲。三屈兩伸。卷舒一手。瞋為佛事誠不請友。</p>
</div>
<div class='div-other'><a id='mulu300' />
<p class='h3'>第十二</p><p>腦後無際。枕馮高岩。手中所握。扇塵同函。雲沸無心。偶遮半面。其誰作禮。直不我見。</p>
</div>
<div class='div-other'><a id='mulu301' />
<p class='h3'>第十三</p><p>面圓如楪。五官併宂。分彊割界。漂杵流血。眾部之君。眉應不羣。坐妨曲折。行則拖雲。</p>
</div>
<div class='div-other'><a id='mulu302' />
<p class='h3'>第十四</p><p>背若果有。痒爬難除。果然無背。爬痒非虗。往復觀察。情枯智訖。池成月來。眼底見佛。</p>
</div>
<div class='div-other'><a id='mulu303' />
<p class='h3'>第十五</p><p>眉揚目朗。彈指肅然。即此為舌。法沾人天。誰為虎子。牙爪鋒利。具而不張。野干爭避。</p>
</div>
<div class='div-other'><a id='mulu304' />
<p class='h3'>第十六</p><p>肩長無用。聊可倚杖。膝亦空閒。承經何恙。莫嫌眉長。飄拂岩龕。不碍眼光。湛如寒潭。</p>
</div>
<div class='div-other'><a id='mulu305' />
<p class='h3'>第十七</p><p>抱杖伸指。非三惟兩。以靴藏足。靴脫足爽。風致疎閒。巢由之閒。髮鬚若存。鼻孔蚤露。</p>
</div>
<div class='div-other'><a id='mulu306' />
<p class='h3'>第十八</p><p>衣不掩胸。心同虗空。握拳誰擊。開口漏風。謂手按膝。膝無我人。謂膝承手。手原屬身。</p>
</div></div>
<p class='juan'>紫栢老人集卷之十七</p></div>
</div><!-- end of div[@id='body'] -->
</body></html>