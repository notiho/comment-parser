<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu307' />紫柏老人集卷十八</p><p class="byline">明　憨山德清　閱</p>
<div class='div-other'><a id='mulu308' />
<p class='h2'>唐貫休畫十六應真贊</p>
<div class='div-other'><a id='mulu309' />
<p class='h3'>第一賓度羅䟦囉墮闍尊者。一手持杖。而手屈二指。膝上閣經而不觀</p><p>杖穿虎口。餘指閒屈。以此為人。喚渠何物。頭顱異常。隆而復[穴/爪]。巖底雙眸。光芒難遮。</p>
</div>
<div class='div-other'><a id='mulu310' />
<p class='h3'>第二迦諾迦伐蹉尊者。雙手結印而杖倚肩</p><p>形如枯木。忽開面門。須眉之閒。眼挂鼻掀。楖栗一條。拳拳握牢。有心無心。筆墨難描。</p>
</div>
<div class='div-other'><a id='mulu311' />
<p class='h3'>第三迦諾迦䟦黎墮闍尊者。骨瘦稜層。目瞠而眉橫如劍。右手執拂。左手按膝</p><p>骨齊枯柴。物我忘懷。眼露眉橫。見人活埋。右手握拂。抑揚雌雄。聳肩並足。龍象之宗。</p>
</div>
<div class='div-other'><a id='mulu312' />
<p class='h3'>第四蘇頻陁尊者。趺坐石上。右手握拳。左手按膝。眉長覆面</p><p>一手握拳。一手閣膝。累足而坐。萬古一日。面部少寬。頭多峰巒。若問法義。兩眉覆顴。</p>
</div>
<div class='div-other'><a id='mulu313' />
<p class='h3'>第五諾矩羅尊者。雙手執木童子爬癢</p><p>俄覺背痒。手爬不能。用木童子。一爬痒停。未癢癢無。既癢爬除。敢問尊者。此癢何如。</p>
</div>
<div class='div-other'><a id='mulu314' />
<p class='h3'>第六䟦陀羅尊者。匾腦豐頥。瞠目上視。手<span class='corr'>掐</span>數珠</p><p>春秋幾何。晝夜百八。珠轉如輪。聖凡生殺。腦額欠肥。偏頗所希。眼光射空。鳥駭停飛。</p>
</div>
<div class='div-other'><a id='mulu315' />
<p class='h3'>第七迦理迦尊者。宴坐石上。眉長繞身</p><p>面不盈楪。五官分職。聲色香味。各有法則。身無一尋。眉長丈餘。以此為舌。隨時卷舒。</p>
</div>
<div class='div-other'><a id='mulu316' />
<p class='h3'>第八伐闍羅弗多尊者。露肩交手。注目視經</p><p>貝多展石。橫眸讀之。交臂露肩。心有所思。空山無人。老樹為伴。風弄新條。如柔如斷。</p>
</div>
<div class='div-other'><a id='mulu317' />
<p class='h3'>第九戒博迦尊者。側坐。正見半面。一手執扇拂。一手屈三指</p><p>在手握扇。右手握拳。眾人之見。我則不然。以扇握手。拳亦何有。作是觀者。雲山我肘。</p>
</div>
<div class='div-other'><a id='mulu318' />
<p class='h3'>第十半託迦尊者。雙手持經。縮頸聳肩。注目視之</p><p>肩高枕骨。目迸天裂。經轉雙瞳。清機漏洩。風月無主。煩茲耆年。是龍是蛇。逐句試宣。</p>
</div>
<div class='div-other'><a id='mulu319' />
<p class='h3'>第十一羅怙羅尊者。撑眉怒目。手有所指</p><p>怒則不喜。雙目如劍。眸子流火。晴空電閃。凡有邪思。指之即空。本光獨露。如日在中。</p>
</div>
<div class='div-other'><a id='mulu320' />
<p class='h3'>第十二那伽犀那尊者。擎拳拄頷。開口露舌。見喉而大笑</p><p>目動眉搖。開口見舌。以誠悟物。擎拳曲折。背後雲山。流泉潺潺。不以耳聞。我心始閒。</p>
</div>
<div class='div-other'><a id='mulu321' />
<p class='h3'>第十三因揭陀尊者。杖藜倚肩。左手托經。垂頭而注視。右手<span class='corr'>掐</span>珠</p><p>降伏其心。使心不閒。珠輪指上。經置掌間。猶恐其放。杖倚腹肩。以經視眼。心遊象先。</p>
</div>
<div class='div-other'><a id='mulu322' />
<p class='h3'>第十四伐那婆斯尊者。六用不行。入定岩谷</p><p>心如死灰。形如槁木。神妙萬物。蒼巖骨肉。鐵磬誰鳴。空谷傳聲。呼之不聞。不呼眼瞠。</p>
</div>
<div class='div-other'><a id='mulu323' />
<p class='h3'>第十五阿氏多尊者。雙手抱膝而開口仰視。齒牙畢露。脫去數枚</p><p>抱膝何勞。頭顱岧嶤。纔開口縫。舌相可描。以眼說法。開合無常。明暗代謝。奚累此光。</p>
</div>
<div class='div-other'><a id='mulu324' />
<p class='h3'>第十六注茶半託迦尊者。倚枯槎而書空。腰插椶扇一握。上畫日月</p><p>古樹苔垂。指頻屈伸。請問大士。為我為人。椶扇一柄。匪搖風生。無邊熱惱。披拂頓清。</p>
</div></div>
<div class='div-other'><a id='mulu325' />
<p class='h2'>達磨贊</p><p>航海東來。唱傳佛心。斷臂求之。了不可得。一場懡㦬。阿誰受屈。五乳峰前。太煞狼籍。皮肉骨髓。腥氛逆鼻。只今聞著。還云不識。</p>
</div>
<div class='div-other'><a id='mulu326' />
<p class='h2'>旃檀乾闥婆神王贊</p><p>無生路絕。有生門開。聖人之權。變化莫猜。現容威猛。慈母之痛。凡有赤子。愛如麟鳳。</p>
</div>
<div class='div-other'><a id='mulu327' />
<p class='h2'>龍樹尊者道影贊</p><p>稽首龍樹尊。無端現月輪。若無那提婆。敗闕不堪聞。且道遮老漢。末後轉身一句子作麼生。咄。外道五千成佛去。自家端只陷泥犂。</p>
</div>
<div class='div-other'><a id='mulu328' />
<p class='h2'>康居國會尊者像贊<span class='note-inline'>(并序)</span></p><p style="margin-left:1em">嘗聞孫權初見會公。疑其形服。及求舍利有騐。遂建浮圖。嗚呼。人心多疑。皆生於有欲。有欲則計利害。利害未決。疑從是起。殊不知一心不生。凡聖平等。本光圓滿。利害奚從。眾生昧此。聖人悲之。不遠千萬里。抱夜光而投人。人猶按劍痛哉。</p>
<p>身非我有。心亦無常。身心之外。更復何當。三稱如來。血淚沾裳。終古之痛。為誰著忙。知公者希。公德難量。舍利昭靈。示現無方。嗟予小子。濫墮僧行。中秋之夜。一接容光。慈嚴流注。沃我焦腸。此情此恩。芥劫難忘。</p>
</div>
<div class='div-other'><a id='mulu329' />
<p class='h2'>康居國會尊者像贊寄憨公<span class='note-inline'>(并序)</span></p><p style="margin-left:1em">三國為英雄之聚。亦刀兵之聚。慈悲般若。無有入處。而康祖一錫浮江。三稱如來。兩目流血。舍利投瓶。光燦六合。澤綿千古。是時也。吳之君臣。莫不為之動心變色。即事徵理。知有佛而不疑。六度既譯。安般門開。無擇黑白。得法眼淨。與夫禪思入微者。不可計算。皆我祖為之嚆矢也。茲憨山清大師。因弘法戍瘴海。善以慈心三昧。普使朽骨生春。聖華居士。聞風感慕。特寫祖影。寄上曹溪。以為大師影響。嗚呼。曹溪肉佛所現。自唐及宋。飲曹溪而得道者。代不乏人。邇來曹溪涸矣。搖林蕭然。又藉憨師以謫戍為波瀾。而曹源復活。康祖分身。髑髏眼開。恒沙難喻。豈可以有思惟心。測其功德淺深者哉。達觀道人。不解逆風把柁。但解順水推船。為之贊曰。</p>
<p>康祖來吳。清公謫粵。髑髏大師。金剛眼突。瘴海之慘。骨<span class='corr'>刺</span>魂驚。大師得戍。彌感聖明。曹谿蠱毒。飲者皆喪。大師飲之。銷盡諸障。指撮舍利。康祖之貪。貪不為我此心何慚。弘法得罪。命如單絲。千里瘴嶺。芒鞋踏遍雷道岧嶤颶風正高。鉢瓶孤逝。舌相昭昭。南粵魍魎白日鼓掌。我若無心。菩薩影響。有心應之。康祖愚癡。章甫之國。其誰不疑。石頭之別。肝膈氷冷。丁生吹火。寫康祖影。緣影得心。心忘性冥。大用無常。鐘以眼聽。根塵主客。収放夢醒。掌擎瑤塔。牢山之頂。</p>
</div>
<div class='div-other'><a id='mulu330' />
<p class='h2'>潭柘山嘉福寺觀音殿足跡贊<span class='note-inline'>(并序)</span></p><p style="margin-left:1em">夫差雪恥而破越。勾踐嘗膽而亡吳。伍員覆楚。申包胥哭秦庭以復楚。皆苦心志。勞筋骨。積歲月。忘寒暑。而後其願始克。今此道人。以有情之踵。磨無情之[缶*專]。[缶*專]穿跡成。雙趺宛然。使後之見者。毛髮俱豎。涕淚交下。懈怠之習。精進之光。雲迸日露。以夫差等四子。心力所積。較此道人。足力淺深。其何如哉。余感而贊之。不惟見賢思齊。願人人因贊生奮。因奮生恒。因恒生克。贊曰。</p>
<p>頂禮道人雙足跡。身毛不覺忽俱豎。無始懈怠習頓除。覺天雲迸精進日。逆想斯人初未逝。朝暮殷勤禮大士。心注聖容口稱名。形骸屈伸安可計。積日成月月成時。積時成歲歲成劫。如是積漸難盡言。水滴石穿心力至。辟如千里始初步。又如合抱生毫末。以踵磨[缶*專][缶*專]漸易。[缶*專]易精進猶未<span class='corr'>已</span>。[缶*專]穿大地承足底。地穿有時人不見。我獨了了無疑異。因之耿耿生悲泣。願我從今頂禮後。精進為足踐覺地。境緣逆順湯潑雪。又如利刀破新竹。迎刃而解觸熱消。在在處處常自在。又願見聞此跡者。剎那懈怠皆氷釋。</p>
</div>
<div class='div-other'><a id='mulu331' />
<p class='h2'>自贊</p><p>以石為屋。初無成敗。風塵負情。水月償債。寂寞心珠。虗空眼界。田衣拱默。累足揑恠。咦。是教是宗俱不會。象先富貴有誰爭。</p>
<p>或言汝廓落。吾笑汝褊窄。見善便懽喜。見惡即不樂。善惡未忘懷。安可入無著。又言汝了了。自了復度眾。信汝如活佛。朝夕生殷重。吾知汝見思尚在。法空未登。帶情說法。誑諸聾盲。吾聞知人者智。自知者明。汝於兩者。何者為衡。咦。帶情說法情何物。明暗相參作者知。</p>
<p>汝若是我。世出世閒種種好醜。一點也瞞你不得。我若是汝。一切逆順關頭。死生路口。如風過樹。如雲觸石。雖然如此。也未必是老漢本色事。若舉本色。管取凡聖魂消。毒鼓無聲在。有人不知汝脚根立處。橫搜豎覓。究竟汝生緣何處。但向伊道。自笑行蹤如野鶴。前岡飛倦有長松。</p>
<p>渠是我兮。我何所存。我是渠兮。渠何所留。生心揀別兮。血脉斷流。不揀別兮。儱侗宗猷。枯木開花兮。頑石點頭。當家種草兮。皮裏春秋。咦。相逢莫道無機智。多少魚龍銀海中。</p>
<p>汝這漢。閒多管。見人便勸學菩提。更解談長與說短。松江月。誰能識。今宵皎皎懸空碧。無限魚龍吸影忙。江濤滾滾渾泥出。阿庵努眼石灰湯。水晶庵內離婁窟。個中夢。春浪急。蠱毒之家水莫喫。知不知。命根斷。命根斷時何處立。翻得身來夢<span class='corr'>已</span>醒。黃金總是虗空骨。</p>
<p>牛首峰頭。獻花岩畔。不憚烟霞訪老儂。因緣往日曾相結。浮玉雲。金鰲月。廣長舌相分明說。江北江南春本同。桃紅李白顏分別。且道分別個甚麼。誰家竈裡火無烟。一任旁吹閒不徹。</p>
<p>問渠何處人。南北恣超放。有時觀驚濤。或復嘯層嶂。山水癖最深。膏肓莫可況。天子不得臣。諸侯不得黨。死生視一條。榮辱豈二想。更有一般拙。輕重不自量。直饒佛與祖。也要稱斤兩。境風逆順時。行藏任跌宕。虗舟橫急湍。魚龍憑覆仰。虎兕固知暴。錫環振偏響。忌諱吉亦凶。憨癡衰亦旺。首尾俱坐斷。中心拄子喪。善善而惡惡。譽譽而謗謗。觸途皆有入。生心蚤成障。憶昔登葛洪。反䇿天水漲。河梁羅黑白。掉頭明月上。陳侯即普賢。清光本一樣。永寧暮鐘動。幾回思鐵杖。高踪不可追。令人殊悵怏。朗空不遠來。碧雲索爾像。信口敘疇昔。持歸常供養。</p>
<p>諸方禪和子。誰不有生緣。惟汝初不語。水中涵碧天。無風浪自寂。有影色本然。若謂是僧兮。依希具髭髯。若謂是俗兮。眼空鼻祖禪。若謂不可名。假號何駢駢。慣用明暗鎚。鎚破無底船。且道船底破時。向什麼處安身立命。落得智香薰法界。吳江烟水本依然。</p>
<p>陰陰紫柏覆枯禪。一道神光照大千。世上難逢開口笑。雲邊常得枕流眠。</p>
<p>汝即吾兮。片月在天。影臨千㵎。吾即汝兮。智訖情枯。泥牛作吼。且道誰家曲調。咄。海山雲盡花巖出。光德庵前春水深。</p>
<p>汝即我兮全無覺知。我即汝兮妄想紛飛。合則非一。離則愈疑。縱有龍樹之明。鶖子之智。亦難辨伊。伊賦性豪縱。腸肚儱侗。繩墨不拘。利害如夢。頗具英雄之心。而無功名之志。所以難留於塵樊。只宜放浪於泉石。更有一種傲性。自謂佛祖是鈍根才料。黧奴白牯堪與交遊。有時引教證宗。引宗印教。有時荊棘瓦礫般般是寶。有時珊瑚瑪瑙不值糞草。一片舌頭褒貶無定。是非亂統。有恩處不異冤仇。無情處慣肯淹留。最是喜怒不常。如嬰兒模樣。我看你對人不設機關。觸著胡談漢談。惹得別人憎愛。自猶如癡如憨。紅禪衣一領披之喜懽。若被一箇青眼郎君覷破。我看你不值一錢。呵呵呵。誰薦此。權衡在手任抑揚。要人活兮死即死。</p>
<p>朝供養。暮供養。喜怒無常情識浪。但能直下死偷心。此是老儂真妙相。紫羅袍。舊袈裟。兩種看來何者佳。旃檀狗糞分明在。凡聖關頭路不賒。如此會。無向背。流水青山渾不昧。只此不昧火中蓮。香光戒月無瑕纇。</p>
</div>
<div class='div-other'><a id='mulu332' />
<p class='h2'>血書金剛經贊</p><p>稽首金剛經。般若最堅利。一切有為法。無能越此者。若人見一字。或復聞一句。乃至四句等。功德難思議。墨書不若銀。銀書不若金。金書不若血。娑婆震旦國。有大精進女。視身等漚泡。知心本幻化。一念堅固信。歷<span class='corr'>刺</span>十指血。書此無上寶。願彼見聞者。頓空身心執。持此金剛劍。斷一切憎愛。如是妙利益。不求人之福。回向般若海。澡我五漏身。獲淨七寶體。童真割世染。早遇明眼師。悟心為佛子。弘彼妙法華。聲震微塵剎。無心及有心。非緣培聖種。況我血書經。果報寧虗誑。</p>
</div>
<div class='div-other'><a id='mulu333' />
<p class='h2'>憍陳如比丘贊</p><p>瑤宮金闕。視等微塵。不以富貴。而勤此身。雲山蒼蒼。借石為床。心如虗空。僧中之王。田衣被物。鼻孔昂藏。荷擔大法。苦海津梁。頭顱圓滿。螺髮久除。欲覓一莖。雪觸紅爐。稽首陳如。比丘之祖。續佛心燈。光傳終古。此光非月。月有圓缺。不圓缺者。苾蒭當說。說而不聞。自沒迷雲。煩他木石。饒舌驚羣。驚而忽省。楊枝救病。瓶解參禪。奉如來命。泉響千峰。眼觀正令。</p>
</div>
<div class='div-other'><a id='mulu334' />
<p class='h2'>竹杖贊</p><p>此君何來。愜我素懷。拄有撑無。峨眉五臺。手如持杖。杖不持手。直下便見。兩頭莫走。</p>
</div>
<div class='div-other'><a id='mulu335' />
<p class='h2'>寒山拾得贊</p><p>兄持數珠。弟握掃帚。若問雌雄。泥牛哮吼。山林市城。共覓無生。取像會意。撥粗得精。</p>
</div></div>
<div class='div-other'><a id='mulu336' />
<p class='h1'>頌古</p><p style="margin-left:1em">楞嚴經。佛告阿難。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。湛堂準禪師頌曰。老胡徹底老婆心。為阿難陀意轉深。韓幹馬嘶。芳草渡。戴嵩牛臥綠楊陰。頌曰。</p>
<p>蒼龍慣喜臥重泉。頷下驪珠愈燦然。借問有誰能抉得。化為日月照山川。</p>
<p style="margin-left:1em">南泉因東西兩堂。各爭猫兒。師遇之。白眾曰。道得即救取猫兒。道不得即斬却也。眾無對。師便斬之。趙州自外歸。師舉前語示之。州乃脫草履安頭上而出。師曰。汝適來若在。即救得猫兒也。頌曰。</p>
<p>設使南泉不舉刀。草鞋何地賣風騷。相逢若問兩堂客。鼻直橫眉總姓猫。</p>
<p>猫兒未必直千金。惹得堂頭亦動心。信手一刀成兩段。草鞋帶去血淋淋。</p>
<p style="margin-left:1em">黃<span class='corr'>蘗</span>云。汝等盡是噇酒糟漢。還知大唐國內無禪師麼。時有僧問諸方聚眾。為什麼却道無禪師。師曰。不道無禪祇是無師。頌曰。</p>
<p>年去年來噇酒糟。迷花醉柳浪滔滔。雙眸驢糞換將去。含笑臨行奉一斝。</p>
<p style="margin-left:1em">德山一日飯遲。托鉢下堂。時雪峰作飰頭。見便云。這老漢鐘未鳴。鼓未響。托鉢向什麼處去。師便歸方丈。峰舉似巖頭。頭曰。大小德山。未會末後句。師聞。令侍者喚來。問。汝不肯老僧那。頭密啟其意。師乃休去。至明日升堂。果與尋常不同。頭至僧堂前。撫掌大笑曰。且喜老漢會末後句。雖然如是。只得三年。師果三年而歿。頌曰。</p>
<p>瞽叟掘井迫舜入。象却忙忙填土石。悲哉舜兮何時出。度門未必是真賊。</p>
<p style="margin-left:1em">又。</p>
<p>鐘鳴喫飰家常事。老漢偏渠托鉢先。不是雪峰親勘破。巖頭管取亦茫然。</p>
<p style="margin-left:1em">又。</p>
<p>垂垂白髮出堂來。一鉢高擎果異哉。不是巖頭親點破。至今眼睡未曾開。</p>
<p style="margin-left:1em">吉州禾山無殷禪師示眾曰。習學謂之聞。絕學謂之隣。過此二者謂之真過。有僧問如何是真過。師曰。禾山解打鼓。曰如何是真諦。曰禾山解打鼓。又問即心即佛。則不問如何是非心非佛。師曰。禾山解打鼓。曰如何是向上事。師曰。禾山解打鼓。頌曰。</p>
<p>崑崙為竿兮長江絲。泰山為餌兮釣鯨鯢。咄。恠底桃花風雨急。魚龍總為浪頭迷。</p>
<p style="margin-left:1em">白雲守端禪師往參楊岐。岐一日忽問受業師為誰。師曰。茶陵郁和尚。岐曰。吾聞伊過橋遭攧有省。作偈甚奇。能記否。師誦曰。我有明珠一顆。久被塵勞關鎻。今朝塵盡光生。照破山河萬朵。岐笑而趨起。師愕然。通夕不寐。黎明咨詢之。適歲暮。岐曰。汝見昨日打歐儺者麼。曰見。岐曰。汝一籌不及。渠師復駭曰。意旨如何。岐曰。渠愛人笑。汝怕人笑。師大悟。頌曰。</p>
<p>從來伯樂九方臯。帶顧駑駘價倍高。怕笑只因心有負。一籌不及野狐曹。</p>
<p style="margin-left:1em">又。</p>
<p>江上貪觀浪勢高。被人奪却手中橈。孤舟風蕩渾無主。一笑分明殺活刀。</p>
<p style="margin-left:1em">頌雪峰汝虎。</p>
<p>光還自照心無恐。汝虎誰知光正圓。最苦者僧成異類。人身一失幾時全。</p>
<p style="margin-left:1em">頌隔壁聞釵釧聲。</p>
<p>耳外有聲無是事。除聲有耳事還無。燈前往復觀聲耳。五色糞中得一珠。</p>
<p style="margin-left:1em">頌五蘊山前一段空。</p>
<p>有我時時背主公。我無何處不相逢。刀山火聚閒遊戲。不負山前一段空。</p>
<p style="margin-left:1em">僧問趙州。萬法歸一。一歸何處。州云。我在青州。做領布衫重七斤。頌曰。</p>
<p>七斤衫子製青州。半月沉江魚憚鈎。恠底蒼龍終是別。一歸何處解遨遊。</p>
<p style="margin-left:1em">臨濟。尋常上堂曰。汝等諸人赤肉團上。有一無位真人。常在面門出入。照天照地。自汝諸人。未能薦得。頌曰。</p>
<p>無位真人乾屎橛。一名兩實使人猜。他家自有通人在。豈似韓盧逐塊來。</p>
<p style="margin-left:1em">浮山法遠禪師。暮年休於會聖巖。敘佛祖奧義。作九帶曰。佛正法眼帶。佛法藏帶。理貫帶。事貫帶。理事縱橫帶。屈曲垂帶。妙叶兼帶。金針雙鎻帶。平懷常實帶。學者既<span class='corr'>已</span>傳誦。師曰。若據圓極法門。本具十數。今此九帶。<span class='corr'>已</span>為諸人說了。更有一帶。還見得麼。若也見得親切分明。却請出來對眾說看。說得分明。許汝通前九帶圓明道眼。若見不親切。說不相應。唯依吾語而為。<span class='corr'>己</span>解則名謗法。諸人到此如何。眾無語。師叱之而去。頌曰。</p>
<p>沒坐地。沒坐地。五位九帶君須記。夜來風雨桃花落。處處相逢何處避。</p>
<p style="margin-left:1em">長水問瑯琊云。清淨本然。云何忽生山河大地。瑯琊亦曰。清淨本然。云何忽生山河大地。頌曰。</p>
<p>嬰兒失怙久飄零。驀路相逢喚一聲。知得阿娘腸斷處。從教鐵漢淚須傾。</p>
<p style="margin-left:1em">陸亘大夫。舉肇論向南泉曰。肇公所謂萬物一體。天地同根。也甚奇特。泉指庭前牡丹曰。大夫時人。見此一枝花如夢相似。頌曰。</p>
<p>龍出援毫豈是真。行雲施雨更謾人。夢中說夢知音少。花落庭前<span class='corr'>已</span>過春。</p>
<p style="margin-left:1em">圓覺經。居一切時不起妄念。於諸妄心亦不息滅。住妄想境。不加了知。於無了知不辨真寔。頌曰。</p>
<p>自家痛癢自家爬。爬重傷他莫怨嗟。翠竹黃花隨處有。江南江北路非賖。</p>
<p style="margin-left:1em">巖頭全奯禪師。值沙汰。於鄂渚湖邊。作渡子。兩岸各掛一板。有人過渡。打板一下。師曰。阿誰。或曰要過那邊去。師乃舞棹迎之。一日因一婆抱一孩兒來。乃曰。呈橈舞棹即不問。且道婆手中兒甚處得來。師便打婆曰。婆生七子。六箇不遇。知音。祇者一箇。也不消得。便拋向水中。頌曰。</p>
<p>臭口纔開驀一橈。老婆無計血腥臊。便將赤子拋寒浪。惹得魚龍四海囂。</p>
<p style="margin-left:1em">世尊一日升座。大眾纔集定。文殊白槌云。諦觀法王法。法王法如是。世尊便下坐。頌曰。</p>
<p>瞿曇上座無奇特。下座須知便不同。就裏相逢能委悉。靈山誰是作家翁。</p>
<p style="margin-left:1em">又。</p>
<p>聖凡雲集非無事。有事如何口不開。上座定知還下座。文殊椎破使人猜。</p>
<p style="margin-left:1em">又。</p>
<p>虎踞深林不見蹤。爪牙纔露失威風。獵人弓矢尋常在。弦響須臾命<span class='corr'>已</span>終。</p>
<p style="margin-left:1em">又。</p>
<p>聖凡雲集事非常。據座緣何不舉揚。賴有文殊解收拾。上來下去兩頭光。</p>
<p style="margin-left:1em">秀州華亭。船子德誠禪師。印心於藥山。與道。吾雲巖為交洎離。藥山謂同志曰。予率性疎野。惟好山水。他後知我所止。遇伶俐座主指一人來。遂分擕至華亭。泛一小舟。隨緣度日。吾後到京口。遇夾山上堂。僧問如何是法身。曰法身無相。曰如何是法眼。曰法眼無瑕。吾失笑。山下座請問。某甲抵對這僧話。必有不是。致令失笑。望不吝慈悲。吾曰。和尚一等是出世。未有師在。山曰。甚處不是。曰某甲終不說。請往華亭船子處去。山曰。此人如何。曰此人上無片瓦。下無卓錐。若去。須易服而往。山乃散眾直造華亭。船子纔見即問。大德住甚麼寺。山曰。寺即不住。住即不似。師曰。不似似箇甚麼。山曰。不是目前。法師曰。甚處學得來。山曰。非耳目之所到。師曰。一句合頭語。萬劫繫驢橛。師又問。垂絲千尺。意在深潭。離鈎三寸。子何不道。山擬開口。師便打山。豁然大悟。乃點頭三下。師曰。竿頭絲線從君弄。不犯清波意自殊。山遂問。拋綸擲釣。師意如何。師曰。絲懸淥水。浮定有無之意。山曰。語帶玄而無路。舌頭談而不談。師曰。釣盡江波。錦鱗始遇。山乃掩耳。師曰。如是如是。遂囑曰。汝向去。直須藏身處沒踪跡。沒蹤跡處莫藏身。吾三十年在藥山。祇明斯事。汝今<span class='corr'>已</span>得。他後莫住城隍聚落。但向深山。裏钁頭邊覓取一箇半箇接續。無令斷絕。山乃辭行。頻頻回顧。師遂喚闍黎。山乃回首。師竪起橈子曰。汝將謂別有。乃覆船入水而逝。頌曰。</p>
<p>父子冤讐結最深。覆舟自盡孰知音。朱涇水月渾如舊。幾度空過未了心。</p>
<p style="margin-left:1em">又。</p>
<p>一副肝腸剖不留。夾山猶自暗回頭。風恬浪靜船翻處。蘋蓼蕭蕭萬古愁。</p>
<p style="margin-left:1em">又。</p>
<p>贈君十五棒。恨爾不知心。昨夜華亭月。朱涇何淺深。</p>
<p style="margin-left:1em">初祖菩提達磨大師。初過震旦。至金陵見梁武帝。帝問曰。如何是聖諦第一義。師曰廓然無聖。曰對朕者誰。師曰不識。帝不領悟。師遂折蘆渡江至魏。後武帝舉問誌公。公曰。陛下識此人否。曰不識誌曰。此是觀音大士傳佛心印。曰當遣使詔之。曰莫道陛下詔。盍國人去。他亦不回。頌曰。</p>
<p>蕭公豈是等閒人。一見當頭便撒塵。直得老胡無措手。折蘆火速渡江津。</p>
<p style="margin-left:1em">文殊師利在靈山會上。諸佛集處。見一女子近佛坐。入於三昧。文殊白佛云。何此女得近佛坐。佛云。汝但覺此女令從三昧起。汝自問之。文殊繞女子三匝。鳴指一下。乃至托上梵天。盡其神力而不能出。佛云。假使百千文殊亦出此女定不得。下方過二十四恒沙國土。有罔明菩薩能出此女定。須臾罔明至佛所。佛敕出此女定。罔明即於女子前。鳴指一下。女子於是從定而出。頌曰。</p>
<p>入定從他近佛休。陸行車馬水操舟。罔明逞俊輕彈指。也是無愁惹得愁。</p>
<p style="margin-left:1em">雪峰因三聖問透網金鱗。以何為食。師曰。待汝出網來向汝道。聖曰。一千五百人善知識。話頭也不識。師曰。老僧住持事繁。頌曰。</p>
<p>一戰那分雌與雄。重新戈甲再交鋒。瞎驢鼈鼻相強弱。畢竟誰家落下風。</p>
<p style="margin-left:1em">德山因臨濟侍次。師曰。今日困濟。曰這老賊寐語作甚麼。師擬拈棒。濟掀倒禪床。頌曰。</p>
<p>兵家勝負是尋常。未戰人人手脚忙。不識眼前誰可將。旌旗擬展早先降。</p>
<p style="margin-left:1em">湖州吳山端禪師抵鄣南。見上方超和尚有一尼師來參。師云。待來日五更三點入來。師侵早紅粉搽面而坐。尼入見驚而遂悟。超和尚有頌曰。堪笑吳山老禿奴。巧粧紅粉接師姑。茫茫宇宙人無數。那箇男兒是丈夫。頌曰。</p>
<p>驀地牸牛見牯牛。牯牛產犢牸牛羞。從來蹄角分明在。今日溪山得自由。</p>
<p style="margin-left:1em">又。</p>
<p>五更三點入房中。一見紅粧計<span class='corr'>已</span>窮。蜂蝶紛紛過墻去。林花夜雨早先空。</p>
<p style="margin-left:1em">又。</p>
<p>五更三點急忙來。驀面相逢伎倆灰。堂上師姑堂下漢。者塲屈事惹人猜。</p>
<p style="margin-left:1em">又。</p>
<p>女人剃頭拜尼僧。尼僧笑汝不知汝。可憐特地作人情。到底臨時無用處。</p>
<p style="margin-left:1em">又。</p>
<p>比丘尼接比丘尼。橐鼓春風不可思。甜有中邊寧是蜜。分明說破許誰知。</p>
<p style="margin-left:1em">頌摩登伽女經。</p>
<p>恠底瞿曇老滑頭。臨機縱奪有誰儔。無端賺殺隣家女。嫁與祇園少比丘。</p>
<p style="margin-left:1em">洪州百丈山。懷海大智禪師。每上堂有一老人。常隨眾聽法。眾退。唯老人不退。師問汝何人也。曰吾非人也。於過去迦葉佛時曾住此山。因學人問大修行人。還落因果也無。某甲對曰。不落因果。遂五百生墮野狐身。今請和尚代一轉語。貴脫野狐身。師曰汝問。乃問。大修行人還落因果也無。師曰。不昧因果。老於言下大悟。作禮曰某甲<span class='corr'>已</span>脫野狐身。住在山後。敢乞依亡僧事例。師令維那白椎告眾。食後送亡僧。眾驚異。食後師領眾至山後巖下。以杖挑出一死野狐。乃依法火葬。師至晚上堂。舉前因緣。黃<span class='corr'>蘗</span>便問。古人錯祗對一轉語。五百生墮野狐身。轉轉不錯。合作箇什麼。師曰。近前來與汝道。<span class='corr'>蘗</span>近前與師一掌。師拍手笑曰。將謂鬍鬚赤。更有赤鬚鬍。頌曰。</p>
<p>前百丈。後百丈。白雲青山無兩樣。夜行荒塚不生疑。野狐倒跨金毛上。</p>
<p style="margin-left:1em">又。</p>
<p>不笑金毛笑野狐。野狐伎倆金毛無。鬼臉神頭翻大智。杖頭挑出看燒渠。</p>
<p style="margin-left:1em">釋迦牟尼世尊初降生。一手指天。一手指地。周行七步。目顧四方云。天上天下。唯吾獨尊。後雲門云。我當時若見。一棒打殺與狗子喫。貴圖天下太平。瑯琊覺云。可謂將此深心奉塵剎。是則名為報佛恩。頌曰。</p>
<p>纔出娘胎便惑人。指天指地眼中塵。相逢莫與雲門道。萬紫千紅別有春。</p>
<p style="margin-left:1em">又。</p>
<p>未出胞胎事<span class='corr'>已</span>多。那堪笑裏弄干戈。指天指地誇尊大。誰料雲門不放過。</p>
<p style="margin-left:1em">又。</p>
<p>出得娘胎便不同。人閒天上獨稱雄。桃花若使隨流水。誤引漁郎到洞中。</p>
<p style="margin-left:1em">又。</p>
<p>出得娘胎氣便高。指天指地駭兒曹。雲門以棒為滄海。惡水年年此日澆。</p>
<p style="margin-left:1em">又。</p>
<p>韶陽度量不多寬。一見渠儂眼便酸。啞喫黃連心內苦。同行誰識舌中甜。</p>
<p style="margin-left:1em">師讀楞嚴。至七處徵心。八還辨見處。置卷而歎曰。本是泥裏土塊。何乃眾生顛倒。支支離離。鼓粥飯氣。頌曰。</p>
<p>七處徵心心徵心。八還辨見見辨見。從教猛風蕩釣舟。一任吹去水清淺。</p>
<p style="margin-left:1em">法華經。觀世音菩薩普門品。即時觀其音聲。皆得解脫。頌曰。</p>
<p>率然之怒。㧞劍斬木。木斷頭落。山河匪隔。蔡母嚙指。順即心痛。往反不同。血脉非斷。眾生號呼。菩薩心戚。慈眼視之。眾生苦息。致知格物。誰知物格。格物情通。物格情塞。通有解路。臭肉蠅集。塞無滋味。咬嚼莫測。於莫測處。聚精并力。冷灰豆爆。靈機無極。觀彼音聲。彼即解脫。於未觀時。萬苦交迫。苦若有常。解脫何得。既得解脫。苦本無骨。解脫有筋。開物無門。水無筋骨。能勝大舟。水若無有。徐鉉愕然。張豐失色。不見龍潭。龍豈有值。於剎那頃。電光霹靂。如是號呼。眼根得入。普門廣大。凡無救者。入則安適。</p>
<p style="margin-left:1em">棲賢舜禪師。初自洞山如武昌行乞。先至一居士家。居士高行。為郡所敬。意所與奪。莫不從之。故諸方乞士。至必首謁之。舜。老夫方年少。不知其飽參頗易之。居士曰。老漢有一問。上人語相契即開疏。如不契。即請却還。新豐問。古鏡<span class='corr'>已</span>磨時如何。對曰。照天照地。未磨時如何。曰黑如漆。居士曰。却請還山。舜即馳歸。舉似聰禪師。聰為代語。舜即趨問曰。古鏡未磨時如何。聰曰。此去漢陽不遠。磨後如何。曰黃鶴樓前鸚鵡洲。舜於言下大悟。頌曰。</p>
<p>古鏡休將勘我曹。漢陽此去路非遙。叢林澹泊先開疏。箇箇兒孫出俊髦。</p>
<p style="margin-left:1em">文殊問庵遮提女云。生以何為義。女云。生以不生生為生義。殊云。如何是生以不生生為生義。女云。若能明知地水火風四緣。未嘗自得有所和合。而能隨其所宜。是為生義。殊又問。死以何為義。女云。死以不死死為死義。殊云。如何是死以不死死為死義。女云。若能明知地水火風四緣。未嘗自得有所離散。而能隨其所宜。是為死義。頌曰。</p>
<p>了四初非有。非有恰隨宜。只此隨宜時。是名為生義。不了初非有。染應非隨宜。迷悟雖無常。盤珠毫弗昧。</p>
<p style="margin-left:1em">迦葉因阿難問世尊。傳金襴外別傳何物。迦葉召阿難。難應諾。迦葉曰。倒却門前剎竿著。頌曰。</p>
<p>金襴之外有何傳。喚應教他倒剎竿。少寔多虗非得<span class='corr'>已</span>。飲光猶欠自翻船。</p>
<p style="margin-left:1em">世尊初於臘月八日。明星出時。忽云。奇哉一切眾生。具有如來智慧德相。但以妄想執著不能證得。頌曰。</p>
<p>三七思惟著甚忙。癡兒火宅正相狂。況兼門狹難迴避。老漢多番欲斷腸。</p>
<p style="margin-left:1em">頌童子聞韶而出。</p>
<p>高山流水少知音。犬吠雞鳴調更深。試向聲前聊聽取。恐將別有定盤針。</p>
<p style="margin-left:1em">六祖壇經。有僧舉臥輪禪師偈曰。臥輪有伎倆。能斷百思想。對境心不起。菩提日日長。祖聞之曰。此偈未明心地。若依而行之。是加繫縛。因示一偈曰。慧能沒伎倆。不斷百思想。對境心數起。菩提作麼長。頌曰。</p>
<p>明鏡不照像。謂光日日長。此見問如何。捕風與捉響。明鏡照萬像。妍媸了不妄。此見問如何。鏡光可有長。</p>
<p style="margin-left:1em">金剛般若經。何以故。若世界實有者。則是一合相。如來說非一合相。是名一合相。須菩提一合相者。則是不可說。但凡夫之人。貪著其事。頌曰。</p>
<p>微塵世界本無差。自是眾生眼見花。試聽江聲歸海上。就中何地著龍蛇。</p>
<p style="margin-left:1em">溈山問香巖曰。我不問汝經論義理。種種知見。汝<span class='corr'>但</span>向父母未生前。道取一句。香巖曰。和尚替我道。溈山曰。道得即是我三昧。於汝何益。於是香巖泣辭溈山曰。畫餅不可充饑。今生不復學識。且作箇長行粥飯僧。遂去。止南陽庵以休息焉。久之。一日糞除瓦礫擊竹。笑曰。溈山大慈。恩踰父母。當時若為我說却。何處有今日。頌曰。</p>
<p>父母未生頭角露。溈山今日禮香巖。莫嫌此語無分曉。萬里雲空月滿天。</p>
<p style="margin-left:1em">三祖信心銘云。境由能境。能由境能。欲知兩段。元是一空。頌曰。</p>
<p>若人忽睡。問床有無。床若不睡。是人即醒。床醒人覺。理致昭灼。本法如是。生心即錯。</p>
<p style="margin-left:1em">僧問首山念禪師。如何是佛。答曰。新婦騎驢阿家牽。僧曰。未審意旨如何。曰百歲翁翁失却父。僧曰。百歲翁翁豈有父耶。首山曰。汝會也。又曰。此是獨坐無尊卑。從上無一法與人。頌曰。</p>
<p>婢子奴兒久服勞。主人何事反相高。無端惹得隣家笑。失禮從來乃自招。</p>
<p style="margin-left:1em">趙州一日問投子。大死的人活後如何。子云。不許夜行。投明須到。頌曰。</p>
<p>年老成精久自誇。從來慣打不防家。誰知更有白拈賊。就裏何曾放過他。</p>
<p style="margin-left:1em">僧問趙州。玄之又玄如何。州云。汝玄來多少時耶。僧云。玄之久矣。州云若不遇老僧。幾乎玄殺。頌曰。</p>
<p>孟三娘子十分嬌。脚小纔行頭便搖。嫁與前村王大伯。不教刺繡著燒窑。</p>
<p style="margin-left:1em">丹霞從石頭歸。再往江西謁馬祖。未參禮便入僧堂內。騎聖僧頸而坐。時大眾驚愕。遽報馬祖。祖躬入堂視之曰。我子天然。師即下地禮拜曰謝師賜法號。因名天然。祖問從甚處來。師曰。石頭。祖曰。石頭路滑。還躂倒汝麼。師曰。若躂倒即不來也。頌曰。</p>
<p>撥草瞻風去復還。石頭豈是趙州關。無因開眼閒遭跌。話[撢-早+(革*月)]傳來笑不殘。</p>
<p style="margin-left:1em">杭州無著文喜禪師。因參仰山。頓了心契令充典座。文殊嘗現於粥鑊上。師以攪粥篦便打曰。文殊自文殊。文喜自文喜。文殊乃說偈曰。苦瓠連根苦。甜瓜徹蒂甜。修行三大劫。却被老僧嫌。頌曰。</p>
<p>喫茶說話意何親。誰道文殊是主人。別後幾回倍酬唱。再來翻作眼中塵。</p>
<p style="margin-left:1em">城東有一老母。與佛同生。而不欲見佛。每見佛來。即便回避雖然如此。回顧東西總皆是佛。遂以手掩面。於十指掌中。亦總是佛。頌曰。</p>
<p>自家歡喜自家瞋。業火燒心莫恠人。若要瞿曇不相見。黃金鼻孔可藏身。</p>
<p style="margin-left:1em">窮子得親頌。</p>
<p>戰皷聲中。父母失散。二十餘年。好惡無常。此情不昧。無故一朝。杏花樓上。淺斟低唱。異姓骨肉。歡呼縱樂。忽人報言。父母及門。初失散境。不思而現。凡我佛子。迷根本智。漂流識海。如失父母。竛竮孤露。剎那念之。智日頓朗。一切逆順。譬如一毛。投大火聚。擬欲拈出。喪身失命。把髻投衙。自起自倒。忽然酒醒。起倒非酒。</p>
<p style="margin-left:1em">二鬼爭屍頌。</p>
<p>二鬼爭屍事不同。誰能繫取嶺頭風。夜來借宿寒山寺。醒後方知拔續空。</p>
<p style="margin-left:1em">頌張天覺見雲庵。</p>
<p>楊岐一笑。端公罔措。真淨一怒。無盡失利。法窟牙爪。喜怒無常。辟如神龍。忽舒忽縮。一切有心。於舒縮時。謂龍舒縮。如是見者。龍去久矣。</p>
<p style="margin-left:1em">頌三毒四倒亦皆清淨。</p>
<p>漢家功業起淮陰。不有蕭何月下尋。未必此人終得用。相逢誰復是知音。</p>
<p style="margin-left:1em">法身頌。</p>
<p>紫薇花醉罵荷花。輸却荷花不理他。惱殺紫薇誰抵命。風吹楊柳亂如麻。</p>
<p style="margin-left:1em">慧忠國師一日喚侍者。侍者應諾。如是三召。皆應諾。師曰。將謂吾辜負汝。却是汝辜負吾。後有僧問玄沙國師。喚侍者意作麼生。玄沙云。却是侍者會。雲居錫云。且道侍者會不會。若道會。國師又道汝辜負吾。若道不會。玄沙又道却是侍者會。且作麼生商量。玄覺徵問僧。什麼是侍者會處。僧云若不會爭。解恁麼應。玄覺云。汝少會在。又云。若於這裏商量得去。便見玄沙。僧問法眼國師。喚侍者意作麼生。法眼云。且去別時來。雲居錫云。法眼恁麼道。為復明國師意。不明國師意。僧問趙州。國師喚侍者意作麼生。趙州云。如人暗中書字。字雖不成。文彩<span class='corr'>已</span>彰。頌曰。</p>
<p>侍者解應不解會。諸方解會不解應。夜光宛轉金盤中。當面阿誰拏得定。</p>
<p style="margin-left:1em">趙州關頌。</p>
<p>蜀道雖難尚可行。趙州關險不堪登。分明舉目真如院。多少英靈度未能。</p>
<p style="margin-left:1em">嵩岳破竈墮和尚。因嵩山塢有廟甚靈。殿中惟安一竈。遠近不輟。祭祀烹殺物命甚多。師以杖敲竈三下云。咄。此竈只是泥瓦合成。聖從何來。靈從何起。恁麼烹宰物命。又打三下。竈乃傾破墮落。須臾有青衣峩冠設拜曰。我本此廟竈神。久受業報。今蒙師說無生法。得脫此處生天。特來致謝。師曰。是汝本有此性。非吾強言。神再拜而沒。後僧問師。某甲久侍左右。未蒙方便。竈神得何宗旨。便乃生天。師曰。我只向伊道是泥瓦合成。別無有道理為伊。僧佇思。師曰。會麼。曰不會。師曰。本有之性。為什麼不會。僧作禮。師曰墮也墮也。破也破也。後有僧舉白安國師。國師嘆曰。此子會盡物我一如。頌曰。</p>
<p>佛竈眾生竈。杖敲一時墮。寶几嚙狸奴。聖凡巢穴固。</p>
<p style="margin-left:1em">又。</p>
<p>竈不附我。我自附竈。賴師敲醒。不復顛倒。竈雖<span class='corr'>已</span>墮。天豈非竈。此墮彼成。一絲白皂。用處無疑。天竈神竈。我臂屈伸。臂竈墮了。禮佛不墮。誰起誰倒。起倒自在。自在萬妙。一竈所墮。嶽帝冷笑。</p>
<p style="margin-left:1em">潮州靈山。大顛寶通禪師。韓文公一日相訪。問師春秋多少。師提起數珠曰。會麼。曰不會。師曰。晝夜一百八。公不曉遂回。次日再來。至門前。見首座舉前話。問意旨如何。座叩齒三下。及見師理前問。師亦叩齒三下。公曰。元來佛法無兩般。師曰。是何道理。曰適來問首座亦如是。師乃召首座。是汝如此對否。曰是。師便打趂出院。頌曰。</p>
<p>數珠百八記春秋。首座承風馬學牛。三十藤條驅出院。韓公有事掛心頭。</p>
<p style="margin-left:1em">又。</p>
<p>大顛伎倆苦無多。却被韓公活網羅。算計總來難擺脫。潮陽瞎棒肯遭何。</p>
<p style="margin-left:1em">杭州龍興宗靖禪師。初參雪峰。密承宗印。嘗於眾堂中。袒一膊釘簾。雪峰覩而記曰。汝向後住持有千僧。其中無一人衲子也。師悔過辭歸故里。住六通院。錢王命居龍興寺。有眾千餘。唯三學講誦之徒。果如雪峰所讖。</p>
<p>袒膊雖然是好心。未央宮裏斬淮陰。年年歲歲花開日。長使英雄淚滿襟。</p>
<p style="margin-left:1em">頌輪王髻珠。</p>
<p>夜明久向髻中藏。欲愛乾枯戰自強。報捷歸來親頂受。放光豈但照東方。</p>
<p style="margin-left:1em">頌百丈懷海禪師寧作心師不師於心。</p>
<p>好惡關頭那管他。呼來喝去亂如麻。奴兒婢子家家有。用處無疑我是爺。</p>
<p style="margin-left:1em">雙峰古禪師。嘗受雙峰印記。後到石霜。霜欲詰其所悟。而未得其便。師因辭石霜。霜將拂子送出門首。召云。古侍者。師回首。霜云。擬著即差。是著即乖。不擬不是。亦莫作箇會。除非知有莫能知之。好去好去。師應諾即前邁。尋屬雙峰歸寂。師乃繼續住持。頌曰。</p>
<p>洛陽公子醉豪華。不看青山只看花。松寺若能留得住。老僧那肯惜杯茶。</p>
<p style="margin-left:1em">廬山歸宗智常禪師。一日剗草次。有講僧來參。忽見一蛇過。師以鋤斷之。僧曰。久向歸宗。元來是箇麤行沙門。師曰。你麤我麤。曰如何是麤。師豎起鋤頭。曰如何是細。師作斬蛇勢。曰與麼則依而行之。曰依而行之且置。甚處見我斬蛇。僧無對。頌曰。</p>
<p>驀路相逢便一刀。一條帶作兩三條。住山束肚無煩篾。毒氣從今當下消。</p>
<p style="margin-left:1em">又。</p>
<p>斷處是性動處情。蛇兒擔荷大英靈。十方諸佛渠兒孫。說與傍人誰肯聽。</p>
<p style="margin-left:1em">袁州楊岐方會禪師。僧問如何是佛。師曰。三脚驢子弄蹄行。曰莫只這便是。師曰。湖南長老。頌曰。</p>
<p>楊岐弄蹄驢弄蹄。石女生兒知不知。一日追風千萬里。歸來一日尚嫌遲。</p>
<p style="margin-left:1em">僧問興化獎曰。多子塔前共談何事。獎曰。一人傳虗。萬人傳實。頌曰。</p>
<p>塔前多子共談玄。側耳聽來眼得傳。萬實千真渠不薦。騎驢新婦阿家牽。</p>
</div>
<p class='juan'>紫栢老人集卷之十八</p>
</div><!-- end of div[@id='body'] -->
</body></html>