<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu761' />紫柏老人集卷之二十六</p><p class="byline">明　憨山德清　閱</p>
<div class='div-other'><a id='mulu762' />
<p class='h2'>詩<span class='note-inline'>(七言古)</span></p>
<div class='div-other'><a id='mulu763' />
<p class='h3'>釣竿峰</p><p>漢家失鹿爭相逐。江上一絲山水足。夢裡龍蛇戰正酣。羊裘之外何所欲。釣竿偶擲化危峰。掛月撑雲曾不曲。君不見。渭水垂綸一釣閒。享年八百資亭毒。先生一釣成何事。萬古令人仰高躅。</p>
</div>
<div class='div-other'><a id='mulu764' />
<p class='h3'>夜宿旴江太平橋南</p><p>昨夜太平橋北宿。今宵太平橋南眠。橋南橋北只一水。一水何曾有兩船。若得詰朝天氣好。從姑山上訪神仙。神仙初亦是凡女。欲海情枯斷愛纏。一斷愛纏蛇為龍。飛行自在獨超然。</p>
</div>
<div class='div-other'><a id='mulu765' />
<p class='h3'>野鶴</p><p>千峰道人天邊鶴。三年狀頭籠中雀。天邊野鶴自在飛。籠中飽雀甘束約。松雲軒冕病不同。幾人知病能服藥。自笑少學屠龍術。伎成無用渾棄却。瓶錫袈裟到處遊。楊枝漱口朝自嚼。苦中有味頗清涼。龍肝鳳肺輸寂寞。</p>
</div>
<div class='div-other'><a id='mulu766' />
<p class='h3'>梵川問月擕麟郎覺生</p><p>吾問天邊月。可曾有離別。燕山與吳門。幾見月圓缺。或復海上生。有時林閒沒。光輝在隱顯。肯為迷雲汩。君不見。長安道傍蕭寺中。焚香露坐月當空。昨宵十八高人聚。雲月無邊爾復從。又不見。不傳之妙亂拋擲。滿地珍珠誰拾得。此情難借空虗喻。摧破空虗須著力。</p>
</div>
<div class='div-other'><a id='mulu767' />
<p class='h3'>送栗菴居士來南閩</p><p>道人自慚情未空。憐君遠行心忡忡。漳州一去四千里。崎嶇不知經幾重。分水嶺頭縣鳥道。僮僕相呼晚與早。何處寒雲猿狖啼。日月不催雙鬢老。梁山見說多霜松。松根抱石苔色濃。幽期無負有如河。無予掃髮千岩中。</p>
</div>
<div class='div-other'><a id='mulu768' />
<p class='h3'>趙州柏林寺壁閒畫水</p><p>畫水何曾有水相。有相焉能畫水狀。靈臺無物湛然清。信手風生掃成浪。視之滾滾聽無聲。日日波濤千萬丈。此中未必無魚龍。頭角潛藏待雷響。君不明。畫水之時念不生。念生畫之終不成。譬如陽春回大地。紅白枝枝豈有情。</p>
</div>
<div class='div-other'><a id='mulu769' />
<p class='h3'>送鶴林寺海祥禪人還南</p><p>千年常住一朝僧。汝師獨為常住死。蚊蠓雖微尚貪生。人而安能不愛此。吾悲死者賦此詩。莫言朽骨無所知。幾回竹院月明夜。幽魂嗚咽聲噫噫。名藍未復心豈忘。心不忘兮道在場。最憐秋風苦雨歇。汝師來往山之岡。</p>
</div>
<div class='div-other'><a id='mulu770' />
<p class='h3'>靈峰觀泉</p><p>山水無心衒靈奇。遊人分別生幽思。幽思之初未分別。山水靈奇誰得知。就裡亦自有佳處。有心不是無心時。我遊靈峰峰不語。淵默雷聲耳欲遺。鰲頭戴我欲飛去。拄杖挑雲何所之。</p>
</div>
<div class='div-other'><a id='mulu771' />
<p class='h3'>山居</p><p>莫謂雲林是化城。相逢幾箇世緣輕。青山不解隨人老。白髮偏知逐歲生。萬境本空心作障。一真無待道方成。長安若問開先勝。飯罷閒聽瀑布聲。</p>
</div>
<div class='div-other'><a id='mulu772' />
<p class='h3'>仲夏同諸法侶。禮多寶寺五百羅漢。適有禪人跪讀法華經於像前。靜而聽之。若流泉寒瀉。聲聲入耳。靈臺澄徹。樂而賦此</p><p>白日來參伏虎禪。衲衣誰共染香烟。風塵有路通心地。水月無人問性天。空想玄菴翻貝葉。遙知雷雨護金田。冷冷松下聽寒浪。萬劫情根一洒然。</p>
</div>
<div class='div-other'><a id='mulu773' />
<p class='h3'>咏懷</p><p>小小狂歌混狗屠。翻然一旦醉醍醐。胸中日月光無盡。身外風塵患<span class='corr'>已</span><span class='corr'>祛</span>。虎豹由來山寺犬。王侯誰悟利名奴。閒朝何事堪消遣。飯罷看雲獨倚梧。</p>
</div>
<div class='div-other'><a id='mulu774' />
<p class='h3'>天啟禪房</p><p>石磴盤迴不記重。亂峯深處隱禪宮。泉從刳木雲閒落。僧住高岩眼界空。欲了殘經還待月。偶成半偈暫吟風。歸來不覺烟霞晚。谷口初聞定夜鍾。</p>
</div>
<div class='div-other'><a id='mulu775' />
<p class='h3'>感懷二首</p><p>山重重兮水重重。迷悟須知路不同。寞寂場中蟣似虎。長安道上馬如龍。白雲自解歸青嶂。明月誰將掛碧空。若使貴人能不死。從教桃李笑春風。</p>
<p>風塵那得此中幽。萬壑千岩鎻一邱。白髮不栽偏易長。紅顏欲駐却難留。飛禽有跡空中覓。老衲無心物外遊。試問故人槐國夢。五更霜冷解惺不。</p>
</div>
<div class='div-other'><a id='mulu776' />
<p class='h3'>瑠璃燈</p><p>誰把氷輪擲下方。老禪拈取掛虗堂。升沈雖復憑他力。內外從來本自光。未點金容猶冷淡。纔燃寶座愈輝煌。莫將龍燭堪相比。不照人王照法王。</p>
</div>
<div class='div-other'><a id='mulu777' />
<p class='h3'>過楞伽州遺麟郎</p><p>孤巖面面生雲烟。無限魚龍鬧水天。欲遣百非煩問答。那消一句蕩中邊。不須設險人難到。但若無求地自偏。大慧日長何所事。經殘抱膝看鷗眠。</p>
</div>
<div class='div-other'><a id='mulu778' />
<p class='h3'>詠開先寺瀑布遺仲堅行脚作探竿影草</p><p>隱隱隆隆天上來。白雲重疊不能霾。剪裁無地容刀尺。慣便乘風作雨雷。到海終須涵日月。出山豈肯染塵埃。杖頭挑向諸方去。席卷魚龍擔取回。</p>
</div>
<div class='div-other'><a id='mulu779' />
<p class='h3'>聽松</p><p>水光山色世情空。偶聽松風更不同。無夢却遊天地外。有身豈落死生中。名高自古生心累。道在何妨徹骨窮。頴上棄瓢嫌聒耳。寧知聲是大悲翁。</p>
</div>
<div class='div-other'><a id='mulu780' />
<p class='h3'>舟次石門東岸訪寂音靈蹟兼懷廬山歸宗常禪師</p><p>行盡溪山興未窮。扁舟聊繫石門東。金輪雨露承千古。玉歷春風自九重。鬢髮不愁連夜白。身心<span class='corr'>已</span>悟本來空。何妨城市山林處。瓶錫飄飄訪臥龍。</p>
<p>山水縈迴妙莫窮。烟濤空翠著禪宮。石門有路憑舟楫。金地無人候飯鐘。雨助溪聲吞寂寞。雲拖海色淬虗空。重來一上楞伽閣。徙倚長歌望祝融。</p>
</div>
<div class='div-other'><a id='mulu781' />
<p class='h3'>偶成</p><p>閱世歸來隱半峰。茅茨小結虎溪東。了知我相無安處。直得緣心當下空。花落花開成敗夢。漚生漚滅是非蹤。相逢若問平生事。坦腹高歌大塊中。</p>
</div>
<div class='div-other'><a id='mulu782' />
<p class='h3'>墨光亭</p><p>選得幽居傍顧龍。竹牀苔徑少人蹤。閒朝有鶴松梢立。靜夜無雲月正中。夢裡山河乘想起。眼前榮辱即緣空。名香自爇書經罷。猶見陶泓墨氣濃。</p>
</div>
<div class='div-other'><a id='mulu783' />
<p class='h3'>遺聞堂夜坐</p><p>來往風塵老客顏。朅來高臥萬峰閒。從教世路千重樂。那得禪心一片閒。空翠有情留白足。炎蒸無夢到青山。蔗漿一任能驅暑。石上聽泉未可攀。</p>
</div>
<div class='div-other'><a id='mulu784' />
<p class='h3'>登岳陽樓懷呂仙翁</p><p>見說先生醉此樓。任教呼馬亦呼牛。無緣濁世誰青眼。得意滄波有白鷗。一劒寒光天闕冷。半瓢明月洞庭秋。君山笑我登臨晚。知爾還同旦暮遊。</p>
</div>
<div class='div-other'><a id='mulu785' />
<p class='h3'>早渡嘉陵江登錦屏山</p><p>日上長巒渡彩虹。隔江烟樹古蠶叢。危峰欲墮松根抱。浩露初殘花影空。山水不殊前代色。衣冠猶帶野人風。白鷗訝我登臨晚。來去飛鳴錦浪中。</p>
</div>
<div class='div-other'><a id='mulu786' />
<p class='h3'>冬夜墨香菴懷方麓先生</p><p>卜宅江村遠市塵。相尋朝暮但耕人。水邊習坐鏡中影。月下經行夢裡身。黃葉不須童子掃。白鷗偏與野僧親。著書日久知成癖。好到禪房一養神。</p>
</div>
<div class='div-other'><a id='mulu787' />
<p class='h3'>新秋</p><p>行踪誰料去還留。洞壑俄驚夏<span class='corr'>已</span>秋。佛性喜隨雲自在。禪心懶與水爭流。身貧方外吾常分。病少閒中福最優。桐葉儘教飛萬片。道人無事可生愁。</p>
</div>
<div class='div-other'><a id='mulu788' />
<p class='h3'>過慈壽寺有感</p><p>惱亂禪心魔是詩。怪將歲月廢浮辭。念頭未起光無量。情識生時苦不知。抱甕灌園休道拙。攻城雲棧謾為奇。何如石室披衣坐。方寸澄來別有機。</p>
</div>
<div class='div-other'><a id='mulu789' />
<p class='h3'>紺圃即事</p><p>柴門不遣白雲封。來去何須問主翁。方寸高明千古鏡。萬緣空寂一聲鍾。涼生肝肺蓮花漏。香泛簾櫳貝葉風。鐵鉢願傾三昧水。散成甘露洒寰中。</p>
</div>
<div class='div-other'><a id='mulu790' />
<p class='h3'>聞秋聲有感</p><p>住住行行鳥莫猜。因貪幽勝重徘徊。烟霞自古非人世。石瀨偏能洗客懷。階下雲峰知幾疊。岩頭秋色怪先來。舟藏石壑誰相負。靜夜深觀念是媒。</p>
</div>
<div class='div-other'><a id='mulu791' />
<p class='h3'>季春過竹院訪見素居士</p><p>萬竿竹影掃波光。野曠風微麥浪香。我輩自來多懶癖。主人疎朗更相忘。閣中棋局敲殘月。池上峰巒接半堂。鷗鳥不知塵世事。飛來飛去看人忙。</p>
</div>
<div class='div-other'><a id='mulu792' />
<p class='h3'>過陽羨蜀山弔蘇長公</p><p>來自黃州老此身。青山流水隔風塵。心同日月難逃謗。名滿乾坤不救貧。遷謫幾番生似夢。文章終古氣如春。清秋何處堪悲弔。蜀阜荒祠一愴神。</p>
</div>
<div class='div-other'><a id='mulu793' />
<p class='h3'>山居</p><p>相逢多勸罷仙遊。行脚終難可到頭。片月在天光不斷。千峰當戶翠常浮。消閒石上題黃葉。解渴雲邊飲碧流。潦倒那堪聞此語。感懷方且暫淹留。</p>
</div>
<div class='div-other'><a id='mulu794' />
<p class='h3'>往曹溪暫憩長松館</p><p>幽居卜得在城中。竹浪松雲草徑通。習靜何須違萬化。隨緣應不昧雙空。燈前誰是青衫客。月下時聞白社鍾。路債今猶償未了。曹溪禮鉢看降龍。</p>
</div>
<div class='div-other'><a id='mulu795' />
<p class='h3'>過陶居士精舍不遇</p><p>高臥青山絕世埃。柴門終日閉蒼苔。雲連樹色室中暗。竹引泉聲空裏來。凡鳥不題遴佛地。主人何處醉仙臺。相逢未及探高論。閒對玄猿一悵懷。</p>
</div>
<div class='div-other'><a id='mulu796' />
<p class='h3'>初冬有感</p><p>炎威未<span class='corr'>已</span>又寒來。催得頭毛雪作堆。樂事盡從忙裏錯。憂懷應向靜中開。死生若使饒尊貴。道德應看等土埃。情理皎然如黑白。窮通壽夭不須猜。</p>
</div>
<div class='div-other'><a id='mulu797' />
<p class='h3'>石門夜泛</p><p>撥草瞻風豈偶然。百城迢遞舊因緣。中流水月深還淺。兩岸雲山斷復連。諸子競誇天上坐。片帆疑在鏡中懸。石門鍾鼓相將動。耳聽何如眼聽玄。</p>
</div>
<div class='div-other'><a id='mulu798' />
<p class='h3'>示王宇望</p><p>壯志稜稜鬢未蒼。男兒莫負好時光。清晨一念埋靈種。白晝諸塵化德香。世樂從來刀上蜜。浮生迅速草頭霜。超凡有路非天外。日用明明不覆藏。</p>
</div>
<div class='div-other'><a id='mulu799' />
<p class='h3'>夜坐聞于繆二生論友道</p><p>殺命仇讐恨未深。相知辜負最難禁。堅持劫外精勤願。常省燈前感慨心。世諦業緣非骨肉。慈門靈種是真因。此番失却菩提子。苦海茫茫不易尋。</p>
</div>
<div class='div-other'><a id='mulu800' />
<p class='h3'>唐奉常凝菴。見訪。次及楞嚴。予喝之。以為禪者多不遜。不揖而去。賦此嘲之</p><p>雲林何事遠相尋。破我蒼苔豈賞音。蕉鹿夜來非好夢。火牛古始救重侵。多緣薄世尊危爵。未必高言止眾心。既見不煩增傲想。王生一叱直千金。</p>
</div>
<div class='div-other'><a id='mulu801' />
<p class='h3'>謝劉司丞</p><p><span class='corr'>但</span>當淨意等虗空。何必頻來訪遠公。王事若將家事做。世心便與道心同。須知一死難高下。自古浮雲易始終。每笑閒身無所用。縱觀山水走西東。</p>
</div>
<div class='div-other'><a id='mulu802' />
<p class='h3'>宿方山昭化寺<span class='note-inline'>(有序)</span></p><p style="margin-left:1em">夫靈而最良者。人也。毒而最猛者。虎也。人遇至人大笑之。虎見長者而馴伏。人乎虎乎。虎乎人乎。必有知言者。予聞長者之風有年矣。快瞻遺像賦此。</p>
<p>千峰寂歷路迢遙。長者苔龕乳虎號。背嶺霜崖雲尚凍。向陽林壑雪初消。齒光法海澄松月。舌相天風吼夜濤。一自妙嚴投筆後。襍華誰復繼揮毫。</p>
</div>
<div class='div-other'><a id='mulu803' />
<p class='h3'>同傅侍御汪將軍禮方山大像</p><p>從來天地是岩龕。妙相巍巍獨面南。萬古燈傳憑日月。一毛散影徧江山。獻花野鳥飛空下。出水蒼龍聽法酣。回首白雲封絕頂。證明功德共誰參。</p>
</div>
<div class='div-other'><a id='mulu804' />
<p class='h3'>述懷</p><p>江湖浪跡幾經霜。不學禪狂學楚狂。白髮有讐催我老。青山無事笑人忙。情消豈是將空遣。習斷還須作觀忘。杖屨飄然隨所住。攀緣澹處即家鄉。</p>
</div>
<div class='div-other'><a id='mulu805' />
<p class='h3'>偶成</p><p>遠來水面覓遺踪。道學西天龍樹同。揮斥古今眠坐外。雌黃凡聖笑談中。書成紙價一時重。理徹文章萬世雄。更有一般蕭洒處。死生無夢入心中。</p>
</div>
<div class='div-other'><a id='mulu806' />
<p class='h3'>山中偶感</p><p>住來曾不見風塵。野鹿常容伴法身。碧海偏閒雲外客。青山冷笑世中人。六龍朽索終難遠。二鼠枯籐斷易鄰。若使王侯知此事。掛冠未必待清晨。</p>
</div>
<div class='div-other'><a id='mulu807' />
<p class='h3'>秋日同澄公開侍者宿南臺</p><p>丹梯宛轉路迢遙。興亟寧知杖屨勞。明月滿臺淆雪色。白雲橫谷誤江濤。金壜端許藏真骨。寶偈能將化毒蛟。吾道只今寥落甚。為誰流涕濕緇袍。</p>
</div>
<div class='div-other'><a id='mulu808' />
<p class='h3'>睡起讀圓覺經</p><p>翛然草榻伴雲眠。夢覺簷頭月正圓。起念除瞋瞋轉熾。生心捐妄妄尤添。有無不立非為妙。人法雙忘亦未元。至道空虗誰敢擬。思量<span class='corr'>已</span>墮二三邊。</p>
</div>
<div class='div-other'><a id='mulu809' />
<p class='h3'>奉答萬思默學憲</p><p>潦倒無心作解嘲。乾坤誰復可論交。澄潭信是蒼龍窟。華屋終非野鶴巢。飯罷祇堪閒坐臥。詩成何必苦推敲。遙知大范躭光景。靜裏清虗恐未拋。</p>
</div>
<div class='div-other'><a id='mulu810' />
<p class='h3'>墨香菴即事示元廣<span class='note-inline'>(二首)</span></p><p>雨過何人䇿短笻。道生擁毳自從容。碧空無際雲初斷。明月常來水不窮。問法應須超意路。尋香終是落行蹤。吾家別有通元處。牢繫泥牛嶺上松。</p>
<p>道在隨緣可遣情。呼牛呼馬總閒名。梅須遇雪方爭白。竹為當風始見清。鏡上無塵光自滿。雲邊有路鹿常行。相逢若問山前寺。流水泠泠襍磬聲。</p>
</div>
<div class='div-other'><a id='mulu811' />
<p class='h3'>墨香菴示廣郎<span class='note-inline'>(二首)</span></p><p>村前村後盡烟波。年去年來足稻禾。苔徑寂寥人不到。霜天清曠月先過。三茅遙隔長相憶。半偈初成獨自哦。最愛無生琴調別。顧龍山上磬聲多。</p>
<p>野外蕭蕭風雨天。支郎入夜未成眠。人生若使還無老。月闕何須惡不圓。業在好山甘作客。道成隨事斷攀緣。窮靈未必非狂慧。寧及香床未到禪。</p>
</div>
<div class='div-other'><a id='mulu812' />
<p class='h3'>閒中感懷示廣郎</p><p>火宅炎災唇吻乾。蔗漿滿鉢有誰飡。隨流得妙從今入。對境無心自古難。水底搖紅花兩岸。風前舞翠竹千竿。年光若使常留在。北闕何人肯掛冠。</p>
</div>
<div class='div-other'><a id='mulu813' />
<p class='h3'>日暮瀟湘舟中</p><p>萬里歸來杖屨輕。附舟又得坐經行。櫓聲帆影供詩料。水色山光副客情。弔古烟波殊有恨。忘機鷗鳥自無驚。黃昏停泊知何處。雲外遙天月正明。</p>
</div>
<div class='div-other'><a id='mulu814' />
<p class='h3'>結夏金壇之北園兼懷侯鐵菴</p><p>納涼何必獨夫容。水木清幽趣亦同。世上共高肥馬價。林閒單放病僧慵。苔痕鶴過偶成字。月影魚吞不解空。更憶澹虗亭上夢。寒雲片片嶺頭逢。</p>
</div>
<div class='div-other'><a id='mulu815' />
<p class='h3'>吉安舟中望白鷺書院</p><p>樓臺一片水中央。白鷺蕭蕭知幾霜。兩岸青山雖不語。千秋黃髮仰遺芳。烟騰梵宇燒龍腦。波撼書燈過客航。莫道登臨終有日。芒鞋踏遍使君腸。</p>
</div>
<div class='div-other'><a id='mulu816' />
<p class='h3'>咏懷</p><p>少年屠狗混春秋。誰料披緇作比邱。俠習自慚忘未盡。真修方喜進無休。安禪雲石為床坐。說法松風代舌頭。唯剩閒身何所事。山川重疊恣遨遊。</p>
</div>
<div class='div-other'><a id='mulu817' />
<p class='h3'>喜王生元廣問法</p><p>四圍松竹護禪關。布衲蕭蕭遠市闤。清磬一聲塵夢斷。白雲幾片道心閒。天邊高鳥應須慕。堦下蒼苔不可刪。金地夜來誰問法。共分燈火照癡山。</p>
</div>
<div class='div-other'><a id='mulu818' />
<p class='h3'>仲冬懷覺休</p><p>暑往寒來老易驚。乾坤誰復慰衷情。花非得露終無色。松必因風始有聲。任道自來千古重。離家常若一毛輕。相逢欲問黃河水。少小曾經幾度清。</p>
</div>
<div class='div-other'><a id='mulu819' />
<p class='h3'>大覺寺訪桂峰禪師</p><p>行盡溪山到梵居。空林落葉遍階除。閒消歲月燒龍腦。功葢吾曹賞髻珠。鴻信梁閒懸貝葉。鴉籌水上看芙蕖。尋常飯訖無餘事。自掬寒泉洗鉢盂。</p>
</div>
<div class='div-other'><a id='mulu820' />
<p class='h3'>訪袁坤儀有感</p><p>擬採蘋花屢此遊。桃源忽爾又清秋。空巖蕭瑟松杉老。澤國蒼茫蘭杜幽。紫塞斷鴻雲外夢。青山片雨客中愁。維舟欲覓無風樹。黃葉飛飛卒未休。</p>
</div>
<div class='div-other'><a id='mulu821' />
<p class='h3'>喜于中甫過龍泉</p><p>瓶錫聊將寄此山。千峰迢遞問巖龕。長松影裡塵喧寂。流水聲中月色寒。靈骨不從身外覓。神珠共向掌中看。相逢有日休相負。自古朝花露易殘。</p>
</div>
<div class='div-other'><a id='mulu822' />
<p class='h3'>山中偶成</p><p>因厭風塵此閉關。寸心清冷喻寒潭。芟松放月墻頭上。引水移天屋角閒。惟有禪書消白日。更無人跡到青山。相知莫笑謀生拙。浩蕩乾坤幾箇閒。</p>
</div>
<div class='div-other'><a id='mulu823' />
<p class='h3'>瀑布<span class='note-inline'>(二首)</span></p><p>誰家千尺素絲抽。高掛雲端永不收。<span class='corr'>已</span>悟源頭來處遠。肯將根脚混常流。從他妙手應難剪。許我閒心分自投。此去定當歸大海。待看波浪潑天浮。</p>
<p>欲投滄海作波瀾。豈憚千重鳥道難。响奪磬聲雙劍冷。光吞月色一罏寒。銀河倒瀉青天外。玉樹孤懸碧嶂閒。幾度天風吹不斷。為留雲壑伴僧閒。</p>
</div>
<div class='div-other'><a id='mulu824' />
<p class='h3'>秋日禮清涼塔</p><p>人代風烟知幾霜。石函靈骨自珍藏。珠林倒影天垂葢。寶塔鳴空地擁幢。澤被乾坤歸夢杳。春迴岩谷煉泥香。重來盡敬增悲慨。落木秋高舊影堂。</p>
</div>
<div class='div-other'><a id='mulu825' />
<p class='h3'>山中襍咏<span class='note-inline'>(二首)</span></p><p>大乘何必斷攀緣。小隱還須遠市廛。習定水邊觀皓月。消閒樹裡看青天。心中有欲山非靜。世上無求地自偏。怪底相知歸計緩。巢陵寂寞鎻重烟。</p>
<p>野曠風高一壯觀。為誰談笑斗牛閒。憑欄自覺青天近。下界寧知白日閑。岳色橫空簾外墮。海濤喧闥坐中寒。登臨未盡狂奴興。茗碗悲歌行路難。</p>
</div>
<div class='div-other'><a id='mulu826' />
<p class='h3'>山居咏懷<span class='note-inline'>(二首)</span></p><p>補袖閒中拾斷麻。肯將泉石易浮華。光生甕牗東山月。香散經壇上界花。夢裡英雄勞白起。古來驕主笑夫差。隆冬富貴欺高國。自鑿池氷自煑茶。</p>
<p>茫茫苦海正波濤。莫若逃禪計最高。世路<span class='corr'>已</span>驚心不死。功名猶夢鬢先凋。因甘白粥忘枯淡。却怪蒼苔分寂寥。樂極只緣貧到骨。巢由未許讓前茅。</p>
</div>
<div class='div-other'><a id='mulu827' />
<p class='h3'>贈永慶寺秀峰法師</p><p>塵機少小便知休。瓶鉢蕭然隱伏牛。明月有光難自晦。白雲無累易相留。狂猿不可驚禪虎。攫獸何曾異海鷗。說法年來煩水石。斷崖瀑布為誰流。</p>
</div>
<div class='div-other'><a id='mulu828' />
<p class='h3'>招隱</p><p>死生兩字事非輕。怪底癡人不自驚。萬里黃金窮口腹。滿頭白髮戰功名。閻公豈貴屠龍技。田子何須學狗鳴。早晚歸來雲外寺。夜深松火閱傳燈。</p>
</div>
<div class='div-other'><a id='mulu829' />
<p class='h3'>雪中登蘆芽<span class='note-inline'>(有序)</span></p><p style="margin-left:1em">予寓吳中楞嚴。忽夢登一山。疊嶂重巒。萬松映雪覺而舉似開侍者。且曰。吾今號松雪矣。開曰。願以雪松字開。跽而請甚堅。遂許之。茲登蘆芽訪妙師適逢大雪。宛然當年夢境也。感而賦此。</p>
<p>數年杖錫走江湖。一旦蓬蒿化淨居。虎踞岩頭關世路。泉飛樹杪入天厨。每因煑茗煩燒葉。猶愛看山嬾讀書。夢境曾來同鉢食。只今松雪竟何如。</p>
</div>
<div class='div-other'><a id='mulu830' />
<p class='h3'>與蘆芽主人談世故有感</p><p>雲屋寥寥氷雪重。燈前盃茗論英雄。情關未破寧無失。世路相遭豈易公。共飲每憐愁不共。同床未必夢相同。年來多少傷心事。總付瞿曇妙觀中。</p>
</div>
<div class='div-other'><a id='mulu831' />
<p class='h3'>寄袁了凡居士水齋</p><p>華嶽山人辟穀方。先生獨得<span class='corr'>已</span>休糧。懸知天上增仙藉。豈戀人閒轉燭光。玉液常吞肝肺潤。金丹能轉鬢毛蒼。青山不遠終相見。知<span class='corr'>己</span>新添一少郎。</p>
</div>
<div class='div-other'><a id='mulu832' />
<p class='h3'>龍嘴<span class='note-inline'>(有序)</span></p><p style="margin-left:1em">日光之前。有嶺稜稜。垂於磵旁。勢若虬然。曰龍嘴。嘴上茅菴初結。喜其清曠。且有二禪者轉經於此。一襍華。一蓮華。予由梵仙而下。適聞音響泠泠賦此。</p>
<p>鳥道盤迴不易登。此中清矌愜幽情。陰籠翠嶺春雲度。影落空潭海月生。山菜儘堪供瓦鉢。道人偏喜聽蓮經。泠泠滴向焦腸裡。寶所休將喻化城。</p>
</div>
<div class='div-other'><a id='mulu833' />
<p class='h3'>曲阿書經即事</p><p>敝廬故有不誅茅。況隔青山遠市朝。野衲披雲常自到。主人護法豈知勞。孤燈花落搖紅影。萬竹風生涌翠濤。若使貴人能駐景。巢由豈肯臥蓬蒿。</p>
</div>
<div class='div-other'><a id='mulu834' />
<p class='h3'>秋夜石經山禮琬公靈骨<span class='note-inline'>(有序)</span></p><p style="margin-left:1em">凡血氣必有知。有知則有欲。有欲則有生。有生則有死。唯至人能以無生治人欲。欲空則知不廢。而妙用無方矣。隋琬公閱南嶽思大師發願文。知末法運窮。三災倐起。一切法藏。皆當盡滅。喟然歎曰。有天地不可無日月。有作息不可無衣食。有人生不可無佛法。然日能照晝。不能照夜。月能照夜。不能照晝。衣能遮人之寒。不能使時不寒。食能濟人之饑。不能使年不饑。惟佛法之妙。不惟使天地終古。長旦羣有。死生無患。以至鑄凡為聖。即暗為明。達生無生。以大願力。兼萬有而普濟之。則廣大殊勝。豈可思議者哉。乃刊石為經。續佛法壽。延及慈氏。行恐古今代謝。巖壑變遷。以佛舍利。并<span class='corr'>己</span>骸骨。藏諸石窟。填撫茲山。矢大法藏永劫無毀。予感公之憂深而慮遠也。含涕賦此。</p>
<p>月夜青山謁琬公。石堂無語對千峰。蓮花片片皆心血。貝葉行行奪化工。靈骨可埋名不朽。法身非相用常通。那堪更向蒼崖上。鑿室藏經示不窮。</p>
</div>
<div class='div-other'><a id='mulu835' />
<p class='h3'>問竹亭即事</p><p>䇿杖深林問此君。空亭誰復謝塵紛。青山不禁長年住。流水何須獨自聞。鬢髮如霜難遣黑。利名非酒大家昏。輸他定起千峰裡。倒握琅玕掃白雲。</p>
</div></div>
<div class='div-other'><a id='mulu836' />
<p class='h2'>五言絕</p>
<div class='div-other'><a id='mulu837' />
<p class='h3'>蕭崗望方茅諸山</p><p>有濤可傾耳。何必千尺松。偶此藉芳草。春山當遠空。</p>
</div>
<div class='div-other'><a id='mulu838' />
<p class='h3'>咏雪</p><p>出谷幽雲細。成花大地陰。盡翻桃李夢。潔白本來心。</p>
</div>
<div class='div-other'><a id='mulu839' />
<p class='h3'>禮拜石</p><p>慢幢高須彌。能折必自重。安得離欲尊。頻來此獻供。</p>
</div>
<div class='div-other'><a id='mulu840' />
<p class='h3'>洗衣泉</p><p>松邊剪碧霞。偶爾成袈裟。披久亦何染。閒將飄浪花。</p>
</div>
<div class='div-other'><a id='mulu841' />
<p class='h3'>觀流石</p><p>路在層峰外。扶笻向深壑。跏趺水聲中。靜看飛寒瀑。</p>
</div>
<div class='div-other'><a id='mulu842' />
<p class='h3'>同遊法侶。散坐松岡。叔宗忽浮小舟入柳陰。宛然有孤鴈沒空之致。賦此</p><p>春水望無際。乘舟向何處。杳然花柳陰。日暮忘歸去。</p>
</div>
<div class='div-other'><a id='mulu843' />
<p class='h3'>樹禪</p><p>空山木上座。坐石不知年。歲月無心記。風柯舌相全。</p>
</div>
<div class='div-other'><a id='mulu844' />
<p class='h3'>鐵袈裟</p><p>天造福田衣。何年施禪伯。厭重拋雲邊。風吹與日炙。</p>
</div>
<div class='div-other'><a id='mulu845' />
<p class='h3'>爾菴襍咏</p><p>竹靜雨初歇。風和鳥徤鳴。書殘成獨睡。無夢繞江城。</p>
</div>
<div class='div-other'><a id='mulu846' />
<p class='h3'>芭蕉菴</p><p>月臺疑近壑。鱗石欲生雲。誰謂塵囂裡。幽居讀梵文。</p>
</div>
<div class='div-other'><a id='mulu847' />
<p class='h3'>楞伽洲</p><p>斷㵎蒼山裂。飛梁老樹眠。朝來扶杖處。雲度水中天。</p>
</div>
<div class='div-other'><a id='mulu848' />
<p class='h3'>題畫</p><p>水曲山頻合。春寒花倦開。<span class='corr'>旴</span>江來復去。人在畫圖回。</p>
</div>
<div class='div-other'><a id='mulu849' />
<p class='h3'>題竹塢石室</p><p>何處無青山。片心灰冷難。片心灰冷易。智拔萬重關。</p>
</div>
<div class='div-other'><a id='mulu850' />
<p class='h3'>講經臺</p><p>尊者身相空。舌根何所寄。松風與流水。說盡無生義。</p>
</div>
<div class='div-other'><a id='mulu851' />
<p class='h3'>初祖亭</p><p>面壁不說法。此心誰復傳。神光三拜後。震旦五燈懸。</p>
</div>
<div class='div-other'><a id='mulu852' />
<p class='h3'>錢資蕩三首</p><p>青山點樹杪。斜日照溪灣。試問錢資蕩。滄波長夜寒望裏水高船。却疑空墮天。既到平如掌。人聲鏡裏傳見水心即了。逢山眼便開。生平窮伎倆。此外復何懷。</p>
</div>
<div class='div-other'><a id='mulu853' />
<p class='h3'>利刀</p><p>利刀日切泥。鋒芒漸鈍置。若向沙石礪。斬鐵如斫水。</p>
</div>
<div class='div-other'><a id='mulu854' />
<p class='h3'>夜坐</p><p>夜坐空階寂。清言絕妄梯。回看雲樹杪。不覺月沈西。</p>
</div>
<div class='div-other'><a id='mulu855' />
<p class='h3'>雲墮石</p><p>飛回因閱世。墮此不知春。擬欲挑將去。恐驚林下人。</p>
</div>
<div class='div-other'><a id='mulu856' />
<p class='h3'>望玉臺即懷</p><p>一峰秀雲外。玉立望不厭。坐此未須臾。六虗方寸贍。</p>
</div>
<div class='div-other'><a id='mulu857' />
<p class='h3'>題萬玉菴</p><p>誰將崑崙峰。一斧千百塊。散洒天目閒。古今無謝代。</p>
</div>
<div class='div-other'><a id='mulu858' />
<p class='h3'>說法石</p><p>清清㵎水邊。冷冷奇石下。大哉眾中尊。為說無生話。</p>
</div>
<div class='div-other'><a id='mulu859' />
<p class='h3'>單傳崖</p><p>少林曾斷臂。五乳血腥高。末後誰三拜。中雲雪並腰。</p>
</div>
<div class='div-other'><a id='mulu860' />
<p class='h3'>示匡石居士</p><p>拈書相示處。石火電光遲。纔擬生心答。松風知未知。</p>
</div>
<div class='div-other'><a id='mulu861' />
<p class='h3'>山中咏松</p><p>絕頂凌峰寂。長年不改青。幾回良月夜。倚杖聽濤聲。</p>
</div>
<div class='div-other'><a id='mulu862' />
<p class='h3'>天啟石</p><p>行到深雲裏。沉冥孰可識。不見太古人。只見太古石。</p>
</div>
<div class='div-other'><a id='mulu863' />
<p class='h3'>崑石</p><p>崑崙太崔巍。飛劒斬其頂。置之几席閒。烟雲朝夕瞑。</p>
</div>
<div class='div-other'><a id='mulu864' />
<p class='h3'>過嚴灘</p><p>帆飽客舟輕。由來飲德名。難逢今夜月。見月見先生。</p>
</div>
<div class='div-other'><a id='mulu865' />
<p class='h3'>獅吼臺</p><p>飛者不敢飛。走者不敢走。箕踞寥廓中。靜聽獅子吼。</p>
</div>
<div class='div-other'><a id='mulu866' />
<p class='h3'>歡喜泉</p><p>愛為煩惱根。愛盡煩惱空。方寸同此水。誰無歡喜容。</p>
</div>
<div class='div-other'><a id='mulu867' />
<p class='h3'>清深崖</p><p>萬物始乎水。六情始乎動。一心苟不生。清深在日用。</p>
</div>
<div class='div-other'><a id='mulu868' />
<p class='h3'>甘露泉</p><p>寒流我慣枕。消渴非口飲。雖弗愛長生。心地清涼甚。</p>
</div>
<div class='div-other'><a id='mulu869' />
<p class='h3'>朗公石</p><p>朗公初不死。謂死不知朗。試看朗公岩。頺然誰觀想。</p>
</div>
<div class='div-other'><a id='mulu870' />
<p class='h3'>托鉢峰</p><p>誰伸黃金手。笑托碧玉鉢。歡喜施將來。福源永無竭。</p>
</div>
<div class='div-other'><a id='mulu871' />
<p class='h3'>本湛泉</p><p>石縫瀉流水。見之心湛然。是誰掬嗽齒。吸盡空中天。</p>
</div>
<div class='div-other'><a id='mulu872' />
<p class='h3'>韋陀峰</p><p>我笑叉頭石。爭如韋䭾峰。儼然大悲側。草木增威風。</p>
</div>
<div class='div-other'><a id='mulu873' />
<p class='h3'>重遊黃花洞</p><p>棄馬陟危峰。盤迴知幾重。蒼岩開石室。共聽襍華鐘。</p>
</div>
<div class='div-other'><a id='mulu874' />
<p class='h3'>贈龍泉關劉善友之峨眉</p><p>五峰與三峨。相去路無多。想念纔生處。蒲衣笑薜蘿。</p>
</div>
<div class='div-other'><a id='mulu875' />
<p class='h3'>爾菴襍咏</p><p>鶴解聽僧語。魚爭候梵音。海門明月上。何處讀書聲。</p>
</div>
<div class='div-other'><a id='mulu876' />
<p class='h3'>冷巖</p><p>源從雲外來。豈止千萬折。憨臥冷巖上。一嘯驚天闕。</p>
</div>
<div class='div-other'><a id='mulu877' />
<p class='h3'>綠瓊</p><p>行倦逢綠瓊。欣然欲一坐。縱橫紫翠虬。噴薄晴雲破。</p>
</div>
<div class='div-other'><a id='mulu878' />
<p class='h3'>湖心寺懷堅光趙居士</p><p>海上明月生。太空浮雲橫。清光照衡門。須待天風鳴。</p>
</div>
<div class='div-other'><a id='mulu879' />
<p class='h3'>辭澹然居士齋</p><p>白雲本無心。有期則有跡。何如無期好。隨風靡不適。</p>
</div>
<div class='div-other'><a id='mulu880' />
<p class='h3'>登虎邱</p><p>我愛虎邱雲。去來初無心。遊人嘆覇業。削璧多微唫。</p>
<p style="margin-left:3em">其二。</p>
<p>我愛虎邱月。清光鎮澂澈。悲欣幾萬重。普照無分別。</p>
<p style="margin-left:3em">其三。</p>
<p>我愛虎邱石。談經解點頭。生公去不返。長抱白雲幽。</p>
</div>
<div class='div-other'><a id='mulu881' />
<p class='h3'>偶成</p><p>胸次千竿竹。眉邊萬頃梧。清音常染耳。遺聽即鳶魚。</p>
<p style="margin-left:3em">其二。</p>
<p>願留犬馬骨。努力報慈恩。猶若湘江水。滋乾更潤坤。</p>
</div>
<div class='div-other'><a id='mulu882' />
<p class='h3'>贈海通居士</p><p>殘臈逢高閣。溪山烟霧深。當勤持半偈。終出海通心。</p>
</div>
<div class='div-other'><a id='mulu883' />
<p class='h3'>玄帝閣望石門寺懷湯遂昌</p><p>紅魚飛碧嶺。白鳥點青林。楚越皆初地。相逢孰賞音。</p>
</div>
<div class='div-other'><a id='mulu884' />
<p class='h3'>開先龍潭</p><p>地裂潭初就。天開瀑始懸。老龍如不在。何物起雲烟。</p>
</div>
<div class='div-other'><a id='mulu885' />
<p class='h3'>元素菴坐柏</p><p>酒客窺簾下。雲禪坐柏根。不因摩詰手。誰復寫元真。</p>
</div>
<div class='div-other'><a id='mulu886' />
<p class='h3'>貯碧軒</p><p>萬竹凝空翠。方池貯碧流。小橋通別圃。抱石白雲幽。</p>
</div>
<div class='div-other'><a id='mulu887' />
<p class='h3'>讀茅山志</p><p>夜讀茅山傳。無生有幾人。都來長視者。花落一年春。</p>
<p style="margin-left:1em">佛香子曰。觀此詩意。若使無生。則不有死。如既生矣。欲鑄生不死。恐無此理。若欲長生。先須忘生。良以生忘。則死媒絕矣。如能無生。則忘生之說。又在下風耳。或萬年為一年。或萬年為一日。或三百六十日為一年。或以頃刻為長劫。此皆念後事也。如能泝而上之。則念且不有。所謂年月日劫。豈非計龜之生毛乎。</p>
</div></div>
<p class='juan'>紫柏老人集卷之二十六</p></div>
</div><!-- end of div[@id='body'] -->
</body></html>