<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu337' />紫栢老人集卷之十九</p><p class="byline">明　憨山德清　閱</p>
<div class='div-other'><a id='mulu338' />
<p class='h1'>偈</p>
<div class='div-other'><a id='mulu339' />
<p class='h2'>燈光偈</p><p>燈初未有光。我點光始生。光若在燈者。無光燈不明。有人知此意。無火夜能行。弗信問觀音。觀音笑不停。</p>
</div>
<div class='div-other'><a id='mulu340' />
<p class='h2'>生日偈</p><p>自知今日出娘胎。今日緣何娘不來。來去覔娘無所得。蓮花國裏一枝開。</p>
</div>
<div class='div-other'><a id='mulu341' />
<p class='h2'>生無生偈</p><p>欲曉未生時。先須忘<span class='corr'>已</span>生。<span class='corr'>已</span>生若不忘。未生終不知。</p>
</div>
<div class='div-other'><a id='mulu342' />
<p class='h2'>示于中甫</p><p><span class='corr'>千</span>妖百怪總相知。心外何曾有一絲。達本忘情生滅事。他家種草認為癡。</p>
</div>
<div class='div-other'><a id='mulu343' />
<p class='h2'>夜行偈</p><p>星夜經行時。前後步互起。前步若至地。後步不能起。後步若至地。前步亦不起。前後不至地。乃能起不<span class='corr'>已</span>。即此諦觀之。足何嘗至地。足既不至地。空水亦可履。空水既可履。神通孰不具。</p>
</div>
<div class='div-other'><a id='mulu344' />
<p class='h2'>示弟子<span class='note-inline'>(并序)</span></p><p style="margin-left:1em">法華經云。佛種從緣起是故說無生。夫無生即非墮常。無滅即非墮斷。斷常不墮。何事非真。故妙法者。即觸事之麤也。嗟乎。麤妙豈有常哉。顧其人所明如何耳。是知凡緣所起。因地不真。果終紆曲。比來去佛甚遠。龍象蕭條。黑白之徒。邪正不知。菽麥無辨。合掌禮佛。心在狐狸。剃頭為僧。志存俗諦。以至千態萬狀。不可名言。皆由最初剃染之時。因地不真耳。余每念此。雖浪跡江湖將四十年。初未嘗輕為人祝髮命名。非無慈心也。良恐以小慈傷大慈耳。某來吾語汝。汝痛體之。凡百脫白離俗者。最初當審其因地。發心真正。倘無委曲相。決當披剃。或吾遠近無定。音問不接。即懸老人禪影。剃染授名。亦不須執滯。直宜圓成其勝因。勝因。即佛種也。因不勝。即魔種也。魔佛難辨。某其慎之。偈曰。</p>
<p>好因緣是惡因緣。真實難瞞頭上天。分付春潮帶雨客。歸來快上渡頭船。</p>
</div>
<div class='div-other'><a id='mulu345' />
<p class='h2'>夢覺偈</p><p>夢中知夢。將入覺中。覺中知夢。將證我空。我既空矣。孰為雌雄。</p>
</div>
<div class='div-other'><a id='mulu346' />
<p class='h2'>宿石鍾寺<span class='note-inline'>(并序)</span></p><p style="margin-left:1em">乙未三月。紫栢道人有曹溪之役。偕二三子信宿湖口石鐘寺。寺據山水之勝。纔一登之。萬有盡洗。夫浮生聚散。不殊漚花。惟達人真觀。視聚為散。視散為聚。怨歌不廢。而思本無邪。二三子因請留一偈。以作廣長舌相之前茅。偈曰。</p>
<p>湖口山上石。豈惟千萬片。征航肯暫收。法句皆題徧。片石一伽陀。瞿曇開笑面。遊人聽好音。獨許眼根便。萬竅忽怒號。長波吼江甸。我將生心會。眉宇<span class='corr'>已</span>閃電。夙慕石鐘寺。寺逢僧未見。轉經了不難。彈指知幾轉。千里步初始。行行敢辭倦。</p>
</div>
<div class='div-other'><a id='mulu347' />
<p class='h2'>獻栴檀偈</p><p>獻者是香。香外無人。能所路斷。是香誰受。受者不可。何況獻者。如是觀香。香即導師。徵受香者。奚如枯木。以是之故。香總無邊。等十方空。</p>
</div>
<div class='div-other'><a id='mulu348' />
<p class='h2'>釋廣百論</p><p>眼中有色識。死人應見物。識中有色眼。識去眼色隨。死人如見物。何名為死人。識去眼色隨。根境同時去。據事觀不然。能所反復推。生者不見色。何況乃死乎。理極情自忘。情忘識即智。以智觀根塵。譬如水洗水。</p>
</div>
<div class='div-other'><a id='mulu349' />
<p class='h2'>擇仙偈</p><p>身見難消金石輕。何須更願學長生。試觀父母情非有。始見幽宵照世燈。</p>
</div>
<div class='div-other'><a id='mulu350' />
<p class='h2'>贈周叔夜偈</p><p>處處春風處處花。問君何地是根芽。簷前松曲數椽朽。脫却袈裟更起家。</p>
</div>
<div class='div-other'><a id='mulu351' />
<p class='h2'>觀轂偈<span class='note-inline'>(并序)</span></p><p style="margin-left:1em">老子曰。三十輻共一轂。當其無有車之用。又曰。有之以為利。無之以為用。予曰。非但埏埴戶牗。輻轂然也。即自身徐察之。耳有輪廓。而輪廓有竅虗通。耳始有用。乃至眼鼻口等。獨不然乎。雖至愚。舉一根以例之。則餘者自曉了矣。偈曰。</p>
<p>觀轂知一身。觀身知天地。是觀善昭廓。至理靡弗了。至理本心有。日用欠深視。故用而不覺。是謂眾人耳。直下洞了此。孰非大覺尊。大覺吾尚得。何況世中貴。</p>
</div>
<div class='div-other'><a id='mulu352' />
<p class='h2'>究昏偈</p><p>譬如人醒時。倐爾昏住起。此昏從醒有。是則不名醒。離醒有此昏。一人寧有二。往返細研之。昏根植何地。於此忽然透。疑情直下釋。</p>
</div>
<div class='div-other'><a id='mulu353' />
<p class='h2'>旃檀幢偈<span class='note-inline'>(并序)</span></p><p style="margin-left:1em">去冬牢山主人謂余。真州吳生。出所供旃檀幢。竪不盈尺。割面為門。啟門而視。中等虗空。千佛忽現。主伴重重。如絫黍聚立。而眉繞須彌。目湛大海。無不畢著。巧奪鬼工。見者驚絕。殆不可以智識測。非目力能窮也。此夕吳生省余梵川。燈前復及是幢。且詫曰。安得天劃神鏤。而於不盈尺。具一世界耶。余喟然歎曰。吳生吳生。安知生不生。如知生不生。則芥子可藏虗空。牛毛可納滄海。而況是幢乎。且蟭螟以蚊睫為世界。蝸牛以濡沫為濤瀾。此皆以小為大也。大獨不可小哉。故曰。以小為大。小非大外。以大為小。大非小外。小非大外。則何小非大。大非小外。則何大非小。何大非小。則一豆之中閒關莫窮。何小非大。則八荒之表密邇非遠。良以大小生乎情見。情忘則何為而不可耶。文子薦此。則牢山之無風起波。若之承虗接響。將非螻蟻拳宮之夢哉。偈曰。</p>
<p>木不盈尺。所藏無量。凡聖雌雄。不可情想。如心未生。量包虗空。微塵剎土。像現鏡中。一念既起。即落邊際。知周五尺。棄海認滴。小大劍立。鋒芒難犯。苟非忘我。心碎形段。文子勗之。無往不吉。我語尋常。遵之獲益。刻畫之功。施之三寶。苟善用心。何技非寶。</p>
</div>
<div class='div-other'><a id='mulu354' />
<p class='h2'>孫仲來書經薦母偈</p><p>此法極微妙。亦復極堅固。微妙者資父。堅固者資母。孝子未投毫。亡者生善處。況乃字積句。句續積成部。各各自心力。存亡皆獨露。日用而不知。摸鼻疑是鼓。</p>
</div>
<div class='div-other'><a id='mulu355' />
<p class='h2'>爬癢偈</p><p>南泉庭前花。紫柏背上爬。兩者並舉似。雌雄看作家。</p>
</div>
<div class='div-other'><a id='mulu356' />
<p class='h2'>蝨偈</p><p>成堆蟣蝨有誰知。也解申頭與展眉。若把法身輕抖擻。總教枯殻逐風飛。</p>
</div>
<div class='div-other'><a id='mulu357' />
<p class='h2'>禮諸祖道影偈</p><p>眾人昏昏。見影謂假。見形謂真。智人不然。知形生影。知影生心。心無生滅。安有古今。以無古今。生尚不有。況乎有滅。不生非常。不滅非斷。作如是說。能如是察。影影形形。智德無闕。</p>
</div>
<div class='div-other'><a id='mulu358' />
<p class='h2'>香供偈</p><p>心外無香。香外無心。譬如身手。身外有手。決非<span class='corr'>己</span>手。手外有身。決非<span class='corr'>己</span>身。身手不疑。香心了然。以此供祖。祖必欣受。受非事理。成就孰住。惟其無住。施者之福。寧有邊際。以此薦親。親無不超。以此祝君。君無不福。眾人半目。睹香非心。聖人眼妙。見香非香。惟吾曹溪。香心無常。兩者不就。成就一切。用為毒鼓。聞者耳失。失耳用眼。墻壁觀樹。香之所作。無可不可。為人之師。為地獄主。香乎香乎。栴檀非名。孝心為指。並熱千古。端雍知此。不枉為子。熏續無窮。烟靄其後。</p>
</div>
<div class='div-other'><a id='mulu359' />
<p class='h2'>禮六祖法供偈</p><p>師本賣柴漢。天機何其深。一聞金剛句。直下悟自心。既悟自心<span class='corr'>已</span>。胸中復何事。迢遙向黃梅。槽廠充賤役。用石墜腰閒。八月齊食頃。米熟機相投。夜半入祖室。密傳聲如雷。聖凡若鼎沸。師聽不以耳。直用眼觀取。眾人則不然。廢耳聲不領。是故應有住。能所角然立。惟應無所住。生心境無咎。無咎無不心。何物更為待。分別雖熾然。譬馬見自影。了知身出故。時見不驚異。若見餘物影。馬驚何足疑。惟不見餘物。驚疑從何起。自心取自心。佛亦不印可。離心求法者。曹溪水不濕。大哉至人慮。必以誠為本。誠則偷心死。心死性自靈。靈則無不照。理事皆不成。即此不成就。能成就一切。譬如隆冬時。萬木凍欲折。陽春一夕回。光輝無不露。是謂誠生明。非照光圓滿。吾師得祖心。祖心不欠少。師心不增多。得心本無得。無得而心傳。永作世閒眼。重昏須臾旦。吾曾讀壇經。得師心自知。亦無得而得。用處習為障。心明力不逮。於是恒痛泣。仰憑冥熏慈。既失復乃得。今獻法供偈。剖折微知見。於法苟不昧。乞垂慈印可。</p>
</div>
<div class='div-other'><a id='mulu360' />
<p class='h2'>白茫遇虺<span class='note-inline'>(并序)</span></p><p style="margin-left:1em">吾禮曹溪至白茫。將買舟北還。沿岸登舟。見一虺毒焰熾然。怒目呥舌。不覺失嘆。嗚呼。云何忽生之前。本然無二。忽生之後。乃萬其趣。是誰負汝。汝恨不釋。積而成毒。形隨心變。受此毒狀。無擇智愚。見汝必殺。吾觀汝性。與佛無異。視汝如佛。偶因不覺。暫時迷墮。一朝知毒。毒本無根。根於無性。無性無我。無我無人。喚誰負汝。人既無負。汝恨何懷。雖然。一迷永迷。迷而求覺。苟不籍佛祖寵靈。慈悲熏炙。方便旁擊。則寐者終難寤矣。今有人於此。有少忤懷。遂抱恨不解。積而成怨。怨必終報。報則必復。如我輩人。見此雄虺。痛當自反。反而有終。必證圓通。大悲為侶。度諸愚蒙。反而中止。非虺不<span class='corr'>已</span>。智者思之。寧不毛竪。偈曰。</p>
<p>祖師之鄉。產此雄虺。見人不嚙。嚙則必死。慈悲薰蒸。翻為毒具。不善用心。乃至此耳。如善用之。一切毒具。博施之資。吾禮曹溪。行至白茫。見此毒物。內心自慌。我若懷毒。心毒形彰。自然之理。何必商量。籍祖慈力。小毒必損。大毒敢藏。言而不行。必受其殃。</p>
</div>
<div class='div-other'><a id='mulu361' />
<p class='h2'>示弟子</p><p>目前一切境。皆自心建立。離心覔一毫。譬如兔有角。人不悟自心。見境乃分別。遂被好醜轉。長劫無時止。或報人天身。或受羽毛等。強弱互相噉。如<span class='corr'>己</span>口嚙指。又如善畫者。畫出如花女。容顏世希有。忽然生癡心。乃謂是實女。相思病至死。不悟自心出。醫王何自來。咄哉呵病者。自畫自生著。何異口嚙口。病者聞斯語。知離心無法。非但此畫女。凡聖法皆爾。一旦癡計消。畫師本如故。</p>
</div>
<div class='div-other'><a id='mulu362' />
<p class='h2'>偈</p><p>搜剔春光不見根。雲來雲去石無痕。夢中行盡風波路。醒後漁舟泊故村。</p>
<p style="margin-left:3em">又。</p>
<p>落花芳草恣尋幽。夜靜明籹獨倚樓。自是老婆心不死。男兒何處不風流。</p>
<p style="margin-left:3em">又。</p>
<p>桃源仙子昔曾逢。別後重來訪舊蹤。滿院好花零落盡。却於樹底覔殘紅。</p>
<p style="margin-left:3em">又。</p>
<p>觀橋即我橋誰坐。達境惟心境自空。片月在天光不斷。夜涼長嘯水聲中。</p>
</div>
<div class='div-other'><a id='mulu363' />
<p class='h2'>示病僧</p><p>我無病時。初不檢情。一旦抱疾。宛延難屏。火燒我骨。冷<span class='corr'>刺</span>我心。種種苦楚。日將漸深。非天地與。非鬼神使。皆我自作。作空病止。此真實語。諦聽逆思。忽得病本。了然何疑。</p>
</div>
<div class='div-other'><a id='mulu364' />
<p class='h2'>吳江華嚴寺浮圖然燈偈示法麟<span class='note-inline'>(并序)</span></p><p style="margin-left:1em">緣見因明。暗成無見。不明自發。則諸暗相永不能昏。此楞嚴會上如來之語也。此語自古及今。於中發明本光者豈少哉。然而有不發明者何故。病在能信佛語。而不能信自心故也。是以一切血氣之屬。若不緣明。橫謂不見。殊不知知不見者。果見耶。果不見耶。見則見本無欠。不見則誰知不見。由是而觀。則本具常光。包空裹有。未始欠缺。在眼名見。在耳名聞。在鼻名臭。在舌名嘗。在身名覺。在心名知。堯舜不能加。桀紂不能損。然非逈脫根塵者。亦未易薦取之。今有人於此憂。是光物物本有。柰何日用而不知。於是寄有象之明。階入無見之頂。吳江華嚴寺。有大浮圖空洞特立於江之上。凡邑之善信。有志於背暗投明者。皆割其所愛。易油然燈。使光徹上下。飛而宿者。潛而止者。同悟本光。紫柏道人聞而悅之。綴以偈曰。</p>
<p>本光誰不具。具而不能知。以故名眾生。一朝知本具。眾生即如來。六尺勿謂短。有佛時時現。百尺勿謂長。燈滅光不見。法麟能知此。燈傳定無盡。</p>
</div>
<div class='div-other'><a id='mulu365' />
<p class='h2'>觸塵偈</p><p>未打打<span class='corr'>已</span>如有疼。兩頭無有中閒生。一切凡夫作此見。是故輪迴不暫停。若人靜心痛觀察。未打打<span class='corr'>已</span>痛何在。兩頭不疼謂中疼。以理觀察難解釋。究竟此疼了不疑。正疼疼了果非有。</p>
</div>
<div class='div-other'><a id='mulu366' />
<p class='h2'>登耶舍塔</p><p>未聞耶舍塔。本無嶮不嶮。既聞耶舍塔。心中忽嶮生。<span class='corr'>已</span>登耶舍塔。與初未聞冥。正登嶮太甚。自決不能登。是時究始末。果嶮果是平。</p>
</div>
<div class='div-other'><a id='mulu367' />
<p class='h2'>與智燈</p><p>犀牛昨日與君看。頭角渾然不見還。本欲無言安可得。誰憐田地草蔓蔓。</p>
</div>
<div class='div-other'><a id='mulu368' />
<p class='h2'>紙花偈</p><p>人言此花假。我謂此花真。紅白香欲浮。作者之精神。於此觀天地。離心無纖塵。況居天地者。謾誇造物新。智者見之智。仁者見之仁。通塞本無竅。萬事存乎人。</p>
</div>
<div class='div-other'><a id='mulu369' />
<p class='h2'>讀觀心論</p><p>念有一切有。念無一切無。有無惟一念。念沒有無無。</p>
</div>
<div class='div-other'><a id='mulu370' />
<p class='h2'>示元復</p><p>百千無量苦。苦本於三毒。三毒乃有名。名曰貪嗔癡我常受其賊。憤欲搜其窟。試覔於身初。身初不可得再覔於心始。心始不可得。次覔中與外。空洞無物我。及觸逆順時。現行關好惡。隱然若有物。藏於有無處。秉理痛折之。其勇不可敵。若不[拚-ㄙ+ㄊ]性命。與其死捱逼。有隙取敗績。無隙我即勝。勝時觀敗際。總是兩頭失。兩失求其中。龜毛縛西風。此觀頗有志。成熟猶未能。所以憎愛閒。違時常失候。我今吐實語。信我者取則。亦如我[拚-ㄙ+ㄊ]命。力敵終不負。</p>
</div>
<div class='div-other'><a id='mulu371' />
<p class='h2'>示于潤父</p><p>鬚枯神索。胸中不樂。此不樂者。本無依託。推之於境。境非能捉。境何所縛。推之於能。能非境牽。能何所著。於此兩者。究而得宗。事會於真。川歸於壑。事會於真。何事非能。能不害能。仔細斟酌。水歸於壑。何滴不諾。於此頓了。苦樂皆樂。深慈曉汝。丑午匪覺。</p>
</div>
<div class='div-other'><a id='mulu372' />
<p class='h2'>元廣代木童子偈</p><p>試問木童子。爬癢有心否。有心難隨師。安能與師遘。是時非有無。寧復墮來去。廣子無心來。吾適背困倦。借代木童子。信手搥不<span class='corr'>已</span>。若說是有意。直下情不生。用處應不累。請問誰鼻孔。彌勒大頭垂。釋迦山根直。吾本人非人。渠亦子非子。拳拳不落空。倦處斬然暢。此暢曹山墮。凡聖絕心路。人子若有功。此墮皆可測。汝若不能薦。童子木笑汝。</p>
</div>
<div class='div-other'><a id='mulu373' />
<p class='h2'>皮斗偈</p><p>形骸如皮斗。心識若巨燭。光焰本無際。皮斗罩不明。忽然揭皮斗。光即滿天地。此據橫計言。皮斗燭不同。了達橫計空。說甚皮斗異。</p>
</div>
<div class='div-other'><a id='mulu374' />
<p class='h2'>示唐凝庵<span class='note-inline'>(并序)</span></p><p style="margin-left:1em">凝庵詣清涼參師。師問曰。曾看棱嚴否。曰看。師曰。棱嚴云。緣見因明。暗成無見。不明自發。則諸暗相永不能昏。如何理會。答曰。見暗之見。即是見明之見。師曰。明中則萬境昭然。暗中則一物不見。如何喚得見暗之見。即是見明之見。唐沈吟次。師命侍者滅燈。以掌張其面。唐不知。師震威一喝。因示以偈。</p>
<p>迴合羣峰裏。其誰踏入來。過橋雲不礙。尋我鹿猶猜。一喝鳴千古。多生住五臺。吹燈休按劍。直下夜光開。</p>
</div>
<div class='div-other'><a id='mulu375' />
<p class='h2'>示馮驥子</p><p>有一物。甚奇特。可蛇可龍能風雨。有人拈起猶不識。能識之。則可得。處處常有鬼神護。不護佛語不真寔。又非銅。又非鐵。看來不如乾屎橛。雲門盡力道不全。瞿曇到此難饒舌。惟有得此如意者。任伊橫說與豎說。</p>
</div>
<div class='div-other'><a id='mulu376' />
<p class='h2'>滅燈示六根互用</p><p>拄杖飛來一陣風。燭光觸滅暗塵封。誰知別有通天路。一道神光照不窮。</p>
</div>
<div class='div-other'><a id='mulu377' />
<p class='h2'>示林白</p><p>一切世閒音。若以耳聞之。能所角然立。憎愛迭浮沈。自心永埋沒。如以眼觀之。寂滅頓現前。所謂能所者。譬如虗空骨。癡狗情瞥生。垂涎橫咀嚼。菩薩哀此流。分身三十二。凡有見聞者。隨類得悟入。</p>
</div>
<div class='div-other'><a id='mulu378' />
<p class='h2'>丙申三月將結夏示朗麟二三子<span class='note-inline'>(并序)</span></p><p style="margin-left:1em">浮生閃電。聚首難逢。苟不究竟向上機緣。則結夏之所。何適而不可哉。奚必遠峰泉而傍城隍耶。故說偈見志。</p>
<p>透則自應同結夏。若還不透夏難同。一枝藤杖橫肩上。又入千峰與萬峰。</p>
</div>
<div class='div-other'><a id='mulu379' />
<p class='h2'>聲聽偈</p><p>聲聽是一。何異木石。聲聽非一。誰主誰客。主客不辨。情終不息。長淪聲波。復性何日。</p>
</div>
<div class='div-other'><a id='mulu380' />
<p class='h2'>□□偈</p><p>富貴夢不破。貧賤根未斷。兩者念後事。念前仔細看。聖凡尚難留。生死何欣厭。憎愛交加時。是誰解敬慢。於此薦弗能。坐禪非善幹。縛脫分別起。嫫母賣笑面。</p>
</div>
<div class='div-other'><a id='mulu381' />
<p class='h2'>佛香庵觀月偈</p><p>一片清天絕點雲。繁星不見見冰輪。郎君若問蟾宮信。報道寒香馬鼻聞。</p>
</div>
<div class='div-other'><a id='mulu382' />
<p class='h2'>其二</p><p>此身自笑是虗舟。好惡從他一任浮。縱使風高翻却了。主人嬴得浴清流。</p>
</div>
<div class='div-other'><a id='mulu383' />
<p class='h2'>其三</p><p>智光力大不思議。世界須臾散作泥。是事若還君未信。夢中榮辱醒中非。</p>
</div>
<div class='div-other'><a id='mulu384' />
<p class='h2'>聞豬聲</p><p>業識茫茫不解休。愚癡為水夢為舟。無明風猛搖心海。浪大帆開未易收。</p>
</div>
<div class='div-other'><a id='mulu385' />
<p class='h2'>其二</p><p>收帆何必更商量。歇却狂心萬事康。自是眾生心不歇。歇心便是法中王。</p>
</div>
<div class='div-other'><a id='mulu386' />
<p class='h2'>佛香庵即事偶成</p><p>觀宗父設齋。特地太多事。萬物有通情。恐將情折理。此情化未能。難入至人域。我若以情觀。空山富寂寞。白足肯輕移。深雲睡正著。略情平等觀。法身何彼此。委曲隨波浪。拔爾出生死。竟不以此察。盤桓損無益。</p>
</div>
<div class='div-other'><a id='mulu387' />
<p class='h2'>醒夢偈</p><p>夢中地上走。忽然地成水。又謂水中遊。忽然水枯竭。謂我空中浮。忽然空消殞。謂我無承載。恐怖求處所。怖極忽然醒。醒後觀種種。不異兔之角。醒中觸憎愛。好惡迭相攻。攻戰情忽破。當處無我所。醒夢念後事。即念得無念。醒夢大導師。我故稽首敬。眾人不稽首。不知醒夢恩。夫醒夢者識。一識永不得。萬古處幽夕。覆盆非故鄉。迷暗豈眷屬。何為戀不舍。勞彼至人咄。</p>
</div>
<div class='div-other'><a id='mulu388' />
<p class='h2'>再過金壇東禪寺</p><p>寺前寺後行一回。門外門內秋雲堆。馬面牛頭手握蛇。會當以眼聽春雷。</p>
</div>
<div class='div-other'><a id='mulu389' />
<p class='h2'>示法鐘</p><p>雲門老祖師。忽問搬柴人。畢竟柴搬汝。畢竟汝搬柴。吾今問其子。畢竟子走地。畢竟地走子。雲門鼻孔垂。紫栢鼻不反。古今同一條。莫謂有生死。地走痛究竟。心開情自釋。情釋地與子。離即用不虧。大千不為廣。芥子不為窄。虗空納一毛。一毛包大地。如是不思議。於子本來具。日用暫不知。知得笑不住。</p>
</div>
<div class='div-other'><a id='mulu390' />
<p class='h2'>蘭溪示魏覺樗</p><p>初畫若有畫。次畫則不就。次畫若成就。初畫未嘗畫。初畫未嘗畫。縱使無量畫。畫果成畫不。若人知此意。是則庖犧氏。離此覔庖犧。何異我覔我。</p>
</div>
<div class='div-other'><a id='mulu391' />
<p class='h2'>示元廣</p><p>見海不能渡。疑水惟信土。信水與土等。驚濤穩可步。吾語最真寔。元廣生恐怖。恐怖不生見。用處獨回護。此根從何來。以疑未斷故。</p>
</div>
<div class='div-other'><a id='mulu392' />
<p class='h2'>示楊生</p><p>此經能背汝。非汝經不背。汝能背此經。無經將何背。經汝痛心究。畢竟誰能背。若謂汝是能。無經汝無對。經先汝在後。云何認汝能。若謂經是所。無汝經不立。由汝而立經。謂經所非理。兩者往復觀。根塵當處剖。</p>
</div>
<div class='div-other'><a id='mulu393' />
<p class='h2'>日用</p><p>塵寰終日覺忙忙。那事原來總不妨。舉步倘能離背向。更無岐路泣亡羊。</p>
</div>
<div class='div-other'><a id='mulu394' />
<p class='h2'>拈花</p><p>因見一花故。乃入無邊空。一花既如是。好醜無不同。以此觀世界。雪點紅罏中。以此觀身心。兔角杖打風。能得此三昧。度世力豈窮。愚人反此故。頭頭行不通。誰悟不通者。當處元虗融。</p>
</div>
<div class='div-other'><a id='mulu395' />
<p class='h2'>沐浴偈</p><p>稽首沐浴諸佛子。赤身入水見長短。溫然清泠宣妙觸。香水海中同受用。見有身相即鑊湯。不見身相亦燒煑。願諸佛子作是觀。沛然涓滴皆般若。施者受者功不虗。是名沐浴妙三昧。</p>
</div>
<div class='div-other'><a id='mulu396' />
<p class='h2'>麈尾偈</p><p>吾當手捉白麈尾。日用用之不復思。一夕獨坐忽思之。麈尾是所手是能。所忘能亦不成捉。雖復手在無所用。既而再思使手者。手即是所使者能。手忘能使亦無用。若人常思無用者。思熟無用用無盡。果能妙達此境界。無煩悟道出生死。</p>
</div>
<div class='div-other'><a id='mulu397' />
<p class='h2'>斷淫偈</p><p>佛無不喜。惟不喜淫。佛若喜淫。水中用塵。塵以水洗。塵從水生。水不洗水。塵豈能清。兩者匪惑。淫火自停。</p>
</div>
<div class='div-other'><a id='mulu398' />
<p class='h2'>示學人</p><p>等閒鼓此兩片皮。汝即以我為說法。北俱盧洲舌廣長。溪聲山色分明語。此即解聽彼不聽。棄彼取此乃心病。心病不空聽法難。北俱盧洲路不遙。如何有耳聽不入。徒自千難與萬艱。兩片之皮嘵嘵時。便謂聲聲我解知。離皮之外謂著耳。面面相窺總若癡。勸爾向後欲聽法。北俱盧洲領妙機。</p>
</div>
<div class='div-other'><a id='mulu399' />
<p class='h2'>讀信心銘</p><p>吾讀信心銘。口倦默然坐。坐時聞簫鼓。音響直貫耳。復作如是思。耳若無虗空。此聲何自入。以耳例諸根。根根虗空等。根既等虗空。空非有邊際。以空等耳根。根根周法界。不壞亦不襍。見聞嗅嘗觸。及以意思想。六用皆不昧。不昧而等空。能所無分別。苟非大智人。照必勞心力。勞心失本明。佛眼光即失。分別墮能所。慧命早夭折。忽達兩無功。血脉斷而續。一佛續百佛。百佛續萬佛。萬佛續無盡。無盡皆骨肉。常作如是觀。弘願與慈悲。無煩外薰炙。神力不思議。</p>
</div>
<div class='div-other'><a id='mulu400' />
<p class='h2'>舫粟偈</p><p>達觀道人窮伎倆。喜怒無常招譽謗。順則懽喜逆則惱。從來自狹而至廣。試將老漢為毒鼓。逆順聞聲命根喪。<span class='corr'>但</span>恐譽謗不甚多。多多愈善度無量。無量眾生辟如粟。達觀老漢還同舫。以舫載粟無多寡。粒粒教他登彼岸。智人以此而觀之。譽謗真實大方便。毒鼓化作度人具。苦海灘頭濟眾難。濟難之人疎亦親。豈有智人惡親屬。惡親必定是愚夫。愚夫謗毀當哀憫。哀憫之心聞惡聲。即如赤子罵父母。父母聞之憐愈深。寧暇生心怒赤子。若人聞謗意不平。當學達觀作此觀。謗者聞之不生怒。譽者紛紛何足羨。喜怒須知不獨立。相待而起成憎愛。若虧其一兩亦空。廓達常光無內外。既無內外遠近遺。遠近既遺古今喪。古今既喪誰老少。無生無死真菩薩。吾勸世人誦我偈。勝閱大藏經千轉。豈惟功德不可思。凍膿直作金剛聚。金剛聚兮金剛聚。揑不成團打不碎。有緣得而善用之。子子孫孫常富貴。</p>
</div>
<div class='div-other'><a id='mulu401' />
<p class='h2'>弘法偈</p><p>夢中見海不能度。孤立海岸日將暮。退則還家路<span class='corr'>已</span>遠。進之無地足難措。萬種徬徨進退難。正難之時誰打鼓。鼓聲未歇夢早醒。開眼何曾有惱苦。</p>
<p style="margin-left:3em">又。</p>
<p>醒中見海不能度。回首西山紅日暮。進前驚濤怕殺人。退後<span class='corr'>已</span>失還家路。千難萬難在此時。不知阿誰能救苦。能救苦。能救苦。諦觀身心誰福禍。禍福從來各有門。一心不生孰為主。憎愛場中辨偽真。死生路上分頭緒。以水洗水金博金。日用分明善回互。善回互。善回互。等閒不犯他苗稼。塞破虗空老水牯。</p>
</div>
<div class='div-other'><a id='mulu402' />
<p class='h2'>和蘇長公書焦山綸長老壁<span class='note-inline'>(附長公偈)</span></p><p style="margin-left:1em">蘇偈曰。法師住焦山。而寔未嘗住。我來輒問法。法師了無語。法師非無語。不知所答故。君看頭與足。本自安冠屨。譬如長鬣人。不以長為苦。一旦或人問。每睡無所措。歸來視上下。一夜著無處。展轉遂達晨。意欲盡鑷去。此言雖鄙淺。亦固有深趣。持此問法師。法師一笑許。</p>
<p>蘇子恁麼來。法師恁麼住。兩名白拈賊。無舌能解語。此意本平常。遊人自多故。譬如風狂子。顛倒冠與屨。既以苦為樂。亦將樂為苦。夢中苦樂事。試問誰安措。長鬣我自裁。我裁我解處。無端我疑我。石火電光去。我若不疑我。從他趣非趣。忽逢明眼人。未語心先許。</p>
</div>
<div class='div-other'><a id='mulu403' />
<p class='h2'>看桃花偈</p><p>舊樹新花開共看。此花不異去年顏。誰知花笑人分別。榮落頻經樹本閒。</p>
</div>
<div class='div-other'><a id='mulu404' />
<p class='h2'>讀普門品偈<span class='note-inline'>(并序)</span></p><p style="margin-left:1em">眾生三毒。習以成性。如油入麫。欲壓而出之。雖神禹莫能也。今此經云。若有眾生多於淫欲。常念恭敬觀世音菩薩。便得離欲等。既曰常念。又曰便離。則其辭勢義理。卒難消會。細而味之。常念則無閒斷。由無閒斷。始乃便得離欲。若然者。運東溟之水。救束薪之火。理必然也。雖然恭敬而常。苟非大明至勇者。其誰能之。且恭敬與懈慢。勢不兩立。苟見理未定。染習力猛。理不勝習。十戰九敗。如猩猩指酒而怒罵。於怒罵中。冥遭習轉。不覺不知。去而復返。酒香染神。神醉氣疲。罵力忽成軟暖。以口吸酒。是時也。不知有利。安知有害。不知有死。安知有身。余故曰。能常念恭敬觀世音菩薩者。復三毒而鑄三德。非大明至勇。孰能臻此。偈曰。</p>
<p>恭敬受持。此經現前。此經現前。觀音說法。眼聽始玄。不以眼聽。却將耳聞。玄妙之聲。成愚癡雲。雲埋慧日。長處覆盆。讀此經者。恭敬為本。無擇長幼。佛性爾審。作如是觀。韋天護念。若<span class='corr'>己</span>頭目。愛惜無倦。</p>
</div>
<div class='div-other'><a id='mulu405' />
<p class='h2'>心塵無性偈</p><p>心不自心。因塵而心。塵不自塵。因心而塵。因塵而心。喚誰作心。因心而塵。指何是塵。兩者既悟。萬法通真。</p>
</div>
<div class='div-other'><a id='mulu406' />
<p class='h2'>送悟慈省親偈</p><p>此身敢問自何來。四大分明土一堆。就裡有恩忘不得。西風落木渡江淮。</p>
</div>
<div class='div-other'><a id='mulu407' />
<p class='h2'>示禪人</p><p>流水松風總舌頭。真言萬古轉無休。若將兩耳終難聽。合調還須死髑髏。</p>
</div>
<div class='div-other'><a id='mulu408' />
<p class='h2'>示申知離雄心偈<span class='note-inline'>(并序)</span></p><p style="margin-left:1em">夫雄心者。有不雄者為其母。今有人於此。不得其母。而欲強制其子。是謂子制子。子終不服。惟得母者。可以制子也。故曰銅山崩。雒鐘應。母囓指而子心痛。皆以母召子也。子孰不應。永嘉云。不離當處常湛然。子耶。母耶。知此者。是謂得母。</p>
<p>雄心若可銷聲伎。片掌應須置岱嵩。欲海萬尋終莫測。愛源一滴竟何窮。</p>
</div>
<div class='div-other'><a id='mulu409' />
<p class='h2'>書經薦父母入蘆山塔偈</p><p>我父生時我逃逝。痛慚不得奉甘旨。我父死時我未歸。一抔之土孰揜骨。此慚此恨何時消。日增月累丘山積。丘山劫壞終有崩。劫壞山崩恨無盡。今仗佛光書此經。字字功德難思議。南無妙法蓮華經。經中之王我自性。以此功德報亡父。黑業頓謝生佛國。見佛聞法證實相。如戰有功得髻珠。願我亡父持此寶。徧照十方燄無際。我本母生不及養。寸心耿耿石難化。期酬至德無所從。慶我離塵為佛子。深思婦人婬業重。堅固難拔等須彌。須彌可傾婬難斷。津梁苦海須聖力。佛說諸經度眾生。皆先戒殺後婬欲。先婬後殺惟棱嚴。是故報母應仗此。南無無上棱嚴呪。消母婬業如天風。片晌之閒不可得。戒珠清淨光無缺。見佛聞法得自心。一切萬法悉堅固。我發此願等法性。見者聞者皆出苦。何況書經報父母。若無利益我不實。惟願二經入此塔。塔亦永永無<span class='corr'>圮</span>壞。風鈴宣說諸呪心。有心無心俱悟入。又願因緣若至時。放大光明照法界。觸此光者生孝心。因此孝心得菩提。一燈傳至百千燈。百千燈傳永無盡。我願如是佛證知。法僧人天并八部。二經會上發心者。佛前立誓說諸呪。願護此經如護眼。在在處處恒不離。我今哀求說呪者。護我書經亦如是。我若成佛報汝恩。如我今日報父母。</p>
</div>
<div class='div-other'><a id='mulu410' />
<p class='h2'>碎甲偈<span class='note-inline'>(并序)</span></p><p style="margin-left:1em">天折地裂。物莫不驚。髮脫爪枯。而人不覺。設或覺之。則與天折地裂。驚無不同者。此義甚微。徐而思之。思而知之。知無不覺。覺無不驚。驚則不忽。不忽則復。復則天本不裂。地本不折。髮本不脫。爪本不枯。偈曰。</p>
<p>機無精麤。見者用之。纔欲生心。機則成疑。疑復不覺。天裂寧知。麤者如此。細者轉迷。根塵廓落。碎甲導師。</p>
</div>
<div class='div-other'><a id='mulu411' />
<p class='h2'>豆佛禪師起龕偈</p><p>百戰爭山河。埋骨只數步。千斛豆念佛。佛夢今朝破。凡聖情枯時。根塵瞥然墮。起龕佛威神。虗空合掌賀。髑髏何處埋。法身忽猛露。豆佛若有靈。當面肯錯過。雖然如是。且道起龕佛事畢。還有出身路否。咦。從來心外無毫髮。掘土埋人心用心。</p>
</div>
<div class='div-other'><a id='mulu412' />
<p class='h2'>豆佛禪師懸真偈</p><p>大地山河是阿誰。了無一法可思惟。登時豆佛全身顯。面面相看幾箇知。咦。雲山頭角露。流水解譚經。</p>
</div>
<div class='div-other'><a id='mulu413' />
<p class='h2'>豆佛禪師停龕偈</p><p>安樂巖前路不差。紛紛黑白閙烟霞。須知今日停龕處。雨霽叢林報覺芽。</p>
</div>
<div class='div-other'><a id='mulu414' />
<p class='h2'>豆佛禪師撒沙藏龕偈</p><p>一把吉祥沙。安樂潭中撒。藏龕千萬年。兒孫常秀發。</p>
</div>
<div class='div-other'><a id='mulu415' />
<p class='h2'>沐浴畢偈</p><p>入水出水。中邊何在。纔稍停思。滿身白癩。</p>
</div>
<div class='div-other'><a id='mulu416' />
<p class='h2'>示安公偈</p><p>安公患足疾。紫栢施爪甲。適然爬癢處。根塵頓廓落。是時問病足。利口請置閣。此意頗平常。智者摸不著。</p>
</div>
<div class='div-other'><a id='mulu417' />
<p class='h2'>問本亭偈寄崐巖鄭居士</p><p>清淨本然問本然。瑯琊長水舊機緣。五峰雙㵎亭中客。七塔一池為我嚴。</p>
</div>
<div class='div-other'><a id='mulu418' />
<p class='h2'>空谷偈</p><p>萬人呼空谷。空谷一齊應。人谷若知萬。兩者皆有病。病在心生時。早出人谷境。寵辱若萬人。驚若空有應。瞥爾生欣戚。驚亦早越境。我以比量智。人谷理自定。寵辱不重辨。驚理人谷境。</p>
</div>
<div class='div-other'><a id='mulu419' />
<p class='h2'>粥偈</p><p>一碗道心粥。勝飲人參湯。米豈有兩般。須知在心腸。細人不惜福。徒自日損傷。智者慚愧重。心田種日香。</p>
</div>
<div class='div-other'><a id='mulu420' />
<p class='h2'>示匡石居士</p><p>分明大地本無塵。水火何曾有異真。燈下研窮悵然去。朝中還是夜來人。</p>
</div>
<div class='div-other'><a id='mulu421' />
<p class='h2'>弔沈母偈</p><p>地水火風處處有。遇緣假合成身首。達人了此遺生死。是名真得無量壽。尊堂報盡還其本。地水火風不可混。以情觀之有死生。以理推之無加損。山高水深不改常。桃紅梅白皆配色。一度花開一度春。年年昆季增悲泣。</p>
</div>
<div class='div-other'><a id='mulu422' />
<p class='h2'>次邸店偈</p><p>此邸喻三界。嘉賓若驟雨。忽散而忽聚。得示無生旨。其奈翳眼人。當面不遑視。有問臺山路。出門驀直去。</p>
</div>
<div class='div-other'><a id='mulu423' />
<p class='h2'>斷峰偈</p><p>古今不可得。孰覔前後際。生佛不可得。孰立真俗諦。為有下劣故。寶几與珍御。為有驚異故。黧奴與白牯。皆隨眾顛倒。曰此緇此素。素因緇得名。緇非素無謂。究竟緇素閒。了無真實義。前後並真俗。言際亦如是。窮際際不有。斷將安所寄。直下心言絕。眨眼涉思慮。木人拍手萬峰頭。石女崖前笑相覷。</p>
</div>
<div class='div-other'><a id='mulu424' />
<p class='h2'>示僧</p><p>祖宗一片閒田地。無奈兒孫懶不耕。日久歲深荒沒盡。苟非的骨謾翻騰。</p>
</div>
<div class='div-other'><a id='mulu425' />
<p class='h2'>憩古岩偈</p><p>人生誰百年。轉眼即來世。浮榮鏡中花。苦海無邊際。楚漢競雌雄。只今成何事。奚若守心城。護此光明地。劫燒渠不然。煩濁渠不穢。靈機統六門。出入洩真意。勸君觀岩石。龕內佛是你。苟非大丈夫。未易承當去。</p>
</div>
<div class='div-other'><a id='mulu426' />
<p class='h2'>示于中甫</p><p>直下寸絲渾不挂。熱屎潑人誰不怕。披毛戴角解翻身。跛跛[跳-兆+挈][跳-兆+挈]活卓卓。</p>
</div>
<div class='div-other'><a id='mulu427' />
<p class='h2'>觀射偈</p><p>空含箭跡箭穿空。空箭難分體異同。若謂空中無箭道。分明箭過於空中。空玄含箭難觀跡。箭妙穿空不見踪。假使箭空微有礙。如何彼此得圓融。</p>
</div>
<div class='div-other'><a id='mulu428' />
<p class='h2'>沐浴碧雲禪房覩羅什道影</p><p style="margin-left:1em">一光東照。法被支那。雖義有淺深。乘分大小。皆金口所宣也。至於譯經者流。無慮百餘家。若夫文質精到。逗機不爽。無越什師。予素欽渴慈雨。竊恨不得並世而生。一奉瓶錫。萬曆歲在癸巳春。信宿碧雲寺。辱雲莊禪丈。為予設浴。既而慶覩什師道影。於其禪室。再拜稽首。而說偈言。</p>
<p>稽首羅什師。文字般若海。澡沐如來言。鮮潔流法界。愧我生末世。不遑奉瓶錫。徒瞻尊者影。痛生殷重想。冥藉慈悲力。拔我出愚垢。澡沐知見水。潤此實相印。不待鑿乾土。坐飽般若漿。無擇聲與色。及以牛馬音。戲笑與唾罵。土石諸荊棘。皆語言三昧。雲莊聚寶山。松下迸玉髓。汲引繞階砌。流入香積厨。轉冷為溫泉。襍以諸藥草。乘熱貯木盆。直作香水壑。愍我行脚倦。衣弊風塵集。拋擲清泠中。沒頭兼浸足。辟如春波裏。殘冰蕩能幾。妙觸宣明時。根塵不可得。伸手摸虗空。虗空寧有骨。却被什師見。吟吟笑不止。咄哉呼稚子。莫以眼觀眼。眼若能自觀。終非是<span class='corr'>己</span>眼。眼雖不自觀。<span class='corr'>己</span>眼非不有。子能如是解。盆即廣長舌。出沒舌相端。不被舌相礙。是謂如來使。亦名觀自在。若人擬澡沐。先當知此偈。不知而費水。功罪誰復據。</p>
</div>
<p class='juan'>紫栢老人集卷之十九</p></div>
</div><!-- end of div[@id='body'] -->
</body></html>