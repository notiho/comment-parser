<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1220' />紫栢老人集卷之二十九</p><p class="byline">明　憨山德清　閱</p><p class="head1">歌</p>

<div class='div-other'><a id='mulu1221' />
<p class='h2'>皮囊歌</p><p>這皮囊。無好醜。空色從來莫能牖。自是當人情未消。千零百碎分淨垢。君不見。元沙老。髑髏面前金剛倒。費盡精神扶不起。使人常夜徒悲懊。岑大蟲。逞家風。快言叢障本來空。一朝拶著難伸訴。業障依然障不通。兩禪伯。心路直。血血刀刀無愧色。公案分明請試觀。冷灰豆爆知恩德。透此關。便不難。掉臂縱橫恣軟頑。<span class='corr'>但</span>得胸中無夙食。從教藥病自般般。聖凡情。頓坐斷。不住中流豈兩岸。須知死水不藏龍。雷電光中看胡亂。看胡亂。看胡亂。末上通身出臭汗。生殺交加意氣閒。大底輸他本色漢。</p>
</div>
<div class='div-other'><a id='mulu1222' />
<p class='h2'>送靜菴知客之燕京造佛像歌<span class='note-inline'>(有引)</span></p><p style="margin-left:1em">靜菴上人將鑄銅為像。一旦辭予出山。予問此行奚為。曰造佛去。予曰。佛如可造。空可青黃。若知泥佛不度水。金佛不度爐乎。莫若鑄心為佛。大水稽天弗能漂。刼火洞然弗能燒。顧不偉哉。焉用範銅為乎。上人曰。我聞氷可以為水。色可以為空。土木銅鐵。皆可以目得之。色乎非乎。若然者。心無形段。空無邊際。即空即心。即心即空。空兮心兮。孰得而思議之。範銅為佛。有何不可。古德有言曰。若人識得心。大地無寸土。寸土尚無。指何為銅。予曰善哉。子行矣。乃作歌以壯之。歌曰。</p>
<p>刼火洞然天地灰。毗嵐吼擊三禪隤。鑄銅為佛不可壞。常光千古破昏埃。此行秋深時漸寒。歸來應是桃花殘。文殊老人頻相喚。夢裏春光興易闌。君不見鴈塔稜層高入雲。龍藏稀奇難可聞。等閒莫把年光玩。老病休將口舌分。呵呵呵。會得麼。剝皮<span class='corr'>刺</span>血苦何多。豈是古人無所見。行邊早晚細思他。</p>
</div>
<div class='div-other'><a id='mulu1223' />
<p class='h2'>悼無塵開士</p><p>沁水諧觀兮不遷。遙入潭柘兮獨還。白雲忽散兮寧堪。不遠悼爾兮義完。生為死媒兮奚歡。死為生母兮奚難。了此而超然兮。即羣動而固閒。公若有知兮。懸解於去來之閒。</p>
</div>
<div class='div-other'><a id='mulu1224' />
<p class='h2'>紅禪衣歌與開侍者</p><p>宛然一片大火聚。觸著當下誰不死。惟有命根久斷者。披之處處為標幟。又如初八天上月。黑白相參難辨別。朽枯髏內解龍吟。烏雲重疊清光發。莫謂穿舊不復美。華林曾示裴相國。再來非仗觀世音。老僧端取直壁立。君不見鳥窠拈起等閒吹。侍者當陽便知歸。陽天和暖披此坐。一切回互不回互。曹谿少室有來由。不是知音不點頭。或五位。或三墮。總是眾生寒之服。殺猪屠戶念彌陀。聖凡覿面謾分訴。謾分訴。銀盆盛雪月藏鷺。阿誰於此辨端倪。木兒石女堪分付。堪分付。不是綾。不是布。燦爛光明處處露。披之安坐風雪中。不異周圍設罏火。設罏火。點雪投之可見麼。若還不見總顢頇。見之無事討事做。</p>
</div>
<div class='div-other'><a id='mulu1225' />
<p class='h2'>寄弔陳內翰良軸</p><p>我登廬山時。東林訪君子。別後不幾年。君子取高第。黃粱夢未全。忽聞<span class='corr'>已</span>棄世。花開終必落。人生終必死。花落還復開。人死竟不起。此情向誰言。耒陽有名士。以人還自驚。無常無彼此。縱活一百年。不過先後耳。君子君子兮。望雲空相思。聰明泉不枯。聲咽何時<span class='corr'>已</span>。</p>
</div>
<div class='div-other'><a id='mulu1226' />
<p class='h2'>觀放花炮歌</p><p>君不見。富貴人所喜。貧賤世所厭。古往及今來。升沈寧有限。惟有達道人。榮辱俱如幻。漢高祖。楚覇王。爭鋒氣勢何昂藏。正眼看來總是空。長安彭城俱荒涼。亞夫塚。蕭何墓。荊棘深深眠狐兔。山河不改勳業盡。奚必從前多勞苦。大不若。林閒叟。寵辱胸中曾不有。白雲去住本無心。泉石城隍恣遊走。或愛靜。或任喧。超然直下了非關。萬籟寥寥夜月寒。何妨花炮共相看。聲悅耳。色供目。聲色叢中誰解悟。常光生滅兩俱遺。千峰寂歷心如谷。又不見張相國。馮司禮。光燄輝輝貴無極。一朝福盡草頭霜。日出何曾睹涓滴。古如此。今如此。相逢誰是奇男子。聽炮觀花洞世情。掛冠岩穴尋高士。薦大機。聞塗毒。彈指根塵成石火。羽化還同氷夾魚。陽回大地俱懡㦬。學無生。即無死。生死從來互相起。生若無生死亦無。孤明歷歷照千古。要會得。須豪傑。一切情頭都斷絕。譬如香象脫覊鎻。縱橫不受人牽拽。人聽炮。我亦聽。人觀花。我亦觀。就中別自有玄端。妍醜交加慧鑑前。片心湛湛喻寒潭。寒潭水。清徹底。富貴貧賤如泡翳。碌碌珞珞有何期。輸吾枕石和雲睡。</p>
</div>
<div class='div-other'><a id='mulu1227' />
<p class='h2'>病中歌<span class='note-inline'>(有序)</span></p><p style="margin-left:1em">皮毬道人。以四國王相勝負而未調。或以火攻。或以土遏。水風二帥。復激而皷之。大戰不休。是以陰陽弗和。結為寒涎病。求醫於盧扁。賈術於華陀。皆為之縮手。且曰。此病根於混沌之初。發於太極之後。證自而相須。有識而致之。非我曹可以療也。皮毬道人側聞而笑之。遂發而為歌。</p>
<p>皮毬道人抱痰火。咳嗽寒涎朝暮吐。四大相凌未易調。一呼一吸無常主。達此理。真快活。謾言天地為棺槨。此是莊周夢裡談。無生路上渠難摸。既無生。寧有死。一切屈伸皆幻耳。乾坤亦是臭皮囊。囊中膿滴奚相惜。千萬劫。如一瞬。南嶽關門何太鈍。由心造業業生灾。勞頓儂家失本分。君不見一念不生佛亦幻。既生有覺覺生情。常寂光中受磨難。離圓覺。無六道。廢六道。無三乘。增減關頭理不明。醫王設藥聊蕩洗。皮毬道人一身輕。一身輕。徤如狗。衛主譊譊不歇口。相逢誰悉片肝腸。濕草功勳亦曾有。罷罷罷。變毛骨。曼殊大士騎未足。於今只上峨嵋山。象王隊裡超拳拲。又不見遺二道人最相愛。燈前為我償筆債。一行兩行寫病單。皮毬道人常不壞。常不壞。太自在。房山深處覓春光。巨桃易杏誰偷賣。孫郎藥貴近來風。飄零鮮蕚無人曬。身既爾。物亦同。痰火機關萬法通。造化莫瞋漏真訣。誰家園裡杏非紅。</p>
</div>
<div class='div-other'><a id='mulu1228' />
<p class='h2'>憨郎撓柴歌</p><p>撓柴好。撓柴強。古人標格誰敢忘。無分老少與賢愚。一聲梆響下禪床。下禪床。看轉變。歘忽更頭并換臉。人人圍片破簟肩。翩翻隨眾出門遠。一步高。一步低。孤懸鳥道路蹺蹊。風團冷氣攻心腹。日照氷崚滑似泥。到雲深。稍停息。天寒地凍難久立。揀得枯株竊喜輕。誰知雨打中心濕。撞著了。重也罷。安上肩頭逐步下。高坡峻嶺轉折煩。幾迴蹉脚心驚怕。不做過。寧知苦。往往偷安恣懶惰。直待親身經一番。從今去後知回互。喫熱飯。睡暖坑。也要回光暗自想。大家若不共勤勞。安能有此清福享。撓柴強。撓柴好。居山莫要閒炒閙。衲僧既欲煉昏沉。撓塊柴兒勿生惱。</p>
</div>
<div class='div-other'><a id='mulu1229' />
<p class='h2'>與開侍者</p><p>龍泉侍者名道開。白雲飛去又飛回。山深迢遞勞去來。蕭蕭祖道生塵埃。羊蹄馬跡遍蒼苔。優曇枯悴不復開。幾番搔首憶黃梅。輪椎斵出梁棟材。竭力晚季支傾頹。犒汝特賜茶七杯。</p>
</div>
<div class='div-other'><a id='mulu1230' />
<p class='h2'>子房山漫歌<span class='note-inline'>(重前)</span></p><p>彭城山上雲。彭城山下水。聚散及浮沈。廢興不可數。君不見。人生天地能幾何。黃河東逝無回波。豪華過眼曉天霜。誰能百戰爭山河。楚漢雄雌一夢勞。其餘蹄涔安足多。世謂先生見機蚤。侯印棄之如腐草。超然故託赤松遊。到頭那得韓彭惱。此據先生迹。安知先生心。先生在報韓。功名非所欣。秦亡心事了。不去何沈吟。又不見功名長生不相遠。棄彼取此識亦淺。我知先生天機清。登仙冲舉皆無戀。因登此山作此歌。偶將墨跡灑烟蘿。先生聞之謂我何。男兒意氣情難磨。難磨惟是山與水。河遷谷變無定軌。惟有先生一片心。恒與茲山增秀美。</p>
</div>
<div class='div-other'><a id='mulu1231' />
<p class='h2'>弔虗白師</p><p>我正生兮五蘊本空。師方滅兮一真無待。本空則生而無生。無待則滅而非滅。生而無生師不異我。滅而非滅我不異師。師我窮極。炎罏雪飛。此中有旨。誰復提撕。我今哭師。非悲之悲。師其有靈。鑒我寸思。</p>
</div>
<div class='div-other'><a id='mulu1232' />
<p class='h2'>燕遷壘避佛歌</p><p style="margin-left:1em">余寓傅侍御之紺圃。以時事多感。又見其俗尚強喜誇詐殺伐。故淹留日深。冀以化之。一日禮佛聞嗚嗚聲。視之。則見梁燕巢佛頂者。遷壘於偏掖矣。余不覺泫然。葢余挂錫幾三月。此方疑信朝暮無常。燕乃知罪福。避佛遷巢。則佐我化多矣。豈羽蟲之欲累輕。而靈隙猶存。不若人心凶昧。本心蔽盡歟。因悲慨作歌。</p>
<p>誰謂羽蟲愚。羽蟲人不如。年年壘巢當正梁。今歲自遷偏掖居。大為主人供聖像。竊恐糞穢罪難除。細思想。誠可悲。飛鳴之類何知機。人乃最靈萬物首。腥臊唐突入禪期。我重此燕異常鳥。形雖昧略信三寶。倘爾聞經悟自心。羽蟲可作慈悲棹。慈悲棹。紅日落。幾回渡頭待行客。無明浪裏作津梁。始信羽蟲人不若。來紺圃。讀此歌。歌中滋味苦心多。莫謂喃喃口海濤。急要人人出愛河。這段緣。非無端。只因燕子成此篇。由是觀之鳥我師。師恩師德敢不傳。</p>
</div>
<div class='div-other'><a id='mulu1233' />
<p class='h2'>蘆芽山閱法華論懷開侍者</p><p>君不見。北帝震怒寒飈生。蒼雲彤霧馳太清。木榻林扉睡起時。出門一片瓊瑤明。懷美人。鬱幽思。䇿杖孤遊飄泊子。地凍山氷草木強。獸踪鳥跡渾莫視。明窗下。法華論。焚香坐閱陶所悶。紙勞字故念初澄。非思量處牛眠隱。寂滅體。光明腰。三周九喻皆皮毛。相逢若問渠頭角。萬壑千岩雪徑遙。纔眨眼。即不見。行步如風又如電。惱殺揚鞭喚不回。熊窩豹窟多坑塹。荊棘林。煩惱域。憎愛交加埋自<span class='corr'>己</span>。蘆芽清勝異風塵。早晚歸來眠露地。歸來兮。勿帶伴。火宅眾生心路險。同床合被尚相猜。何況烟霞沒量漢。沒量漢兮閒不徹。冷看侯王營黑業。至死不聞知見香。茫茫苦海何時竭。又不見生天上猶有墜。人閒富貴能幾日。春花雖好豈常鮮。到頭零落風雨急。夫差驕。勾踐辱。臥薪嘗膽勤報復。只今吳越舊山河。年年惟見芳草綠。爭如七軸妙蓮花。深雲淨室頻翻讀。頻翻讀兮塵習斷。靈山一會曾不散。凡聖交參赶閙塲。拈華微笑頭陀慣。如是相。無委曲。和盤托出寧掩覆。自是眾生情見深。醍醐上味翻成毒。開侍者。頗可惱。杖屨翩翩何處倒。齊魯風高落木寒。長更那得黃綿襖。好歸來。聽此經。簷前共看天花落。</p>
</div>
<div class='div-other'><a id='mulu1234' />
<p class='h2'>湛綠亭歌<span class='note-inline'>(有序)</span></p><p style="margin-left:1em">昔人有以利為病者。則重名以藥之。病名則藥以重生。病生則藥以重忘。殊不知利不自利。名不自名。生不自生。忘不自忘。皆相待而有也。故白黑紅綠。初非有色。而或者色之。豈非忘湛醉綠歟。紫栢先生偕二三子。問狄生疾於湛綠亭。覺非子進曰。大師來。不一發藥乎。先生舍然大笑曰。紅綠白黑。聲聲色色。乃至飲食男女。萬物精粗。如冥湛而不昧綠。孰非良藥。覺非曰。若然者。奚不曰湛六。而曰湛綠。先生曰。書不盡言。言不盡意。聖人設象以盡意耶。夫象者。似也。故綠即六也。九方臯之相馬。略其玄黃。取其神駿。今子膠之乎玄黃。則所謂神駿者隱矣。歌曰。</p>
<p>湛兮綠兮。雄兮雌兮。苟非其人兮豈易同歸。介然有知兮則屬妄想。槁然無知兮則倫木石。復揣摩兮愈得愈失。非開朗兮孰能辨析。</p>
</div>
<div class='div-other'><a id='mulu1235' />
<p class='h2'>茅山歌送思燈還松陵<span class='note-inline'>(有序)</span></p><p style="margin-left:1em">吳江丁生幼業儒。屢試不第。遂棄去。問津無生。既而將祝髮。其子求父。得之雲陽。號咷白父曰。兒雖家貧。饘粥可供。何忍棄故土。去異鄉。丁生舍然大笑曰。三界以名言為體。名言以因緣變而有。浮生於因緣變中。變態萬狀。子也。父也。親也。疎也。榮也。辱也。死也。生也。譬如龜毛繩。兔角杖。繫風挑月。豈可以泥哉。小子行矣。無悞乃翁大事。紫柏先生壯丁生之言。哀其子之誠孝。贈之以茅以吟。</p>
<p>吳江江上月。此夕照茅山。茅山山上雲。送汝吳江還。人生乃小夢。逆順徒悲歡。試觀心未生。何缺復何完。茅山雲。吳江月。父子恩情卒難割。卒難割。到頭恩愛終有歇。君不見五世後。慶不賀。喪不弔。使汝由之不為道。霜毛頃刻隨刀空。昨夜頭痛長五峰。得道歸來撑渡船。兼載冤親無我中。</p>
</div>
<div class='div-other'><a id='mulu1236' />
<p class='h2'>佛香菴夜坐</p><p>今夜佛香菴前坐。明朝瀨陽江上別。今夜月明照坐客。來宵月明照行役。行踪去來故無定。月明在處常相識。常相識。犬吠雞鳴報消息。月明若使堪把翫。海上神仙肯蛻骨。</p>
</div>
<div class='div-other'><a id='mulu1237' />
<p class='h2'>壽仲堅尋李生佛歌</p><p>人事卒難遂。年光不可留。是非橫劫掠。使我莫自由。豈惟今如此。往古恐相侔。但若得聞道。死生付波流。何況榮與辱。不殊雲空浮。君不見。猪揩金山金愈光。小人君子各有長。小人懷惡則忘善。君子懷善惡必忘。終來善惡不到處。自是君子快活堂。一夫快活天下安。一夫愁戚天下難。丹山碧水益道心。金釵換酒王公寒。又不見李彌遜。李生佛。崇學祠前虎渡橋。行踪月明猶髣髴。山僧本是方外賓。竹杖芒鞵何所親。却言遠尋李生佛。七闔寧復畏嶙峋。</p>
</div>
<div class='div-other'><a id='mulu1238' />
<p class='h2'>鳳頭歌<span class='note-inline'>(并序)</span></p><p style="margin-left:1em">道人往年乞食京師。諸中貴紛然爭飯道人。中有年少未冠者。諺呼為鳳頭。邇來抱病房山。而鳳頭者。又不遠來飯道人。則<span class='corr'>已</span>冠矣。嗚呼。梵志白首而歸。隣人謂昔人猶在。梵志曉之曰。吾猶昔人。非昔人也。隣人皆驚愕其言。道人感鳳頭。不畏巖谷崎嶮。敬持主命。飯道人於深山。遂賦此。</p>
<p>昔鳳頭。今鳳頭。誰云今鳳頭是昔鳳頭。來者且未至。去者不可留。來去既非有。眼中見鳳頭。嗟哉世上人。當面昧鳳頭。鳳頭復鳳頭。橫計如奔流。滔滔正莫返。無風爭覆舟。大覺不忍看。垂手援癡牛。夜光暗投人。按劍誰非讐。嗟哉世上人。何人識鳳頭。</p>
</div>
<div class='div-other'><a id='mulu1239' />
<p class='h2'>題淨業堂徹天師卷</p><p>經殘老衲無餘事。手自窗前拂竹几。一卷橫鋪非等閒。烟濤空翠何窮止。君不見斷岸孤村富花卉。容顏零落妬山鬼。又不見一片閒雲度碧空。舳艫千里疑䘖尾。浪巨風高帆互飛。黿鼉出沒如螻蟻。看來性命微塵輕。弄險收成能有幾。半峰上。石磊磊。春去幽枝含蓓蕾。彷彿吳姬擬笑時。貪觀日暮不知悔。前王塚。後王墳。秋雨蕭蕭欲斷魂。相逢莫問雌雄事。得失還同谷口雲。今與古。柳生肘。富貴功名非我有。任他造物亂翻騰。殷勤抱住無生帚。鴟與梟。鸞與鳳。麒麟香象同一甕。長松雪重鶴巢傾。誰知打破漁人夢。烟霞曲。隱龍宮。鐘梵喧喧震太空。聞聲幾箇解入流。萬劫根塵當處融。運筆端。憑覺觀。念未生時誰所判。和盤托出與人看。始是英雄豪傑漢。咄咄咄。勿漏洩。落霞孤鶩兩俱絕。水色山光一鏡懸。通天別有超情訣。</p>
</div>
<div class='div-other'><a id='mulu1240' />
<p class='h2'>靜樂縣萬花山清涼寺歌</p><p>君不見萬花深處清涼寺。山迴水遶清佳處。昔有幽人此練心。黎羮藿食知幾祀。一旦荊棘化樓臺。青蓮寶座踞如來。等閒忽作師子吼。魔外妖獸腦裂開。哲人既出成草莽。狐狼野干鳴如雷。琳宮金砌臥牛馬。其誰見之弗生哀。我愍往者心血枯。蒿萊力盡成精廬。相去未有五百世。寧能忍之不扶持。又不見布金太子芳名久。給孤長者隨方有。讀我歌。信我語。便是祇園賢檀那。慨然出手為之整。兒孫管取多魁渠。呵呵呵。智者誰。清凉一念未生時。萬花開處六門香。若人聞之領大機。領大機。勿生疑。業重終難味厭離。厭離二字聖賢命。常人聞之等糠粃。唯有英雄調不同。相逢一見便相期。畜生無有厭離心。安得為人秉彝倫。為人無有厭離心。安得聞道出苦津。不厭財。被財殺。不離色。被色縛。殺縛由來厭離缺。諸君欲邁風塵路。洗心厭離是真訣。</p>
</div>
<div class='div-other'><a id='mulu1241' />
<p class='h2'>眉山歌</p><p>君不見眉山高入雲霄際。翠靄氤氳三萬里。其誰度夏清涼深。雪飛六月寒侵肌。銀鈎掛。懶能拭。一任垂垂壯風骨。南衡老漢調不同。時可入兮時可出。顯與晦。豈有常。譬如一手握復張。癡人見之有開合。了得寰中總不妨。巴江水。龍翻石。夢裡徒勞分遠邇。何處青林鳥忽鳴。醒來白象仍師子。山中樂。聲聞縛。大隱何須生執著。去住閒雲恣卷舒。從人笑我無圭角。五羊皮。一釣竿。無底盤中弄彈丸。浮空落地謾留碍。宛轉橫斜著眼看。秋風高。暑氣消。棧閣岩巒道路遙。翩翩瓶錫漢關險。二三法侶俱腰包。一箇下。一箇上。松畔回頭渾畫樣。足倦團圞坐樹閒。滿前黃葉扶清曠。坐復起。過幽曲。流水泠泠絕塵俗。却憶淮陰算計多。陳倉刁斗喧空谷。出不意。備不及。席卷中原無許力。英雄不見空聞名。玄猿月下啼山色。今即古。古即今。行人怕聽斷腸音。輸我胸中無所慮。萍蹤江海儘浮沈。</p>
</div>
<div class='div-other'><a id='mulu1242' />
<p class='h2'>過樓煩寺有感</p><p>君不見五胡亂華綱紀裂。君臣相啖如蛇蝎。晉室翻成累卵危。奸雄竊保逞豪傑。老與少。弗忍道。骨肉流離委荒草。中國瓜分屬犬羊。腥羶滿地將誰告。仁與義。咸廢棄。七經二篇成故紙。佳兵尚武殺氣驕。直謂山河馬上治。佛菩薩。閔此輩。鑄頑為良慈雨沛。谷隱龍飛紹佛圖。樓煩豹變昭羣類。隨方設化順機宜。貴賤從風啟蒙昧。姚秦石勒悟初心。蒼生塗炭承茲濟。又不見勝井金枝秀異常。揚光將表醍醐瑞。三草二木均受霑。鼓聲那入闡提耳。投鞭斷流狹長江。強梁狼顧恣吞噬。出師安公諫再三。符堅伏軾佯瞌睡。一朝兵散霸業空。取笑千古真成戲。飄風驟雨刁斗鳴。生民無柰樵蘇計。廬山高。五峰峻。翠靄氤氳趺座穩。五篇六事邁巢由。天子潯陽詔不准。貪夫懦夫聞此風。孰不剛明消鄙吝。利世從來功績高。昌黎吉水猶猜忿。烏紗巾。天在上。雌黃人品休鹵莽。休鹵莽。人禍天刑指諸掌。我勸爾。慢弄文。凋淳損朴文為君。是非顛倒誠堪惜。鸞鳳驅入鴟梟羣。引後生。祖輕薄。短什豐章播唇舌。大方君子自有見。肯逐兒童營黑業。習鑿齒。劉遺民。襄陽匡阜挹清芬。片言一偈相酬唱。流光足啟萬世昏。邊風勁。侵骨冷。杖履翩翩尋勝井。白草黃雲古殿寒。遠公芳躅蕭條盡。蓮華漏。石棋枰。東林白社空留名。自慚小子道業疎。坐觀成敗難支撑。悲歌涕泗拽杖去。滹沱滾滾愁堪聽。</p>
</div>
<div class='div-other'><a id='mulu1243' />
<p class='h2'>長歌送廬山黃龍潭湛上人遊學<span class='note-inline'>(并序)</span></p><p style="margin-left:1em">古人之志於學也。學則必成。今人雖志於學。迄未有成者。豈古今人知覺不同耶。葢古人之學也專。專而勤。勤而恒。恒而思。思而明。明而行。於是六者。斯須不敢怠也。而其學成矣。今子將遊學四方。亦能於此六者。持之有常。則古人不遠。聊贈以歌。作長途主杖子。</p>
<p>決戰從來貴[拚-ㄙ+ㄊ]死。決學從來貴自強。[拚-ㄙ+ㄊ]死臨敵心慷慨。慷慨之者敵必亡。自強不息學必成。寧慮中途無主張。所以古人志於學。尋常臉上生氷霜。美惡境界付虗空。不留方寸蔽心光。心光不蔽慧自生。慧生觸理無不明。理明覧教自相契。自然吐語佛智冥。佛智既冥天有梯。知君到此不生迷。歸來高隱黃龍潭。白足蹈遍萬峰西。相逢月下論疇昔。始證予言無不實。無不實。也是無端太狼藉。不是鎗旗惑亂人。要衒儂家沒巴鼻。</p>
</div>
<div class='div-other'><a id='mulu1244' />
<p class='h2'>登天目徑山作</p><p>天上富貴人閒慕。人閒富貴天上唾。從來惟有達道人。天上人閒都覷破。栗楖一條橫瘦肩。窮山探水不知年。兩丸日月誰拋擲。滄海桑田幾變遷。君不見崑崙腹。飛來浙江號天目。一枝搖擺向東溟。怒馬方馳忽頓伏。雙徑縈迴雲霧深。五峰盤踞星辰簇。天所作。地所藏。待人而興名始揚。欽師一受龍神施。深湫漲為行道場。道成德厚動天子。王侯奔走為金湯。須信開池莫待月。池成水滿月自光。又不見幽岩樹。歷盡嚴霜春未遇。一旦陽和驀地回。嬌花嫰蘂紛相附。自唐來。至於今。烟霞朝市幾浮沉。何事東風撼塔鈴。殘紅流水澹人心。龍與蛇。無常居。山頭老漢八十餘。夜叉佛面振家聲。正令當陽肯讓渠。白兔踪。靈雞冢。暖足功高報曉勇。豈可人為萬物靈。逢緣不布菩提種。放生池。金蓮開。異香時復染樓臺。微風閒吹石上松。定裡初驚聲若雷。聲與色。休妄測。眼聞耳見不可即。兩者既然法法同。凡夫作佛無多力。怪底獃郎業垢昏。青天白日生疑惑。石解喝。螺解活。情與無情一機括。試將輕線石下牽。橫來竪去皆通達。螺既死。仍復生。百沸鍋中別路行。若人於此知消息。劫火毗嵐一任烹。且拈小。喻其大。了得頭頭本非昧。前朝後代祖師禪。善解施為何利害。趙州狗。無佛性。相逢舉著誰不病。一朝徹底忽掀翻。救却瞿曇窮性命。一大事。饒將相。管取懸知弄不上。非是欽師惑亂人。情斷輸他本色匠。子房謀。淮陰功。楚漢爭雄春夢中。飛沙何處鳴刀斗。醒來自笑兩成空。遮空相。元清淨。無邊剎海虗明鏡。一微涉動太山崩。今古紛紛憎愛柄。莫若早。直下休。千頭萬緒付溪流。明月溪邊趺坐時。雲空臺殿自清秋。嗟祖道。轉荒涼。狐兔成羣白日狂。三衣瓦鉢是何物。淫坊酒肆較低昂。水山勝。無過此。絕頂纔登收眾美。浙江濤接海門潮。觀音舌相拖牀被。大慧老。慈悲好。白雲却許紅裙掃。遊人若怪烟花迷。敢保先生未聞道。迷在我。不在人。境緣逆順陷根塵。迥脫根塵光獨露。閒花野草大家春。聊暫遊。未能留。阿誰追我雙溪頭。孤燈達旦話疇昔。臨別瓶窑情更綢。丈夫脚。肯閒踏。蓮花藏板期永納。分付山靈善護持。萬古蒼生無畏塔。</p>
</div>
<div class='div-other'><a id='mulu1245' />
<p class='h2'>奴歌<span class='note-inline'>(并序)</span></p><p style="margin-left:1em">予聞萬物浮沉於生死者。情為其累耳。故未超情者。解奴人而而不自奴。何殊東施醜嫫母哉。因而信口歌此。</p>
<p>君不見蕭梁求為佛家奴。五體投地拜泥塗。至今天下聚口笑。誰知就裡存遠圖。又不見張子房。<span class='corr'>圯</span>橋進履人呼狂。少年不恥拜白頭。強秦一旦為之亡。死生於人亦大矣。若比強秦難此彼。不笑留侯笑梁武。西施貌惡嫫母美。嗟世眼。見何短。是遠非近徒毀讚。塵劫不憂憂頃刻。緩者反急急者緩。子房亡秦為報韓。秦亡心事都<span class='corr'>已</span>完。超然且托赤松遊。流水青山天地寬。人生大患莫若身。老子立言寧不真。既悟此身為大患。忘身事佛豈凡民。勸君夜氣清明時。細將兩者較疎親。蕭張所存志遠近。何殊青天與黃塵。眾人見小不見大。蟻垤龍峰等一巾。又不見眼為色之奴。耳為聲之奴。鼻為香臭奴。舌為鹹酸奴。身為觸之奴。意為攀緣奴。巢許為名高之奴。堯舜為天下之奴。老子為三寶之奴。孔氏為仁義之奴。釋迦為眾生之奴。達觀老漢為沒巴鼻之奴。長亦奴。短亦奴。美亦奴。惡亦奴。古亦奴。今亦奴。大道未判何爾汝。凡落朕兆皆為奴。嗟哉濁世顛復倒。不奴於汝謂我奴。譬如魚龍在水中。分疆割界嚴異同。殊不知離水覓魚龍。魚龍何所從。又如大地上。培塿與崑崙。離地辨高低。瞎子笑盲人。呵呵呵。會也麼。若知此。可來同度苦海波。</p>
</div>
<div class='div-other'><a id='mulu1246' />
<p class='h2'>漯陽結夏歌</p><p>漯陽莊。漯陽莊。地廣天低野色蒼。碧樹塵希晝作陰。翠籐月上夜生光。凭淨几。對明窗。飯罷喃喃讀竺章。慧風颯爾卷迷雲。一輪靈鑒照無方。喜長夏。荒林僻。游子那能覓踪跡。鉢水罏香魂夢涼。共誰箕踞恣幽適。君不見寵辱陌。患得患夫驚俗骨。華髮蕭蕭孰解休。等閒氣斷空悲泣。兒與孫。縱滿眼。黃泉路上苦無眼。自家造罪自家當。悔恨生前欠營善。慈陰槐。翠蛟軒。培植構來知幾年。從聞閣覆垂玉堂。飛紅一片浮青天。朝與暮。勤功課。鐵磬聲中亡者度。右丞別墅改招提。輞川千載王氏做。嘆古今。錯用心。懶積白業積黃金。滿頭雪色買難消。歌舞樓臺變荊榛。吳王墓。齊王陵。年年歲歲記空名。金棺銀槨屬豪客。行人弔古枉車停。爭似聊城傅居士。為爺生子續傳燈。</p>
</div>
<div class='div-other'><a id='mulu1247' />
<p class='h2'>房山歌</p><p>房山奇勝天下寡。羣峰梁棟青天瓦。四圍翠壁鎻空明。就中幽䆳難圖寫。行鳥路。多恐怖。挾䇿捫蘿防失悞。禪流欲透死生關。百尺竿頭須進步。[拚-ㄙ+ㄊ]跌殺。危機竭。虎穴龍宮皆寂滅。對境無心方寸閒。懸崖跳躑須豪傑。閻老子。見此輩。業鏡分明罪難配。從來不落朕兆中。鄧公碾折馬駒腿。據尊卑。明彼此。丹霞燒佛亦合死。誰知禍著熱心人。院主眉須甘墮耳。冤不冤。屈不屈。生殺那論祖與佛。驢糞相逢換眼睛。夜光翻作路旁物。君不見雲深處。兜率鐘聲等刀踞。白拈老子解回互。明暗相參向誰語。言不言。知不知。雲邊老樹礙人枝。月夜幾回橫瘦影。驅烏錯解作蛇兒。行未里。頻滴瀝。點點有聲何處覓。一聲既爾萬聲同。眼聽清音太古笛。禪家樂。調自朴。不屬宮商辨清濁。去聖遠兮邪見深。紛紛魔子寧知覺。笛既爾。琴亦然。子期千古臥黃泉。料難拍手喚得起。伯牙安忍再整絃。高山上。有流水。一斗之名何代始。曾聞大旱為雲䨘。三草二木生悲喜。一六合。水可見。未合<span class='corr'>已</span>前浪更險。若言龍去水即枯。性空真水成虗陷。如是觀。名正觀。魔外從教心膽寒。一大既然三大等。事事同條莫自瞞。頓悟了。識轉智。六七因中分等地。觀門逆順痛自強。年光宜惜莫虗棄。補處尊。相宗祖。知足天中施法雨。上方臺殿信玲瓏。龍象當年成隊伍。寒岩下。異草青。纔說興亡不可聽。空門尚復有消歇。人代安能無朽榮。漢高祖。楚覇王。山河百戰爭雌黃。請看而今安在哉。龍樓鳳閣草萊荒。笑淮陰。輸留侯。自成自敗誰之由。只為當頭一著差。滿盤棋子未央收。奇男兒。不見快。開眼却教婦人賣。相逢多少稱英雄。事到頭來皆納敗。春夢曉。聞啼鳥。古往今來事多少。昨夜東風過短墻。殘紅滿地誰相眺。初立表。華嚴老。法界精深試尋討。前三可以學解知。後一從來沒頭腦。殃及兒孫卒未休。天開林叟分青皂。皮毬道人強證明。也是自起還自倒。房山好。任行坐。峰巒面面如花朵。石磴蒼苔笑馬蹄。冷看遊人攀鐵鎻。上者上。下者下。流芳自古不可把。老病不與人相期。莫待臨時淚空洒。因有身。招寵辱。因有心。生好惡。苦海茫茫難濟度。直將兩者等乾城。那怕房山路頭錯。</p>
</div>
<div class='div-other'><a id='mulu1248' />
<p class='h2'>兄伯歌</p><p>羊生虎。犬生牛。指鹿為馬誰所尤。大抵人情反復閒。波瀾未必喻能周。勢所臨。利所在。血口論交心尚昧。況復相酬杯酒中。伊能便肯傾肝肺。君不見有形大者惟天地。包羅萬有纖不棄。暑往寒來興與亡。未嘗有心為軌則。孔方兄。勢耀伯。威福年來甚輝赫。骨肉相逢狹路中。死生榮辱恣所役。孔夫子。李老君。釋迦文。乾坤三老最超羣。直得於今伎倆窮。相看品坐淚紛紛。青者黃。白者黑。直者枉兮枉者直。禮樂詩書過耳風。五千十二乾蘆菔。孔方伯。勢耀兄。英雄彼此互崢嶸。證今作古古作今。仰憑神力無不成。自笑從來不安分。淡視二兄如土糞。同儕盡道且狥時。賦受剛褊情不近。窮性命。直甚錢。東拋西擲信前緣。寸衷苟有真機在。頭上安能無青天。雲山中。風塵裏。出處何曾有定軌。士庶公侯一道看。境緣逆順何悲喜。言之易。行之難。好惡關頭戰歲寒。自心未了強磨礱。到底情根未易[拚-ㄙ+ㄊ]。破鉢盂。折拄杖。一息不來都棄放。單單剩得臭尸骸。從他蛆出爛如醬。爛如醬。銀槨金棺無兩樣。南北山頭多墓田。未死誰非勢利匠。吾所言。大似正。歌之恐犯伯兄病。伯兄從此肯回光。迷雲鑠破呈心鏡。心鏡明。便自信。向來勢利真罪釁。即將此念擴充之。伯兄直下俱堯舜。又不見君子小人豈有常。魔佛還同雪與湯。雪消湯內重尋雪。何殊石女覓爺娘。這般話。甚易曉。未解為緣人欲擾。試看一念未生時。日用身心奚大小。忽頓悟。子得母。騰騰天性自相厚。死生顛沛只如閒。一段恩情無左右。千古始。千古末。如我所說理方達。若非我說別尋條。從教佛也奉一喝。</p>
</div>
<div class='div-other'><a id='mulu1249' />
<p class='h2'>道吉水懷鄒郎</p><p>隔吉水兮望吉山。吉山之下誰結菴。菴前古道蒼苔滿。獨許白雲閒往還。</p>
</div>
<div class='div-other'><a id='mulu1250' />
<p class='h2'>山居歌遺兜率寺隆禪人</p><p>山居春。花木氤氳氣象斯。幽鳥一聲啼曉夢。等閒喚醒本來人。</p>
<p>山居夏。雷雨龍蛇爭變化。戶外階前雲水深。禪人憨臥長松下。</p>
<p>山居秋。石上裁雲補衲頭。一任西風頻落葉。園林芋栗<span class='corr'>已</span>全收。</p>
<p>山居冬。雪覆千峰與萬峰。茅屋夜深成獨坐。地鑪達旦暖烘烘。</p>
</div>
<div class='div-other'><a id='mulu1251' />
<p class='h2'>寄憨師觀音歌</p><p>石頭船艙大幾多。我與公坐寬如何。一別三年不相見。幾曾離得上新河。然無船主為把柁。普門尋得觀音哥。觀音老哥我不異。今寄觀音到廣城。廣城亦不異船艙。我公朝莫富歡情。此情情在象帝先。千磨萬折觀音憐。故特分身作三老。長年為公撑此船。此船撑到安穩處。何怕風波浪潑天。浪潑天。浪潑天。寶船廠裏結因緣。我聞南海寶最眾。公載眾寶船滿乎。船若不滿重相見。觀音老哥意何如。意何如。意何如。巨峰海月明如鏡。照破支郎不丈夫。</p>
</div>
<div class='div-other'><a id='mulu1252' />
<p class='h2'>龐德公歌</p><p>襄陽龐公少檢束。白髮不髠亦不俗。世所奔趨我獨棄我<span class='corr'>已</span>有餘彼不足。鹿門有月樹下行。虎溪無風舟上宿。不識當時捕魚客。但愛長康畫金粟。杜口如今不復言。龐公為人不曲局。東西有人問老翁。為道明燈照華屋。五言七言正兒戲。三行五行亦偶耳。我性不飲只解醉。正如春風弄羣卉。四十年來同所事。老去何須別愚智。古人不住亦不滅。我今不作亦不止。寄與悠悠世上人。浪生浪死一埃塵。洗墨無池筆無塚。聊以作戲悅吾爾。</p>
</div>
<div class='div-other'><a id='mulu1253' />
<p class='h2'>岷江歌</p><p>藍袍不服服緇袍。身處塵諠慕寂寥。山水移來杖藤上。閒消那得白頭毛。頭毛白。雪覆層峰趣難得。從教熱惱化清涼。娑婆不異蓮華國。但將憎愛付岷江。龍堂寺裏龍初出。龍初出。千山萬山雲墨黑。火星撞見老比丘。伎倆難施空自泣。</p>
</div>
<div class='div-other'><a id='mulu1254' />
<p class='h2'>古㵎歌</p><p>直下千峰與萬峰。山中一雨瀑千里。流來深處湛然滿。分出池平映遠空。君不見源遠流長出處高。終歸大海作波濤。此言雖復尋常句。得意忘言理本遙。又不見言說法身無精麤。忘言得意皆真如。白雪重疊流水聲。側耳聽來有若無。自太宰。與諸君。麤言細語。如蟲食木。偶爾成文。有心無心路既窮。流水冷冷出白雲。達觀道人徤行脚。海北天南遍摸索。青山飽飯臥松下。泉聲咽石催夢覺。夢覺眼開天地寬。寒暄何處不安樂。偶然乞食來荊楚。淨業禪房竹几角。禪人笑而示此卷。兩耳泉聲洗煩濁。橫疑身在烟霞中。禪房何日誅茅縛。溪聲果是廣長舌。說法何勞口聒聒。</p>
</div>
<div class='div-other'><a id='mulu1255' />
<p class='h2'>髠丁歌</p><p>恣軟頑。恣軟頑。去聖遠兮無羞顏。髠丁六羣與七羣。飽食遊談胡亂攀。或攀佛。或攀祖。佛祖吾曹當踵武。羊質虎皮徧諸方。為非往往煩官府。官不知。橫生疑。玉石俱焚一同看。遂謂緇林無靈芝。三家村。七里店。善惡賢愚皆可驗。檢名審實情難瞞。善者賜香惡賜劍。賞罰明。奸莫逃。難將黑白昧絲毫。空門廣濶人烟眾。荊棘梧桐各有條。鳳棲棘。鴞聚梧。鳳鴞自然精神殊。莫因棲止眩毛色。鴞豈能作鳳鳴乎。佛知見。貴戒律。背則凶兮奉則吉。為僧若不斷葷羶。如來呼為髠頭卒。城市裏。山林閒。名藍真宇指可頒。相將十九廢七八。疎山石門徒悲潸。推所自。廢寺由。不因黃冠因髠頭。髠頭若使守戒珠。福田自然多秋收。實相米。飯如雪。嚼破一顆狂心歇。狂心歇處本菩提。光還自照無圓缺。僧如此。孰不敬。敬僧檀那心亦正。僧俗心光照不窮。疎山石門行正令。正令行兮神鬼泣。當機佛祖難攙柄。陳瑩中。人中龍。天台教觀有門融。上藍長老世英勘。宗教精深覺範翁。</p>
</div>
<div class='div-other'><a id='mulu1256' />
<p class='h2'>登那羅窟有感</p><p>君不見太樸未鑿混沌始。情與無情無彼此。瞥然一念是誰生。骨肉山河成礙窒。那羅窟。甚深密。底裏空明不可測。見說神僧向入中。雲邊千古遺包笠。聞其風。我亦來。幽岩感慨增徘徊。自慚身見仍還在。菩薩有門不為開。一直上。莫分別。凡聖都盧乾屎橛。當頭若許著思量。石人腦後重加楔。由是觀。休外參。眼聲耳色髑髏寒。常光一片色非色。乾坤攝取一毛端。又不見維摩丈室十笏許。百千師座皆容處。若言老漢弄神通。分明瞌睡成錯去。這妙用。孰不有。吃飯穿衣記得否。自是男兒不丈夫。超踔金毛變癡狗。風吹草。本非賊。望影狺狺吠不<span class='corr'>已</span>。及乎大盜劫主人。煩惱刀鳴遂竄匿。業酒醉。何日醒。碌碌浮華俱酩酊。輕裘肥馬送時光。愁殺相知多此病。且由他。各管自。沐猴性躁方痛治。好惡關頭林木深。上下何曾有定止。鞭其後。即回首。叱去呼來不敢扭。掌中繩索尚相持。禪翁謾笑狂奴醜。明道易。履道難。習水情潭豈易乾。不是一番[拚-ㄙ+ㄊ]命做。說時似悟用時瞞。話到此。淚如雨。滴滴皆從肝肺出。相逢罕遇箇中人。愁人莫向愁人語。既有苦。必有甜。陰盡陽回峒口乾。閒來暴背解麻納。寧知身在重巒閒。夜來趣。忘人情。萬里烟波海月生。設使侯王知此境。便教敝屣視功名。</p>
</div>
<div class='div-other'><a id='mulu1257' />
<p class='h2'>皮囊歌</p><p>怪哉四大。誠吾患害。孜孜給其所需。念念從其所愛。未嘗少頃而哀矜。胡廼忘恩之莫大。正欲䇿進於清虗。反招增損於勤怠。正欲忘彼於無何有之鄉。不覺遷移於愛憎之態。幼而累父母匡扶。長以藉師資教誡。晝則役我如馬牛。夜則昏我如蟲蠆。登山兮氣喘神疲。涉水兮足寒腰瘵。動時纔覺。得其所宜。轉眼以成。無能靜時。方欲憩其幾微。倐爾千條萬派。我之恩德日隆。汝之過愆日敗。從今識破這冤家。任我縱橫俱自在。或赴火。或投崖。終不為汝生驚怪。或中矢。或嬰矛。豈復還為汝罣礙。<span class='corr'>但</span>願人人出此情。何分九蓮及三界。若還一念被他迷。管取來生償業債。</p>
</div>
<div class='div-other'><a id='mulu1258' />
<p class='h2'>石門多勝閣啜茗問月歌</p><p>連宵明月在何處。明月今宵始見汝。我問明月月佯聾。清光湛湛嬌不語。誰知不語意更深。明月無心解相與。海角天涯在在逢。根塵迥脫月為侶。月明若使有盈虧。拾得寒山肯輕許。李白把酒問月明。月明石門翻問予。予無所答指溪山。溪山明月常所處。我心即月月即我。我兮月兮謾寒暑。盧仝七碗生清風。予啜三甌問吳楚。吳王楚子安在哉。章臺餘艎夢空舉。雪消巴蜀春水來。羅岕龍團試重煑。瓦爐湯沸學雷鳴。凍壑一聲忘我所。</p>
</div>
<div class='div-other'><a id='mulu1259' />
<p class='h2'>臨川文昌橋水月歌</p><p>君不見文昌橋上月。幾回圓兮幾回缺。月缺月圓非無心。要知黑髮成白髮。髮白若使不復黑。無拘貴賤終埋骨。金棺銀槨與籧篨。骨朽到頭總須沒。又不見文昌橋下水。逝波一去不復返。花開花落知幾遭。流水送花無近遠。近送前川花自沈。遠送東溟花始損。雖分遠近皆殘紅。樹底悲歌何太晚。月兮花兮是何物。盈虧榮落信還屈。扣其兩端情自枯。情枯自然智亦訖。智訖情枯著眼觀。月明流水如湯沸。如湯沸。文昌橋斷應黼黻。黼黻文昌功最高。津梁萬古何崎崛。何崎崛。利害關頭情貴拂。情拂理通津梁成。頭顱水底休悲鬱。文昌橋上月明時。法食徧拋無煩乞。管教一飽忘百饑。髑髏夢覺心非佛。</p>
</div>
<div class='div-other'><a id='mulu1260' />
<p class='h2'>遊飛鰲峰悼羅近溪先生</p><p>雲峰如花公如春。春歸花自少精神。高山流水初不異。風月無邊欠主人。主人一去不復返。笑予何事來遊晚。梅花落盡浪花浮。片帆風飽來迹遠。舟停山脚望山頭。橋橫半空跨絕巘。見說羅公橋上行。仰看青天橋上偃。身心<span class='corr'>已</span>視等虗空。虗空豈復有增損。翻身橋上東復西。下方人見驚不穩。羅公浩歌行雲停。聲滿乾坤誰復隱。歌聲全落麻姑泉。泉化為酒解愁本。愁本莫過利與名。利名又以身為鍵。身忘患忘神始全。神全風塵即閬苑。何必雲深覓從姑。却被麻姑笑凡混。羅公心曲歌中剖。摩利支天司北斗。一身多臂手縱橫。各執法物心豈有。有心兩手勞不勝。無心千手妙自偶。羅公此妙孰能傳。能傳問君有受否。有受心外則有法。根塵亢然神復走。身心翻作是非巢。利名鳥雀爭好醜。鷦鷯一枝身以安。肯學烏雅開惡口。惡口不開善口開。開言終與理不乖。橫說豎說萬竅號。天風寧出有心哉。無心根塵何彼此。如去如來莫亂猜。羅公此意得無得。暗將無得化春雷。春雷出地羣蟄醒。醒後三家夢自回。君不見儒釋老。三家兒孫橫煩惱。羅公一笑如春風。無明樁子都吹倒。旴江三月放桃花。兩岸紅顏知多少。莫道羅公去不歸。雲峰古路無人掃。</p>
</div>
<div class='div-other'><a id='mulu1261' />
<p class='h2'>悟道歌<span class='note-inline'>(并序)</span></p><p style="margin-left:1em">古人謂悟道難。予甚不然。特作歌聊泄微意。</p>
<p>君不見牛與馬。只愛憨眠不愛打。草肥水美情更歡。蹄角饑焦難可惹。水中魚。樹上鳥。一樣飛潛無大小。慕潭擇木最難瞞。駭弩驚鈎太分曉。又不見上達輕軒冕。雲壑松泉苦躭湎。空谷幽蘭獨自香。終須不逐清風卷。惟中人。甘縉紳。聲色遊觀意氣新。瓊林宴罷喝如雷。帶酒歸來燭<span class='corr'>已</span>陳。田家苦。田家樂。苦樂浮沈任豐約。最是西風晚稻香。濁醪肥鴨對斟酌。南枝鵲。瀚海羊。蘇武當在冷獨嘗。馬市開來三十年。破膚將軍齒盡黃。人與物。殊階級。喜則揚聲悲則泣。莫言人貴物賤微。一念未生皆獨立。性所變。乃為情。憎愛交加理不清。須知想念即本智。覓水離氷佛豈成。臨濟棒。德山喝。馬面牛頭手段辣。士庶公侯隻眼看。是凡是聖從宰割。這些子。真妙術。掃却迷雲懸慧日。大家都在清光中。盲者依然黑漆漆。再方便。開覺路。內外推尋心無住。無住之心物我同。熾然成異因喜怒。喜怒起。初無性。離却前塵沒把柄。智者頓達能所空。迸出軒轅太古鏡。等閒用處辨妍媸。斷送瞿曇窮性命。悟道易。難在人。人而果敢冬可春。孟宗哭竹笋為抽。蛇奴雖鈍亦登真。滿天下。老和尚。一片舌頭橫贊謗。一千七百葛藤窩。都將截斷隨風颺。喫飯穿衣誰不能。死生榮辱奚欣愴。荒墳見鬼不生疑。便是金毛師子樣。</p>
</div>
<div class='div-other'><a id='mulu1262' />
<p class='h2'>棕履歌</p><p>破棕履。聊相贐。蹈遍千崖與萬仞。試看脚尖未舉時。聖凡側耳雷電迅。勤警䇿。勿懈困。好把年光惜分寸。塞北邊南往返勞。不明大事千生恨。又不見老達磨。手持隻履過寒陀。嶺頭相見果是真。熊耳開棺事更訛。何如老漢這棕鞋。浪跡雲山與薜蘿。直饒大悲千手眼。管教摸索火中波。又一事。謾再卜。來去如毬轉轆轆。東村大伯最相知。幾回正笑翻成哭。妄念起。不須覺。信步茫茫最真朴。若離大地覓脚根。何殊離石求其璞。誠實語。若斟酌。失却木梳問鋤<span class='corr'>钁</span>。向上程途有路行。賺煞呆郎自擔閣。</p>
</div>
<div class='div-other'><a id='mulu1263' />
<p class='h2'>登徑山歌</p><p>紫栢老。紫栢老。一枝笻杖探奇奧。但除中國未經封。勝水佳山無不到。惟此山。未嘗攀。春來絕頂叩禪關。五峰盤踞諸天上。雙徑瀠迴萬壑閒。唐國一。號初祖。芟茅剪棘開茲土。燈傳終古慧光寒。龍象繩繩爭步武。這擔板。不可綰。是聖是凡一切剗。直饒劍刃解翻身。早被儂家笑杜撰。法王孫。喻鸞鳳。豈逐山雞閒打閧。羊角風高十萬里。世閒榮辱誰能控。朝出將。暮入相。一息不來皆莫仗。拆天勳業目前雲。罪過閻羅肯輕放。君不見留侯揮臂入千峰。不事君王事赤松。不是好花開未遍。等閒臺殿起秋風。</p>
</div>
<div class='div-other'><a id='mulu1264' />
<p class='h2'>虎丘圖</p><p>海湧崔嵬高入雲。青松白石遠塵紛。烟蘿深處前朝寺。鐘磬風清時忽聞。我曾投䇿禮大覺。殿堂金壁光輝發。誰將龍腦焚寶爐。香雲繚繞沾摩衲。今日君家見此圖。當年勝事宛如昨。人生韶華能幾何。常年行樂不為多。君不見吳王盛時強<span class='corr'>已</span>極。觀兵中國誰敢逆。黃池敗闕歸來遲。吳王山川帶羞色。英雄夢。在瞬息。平地宮花變荊棘。劍池今<span class='corr'>已</span>屬遊人。惟有魚腸伴枯骨。又不見勾踐得意渡錢塘。如花吳女滿舟航。蛟龍欲得不敢奪。越王載之還故鄉。只今會稽仍復在。竹箭蕭蕭變人代。吳王盛。越王衰。越王盛時吳王敗。吳越雌雄夢一場。業魂千古償冤債。前車既覆後車鑒。一念回光復不遠。雖然大小不同倫。由來有理不隔線。我作此歌有深意。順逆關頭君却記。吳越爭鋒尚<span class='corr'>已</span>非。儂家那復爭閒氣。澹泊勤勞是本行。精深內典明心志。從他面面鼓風波。一炷清香答天地。消遣春光展此圖。虎丘移入書堂裏。</p>
</div>
<div class='div-other'><a id='mulu1265' />
<p class='h2'>題某公禪房歌</p><p>羨公所居兮。高曠而遠塵機。重岩閴寂兮。麋鹿同棲遲。白雲抱幽石兮。未可以有無知。明月留清泉兮。豈可以去來期。雪竇撫髀兮薦此機者稀。余拽杖出山兮。孤松芳蘭牽所思。牽所思兮在離微。離則不可言說求。微則不可心想推。既不可求推兮。天地一指。萬物一馬。渠即是我我即伊。我即伊兮何所思。</p>
</div>
<div class='div-other'><a id='mulu1266' />
<p class='h2'>看花歌</p><p>看花來。看花來。花開花落樂多迴。人閒富貴亦如此。看花幾箇心花開。心花開。色本空。從來富貴花在風。風中艶冶與馨色。兔角龜毛豈不同。眼見色。耳聞聲。聲色場頭多愛憎。榮即喜兮辱即悲。茫茫苦海岸難登。看花好。看花好。寒暑相催人易老。從今熱惱化清涼。莫使清涼來熱惱。花即心。意最深。相逢幾箇是知音。文殊隊裏解翻身。塵塵剎剎皆黃金。花障眼。眼生花。分明本是却成差。境緣好醜心外無。天上人閒一朵花。看花去。看花去。凡聖有無切莫住。從來花相權最奇。既解放開又揑聚。問君把柄憑誰力。看花歌意休輕舉。</p>
</div>
<div class='div-other'><a id='mulu1267' />
<p class='h2'>贈戴升之</p><p>君不見戴郎短小膽氣豪。不畏岷江濤。不畏廬山高。慠然駕孤蓬。意思何飄飄。輕截蛟龍窟。閒尋虎豹巢。長松之下拜老衲。老衲無印佩瘦腰。戴郎所為為何事。敢挹玄津滋靈苗。靈苗一抽千萬丈。天風忽起摩重霄。見說稻花香十虗。金湯大法安辭勞。又不見戴郎裘敝黃金盡。眾人相逢無不哂。誰知屈乃伸之機。頭角崢嶸待雷震。泥蟠設無冲天志。丈夫雖生何異死。又不見勾踐報吳痛嘗膽。孟明拜賜心不反。破釜焚舟決一戰。晉人堅守出不敢。戴郎別我將十年。鬢毛相見驚蒼然。精神不似觀河時。負車猶困羊腸巔。自慚本是解空叟。不覺飲泣獨良久。青春古道不再來。戴郎此去莫甘朽。廬山山色鎮長青。岷江江濤鎮長吼。焰光一朝燒杏花。三尺烏紗也不醜。再來五老望番湖。莫言心事今朝剖。</p>
</div></div>
<p class='juan'>紫栢老人集卷之二十九<span class='note-inline'>(終)</span></p>
</div><!-- end of div[@id='body'] -->
</body></html>