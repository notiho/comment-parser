<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu888' />紫柏老人集卷之二十七</p><p class="byline">明　憨山德清　閱</p>
<div class='div-other'><a id='mulu889' />
<p class='h2'>詩<span class='note-inline'>(七言絕)</span></p>
<div class='div-other'><a id='mulu890' />
<p class='h3'>龍華坐雪呈瑞菴禎公</p><p>地從朝市入空山。玉屑霏霏萬井寒。茗碗爐香圍磨坐。六龍無首臥澄潭。</p>
</div>
<div class='div-other'><a id='mulu891' />
<p class='h3'>曉過天然老禪別室。老禪睡未足。恬然憨臥。賦此贈之</p><p>海天紅日照東窻。床枕高眠一切忘。客到是誰魂夢裡。蓮邦遊賞興偏長。</p>
</div>
<div class='div-other'><a id='mulu892' />
<p class='h3'>真州別丁南羽吳康虞</p><p>世夢由來水上漚。顛毛誰解鏡中秋。相逢相別休相負。門外長江日夜流。</p>
</div>
<div class='div-other'><a id='mulu893' />
<p class='h3'>贈潭柘龍泉寺柘林藏主</p><p>布衲蕭蕭抱寂寥。遍探龍藏答清朝。山深自是桃花晚。紅白枝枝祖意饒。</p>
</div>
<div class='div-other'><a id='mulu894' />
<p class='h3'>贈正菴靜主誦蓮華經</p><p>昔日匡廬曾見來。黃龍潭上暫徘徊。於今又遇燕山裏。車大蓮華舌底開。</p>
</div>
<div class='div-other'><a id='mulu895' />
<p class='h3'>擬登峨嵋</p><p>丹霄高入翠峰孤。聞道從來徧吉居。萬里翩翩追白象。平羗曉渡浪花疎。</p>
</div>
<div class='div-other'><a id='mulu896' />
<p class='h3'>贈靜淵秀公</p><p>孤鸞寂寂久棲桐。凡鳥雄雌鬧棘叢。羊角風高三萬里。等閒清韻徹丹空。</p>
</div>
<div class='div-other'><a id='mulu897' />
<p class='h3'>龍泉念仲淳</p><p>曉露風高便結霜。氷凌入夏襲衣裳。人閒暑氣渾無有。五頂經行少繆郎。</p>
</div>
<div class='div-other'><a id='mulu898' />
<p class='h3'>示白侶</p><p>六月耘田水似湯。農人肩背盡生瘡。僧倫飯訖無情思。揮麈雲閒倚竹窻。</p>
</div>
<div class='div-other'><a id='mulu899' />
<p class='h3'>西臺掛月峰</p><p>地入寒空天倒垂。芙蓉萬朵麗招提。君王翠輦曾留此。松下千官月正西。</p>
</div>
<div class='div-other'><a id='mulu900' />
<p class='h3'>清涼有感</p><p>因悲熱惱入清涼。白髮頭陀紛黛香。應是秋深霜露冷。白雲明月共繩床。</p>
<p style="margin-left:3em">其二。</p>
<p>翠卷輕烟紫陌中。東風一夜掃殘紅。相逢盡道春歸去。誰料寒岩春更濃。</p>
</div>
<div class='div-other'><a id='mulu901' />
<p class='h3'>開侍者自清涼迎至彭城以此示之</p><p>白日青天爾到來。翻疑是夢復驚猜。須知人世如朝露。曼室光中住一回。</p>
<p style="margin-left:3em">其二。</p>
<p>寒雲重疊萬峰深。誰把明珠慰遠心。只恐支郎情未瞥。夢中按劍是知音。</p>
</div>
<div class='div-other'><a id='mulu902' />
<p class='h3'>題蘆芽山萬佛崖</p><p>一片蒼崖古佛胎。殷勤鑿出萬如來。寒泉晝夜無休歇。鼻口同聲喚蚤回。</p>
</div>
<div class='div-other'><a id='mulu903' />
<p class='h3'>寄陸太宰</p><p>黃塵未<span class='corr'>已</span>復青山。階下流泉去不還。到海從教為巨浪。輸他幽石抱雲閒。</p>
</div>
<div class='div-other'><a id='mulu904' />
<p class='h3'>陸太宰以寶帶施清涼賦此贈之</p><p>一語參差寶帶輸。等閒笑倒老文殊。金湯吾道山河舊。八覺聊將抵鉢盂。</p>
</div>
<div class='div-other'><a id='mulu905' />
<p class='h3'>雙峰寺</p><p>古殿蕭蕭門徑開。雙峰如劍列香臺。夜深流水酬孤調。雲外禪人一愴懷。</p>
</div>
<div class='div-other'><a id='mulu906' />
<p class='h3'>龍泉寺啜茶</p><p>一帶秋泉斷復流。向陽迴壑廠珠樓。是誰小歇雲邊石。劫外龍團啜七甌。</p>
</div>
<div class='div-other'><a id='mulu907' />
<p class='h3'>懷諸法侶</p><p>望裏雲山知幾重。更聞流水與松風。那堪人代攀緣苦。南北車塵夢未空。</p>
</div>
<div class='div-other'><a id='mulu908' />
<p class='h3'>示大道禪人</p><p>大道阿誰行不得。那知障礙自身心。若將兩者推無地。到處白雲流水聲。</p>
</div>
<div class='div-other'><a id='mulu909' />
<p class='h3'>同朱彥吉登玄墓法堂口占</p><p>翠微縹緲紫雲樓。萬里湖山一目收。擕手偶經禪誦處。範峰落葉不勝愁。</p>
</div>
<div class='div-other'><a id='mulu910' />
<p class='h3'>訪湛堂禪丈五臺銅瓦殿</p><p>方丈蕭蕭倚鷲峰。顯通久寂講經鐘。更憐銅瓦風霜老。祇恐重來不易逢。</p>
</div>
<div class='div-other'><a id='mulu911' />
<p class='h3'>過抱雲堂懷印郎</p><p>搗雪敲氷不怯寒。凍雲深處幾盤桓。夜來獨對前峰月。試問華亭可一般。</p>
</div>
<div class='div-other'><a id='mulu912' />
<p class='h3'>清涼山懷陸太宰</p><p>重疊寒雲住底人。世閒無路可相親。期君不至長嘯去。楊柳桃花處處春。</p>
</div>
<div class='div-other'><a id='mulu913' />
<p class='h3'>弔無邊師</p><p>紛紛桃李鎻寒雲。桂折秋風不忍聞。莫使餘香飄㵎底。暗隨流水出前村。</p>
</div>
<div class='div-other'><a id='mulu914' />
<p class='h3'>臥病長松館有懷</p><p style="margin-left:1em">白雲端老。有宋僧中龍也。觀其圓通座上。一喝包腰而去。人天百萬追之不返。耿光照映千古。臥病潯陽。去能仁不遠。未皇參禮靈踪。先賦此以舒積懷。</p>
<p>城市何人問白雲。長松月夜獨思君。五陵公子機鋒別。接得貧儒自絕羣。</p>
</div>
<div class='div-other'><a id='mulu915' />
<p class='h3'>萬杉寺</p><p>為訪超公入遠峰。慶雲散盡萬杉空。曾聞聖主親題墨。一片樓臺紫翠中。</p>
</div>
<div class='div-other'><a id='mulu916' />
<p class='h3'>過萬壽龍巖</p><p>卜宅重巖計不疎。象先有路莫躊躇。泉聲岳色是何物。纔復生心蚤失虗。</p>
</div>
<div class='div-other'><a id='mulu917' />
<p class='h3'>寓皖太平寺示濯凡居士</p><p>科頭三拜是何心。不見翻成見更深。山色江聲君舌相。隔垣猶復領清音。</p>
</div>
<div class='div-other'><a id='mulu918' />
<p class='h3'>詠畫水</p><p>望裏滄溟湧火珠。驚濤何處覓龍魚。玉樓但覺寒生粟。却喚兒童燒地罏。</p>
</div>
<div class='div-other'><a id='mulu919' />
<p class='h3'>雙劍峰</p><p>雌雄誰把插丹霄。時有光芒拂斗梢。若使老僧拈起用。世情斬斷沒絲毫。</p>
</div>
<div class='div-other'><a id='mulu920' />
<p class='h3'>辭賜紫以讓憨公</p><p>三十年來江海遊。尋常片衲度春秋。自慚貧骨難披紫。轉施高人福更優。</p>
</div>
<div class='div-other'><a id='mulu921' />
<p class='h3'>過天花傅母塚</p><p>鳳凰城畔問仙居。水遶天花十里餘。生氣若教乘鎻骨。海鷗亦復解詩書。</p>
</div>
<div class='div-other'><a id='mulu922' />
<p class='h3'>于峰</p><p>聞道于峰有深處。于峰行盡更難尋。桃花片片隨流水。只是不聞幽鳥音。</p>
</div>
<div class='div-other'><a id='mulu923' />
<p class='h3'>送孫仲來赴館新安</p><p style="margin-left:1em">夫士之為龍為蛇何常。顧其志如何耳。所志在道德。則必先以悟心為主。所志在功名。則必先以精藝為梯。兩者見定。神識內凝。放心自住。何往而不可哉。今子當溽暑。涉崎嶇赴新安。而不能一日千里。一夕十年。則其志安在。子其勉之。</p>
<p>夏日蒸泉處處湯。千峰夾道暑偏藏。憐君此去魚投沸。但念無生當處涼。</p>
</div>
<div class='div-other'><a id='mulu924' />
<p class='h3'>觀北園假山</p><p>樹高山矮世閒希。抑樹扶山癡上癡。高者自高矮者矮。就中亦自有天機。</p>
</div>
<div class='div-other'><a id='mulu925' />
<p class='h3'>過梅圃訪見素居士不遇</p><p>主人不遇竹先逢。曲徑微風響自空。若使有心聽此調。耳根瞎却眼根聾。</p>
</div>
<div class='div-other'><a id='mulu926' />
<p class='h3'>偶成</p><p>美酒醉人醒不貪。利名人醉死猶甘。浮生果使如春夢。枕上歸來肯自慚。</p>
</div>
<div class='div-other'><a id='mulu927' />
<p class='h3'>冬夜泊漏澤寺寄梅禪人</p><p>黃昏停棹問尸林。月滿寒空秀水深。說法不須煩舌相。耳根豈解領玄音。</p>
</div>
<div class='div-other'><a id='mulu928' />
<p class='h3'>重遊漏澤寺</p><p>重來豈是倣仙遊。最愛春波浴白鷗。自笑黑衣非宰相。却從覺苑覓封侯。</p>
</div>
<div class='div-other'><a id='mulu929' />
<p class='h3'>漏澤寺聞鐘</p><p>何處烟霞鳴曉鐘。道人行色又匆匆。片帆風飽吳江近。歌吹樓船調不同。</p>
</div>
<div class='div-other'><a id='mulu930' />
<p class='h3'>于圃偶感</p><p>波臣曾不著袈裟。解乞園亭作歇家。直得主人窮計較。籧篨千片代籬笆。</p>
</div>
<div class='div-other'><a id='mulu931' />
<p class='h3'>唐山寺禮禪月大師</p><p>天台深處覓高人。幾度登臨無一身。却上唐山寺裡看。池清影現妙通神。</p>
<p style="margin-left:3em">其二。</p>
<p>浙江靜夜月中峰。總是吾師管子龍。畫出如來無量相。人閒無水不遺踪。</p>
</div>
<div class='div-other'><a id='mulu932' />
<p class='h3'>還度赤津嶺懷湯義仍</p><p>踏入千峰去復來。唐山古道足蒼苔。紅魚早晚遲龍藏。須信湯休願不灰。</p>
</div>
<div class='div-other'><a id='mulu933' />
<p class='h3'>夜坐偶成</p><p>每憐世上少人閒。笑口頻開復更難。睡起披衣誰共坐。蟲琴蛙皷月明閒。</p>
</div>
<div class='div-other'><a id='mulu934' />
<p class='h3'>悼如印</p><p>昔年共看雲閒月。今夜月明照曲阿。誰道此回竟長別。燕山月色滿松蘿。</p>
</div>
<div class='div-other'><a id='mulu935' />
<p class='h3'>曲阿夜坐懷休郎</p><p>道成無事業青山。誰復憐君去不還。湖口江頭月明夜。炎蒸迢遞苦應難。</p>
</div>
<div class='div-other'><a id='mulu936' />
<p class='h3'>過斷崖塔院</p><p>行到山窮水盡頭。斷崖壁立使人愁。誰知別有通天路。任爾猿猱不可遊。</p>
</div>
<div class='div-other'><a id='mulu937' />
<p class='h3'>禮高峰塔</p><p>三十餘年抱死關。那來魂夢落青山。臨行白骨無藏處。擲向金毛舌上安。</p>
</div>
<div class='div-other'><a id='mulu938' />
<p class='h3'>示某居士</p><p>不向君心覓我心。茫茫滄海定難尋。魚龍若使聞消息。無限風波總陸沉。</p>
</div>
<div class='div-other'><a id='mulu939' />
<p class='h3'>池上觀荷三首</p><p>紅白蓮花知幾多。應齋尊者弄清波。臨風欲語誰相委。茂叔當年愛長哥。</p>
<p>樹密無心遮日色。風微有意緩花香。當波更許科頭坐。不盡蕭疎孰主張。</p>
<p>六月樹陰坐一息。更有荷風水面來。試問長安陌上客。蔗漿未必冷人懷。</p>
</div>
<div class='div-other'><a id='mulu940' />
<p class='h3'>感夢</p><p>苦海寬深浮復沈。所天淪溺最傷心。幾回欲拯愁無力。躑躅灘頭淚滿襟。</p>
</div>
<div class='div-other'><a id='mulu941' />
<p class='h3'>曇華峰</p><p>此華不開聖人隱。一旦復開聖人出。拂拂天風生太虗。香光無際奉佛日。</p>
</div>
<div class='div-other'><a id='mulu942' />
<p class='h3'>弔吳江某禪師</p><p>孤城一片太湖東。誰料吳江出此雄。坐斷聖凡無走路。兒孫千古泣途窮。</p>
</div>
<div class='div-other'><a id='mulu943' />
<p class='h3'>懶去岩</p><p>走遍天下不肯住。朅來此岩懶復去。禪餘拳枕臥蒼苔。就裏有心向誰語。</p>
</div>
<div class='div-other'><a id='mulu944' />
<p class='h3'>最勝泉</p><p>從來大旱了無竭。為雨為雲散自歇。山下爭如山上泉。出處孤高難勝越。</p>
</div>
<div class='div-other'><a id='mulu945' />
<p class='h3'>謁五臺大賢村蘇子廟</p><p>古廟蕭蕭鎻萬峰。寒雲踏遍覓遺踪。殷勤再拜不忍別。自笑參寥是舊容。</p>
</div>
<div class='div-other'><a id='mulu946' />
<p class='h3'>日暮龍潭即事</p><p>巖端待月一天靜。石上聽泉萬慮空。笑問同來二三子。是誰行樂有無中。</p>
</div>
<div class='div-other'><a id='mulu947' />
<p class='h3'>飛雲泉</p><p>蒼岩一隙瀉寒流。欲究根源志未酬。莫使天風飄出去。混同大海作潮頭。</p>
</div>
<div class='div-other'><a id='mulu948' />
<p class='h3'>過楞嚴廢寺三首</p><p>萬花叢裏畫樓新。玉女憑闌天上春。明月一輪簾外冷。夜深曾照坐禪人。</p>
<p>曾見名園全盛時。春遊公子醉芳菲。於今鹿苑花無主。惟有杜䳌枝上啼。</p>
<p>當年遊此花無限。今日重來不見花。想是支郎厭華麗。不教留住在烟霞。</p>
</div>
<div class='div-other'><a id='mulu949' />
<p class='h3'>楚江舟中感度門講主舉楞伽大綱</p><p>荊南喜見度門公。字字談心不放空。試問楞伽在何處。頭頭物物是孤峰。</p>
</div>
<div class='div-other'><a id='mulu950' />
<p class='h3'>因麟郎說七里灘景物偶成</p><p>布帆風急碧溪遙。兩岸泉聲聽不勞。試問此時人在否。青山迴合一鴻毛。</p>
</div>
<div class='div-other'><a id='mulu951' />
<p class='h3'>季夏從清涼山過練陽登望湖亭</p><p>山下湖光山上松。是誰高枕臥虗空。大風拂拂來何處。魂夢還疑氷壑中。</p>
</div>
<div class='div-other'><a id='mulu952' />
<p class='h3'>梵川螺館</p><p>天地分明是一螺。何殊此舘在烟波。閒來折葦登臨者。獨立蒼茫自詠歌。</p>
</div>
<div class='div-other'><a id='mulu953' />
<p class='h3'>過奔牛弔蘇長公</p><p>懷中日月隱何方。聞道奔牛坐化場。剩語殘言誰檢得。江山千古藉輝光。</p>
</div>
<div class='div-other'><a id='mulu954' />
<p class='h3'>長松館遇雪</p><p>樹樹有花皆一色。枝枝無葉但多光。朝來莫道人踪絕。亦有東隣送炭忙。</p>
</div>
<div class='div-other'><a id='mulu955' />
<p class='h3'>有感二首</p><p>滾滾雲濤不轉頭。使君因建鎻江樓。緋衣未必長為主。塔頂何人一啟眸。</p>
<p>香城開士舊名林。流水松濤演梵音。端為此山形勝好。等閒昧却大夫心。</p>
</div>
<div class='div-other'><a id='mulu956' />
<p class='h3'>弔妙峰覺講主</p><p>金翅盤空萬里風。有門入妙古人同。朱陵止觀橋頭月。不挂天台挂別峰。</p>
</div>
<div class='div-other'><a id='mulu957' />
<p class='h3'>襍吟</p><p>鬢毛種種日維新。逝水滔滔更愴神。獨有月明流不去。蓬窻此夜照幽人。</p>
</div>
<div class='div-other'><a id='mulu958' />
<p class='h3'>勸大川李善友求生淨土</p><p>熱惱清涼本不差。何妨荊棘與蓮花。相逢幾箇知歸者。薄暮鐘聲送落霞。</p>
</div>
<div class='div-other'><a id='mulu959' />
<p class='h3'>悼鵬郎</p><p>瘦骨稜層上五臺。頓除鬚髮斷塵埃。出山不見入山去。惱殺文殊淚滿腮。</p>
</div>
<div class='div-other'><a id='mulu960' />
<p class='h3'>潭柘山一音堂謝諸法侶</p><p>夢裏青山夢裏身。那堪去住別疎親。何須醒後觀憎愛。始信龜毛第七塵。</p>
</div>
<div class='div-other'><a id='mulu961' />
<p class='h3'>遺聞堂喜晴</p><p>夜來風雨滿岩阿。樹杪泉聲百道多。無限好山雲蔽盡。那知今夕更嵯峨。</p>
</div>
<div class='div-other'><a id='mulu962' />
<p class='h3'>過弘恩寺</p><p>門外千峰寺裏燈。一光三世照金繩。老禪飯訖無餘事。靜聽松濤沒愛憎。</p>
</div>
<div class='div-other'><a id='mulu963' />
<p class='h3'>過昭慶寺</p><p>迴合青山鎻梵宮。階前階後象王踪。懸知超世非無本。法雨香雲不記重。</p>
</div>
<div class='div-other'><a id='mulu964' />
<p class='h3'>大悲閣別陸太宰</p><p>馳驛還家聖主光。憑虗一嘯萬機忘。手中有眼應知響。耳處聞聲豈妙常。</p>
<p style="margin-left:3em">其二。</p>
<p>金身七尺有餘高。柱石乾坤不計勞。自是君王憐朽骨。放歸雲外聽松濤。</p>
</div>
<div class='div-other'><a id='mulu965' />
<p class='h3'>過潼關</p><p>黃騾初不異青牛。關吏何須作路讐。西向秦關同此去。神珠大夜向誰投。</p>
</div>
<div class='div-other'><a id='mulu966' />
<p class='h3'>彭城洪福寺月下懷仲淳</p><p>盤馬山前月正明。烟波渺渺片帆輕。清光不減金臺夜。禪室南冠少繆生。</p>
</div>
<div class='div-other'><a id='mulu967' />
<p class='h3'>登戲馬臺</p><p>掀髯一笑火咸陽。衣錦長歌歸故鄉。莫問當年橫槊地。蕭蕭秋草帶寒霜。</p>
</div>
<div class='div-other'><a id='mulu968' />
<p class='h3'>送仲淳奔喪南還</p><p>風樹蕭蕭千里歸。兩行血淚染麻衣。送君有意難為語。那可燕山聞子規。</p>
</div>
<div class='div-other'><a id='mulu969' />
<p class='h3'>夏日遊清泉寺</p><p>寺裏清泉戶外山。波光空翠盡生寒。獨憐大士翻經館。狐兔黃昏自往還。</p>
</div>
<div class='div-other'><a id='mulu970' />
<p class='h3'>彭城題蘇公黃樓</p><p>一片孤城捍怒濤。幾回隍壑舞黿蛟。祖龍曾此求周鼎。不及黃樓意自高。</p>
</div>
<div class='div-other'><a id='mulu971' />
<p class='h3'>題福岩師子峰</p><p>千日萬日爾不吼。我來便作無畏聲。風雷夜半震岩谷。深林百獸無不驚。</p>
</div>
<div class='div-other'><a id='mulu972' />
<p class='h3'>同諸法子金山看月</p><p>青山兩岸鎻金鰲。石上觀濤月正高。雲外片帆飛不住。分明鏡裏渡鴻毛。</p>
</div>
<div class='div-other'><a id='mulu973' />
<p class='h3'>同諸法子過廣陵宿上方寺敘別</p><p>月下尋幽叩梵宮。老禪猶在夢魂中。溪山莫問來朝路。夾岸桃花色不同。</p>
</div>
<div class='div-other'><a id='mulu974' />
<p class='h3'>題上方寺觀音池</p><p>大士無端錯用心。不觀色相却觀音。寒流若使離聲入。千尺雲濤覓一針。</p>
</div>
<div class='div-other'><a id='mulu975' />
<p class='h3'>讀桃源記</p><p>夾岸桃花知幾深。漁郎何事解相尋。此回出去輕饒舌。負殺丁寧一片心。</p>
</div>
<div class='div-other'><a id='mulu976' />
<p class='h3'>晉王義之曬書堂</p><p>竹帛古人心血在。肯教魚蠧更生塵。自知南渡無歸日。獻與如來轉法輪。</p>
</div>
<div class='div-other'><a id='mulu977' />
<p class='h3'>示徐符卿孺東予告還山</p><p>滄浪辛苦幾經秋。一片丹衷竟未酬。偶向雙林尋白足。談空猶自夢春疇。</p>
</div>
<div class='div-other'><a id='mulu978' />
<p class='h3'>夜泊義興城下</p><p>烟濤空翠雨濛濛。一片孤城山水中。我欲尋幽向深處。黃昏停棹但聞鐘。</p>
</div>
<div class='div-other'><a id='mulu979' />
<p class='h3'>哀路南塘先生示路抱赤</p><p>貧寒徹骨更連喪。開士聞之亦感傷。江上麥舟誰肯棄。兒孫珞珞產南塘。</p>
</div>
<div class='div-other'><a id='mulu980' />
<p class='h3'>聞秦直指禁令</p><p>野禪若使是妖僧。敢惜殘年瀆聖明。便請一刀彰國憲。何妨痛處了無生。</p>
</div>
<div class='div-other'><a id='mulu981' />
<p class='h3'>中秋泊蘇長公祠下</p><p>維舟祠下露沾巾。雪漲銅棺月色新。歌笑不須刀布換。閒中開口許何人。</p>
</div>
<div class='div-other'><a id='mulu982' />
<p class='h3'>壽雙山先生</p><p>軒冕松雲路不同。雙山高出大夫松。天風一陣來何處。吹走雲濤響碧空。</p>
</div>
<div class='div-other'><a id='mulu983' />
<p class='h3'>過漏澤園</p><p>髑髏此地莫言多。法界都來毗富羅。更看陌頭誰氏塚。幾回歡笑幾悲歌。</p>
</div>
<div class='div-other'><a id='mulu984' />
<p class='h3'>題金沙寺岳武穆王碑陰<span class='note-inline'>(碑中有陪僧寮謁金仙之句)</span></p><p>將軍何事謁金仙。弘忍精忠本一源。不具殺人真手段。安能截斷世閒纏。</p>
</div>
<div class='div-other'><a id='mulu985' />
<p class='h3'>長者菴定起</p><p>微雲淨盡天如洗。定起經行月色中。無限風光向誰道。菴前菴後碧山重。</p>
</div>
<div class='div-other'><a id='mulu986' />
<p class='h3'>長者菴讀決疑論</p><p>善財童子不辭勞。五十三參粉寂寥。不是當年李長者。瞿曇安得有皮毛。</p>
</div>
<div class='div-other'><a id='mulu987' />
<p class='h3'>示大賢村諸善友</p><p>世人都怨日閒忙。夢裡波波醒後忘。何者真兮何者偽。大家為我細推祥。</p>
</div>
<div class='div-other'><a id='mulu988' />
<p class='h3'>早春謁方山李長者。還清涼招陸太宰。特賦此二絕</p><p>飯喫黃精衣著麻。長菘七碗勝芽茶。相知若問山中事。定起巖前掃落花。</p>
<p style="margin-left:3em">其二。</p>
<p>五峰氷雪古來深。春滿乾坤冷莫禁。曼室老人虗別室。遙知端不負登臨。</p>
</div>
<div class='div-other'><a id='mulu989' />
<p class='h3'>謁方山李長者還定襄道中<span class='note-inline'>(有序)</span></p><p style="margin-left:1em">余慕唐李長者有年數矣。而以參學未暇一訪遺踪。萬歷壬辰。發春三日。自清涼山。擕開江彩三子。特禮覲之。既而揮鞭還清涼。春雪繽紛。千山裹玉。逆思長者音容笑貌。恨不與之同生。得事巾拂。感而賦此。</p>
<p>十年如渴仰高風。神福山原訪道踪。春雪紛紛遍南北。杖藜何處倚寒松。</p>
</div>
<div class='div-other'><a id='mulu990' />
<p class='h3'>過聖壽寺三首</p><p>郭外青山兩岸斜。禪房寂寂鎻烟霞。佛前燈火誰相剔。分得清光照萬家。</p>
<p>看花若使待花紅。無限春光逐晚風。著眼直須天地外。持竿寰海辨魚龍。</p>
<p>柳條何事漏春光。蜂蝶紛紛過短墻。只恐東風妬花笑。馬蹄千里踏紅香。</p>
</div>
<div class='div-other'><a id='mulu991' />
<p class='h3'>送魏覺樗</p><p>富陽江畔別君時。此別蘭谿月尚微。明月無心能兩照。錢塘渡口使人思。</p>
</div>
<div class='div-other'><a id='mulu992' />
<p class='h3'>過七里灘</p><p>富春山水杳無窮。誰著羊裘隱此中。若使劉郎不相喚。後人何處覓遺踪。</p>
</div>
<div class='div-other'><a id='mulu993' />
<p class='h3'>北園見紫薇花有感</p><p>未見花時<span class='corr'>已</span>落花。雨前雨後兩無差。紛紛蜂蝶來還去。一段春光被眼遮。</p>
</div>
<div class='div-other'><a id='mulu994' />
<p class='h3'>秋夜半室崖聞法雲菴居士讀經</p><p>片雨初收生夜涼。半峰趺坐石為床。忽聞松下讀經響。清磬敲殘斜月光。</p>
</div>
<div class='div-other'><a id='mulu995' />
<p class='h3'>題廟壁<span class='note-inline'>(師遊衡山過此廟遇廟傾邦人伐廟樹修葺因題此邑侯見詩遂止不伐且勒詩於石)</span></p><p>修廟還災廟裏松。廟成松去鶴巢空。無如留却青松在。逮得長生老化龍。</p>
</div>
<div class='div-other'><a id='mulu996' />
<p class='h3'>夜坐</p><p>後夜空山坐入禪。那知明月照寒泉。無端失伴猿相喚。瞥地身心又宛然。</p>
</div>
<div class='div-other'><a id='mulu997' />
<p class='h3'>示覺迷居士</p><p>鬢毛如雪骨如蒿。若問長生路轉遙。淫殺且將根蒂斷。蟠桃只在自心苗。</p>
</div>
<div class='div-other'><a id='mulu998' />
<p class='h3'>慰傅居士</p><p>重疊青山古樹多。一菴高結在松蘿。通幽別有池邊路。居士空床獨抱疴。</p>
</div>
<div class='div-other'><a id='mulu999' />
<p class='h3'>禮香山臥如來</p><p>兩脚長伸只管眠。那知苦海浪滔天。相參莫問雙林夢。幾度春深啼杜䳌。</p>
</div>
<div class='div-other'><a id='mulu1000' />
<p class='h3'>來隱標</p><p>當年三士隱修禪。鶴在松梢龍在淵。我老一來尋勝跡。莫愁破竈不生烟。</p>
</div>
<div class='div-other'><a id='mulu1001' />
<p class='h3'>登說法臺</p><p>鳳頭老漢一登臺。萬壑千巖笑面開。說法若教煩舌相。雨花惹得帝天來。</p>
</div>
<div class='div-other'><a id='mulu1002' />
<p class='h3'>題戒壇九松</p><p>五岳三山曾遍遊。此中松樹更無儔。馬鞍雲盡葢壇出。風月龍蛇舞不休。</p>
</div>
<div class='div-other'><a id='mulu1003' />
<p class='h3'>大賢村長者菴懷江南諸法侶</p><p>階前屋後盡青山。苔徑蕭蕭遠市寰。來往風塵頭共白。爭如雲外聽潺湲。</p>
</div>
<div class='div-other'><a id='mulu1004' />
<p class='h3'>燕京別文卿中甫之峨嵋</p><p>三義廟前楊柳青。垂垂無語不勝情。從來木帝難為主。莫厭閒中風雨聲。</p>
</div>
<div class='div-other'><a id='mulu1005' />
<p class='h3'>夢端師子</p><p>夢中曾見端師子。瀟洒風流自不羣。一片皮兒蒙却首。等閒哮吼萬重雲。</p>
</div>
<div class='div-other'><a id='mulu1006' />
<p class='h3'>潭柘懷繆仲淳</p><p>谷水龍泉一片雲。去來誰解見離羣。夜深唯有滄溟月。無限清光不可分。</p>
</div>
<div class='div-other'><a id='mulu1007' />
<p class='h3'>燒爆竹<span class='note-inline'>(有序)</span></p><p style="margin-left:1em">魏中光居士。於萬歷十四年冬。參予於潭柘山嘉福寺。明年仲春。仍送別於此。中光好燒爆竹。聞予不喜遂止。予謂中光曰。潭柘陰氣久積。法輪弗轉。正當以爆竹聲震散之。中光大喜。燒竹達旦。日輪重轉。和氣翕集。中光其有所助歟。因感而賦此。</p>
<p>爆竹聲中一別來。桃花谷口幾回開。堯天佛日重光處。莫把浮生送酒杯。</p>
</div>
<div class='div-other'><a id='mulu1008' />
<p class='h3'>碧雲寺禪房見迎春花</p><p>一段風情自不同。道人瞥見萬緣空。最是松泉明月夜。清香浮遍梵王宮。</p>
</div>
<div class='div-other'><a id='mulu1009' />
<p class='h3'>長松館</p><p>君家幾個長松樹。引得天風作海濤。熱惱從教千萬斛。此中一坐自然消。</p>
</div>
<div class='div-other'><a id='mulu1010' />
<p class='h3'>懷弇山居士</p><p>太室歸來事事幽。散花天女豈全牛。雲邊水木同誰賞。隱几無心對海鷗。</p>
</div>
<div class='div-other'><a id='mulu1011' />
<p class='h3'>悼無盡禪伯</p><p>坐破蒲團知幾枚。世緣見說久成灰。春深岩畔花狼籍。百鳥空啼喚不回。</p>
</div>
<div class='div-other'><a id='mulu1012' />
<p class='h3'>上方別守愚座主紹宗天恩開士之峨眉</p><p>大家都是異鄉人。相送殷勤骨肉親。回首白雲重疊處。巴江行色洞中春。</p>
</div>
<div class='div-other'><a id='mulu1013' />
<p class='h3'>梵川西爽樓雨中即事</p><p>屈曲池塘楊柳風。浮空漚閣雨烟中。誰將半偈拴心馬。夜聚魚龍水月宮。</p>
</div>
<div class='div-other'><a id='mulu1014' />
<p class='h3'>曲阿梵川即懷</p><p>流金爍石雪漫漫。豈但危峰與峻巒。秦道巴江千萬曲。蘆芽雲樹帶氷看。</p>
</div>
<div class='div-other'><a id='mulu1015' />
<p class='h3'>示王中貴</p><p>江南江北盡叢林。惟有龍神願最深。身命肯將拋此地。盲龜植木芥投針。</p>
</div>
<div class='div-other'><a id='mulu1016' />
<p class='h3'>與大光禪人</p><p>瓶錫飄然歷萬山。境風逆順片心閒。若將水月同行跡。刻畫虗空作道顏。</p>
</div>
<div class='div-other'><a id='mulu1017' />
<p class='h3'>舟行即事</p><p>兩岸好山青不了。一溪流水碧無窮。布帆風急浪花白。飛入千峰與萬峰。</p>
</div>
<div class='div-other'><a id='mulu1018' />
<p class='h3'>寄嘉禾李培秀才</p><p>武塘一別幾經秋。萬里雲山兩地愁。惟有吳門江上月。清光不逐水東流。</p>
</div>
<div class='div-other'><a id='mulu1019' />
<p class='h3'>洗硯池</p><p>洗硯洗頭試問津。波光瀲灔墨花春。一心清白居雲屋。人世於今有幾人。</p>
</div>
<div class='div-other'><a id='mulu1020' />
<p class='h3'>法華寮玩月有感</p><p>寂寞空山夜氣澄。長天那得片雲生。不知身在清光裏。猶乞傍人指月明。</p>
</div>
<div class='div-other'><a id='mulu1021' />
<p class='h3'>遊太湖</p><p>平生那得此遊奇。夾岸風高落木稀。一水征帆千萬片。青天鏡裏浪花飛。</p>
</div>
<div class='div-other'><a id='mulu1022' />
<p class='h3'>贈一光趙居士</p><p>驀路相逢喚喫茶。杖頭有眼辨龍蛇。誰知邂逅秋風後。南國疎梅又著花。</p>
</div>
<div class='div-other'><a id='mulu1023' />
<p class='h3'>登牛首文殊樓</p><p>高樓憶昔撫長松。塔勢稜稜雲壑中。閒笑一聲天地外。行踪髣髴在虗空。</p>
</div>
<div class='div-other'><a id='mulu1024' />
<p class='h3'>偕魏李沈三子登釣臺</p><p>雲外釣臺高若許。桐江萬古一絲垂。水寒夜靜魚龍睡。誰聽先生歌紫芝。</p>
</div>
<div class='div-other'><a id='mulu1025' />
<p class='h3'>華嚴嶺</p><p>丹楹畫棟鎻凡峰。絕巘盤迴有路通。一部襍花乖古調。龍蛇曾此領真風。</p>
</div>
<div class='div-other'><a id='mulu1026' />
<p class='h3'>悼石頭洪濟寺守心禪伯</p><p>夕陽歸鳥向江濵。猛浪聲中共息身。大樹無何風折倒。一回過此一沾巾。</p>
</div>
<div class='div-other'><a id='mulu1027' />
<p class='h3'>讖禪客</p><p>寶塔凌空眾鳥喧。那來英物解飛翻。一雙鐵翮天生就。夢裡曾驚燕雀魂。</p>
</div>
<div class='div-other'><a id='mulu1028' />
<p class='h3'>靈岩過傅居士舊遊處</p><p>嗜酒狂歌問狗屠。禪房白日醉呼盧。溪山不改前來路。香飯空庭讀佛書。</p>
</div>
<div class='div-other'><a id='mulu1029' />
<p class='h3'>題用師靜室龍供泉</p><p>把茅誰縛萬峰頭。絕壑寒泉日夜流。一自用師歸去後。老龍玉髓竟還收。</p>
</div>
<div class='div-other'><a id='mulu1030' />
<p class='h3'>登伏虎崖</p><p>豈是來尋伏虎踪。為看巖底列羣峰。笑將四大分千影。處處山頭有凍膿。</p>
</div>
<div class='div-other'><a id='mulu1031' />
<p class='h3'>歡喜泉</p><p>鳥道盤迴知幾重。寒泉潤吻想龍宮。呼童試斫雲邊石。止渴梅林亦有功。</p>
</div>
<div class='div-other'><a id='mulu1032' />
<p class='h3'>過活埋菴十首</p><p>山林清淨本無塵。那得泥灰埋此身。莫如老死娘胎裏。省却寰中觸惱人。</p>
<p>試看父母未生前。可有形骸倚樹邊。自是堂頭無出豁。腥臊炙地更薰天。</p>
<p>髑髏究竟本來空。空可埋藏空有蹤。未審吾師作何見。無端捕形與關風。</p>
<p>逼塞虗空不厭高。何須掘土葬山腰。應知世眼無多大。肯把皮囊<span class='corr'>刺</span>爾曹。</p>
<p>大患從來為有身。不如埋却免生塵。青山白石為棺槨。作箇閒中活死人。</p>
<p>生死何曾是兩條。活埋未必掩腥臊。從教逼塞虗空去。萬戶千門處處高。</p>
<p>鼻孔撩天不可藏。被人牽拽轉慌忙。何如未死先埋却。也勝林梢掛角羊。</p>
<p>埋身未必勝埋心。直下無生絕古今。岩谷市朝皆大隱。吾師何事遁雲深。</p>
<p>埋身何必在青山。但自無心萬境閒。怪底老禪太多事。白雲深處立重關。</p>
<p>自古名高累不輕。飲牛終是上流清。吾師未死先埋却。又向巢由頂上行。</p>
</div>
<div class='div-other'><a id='mulu1033' />
<p class='h3'>弔月公杉</p><p>經殘手自植雲邊。摩拂風霜知幾年。毫末眼看成合抱。越王慢道破吳賢。</p>
</div>
<div class='div-other'><a id='mulu1034' />
<p class='h3'>過曇陽館</p><p>聞道曇陽<span class='corr'>已</span>得仙。盡看白日上雲天。是誰却恨相從晚。華髮蕭蕭讀老篇。</p>
</div>
<div class='div-other'><a id='mulu1035' />
<p class='h3'>有感</p><p>二十年來勘此心。無分淨穢任浮沈。相逢謾道輕繩墨。除却青松孰賞音。</p>
</div>
<div class='div-other'><a id='mulu1036' />
<p class='h3'>簡魁禪客師事曇陽</p><p>一從別後感同袍。少室論真爾獨高。不謂年來愛翀舉。却將解脫博逍遙。</p>
</div>
<div class='div-other'><a id='mulu1037' />
<p class='h3'>答禪客</p><p>藜杖春風入閣來。此中心事謾相猜。誰家樓上如花女。倦倚欄杆手托腮。</p>
</div>
<div class='div-other'><a id='mulu1038' />
<p class='h3'>貽南竺僧葛鑁</p><p>聞道慈心及昆蟲。降龍曾不假神通。相逢莫問途中事。[葸-十+夕]嶺春深雪未融。</p>
</div>
<div class='div-other'><a id='mulu1039' />
<p class='h3'>佛手崖</p><p>茫茫三界總成迷。孔老雖能力尚微。不是瞿曇舒大手。眾生淪墜孰提擕。</p>
</div>
<div class='div-other'><a id='mulu1040' />
<p class='h3'>趙州關</p><p>蜀道雖難尚可行。趙州關險不堪登。分明舉目真如院。多少英靈度未能。</p>
</div>
<div class='div-other'><a id='mulu1041' />
<p class='h3'>過懸珠塔</p><p>清谿委曲抱樓臺。金地空閒絕點埃。聞道當湖舊林鳥。無枝可宿亦飛來。</p>
</div>
<div class='div-other'><a id='mulu1042' />
<p class='h3'>龍光寺諸文學開講見招有答</p><p>雨過空林生午涼。衣冠高論洗心堂。遙知此道今收住。不屬禪家棒喝旁。</p>
</div>
<div class='div-other'><a id='mulu1043' />
<p class='h3'>擬偕開公之匡廬度夏</p><p>千尋絕壑夾龍潭。旁有長松片石寒。避暑開先誰是伴。臥看飛瀑瀉雲端。</p>
</div>
<div class='div-other'><a id='mulu1044' />
<p class='h3'>供花</p><p>誰把金刀費剪裁。殷勤雙手獻如來。雖然不藉春風力。紅白枝枝次第開。</p>
</div>
<div class='div-other'><a id='mulu1045' />
<p class='h3'>偶成二首</p><p>野牛鼻孔本撩天。去住從來不受穿。水草鮮明隨分足。行期早晚漫相憐。</p>
<p>松毛著火燄初騰。逐逐趨光競北行。未及更深烟盡散。歸來都怨筮無靈。</p>
</div>
<div class='div-other'><a id='mulu1046' />
<p class='h3'>贈某禪人斷指</p><p>利斧輕將斷指頭。百花林裡萬緣休。只今舉似湘江上。鮮血翻成碧水流。</p>
</div>
<div class='div-other'><a id='mulu1047' />
<p class='h3'>宿文殊寺懷鳳林禪伯別諸法侶</p><p>覆宿風高白草淒。孤桐空在鳳先飛。月光如水清人夢。杯茗相看動所思。</p>
</div>
<div class='div-other'><a id='mulu1048' />
<p class='h3'>感懷</p><p>鬢毛歷歷幾經霜。越鳥燕鴻倍感傷。行盡江湖三十載。買船無限客如常。</p>
</div>
<div class='div-other'><a id='mulu1049' />
<p class='h3'>欲過麟郎別墅先此示之</p><p>連日天陰今日晴。杖藜躍躍南園行。主人池上笑相待。茗碗相看香浪生。</p>
</div>
<div class='div-other'><a id='mulu1050' />
<p class='h3'>同王方老過子成別業因悼子成</p><p>夕陽烟水對荒墳。亦有人來掃白雲。今日倚欄同啜茗。蕭蕭落木不堪聞。</p>
</div>
<div class='div-other'><a id='mulu1051' />
<p class='h3'>別如曉</p><p>莫道來朝各一天。溪山雖異月無偏。若能心水常如鏡。處處清光在眼前。</p>
</div>
<div class='div-other'><a id='mulu1052' />
<p class='h3'>訪萬延老禪</p><p>三箇柴頭品字燒。支郎擁毳暖偏饒。千岩雪覆人蹤絕。唯有梅花慰寂寥。</p>
</div>
<div class='div-other'><a id='mulu1053' />
<p class='h3'>華亭頥浩寺微笑堂</p><p>澤畔桃花歲歲紅。幾回帶醉笑春風。年來莫問靈山會。夜半吟殘曉寺鐘。</p>
</div>
<div class='div-other'><a id='mulu1054' />
<p class='h3'>僧買蟹供檀越聞而有感</p><p>汝輩橫行<span class='corr'>已</span>積年。成羣白日海沙田。今朝捉去為媒妁。百沸湯中謾呌天。</p>
</div>
<div class='div-other'><a id='mulu1055' />
<p class='h3'>喜遇王居士</p><p>見說終南幾萬峰。春來一雨瀑千重。茆茨欲結最深處。可有陽坡著凍膿。</p>
</div>
<div class='div-other'><a id='mulu1056' />
<p class='h3'>偶成</p><p>故山初不改蒼茫。萬隴縈迴得氣龐。自笑草萊埋不盡。空中頭角尚昂藏。</p>
</div>
<div class='div-other'><a id='mulu1057' />
<p class='h3'>冬日上歌風臺</p><p>峨嵋應拄萬重天。歷盡氷霜到絕巔。憎愛當頭風過樹。象王行處自超然。</p>
</div>
<div class='div-other'><a id='mulu1058' />
<p class='h3'>難勝泉</p><p>修羅愛酒海為器。釀乃不成遂大怒。豈若此泉清且甘。一歃令人忘眾苦。</p>
</div>
<div class='div-other'><a id='mulu1059' />
<p class='h3'>太古峰前懷許使君</p><p>相對頹然幽思生。鹿泉此去隔雲層。更聞白佛山中事。蒼石誰留不朽名。</p>
</div>
<div class='div-other'><a id='mulu1060' />
<p class='h3'>蕭岡納涼二首</p><p>納涼觸處藕花風。望裏青山知幾重。怪底蕭岡秋色早。炎蒸不到綠陰濃。</p>
<p>五老峰頭結夏難。日閒無暑夜愁寒。城居六月心遊此。鑠石流金總是閒。</p>
</div>
<div class='div-other'><a id='mulu1061' />
<p class='h3'>懷楊慈湖先生三首</p><p>曾讀先生所著書。明星朗月照禪居。夜來頭面渾呈露。知我慈湖浪裏魚。</p>
<p style="margin-left:3em">其二。</p>
<p>那個男兒不丈夫。念頭纔起便糢糊。試看白日青天上。雲翳從來一點無。</p>
<p style="margin-left:3em">其三。</p>
<p>慈湖今日尚長清。誰謂先生有死生。何處風來波浪起。依然不斷講經聲。</p>
</div>
<div class='div-other'><a id='mulu1062' />
<p class='h3'>秋日偶成</p><p>少年走馬過邯鄲。俠客聞風毛骨寒。飯罷日長無箇事。斷雲自剪補衣殘。</p>
</div>
<div class='div-other'><a id='mulu1063' />
<p class='h3'>春遊</p><p>隔岸桃花血染紅。誰家犬吠水聲中。不因雨過春江濶。一扣柴扉問小空。</p>
</div>
<div class='div-other'><a id='mulu1064' />
<p class='h3'>開先瀑布</p><p>黃岩老衲經行倦。瞌睡觸翻淨瓶水。化作長虹千萬丈。潺湲今古鳴不止。</p>
</div>
<div class='div-other'><a id='mulu1065' />
<p class='h3'>送懷慈之南海</p><p>每聞南海風波濶。未得身心空莫遊。浪翫小舟如芥子。財童雲裡為擔憂。</p>
</div>
<div class='div-other'><a id='mulu1066' />
<p class='h3'>過趙州柏林寺</p><p>花木蕭蕭春色微。庭前柏子舊來機。只今誰復重拈出。無限人天領旨歸。</p>
</div>
<div class='div-other'><a id='mulu1067' />
<p class='h3'>題畫</p><p>千松斷磵絕飛梁。松下何人問老龐。花落不隨流水出。那知深處有春光。</p>
</div>
<div class='div-other'><a id='mulu1068' />
<p class='h3'>廬山夜坐</p><p>雲吞瀑布有無閒。錦閣歸來日<span class='corr'>已</span>闌。法侶二三談坐穩。磬聲流水共潺湲。</p>
</div>
<div class='div-other'><a id='mulu1069' />
<p class='h3'>月下偶成</p><p>靜夜無雲月正中。清光何處不相同。江南江北閒臺殿。幾箇心聞曉寺鐘。</p>
</div>
<div class='div-other'><a id='mulu1070' />
<p class='h3'>宿靈隱山房有感</p><p>長松九里接飛來。碧岫雲濤吼法雷。猨鳥無端驚斧鑿。一回登此一傷懷。</p>
</div>
<div class='div-other'><a id='mulu1071' />
<p class='h3'>登丹陽玄覧亭</p><p>松矮看山松色蒙。待成千尺自疎通。南湖西嶺清秋夜。月下看來更不同。</p>
</div>
<div class='div-other'><a id='mulu1072' />
<p class='h3'>示吳元石</p><p>孤光一片本圓明。纔復心生便隔程。紙上相尋尤可笑。畫龍安得解通靈。</p>
</div>
<div class='div-other'><a id='mulu1073' />
<p class='h3'>醒夢</p><p>夢裡悲歡知是虗。醒中境界豈真乎。常將醒夢細推勘。逆順關頭便自如。</p>
</div>
<div class='div-other'><a id='mulu1074' />
<p class='h3'>示密藏</p><p>潛行密用道階梯。纔露聰明早自欺。醒處未能違現行。夢中安得不昏迷。</p>
</div>
<div class='div-other'><a id='mulu1075' />
<p class='h3'>咏懷</p><p>年來心事隨流水。一到滄溟不復還。剩得靈臺無所著。境風順逆鎮常閒。</p>
</div>
<div class='div-other'><a id='mulu1076' />
<p class='h3'>憶孫仲來隨余過祖堂尋懶融尊者</p><p>䇿杖同誰問竹房。千山空翠染衣裳。獻花鳥去無消息。却使延陵道更香。</p>
</div>
<div class='div-other'><a id='mulu1077' />
<p class='h3'>玉板橋留度門</p><p>一片寒瓊跨碧流。行人到此忽驚秋。莫教飛出人閒去。為雨為雲不轉頭。</p>
</div>
<div class='div-other'><a id='mulu1078' />
<p class='h3'>承天寺懷古</p><p>風塵何處問羅家。八德池頭見覺花。庭下叢蘭今寂寞。更生留得破迷邪。</p>
</div>
<div class='div-other'><a id='mulu1079' />
<p class='h3'>峨眉送人遊清涼</p><p>氷雪風塵路不同。出門拄杖便成龍。朝來何處桃花浪。片片香雲接五峰。</p>
</div>
<div class='div-other'><a id='mulu1080' />
<p class='h3'>過十八灘二首</p><p>孤蓬終日翠微閒。纔過前灘復一灘。直入深山更深處。曹溪猶在嶺西南。</p>
<p>兩岸青山月滿川。篙師貪睡不行船。此時意味清如許。法句難將口吻宣。</p>
</div>
<div class='div-other'><a id='mulu1081' />
<p class='h3'>草寺別顧南宮</p><p>馬嘶楊柳春風煖。人對曇花慧月涼。此別不知何處見。片帆縹緲渡滄浪。</p>
</div>
<div class='div-other'><a id='mulu1082' />
<p class='h3'>住山</p><p>厚篾三條束肚皮。住山誰飽復誰饑。幾回獨自隨荒隴。不學曹溪滾是非。</p>
</div>
<div class='div-other'><a id='mulu1083' />
<p class='h3'>吳城舟中</p><p>黃梅未<span class='corr'>已</span>復紅梅。湞水歌殘吉水來。若使東林堪卓錫。聰明泉冷滌紛埃。</p>
</div>
<div class='div-other'><a id='mulu1084' />
<p class='h3'>過關</p><p>挑雲橫雪嶺南來。流水青山幾日回。關吏何須扣疲馬。囊中無物惹塵埃。</p>
</div>
<div class='div-other'><a id='mulu1085' />
<p class='h3'>偶成</p><p>長松之下坐片刻。直抵紅塵三百日。豈知一念未生前。空虗懸塊蒼苔石。</p>
</div>
<div class='div-other'><a id='mulu1086' />
<p class='h3'>題楞伽山海圖</p><p>陜代峰泉曾見來。這回所見更奇哉。雲濤空翠皆無盡。一任人閒辨劫灰。</p>
</div>
<div class='div-other'><a id='mulu1087' />
<p class='h3'>夜泊星子朱堤</p><p>浪剗南康城脚時。往來舟檝命如絲。新安不產朱夫子。誰向湖邊築此堤。</p>
</div>
<div class='div-other'><a id='mulu1088' />
<p class='h3'>過南雄遺貴善人</p><p>南來豈止千重嶺。終日烟霞伴客行。湞水西流誰解道。廣長舌相說無生。</p>
</div>
<div class='div-other'><a id='mulu1089' />
<p class='h3'>登二祖說法臺</p><p>鼻祖當年此說經。尋常花雨慧風清。只今臺殿蕭蕭裏。惟有封龍不改青。</p>
</div>
<div class='div-other'><a id='mulu1090' />
<p class='h3'>挽守心禪人</p><p>十年辛苦在叢林。六月葵花一片心。雲過龍泉秋雨歇。寒流多是斷腸音。</p>
</div>
<div class='div-other'><a id='mulu1091' />
<p class='h3'>秋夜宿本侍者禪房</p><p>秋初久雨忽新晴。雲屋寥寥片月明。爽氣逼人眠不去。經行誰共聽泉聲。</p>
</div>
<div class='div-other'><a id='mulu1092' />
<p class='h3'>夢覺偶成</p><p>夢歷峰泉興正濃。萬松失在一聲鍾。覺來空翠猶堪掬。纔復生心趣便窮。</p>
</div>
<div class='div-other'><a id='mulu1093' />
<p class='h3'>題好堅木圖壽王司宼</p><p>牛羊不敢臥其陰。出地高升壓眾林。堅直不隨秋氣改。無情豈肯負初心。</p>
</div>
<div class='div-other'><a id='mulu1094' />
<p class='h3'>秋日過多寶寺懷陳平江侯穆文簡公</p><p>魚龍不改舊波濤。多寶撑雲壯寂寥。陳穆遺踪何處覓。斷碑殘碣草蕭蕭。</p>
</div>
<div class='div-other'><a id='mulu1095' />
<p class='h3'>哀福聖寺古栢</p><p>香葉玲瓏翠作陰。幾回風度瀉清音。簷前寶地依然在。無復朝來報曉禽。</p>
</div>
<div class='div-other'><a id='mulu1096' />
<p class='h3'>夜登中臺</p><p>師子峰頭縱大觀。翻身直上碧雲端。一聲長嘯乾坤外。五頂風生月影寒。</p>
</div>
<div class='div-other'><a id='mulu1097' />
<p class='h3'>喜姚侍御問法</p><p>烏臺白足笑曾登。柱史焚香問大乘。佛性自來無貴賤。有心男子即通靈。</p>
</div>
<div class='div-other'><a id='mulu1098' />
<p class='h3'>過鶴林古竹院二首</p><p>深雲徧種碧琅玕。小結茆茨亦可安。一任流金并鑠石。老禪擁毳尚憎寒。</p>
<p style="margin-left:3em">其二。</p>
<p>青山有竹千萬竿。聽雨時來一倚闌。驀地耳根尋不見。主人喝下破癡頑。</p>
</div>
<div class='div-other'><a id='mulu1099' />
<p class='h3'>入湘陰</p><p>自古巴江學字流。湘潭水出更深幽。三十六灣來似去。不知誰是共行舟。</p>
</div>
<div class='div-other'><a id='mulu1100' />
<p class='h3'>咏懷</p><p>葢世功名豈足談。時人所貴我如閒。誰知別有登科處。不在文章紙墨閒。</p>
</div>
<div class='div-other'><a id='mulu1101' />
<p class='h3'>陽羨舟中即事</p><p>來往風塵兩鬢彫。青山冷笑世人勞。平生碌碌成何事。一片年光夢裡消。</p>
</div>
<div class='div-other'><a id='mulu1102' />
<p class='h3'>示僧</p><p>衣中難著是袈裟。龍袞貂裘未必佳。若使為僧心不了。何須祝髮住烟霞。</p>
</div>
<div class='div-other'><a id='mulu1103' />
<p class='h3'>過大庾嶺二首</p><p>空拳出嶺一樵夫。得鉢歸來上祖圖。鼻孔大頭還向下。支那翻作葛藤窠。</p>
<p>紅梅林下黃梅鉢。夜半誰持過嶺南。無限好山青不語。箇中一句若為參。</p>
</div>
<div class='div-other'><a id='mulu1104' />
<p class='h3'>贈本來和尚</p><p>前後千峰去復來。幾回蠟屐破蒼苔。只今懶向諸方走。飯罷和雲臥石臺。</p>
</div>
<div class='div-other'><a id='mulu1105' />
<p class='h3'>過張文學茂木</p><p>竹林流水讀書堂。更愛清風送午涼。喜怒未萌誰是主。香雲片片度長廊。</p>
</div>
<div class='div-other'><a id='mulu1106' />
<p class='h3'>哭千松座主</p><p>茫茫宇宙總他鄉。像季驚摧正法幢。南望江梅愁不盡。千松深處落寒香。</p>
</div>
<div class='div-other'><a id='mulu1107' />
<p class='h3'>望鞋山</p><p>無勞針線自成鞋。萬古驚濤不可埋。世上有人能著得。輸他沒量道人來。</p>
</div>
<div class='div-other'><a id='mulu1108' />
<p class='h3'>悼穆元菴</p><p>怪底元菴老覺翁。春光漏盡樹頭空。慚余一片紅蓮舌。無地輕搖此辯鋒。</p>
</div>
<div class='div-other'><a id='mulu1109' />
<p class='h3'>九江舟行</p><p>春風楊柳問前途。南北關山萬里孤。一片月明照江水。此時心事有中無。</p>
</div>
<p class='juan'>紫栢老人集卷之二十七</p></div></div>
</div><!-- end of div[@id='body'] -->
</body></html>