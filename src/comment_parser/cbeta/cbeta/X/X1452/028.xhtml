<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫柏尊者全集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu1110' />紫栢老人集卷之二十八</p><p class="byline">明　憨山德清　閱</p><p class="head2">詩<span class='note-inline'>(七言絕)</span></p>

<div class='div-other'><a id='mulu1111' />
<p class='h3'>登吳江華巖寺塔</p><p>漢武何須問劫灰。只今滄海舊塵埃。塔燈誰點吳江上。直得魚龍睡眼開。</p>
</div>
<div class='div-other'><a id='mulu1112' />
<p class='h3'>空堂夜坐</p><p>趺坐空堂如水清。靈機歷歷自超情。百年三萬六千日。安得須臾此地行。</p>
</div>
<div class='div-other'><a id='mulu1113' />
<p class='h3'>詠于三公觀察十郎竹</p><p>秋風疎影搖窻冷。夜月清香引坐深。更愛諸君能抱節。不因霜露失初心。</p>
</div>
<div class='div-other'><a id='mulu1114' />
<p class='h3'>弔鶴林寺松</p><p>從來說法有松濤。老衲無煩舌相勞。誰料一朝都伐盡。幾回歸鶴夜尋巢。</p>
</div>
<div class='div-other'><a id='mulu1115' />
<p class='h3'>寄吳江諸法侶</p><p>吳江明月舊時同。萬里迢迢向蜀中。寄語長橋流水道。莫催塵世白毛翁。</p>
</div>
<div class='div-other'><a id='mulu1116' />
<p class='h3'>寄仲湻</p><p>去去峨眉萬里餘。掉頭東海意何如。但將親骨埋平地。到處青山好著書。</p>
</div>
<div class='div-other'><a id='mulu1117' />
<p class='h3'>贈姚國賓</p><p>柱史歸來一篋霜。其誰問疾到東昌。汾河片影巢陵月。千里關山不盡光。</p>
</div>
<div class='div-other'><a id='mulu1118' />
<p class='h3'>悼大千老師</p><p>八功德水最清涼。飲者能消熱惱狂。不二樓高雲散盡。十千龍象益悲傷。</p>
</div>
<div class='div-other'><a id='mulu1119' />
<p class='h3'>靈巖喜汪將軍傅侍御至</p><p>却掃風塵進白雲。空山流水靜中聞。九重天上人多少。遍數那能及二君。</p>
</div>
<div class='div-other'><a id='mulu1120' />
<p class='h3'>佛香院</p><p>佛香院裏過清明。門外垂垂柳正青。怪底曉鶯啼不斷。廣長舌相蕩風輕。</p>
</div>
<div class='div-other'><a id='mulu1121' />
<p class='h3'>宿東臺</p><p>絕頂風高白日寒。雲山重疊檻前看。夜深徙倚南樓柱。喜見滄溟湧玉團。</p>
</div>
<div class='div-other'><a id='mulu1122' />
<p class='h3'>題玉女潭</p><p>仙肌香潔本無塵。未必臨潭浴此身。自是山公嫌寂寞。裝成幽勝引遊人。</p>
</div>
<div class='div-other'><a id='mulu1123' />
<p class='h3'>弔玄晏</p><p>桃紅李白春光好。誰料東風夜半狂。玄晏先生非寂寞。菜根滋味古今長。</p>
</div>
<div class='div-other'><a id='mulu1124' />
<p class='h3'>過玄晏草堂</p><p>春鳥啼來花<span class='corr'>已</span>深。草堂可得靜居心。逝川既去不復返。幾度臨風淚滿襟。</p>
</div>
<div class='div-other'><a id='mulu1125' />
<p class='h3'>示姜士華</p><p>火宅焦煩豈久居。鬢毛成雪費驅除。故山相去無多遠。車大蓮華衣裡珠。</p>
</div>
<div class='div-other'><a id='mulu1126' />
<p class='h3'>示端雍</p><p>花落花開幾度春。此身如夢亦如塵。曉來聚散東風急。紅點蒼苔色不新。</p>
</div>
<div class='div-other'><a id='mulu1127' />
<p class='h3'>示傅公肅<span class='note-inline'>(四首)</span></p><p>江上芙蓉向曉風。霧華初染色偏濃。人閒樂事真堪笑。歌管樓臺寫鏡中。</p>
<p>白髮從來不怕人。侯王頭上曉霜新。還家莫道關山遠。一念回光凍地春。</p>
<p>日月升沈不解停。鬢毛鏡裡雪花明。何如掉臂風塵外。閒伴樵漁過此生。</p>
<p>逝水滔滔日夜鳴。浮生誰復解心驚。青山常在人頻老。紫陌絃歌不可聽。</p>
</div>
<div class='div-other'><a id='mulu1128' />
<p class='h3'>示韓生</p><p>螺髻山中雪色寒。綉衣雲外有彈冠。韓生也解聞鐘磬。消盡聲塵領八還。</p>
</div>
<div class='div-other'><a id='mulu1129' />
<p class='h3'>寄鐵菴居士</p><p>天雄山色武夷同。負約尋來入夢中。怪底維摩常抱疾。八行無鴈有誰通。</p>
</div>
<div class='div-other'><a id='mulu1130' />
<p class='h3'>遊海門二首</p><p>嶽宗朝會古來聞。此日尋源到海門。寄語行邊碣石上。圖南還有北溟鯤。</p>
<p>青山結伴好忘機。春水桃花一色緋。鵬翼自憐風力細。毆魚先向海東歸。</p>
</div>
<div class='div-other'><a id='mulu1131' />
<p class='h3'>避暑蕭岡</p><p>利名不識有何親。累殺世閒多少人。在處松泉堪避暑。肯將白足走風塵。</p>
</div>
<div class='div-other'><a id='mulu1132' />
<p class='h3'>偶成<span class='note-inline'>(八首)</span></p><p>烟波堆裏道場開。車馬終難踐碧苔。清梵竹籬關不住。磬聲飛出水雲來。</p>
<p>山頭百畆鉢盂田。聞道英檀據有年。此日雲居得新主。彫胡食盡好垂憐。</p>
<p>襄江一水曲何多。兩岸桃花色未酡。莫道春寒楊柳怯。乘風也解弄烟波。</p>
<p>建昌山水勝臨川。縱使王維畫不全。風大觀成君試看。直將吹放小西天。</p>
<p>祖庭秋晚覺花空。祗樹蕭條鎻梵宮。幽鳥似憐無縫塔。幾回腸斷呌西風。</p>
<p>四顧乾坤一洞然。長江萬里片帆懸。潯陽此去無多路。五老雲開翠潑天。</p>
<p>野水去來六七里。小舟黑白兩三人。雨餘自是烟波潤。歸去清歌月色新。</p>
<p>朝來金鳳賣紅香。朵朵含羞挹露光。色更空生空更色。謾誇飛燕體輕揚。</p>
</div>
<div class='div-other'><a id='mulu1133' />
<p class='h3'>聞磬</p><p>長堤短岸絕烟波。彷彿龍宮隱薜蘿。風煖磬聲飛欲斷。遺聞誰解聽漁歌。</p>
</div>
<div class='div-other'><a id='mulu1134' />
<p class='h3'>夏日曲阿梵川偶成</p><p>三伏乾坤一甑同。靜思水壑駕寒松。凍雲便覺生毛孔。不若長齋繡佛容。</p>
</div>
<div class='div-other'><a id='mulu1135' />
<p class='h3'>泛舟梵川<span class='note-inline'>(二首)</span></p><p>綠楊堤畔微風起。紅掌爭驚碧玉盤。誰棹小舟橫水口。清香拂拂帶輕寒。</p>
<p>不抹胭脂趣<span class='corr'>已</span>幽。自憐顏色照池頭。須知此外無空相。蜀錦何妨隔水浮。</p>
</div>
<div class='div-other'><a id='mulu1136' />
<p class='h3'>春日重遊光德菴</p><p>流水桃花大士家。道人曾此泛星槎。白牛塘上閒吹笛。歸去兒童日<span class='corr'>已</span>斜。</p>
</div>
<div class='div-other'><a id='mulu1137' />
<p class='h3'>慈壽訪勞盛主人不遇</p><p>千巖披月到風塵。一訪那羅洞裡人。莫道過門余不入。香雲騰處示全身。</p>
</div>
<div class='div-other'><a id='mulu1138' />
<p class='h3'>過玉河觀音寺</p><p>一徑秋雲到薜蘿。隋唐陳迹問烟波。重來誰起祥公定。馬上行吟五噫歌。</p>
</div>
<div class='div-other'><a id='mulu1139' />
<p class='h3'>客東雲居寺即事</p><p>軒冕松雲調不同。那堪簫鼓襍疎鐘。一聲長嘯出山去。野鶴從來無定蹤。</p>
</div>
<div class='div-other'><a id='mulu1140' />
<p class='h3'>顯靈宮聞邢煉師語有感</p><p>仙源密邇蕋珠宮。雲盡天壇月正中。松露鶴翻曾濕袖。相逢莫笑野烟濃。</p>
</div>
<div class='div-other'><a id='mulu1141' />
<p class='h3'>過西雲居寺有感</p><p>萬里峨嵋去復來。古碑無字洗蒼苔。琬公慧命誰將續。淚洒青山染刼灰。</p>
</div>
<div class='div-other'><a id='mulu1142' />
<p class='h3'>南嶽觀音沼</p><p>流泉豈是世中聲。妄想紛飛聽不成。試把耳根暫拈却。雲邊別有路通明。</p>
</div>
<div class='div-other'><a id='mulu1143' />
<p class='h3'>鏡虗</p><p>鏡裡虗空花上春。未生心處却投真。若教蜂蝶紛紛集。只恐東風解作瞋。</p>
</div>
<div class='div-other'><a id='mulu1144' />
<p class='h3'>望普說殿</p><p>廣長舌相覆虗空。佛與眾生吞吐中。隔壁釧聲生殺柄。清涼熱惱辨雌雄。</p>
</div>
<div class='div-other'><a id='mulu1145' />
<p class='h3'>尊者堂</p><p>雙松盤據萬峰腰。靜夜微風學怒濤。龍象百千相次禮。捲簾喜見鳳頭高。</p>
</div>
<div class='div-other'><a id='mulu1146' />
<p class='h3'>戒壇偶成</p><p>黃金不記築為臺。死馬能牽樂毅來。絕壑築壇傳佛戒。大雄家具凍雲雷。</p>
</div>
<div class='div-other'><a id='mulu1147' />
<p class='h3'>結冬永慈寺贈蘆芽主人妙公</p><p>莫測深林虎豹居。道高何事費驅除。危峰環列聽禪觀。流水瀠洄學梵書。</p>
</div>
<div class='div-other'><a id='mulu1148' />
<p class='h3'>悼壽禪堂師</p><p>宿草平興共度關。只今靈骨葬空山。瓣香飛奠秋風裡。流水聲中塔影寒。</p>
</div>
<div class='div-other'><a id='mulu1149' />
<p class='h3'>芙蓉閣偶成</p><p>白犢溪頭過小舟。布帆風急浪花浮。烟深不識歸何處。時聽歌聲到畫樓。</p>
</div>
<div class='div-other'><a id='mulu1150' />
<p class='h3'>約王泰宇登茅山因未返賦此</p><p>處處東風弄柳條。行蹤猶未上三茅。華陽洞口春將老。愁殺遊人歸路遙。</p>
</div>
<div class='div-other'><a id='mulu1151' />
<p class='h3'>吳中夜泊</p><p>涼生蘋藻動秋風。萬里無雲一鏡空。今夜孤舟繫何處。吳江清淺月明中。</p>
</div>
<div class='div-other'><a id='mulu1152' />
<p class='h3'>吳氏廢園<span class='note-inline'>(二首)</span></p><p>汾陽門第晉風流。縹緲湖山感勝遊。今日松蘿誰是主。斷雲殘月鎻江樓。</p>
<p>築成金屋貯嬋娟。草魘花迷知幾年。愁見向來歌舞地。古槐疎柳起寒烟。</p>
</div>
<div class='div-other'><a id='mulu1153' />
<p class='h3'>寓匡山黃龍潭寄賓陽老禪</p><p>一菴高結翠微閒。千尺飛泉萬仞山。月夜為誰歌白雪。遙聞清響落松關。</p>
</div>
<div class='div-other'><a id='mulu1154' />
<p class='h3'>山中老人</p><p>青山回合路紆盤。流水松風六月寒。九十老翁忘晝夜。醒時只把夢時看。</p>
</div>
<div class='div-other'><a id='mulu1155' />
<p class='h3'>葛洪山訪澤上人</p><p>路當斷㵎倚寒松。重疊峯巒擁梵宮。未過竹橋清磬歇。老禪扶杖笑相逢。</p>
</div>
<div class='div-other'><a id='mulu1156' />
<p class='h3'>西沼晚泊</p><p>扁舟日暮泊孤村。何物吹空天上雲。臥看月明照清淺。是誰遙指水晶紋。</p>
</div>
<div class='div-other'><a id='mulu1157' />
<p class='h3'>憶山居</p><p>勞勞白足走風塵。纔別青山秋復春。重疊雲深巖畔屋。寂寥空鎻久無人。</p>
</div>
<div class='div-other'><a id='mulu1158' />
<p class='h3'>訪鄭春寰不遇</p><p>湖州城裡風光別。一半人家烟浪中。惆悵仙公醉何處。柴門岑寂水雲封。</p>
</div>
<div class='div-other'><a id='mulu1159' />
<p class='h3'>贈天竺僧</p><p>十萬程途數載通。沙頭彈舌授降龍。五天到日頭應白。月落斜西半夜鐘。</p>
</div>
<div class='div-other'><a id='mulu1160' />
<p class='h3'>大方禪伯上山</p><p>白雲一片解深藏。家醜雖多慎播揚。松谷老禪真面目。太行山色自蒼蒼。</p>
</div>
<div class='div-other'><a id='mulu1161' />
<p class='h3'>與鄒南臯居士</p><p>孤松高倚大江頭。日夕波濤蕩去舟。野鶴幾回翔欲下。風枝縹緲未能留。</p>
</div>
<div class='div-other'><a id='mulu1162' />
<p class='h3'>過向城廣福寺</p><p>萬簇雲山擁佛宮。璇題藻井草萊封。夕陽墟落向城北。幾度鐘聲送晚風。</p>
</div>
<div class='div-other'><a id='mulu1163' />
<p class='h3'>潭柘懷繆仲淳</p><p>谷口龍泉一片雲。去來誰復見離羣。夜深唯有滄溟月。無限清光不可分。</p>
</div>
<div class='div-other'><a id='mulu1164' />
<p class='h3'>懷燕京諸居士</p><p>羣籟消沈片月西。阿誰寫出未生時。長安不在春光外。夢裡浮華幾箇知。</p>
</div>
<div class='div-other'><a id='mulu1165' />
<p class='h3'>別開侍者</p><p>日光寺前日<span class='corr'>已</span>西。空山搖落語離違。行塵[土*孛][土*孛]兩條路。頭上青天不可移。</p>
</div>
<div class='div-other'><a id='mulu1166' />
<p class='h3'>咏石乳泉</p><p>石乳高懸不記秋。半空珞珞瀉寒流。遙知此去歸滄海。大作雲濤浴巨舟。</p>
</div>
<div class='div-other'><a id='mulu1167' />
<p class='h3'>志夢</p><p>獨惜無人萬斛舟。風波恍惚卒難留。誰知岸上持竿者。幾度斜陽淚濕裘。</p>
</div>
<div class='div-other'><a id='mulu1168' />
<p class='h3'>示諸沙彌</p><p>赤心片片為諸人。痛棒難禁滿腹瞋。只恐出門三十里。恨心竟作水中塵。</p>
</div>
<div class='div-other'><a id='mulu1169' />
<p class='h3'>囑蘆溝橋資福寺住持本公</p><p>十年[拚-ㄙ+ㄊ]命死挨排。逆順相逢莫動懷。待過隆冬春自到。千紅萬紫一齊開。</p>
</div>
<div class='div-other'><a id='mulu1170' />
<p class='h3'>山居<span class='note-inline'>(二首)</span></p><p>獨自經行未欲眠。夜涼明月照松泉。好茶一碗昏方歇。踏破虗空別有天。</p>
<p>白雲無心道人心。流水無迹道人迹。心迹兩忘齊有無。白雲流水誰復識。</p>
</div>
<div class='div-other'><a id='mulu1171' />
<p class='h3'>別陸太宰<span class='note-inline'>(有序)</span></p><p style="margin-left:1em">余童時知太宰名。既脫白。始識於嘉善之大勝寺。今逆推之。凡易二十二寒暑矣。余嘗見太宰。出處無常。得失參互。不可以凡情測也。如維摩以臥疾為廣長舌。說不二法門。夫疾與不疾為二。死與生為二。榮與辱為二。老與少為二。凡與聖為二。了知疾即不疾。死即不死。榮即不榮。老即不老。凡即不凡。是謂不二法門。苟能入之。雖火聚刀山。皆清涼慈忍地。惟太宰久入是法門。故能於生死榮辱出處之際。縱橫自在耳。余少太宰二十二年。辱太宰不以齒少貧病。託於道義之分。今將別而之晉陽。披晤未期。感而賦此。</p>
<p>春過丈室維摩疾。夏到維摩丈室安。此別不知何處去。浮生開口笑多難。</p>
</div>
<div class='div-other'><a id='mulu1172' />
<p class='h3'>謝太初靜主惠楞嚴集註</p><p>萬疊寒雲抱寂寥。日高猶自懶伸腰。楞嚴十軸誰相送。一炷名香笑裡刀。</p>
</div>
<div class='div-other'><a id='mulu1173' />
<p class='h3'>自肯寮自訟</p><p>莫嫌奇特障靈泉。大用臨機不現前。媿我毒心行未徹。賺他男女落廉纖。</p>
</div>
<div class='div-other'><a id='mulu1174' />
<p class='h3'>般若泉</p><p>獨坐苔龕萬慮空。瀖然一脉瀉層峰。從教龍象如雲集。供佛澆花用不窮。</p>
</div>
<div class='div-other'><a id='mulu1175' />
<p class='h3'>月夜登海藏樓懷江南諸法侶</p><p>頭上青天四面山。一樓高聳翠微閒。空窗最愛無雲夜。溢目清光只獨看。</p>
</div>
<div class='div-other'><a id='mulu1176' />
<p class='h3'>睡起示道開</p><p>粥罷正憐方夢醒。日高猶自打鼾眠。開郎<span class='corr'>已</span>解隨慵懶。伸脚無端裩布穿。</p>
</div>
<div class='div-other'><a id='mulu1177' />
<p class='h3'>自肯寮</p><p>年來足跡遍江山。五頂清涼未欲還。却笑今朝心自肯。河沙龍象任躋攀。</p>
</div>
<div class='div-other'><a id='mulu1178' />
<p class='h3'>為新剃可禪人字止臺<span class='note-inline'>(有序)</span></p><p style="margin-left:1em">昔人有言曰。知人者智。自知者明。馬大師住山時。獵人石鞏。逐鹿過其前。問曰。鹿何之。大師曰。汝一箭射幾鹿。鞏曰。一鹿。大師曰。吾則不然。鞏曰。師射幾鹿。曰一羣。鞏聞而駭之。大師乘其駭。而啟廸之曰。汝能射鹿。何不自射。鞏遂反弓自射曰。直無下手處。大師曰。這漢千刼無明。當下氷消去也。若然者。信知人易。而自知難。人能自知。如<span class='corr'>己</span>眼見眼。苟非就中人。則石鞏之無下手處。寧易言哉。禪人名常可。余字之曰。止臺。以渠剃染清涼。誠無忘文殊老漢。并其受業和尚之德耳。雖然止臺能自知。則臺可止。臺可止。斯恩不負。人壽幾何。老而知反。脫不能於空閒寂寞之濵。氷枯雪老之地。以終其志。非夫也。止臺勉之。</p>
<p>世上稀逢七十人。羨君老大出風塵。慧刀舉處情根斷。去住無忘五頂春。</p>
</div>
<div class='div-other'><a id='mulu1179' />
<p class='h3'>再遊潭柘寺</p><p>峨嵋萬里去重來。法雨香雲遍九垓。誰料昔年荊棘地。空山<span class='corr'>已</span>復湧樓臺。</p>
</div>
<div class='div-other'><a id='mulu1180' />
<p class='h3'>雲盡見石門山</p><p>此中山水如西子。手抱琵琶面半遮。若使風流潭看見。今朝雲盡孰驚嗟。</p>
</div>
<div class='div-other'><a id='mulu1181' />
<p class='h3'>悼栗菴居士</p><p>武夷不改舊山青。十卷楞嚴講未成。慚媿自言還自食。但將一頌寄延陵。</p>
</div>
<div class='div-other'><a id='mulu1182' />
<p class='h3'>悼王方麓先生</p><p>前生曾道是華嚴。習氣臨終果現前。釋尾儒頭難辨別。還同竹篦勘癡禪。</p>
</div>
<div class='div-other'><a id='mulu1183' />
<p class='h3'>旴江舟中望從姑山</p><p>學得長生固是奇。身存影逐有誰知。何如只學無生好。我既無生死自離。</p>
<p style="margin-left:1em">曾為紫栢巢中鷇。和好音聲總不如。今日一編重舉似。血痕沾洒透珊瑚。</p>
<p style="margin-left:1em">滿腹春工著處栽。含毫聊當一枝開。是誰管領無絃曲。雙徑迢迢庾嶺梅。</p>
<p style="margin-left:4em">丁卯秋日。閱刻紫柏集。弟子元廣分預其役。每見當時拈似處。失聲而泣。因成二絕句。漫綴於末。不自計其詞之工拙也。</p>
</div></div></div>
<div class='div-other'><a id='mulu1184' />
<p class='h1'>歌</p>
<div class='div-other'><a id='mulu1185' />
<p class='h2'>願僧歌</p><p>君不見大塊內。大塊外。凡屬有形皆聚沫。風卷滄溟徹底枯。皮既不存毛奚賴。今與古。知幾代。搜剔興亡多感慨鏡裏豪華草上霜。日出浮光竟安在。大道喪。仁義起愚智遑遑分彼此。七雄五伯殺氣驕。楚狂悲鳳譏孔子。李伯陽。爾胡為。去華取實亦支離。欲返真淳盤古心。時人未必解相隨。窮百家。討眾論。傍門駢戶增迷悶精閑文武戰功名。究竟空餘千載恨。自秦來。不可說。力并山河流杵血。雖然美惡不同觀。到頭名分慙先列千算計。萬思量。古往今來夢一場。寒暑相推毛易白。爭如削髮禮空王。空王業。貴人紹。生死中流施櫓棹。有緣拍手便登船。一念不生等麤妙。死井水。豈藏龍巨靈一撥泥沙通。百千三昧總心源。橫拈竪弄振家風。有等人。眼睜睜。欲心如火覓長生。誰知生是死之媒。媒在終難藥物成。縱成得。必有壞。有壞修之非所解。少年自笑學飛昇。一段風騷幾為賣。多算勝。少算敗。算來算去為僧快。五蘊身心水即波聖凡坐斷無罣礙。一瓶一鉢海山寬。雲行鳥飛恣歌唄。願為僧。願為僧。世世生生繼祖燈。四弘為轂法為輪。碾斷眾生愛與憎。杜鴻漸。王欽若。生願為僧死負約。不榮國相貴為僧。達者自知解與縛。青山曲。碧水灣。松竹風來益道顏。相逢若問為僧事。須信為僧非等閒。</p>
</div>
<div class='div-other'><a id='mulu1186' />
<p class='h2'>喚鳥歌</p><p>道人天放度浮生。城市山林信脚行。除却著衣并喫飯眼前無事可留情。雲邊松。松下石。枕錫橫眠消白日。從他花鳥報年光。鼻息如雷睡正密。忽醒來。持鐵鉢。狂謌出谷真快活。望烟乞食向前村。一飽那分精與糲風塵中。境界別。憎愛紛紛難了絕。輸與心空及第人。遇緣好醜何煩熱。知不知。漫自癡。蕭梁陳迹草萋萋。兩輪日月如丸擲。竹馬兒童鬢<span class='corr'>已</span>絲。貧與賤。富與貴。冷眼看來無面背。狂奴自是賣高名。平等光中生忌諱。簑衣不著著羊裘。七里灘頭成浪費。這段光。見不見。日用堂堂同掣電。直饒師曠與離婁。竭盡聦明隔一線。訪道易。悟道難。相逢幾個委心肝。些兒拂意便生瞋。神珠肯把與君看。得此珠。大事了。我本不生誰復老。流水聲中唱哩囉。斜陽影裡喚歸鳥。罷罷罷。及早休。千峰古木足清幽。莫待飛高勌始下。羽毛零落道難修。</p>
</div>
<div class='div-other'><a id='mulu1187' />
<p class='h2'>弔開先湖月鑑公種樹歌</p><p>君不見開先老僧號湖月。羅公見之不敢忽。贈之湖月非無取。清明在躬體外拙。湖上山。月邊窟。朝暮往來行不歇。見人斫樹即哀號。跪拜其前求莫伐。毫末全抱霄壤然。損我一枝㧞我髮。君欲伐者便一時。老僧視之如斫骨。願君頓發菩提心。留與禪林壯門闕。夏月遊人夾道涼。冬來風雪難埋沒。更有神飈天外來。樹響泉聲當面咄。男兒咄面解翻身。凡聖情塵彈指劂。</p>
</div>
<div class='div-other'><a id='mulu1188' />
<p class='h2'>示覺皤居士歌</p><p>去年花落開今年。今年花落開明年。花開花落知幾回。有誰能究未生前。未生前。痛究竟。死生憎愛登時淨。覺花開遍菩提樹。香滿十虗耳根領。</p>
</div>
<div class='div-other'><a id='mulu1189' />
<p class='h2'>病病歌</p><p>五行四大是何物。解寒熱兮解生克。風寒水濕互交馳。情根未拔遭渠惑。遭渠惑幾度尋渠渾不得。一片虗明礙口門。千言萬語吐不出。馬駒兒。日面佛。月面佛。洞山暗裏同軌則。看他有分有誰知。拈轉頑心赤骨立。赤骨立。從教五眼難窺識。却許狸奴白牯流。寒熱罏中閒跳躑。君不見桃花紅。李花白。纔得春光便增色。昨夜東風過短墻。朝來滿地空狼藉。眼前榮。能有幾。二鼠侵藤墜復起。等閒鏡裏鬢毛斑。報道當人死消息。死消息。我若無生媒不入。這些病痛向誰言。多少男兒甘自忽。甘自忽。鐵面閻君解羅織。三途一報刼五千。出得頭來終費力。又不見高張富貴震天地。頭白黃金買不去。南山北嶺塚纍纍。見說蓬蒿穿眼裡。憨憨子。能病病。夢中拾箇破沙盆。醒來却是談禪柄。曲折松枝隨手應。天風偏向手中吹。霹靂一聲頭却聳。</p>
</div>
<div class='div-other'><a id='mulu1190' />
<p class='h2'>桃花歌</p><p>君不見桃花開。桃花落。開時何芳穠。落時何寂寞。誰知本無殊。人情有豐約。南青阡。東紫陌。無限桃紅與李白。玉樓人醉喚不醒。夢裏南柯郡政積。不知何處曉鶯啼。醒來紅日懸天碧。追思枕上榮辱事。兔角龜毛爭仲伯。古與今。休與戚。動靜一條橫喧寂。堯舜巢由鏡裏花。春深風雨閒吹笛。牧童豈有悲歡心。有心聽之心如摘。桃花開。桃花落。開落恣無常。道人臥巖壑。壑之上。巖之東。偏多翠栢與蒼松。長風忽然遊太虗。雲濤滾滾鳴千峰。耳根無何聲洗脫。我乃喪我我無踪。無踪是我我是誰。斜陽西去自鳴鐘。鐘中皷聲如可襍。曉來何以破昏蒙。桃花落。桃花紅。分別情空代謝同。我是如來真骨肉。肯將妄語誑寰中。</p>
</div>
<div class='div-other'><a id='mulu1191' />
<p class='h2'>示如印觀身歌</p><p>君不見如花女子誰不戀。只緣面嫩怕風吹。幾回躲避桃花畔。又不見吳王樓船載西施。蕩漾中流衒顏色。一朝越兵過行春。等閒笑裡姑蘇失。這肉塊。害殺人。古今無限沒風塵。老僧有箇降魔術。不是英雄不解識。常將此心觀此身。此身畢竟是何物。今日觀。明日察。內外搜求沒搭殺。皮褁肉。肉包骨。橫筋竪絡互相織。三焦五臟細復推。蟯蛔以為極樂國。膿為漿。糞為食。終日醺醺自為得。一朝報盡幻軀燒。總隨烟焰風飄失。能觀者。是我心。所觀者。是我身。能所何曾有䟽親。譬如吳越各江山。癡人無智認為一。觀之久。觀力漸熟成抖擻。一道神光照廁坑。蛆蟲滾滾希延壽。臭穢中。不堪處。爭名奪利誰思止。萬兩黃金買粉頭。直謂風流長不死。悲哉業鬼與婬妖。不道東風夜半生。猶謂春光常若此。</p>
</div>
<div class='div-other'><a id='mulu1192' />
<p class='h2'>紙襖歌</p><p>君不見天上六銖衣。人閒宮錦袍。纖柔交錯固無比。爭若溪籐道味高。西風起。誰不怕。凜凜侵人如箭射。寂寞千巖披坐時。恣爾寒雲覆房瓦。夜將半。窗月白。侍者莫能辨青赤。誤認霜猨擾余禪。驀地當頭打一䇿。曲兮曲。直兮直。凡聖情忘難可測。化母機梭織不成。那堪羅綺較顏色。行著輕。坐著暖。坐臥相應便舒卷。八風一任作風濤。道人豈改菩薩面。挂松枝。晒屋角。穿窬見之亦不捉。隆冬獨壯老僧懷。一片虗明謾描邈。又不見紙衣道者亦奇特。生死去來何自在。却被曹山痛斥之。念異便與玄體昧。中峰老。亦紙襖。橫拈竪弄無不好。即衣說法聲如雷。自是聾人耳昏耗。比年來。俗愈薄。狐兔成羣亂穿鑿。柳絮蘆花翳眼睛。解脫光明甘束縛。紫栢生。見弗忍。逆即逆兮順即順。夜叉菩薩面無常。刼化癡郎悟心印。也不管你青州衫重七斤。也不管你溪籐襖無四兩。一條性命等微塵。賞即罰兮罰即賞。</p>
</div>
<div class='div-other'><a id='mulu1193' />
<p class='h2'>悼徐文卿太僕</p><p>避暑何須萬峰去。虗堂寂寂多山趣。飄風驟雨須臾過。屋脊瓦溝流泉注。萬壑千岩孰卷來。等閒却向城中開。秋雷轟轟鳴法皷。無限勞生夢裡回。君不見開門綠自到。望處紅如妝。即色知非相。風塵蓮蕚香。不數日。徐彥文。匆匆束裝朝聖君。訃音一旦聞意外。空解未深淚繽紛。前船便是後船眼。莫道他死我不管。驀地臨到我頭上。電光石火徒悲歎。隨順無明起諸有。英雄百戰爭好醜。若不隨順諸有離。佛手何曾異我手。</p>
</div>
<div class='div-other'><a id='mulu1194' />
<p class='h2'>觀牡丹念來慈</p><p>未花主人何處去。正花猶自不歸來。倘然一夜風雨生。可憐艶冶點蒼苔。君不見富貴貧賤本一條。花開花落徒嘈嘈。槎芽未發試著眼。搖落孤根煖獨饒。</p>
</div>
<div class='div-other'><a id='mulu1195' />
<p class='h2'>鞭鏡歌</p><p>君不見桃李華。鮮且軟。紅白枝枝風未捲。公子停鞭勒馬看。等閒一片飄清淺。河邊水。去不返。可惜朱顏日漸損。從教把鏡玩髑髏。笑殺癡心生繾綣。又不見潘安宋玉貌最美。一息不來成棄委。青銅知道落誰家。不照兒郎照婆子。</p>
</div>
<div class='div-other'><a id='mulu1196' />
<p class='h2'>山居歌</p><p>達觀顛。達觀顛。眾人所愛渠弗憐。閙裏抽身委躁君。疎狂一味樂林泉。撩起行。未甚錯。鼻孔孤危不受索。世路崎嶇行道難。算來肥遁是高著。大率進。莫若退。行藏慎密終無累。糞衣懷寶寧負癡。人不知我我則貴。住深山。敢偷安。火種刀耕度歲寒。飯訖虗窗禮佛書。幾回明月借光看。置殘卷。雙足<span class='corr'>斂</span>。水韻松聲耳不攬。一塊圓明忽現前。瞥爾生心即不見。眼中釘。腦後楔。不是輪扁難出脫。相應約莫徐疾閒。放過依然成兩橛。無手人。解行拳。輕輕擊破趙州關。五家祖印落掌握。生殺縱橫豈等閒。羅緱嶺。石孤硬。鳥道懸空常寂靜。萬壑千巖一線通。龍泉幽䆳多潭洞。可棲身。可滌心。覺路蕭蕭缺嗣音。狐兔成羣白日嘷。夕陽碧殿下秋陰。君不見屈步蟲。即屈即伸難大用。蒼虬一蟄邁三冬。出水雲雷自相送。烟霞趣。莫謾舉。古往今來挹巢許。衡山懶瓚枕流眠。丹詔連徵不解起。這家風。勿外通。若將此意透王公。管取當頭失高貴。涕唾功名學苦空。</p>
</div>
<div class='div-other'><a id='mulu1197' />
<p class='h2'>梵川問月擕麟郎覺生</p><p>吾問天邊月。可曾有離別。燕山與吳門。幾見月圓缺。或復海上生。有時林閒沒。光輝在隱顯。肯為迷雲汩。君不見長安道傍蕭寺中。焚香露坐月當空。昨宵十八高人聚。風月無邊爾復從。又不見不傳之妙亂拋擲。滿地珍珠誰拾得。此情難借虗空喻。摧破虗空須著力。</p>
</div>
<div class='div-other'><a id='mulu1198' />
<p class='h2'>清涼寺雙栢歌</p><p>君不見古清涼。伯仲干霄知幾霜。窗前倐忽神飈生。翠濤吼喚寒焦腸。此時趣。誰領略。積刼情塵俱廓落。堂堂一片舊靈臺。塞破虗空無處著。好家風。謾從聾。浮生如夢夢如空。今昔豪華鏡裏狂。勸君莫負主人公。淮陰功。留侯䇿。究竟都來閒費力。三月桃花雨後看。殘紅滿地悲狼籍。大將軍。五大夫。榮名無故落江湖。爭似清源堤下柏。難兄難弟世中無。又不見鸞鳳高。去去來來愛此巢。香葉玲瓏韻獨奇。靜聽瀑水滌心苗。俗漸薄。真可哀。幾人癡想製棺材。金郛玉廓終須壞。木板安能保久埋。勿短見。取勢便。呼奴喝隷逞好漢。直謂青天亦可欺。青天較汝更會算。大張羅。任他鑽。到頭一一結公案。何如當年即回光。留取清陰後人感。</p>
</div>
<div class='div-other'><a id='mulu1199' />
<p class='h2'>示張春堂</p><p>丹衷雲外尋知<span class='corr'>己</span>。赤脚塵中覓信心。二十年來霜雪苦。寸腸愁絕為誰吟。為誰吟。吳門風月最知音。知音不在念生後。一道神光貫古今。聞我行。惠雙履。萬里烟雲生足底。烟雲總是相知心。去去懷君寧有<span class='corr'>己</span>。寧有<span class='corr'>己</span>。瞥爾生情早不親。願君護念常如死。死人坐斷攀緣時。槁木寒灰未足比。猛然大地回春光。頭頭處處皆芳紫。信手拈來總藥經。問君何處留經註。唯願龍神常護持。普與眾生作良劑。</p>
</div>
<div class='div-other'><a id='mulu1200' />
<p class='h2'>姜節婦歌</p><p>項羽強猛誰敢並。恣暴縱火燒咸陽。烟燄亘天三百日。視之談笑略不傷。想必肚腸生鐵鑄。又同木石無情思。及別虞姬便動情。歌罷傷心淚如雨。又不見漢高大度天下聞。抱病呻吟欲斷魂。戚姬難舍死不顧。撫床相視淚紛紛。這兩漢。氣吞當世真罕見。羅絡英雄如小兒。使貴即貴賤即賤。觸著虞姬與戚姬。不殊生鐵遭火煆。方圓曲直任鉗鎚。又如籧篨任舒卷。楚覇王。漢高祖。大度強猛何足數。愛欲關頭皆受降。臨死戀戀猶相顧。反不如嘉禾城東姜氏女。亡夫節抱金石固。彈指高樓五十年。不異覊旅寓旦暮。又如枯木倚寒岩。春光荏苒心如死。唯有清貞不變常。遺風永永鎮頹世。</p>
</div>
<div class='div-other'><a id='mulu1201' />
<p class='h2'>遊善卷洞</p><p>性僻平生愛泉石。天下山川遍曾歷。搜奇討異幾經秋。佛窟仙源靡不識。靡不識。善卷幽靈更殊特。香藹崆峒別一天。雕巖刻岫綴雲烟。石田丹竈尚依然。仙人一去不復還。人物森森儼若生。遊人把翫何多情。造物變幻固難測。以道究之亦可得。自是遊人不悟心。却於心外生情執。生情執。隨境遷流何日息。此心明曠本無涯。昧之無故生欣戚。臨泉坐石便歡然。把酒高歌自比仙。須臾興盡復塵勞。一段幽懷變縈纏。何如直悟本有心。信手握土總成金。大地都來一隻眼。不知何處可安針。若有一針可容得。此心之外必有物。有物安能無愛憎。愛憎既起迷真識。吾之愛山水。從來不斷此。踏遍名山不著塵。看盡江山又何色。撩天鼻孔任昂藏。去住無非無有鄉。不知誰薦此中旨。國山寺裏禮空王。空王禮畢出法堂。千峰迴合<span class='corr'>已</span>殘陽。扁舟縹緲向何處。夜泊烟波萬里長。</p>
</div>
<div class='div-other'><a id='mulu1202' />
<p class='h2'>汝堅歌贈項子</p><p>有形堅久惟天地。水火風災終飄沒。此乃如來真實言。不是等閒相誑惑。天地閒。事雖多。升沈光景暗消磨。一一<span class='corr'>已</span>過不復計。榮辱牽人情不枯。情不枯。逢春歡喜遇秋悲。古往今來皆若斯。不思天地不長久。但見所欲皆可守。天地數窮尚傾頹。須臾榮辱我何有。春花雖媚終必凋。容顏雖好終必憔。君不見偷桃曼倩頭解白。寒暑催年不可逃。可逃惟有一著子。天地有壞他不死。不在深雲遠壑求。不離現前日用處。穿衣喫飯莫放過。生心早是路頭錯。一路光明變識情。改頭換面由渠作。瞥然悟識情。即是金剛座。一切萬物屬生滅。惟有此座常堅固。不是英靈大丈夫。阿誰占之得安妥。得安妥。汝字汝堅不虗度。我歌信口不思量。傍人讀之笑我狂。惟有汝堅信不疑。晨昏吟咏遣時光。遣時光。春花爛熳香何處。不用鼻嘗用口嘗。</p>
</div>
<div class='div-other'><a id='mulu1203' />
<p class='h2'>白衲歌為馮開之作</p><p>此色不異奔茶棃。來往風塵不染泥。願君此心如此色。一點孤明常歷歷。又同日月破幽霄。昇沉宇宙無踪蹟。此衣披之不顛倒。願君此身常皎皎。朔風吹雪天不寒。又作蒼生黃綿襖。此衣又同青山雲。卷舒自在為甘霖。一切枯槁被恩澤。無情亦生懽喜心。與君聚首不甚久。知君心地少塵垢。臨別遺君此衲頭。願君精神常抖擻。耳根如鐵捲不轉。相逢依舊春風臉。黑白叢中標格奇。魔外望之心膽戰。我去矣。君須記。雲影天光總我情。閒朝靜夜休相憶。休相憶。絕情識。一點孤明常歷歷。此色不異奔茶棃。願君此心如此色。呵呵呵。咄咄咄。到頭光景何消息。白白白。黑黑黑。君之脉。</p>
</div>
<div class='div-other'><a id='mulu1204' />
<p class='h2'>懶瓚歌贈曾金簡</p><p>我聞君家住衡岳。出入常隨猿與鶴。消閒更解弄潺湲。絕勝風塵爭奕博。又聞衡岳有懶瓚。只會穿衣并喫飯。眾生苦海正浮沉。隈藏岩畔渾不管。丈夫兒。既出世。不為眾生作何事。焦芽敗種非大根。唯堪打殺餧狗子。普天之下皆王土。汝獨潛心恣懶惰。假使天下都學汝。眾生淪墜復誰度。懶病不除害非淺。此風從今不可扇。君不見天子懶惰社稷亡。丈夫懶惰家不昌。農夫懶惰致餓死。蠶婦懶惰蠶必僵。汝這漢。沒思算。專以習懶為慣便。懶病既成無藥醫。平生一事無所辦。汝不聞如來呵懶為毒蛇。昏蔽靈臺苦無涯。頭出頭沒生死中。幾能得覩優曇花。君既歸。懶瓚想必舊相知。為我殷勤致此說。從今勿以懶為辭。聞此說。仍不改。猶復松蘿貪自在。與我一拳打殺伊。敢保長刼無罪債。只恐君。力量小。反被懶瓚到打倒。一塲敗闕天下聞。惹得兒孫聚口笑。</p>
</div>
<div class='div-other'><a id='mulu1205' />
<p class='h2'>子房山歌</p><p>彭城山上雲。彭城山下水。聚散及浮沉。人代迭終始。君不見人生大塊能幾何。黃河東逝無回波。豪華過眼曉天霜。誰能百戰爭山河。楚漢雌雄一夢勞。其餘蹄涔安足多。世謂先生見幾蚤。侯印棄之如腐草。超然故托赤松遊。到頭那得韓彭惱。此據先生跡。安知先生心。先生在報韓。功名非所忻。秦亡心事了。不去何沉吟。又不見功名長生不相遠。棄彼取此識亦淺。我知先生天機深。刀圭羽翰都非戀。因登古寺賦此歌。偶將墨跡洒烟蘿。先生莫笑太多事。男兒志氣情難磨。難磨若是蒼蒼[山*畾]。河遷谷變無定軌。惟有先生一片心。恒與茲山增秀美。</p>
</div>
<div class='div-other'><a id='mulu1206' />
<p class='h2'>龍蛇歌</p><p>君不見龍與蛇。本無常。龍若有欲即為蛇。蛇能無欲鱗蟲王。世人所欲固雖多。飲食男女為六疴。若以飲食較男女。男女又為欲之戈。漢高祖之大度。楚覇王之強悍。一火咸陽心不悲。虞姬別時情何軟。淮陰功高尚忍誅。戚姬臨決苦躊蹰。能將欲海輕掀倒。自古人閒幾丈夫。西施不知是何物。傾城傾國無多力。當時若使留於越。越覇諸侯亦未必。又不見五百仙人善馭雲。去來空際盡超羣。纔聽宮女一聲曲。神力俱遭欲火焚。蘇子卿。持漢節。吞氈噉雪命欲絕。死生朝夕不可保。胡婦生兒猶所悅。欲之難斷有若是。難斷能斷須男子。男子斷欲尚多難。婦人失節何足耻。言雖反。意甚切。字字分明心吐血。是男是女能斷欲。誠為世上真豪傑。扶人倫。整世道。苟非豪傑寧堪造。饒有周公伊尹才。未能斷欲終顛倒。大可笑。大可笑。好漢多迷尿屎竅。臭皮袋上巧莊嚴。相看莫不稱為妙。殊不知四大合成身。四蘊攢為心。若以四四觀。身心何處尋。煩惱海。豈有邊。龍蛇出沒足雲烟。人欲關頭雷雨深。等閒換骨阿誰先。</p>
</div>
<div class='div-other'><a id='mulu1207' />
<p class='h2'>舊路嶺龍泉寺普同塔歌</p><p>君不見隆興東龍泉西。稜層窣堵倚雲霓。山高靈骨鱗蟲長。地發琳瑯鸞鳳棲。老別傳。願行堅。峨嵋補怛咸周旋。戒珠圓潔光飲日。興福十萬并八千。了此心。非一生。十方三世時精誠。誰料髑髏無著處。清涼山裏伴緇英。金閣嶺。亦曾住。再來矢願立標幟。可憐一片好心腸。深郎徒剖驢肝肺。照法師。涅槃義。皮肉相連無斷際。生公盡道是前身。來往白雲知幾祀。臨終時。顯大機。講堂端坐稱阿彌。十氣未殘神獨逝。蓮花國裡誕嬰兒。義禪客。實難得。天生一段混沌質。無論早晚話頭勤。採藥林閒忽禪寂。紅日暮。不知歸。虎豹羣中身正遺。兒孫滿望阿爹還。燈燭相尋鳥道迷。古㵎邊。定松烟。癡兒一見呌蒼天。如何連日不歸家。却向深林伴虎眠。既喚醒。忘所證。猶道須臾無片頃。爾曹無故惱老僧。好塲瞌睡多破靜。這三老。誰解表。輸與皮毬閒炒鬧。家醜翻騰無剩留。浩浩聲光千古調。齊一變。至於魯。魯一變。至於道。從粗至精成風教。花落花開不記春。年年黑白來祭掃。此道塲。初起難。數番血戰清寒巖。鎗疤刀口誰知痛。會首當年命幾[拚-ㄙ+ㄊ]。助戰者。老與少。僧俗橫死真可悼。而今大眾得安然。饑餐渴飲皆溫飽。如是恩。莫忘却。舉首虗空有菩薩。行藏好歹渠盡知。勸君莫為沒傝[仁-二+(天/韭)]。我作歌。意甚美。但恐吾曹忘所始。始忘本折枝葉衰。前人辛苦成何事。話到此。肝膽裂。知恩報恩須豪傑。春來寺外桃花開。前後殘紅亡者血。</p>
</div>
<div class='div-other'><a id='mulu1208' />
<p class='h2'>弔子陵嚴先生<span class='note-inline'>(并序)</span></p><p style="margin-left:1em">自洗飲風微。至馬上得天下之雄。而功利智勇。波震塵飛。君臣交猜。朝富貴。夕誅夷。然趨之者。猶如夜蛾之投燄。哀哉。及先生足加帝腹。恥纓紼。而激清颷。延至李膺范滂之徒。不以死生易義。槩桐江一絲之餘烈也。今幸過祠下。因寄短章一弔先生。吟曰。</p>
<p>三召兮不能榮先生。一退兮不能高先生。榮高既外兮則先生不可得而名。唯山高水長兮。一瞻先生之眉宇悵然而行。</p>
</div>
<div class='div-other'><a id='mulu1209' />
<p class='h2'>銅犢歌<span class='note-inline'>(憨公遺在龍門者)</span></p><p>扶桑之西。黑水之東。勞盛凌厲。海色朦朧。奇岩異壑。曲㵎巨峰。烟雲深處。驚濤振空。中有美人。寂默禪宮。予曾扣關。如桴擊鐘。不慮而酬。即問而通。見斯蒼犢。背負仙翁。展卷勿收。意托冲融。神遊混茫之初。跡符既判之後。長者緒言。久承下風。覩物思人。真懷忡忡。</p>
</div>
<div class='div-other'><a id='mulu1210' />
<p class='h2'>上方山夜坐懷孫仲來</p><p>明月在青天。流泉在碧山。素輝與寒響。靜聽有無閒。我有所思兮。美人紛未還。時陰固難待。奄忽鬢毛斑。結屋松蘿深。況連清溪灣。輕舟飄白波。漁父多軟頑。既去仍復來。華鱗得非艱。欣然換濁酒。一醉忘萬般。拍手喚不醒。遊魂江海閒。風濤未可測。彼岸宜早攀。</p>
</div>
<div class='div-other'><a id='mulu1211' />
<p class='h2'>警世</p><p>嗟哉世閒人。所計何其短。但欲遂目前。終古竟不管。形骸有敗壞。真光常自在。不滅必受生。生必酬業債。今生弗如意。前因所招待。貴賤雖有殊。業鏡寧假借。形端影必佳。面惡形必怪。少年如春花。既鮮豈不萎。常將萎事看。安俟零落悟。</p>
</div>
<div class='div-other'><a id='mulu1212' />
<p class='h2'>哀靈岩寺僧歌</p><p>莫謂出家好。山居絕閒擾。年來苦更多。開口向誰道山地枯。山田瘦。枯瘦豐收能幾斗。往來賓客強支持。分外徵求何所有。況復三年兩度荒。每日吞饑如餓狗。說到此。淚如雨。莫若離山托鉢去。翻思佛祖舊叢林。難將一旦委荒楚。君不見靈岩寺。大小禪房皆廢棄。老僧乞食未歸來。白骨不知葬何地。流泉聲。難可聽。誰謂靈岩四絕英。松風今作斷腸吟。木偶聞之亦淚零。</p>
</div>
<div class='div-other'><a id='mulu1213' />
<p class='h2'>悼棲霞素菴節公<span class='note-inline'>(并引)</span></p><p style="margin-left:1em">師之所得。以無得為得。所以處失而未始失也。以其未始失故。凡莊嚴淨土。崇麗緇林者。觸願而成。雖雲山可磨岷江可竭。師之德容充如也。一旦棄我而逝。寧無悲乎。故以辭悼之辭曰。</p>
<p>師來兮以慈悲為釣。師逝兮而性命合妙。青山兮師骨。流水兮師笑。余痛哀兮垂照。法梁折兮孰肖。鄙詞瓣香兮一弔。</p>
</div>
<div class='div-other'><a id='mulu1214' />
<p class='h2'>登方山歌</p><p>君不見晉陽方山李長者。愛虎䭾經不用馬。大賢村頭高山奴。一見至人便能下。嗟哉世道衰。斯文竟成假。空聞冠葢名。<span class='corr'>已</span>乏舊風雅。馬家古佛堂。土室久荒涼。長者去不返。佛日誰洗光。慚小子。生何晚。雙林那堪紹緇袞。見賢思齊非憚勞。尋山問水叩玄閫。我曾聞華嚴經。十方如來之典刑。四重法界難思議。孰能揮毫無留停。譬百川。爭赴海。萬里雲濤煥文彩。又如春光在萬物。洪纖濃淡皆自在。理法界。喻夫水。水結為氷事相似。互成互奪等屈伸。千舒萬卷不離指。最難悟。後一種。事事無拘非襍氄。輸與文殊阿逸多。當陽頌出價增重。懷州牛。嘉州象。張三吃草李四脹。更兼空手把鋤頭。明暗相參呈伎倆。日用中。露形容。含毫臨紙何匆匇。星霜五易論告成。世傳天女俱騰空。又聞長者初來時。囊挈經書歷險危。風霜一夕震林谷。老松拔去泉如飴。至今巖僧仰饑渴。聖師厚德寧忘之。達觀憨。出苔龕。蚤春結伴下寒嵐。芒鞵踏破幾層雪。神福山原試一參。廣眉朗目躡上峰。丹唇紫臉髯不同。身長七尺有二寸。天開法海真英雄。殷勤再拜不忍別。行行回首烟雲重。</p>
</div>
<div class='div-other'><a id='mulu1215' />
<p class='h2'>式廬歌<span class='note-inline'>(有序)</span></p><p style="margin-left:1em">我聞太極老人乍夢之後。而兩儀始行。自是特立環立於大塊閒者。惟山焉耳。震旦中。祖崐崘。高三峨。尊五嶽。奇傑牢盛。神異蓬萊。今有易崐崘。退三峨。隱五嶽。進匡廬。而獨式焉者。葢匡廬之山。清深憨秀故也。清則離垢獨立。深則幽討莫測。憨則近厚。秀則遠媚。若人取之有以哉。憨憨子聞而為之歌曰。</p>
<p>清兮本無染兮。深兮難討測兮。憨兮且有容兮。秀兮遠媚兮。奚獨全此四德兮。予其望之厚兮。</p>
</div>
<div class='div-other'><a id='mulu1216' />
<p class='h2'>澄公泉歌</p><p>君不見高山岩曲有流水。烟鎻雲藏人不覷。白足窮幽偶識之。倚杖徘徊不忍去。泉泉泉。何其玄。儼若欲語聲弗全。又不見伯夷清。巢父潔。若喻此泉難我愜。澄公講餘來彈舌。蒼虬作雨潤枯渴。令人長憶胥靡君。泥塗板築龍蛇穴。</p>
</div>
<div class='div-other'><a id='mulu1217' />
<p class='h2'>江水歌</p><p>江水忽起兮。江水忽伏兮。起兮伏兮。是誰所使兮。心水本澄。忽然怒生。怒既為媒兮。所謂喜者。不煩介紹自然而相賡。是事甚易知兮。柰何觸事而迷。起伏無媒。風哥作戲。蓬蓬然而來。寂寂然而去。來兮去兮。其誰之命。說者曰。有陰陽。而後有動靜。風兮風兮。陰陽未判兮。廓然昭徹兮。此為渾沌之老。敢問此老之先。曰太極無極耳。嘻。無極之先。孰名無極。或曰。無極之後。名德始興。憨憨子抱膝而歌曰。名兮實兮。相互而窮兮。所謂無極也者。太虗塗彩耳。喜兮怒兮。一心未生兮。果異果同兮。喜怒既發兮。有待無待兮。知有無者。果然真兮。果然妄兮。有能析兮。則江水之起伏。富兮貴兮。貧兮賤兮。皆春風中小兒騎竹馬耳。知此則風之所始。在我而不在物矣。昔人有偈曰。大地山河是阿誰。了無一法可思惟。燈前喜怒自起倒。敢問西隣知不知。咄。夜來處處鳴鐘皷。敲破髑髏人不知。</p>
</div>
<div class='div-other'><a id='mulu1218' />
<p class='h2'>燕山送雷雨居士奉使入楚</p><p>君不見湘水湘山天下希。烟濤空翠交相輝。片帆杳然向深處。掉首方悲人世非。賈傅韓生曾去來。滿前幽勝成思歸。好山好水不解賞。此道遙知未入微。又不見懶瓚。憨眠石枕頭。禪心如水清無休。千峰<span class='corr'>但</span>覺芋火煖。那知世上有王侯。君承王命辭燕山。拂拂秋風兩鬢斑。岷江洞庭遠更闊。虎兕魚龍日夕環。覺有心。見有身。無端明鏡忽生塵。騰今耀古光自在。相逢幾箇用天真。莫道此言淡無味。無味之中無限春。朱陵高。久寂寥。回鴈峰前荊棘饒。狐兔成羣笑復哀。驅除剪拂金湯勞。臨行更勸一杯茗。兩行熱淚沾緇袍。</p>
</div>
<div class='div-other'><a id='mulu1219' />
<p class='h2'>再過澹菴居士園有感</p><p>勺水何必滄海水。愛石何必太山石。此石此水意甚深。白雲碧草誰復識。誰復識。誰復識。見說先生手自壘。一花一木皆自植。吾雖無心來此中。恍若先生共相揖。</p>
</div>
<p class='juan'>紫栢老人集卷之二十八</p></div>
</div><!-- end of div[@id='body'] -->
</body></html>