<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>瞎堂慧遠禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu26' />佛海瞎堂禪師語錄卷第三</p>
<div class='div-other'><a id='mulu27' />
<p class='h1'>佛海禪師小參普說</p><p class="byline">參學　祖淳　法慧　編</p><p>小參。玄關一擊。光境脫然。慧刃一揮。根塵淨盡。戶外鋒鋩未露。目前朕跡全拋。截斷萬機緣。啞却千聖口。到遮裏。喚甚麼作佛法禪道。喚甚麼作機境語言。作麼生說箇機境底道理別。白露淨分明。尚自不會。何況拋三作五。坐一走七。建立法幢。權衡佛祖。更向甚處摸[打-丁+索]。驀拈拄杖云。拄杖子記得麼。一回相見一回老。幾處笙歌幾處愁。</p>
<p>至夜到虎丘小參。託跡但知忘世故。棲蘆何事不容閑。<span class='corr'>已</span>能躡足龍門過。試把輪鉤颺碧灣。還有不惜性命底麼<span class='note-inline'>(問答不錄)</span>　乃云。羚羊挂角。莫道覓佗蹤跡。氣息也無。俊鷂梢空。勿謂趂佗不及。影像何有。縱使機如掣電。眼似流星。戴角擎頭敲枷打鎻底。一任胡言漢語。橫拖倒磨。若是正眼觀來。一場狼藉。何故。衲僧門下。水洩不通。大冶之中。片雪莫立。還有近傍湊泊處麼。還有插觜啗啄處麼。若向遮裏。撥得一線活路。便見八面玲瓏。入水入泥。破塵破的。隨緣起滅。即般若濟運。斡旋化機。乃真智綽然。寒時寒熱時熱。普天帀地。透頂透底。佛眼莫窺。聖智那辨。更說甚孤明歷歷是錯承當。顯露堂堂。亦成窠臼。真須脚跟下弓折箭盡。方寸中瓦解冰銷。等閑抑不得<span class='corr'>已</span>。突出一機。建立一境。掃除從上來蹤跡。坐斷天下人舌頭。則故是。且應時納祐一句。作麼生道。輕冰結□□□□數碧野道妙一陽生。豈在之乎者。</p>
<p>雙林眾請小參。青蒼山色挼藍翠。瀲灩湖光照眼新。珍重導師居此地。頹綱振舉是其人。還有借路經過底麼<span class='note-inline'>(問答不錄)</span>　乃云。根塵截斷。大千沙界黑漫漫。知見脫然。萬象森羅空寂寂。打破淨潔毬子。突出腦後神光。顯殺活縱擒。明權實照用。當機便發。覿面全提。把斷路頭。不通凡聖。可以擊塗毒鼓。發劈箭機。轉向上關。明本分事。羣魔聞則膽落。異獸聽則潛蹤。衲僧頂[寧*頁]眼開。作者電機攢簇。著著有出身之路。頭頭明殺活之機。疾燄過風。奔流度刃。正眼觀來。一場敗闕。何故。不見道。觀大海者難為水。遊聖人門者難為言。到遮裏作麼生合殺。如何說箇為人底道理。直饒橫說豎說。虗空為口說。須彌為舌說。四方八面說。十虗三際說。森羅萬象說。異口同音說。結角羅紋說。熾然無間說。說則不無。且道。是何章句。所以道。有說是無說之本。無說是有說之宗。宗本既明。語默皆妙。有般漢纔聞。恁麼道。使謂之入理深談。更作禪道佛法商量。入地獄如箭射。雖然如是。不可碎珠覓影。緣木求魚去也。若是箇是衲僧氣槩底。終不肯受人處分。豈可機境語默中承當。露布葛藤裏折倒。所以巖頭道。若是俊流。只向未屙<span class='corr'>已</span>前。一覰便透。點著卓朔地。驀直上來。咬人火急。若假言句。亦云喚犬與食。亦云過手與渠。俊者背羽副箭。懵者不說又不見。睦州纔見僧便云。現成公案。放汝三十棒。雲門大師。教你直下承當。早是埋沒了也。看。佗從上古人。向沒依倚處。絕氣息處。苦口叮嚀。老婆心切。至于德山棒臨濟喝。以至栢樹子麻三斤。雪峯脚跟不點地。玄沙猶未徹。德山不會末後句。瞎驢滅却正法眼。且道。具甚麼眼。是甚麼消息。莫是向上人行向上路麼。莫是提持向上事麼。大似望空啟告。笑殺傍觀。鈍置衲僧。滅胡種族。只而今也無向上向下。只有一著子。佛眼不能窺。未跨雙林門。兩手<span class='corr'>已</span>分付。且作麼生承當。良久云。海上六鼇吞餌去。棲蘆誰更問漁翁<span class='note-inline'>(謝詞不錄)</span>　復云。山僧昔在錦屏山下玉壘坊頭。向重陽藥市裏。收得些小乾薑附子。到處賤賣與人。今夜幸遇知音。不免傾倒布施。記得新羅僧參天仙和尚。纔展坐具。天仙搊住云。未離本國。道將一句來。僧擬開口。天仙便拓開云。教他道一句。却道兩句。師云。天仙善能隨水把柁。順風挂帆。雖然。浪湧波飜。爭奈龍王睡著。眾中盡道。遮僧無語。殊不知不離本國。走徧天涯。坐具未開。賊身<span class='corr'>已</span>露。而今當鑪不怕猛火。忠言不避截舌。或有箇衲僧出來問。遠上座。未離本國。道一句將來。只對佗道。久立。便下座。</p>
<p>除夜小參。盡大地纖塵不立。三界平沈透浮幢。覿體現成。十虗畐塞。渾崙擘不破。直下沒兩般。仰面看天不見天。低頭覰地不見地。於中亦無人亦無佛。了了見無一物。是甚麼。饒你瞎底瞎去。聾底聾去。啞底啞去。便是十成百了千當正好。朝打三千。暮打八百。不言別事。且六根四大。還有頓放處麼。聲色見聞。還有存罩處麼。意識分明。還有起滅處麼。起滅既無。分別何有。佛法知見。無處安排。如無孔笛撞著氈拍版相似。動即影響。覺即冰生。尚乃不得一半。不動不覺。又向活水裏。覓死處不得。更說甚麼煩惱菩提。涅槃生死。三界二十五有。九種二義。六七因中。五八果位。性相空有頓漸。偏圓說。玄妙說。心性說。知解說。禪道說。你屋裏老爺說。即不無。要且只是說底。如何是不說底。死急作甚麼。正是白日尿牀。開眼作夢。滅胡種族。鈍置衲僧。有般漢。往往更作禪道佛法商量。入地獄如箭射。雖然如是。不可向飯籮邊餓死。海水裏渴殺去也。若是眼中有睛。皮下有血。具丈夫意氣底。終不向遮裏折倒。只如德山棒臨濟喝。祕魔擎叉。禾山打鼓。雪峯輥毬。金牛作舞。且道。是甚麼消息。還會麼。雲外一飜風雨過。人間翠色滿林梢　復舉僧問南際和尚。學人欲親近。乞師指示。際云。我若指示即屈汝。僧云。如何即是。際云。切忌即是。師云。奪賊鎗騎賊馬趂賊走。不當英雄。據虎頭撩虎鬚㧞虎尾。未為好手。遮僧撞著銀山鐵壁。進退無門。南際土上加泥。死而不弔。或有人問瞎堂。也只對佗道。切忌即是。待佗擬議。連腮便摑。且道。是指示佗是屈佗。不是標形虗事褫。如來寶仗親蹤跡。</p>
<p>小參。舉僧問洞山。如何是佛。山云。麻三斤。師云。學佛之輩。盡作超佛越祖會。往往喚作向上一路。殊不知脚跟下蹉過。非但脚跟下蹉過。亦不知自己本命元辰落著。不作向上一路底。出來道看。若無。山僧向不奢不儉處。與你諸人。下箇注脚。復云。言無展事。語不投機。頂門著眼。頷下安眉。聖凡路絕。事理俱非。刀截春風。鋸解稱鎚。刀鋸俱妙。明暗可追。刀鋸不爾。二破一虧。阿呵呵也大奇。風卷怒濤天際闊。莫教斷送老頭皮。忽若斷送後如何。蘭生蘭葉。檀產檀枝。相命<span class='corr'>已</span>定。鬼神莫移。歌須搖頭。哭須皺眉。咦。只而今那裏是那裏。阿誰是阿誰。也要知昨夜東海龍王宮中持戒和尚發惡。一拳打殺。西方國裏屠兒。牽惹山僧作證。只向佗道。塑佛匠須是葉端友。刺袈裟還佗丘裁衣。</p>
<p>結夏小參。僧問。無邊剎境無絲隔。妙高峯頂事如何。師云。走殺當年老善財。僧云。豁達頓超諸有表。凝然不動目前機。師云。漸漸入深水。僧云。雲收青漢逈。月落碧潭空。師云。真實弄影漢。僧云。底事百城巡<span class='corr'>已</span>徧。木人撫掌笑呵呵。師云。且坐喫茶。僧云。菴內人。為甚麼不知菴外事。師云。拄杖橫挑鐵蒺䔧。僧云。看經只在明窻下。葉落花開總不知。師云。負心人不放債。僧禮拜。師云。苦口是良藥　乃云。道絕名言。名言不是道。法離聞見。聞見不是法。不是亦不是。不是箇甚麼。只遮不是多少人。摸[打-丁+索]不著。無摸[打-丁+索]處病難除。放下蛇頭捋虎鬚。惜盡見除。物我俱喪。目前無法。意在目前。不是目前法。亦非目前事。只而今目前現定。萬法摐然。若謂是實。則眼中有物。若謂不是。瞎却人眼。饒你當頭裂破。猶是第二句在。乃至棒喝機境。語默露布。百帀千重。正是倚門傍戶。未為究竟。著衣喫飯。豎拂敲牀。起惡知見。喚作佛法。佛法若只如此。何用達磨西來。教外別傳。兄弟。參須實參。悟須實悟。立處孤危。用處脫略。輝天鑑地。蓋色騎聲。當處即真。隨處解脫。猶是衲僧門下沙彌見解。且道。脫籠掣轡一句。作麼生道。良久云。青山不鎖長飛勢。滄海合知來處高。</p>
<p>除夜小參。年年臘月三十日。家家門首釘桃符。苦菜澹虀隨分有。殘盃冷炙阿誰無。大丈夫德不孤。醋酸不用挂葫蘆。收白牯放狸奴。地碓舂粳光似玉。沙缾煑豆軟如酥。窮鬼子觜。盧都一飽。但知忘百念。更有何人得似渠。喝一喝云。從此華山圖籍上。更添潘閬倒騎驢。</p>
<p>檀越建禳火道場請小參。性火真空。法無二見。性空真火。一亦不存。心性既空。人境俱寂。不與諸緣和合。不礙眾相發輝。譬如三獸渡河。不待截流而登寶所。又若三車出宅。何須頻步而證真乘。於一彈指。正念現前。則雲行雨施。於一剎那正因不昧。則風回火滅。是以。從上佛祖。於大集會中。但云我若向刀山。刀山自摧折。乃至。地獄餓鬼。火不能燒。水不能漂。刀不能斫。當恁麼時。且道。承誰恩力。濃雲潑墨無回互。疾燄過風不可窺。賴有金華慈愍力。火坑化作白蓮池。</p>
<p>復舉雪峯示眾云。三世諸佛。向火燄裏。轉大法輪。玄沙云。火燄為三世諸佛說法。三世諸佛立地聽。師云。泥裏洗土塊。土塊裏洗泥。當時待佗道三世諸佛立地聽。只向佗道。有許多閑工夫。復云。只而今坐立儼然。三世諸佛。在甚麼處。驀拈拄杖云。不得動著。動著三十棒。還知雪峯玄沙落處麼。三世諸佛轉法輪。一大藏教說不盡。象骨當機正令行。玄沙見機行正令。或說或聽聞不聞。電卷星飛誰與論。撥轉那邊關捩子。眉毛留得數莖有。</p>
<p>小參。舉雲門和尚示眾云。平地上死人無數。透得荊棘林者是好手。時有僧云。恁麼則堂中第一座有長處也。雲門云。蘇嚧蘇嚧。師云。有般底纔聞。恁麼道。便作玄妙奇特。往往更道。言無展事。語不投機。會麼。也無言。也無事。也無語。也無機。是你諸人本命元辰。在甚麼處。還見雲門與遮僧麼。譬如百萬軍陣前。搴旗誅將。突騎斬關。流血成河。橫屍徧野。子細看來。不動一刀一鎗。亦不傷鋒犯手。你等諸人。還記得生年月日時辰麼。待選吉日良辰。為你一坑埋却。只如雲門道。平地上死人無數。透得荊棘林者。是好手。後來太平師翁拈云。平地上箇箇大丈夫。坐得荊棘林者。是好手。何故如此。自代云。格。師云。若無後語。疑殺天下人。一人坐得荊棘林。一人透得荊棘林。坐底胸分涇渭。透底眼略玄黃。坐者透者。總有事在。有一人不坐不透。諸人要識此人麼。喝一喝云。無限樹頭風過耳。拍牛歸去阿鳴咿。</p>
<p>至夜小參云。來日書雲節。新陽歲月更。泥牛光影亂。石女肚膨脝。迤邐蛇吞甕。相將虎眼橫。春風一陣至。敢與百花爭。敢問大眾。爭箇甚麼。不須爭。兩人唱上座得　復舉玉泉皓和尚至節示眾。晷運推移。日南長至。布裩赫赤。莫怪不洗。不是不洗。無來換替。師云。是則橫遮四世界。豎蓋一乾坤。雖然。好箇黑漆布裩。只是未合縫在。直饒合得縫。人天路絕。凡聖道殊。佛及眾生。向甚處著。而今與你合縫了也。且道。遮一隊閑漢。在布裩內。布裩外。你諸人。畢竟喚甚麼作布裩。還知麼。天高地厚無人會。日灸風吹子細看。</p>
<p>普說。若論此事。天地不能覆藏。日月不能照燭。虗空不能包裹。佛眼不能窺測。瞿曇掩室。從教鼻孔遼天。居士杜詞。誰顧眼睛突出。又道。我於三七日中。思惟如是事。直得不奈何灼然。覔箇啟口處。了不可得。又却把不定。龍頭蛇尾。豁開布袋。放出舌頭。始從光耀土說。盡滿龍宮。終至䟦提河。開遮盈寶藏。四十九年間。賊身<span class='corr'>已</span>露。未甞說一字。贓物現前展轉。奈何佗不得。却於灌頂部中。流出首楞嚴王三昧云。空生大覺中。如海一漚發。有漏微塵國。皆依空所生。漚滅空本無。況復諸三有。歸源性無二。方便有多門。將知纔涉語言。盡落方便。如何得不落方便去。有般漢纔聞人恁麼道。便乃碎珠求影。離水覓波。殊不知宗師家垂一言半句。如投水海中。如風中鼓橐。雖有大聖智。亦不能分別。是以或出或處。或默或語。應變時也。豈徒然哉。只貴脚蹋實地。正眼流通。不見趙州道。諸人被十二時使。老僧使得十二時。豈不是坐斷古今舌頭。洞山道。見佛祖。如生冤家相似。始有參學分。佛祖有甚麼過。臨濟無位真人。是甚麼乾屎橛。試道看。楊岐栗棘蓬金剛圈。只為久參之士。利根上智。正好吞跳乃至。栢樹子。麻三斤。一口吸盡西江水。鎮州出大蘿蔔頭。是甚麼語話。莫是明向上事麼。莫是向上人行履處麼。莫是大機大用麼。莫是盡力提持麼。莫是涉流轉物麼。莫是作家用處麼。你若大法未明。且莫亂統。亦須識機宜別休咎始得。未曾蹋著正脉。宗眼不明底管取。將佗如來禪祖師禪話作兩橛。趙州訪二菴主。身是菩提樹。菩提本無樹。定是打作兩橛。如驢覰井。如井覰驢。定是合殺不成。至於德山不會末後句。敢保老兄未徹在。䖍侍者激殺首座。凌行婆放火燒菴。雪竇牛內納牛外納。黃蘗不道無禪只是無師。往往更作道理注解。遮箇便是禍胎子也。莫道未悟。直饒你悟去。徹頭徹尾。大法未明。參到驢年也未夢見在。一種蹋破草鞵。也須蹋破始得。山僧昔在眾時。多見兄弟浩浩地。商量佛法。不問則鎮長。却在屋裏打坐。纔方拶著。便跳去門前屋後。捉土木瓦石。胡拋亂擲。喚作自己受用。不勝皇恐。又有一般人。見人便下棒下喝。瞠眉努目咳嗽。擺坐具打筋斗。畵圜相。繞禪牀。作女人拜。只在遮裏。此乃業識茫茫。無本可據。錯認驢鞍橋。作阿爺下頷。作究竟佛法。佛法若只如此。何用達磨西來。此人病。在<span class='corr'>己</span>見未明。光影裏著到。若不放下別參。謂之謗大般若。又有一類。將無形無相一團。橫在胸次。便道。無言無說。無去無來。一物也無。墮在空寂。撥無因果。自己開口不得。擡脚不起。一味擔版。殊無轉動。把定死蛇頭。有眼如盲。有口如啞。似遮般漢。不打更待何時。口裏眼裏。耳裏鼻裏。都是禪。只是用不著。眼目不辨邪正。拄杖不知顛倒。問著口中水漉漉地。此人墮在解脫深坑。永劫無出離之期。機不離位。墮在毒海。若自知非。亦可受救。又有般漢。問東答西。將南作北。輕輕拶著。向沒巴鼻處。突出沒巴鼻底一句。教人摸[打-丁+索]不著。喚作鳥道玄路。絕氣息。自作主宰。不隨佗語。走不得上佗機關。被佗轉了。屈哉。此人病在玄妙。既不受鉗槌。亦不受救。我且問你。歇得也未。脫得也未。看佗古人。一得之後。入深山住蘭若。動是一二十年。大忘人世。抑不得<span class='corr'>已</span>。出來為善知識。山僧頃年兩度出關。徧歷江湖。不敢自負。只為病多諳藥性。經驗始傳人。應是從前許多惡知惡見故。不可留閨閤中。有所愛者珍奇。直須一槌擊碎。遮裏得箇入路。更須求出路始得。學禪易脫禪難。饒你向未屙<span class='corr'>已</span>前。一覰便透。早是落在第二頭了也。何況起模畵樣。有甚麼干涉。而今事不獲<span class='corr'>已</span>向你道。盡十方虗空。透無邊華藏莊嚴。超越浮幢王剎。香水海。威音王那畔更那畔。都盧一印印定。更無移易。寒時普天寒。熱時普天熱。只如道一印印定。而今頭上是天。脚下是地。左眼半斤。右眼八兩。是你作麼生印。喝一喝云。斷頭船子下揚州。</p>
<p>普說。有佛處不得住。拂跡成痕。無佛處急走過。揚聲止響。恁麼說話。大似把纜放船。何故。法不孤起。仗境方生。事非頓除。因次第盡。有作是無作之妙用。無作是有作之功能。宗本既明。語默皆妙。又云。語是誑默是謗。語默向上總有事在。還會麼。豈不見。乾峯道。法身有三種病二種光。須是一一透過。始解穩坐。更須知有照用同時向上一竅。且如何是法身三種病。只那法身亦是病。不出是有為病。無為病。非有為非無為攢簇不得底病。法身豈有病。見不到便是病。喚作是亦是病。喚作不是亦是病。如何是二種光。一切處無所不真。一切處無所不是。所以雲門道。人人盡有光明在。看時不見暗昏昏。作麼生是你諸人光明。自代云。三門佛殿。厨庫僧堂。山僧則不然。山河大地日月星辰。長沙道。我若正令全提。法堂前草深一丈。事不獲<span class='corr'>已</span>。向你諸人道。盡大地是般若光。光未發時。無佛無眾生。未審。長沙向甚處著眼。又道。更須知有照用同時向上一竅。雲門出眾云。菴內人。為甚不知菴外事。乾峯阿呵大笑。門云。猶是學人疑處。乾峯云。子是甚麼心行。門云。也要和尚委悉。乾峯云。直須恁麼始解穩坐。門云。喏喏。遮裏便下箇冬瓜印子。又不見。泉大道訪慈明。明問。片雲橫谷口。遊人何處來。泉目顧左右云。夜來何處火。燒出古人墳。明云。未在更道。泉作虎聲。明便打一坐具。泉推慈明就坐。明却作虎聲。泉云。我參七十餘員善知識。今日始遇作家。你看。遮兩箇不唧[口*留]漢。一箇有地頭無行止。一箇有行止無地頭。山僧當時若見佗道片雲橫谷口遊人何處來。只向佗道。殑伽河沙水混流。泉目顧左右。師著語云。賊身<span class='corr'>已</span>露。泉云夜來何處火燒出古人墳。師著語云。一道與你慶懺。明云未在更道。師著語云。打鼓普請看。泉作虎聲。師著語云。打破鍋子了也。明便打。師著語云。烏銅金不換。泉推慈明就坐。師著語云。敗也敗也。明却作虎聲。師著語云。好日多同。泉云我見七十餘員善知識。今日始遇作家。且道。此語是肯佗不肯佗。遮般說話。要且無刀斧痕。是你諸人。向甚處摸[打-丁+索]。以毒攻毒。攻者亦是毒。以楔出楔。出者亦是楔。山僧今日脫布衫解裩帶。抖擻與你諸人說了也。是你諸人。還得淨盡也無。若還一箇箇淨盡去。我更問你。紫羅帳裏事作麼生。而今要見二老行履處麼。聽取一頌。兩陣交鋒出戰時。旗鎗倒卓鼓無槌。絲毫不犯將軍令。獨脚機關各自提。久立。</p>
<p>告香普說。一年復一年。一月復一月。一日復一日。一時復一時。略無些子虗棄底道理。是以老東山云。父母未生時也恁麼。即今生了也恁麼。乃至。百年壽盡。蟲蛆遶壤白骨微塵也恁麼。且道。恁麼地是甚麼。向遮裏立地薦得去。<span class='corr'>已</span>是二頭三首了也。所以古德云。佛也無。法也無。達磨只是老臊胡。釋迦彌勒擔屎漢。十地菩薩守田奴。八十卷華嚴經。草步頭博飯喫底言語。一大藏教是拭不淨底故紙。直饒便恁麼脫體承當得去。脚跟下好與三十拄杖。一棒也較不得。且道。過在甚麼處。若向遮裏會去。更與六十棒。未為分外。豈不見。睦州道。現成公案。正當恁麼時如何。適來兄弟得得來告香。山僧遮裏。屙屎放尿尚無餘地。而今不得<span class='corr'>已</span>。指東畫西。將無作有。與諸人指箇蹊徑。有甚閑工夫。雕金鏤玉。簇錦攢花。搊揑四言八句。眩惑於人。瞎却正眼。若向遮裏。知慚識愧。千人萬人中。如無一箇相似。山僧不免信彩。與諸人應時結祐。學佛兄弟。既是二三十年苦行潔己。圜頂方衣。捨父事師。棄緣入道。以一大事因緣為務。三十年前。山僧行脚。雖遇明師。亦不曾為我發洩一句袈裟下事。而今筭來。却是便宜。恁麼說話。多少省力。是你諸人。還曾薦得也無。無事珍重。</p>
</div>
<div class='div-other'><a id='mulu28' />
<p class='h1'>佛海禪師書法語</p>
<div class='div-other'><a id='mulu29' />
<p class='h2'>與宗直閣</p><p>某啟。中間蘇通判處人來得知。使斾<span class='corr'>已</span>還。但南北遼邈。未獲尺書上問。深以為媿。能道照否。於道得不退轉否。五年之別。不與萬法為侶底公案。還曾蹋著否。中間蒙住頌。為惠甚感。甞錄去五祖和尚頌。兼貧道亦有二偈。併在葉仲嘉處。轉呈。略不聞音耗。今再錄去。正如窮漢破衫袖。也不與萬法為侶。捺著頭掀尾舉。西江吸盡鐵船浮。活捉泥牛和角煑。潑天大些子許。君不見二月三月寒食天。桃花杏花落如雨。一口吸盡西江水。栗棘金圈饒得底。解道心空及第歸。此去西天十萬里。居士儻別有生涯。無吝布施。古今公案。其實無他。只要驗人平生參學邪正。知解有無得失。情塵是非。若於言下。一槌擊碎。如虗空裏釘鐵橛子相似。有甚麼依倚處。所以巖頭道。若論戰也。箇箇力在轉處。逐物為下。却物為上。縱有箇入處。須是經大鑪韛。毒手烹鍊。到不疑之地。放身捨命。如獨木橋上脫却一百二十斤擔子。又若傷寒得汗。方名安樂處。徹證大法了然後。盡自己力量。縱有長地。一任展演。讚佛讚祖。呵佛罵祖。終無二語。亦無兩般舌頭。所以道。釋迦彌勒。猶是他奴。畢竟他是阿誰。近世叢林凋弊。邪師頗多。若要參詳。須是自家具擇法眼看。是箇漢方可與語。若只是念僧寶傳林間錄者。泛濫稱長老。雖然如是。他却是有印本子底禪。呵呵。向來台州。皆名山列剎。知識甚眾。莫有咬薑呷醋不具得失底。向異類中來。居士曾一一驗過否。使堂淑人向聞禮拜菩薩。每至百拜方住。何苦行如此。但以口業稱誦。則一念念盡如來。意業思惟。則當處出生。隨處滅盡。身業作禮。則觀身實相。觀佛亦然。等同虗空。無有二相。三業清淨。則根根塵塵。悉皆清淨。但以清淨為本。更愁何處不圜通耶。無事可熟看楞嚴經。當知教意云。見聞如幻翳。三界若空花。聞復翳根除。塵消覺圜靜。又云。初於聞中入流忘所。所既不立。返本還源。則盡聞不住。正念現前。是故蛩吟蟬噪。風動樹搖。廼真見菩薩耳。春序向和。唯萬萬自重。</p>
</div>
<div class='div-other'><a id='mulu30' />
<p class='h2'>答蘇侍郎</p><p>某啟。伏承致政待制侍郎。臨別垂問。古語云。工夫不到不方圜。言語不通非眷屬。所言工夫不到者。非有為有作之功。即無功之功。無功用道。是也。纔起纖毫。佛法世法。識情聞見。知解隔礙。便云不到。但能把得定作得主。坐斷是非關。釋迦自釋迦。彌勒自彌勒。礙我甚麼事來。直教透頂透底。徹骨徹髓。不依倚一物。不與諸塵作對。亦不起凡聖情量。古德云。假饒千聖出頭來。猶在渠儂影中現。且道。渠是阿誰。此語最親切。更是阿誰。不可別有。但恁麼信取。所以古人到此。多不肯指注。恐他學者。誤認昭昭靈靈。驢前馬後。為究竟安樂之地。若果是脚跟下歷落。方寸中洞明。正如楞嚴會上。佛問文殊及諸大眾。十方如來及大菩薩。於其自住三摩地中。見與見緣并所想相。如虗空花。本無所有。此見及緣。元是菩提妙淨明體。云何於中。有是非是。文殊。吾今問汝。如汝文殊更有文殊。唯無文殊。如是。世尊。我真文殊。無是文殊。何以故。若有是者。則二文殊。然我今日非無文殊。於中實無是非二相。此見妙明。與諸空花。亦復如是。到此直須絕體絕用。風吹不入。水灑不著。方得十二時中。行時不見行。坐時不見坐。淨倮倮地。任運騰騰。亦不作佛法道理。老龐云。心空及第歸。是也。趙州道。諸人被十二時使。老僧使得十二時。豈不是坐斷古今舌頭。且作麼生坐斷。但於心無事。無事於心。會得。勢不兩立。即無分別智現前。只如古今言句。滿龍宮盈海藏。有甚麼限量。所以道。直饒脫體會得。猶是教乘中極則事。更須知有教外別傳之旨。信有此事。學禪易脫禪難。既知有拈來便用。何愁佛不解語。更愁何處不方圓。又云。言語不通非眷屬者。蓋為後人不能放身捨命。向懸崖撒手。絕氣息處。急著眼。古德云。若論此事。譬如擲劒揮空。不問及與不及。斯乃空輪無跡。劒刃無虧。故無滯礙。<span class='corr'>但</span>以千句萬句。只作一句看。一句明。千句萬句一時明。一句透。千句萬句一時透。只那透處。佛眼也覰不見。且如世間音聲三昧。至於種種差別法門。麤言細語。鵶鳴鵲噪。風動樹搖。異口同音。權實照用。皆不出此一句。大藏小藏。亦詮此也。豈不見。彌陀經云。水鳥樹林皆悉念佛念法念僧。一念無分別。大智現前。如投水海中。如風中鼓橐。且作麼生分別。視之不見。聽之不聞。覓他起滅處。了不可得。蓋色蓋聲。普天帀地。通上徹下。無第二見。無第二人。無第二念。剎剎塵塵。故非外物。是以。羣靈一源。假名為佛。體竭形消而不變。金流朴散而常存。只那常存底。也不消得。何故。金屑雖貴。落眼成翳。佛法雖妙。存之成病。馬大師云。不是心不是佛不是物。是箇甚麼。說了也。還我金剛王寶劒來。德山云。毫氂繫念。三塗業因。瞥爾情生。萬劫羈鎻。但盡凡情。別無聖量。凡情盡處。聖量現前。又云。毫氂有差。天地懸隔。欲得現前。莫存順逆。此乃禪家流作用省力處。且如白雲端和尚。頌雲門北斗藏身云。五陵公子遊花慣。未第貧儒自古多。冷地看他人富貴。等閑無奈幞頭何。看他具大機大用處。多少脫略。何曾著他北斗藏身處來。又雪竇在大陽玄禪師會下。為客司。因與僧夜話。至趙州栢樹子因緣。爭辨不<span class='corr'>已</span>。有行者立傍失笑。客退。乃問何得笑耶。行者云。笑知客有定古今之辨。無定古今之眼。雪竇云。汝作麼生會趙州意。行者以偈答之。一兔橫身當古路。蒼鷹纔見便生擒。後來獵犬無靈性。空向枯樁舊處尋。雪竇大驚。遂與之為友。後出世住承天。宗和尚是也。看他雖無巧妙。而句意超然。今時禪和子。纔聞人舉。一箇箇肚皮裏。有箇栢樹子。如何得了當去。且如狗子無佛性話。遮僧等閑立箇問端。如向餓虎口裏橫身。趙州只答箇無字。如虗空釘箇鐵橛子相似。至今天下衲僧。無摸[打-丁+索]處。要會麼。只消道箇無。會便會。不會便休。切莫作道理。有不是有。無不是無。只如未問未答以前。道箇甚麼。咄。又恁麼去也。秋風向冷。萬萬珍重。</p>
</div>
<div class='div-other'><a id='mulu31' />
<p class='h2'>答陳判院</p><p>某啟。在家菩薩。要明德山臨濟宗旨。須是他家子孫。如楊岐栗棘蓬金剛圈。吞底吞跳底跳。吞跳得百千萬億箇。更有百千萬億箇在。稍稍放開。則落在第二頭也。緊峭孤巍處。方可把手共行。淘汰鍛鍊。到徹證佛地。猶有佛地障在。此乃確實而言。故非因循。不可只管打葛藤去。亦須將自己真正道眼照破。合作麼生合殺。將知佛法。只如此耶。從上來入聖位者。莫不皆是就人決擇。到用處驚天動地。蓋不肯容易小小了却。山僧恁麼忉忉怛怛。知是為誰家事。數領來書。及偈頌。甚詳學道之志。每相醻酢一句語言。亦不草草。如進一服藥相似。若不深辨端倪。終成戲論。非是等閑。只貴藥病相投。驗蹲坐處。奪執著處。攻偏墜處。截斷命根。令直造大休歇之地。前日領所答書云。某有甚麼過。尚未知在。可急著眼看。若自知非。棒喝也無施處。時暑珍重。</p>
</div>
<div class='div-other'><a id='mulu32' />
<p class='h2'>答陳郎中</p><p>某啟。奉違忽覺一月。企仰不可言諭。冬晴。伏想。齋定宴安。道體萬福。中間介至。承示直閣文翰。啟讀三復。驚喜相仍。真不減晉人風度。豈獨一時之盛哉。但恨未即見矣。賢兄所誦者佛書。又觀二本旨趣。深有造道之理。贓物不捉。自敗了也。然文字禪。不可不學。他日參究<span class='corr'>己</span>事未明。只於教乘中。作箇知解。宗徒義學沙門。有何不可。呵呵。判院居士書中有云。幸無示謗法者。恰如荒草裏。喚出箇焦尾大蟲。直得山僧口挂壁上。然亦未為分外。更須知有向上一路始得。不然。一生在死水裏。只借他人鼻孔出氣去也。賢兄所惠偈頌。足見存誠。前句亦似順水張帆。於義路上。說些人情道理。禪道佛法。豈可人情。又云。跳脫北斗藏身句。北斗藏身。不在義理言句。聰明解會。須是放下從前滿肚皮惡知惡見。妄情執著。佛法世法。朕跡不留。方可入作北斗藏身。乃是雲門直截單提。遮一著子。如箇生鐵鑄就金剛圈栗棘蓬。若情塵不脫。你如何吞跳。昔廬山玉簡林禪師。頌北斗藏身云。北斗藏身為舉揚。法身從此露堂堂。雲門賺殺他家子。直至而今謾度量。你道。過在那裏。五祖戒和尚。乃雲門嫡孫。持此語。問林作偈之意。林舉目視之。戒云。若果如此。雲門不直半文錢。公亦無目去在。後林果失雙目。將知佛法。豈同容易承當。學者多云。山僧語話。不近人情。不是不肯人。只要你參須實參。悟須實悟。見須實見。豈可以實法繫綴人耶。不可草草。此乃入佛階級。透脫生死。安敢自欺。若此不了。空作箇撥無因果漢。後悔何及。要須是悟桶底剔脫。方知道元來不在言句上。亦當自知時節。山僧苦口。為你太聰明靈利。恐蹉過了。到此總用不著。三祖大師云。非思量處。識情難測。纔入思惟。便成剩法。洞山云。言無展事。語不投機。承言者喪。滯句者迷。會得便會。句中無句名活句。句中有句名死句。但參活句。不參死句。活句下薦得。永劫不忘。死句下明得。自救不了。於此明得。也作箇脫灑底道人。豈不快哉。圜悟老師甞云。千句萬句。只是一句。千言萬言。只是一言。山僧又且不然。只而今盡十方虗空。無量妙義。百千法門。只作一句分付。只貴脚蹋實地。初機後學。欲作偈頌。乃神通遊戲邊事。有何不可。但只要本領正當。則一切處撲不破。常向兄弟道。參須參那坐斷天下人舌頭底禪。方為種草。亦多令兄弟。多作偈頌。雖未十成。要他揩磨心識做得了。却與他一槌擊碎。大事明了。偈頌亦不用做。如風吹水自然成紋。學做頌時。先看僧問如何是佛麻三斤。後來大愚頌云。橫眸看梵字。彈舌念真言。吹火長尖觜。柴生滿竈煙。似遮般說話。若非絕情識。安可至此。白雲端師翁。作蠅子透窻頌云。為愛尋光紙上鑽。不能透處幾多難。忽然撞著來時路。始覺從前被眼謾。善知識一言半句。只要利益他人。脫離情識。山僧常問兄弟。有祖<span class='corr'>已</span>來。時人錯會。錯則錯了也。如何免得此過。多下語未有契者。又問。黃蘗示眾云。牛頭禪師。橫說豎說。要且不知向上事。我且問你。如何是向上事。又問。洞山道。見佛見祖。如生冤家相似。始有參學分。你道。佛祖有甚麼過。你若下得遮三轉語。更須還我金剛王寶劒來。此事要須是箇人方可塵中作主。深愧狂言。勿示於外。向寒。千萬加護。</p>
</div>
<div class='div-other'><a id='mulu33' />
<p class='h2'>答上藍乘長老嗣書</p><p>某手白上藍乘長老。自高亭一別。赴宜春光孝道場。聞入院開堂佛事響。合不踰一年。又聞遷席隆興上藍。此乃古聖應化之地。方今叢林凋謝。大法危如累卵。凡稱長老者。於我法中。非為小事。利害損益。盡在其間。若也不明道眼。據曲木牀。但以飲食臥具之安。枉受人天信施。則鐵城有待。寶所無歸。直須痛下鍼錐。為人天解黏去縛。撾塗毒鼓。發劈箭機。轉向上關。明本分事。拈殺活杖子。提王庫寶刀。斷佛祖命根。剗衲僧巴鼻。三玄互唱。五逆聞雷。見處孤危。用處脫略。卷舒出沒。豈籍他緣。以楔出楔。以毒攻毒。等閑向絕氣息處。發出一言半句。覰得破。挨得開。如石上釘鐵橛子相似。誰敢近傍。是故師子遊行。不求伴侶。又若菩薩斷障。如染一綟絲。一染一切染。如斬一綟絲。一斬一切斬。有甚麼共語分。如為方來。挂牌入室。陞座小參。直須放出毒手。快下鋒刃。一時截斷。無令相續。更須揭起腦蓋。倒轉舌頭。滯向尋言者。教他一箇箇覓起滅。蹲坐處不得。始有自由分。然後。拈東家鉢盂。喫西家粥飯。用自己錢。本使他人利息。打殺有甚麼過。遇境逢緣。倒使司農正印。與從上佛祖。抗戾而行。你且道。是甚麼火色。老僧每於著衣喫飯外。當行此一路。既稱長老。作住山人。當以續佛慧命為己任。不可少時自怠。況江西湖南。古今列剎相望。乃佛祖典刑去處。向閙市裏孤店頭。撥著一箇半箇。作吾家種草。豈徒然哉。會下辦事兄弟。當觀其根器淺深。任其院事。則道義人情。總在裏許。汝從我遊。凡三移住山。必深明此意。幸在勉旃。更不多及。雲禪人來下書。煎點禮數。一一如法。老僧晚歸都下。住山。　宣詔不時撥冗作此坐夏在。即想體用輕安。法衣拄杖拂子。各一事付去為信。希檢收。南北相望。雲山萬疊。勝集未期。切宜順序。為法為人。多多保重。</p>
</div>
<div class='div-other'><a id='mulu34' />
<p class='h2'>答資德本長老嗣書</p><p>文上人來。收書并信香等。如數領訖。承開法以來。中外響順。且喜且慰。夫稱善知識者。脫珍御服。著弊垢衣。入八邪林。住三惡道。向刀山劒樹上。㧞舌犂耕鑊湯鑪炭中。敲枷打鎻。見天下衲僧。如生冤家。與從上佛祖。共相抗戾。綿綿絕滲漏。密密不通風。鑑在機先。言非句下。便是德山臨濟雲門趙州。向未屙<span class='corr'>已</span>前。一覰便透。<span class='corr'>已</span>是鈍置他巖頭了也。你道。遮般漢還有作佛分也無。正令若行。佛殿裏荊榛萬尋。法堂前草深一丈。凡為人天。提持宗眼。未開口時拶出。無進步處。挨開脫體。現成擬議。則生荊棘。要你放毒手下鋒刃。似鶻提鳩鷹拏燕雀。斷命喪軀。不留朕跡。截處更捷。淨盡無餘。纔涉思惟。即成剩法。直饒總不恁麼。更須換却舌頭始得。汝久從我遊。挨拶出沒。星電交馳。如珠走盤。了無住著。是謂大解脫法。今既住山。當以續佛慧命為務。方今邪法熾然。驚羣敵勝處。以金剛眼睛。吞爍羣像。佛法世法。影跡不留。凡挂牌入室。如汲井泉。日汲日新。初無間斷。接物利生。不出此也。老僧。四十年。凡十三處住山。以此為<span class='corr'>己</span>職。當在勉旃。法衣一頂。拂子一枝。北果等。以表信耳。時中為法珍重。</p>
</div>
<div class='div-other'><a id='mulu35' />
<p class='h2'>法語示禪人</p><p>探玄上士。直須向未舉<span class='corr'>已</span>前。一覰百雜碎。圜陀陀活鱍鱍底。不要須知別有穩身處始得。只今目前。山連水水連山。屈曲千差。交光萬狀。如何得遮冤家脫離眼前去。要且心不是心。佛不是佛。物不是物。還我金剛王寶劒來。所以道。金屑雖貴。落眼成翳。佛法雖妙。存之成病。動即影響。覺即冰生。不動不覺。死水裏討甚麼活路。三十年後。莫言不道。</p>
<p>現成公案。無事不辦。纔涉思惟。即成剩法。擊石火閃電光。挨拶出沒。早是鈍置佗了也。那堪分賓生。存義路。說心性。立玄妙。盡是生死根本。於道則遠之遠矣。直饒向七佛<span class='corr'>已</span>前威音那畔。玄會得去。總未出得窠窟在。有般漢。纔聞人恁麼舉便道。用出作甚麼。我也知你脚跟下。五色線未斷。我且問你。東勝身洲打鼓。南贍部洲喫茶。西瞿耶尼唱歌。北鬱單越接拍。是甚麼人分上事。若也不會。於喫粥喫飯開單展鉢處。亦須子細自點檢看。</p>
<p>風從虎。雲從龍。衲僧拄杖子。放收在我。誰敢喚作拄杖子。須是著著有出身之路。終不受別人處分。豈不見。圜悟先師。參五祖和尚。常云。我常不肯五祖。五祖常不肯我。何故。父子若相肯。埋沒宗風。假饒千聖出頭。猶在渠儂影裏。會便會去。更莫躊蹰。若也不會。切忌胡思亂量。孟八郎漢。有處著你在。</p>
<p>心生法生。心亦不存。心滅法滅。法亦不立。不存不立。荊棘參天。不立不存。髑髏徧地。若能指穢邦為淨土。呼地獄作天堂。糞掃堆頭。現丈六金身。蝦蟇口裏。演一大藏教。似遮般見解。你且道。還有作佛分也無。若能轉位回機。移星換斗。逞通天作略。用跨海神機。終不向惡水坑頭。葛藤堆裏著到。要須知有不露風骨底一著。耳聽則聾。眼見則瞎。三世諸佛不奈何。歷代宗師提不起。天下衲僧。無出氣處。豈不見。德山示眾云。我宗無語句。亦無一法與人。而今抖擻屎膓。一時與你說了也。所以道。金剛圈栗棘蓬。只許人用。不許人說。說底用不得。用底說不得。不說不用。如何通信。若作佛法禪道會。則眉鬚墮落。</p>
<p>禪非意想。道絕功勳。非意想不是禪。絕功勳亦非道。當恁麼時。向甚處著到。截斷意根。如何分別。不落心識。如何近傍。纔入陰界。<span class='corr'>已</span>是隔生了也。直須蓋天蓋地了。無佛見法見。刀山劒樹上拈來。鑊湯鑪炭裏受用。但恁麼信取。自然步步脚蹋實地。把得定作得主。逐物却物。布置臨時。向上轉去。佛魔削跡。海嶽逃形。向下轉來。僧是僧俗是俗。超聞見絕依倚。等閑向騎聲蓋色。敵勝驚羣處。急著眼看。豈不見。古德云。俊狗不露牙。擬不擬便著。近來學者。不明自<span class='corr'>己</span>。彊說禪宗。一向掠虗。臘月三十日。閻老子未放你在。</p>
<p>圜機普應。鑒在機先。鑒則且置。應後如何。若不闊著步急著眼。墮在死水裏。永無出期。若能回身顧影。<span class='corr'>已</span>是鈍置了也。恁麼說話。還覺舌頭拖地也無。所以楞伽。佛語心為宗。無門為法門。一切世間。差別語言。世出世間。總是大解脫三昧。豈不是佛語。但以心為宗。更愁何處不圜通。何處不是自<span class='corr'>己</span>。若也便恁麼領略去。我早知你作實法會了也。具爍迦羅眼底。試辨看。</p>
<p>學佛上士。先要參透法身。透得法身。方解作主。且如何是法身。天不能盖。地不能載。日月不能照。虗空不能容。猶在法身量邊走。燈龍露柱。香爐淨缾。山河大地。要且不是法身。南斗七北斗八。盡是見神見鬼。說底用不得。用底說不得。而今和座盤掇與你了也。作麼生用。作麼生說。若也一舉便明。一擊便透。一屙便了。痛領將去。三十年後。却來打殺老僧。</p>
<p>大解脫人。具大根器。離見聞超情識。於日用中急著眼看。斷知無上妙道。不在日用處著到。如疾雷破山。於一念未萌<span class='corr'>已</span>前。識得破佛及眾生。也無著處。須是實證實悟。方可向千聖頂[寧*頁]上獨行。却於異類中插脚。更有甚麼佛法禪道。水一滴也無到你口裏。軟似南賓鐵。硬似兜羅綿。便是千手大悲。也無你摸[打-丁+索]處。不見。白雲端和尚道。無摸[打-丁+索]處病難。除放下蛇頭捋虎鬚。今日為君通一線。好看月上長珊瑚。白雲恁麼說話。亦能殺人。亦能活人。三十年後。不得錯舉。</p>
<p>法寂滅相。豈在言詮。上人截却舌頭。山僧口挂壁上。還我寂滅相來。把得定作得主。過境逢緣。自解轉轆轆。挨得開插得脚。因邪打正。何處不風流。蓋天蓋地。不從人得。見聞不昧。聲色純真。內外中間。了無干涉。向甚處著眼。所以道。撥塵見佛。佛亦是塵。非佛非塵。是甚麼面目。豈不見。古德云。張弓架箭魚遊網。物外捿神鳥入籠。生殺盡時蠶作繭。如何透得此三重。我且問你。臨濟無位真人。向甚麼處去也。有般垛跟漢。一味守古塚。求托生處不得。自救尚不了。如何更為人。要會麼。龍門無宿客。大海不停屍。</p>
<p>行脚高士。若無靈骨。眼不識人。又不遇真正宗師與之開鑿。撞入骨董袋。或三百或二百聚徒處。打野呵。說野話。論心性講禪道。抑揚古今。喚作佛法。以為法要。正是毀謗大乘。作地獄種。如稻麻竹葦。是謂可憐愍者。吾道衰矣。達磨西來之意。恐不如此。殊不知。掩室杜辭。盡是注脚。德山棒臨濟喝。亦是下文。更有一般無孔鐵槌。但云。了了常知。如如獨照。正是鬼窟裏活計。道我參禪。我且問你。如何是禪。朝放三千。暮放八百。且喜沒干涉。是故教云。多聞無智慧。譬如人身牛。汝但於下脚不得處。急著眼看。上不見天。下不見地。中不見人。是箇甚麼。若也不會。吾不如汝。</p>
<p>忠臣不畏死。故能立天下之大功。勇士不顧生。故能立天下之大名。是以。衲僧家因行掉臂。遇便登舟。七事隨身。八面受敵。如水入水。似金博金。無第二見。無第二念。若也愛<span class='corr'>己</span>之愛。不愛彼之所愛。非大慈也。若也親<span class='corr'>己</span>之親。不親佗之所親。非大悲也。是故。入[廓-享+墨]垂手。具大慈悲。以利生接物為先。假使銕輪磨頂。終無退失。所以等空云。禪即是動。不動不禪。是無生禪。你平日參底禪。學底道。不出此也。更有末上一著。如王澹交雨打帛石相以。而今與你一筆勾下。終無兩箇舌頭。宜自知之。</p>
<p>夫學佛者。先當以大願力。破除業種。然後知因果懼罪福。迥絕諸緣。休息萬慮。善念惡念。不入思惟。佛法世法。了無記憶。放捨身心。到大休歇之地。如萬丈懸崖撒手。等同虗空。亦不起生死妄念分別之相。纔有一絲毫頭見<span class='corr'>刺</span>。以智慧劒。和聲截斷。無令相續。終不肯向光影裏著到。甘處下流。不被諸境所惑。不與諸緣作對。聞禪與道。毒箭攢心。得失是非。如鏡照像。鏡若不存。像歸何所。看看。破草鞵泥彈子。半文也不直。古今盡力提持處。亦不假多。直下省力無如。龐居士問馬祖。不與萬法為侶者。是甚麼人。馬祖云。待汝一口吸盡西江水。則向汝道。末後契證了。只言心空及第歸。且如心空及第歸底。是何宗旨。更是阿誰。是故佛祖道。妙體用全真。不立階梯。本來如是。若能的磪堅守。情盡見除。到命根斷處。終無兩箇舌頭。說底用底。了無干涉。饒你綿裹稱鎚。我則石人腰帶。若具大丈夫志氣底。然不肯向別人口邊。覓涎唾喫。是故。名為無上妙道。豈不見。德山投機於龍潭。言下乃云。我從今日去。更不疑天下老和尚舌頭。山僧當時若見。只向佗道。咄咄。我更要你作佛在。且道。佛作麼生做。乍可粉骨碎身。終不瞎佗眼目。</p>
<p>學道如學射。久久自中的。一句透天關。萬機俱喪跡。只那喪跡處。咬定牙關。痛領將去。何難之有哉。只恐力不及志不堅。透不盡見不徹。飜入骨董袋裏。卒未能了得。速須退步自看。乃大丈夫事。有若關王陣前。不見顏良頭。終不肯住。要在脚跟正當。立處孤危。方能抵敵死生。若滯聞見。縱饒隨口便道得出來。也只是聞見。離却聞見。便作主宰不得。纔涉思惟。又成剩法。如何得絕氣息去。只為大法不明。被十二時使。隨物流轉。是故。邪說正說無佗。要你當下佛法念斷。善惡思亡。當知德山臨濟。無下脚處。棒喝交馳。總在門外。黃面老子說底大藏小藏不是。敲牀豎拂不是。山僧與上座不是。不是亦不是。如王澹交詠雨詩。唯有庭前擣帛石。一點入不得。直須向佛祖未生<span class='corr'>已</span>前。自家著些精彩。一覰便透。如水投海。如風鼓橐。心雖不住。念亦無差。心念俱非。了無分別。無分別底。復是阿誰。若會喫飯著衣。自合知時及節。更有甚餘地。著鞭於古人之前。自在敲枷打鎖。獨掇單提。從上佛祖。天下衲僧。鼻孔眼睛。一穿穿却。何所往而不利耶。</p>
<p>參禪學道。只貴眼正。亦須遇人。不然則墮在業識堆裏。菽麥不分。未免骨董。有如百尺竿頭進步。萬仞崖前插脚。若恁麼會。早知你蹉過了也。當知是知。當如是見。此乃是作佛樣子。豈不見。蒙山惠明道人。逐老盧至大庾嶺頭。老盧置衣於地。蒙山盡力提之不動。乃悔過曰。某甲為佛法來。不為衣來。盧云。汝既如是。當於盤陀石上。攝心<span class='corr'>斂</span>念。不思善不思惡。正恁麼時。那箇是你本來面目。蒙山忽然有省。起來禮拜。乃云。佛法只如此耶。更有深密處在。盧云。密在汝處。我若向你道。則不密也。於是碓觜生花。毒蛇開眼。是你諸人。向甚處著到。若作佛法會。入地獄如箭。</p>
</div>
<div class='div-other'><a id='mulu36' />
<p class='h2'>示日本國覺阿</p><p>日本覺阿禪人。泛海而來。參究達磨正宗。相從日久。執論不<span class='corr'>已</span>。至金牛作舞處。似信不信。以後令往諸方遊禮。自江北回至金山。聞擊法鼓。乃高聲云。靈隱禪師。打我一拳。從此知解釋然。如桶底脫。却回入室。卷舒出沒。星電交馳。父不識子。子不識父。佛法禪道。了不可得。等閑拶出一言半句。鐵壁銀山。誰敢近傍。恰如孫武子用兵。如珠走盤。如盤走珠。了無住著。截斷葛藤。趯飜窠臼。方知飯是米做。一日老僧舉拳示之。乃云。喚作拳頭。眉鬚墮落。不喚作拳頭。入地獄如箭。阿云。請師放下。老僧云。放下了也。你試道看。阿云。衲僧腦後底。老僧云。是甚麼。阿喝一聲便出。信知此道不在語言。不從佗得。當自知之。汝歸本國。流通大法。續佛慧命。佛佛授手。燈燈相傳。臨濟正宗。單提獨掇。末後一句。始到牢關。在汝一人全身擔荷。因其告別。重說偈言。</p>
<p>參透西來鼻祖禪。乘時東去廣流傳。鑊湯鑪炭隨緣入。劒樹刀山自在攀。教海義天休更問。龍宮寶藏豈能詮。飜身師子通塗妙。活捉魔王鼻孔穿。</p>
</div></div>
<div class='div-other'><a id='mulu37' />
<p class='h1'>機緣</p><p>師一日指面前花問僧。喚作佛草料現成。喚作畜生口作人語。當恁麼時。參學眼在甚麼處。僧無語。自代云。五嶽四瀆。名山大川。</p>
<p>師問僧。三門頭寸草不生。佛殿裏如何得入。僧無語。自代云。光剃頭淨洗鉢。</p>
<p>師因在病問僧。老僧昨夜火星出宮。至今因甚屙屎不出。僧云。老老大大。向東司裏作活計。師云。承言須會宗。勿自立規矩。你既不識語。如何亂統。即時逐出。自代云。摩竭陀國親行此令。</p>
<p>師問僧。一大藏教是惡口。如何是你本身盧舍那。僧無語。自代云。阿耨達池深四十丈。闊四十丈。</p>
<p>師一日因書記維那相爭來投。師揭牓云。書記維那行令不正。老僧罰油。行者喫棒。令二人下語。維那云。難逃智鑑。師云。不是不是。二人俱逐出。</p>
<p>師因僧入室。起身問云。更不著布裩相見。僧叉手近前云。今日親見瞎堂。師呵呵大笑。僧云。伎量<span class='corr'>已</span>盡。師撫掌一下。</p>
<p>師問僧。蹋斷石橋時如何。僧無語。自代云。因齋慶懺。</p>
<p>師問僧。有祖以來。多少時人錯會。錯則錯了也。如何免得此過。僧無語。自代云。罪不重科。</p>
<p>師因淨慈先馳通書。師問云。你長老甚處人。馳云。和尚大似不相識。師云。你是甚處人。馳云。弊鄉越州。師云。猛虎不食伏肉。</p>
<p>師坐次。因頭帽脫落。問僧。既是頭帽。因甚却在地上。僧拈起過與師。師接云。也是奴兒婢子。僧無語。師打一掌云。果然。</p>
<p>師一日陞堂鳴鼓。師在帳裏坐。侍者尋師不見。師撥開帳云。只在遮裏。因甚不見。侍者無語。自代云。大斧斫三門。</p>
<p>師因維那來報迎佛。師云。迎甚麼佛。那云。見在佛。師云。作麼生迎。維那問訊。叉手而立。師云。不是遮箇道理。那云。却請和尚道。師云。椎牛攂鼓。維那禮拜而出。</p>
<p>師因官人問多寶寺僧。既是多寶。為甚却窮。僧無語。自代云。立處太高。</p>
<p>師問僧。你是甚院僧。僧云。天宮院。師云。既是天宮院。為甚兩脚蹋地。僧無語。自代云。爭怪得我。</p>
<p>師問僧。大雨時行時如何。僧云普。師云。三世如來向甚處去。僧云。三門外。師豎起拂子云。過。</p>
<p>師問僧。天晴雨下時如何。僧云。一箭兩垛。師云。貴買不如賤賣。僧無語。師便打云。掠虗漢。</p>
</div>
<p class='juan'>佛海瞎堂禪師語錄卷第三</p>
</div><!-- end of div[@id='body'] -->
</body></html>