<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>瞎堂慧遠禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu38' />佛海瞎堂禪師語錄卷第四</p>
<div class='div-other'><a id='mulu39' />
<p class='h1'>頌古</p><p style="margin-left:1em">世尊未離兜率。<span class='corr'>已</span>降王宮。未出母胎。度人<span class='corr'>已</span>畢。</p>
<p>未離兜率降王宮。便就刀山入鑊湯。等閑擒下白拈賊。滿眼俱為敗露贓。</p>
<p style="margin-left:1em">世尊初生。一手指天。一手指地云。天上天下唯我獨尊。</p>
<p>毗藍園裏喪佳聲。分手徒勞布惡名。果是一文偷不得。至今虗作不良人。</p>
<p style="margin-left:1em">世尊拈花。</p>
<p>十萬眾前無出路。冬瓜印子印何人。迦葉只因曾冷笑。至今陷在涅槃城。</p>
<p style="margin-left:1em">百丈再參馬祖。</p>
<p>家常待客勸三盃。鴆酒不消喫一盞。當時裂破夜叉頭。頂門突出醯羅眼。</p>
<p style="margin-left:1em">趙州勘婆。</p>
<p>纔拈折箭斷弦弓。隨手雙鵰落碧空。打鼓看來君不見。萬年松在祝融峯。</p>
<p style="margin-left:1em">青州布衫。</p>
<p>馬面驢腮無處雪。海竭山摧天地裂。老古錐太孤絕。龜毛拂去眼中塵。兔角杖敲空裏月。</p>
<p style="margin-left:1em">瑞巖主人翁。</p>
<p>時臨孤島畔。拭目望蓬萊。空山無人處。水流花自開。</p>
<p style="margin-left:1em">夾山境。</p>
<p><span class='corr'>陝</span>府鐵牛口門窄。嘉州大像耳輪長。驚起暮天沙上雁。海門斜去兩三行。</p>
<p style="margin-left:1em">靈雲見桃花。</p>
<p>咄咄瞎驢趂大隊。眨上眉毛佛不會。白雲斷處是青山。行人更在青山外。</p>
<p style="margin-left:1em">正法眼藏瞎驢邊滅。</p>
<p>濃雲潑墨半遮山。碎雨跳珠亂入船。卷地風來忽吹散。望湖樓下水如天。</p>
<p style="margin-left:1em">德山托鉢。</p>
<p>參天白刃赤身挨。李順王均破草鞵。德山智量過君子。活捉生擒立地埋。</p>
<p style="margin-left:1em">即心即佛非心非佛不是心不是佛不是物。</p>
<p>梵志有錢時。能肥又能白。梵志無錢時。能瘦又能黑。十字街頭立。被人喚作賊。</p>
<p style="margin-left:1em">日面佛月面佛。</p>
<p>尊位如何。澄潭影裏探秋波。日面月面。鐵眼銅睛安可辨。君不見。一聲霹靂兮霧罩長空。千眼頓開兮雲收嶽面。還見馬師麼。病在膏肓。切須忌口。</p>
<p style="margin-left:1em">風穴在郢州衙內陞堂云。祖師心印狀似鐵牛之機。去即印住。住即印破。只如不去不住。印即是不印即是。時盧陂長老出眾云。某甲有鐵牛之機。請師不搭印。穴云。慣釣鯨鯢沈巨浸。却嗟蛙步[馬*展]泥沙。陂佇思。穴便喝云。長老何不進語。陂擬議。穴便打云。長老記得話頭麼。陂擬開口。穴又打。牧主云。佛法與王法一般。穴云。見箇甚麼。牧云。當斷不斷返招其亂。</p>
<p>搏風展翅拏滄海。直取龍吞也大奇。八臂那吒攔得住。和聲撲碎五須彌。風前截斷。句後全提。高出祖師三要印。不落雲門第一機。噫。盧陂盧陂。</p>
<p style="margin-left:1em">僧問馬祖。離四句絕百非。請師直指西來意。祖云。我今日勞倦。問取智藏去。僧問智藏。藏云。我今日頭痛。問取海兄去。僧問海。海云。我到遮裏却不會。僧舉似祖。祖云。藏頭白。海頭黑。</p>
<p>短帽輕衫宮樣窄。舞徧胡笳十八拍。曲罷酒闌猶未歸。歸來月色和雲白。</p>
<p style="margin-left:1em">婆子偷趙州笋。</p>
<p>去若丘山重。來如一羽輕。去來無別路。傾蓋白頭新。</p>
<p style="margin-left:1em">雪峯古㵎寒泉。</p>
<p>唱拍相隨特地新。舞衣歌版不須呈。雲間獨有簫韶曲。未肯流傳取次人。</p>
<p style="margin-left:1em">定上座問臨濟佛法大意。</p>
<p>案頭獲敕令行時。閫外全提殺活機。回首華山孤頂望。巨靈神亦竪降旗。</p>
<p style="margin-left:1em">龐居士問馬祖。不昧本來人。請師高著眼。祖直下覰。士云。一種沒絃琴。唯師彈得妙。祖直上覰。士禮拜。祖歸方丈。士隨後云。適來弄巧成拙。</p>
<p>率陀天上飜筋斗。鄷畢羅都汩碖眠。醉後歸來明月夜。笙歌引入畵堂前。</p>
<p style="margin-left:1em">不是風動不是幡動。</p>
<p>不是風幡動。亦非仁者心。自從胡亂後。淈[泳-永+盾]到而今。</p>
<p style="margin-left:1em">楚王城畔汝水東流。</p>
<p>楚王城畔水東流。獨脚山魈趯氣毬。貪看六么花十八。不知船子下揚州。</p>
<p style="margin-left:1em">歸宗因小師來辭。宗問。甚處去。僧云。諸方學五味禪去。宗云。我遮裏有一味禪。小師云。如何是和尚一味禪。宗便打。小師云。會也會也。宗云。道道。小師擬開口。宗又打。</p>
<p>神仙秘訣妙難傳。禿頂脩羅打左拳。半夜歸來無覓處。忍飢高臥飯籮邊。</p>
<p style="margin-left:1em">僧問睦州。以一重去一重即不問。不以一重去一重時如何。州云。昨日栽茄子。今日種冬瓜。</p>
<p>登壇道士羽衣輕。呪力雖窮法轉新。拇指破開天地暗。蛇頭攧落鬼神驚。</p>
<p style="margin-left:1em">百丈問趙州。近離甚處。州云南泉。丈云。南泉有何言句。州云。未得之人。直須悄然。丈便喝。州作怕勢。丈云。大好悄然。州乃作舞而去。</p>
<p>門裏有門外有。不作嚴平犯牛斗。師子嚬呻野犴鳴。抉出离婁眼裏筋。伸一手縮一手。重陽決定九月九。相喚相呼獨自歸。赤骨貧窮露雙肘。</p>
<p style="margin-left:1em">雪峯問僧。甚處來。僧云。浙中來。峯云。船來陸來。僧云。二途不涉。峯云。爭得到遮裏。僧云。有甚隔礙。峯打趂出。僧十年後再來。峯問。甚處來。僧云。湖南來。峯云。與此間相去多少。僧云。不隔。峯豎起拂云。還隔遮箇麼。僧云。若隔則不到也。峯又打趂出。僧後住。凡見人便罵雪峯。一日有同行聞特去問。兄到雪峯。有何言句。便如此罵佗。僧舉前話。被同行詬叱。與佗說破。僧當時悲泣。常夜中焚香。遙禮雪峯。</p>
<p>膏肓未必兩邊尋。好是良醫雙下鍼。死活不能全忌口。喪車背後念觀音。</p>
<p style="margin-left:1em">世尊因調達謗佛。生身入地獄。遂令阿難傳問。你在地獄中安不。云我雖在地獄。如三禪天樂。佛又令阿難問。你還求出不。云我待世尊來便出。阿難云。佛是三界大師。豈有入地獄分。云佛既無入地獄分。我豈有出地獄分。</p>
<p>父嚴子逆事猶乖。宣德樓前問李差。斷頭剖腹從輕斷。直待還魂合處埋。</p>
<p style="margin-left:1em">雲蓋問石霜。萬戶俱閉即不問。萬戶俱開時如何。霜云。堂中事作麼生。蓋云。無人接得渠。霜云。道則太殺道。只道得八成。蓋云。却請和尚道。霜云。無人識得渠。</p>
<p>汲水佳人立曉風。青絲放盡轆轤空。銀缾觸破紅糚面。零落桃花滿井紅。</p>
<p style="margin-left:1em">谷山問秀谿。聲色純真。如何是道。谿云。亂道作麼。山却從東過西立。谿云。若不恁麼即禍事也。山却從西過東立。谿下禪牀。谷山搊住云。聲色純真事作麼生。谿便掌。山云。十年後要箇人下茶也無。谿云。要谷山作甚麼。山呵呵大笑。</p>
<p>兩陣交鋒笑似瞋。雙眉倒卓眼生筋。谿山雲月誰為侶。南北東西絕近隣。</p>
<p style="margin-left:1em">外道問佛。</p>
<p>不問有言無言。說甚見影見鞭。露柱口挂壁上。燈籠倒退三千。</p>
<p style="margin-left:1em">女子出定。</p>
<p>塞破太虗空。關津更不通。文殊與網明。自西還自東。眉間㧞劒頻相顧。女子瞿曇立下風。</p>
<p style="margin-left:1em">倒却門前剎竿著。</p>
<p>等閑饒舌話金襴。便與當頭倒剎竿。從此天倫轉無義。冷光猶自逼人寒。</p>
<p style="margin-left:1em">北斗裏藏身。</p>
<p>韶陽一擊最新奇。閙市門頭直面提。倒嶽傾湫全正令。電光石火去難追。</p>
<p style="margin-left:1em">洞山訪隱山。</p>
<p>眼目高低鼻孔橫。淺深輕重不多爭。蠓䗈蠆上挨肩入。鸑鷟牙根借路行。便把長河攪酥酪。敢將粟柄作禾莖。後山未是潛身處。出沒任佗鳥兔更。</p>
<p style="margin-left:1em">三角示眾云。若論此事。眨上眉毛。早<span class='corr'>已</span>蹉過。麻谷出云。蹉過即不問。如何是此事。角云。蹉過。谷掀倒禪牀。角便打。</p>
<p>霧卷雲收。雷犇電爍。眼暗耳聾。此錯彼錯。錯不錯何處著。去兮住兮大怱怱。寂兮寥兮活鱍鱍。</p>
<p style="margin-left:1em">南泉斬猫兒。</p>
<p>饒君舌拄梵天。我也令行一半。趙州頭戴草鞵。也是新繁轢鑽。</p>
<p style="margin-left:1em">狗子無佛性。</p>
<p>趙州狗子無佛性。石牛不怕師子吼。午夜雲騰浪接天。海門一陣狂風掃。茫茫大地參玄人。眼裏無筋一世貧。掣電機關何處討。頭角崢嶸出荒草。</p>
<p style="margin-left:1em">西睦和尚喚侍者。者應諾。睦云。更深夜靜。共伊商量去。</p>
<p>更深夜靜好商量。携手相將入醉鄉。姹女<span class='corr'>已</span>歸霄漢去。獃郎何事守空房。</p>
<p style="margin-left:1em">臨濟無位真人。</p>
<p>無位真人赤肉團。電機旋掣走珠盤。金剛正眼泥彈子。烈燄光中側足看。</p>
<p style="margin-left:1em">鏡清問僧。門外甚麼聲。僧云。雨滴聲。清云。眾生顛倒。迷<span class='corr'>己</span>逐物。僧云。某甲只恁麼。和尚又如何。清云。洎不迷己。僧云。洎不迷己。意作麼生。清云。出身猶可易。脫體道應難。</p>
<p>門外雨滴聲。家和萬事成。歸來無一物。令人憶鏡清。</p>
<p style="margin-left:1em">玄沙因僧來作禮。沙云。因我得禮汝。</p>
<p>因我得禮汝。乾坤粟粒許。若要除三害。無過問周處。</p>
<p style="margin-left:1em">蜆子和尚。久參雪峯。晦跡古廟。白日撈蝦蜆充齋。夜向紙錢堆宿。淨華嚴疑之。先入紙錢中坐。蜆子夜歸。遂撥開紙堆。問云。如何是祖師西來意。蜆云。神前酒臺盤。淨再拜謝之。</p>
<p>神前撥帳問西來。直截當機指酒臺。赤體袒肩頭面禮。禍從天降不生災。</p>
<p style="margin-left:1em">慈明室中。置水一盆。橫劒在上。盆下有草鞵一緉。</p>
<p>暑往寒來春復秋。夕陽西去水東流。將軍戰馬今何在。野草閑花滿地愁。</p>
<p style="margin-left:1em">華嚴經普眼不見普賢。</p>
<p>飄飄一鴈落寒空。步步追空覓鴈蹤。蹋破草鞵跟<span class='corr'>已</span>斷。巍然獨坐大雄峯。</p>
</div>
<div class='div-other'><a id='mulu40' />
<p class='h1'>讚佛祖</p>
<div class='div-other'><a id='mulu41' />
<p class='h2'>釋迦出山相</p><p>大哉釋迦文。福聚海無量。此地少朱砂。赤土以為上。我今稽首禮讚揚。留與人天作牓樣<span class='note-inline'>(咄)</span>。</p>
</div>
<div class='div-other'><a id='mulu42' />
<p class='h2'>觀音大士</p><p>大哉觀世音。功德不思議。來說是非人。是非人便是。</p>
</div>
<div class='div-other'><a id='mulu43' />
<p class='h2'>布袋和尚。恭依</p></div>
<div class='div-other'><a id='mulu44' />
<p class='h2'>聖上韻</p><p>布袋挨開。猿啼曉月。海嶽逃形。佛魔路絕。列列挈挈。翹翹傑傑。大機兮棒打不回頭。大用兮利劒流鮮血。別別出海崑崙頭戴雪。</p>
</div>
<div class='div-other'><a id='mulu45' />
<p class='h2'>誌公和尚</p><p>一據獨龍岡。三朝揚聖化。擘破老面皮。索盡遼天價。當時誤殺張僧繇。誰料而今轉更遙。描不成畵不就三箇骰兒拋十九。一段風光何處有。曲尺翦刀并掃箒。</p>
</div>
<div class='div-other'><a id='mulu46' />
<p class='h2'>維摩居士<span class='note-inline'>(趙觀使請讚)</span></p><p>到處毀僧罵佛。知佗有官無官。善現屢遭呵責。瞿曇也被熱謾。只有文殊不肯。喫氣出來理問。遮漢自知無理。當時口似磉盤。</p>
</div>
<div class='div-other'><a id='mulu47' />
<p class='h2'>金華聖者</p><p>禦兵戈刀斧不能。斫經大劫水火不能著。姊夫小舅有來由。佛面猪頭何處求。二百年來龜嶺下。三山依舊水東流。</p>
</div>
<div class='div-other'><a id='mulu48' />
<p class='h2'>達磨祖師</p><p>不是梁皇勘過。肯來少室冷坐。累佗二祖失心。被人喚作達磨。</p>
</div>
<div class='div-other'><a id='mulu49' />
<p class='h2'>鹽官和尚</p><p>老倒放不會事。扇破覓犀牛兒。尚有遺風餘烈。[口*癹]吒噠哩嚤呢。</p>
</div>
<div class='div-other'><a id='mulu50' />
<p class='h2'>雪峯和尚</p><p>三回訪道投子。九度親到洞山。末後最初非句。從教蓋地蓋天。三箇木毬開鬼眼。無端羈鎻落人間。</p>
</div>
<div class='div-other'><a id='mulu51' />
<p class='h2'>長髭和尚</p><p>突兀神光萬尋。[毯-炎+合][毯-炎+及]髭鬚百結。聲冤瑞應峯前。解道紅鑪片雪。我今稽音問行蹤。敢向虗空釘鐵橛。</p>
</div>
<div class='div-other'><a id='mulu52' />
<p class='h2'>臨濟和尚</p><p>吹毛未舉。鮮血淋漓。塗毒纔撾。徧界橫屍。機如劈竹。口似鼓槌。二百年前江西湖南殺人放火。三千里外山東河北奪鼓攙旗。掀飜大海。倒坐須彌。青草步頭行正令。白拈手裏覓便宜。咄咄小廝兒㘞。我且問你瞎底。正法眼分付阿誰。</p>
</div>
<div class='div-other'><a id='mulu53' />
<p class='h2'>雲門大師</p><p>倒著睦州破蒲鞵。橫輥雪峯爛毬子。鴆鳥飛空草不生。毒龍入水魚皆死。單提獨掇驗人關。逆順雙行絕往還。遺烈尚餘風凜凜。至今猶有一斑斑。</p>
</div>
<div class='div-other'><a id='mulu54' />
<p class='h2'>普化和尚</p><p>熱發風狂。趯倒飯牀。挨脚脫漏。倒飜筋斗。壞佗臨濟一生禪。啞却盤山三昧口。有時好未必好。有時惡未必惡。有時把箇破木鐸。大悲院裏趕村齋。直至而今無摸[打-丁+索]。</p>
</div>
<div class='div-other'><a id='mulu55' />
<p class='h2'>木平和尚</p><p>嶽聳淵深。貌古神清。渴有米汁。饌無佳珍。龍牀頭賣弄草鞵兩脚。御舟前突出雲衲半身。舉棹迷源兮閂索<span class='corr'>已</span>露。移舟別水兮眼倒生筋。敢道不勞斤斧。夫是之謂木平。</p>
</div>
<div class='div-other'><a id='mulu56' />
<p class='h2'>船子和尚</p><p>老手當年靠夾山。全機喪盡結深冤。父南子北家何在。撥轉天關地軸飜。</p>
<p>風卷雲天小艇斜。煙波深處作生涯。絲輪掣斷雙關手。抉出驪龍眼裏沙。</p>
</div>
<div class='div-other'><a id='mulu57' />
<p class='h2'>香林遠和尚</p><p>十八年參甚麼禪。雲門奧旨要人傳。驀然合著大石調。斬新臘月火燒山。</p>
</div>
<div class='div-other'><a id='mulu58' />
<p class='h2'>楊岐和尚</p><p>劄楊岐獨脚寨。嚇臨濟小廝兒。栗棘金圈輸貨價。土曠人稀賣與誰。只將破草鞵泥彈子。向十字街頭換得眼睛三百擔。人亦不覺鬼也不知。噫嘻嚱。半夜歸來日卓午。虗空依舊畵娥眉。</p>
</div>
<div class='div-other'><a id='mulu59' />
<p class='h2'>玉泉皓和尚</p><p>倒施逆用。獨掇單提。烏飛兔走。虎驟龍馳。晷運推移兮日南長至。布裩不洗兮無來換替。從教撒土拋沙。自在盌鳴[尸@豕]沸。我今稽首樓至如來。揭諦揭諦波羅揭諦。</p>
</div>
<div class='div-other'><a id='mulu60' />
<p class='h2'>典午和尚<span class='note-inline'>(塗毒巖主請讚)</span></p><p>濯錦之源。怒濤洶湧吞三峽。合浦之淵。巨浪騰空接五湖。奪雙標隨手便擲。攷丹霞復得賢無。顱頂方衣。踞死心席面而飽飲鴆毒。鵰眉象準。造湛堂虎穴而斷命喪軀。徹黃龍三關巴鼻。脫臨濟十世規模。牛頭馬頭出沒。佛病祖病痛除。稽首瞎驢。非橫滅族水無鱗介。巖有塗毒。義斷情忘。親承付囑。</p>
</div>
<div class='div-other'><a id='mulu61' />
<p class='h2'>大慧禪師</p><p>參禪闕典。學佛無功。破楊岐道。滅臨濟宗。直下單提。佛祖不犯令。掣顛掣狂。住雙徑峯。等閑拈却衲僧定命索。將錯就錯。名聞　九重。阿呵呵見也麼。竹篦觸背。失錢遭罪。天道不放還。驪珠絕瑕纇。</p>
</div></div>
<div class='div-other'><a id='mulu62' />
<p class='h1'>偈頌</p>
<div class='div-other'><a id='mulu63' />
<p class='h2'>楞嚴六根</p>
<div class='div-other'><a id='mulu64' />
<p class='h3'>非眼能見</p><p>阿那律陀天眼觀。大千攝入一毫端。掌中謾說菴摩勒。無限蒼生被熱謾。</p>
</div>
<div class='div-other'><a id='mulu65' />
<p class='h3'>無耳能聞</p><p>䟦難陀龍能聽聞。淨名結舌若為論。行到水窮山盡處。虗空依舊塞乾坤。</p>
</div>
<div class='div-other'><a id='mulu66' />
<p class='h3'>無鼻齅香</p><p>殑伽河神非鼻香。貧兒乍富也尋常。蓮河岸上曾遭叱。禍出私門變吉祥。</p>
</div>
<div class='div-other'><a id='mulu67' />
<p class='h3'>異舌知味</p><p>憍梵鉢提知此味。苦澁鹹酸那裏是。一舉如能至梵天。超證如來真實義。</p>
</div>
<div class='div-other'><a id='mulu68' />
<p class='h3'>非身覺觸</p><p>舜若多非身覺觸。閇門塞戶栽荊棘。邈得虗空恰似渠。似渠也是閑相識。</p>
</div>
<div class='div-other'><a id='mulu69' />
<p class='h3'>意根了知</p><p>金色頭蛇意根滅。圓明了知無處雪。草鞵跟斷眼皮橫。善財拄杖生三節。</p>
</div></div>
<div class='div-other'><a id='mulu70' />
<p class='h2'>子湖有狗。上取人頭。中取人心。下取人足</p><p>子湖有狗取人頭。大笑長歌出畵樓。落日斷霞連嶽頂。牧童歸去倒騎牛。</p>
<p>子湖有狗取人心。見說黃河沒底深。華表柱頭留語後。更無消息到如今。</p>
<p>子湖有狗取人足。舞罷饒君三兩曲。玉鐙金鞍挽莫回。夜來依舊蘆花宿。</p>
</div>
<div class='div-other'><a id='mulu71' />
<p class='h2'>瞎堂三句</p><p>我有不入驢耳句。日盈月昃未容呈。出門會得天平錯。未出門先舉向君。</p>
<p>我有截水停輪句。人天路絕信來稀。等閑靠却過頭杖。門裏深沙眼[((嘹-口)-(日/小)+目)*皮]<span class='corr'>眵</span>。</p>
<p>我有和煙釣月句。山摧海竭是生涯。到頭貧富知恩少。收拾歸來總一家。</p>
<p>瞎堂一句分三句。純鋼打就生鐵鑄。半夜烏龜脫殻飛。星羅雲散無尋處。</p>
</div>
<div class='div-other'><a id='mulu72' />
<p class='h2'>四威儀<span class='note-inline'>(一七三五言)</span></p><p>行。日午歸來打八更。荒草裏。結舌話無生。</p>
<p>住。和聲塞斷來時路。斗柄垂。風雲常滿肚。</p>
<p>坐。往來凡聖如推磨。罷休休。相招不肯過。</p>
<p>臥。精進誰知成懶惰。念摩訶。不如還忍餓。</p>
</div>
<div class='div-other'><a id='mulu73' />
<p class='h2'>不顯名大檀越請偈<span class='note-inline'>(五首)</span></p><p>大機圜應脫名模。極目風光滿帝都。昨夜酒樓春洞曉。當頭徹見大毗盧。</p>
<p>逆順機中總是禪。在家不礙出家緣。龐公父子團圞坐。頓覺無生話<span class='corr'>已</span>圜。</p>
<p>單提直指若為參。貝葉靈文滿寶函。無我無人無壽者。塵塵剎剎是瞿曇。</p>
<p>若能轉物即如來。糞掃堆頭正眼開。隨順眾生顛倒見。庶幾隨處顯靈臺。</p>
<p>報應差殊事不同。勞生何用出樊籠。欲知自性天真佛。盡在朝昬一念中。</p>
</div>
<div class='div-other'><a id='mulu74' />
<p class='h2'>答松窻居士</p><p>萬機消爍眼頭空。一點不來誰與同。未問維摩先杜口。如何作得住山翁。</p>
</div>
<div class='div-other'><a id='mulu75' />
<p class='h2'>寄超然居士</p><p>瀫水一言親領略。桐城千里重相聞。節角誵訛斬新句。不知居士與誰論。</p>
</div>
<div class='div-other'><a id='mulu76' />
<p class='h2'>答曾侍郎</p><p>輝天綽地金剛眼。再鍛重烹鐵蒺䔧。脫體頓拋無朕跡。瞎驢從此喪全機。當陽活脫向上路。收放應須濶著步。印泥印水目前觀。日面月面沒回互。脫籠掣轡絕名模。棒喝交馳得也無。不落化門成底事。紫羅帳裏撒真珠。</p>
</div>
<div class='div-other'><a id='mulu77' />
<p class='h2'>寄汪狀元</p><p>全機倒用若為醻。盡法無民未肯休。金馬玉堂留不住。依前屋裏販楊州。</p>
</div>
<div class='div-other'><a id='mulu78' />
<p class='h2'>答葛通判</p><p>醯羅正眼塵中現。列祖玄機格外提。打鼓看來冤未雪。從來赤土畵團箕。</p>
</div>
<div class='div-other'><a id='mulu79' />
<p class='h2'>示李才翁宣教</p><p>吾官學佛幾經秋。夢裏書空醒便休。會得三吳滅門句。也須親到百花洲。</p>
</div>
<div class='div-other'><a id='mulu80' />
<p class='h2'>朱伯可求頌<span class='note-inline'>(并引)</span></p><p style="margin-left:1em">判務無隅居士。道韻超倫。天姿拔萃。忠義貫日月。孝悌通人神。訓子得方。治家有法。於鳳凰山麓先君墓側。剏迎照菴永。延緇侶。用資神道。慧遠乞罷崇先。得旨。自便投老于此。坐席未暖。而應詔冷泉。臨別求語。信筆說偈。</p>
<p>鳳凰山下方求隱。摩竭城中又轉身。星電交馳何處是。旋穖倒用若為陳。居士門高無異說。山僧行處脫根塵。風作伴月為隣。三眼摩醯笑似瞋。佗年䇿杖重傾蓋。抵掌掀眉一笑新。</p>
</div>
<div class='div-other'><a id='mulu81' />
<p class='h2'>錢知縣祈嗣求頌</p><p>明珠在掌猶遺墜。輝玉囊中不失時。幸有觀音玉環手。何勞更誦夢熊詩。</p>
</div>
<div class='div-other'><a id='mulu82' />
<p class='h2'>王知縣求頌<span class='note-inline'>(無一居士)</span></p><p>無一法與人。豈有二種語。居士門牆高。逢人恁麼舉。石梁踏斷眼皮橫。師子遊行無伴侶。</p>
</div>
<div class='div-other'><a id='mulu83' />
<p class='h2'>葛通判請益非心非佛因緣。以偈示之</p><p>即心即佛眉拕地。非佛非心雙眼橫。蝴蝶夢中家萬里。子規枝上月三更。</p>
</div>
<div class='div-other'><a id='mulu84' />
<p class='h2'>李撫幹牧牛圖</p><p>道是溈山水牯牛。輸佗黑子却贏籌。不是溈山水牯牛。贏佗白子却輸籌。黑白未分頭角露。輸贏不是遮頭。牛繩<span class='corr'>已</span>斷鼻無鉤。掉尾昂頭得自由。雲山無限青青草。香水和煙細細流。飢時放。飽時收。臨風轟起一聲笛。回首家山萬事休。</p>
</div>
<div class='div-other'><a id='mulu85' />
<p class='h2'>和石解元白蓮</p><p>玉女欹冠瑩夜塘。雪敷仙掌犯秋香。江南五月多風韻。素豔天資難點糚。</p>
<p>初從蓮社泛池塘。攝入羣賢鼻觀香。粉露<span class='corr'>已</span>隨雲雨去。冰姿留得小殘糚。</p>
</div>
<div class='div-other'><a id='mulu86' />
<p class='h2'>國清振錫橋</p><p>五峯翠挼藍。雙㵎聲振錫。中有老頻螺。倒吹無孔笛。不許行雲作伴歸。誰來蹋破蒼苔跡。</p>
</div>
<div class='div-other'><a id='mulu87' />
<p class='h2'>雙林無著軒</p><p>卓爾羣機赴。陶然萬象沈。湖天浮水遠。岸石浸雲深。雨霽月華透。風搖山影侵。靈然超八達。廓徹妙明心。</p>
</div>
<div class='div-other'><a id='mulu88' />
<p class='h2'>遊劉阮洞</p><p>雲深露冷無人到。小徑陰雲翠欲迷。吊罷神仙古時跡。亂峯影裏聽猿啼。</p>
</div>
<div class='div-other'><a id='mulu89' />
<p class='h2'>南翔寺</p><p>無數青山伴我行。更將清淺濯塵纓。沈流漱石真吾事。買片閑由就此耕。</p>
</div>
<div class='div-other'><a id='mulu90' />
<p class='h2'>鏡菴</p><p>古鏡破來菴許大。秋毫未盡眼能寬。江湖不記三生夢。風月惟餘一釣竿。</p>
</div>
<div class='div-other'><a id='mulu91' />
<p class='h2'>鴻福普同塔</p><p>海底紅塵起。山頭白浪飛。若能如是會。永劫墮泥犁。</p>
</div>
<div class='div-other'><a id='mulu92' />
<p class='h2'>題墨竹</p><p>通乎筆端之有神。妙乎造化之有功。戲蒼龍之引尾。背皓月而搖風。踈影無聲亂寒墨。瘦枝有葉飜秋空。</p>
</div>
<div class='div-other'><a id='mulu93' />
<p class='h2'>福勝寺香風堂</p><p>襲襲聞天都。飄飄滿衣䙔。高出威音前。平超樓至後。不墮四時春。肯與百花闘。鼻觀豈能收。河神安可詬。陶然水鏡空。雲冷香風透。</p>
</div>
<div class='div-other'><a id='mulu94' />
<p class='h2'>妙喜南還以偈迓之</p><p>聞道　天書下禁闈。定知雲跡會樞機。銅駝千載今休問。一段風光本彩歸。</p>
</div>
<div class='div-other'><a id='mulu95' />
<p class='h2'>次萬年賁和尚韻</p><p>就得頭來正好參。倚佗門戶不相諳。導師故有眠雲句。應笑空生夢裏談。</p>
<p>一丘一壑笑談開。安用相逢把酒盃。雨後雨前牙爪在。細磨春色待君來。</p>
</div>
<div class='div-other'><a id='mulu96' />
<p class='h2'>寄中竺妙禪師</p><p>湖山添得老魔王。舌卷風雷眼放光。背却法堂重勘破。不知誰與我分贓。</p>
</div>
<div class='div-other'><a id='mulu97' />
<p class='h2'>寄道場全和尚</p><p>雪頂崑崙著意猜。十頭羅剎笑顏開。鑊湯冷處君先入。滸眼橫時待我來。</p>
</div>
<div class='div-other'><a id='mulu98' />
<p class='h2'>寄[仁-二+(ㄠ*刀)]堂仁和尚</p><p>一擊當機。千聖莫窺。佩無文印。著糞掃衣。踞魔王殿。開邪見扉。說禪說道。惡口臊齒。論心論性。撒屎撤尿。牽犁上樹。拗折稱鎚。抗戾佛祖。倒行逆施。不是[仁-二+(ㄠ*刀)]堂。更是阿誰。㘞曲罷酒闌人不會。斷腸依舊畵娥眉。</p>
</div>
<div class='div-other'><a id='mulu99' />
<p class='h2'>寄體首座</p><p>白石山頭衲子多。泥牛吸盡井中波。佗年布袋重開口。佛祖依前不奈何。</p>
</div>
<div class='div-other'><a id='mulu100' />
<p class='h2'>送能首座住紫籜</p><p>驅耕奪食繼心燈。互換交馳貨物增。道大莫知空冀北。功恢高揖嶺南能。</p>
</div>
<div class='div-other'><a id='mulu101' />
<p class='h2'>送宣長老住林泉</p><p>脫籠掣轡換皮毛。水遠山長道自高。平澹家風隨分展。割雞時暫屈牛刀。</p>
</div>
<div class='div-other'><a id='mulu102' />
<p class='h2'>送九峯長老歸舊隱</p><p>銕面波斯駕怒濤。黑風纔起浪頭高。倒撐小艇抽金鏃。恰似將軍入不毛。</p>
</div>
<div class='div-other'><a id='mulu103' />
<p class='h2'>送之書記</p><p>大用現前全體是。聖凡情盡影難留。鉢盂根底三千界。拄杖頭邊四百州。雲作伴。月為儔。到家別有通天路。把定牢關輥繡毬。</p>
</div>
<div class='div-other'><a id='mulu104' />
<p class='h2'>寄楊高士</p><p>富有十年別。貧無一覺眠。好來同夜話。相共酌清泉。</p>
</div>
<div class='div-other'><a id='mulu105' />
<p class='h2'>寄源大師</p><p>學佛以悟為則。虗詞不入公門。君看羲之草聖。一點入石三分。</p>
</div>
<div class='div-other'><a id='mulu106' />
<p class='h2'>送萬年化主兼簡妙淨居士</p><p>石橋路嶮橫身入。牛宿峰高䫌面看。不是閭丘賢太守。誰能閑識老豐干。</p>
</div>
<div class='div-other'><a id='mulu107' />
<p class='h2'>送日本國覺阿金慶二禪人遊天台</p><p>佛子親從日本來。人天隨步歎奇哉。一機拶出金牛舞。千聖當頭正眼開。</p>
<p>殺人放火大慈悲。禪教俱非道莫齊。平地一聲師子吼。釋迦彌勒豎降旗。</p>
<p>佛子飛帆過海來。好携缾錫上天台。國師尚有靈蹤在。寶塔巍然正面開。</p>
<p>達磨西來教外宗。了無言說立全功。單傳直指通身眼。誰信從前徹骨窮。</p>
</div>
<div class='div-other'><a id='mulu108' />
<p class='h2'>次陳秘書韻</p><p>保福當年閑借問。鵝湖驟步入僧堂。定盤星上無深意。莫認鉤頭些子香。</p>
<p>一句單提脫正偏。百川風月自陶然。優樓不敢輕開口。合掌擎拳在佛前。</p>
<p>旋機倒用從前事。奪食驅耕驗作家。星電交馳玄路絕。從教努目視深沙。</p>
</div>
<div class='div-other'><a id='mulu109' />
<p class='h2'>次陳判院韻</p><p>謗佗佛法壞佗禪。劒樹刀山在目前。井底烏龜吞夜月。木人回首哭蒼天。</p>
</div>
<div class='div-other'><a id='mulu110' />
<p class='h2'>示無住道人</p><p>打破從來淨潔禪。萬機攢簇髑髏前。橫身塞斷來時路。一句當機日麗天。</p>
</div>
<div class='div-other'><a id='mulu111' />
<p class='h2'>示幹水碓化士</p><p>轉轆轆時難近傍。立停停處絕承當。磑磨碓擣從來事。磕破渾侖總不妨。</p>
</div>
<div class='div-other'><a id='mulu112' />
<p class='h2'>赴鴻福示眾</p><p>十處住山今<span class='corr'>已</span>老。半生雲水未忘機。今朝又作浮山夢。暗寫愁腸寄與誰。</p>
</div>
<div class='div-other'><a id='mulu113' />
<p class='h2'>送楊高士歸蜀</p><p>龍馳虎驟道何存。肯轉靈丹奉　至尊。令下家山言下準。瓢中日月掌中分。昔年握手登金殿。今日擎拳出禁門。我欲送君迷舊隱。桃源流水杏花村。</p>
</div>
<div class='div-other'><a id='mulu114' />
<p class='h2'>寄驥禪人</p><p>姑蘇臺畔惡相從。海湧峯前事亦同。故國夢回春<span class='corr'>已</span>走。水雲相望一帆風。</p>
</div>
<div class='div-other'><a id='mulu115' />
<p class='h2'>送惠冲禪客</p><p>老冲問法如春雷。忿怒那吒挽不回。龍馳虎驟劈箭催。暴風狂雨山嶽摧。我亦隨分圓機應。出必取也戰必勝。如珠走盤盤走珠。星飛電轉了無餘。佗年呵風罵雨。巍巍獨坐妙峯頂。佇看殺人放火。烱烱雙眸爍太虗。</p>
</div>
<div class='div-other'><a id='mulu116' />
<p class='h2'>送了禪人</p><p>未明定觀三千界。且看江西十八灘。照出芙蓉城下月。金波影裏麥秋寒。</p>
</div>
<div class='div-other'><a id='mulu117' />
<p class='h2'>示禪人</p><p>鐵石身心來問道。慣調金鏃若為醻。棒頭喝下隨流入。靠倒溈山水牯牛。</p>
<p>一句全提絕類倫。萬機不到始通津。道人別有遮天眼。四海無家總是親。</p>
<p>顧鑑全抽徹底參。新豐三頓實難甘。到頭恩怨無餘地。贏得兒孫轉放憨。</p>
<p>六塵不惡機難測。三昧無聲妙莫窮。脫體頓拋忘朕跡。瞎驢何處覓行蹤。</p>
<p>懸崖捉拍舞三臺。死虎驚忙眼豁開。聖地不生凡草木。果然親見瞎堂來。</p>
<p>風前突出醯羅眼。格外單提栗棘禪。百草頭邊玄路絕。到家不直半分錢。</p>
</div>
<div class='div-other'><a id='mulu118' />
<p class='h2'>示化士</p><p>披毛戴角學無生。劒樹刀山取次行。不向五峯吞栗棘。爭知日午打三更。</p>
<p>身如椰子膽如天。喝道來參栗棘禪。按下雲頭輕領過。口皮元只在唇邊。</p>
<p>臨濟家常添鉢遊。知音纔見不輕醻。掩門歸去陳嘉饌。直至而今飽未休。</p>
<p>拄杖生根挑不上。鉢盂無底滿盛歸。淨名何用空惆悵。哭罷香嚴也不知。頭鬔鬆兮郡辨。耳卓朔兮莫窺。渡口船回人借問。寒山南畔石橋西。</p>
<p>顧在機前發。鑑從顧後抽。法身藏北斗。船子下揚州。四海風為線。三山月作鉤。回戈撥龍尾。佇看釣鼇頭。</p>
</div>
<div class='div-other'><a id='mulu119' />
<p class='h2'>洪秀才乞頌</p><p>列聖叢中獨許君。空王令下急飜身。會須別有拏雲手。指出威音那畔人。</p>
</div>
<div class='div-other'><a id='mulu120' />
<p class='h2'>陳道士乞頌</p><p>先生道妙一時傳。我亦隨機叩兩端。拈却司農無字印。百川從此絕波瀾。</p>
</div>
<div class='div-other'><a id='mulu121' />
<p class='h2'>東陽光化士乞頌</p><p>古殿燒殘不記年。冷光相射斗牛寒。投機會有揮斤手。碧瓦朱甍翠插天。</p>
</div>
<div class='div-other'><a id='mulu122' />
<p class='h2'>贈演說人</p><p>西湖演士妙天機。舌轉風雷口角飛。奪騎未聞沙塞冷。斬關先覺陣雲低。前賢後聖從君數。水遠山長我自知。皓首不須尋舊隱。到頭誰是復誰非。</p>
</div>
<div class='div-other'><a id='mulu123' />
<p class='h2'>漁父詞四首</p>
<div class='div-other'><a id='mulu124' />
<p class='h3'>德山和尚</p><p>咄遮川僧能藞苴。杖挑一擔敲門瓦。未與點心先口啞。都放下。從茲婆餅增高價　叵耐龍潭親到也真金砂礫齊拋捨佛祖棒頭傾雨瀉無可把。元來不在之乎者。</p>
</div>
<div class='div-other'><a id='mulu125' />
<p class='h3'>臨濟和尚</p><p>六十山藤真重賞。蒲鞵眼正分龍象。直造大愚呈伎倆機不讓。隔[革*(華-(十*〡*十)+(人*〡*人))]也解頻抓痒　黃蘗山高爭敢仰。親非父子誰來往。慣將虎鬚忘意想。攔腮掌。一聲霹靂千峯上。</p>
</div>
<div class='div-other'><a id='mulu126' />
<p class='h3'>佛果禪師</p><p>發足南方明自<span class='corr'>己</span>。白蓮峯頂逢穿耳。瞬目揚眉俱不是知羞耻。堪嗟少室分皮髓　小玉嘉聲猶未<span class='corr'>已</span>。擅郎何事迷深旨。一句斬新方徹底。禪林裏。飜雲覆雨風波起。</p>
</div>
<div class='div-other'><a id='mulu127' />
<p class='h3'>瞎堂自述</p><p>不向蘆花深處臥。移舟儘在波心過。得箇錦鱗如許大。無處貨。推蓬對月平分破　舞棹長歌聲遠播。江山心醉凝眸坐。賴有兒孫齊花柁。相應和。船頭撥轉還鄉那。</p>
</div></div></div>
<div class='div-other'><a id='mulu128' />
<p class='h1'>自讚</p>
<div class='div-other'><a id='mulu129' />
<p class='h2'>禪人寫師真請讚</p><p>早依圜悟。晚住林泉。無門雪屈。徧界聲冤對天子廓摩醯首羅眼。提揚岐金圈栗棘蓬禪。神仙秘訣父子不傳。平地放開縛虎手。等閑迸出攔胸拳。</p>
<p>獨步邪見林。高據魔王殿。說欺凡罔聖禪。現夜叉羅剎面。掀飜巨嶽。徹底放憨。打破牢關。突出難辨。阿呵呵見也麼。到江吳地盡。隔岸越山多。</p>
<p>畵也錯讚也錯。不識蜆子笊籬。喚作普化木鐸。而今要且頭不是頭。脚不是脚。恐人無信。立此為約。</p>
<p>開荊棘林。塞人天路。把斷綱宗。闊行大步。風高雲靜月眉橫。直向金輪水際行。到家無剩地。日出事還生。</p>
<p>斷滅佛種。破除家計。不是別人。楊岐五世。禪道耳邊風。佛法眼中翳。問渠將底為人。尚有隨身赤契。</p>
<p>大地一渾身。虗空絕四隣。不識栢樹子。喚作麻三斤。好時十分瀟灑。惡時一味藞苴。等閑牽犁上佛殿。乘興鉢盂裏走馬。平地撒屎撒尿。知佗是真是假。禪人描邈將來。大虫頭上火把。</p>
<p>祝髮何早。聞道何晚。出林猛虎靠山。當路毒蛇開眼。重不重漏洩。擬不擬便著。借問呂望六韜。何似黃公三略。</p>
<p>把定放開全在你。和泥合水更由誰。大地簇成三事衲。虗空迸出兩條眉。絕忌諱猛提撕。驚回春夢破。倒跨鐵牛歸。</p>
<p>按輪王劒。全生殺機。豁開正眼。當頭者誰。從來無忌諱。底事沒商量。趙州密意憑誰訴。鐵作心肝也斷腸。</p>
<p>冷笑德山。熱謾臨濟。頭重尾輕。盌鳴[尸@豕]沸。明侍者透天機。八十翁翁巧畵眉。掀飜師子窟。倒跨瞎驢兒。</p>
<p>風高雲澹。露令煙清。坐松下石。聽松上聲。聞知見覺沒干涉。暑往寒來無處雪。八臂那吒䫌面看。七星利劒和聲截。</p>
<p>畵出不堪。棄智雜毒。讚之不是。厭身桎梏。一十三處坐道場。二時粥飯何曾足。日裏夜行。投明暗宿。</p>
<p>透過荊棘林。瞎却醯羅眼。拈起破砂盆。放下漏燈盞。獨有周書記。全機識得渠。好笑雲黃傅大士。也曾赤脚禮文殊。</p>
<p>靠倒雲門抽顧鑒。挨開臨濟主賓禪。一星猊血化驢乳。半點鸞膠續斷絃。淳侍者脫機緣。波斯拾得招文袋。月裏麒麟笑揭天。</p>
<p>帀地普天。銀山鐵壁。正令全提。虗空削跡。月眉橫照用分。星流電掣透龍門。向道瞎驢無忌諱。脚尖趯出舊乾坤。</p>
<p>不參鼻祖禪。不使冬瓜印。倒拈定命索。單提不犯令。天堂地獄莫能收。佛界魔宮任意遊。因尋清水閘。誤入赤城州。</p>
<p>雖有兩條眉。不識一箇字。露柱未懷胎。面目却相似。說心說性。來與三斤麻。撒屎撒尿。演出一大事。阿呵呵見也麼。江南生皂樹。江北出天蘿。</p>
<p>橫按拄杖。坐盤陀石。鼻孔遼天。眼睛突出。澹煙籠古樹。缺月挂藤蘿。分付俊禪者。勘破老頭陀。</p>
<p>列列挈挈。磽磽聱聱。廓然無聖。平地喫交。鼻孔生三竅。眉毛只一般。奇哉王道士。頭戴樺皮冠。</p>
<p>面目可憎。語言無味。放箸忘恩。停盃斷義。參得些兒小玉禪。幾回賣弄　帝王前。圓悟室中遭毒手。為人揮起迸心拳。</p>
<p>飄飄蕭蕭松百赤。突突兀兀雲半肩。放□□□□□調。剛被時人喚作禪。</p>
<p>松形鶴骨底村僧。鬼妬人嫌我亦憎。懸羊賣狗隨時遣。栗棘金圈任跳吞。忽然拶著東弗于逮。騎驢喫撲。驀地拓開北鬱單越。海湧波騰。淮山兩踞。撥火求冰。問渠西祖之道。何曾□□□□。</p>
<p>幸自十分。畵出一半。我便是渠。略無思筭。無思筭處妙難傳。忿怒那吒喫痛拳。道不是道。禪不是禪。星馳電掣。漢語胡言。驀地揭起腦蓋。依前舌拄梵天。咄。是甚麼面目。可憐只有些兒。栗棘金圈盡底。分付常山林泉。</p>
<p>倒數一二三。飜成四五六。蹋斷獨木橋。唱起雲門曲。急似箭直如弦。列祖不知何處去。瞎驢依舊痛加鞭。</p>
<p>住飛來峯。飲冷泉水。倒用逆施。拈頭作尾。十字街頭擊鼓。五天印土喫茶。南北東西若稻麻。钁頭些子意。驗盡當行家。</p>
<p>普證作此像。是相故非真。虗空無背面。露柱倒生根。傍提正按低叉手。獨掇單提高打躬。佛魔削跡。凡聖泯蹤。雨過雲山空漠漠。日高花影亂重重。</p>
<p>道出古今。法超聞見。雨驟雲馳。星移斗轉。夢魂歷盡百城餘。覺後端知一物無。打鼓看來君不見。拈花笑殺老臊胡。</p>
<p>師子哮吼。象王回旋。左顧右盻。七穴八穿。平地和聲便拶。等閑㪍跳上天。築著梵王香案。然後退身歸本位。叉手而立。自云。法徽伏候台旨。未敢自專。</p>
<p>入魔王隊。住邪見林。修菩薩行。現夜叉心。舌頭拖地有誰識。鼻孔遼天無處尋。</p>
<p>大道廓然。真空泯跡。金裏淘砂。玉中辨石。衲僧用處脫羅籠。熨斗煎茶銚不同。一聲師子吼。徧界絕狐蹤。</p>
<p>到處說禪說道。為人入水入泥。半生出來住院。一□斷送頭皮。讚也得毀也得。臨濟便是白拈賊。賊賊。也只當甚乾羅蔔。</p>
</div>
<div class='div-other'><a id='mulu130' />
<p class='h2'>為月堂和尚入壙</p><p>顧鑑全抽妙莫傳。星移斗轉直如絃。昨宵舞罷雲門曲。回首韶光二月天。</p>
<p>圓寂淨慈方丈。月堂禪師和尚。早依圜悟。晚謁雪峯。挂古帆於大目谿頭。透清波於妙湛海底。累膺詔旨。徧坐名藍。截鐵斬釘。咬薑呷醋。五十年弘持妙道。曲借傍提一平生。建立法幢。單拈獨掇。時節既至。得路便行。佛祖慧命。如塗足油。雲門正宗。如拆韈線。衲子英標。零落大道。破碎無聞。嗚呼泰山其頺。哲人其萎。昏衢暗暝。眾生無依。只而今虎踞龍蟠。猿啼鶴怨。玉埋黃壤。名煥丹霄。即不無。敢問大眾。作麼生是月堂老人不露風骨底句。莫是諸行無常。是生滅法。生滅滅<span class='corr'>已</span>。寂滅為樂麼。錯錯。畢竟如何。以拄杖擊香卓一下云。地戶牢關銀浪淨。天鑪不放火雲飛。苔封古路星河暗。拾得寒山總不知。</p>
</div>
<div class='div-other'><a id='mulu131' />
<p class='h2'>為了禪人秉炬</p><p>冷露滴禪衣。朔風敗殘葉。撒手那邊行。舉步頓超越。觸目是菩提。衲僧眼中屑。火後一莖茅。有口無處雪。唯有了禪人。深明箇時節。無明山當下。便摧人我擔。即時拗折。歸去來兮生死不相關。亘古今兮離微俱不涉。一句子。是真語者。實語者。不誑語者。不異語者。諦聽諦聽。豎起火把云。諸法從緣生。緣離法即滅。我師大沙門。常作如是說。</p>
</div>
<div class='div-other'><a id='mulu132' />
<p class='h2'>為老隆上座秉炬</p><p>四山無路隨佗去。一點有依終始疑。滯水遇風波浪起。老隆還有轉身時。老隆首座。既解轉身。為甚不能吐霧。大眾。忽若被佗興雲吐霧時。諸人向甚麼處回互。咄咄。蠱毒之鄉水莫甞。謹家之門禍不入。而今要見隆首座轉身處麼。麒麟墮地露閂索。泥牛耕破夕陽春。</p>
</div>
<div class='div-other'><a id='mulu133' />
<p class='h2'>為密上座秉炬</p><p>袁州密禪人。去住知時節。春仲麥秋寒。舉步頓超越不作靈雲見。桃花眼中屑。六用既不成。萬機俱透徹。依依岸柳翠如眉。片片梨衣飛似雪。密禪人正當恁麼時如何。紅霞散彩月沈輝。金毛跳出驪龍穴。</p>
</div>
<div class='div-other'><a id='mulu134' />
<p class='h2'>為曹印錄秉炬</p><p>四十年來曹印錄。大夢如何竟不還。去住拂開名利眼。死生超脫是非關。嗚呼。秋風吹落葉。秋露滴芙蓉。撒手歸去來。是身非我有。方寸中初無過犯。筆端下豈有異同。而今與你諸人。一一依法施行。遮公案。須是山僧明明結絕。火把子只今在我手裏。且作麼生結絕。輝騰紅燄連霄漢。照徹本來清淨身。在處莊嚴隨處樂。遮回不怕長官嗔。</p>
</div>
<div class='div-other'><a id='mulu135' />
<p class='h2'>為陳宣教除靈</p><p>自古聖賢歸寂滅。由來三昧本無聲。皇天若欲興儒釋。何喪斯文太早生。陳宣教還相記得麼。譬如動目能搖湛水。是知動靜不以像而像。去來不以形而形。是相非相。是真非真。紅霞散彩青山綠。未必僧繇畵得成。既畵不成。且道。此箇面目。從甚處得來。良久云。撒手那邊千聖外。更無一法可相呈。</p>
</div>
<div class='div-other'><a id='mulu136' />
<p class='h2'>李賢良為小賢良周周宮人入骨</p><p>黑豆生芽金鼎活。靈苗挺秀又還萎。青山不鎻來時路。回首還尋舊隱歸。李賢良門下小賢良周周官人。來時恁麼來。聖智安可辨。去時恁麼去。佛眼莫能窺。白骨迎歸無縫塔。黃花翠竹滿巖溪。江月照兮松風吹。楚天空闊去何之。一句子為提撕。諦聽諦聽。周周官人。還聞麼。豁關腦後透關眼。看取紅爐片雪飛。</p>
</div></div>
<p class='juan'>佛海禪師語錄卷四<span class='note-inline'>(終)</span></p>
<div class='div-xu'><a id='mulu137' />
<p class='h1'>No. 1360-E</p><p>佛海老人。平日說法。若雷霆震驚。蟄戶咸啟。凡聞見者。不言而知。其於臨濟正統。寧無耿光耶。俊上人緣檀者心。槧版流通。俾道能校定。念昔樞衣丈席。義不可嗣。故為編次焉。覧者當於佛祖未出世時。著一隻眼。則此錄不贅矣。</p>
<p>淳熈丙申中秋前住紫籜法妷　<span class='note-inline'>(道能)</span>　謹書</p>
</div>
<div class='div-xu'><a id='mulu138' />
<p class='h1'>No. 1360-F 特賜佛海禪師住靈隱　奏對語錄</p><p class="byline">侍者臣僧　　謹錄上　進</p><p>乾道七年三月七日有旨。八日午時候駕。過　德壽宮。回令靈隱徑山長老。同入選德殿。引　　見。師奏云。<span class='note-inline'>(臣)</span>正月三十日。業陛下宣　對。獲覩天顏。二月七日。蒙　賜香茶。上荷聖恩。下情激切之至。　上賜坐。遂謝　恩。就坐。　上曰。靈隱徑山皆大剎。每令臣僚。擇人住持。師奏云。荷陛下無忘靈山付囑。不以形服見棄。林下之人。何以仰報。　上曰。去秋水潦。今歲何如。師奏云。臘雪應期。必有豐年之兆。　上曰。朕極憂民間荒歉。師奏云。<span class='note-inline'>(臣)</span>亦憂春間細民艱食。賴陛下聖德所感。今二麥將熟。米價稍平。中外得人。<span class='corr'>已</span>行賑濟。但得一飽。則農務有緒。皆　陛下生成之賜。　上曰。秋間更得一熟民間稍甦。師奏云。陛下以百姓心而為心。　聖慮既堅。必隨心念。　上曰。昔聞黃彥節舉古頌云。心隨萬境轉。轉處實能幽。因得受用。以虗心應物。徑山云。虗明自照。不勞心力。師奏云。此乃三祖大師信心銘。正為有所證悟者說。上曰如何。師奏云。至道無難。唯嫌揀擇。但莫憎愛。洞然明白。毫釐有差。天地懸隔。　上喜甚。師奏云。容<span class='note-inline'>(臣)</span>錄一本。并鐵舌庵錄。前後奏　對錄。上　進。　上曰甚好。又問。一口吸盡西江水。理會未得。師奏云。理會不得。無義路處。直下便是。　上曰。更數年須可曉。師奏云。但於一剎那間。以悟為則。奏　對既久。乃云。<span class='note-inline'>(臣)</span>恐勞聖聽。謝　恩下　殿。</p>
</div>
</div><!-- end of div[@id='body'] -->
</body></html>