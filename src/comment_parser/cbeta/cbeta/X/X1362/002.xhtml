<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>普覺宗杲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu4' />大慧普<span class='corr'>覺</span>禪師語錄卷下</p>
<div class='div-other'><a id='mulu5' />
<div class='div-other'><a id='mulu6' />
<p class='h2'>李參政䟦<span class='note-inline'>(漢老)</span></p><p>妙喜老人。頃由訓徒。凡舉揚次。必引古今異事。欲聞後學之未聞耳。門人競書草軸。且為記事。或好事傳于方冊。悉非老人著述之文。以故。事無次序。文不飾詞。但一時據實。直截明道而<span class='corr'>已</span>。叢林中不知其詳者。往往以此品藻是非。氷炭得失。於戲。今之學者。管天蠡海。一致於斯。失其真而循其贗。却其本而趍其末。誠亦夥矣。殊不知老人初無意於編集文墨乎。予不可默識。謾書於草本之後。辛酉上元日。無住居士李邴。書于小溪草堂之上。</p>
</div>
<div class='div-other'><a id='mulu7' />
<p class='h2'>張丞相<span class='note-inline'>(德遠)</span></p><p>以大方便。護持正法。巍巍實相。逈超生滅。江河洶湧。龍象蹴踏。我觀師容。作如是說。</p>
<p>正令既行。天魔落膽。在在處處。法光照曜。有子弗識。謂師立我。看取太虗。雷聲電火。沛為法雨。均受其澤。以是觀師。自他莫隔。</p>
<p>法眼傳心。俗眼傳形。惟形與心。二揔非真。要識大慧。青天白雲。</p>
</div>
<div class='div-other'><a id='mulu8' />
<p class='h2'>李丞相<span class='note-inline'>(伯紀)</span></p><p>聞佛日之名。而未識其面。見佛日之相。而未聞其言。心契神交。未識面可也。目擊道存。不聞言可也。如水中月。雖非實見。<span class='corr'>已</span>有清凉之意。如獅子吼。雖未發聲。<span class='corr'>已</span>生畏仰之心。自非真是恁麼人。辨恁麼事。眾所推許。疇能及此。雖然孤峯頂上。訶佛罵祖。彼佛日也。一幅丹青。默然無說。此佛日也。孰是孰非。明眼人必有辨之者<span class='note-inline'>(咄)</span>。</p>
</div>
<div class='div-other'><a id='mulu9' />
<p class='h2'>李參政<span class='note-inline'>(漢老)</span></p><p>師之事圜悟。如管仲之相齊。一則仲父。二則仲父。師之辨邪正。如仲尼之尊周。知我者春秋。罪我者春秋。觀其說法。如雷如霆。要處如約如契。用處如日如月。合處如父如子。故一時英奇博達之士。皆重其道德。而從方外之游。四方鼻孔遼天分座說法之流。亦服膺而稱弟子。嗚呼所以起臨濟之正宗。光明盛大於世者。其有以也夫。</p>
<p>圓顱岳聳。秀眸電曄。和氣春融。孤標霜潔。為法梁楹。作世津筏。人天瞻仰。魔外震懾。更有一句。誰能辯別。道是則瞎却汝眼。道不是則蹇却汝舌。普化莫飜筋斗。趙州休言打殺。阿難迦葉盡攢眉。未了吾今為君訣。</p>
</div>
<div class='div-other'><a id='mulu10' />
<p class='h2'>李參政<span class='note-inline'>(泰發)</span></p><p>往年曾見老維摩。今朝忽著僧衣服。因甚丹青邈不成。只為從來無面目。</p>
</div>
<div class='div-other'><a id='mulu11' />
<p class='h2'>錢參政<span class='note-inline'>(處和)</span></p><p>□□□□□天地不清寧。此老滅天下。太平好時節。<span class='corr'></span>海裏蹺足坐。試問有何神通。把住驀面便唾。擬向金輪風輪水輪。欲界色界無色界。東勝身洲。西牛貨洲。南瞻部洲。北俱盧洲。遶天一十八遭。尋這般列列挈挈怪怪奇奇底尊慈。元來更無兩箇<span class='note-inline'>(咄)</span>。</p>
<p>肚裏無一物。眼前空做大。座下千餘人。從頭都罵過。一期快尊懷。惡名遂遠播。料想晉唐傳裏。必無如是之高僧。景德傳燈錄中。豈有這般底達磨。英靈衲子見之。好與驀面便唾。</p>
</div>
<div class='div-other'><a id='mulu12' />
<p class='h2'>馮給事<span class='note-inline'>(濟川)</span></p><p>要識徑山長老。強項更無倫匹。安却千五百眾。常住元無顆粒。若論說禪說道。果是縱橫難敵。一味性氣不常。佛也理會不出。隔江一見便回。敢保上上大吉。千五百人粥飯頭。三百餘州善知識。室中用箇竹篦。只要抝曲作直。若能當下全提。便見佛祖消息。信得及則立地成佛。不費纖毫力。</p>
<p>箇是徑山和尚。逆順千般萬樣。喜時菩薩不如。怒時脩羅莫況。信意七縱八橫。一任時人背向。虗空尚可猫邈。這漢從來無狀。</p>
</div>
<div class='div-other'><a id='mulu13' />
<p class='h2'>徐侍郎<span class='note-inline'>(稚山)</span></p><p>世尊梵相不可雕。誌公形容不可邈。若要脫體渾相似。不用丹青兼斵削。此身儼若禪定處。又似談空句非句。謾將寫示世間人。不如倒行出門去。</p>
</div>
<div class='div-other'><a id='mulu14' />
<p class='h2'>趙郡王<span class='note-inline'>(表之)</span></p><p>未出頭時。籠天蓋地。纔垂手處。驚天動地。家風不尋。常。談禪成差異。識者望山贊揚。疑者謂渠罵詈。除非曾向此山頂上行。方解吞聲與飲氣。</p>
</div>
<div class='div-other'><a id='mulu15' />
<p class='h2'>劉侍郎<span class='note-inline'>(韶美)</span></p><p>平生凌跨佛祖。罵得半文不直。被人猫畫將來。一句何曾道得。道不得聽不聞。只這些子。函蓋乾坤。所以四方學者。雲集其門。沒討頭處。翻袴作裩。我與此老。素無冤結。一回見面。眼中釘橛。不須到處露渠醜拙。河清海晏秋天高。誰家甕裏無明月。</p>
</div>
<div class='div-other'><a id='mulu16' />
<p class='h2'>吳提刑<span class='note-inline'>(元昭)</span></p><p>英氣玉山橫。慈容秋月滿。道是徑山真。謂似砂烝飯。道非徑山真。麥中還有麵。除非識心人。是非都不管。滯貨百千年。秦時[車*度]轢鑽。</p>
<p>重興臨濟正宗。杓柄須還這漢。從來海上橫行。莫怪平生擔板。我今隨喜贊揚。要且一期方便。更若回頭[(厂@((既-旡)-日+口))*頁]渠。瞎却天下人眼。</p>
</div>
<div class='div-other'><a id='mulu17' />
<p class='h2'>劉侍郎<span class='note-inline'>(季高)</span></p><p>瞿曇係四十九。此傑孫世希有。姿如天人仰如斗。七十五年獅子吼。接物利生慈父母。寫之丹青傳不朽。</p>
</div>
<div class='div-other'><a id='mulu18' />
<p class='h2'>蔡郎中<span class='note-inline'>(子應)</span></p><p>這箇老阿師。平生無所證。面目不足觀。言談非可聽。偏說大脫空。又愛使心行。攪擾天下叢林。訶罵古今賢聖。如何當代宗師。却有許多疵病。就中一處可憐生。解道狗子無佛性<span class='note-inline'>(咄)</span>。</p>
</div>
<div class='div-other'><a id='mulu19' />
<p class='h2'>張徽猷<span class='note-inline'>(昭遠)</span></p><p>稟奔雷掣電之機。負挾山超斗之氣。逢人說妙談玄。本分全無巴鼻。或時吹沙走石。元來是他游戲。若還不是具眼作家。管取落他這般圈䙡。</p>
<p>氣宇軒昂。天資列挈。峭拔機鋒。雷奔電掣。格外鉗槌。烹祖烹佛。可憐正法眼藏。向這瞎驢邊滅。</p>
</div>
<div class='div-other'><a id='mulu20' />
<p class='h2'>鄭學士<span class='note-inline'>(尚明)</span></p><p>世道交喪。惡魔王長。堯日掃氛。佛日破妄。江湖亂離。存俻衰微。師來求人。說法應機。人住我去。人去我住。鵷鸞何求。鴟嚇腐鼠。火種刀耕。若將畢生。水雲無滯。山海任意。祖摧六宗。師辨正邪。只論一是。不問五家。居今行古。不存規矩。起廢針肓。只令一悟。久參衲子。來不可麾。裹粮服膺。何以使之。少與激發。皆活鱍鱍。放之叢林。莫爾敢遏。宗工大賢。其合也天。不見怒疑。見之釋然。如休黃蘗。如愈大顛。方來未艾。奕奕其傳。道在論實。不汝競口。分塗揚䥝。各視長久。草偃風馳。雷轟雨驟。話行不待三十年後。</p>
</div>
<div class='div-other'><a id='mulu21' />
<p class='h2'>鄭參議<span class='note-inline'>(禹功)</span></p><p>真箇臨濟兒孫。透徹三玄三句。拈出丹霞幞頭。江北江南獨步。德山歌禾山皷。雪峯毬巖頭舞。平地骨堆。做盡路布。爭如四海一閑人。襟韻飄飄袖輕舉。塞上將軍只識彪。辟易方知有真虎。</p>
<p>人言此老喜談禪。此事誰人敢授傳。少室峯前無剩語。二祖風流遍大千。立雪齊腰。茲事且置。明月堂前又作麼生。熏風[颱-台+弗][颱-台+弗]今猶昔。正好披襟撫舜絃。</p>
</div>
<div class='div-other'><a id='mulu22' />
<p class='h2'>陳通判<span class='note-inline'>(次仲)</span></p><p>偉哉此老。有逼人之風韻。有如王之氣宇。以正知見。主張大法。以大力量。荷擔諸祖。縱口說禪。如雷如霆。恣意罵人。如風如雨。分別邪正。如正人端士之在廟堂。臨機殺活。如謀臣猛將之臨行伍。杜撰長老。嫉之如仇讎。本色衲僧。愛之如父母。楊岐一宗。歷五世而光明盛大者。賴此老以為法道之主。至其驢鞴方來。鉗鎚後學。道出常情。眾人莫得而擬議者。不過一條黑竹篦子。仁禪仁禪。切須薦取。</p>
</div>
<div class='div-other'><a id='mulu23' />
<p class='h2'>傅經幹<span class='note-inline'>(忠厚)</span></p><p>堂堂徑山。人中之傑。舉世背毀。我獨面折。人謂汲黯。不在朝列。下筆縱橫。雷驅風卷。人謂東坡不在翰苑。我知斯人。人天之師。威武不屈。貧賤不移。蒲團拄杖。笑視軒羲。</p>
<p>朝賢祭文。</p>
</div>
<div class='div-other'><a id='mulu24' />
<p class='h2'>特進尚書右僕射同中書門下平章事兼樞密使榮國公湯<span class='note-inline'>(思退)</span></p><p>嗚呼。道基竺乾。化流普通。世歷七祖。枝分五宗。諸方作者。角立爭雄。逮晦而微。必昌而隆。大哉禪師。佛佛我同。行解相應。人境俱融。仲尼之日。老子之龍。照曜萬里。乘雲馭風。七十五年。法施無窮。震於華夷。仰如衡嵩。果滿緣周。順世而終。人天咨嗟。山林改容。惟師道鑒。夙契　宸聰。載錫命書。恩殊禮豐。我近逢師。警昏發蒙。亦窺其藩。未遊其宮。師遽云亡。今將安從。拘縻朝紱。致奠莫躬。緘詞命友。以紓我悰。師今湛然。常寂光中。生無所著。死亦非空。而我何為拳拳于衷。尚享。</p>
</div>
<div class='div-other'><a id='mulu25' />
<p class='h2'>降授特進樞密使都督江淮軍馬魏國公張<span class='note-inline'>(浚)</span></p><p>嗚呼。我之與師。本自心契。燕語從容。相忘物外。惟師之心。忠孝是依。憂國憂民。不落他歧。孰識真僧。巧肆中毀。投之嶺隅。快<span class='corr'>己</span>私意。惟彼太虗。纖塵何污。惟彼真金。烈火何渝。晚歲際遇。本自天理。師不少留。為之出涕。尚享。</p>
</div>
<div class='div-other'><a id='mulu26' />
<p class='h2'>右朝請大夫直敷文閣知臨安軍府事賜紫金魚袋陳<span class='note-inline'>(輝)</span></p><p>佛法寖季。異見相攻。不有傑然。孰振其宗。猗歟大慧。道峻而通。孔老梵釋。內外混融。雄辯俊儀。如河決東。褰裳從之。靡求不供。下動閭里。上傾王公。歷載五十。莫嬰其鋒。晚歸龍井。談笑示終。師豈有逝。道俗所恫。饋奠之薄。聊寫我胸。尚享。</p>
</div>
<div class='div-other'><a id='mulu27' />
<p class='h2'>徽猷閣直學士左朝請大夫致仕劉<span class='note-inline'>(岑)</span></p><p>嗚呼大慧。示現於世。說法度人者七十五年。道大孰擬。直與古佛黃面瞿曇。並軀而齊肩。正法寂寥。誰與扶持。賴吾大慧振起而復傳。道眼如斯。人天歸向。方當一心恃賴慈護。如子念母。如病得藥。如徒得車。如涉得舡。眾生如雲。與師有緣。聽法未厭。云何忽焉。雖聞示寂。尚冀住世。竟不少留。而般涅槃。如師之高。生死去來。夢幻泡影。皆示教而設權。天人之姿。今復何在。懷想謦欬。猶了了於目前。唯是老朽。識師京都。遇之擇木之堂。別之吳山之嶺。屈指于今幾五十年。心眼相照。無復世態。為眾生痛。徒想像於靈筵。形雖<span class='corr'>已</span>矣。隨緣赴感。當不離菩提座。而遍於三千大千。寓情斯文。如何可言。尚享。</p>
</div>
<div class='div-other'><a id='mulu28' />
<p class='h2'>敷文閣直學士左朝奉大夫提舉江州太平興國宮徐<span class='note-inline'>(林)</span></p><p>正教初傳。一花五葉。結果既成。枝分派列。楊歧正宗。圓悟是嗣。師子窟中。復生師子。哮吼奮迅。震動大千。魔軍潛伏。大用現前。群目瞻仰。曒日中天。師竄衡陽。我遷南土。移書相問。欣然心許。歲在<span class='corr'>己</span>卯。始覿慈顏。欲傳其心。匪訓以言。欻然示寂。返真歸源。雙林滅度。三昧火起。葱嶺西歸。獨存隻履。四眾纏悲。如失怗恃。我之於師。慕戀無<span class='corr'>已</span>。何以寓哀。薦之明水。尚享。</p>
</div>
<div class='div-other'><a id='mulu29' />
<p class='h2'>降授左朝散大夫敷文閣待制江淮都督府參贊唐<span class='note-inline'>(文若)</span></p><p>嗚呼。是本無法。法法相承。得無法法。指空示人。謂菩提印。謂魔王軍。神而明之。萬物俱陳。威音<span class='corr'>已</span>前。誰鑿戶牗。迦葉一笑。符契相授。臨濟得師。棄而不守。鼇吞鯨擲。意氣無前。反睨其母。慈孝熏然。巍巍堂堂。證大自在。散落語言。傾倒渤澥。為汝說竟。信受匪親。禮樂征伐。若笑而顰。豈以障故。而生怒嗔。倒戈仗鉞。悉歸于仁。七十五年。俛仰如是。像教凋落。龍天憔悴。萬世一遇。有　大聖人。堯思舜聰。契此道真。隆名懿號。茲焉寵賁。法既不滅。師豈長逝。我念疇昔。與師無同。西家之西。東家之東。云何訃來。裹飯無及。編曲皷琴。明月其室。尚享。</p>
</div>
<div class='div-other'><a id='mulu30' />
<p class='h2'>左朝奉大夫提舉兩浙東路常平茶鹽公事<span class='note-inline'>(喻樗)</span></p><p>大士達化。理難兩全。或得佛法。而無世緣。有據名山。其徒如雲。四眾雖仰。道價蔑聞。備是二者。粵惟導師。我不即物。物咸從之。豎拂拈槌。訶佛罵祖。聲如雷霆。震于東土。縱橫妙用。我不敢知。勢到佛力。尤為魁奇。紙衣立脫。隱峯倒化。視彼死生。實同晝夜。我瞻徑山。浮圖巍巍。稽首遺範。後學攸歸。尚享。</p>
</div>
<div class='div-other'><a id='mulu31' />
<p class='h2'>左朝散大夫充敷文閣待制知福州軍州提舉學事充福建路安撫使汪<span class='note-inline'>(應辰)</span></p><p>嗚呼。臨濟之道。不絕如綫。剽竊裨販。紛紛自衒。道不終晦。異人乃現。卓絕之識。縱橫之辯。乘鋒投機。間不容眴。嬉笑怒罵。種種方便。如蟄而雷。如闇而睍。一聞正音。不墮邪見。七十年間。更閱世變。持此曒曒。付之百鍊。生死亦然。夫豈流轉。我獨何為。食不能咽。念昔從遊。開我迷眩。我方在朝。移書責善。今無復聞。吾以自唁。重趼百舍。敬致茲奠。尚享。</p>
</div>
<div class='div-other'><a id='mulu32' />
<p class='h2'>左承議郎充集英殿修撰知平江府提舉學事張<span class='note-inline'>(孝祥)</span></p><p>惟師。道大德俻。為人天師。細入微塵。妙周沙界。無呼不在。一以貫之。言語贊揚。其則彌遠。雙林告變。隻履云歸。海斷慈梁。人剜慧目。性路誰闢。佛燈永灺。像法之替。夫孰不悲。孝祥。辱登師門。見謂可教。一言之誨。鍼痼起死。仲夏委書。曰將來臨。日聽拏音。廼以訃至。惟日在天。人有明晦。我常與師。起居飲食。師存師亡。彼見如此。我辭薦羞。亦以彼故。尚享。</p>
</div>
<div class='div-other'><a id='mulu33' />
<p class='h2'>右朝議大夫直敷文閣新知鄂州兼管內安撫使方<span class='note-inline'>(滋)</span></p><p>惟師。妙辯無方。英[木*栗]間出。承湛堂之三喚。文<span class='corr'>采</span>既彰。契圓悟之一言。靈光洞耀。德譽喧騰於四海。禪徒奔走於諸方。雖風波甞不測之淵。然松栢凜後凋之節。言不可<span class='corr'>已</span>。存記載以不遺。道常無名。非贊歎之可及。俯念衰慵之迹。夙論道義之交。記倒屣之云初。辱持盂而惠[(厂@((既-旡)-日+口))*頁]。過門頂謁。荐登衡嶽之蘧蘆。易地相忘。屢枉程江之書札。迨來歸於吳越。曾何間於歲時。獨無龐蘊之機緣。可入終南之閫奧。亦乃循誘鈍根之士。昭垂法語之言。中視欿然。愛忘厚矣。驚傳訃問越在客塗。想靈塔之<span class='corr'>已</span>成。哭虗堂而無路。宗門閎建。覩隆棟之忽傾。苦海橫流。失慈航而安濟。肅陳薄供。聊寄私衷。尚享。</p>
</div>
<div class='div-other'><a id='mulu34' />
<p class='h2'>右奉直大夫直秘閣<span class='note-inline'>(易)</span></p><p>惟師。昔以道法。鳴於東南。領袖萬僧。聲名彌天。雖釋其衣。而心實儒。貫穿百家。氣雄萬夫。以言迕世。一跌幾年。生死窮達。如不動山。雖困其身。道則愈明。四海導師。斗南一人。昔寓衡嶽。時始見師。一見如舊。胸襟坦夷。生平自念。所遇孔艱。深中厚外。其徒實繁。與師一語。目明心開。西來妙旨。雖未究該。而其大節。荷師深知。今則<span class='corr'>已</span>矣。誰其告之。嗚呼。子方病歸。幾臥九泉。僧悅忽來。報師之遷。拊枕失聲。揮涕咨嗟。知幾百歲。復生師耶。師固超然。我心則勤。此一瓣香。非師莫陳。洋洋湘江。萬折必東。我之懷師。豈有窮哉。尚享。</p>
</div>
<div class='div-other'><a id='mulu35' />
<p class='h2'>左朝奉大夫主管台州崇道觀<span class='note-inline'>(黃鉞)</span></p><p>堂堂惟師。道大如天。徒知其高。孰見其全。出現於世。聲震大千。奔走四方。釋縛解纏。王公大人。服膺拳拳。晚契　皇明。恩旨屢宣。寶墨昭回。照耀林泉。方期入對。疏闢道源。師乎不留。遽順世緣。苦海茫茫。喪大法舡。正宗淡薄。君子憂焉。鉞識師晚。尚獲周旋。疇昔之別。忽復累年。往見不能。俗慮所牽。書來自夏。訃問忽傳。驚怛失聲。徒爾潛然。師如寶月。歷劫長圓。東升西沉。晝夜豈偏。此清淨輪。寧有變遷。緘詞千里。姑以告虔。山川雖隔。師常現前尚享。</p>
</div>
<div class='div-other'><a id='mulu36' />
<p class='h2'>右朝散郎試將作監李<span class='note-inline'>(端民)</span></p><p>嗚呼。臨濟大用。楊岐正脉。不有偉人。孰探其頥。堂堂禪師。釋門標的。落髮受具。龍虵混迹。周游四方。如玉蘊石。一見圓悟。機緣相直。狗子佛性。會其有極。全體現前。心融形釋。匪圈金剛。匪蓬栗棘。昔也黯暗。青天白日。昔也鈍滯。電光霹靂。囊篋細碎。窠臼綿密。光明普照。洞然明白。宗風既振。大闡法席。坐斷雙徑。魔外辟易。正令方行。盡掃蝥[蟘-代+忒]。彼何人斯。乃俾遷斥。投荒萬里。黃茅絕域。身雖可抑。其道不忒。挈包來歸。了無一物　大君有命。育王振錫。學徒奔湊。亘于阡陌。旋歸徑山。坦塗再闢。謂言住世。永紹正嫡。云胡不淑。西歸履隻。嗚呼哀哉。耆舊凋零。正音孤寂。風穴之後。石腸鐵脊。一朝去此。悲慟奚益。慨念晚歲。盡夷畛域。莨莠之茂。公亦匪斥。縱心而行。刊落餘癖。浮謗川流。往往疑惑。醯鷄夏虫。有言昔昔。豈識大慧。一味真實。惟彼至人。本無欣慼。生非吾作。死非吾息。或是或非。凡情孰識。逆行順行。天亦莫測。若毀若贊。彼自揀擇。嗚呼哀哉。惟我支離。久仰名德。中間相望。雲海蕩潏。豈意東越。獲拜履舄。敘述疇昔。情同莫逆。朅來行朝。會面促膝。出入四載。俗累縈迫。夢想名山。跬步間隔。時因西風。間奉書尺。繼聞公病。憂憂懌懌。猶冀勿藥。言笑之適。翩然告逝。閟此和璧。龍象既往。憂心如惄。法乳其瘠。慧峯其泐。孰與揮斤。以斵郢質。側聞靈骨。塔廟奕奕。臨風愴恨。垂天闒翼。虔修清供。以寓痛衋。焚香遣价。覼縷敘述。用致神交。傾寫胸臆。明靈昭然。鑒于願力。應供善來。以慰心惻。嗚呼哀哉。伏惟尚享。</p>
</div>
<div class='div-other'><a id='mulu37' />
<p class='h2'>右監門衛大將軍昌州防禦使提舉佑神觀趙<span class='note-inline'>(不微)</span></p><p>嗚呼。我未識師。仰師之高。每虞先顛。畢世莫交。乃既一見。領略音旨。猊座舂容。心目兩契。師亦印可。容我入室。呵呵大笑。去礙膺物。我實鄙鈍。賴師發蒙。睽異未幾。拳拳于中。此遭非辜。自救不暇。忽聞順寂。莫造几下。歲時睕晚。人物眇然。臨文哽塞。老淚如川。尚享。</p>
</div>
<div class='div-other'><a id='mulu38' />
<p class='h2'>右奉議郎知臨安府臨安縣主管學事勸農</p></div>
<div class='div-other'><a id='mulu39' />
<p class='h2'>公事賜緋魚袋張<span class='note-inline'>(巨卿)</span></p></div>
<div class='div-other'><a id='mulu40' />
<p class='h2'>右修職郎臨安縣主薄莫<span class='note-inline'>(漳)</span></p></div>
<div class='div-other'><a id='mulu41' />
<p class='h2'>右修職郎臨安縣尉周<span class='note-inline'>(友諒)</span></p><p>惟師。警悟之識。英特之資。禪門棟榦。後學宗師。三昧六通。萬轍千歧。如摩尼珠。隨物應之。詞鋒頴利。觸處投機。破迷釋縛。渙釋群疑。酌而不竭。用無盡時。如東海洋。莫能測之。淺識邪見。人各異師。執文害意。泥矩循規。磨甎未悟。卓錐何為。法雨普施。一洗空之。中遭譴斥。瘴嶺嶮巇。一身間關。萬里奔馳。折而不撓。恬然自怡。定力嶽峙。孰可沮之。能仁舊隱。綱領荐持。爰膺宸命。俯慰人思。神龍助供。草木生輝。四方龍象。靡然從之。維摩示病。退息隨宜。一彈指頃。隻履西歸。邈焉逝矣。我心則悲。薄奠致誠。庶幾鑒之。尚享。</p>
</div>
<div class='div-other'><a id='mulu42' />
<p class='h2'>右修職郎權臨安府觀察判官羅<span class='note-inline'>(公旦)</span></p><p>嗚呼哀哉。師真無意於茲世耶。抑佛祖之道。當平沈而莫之繼耶。何一病遽蛻。人天欲挽。而不可冀也。師之春秋七十有五。不可謂不壽。而大法所係。學者宗仰。雖百年而猶未慰也。自臨濟以來。顯道設教者。不知其幾。而光明俊偉。未有如師之比也。方其首眾京師。結菴洋嶼。頭角未露於諸方。霆震<span class='corr'>已</span>驚於群耳。蓋師之所得。盡先聖之淵秘。而材力雄健。又有絕乎其類者矣。觀其開闢道奧。論議駿發。浩乎如河海之莫際。及夫戲弄翰墨。一落千字。并孔老以為言。混三教而一致。世皆稱師聰明之過人。博聞而強記。而不知此。皆其細也。握千聖之要機。揭明鑑而洞視。自凡學道之徒。有過乎前者。不待片辭之徙。而淺深洪纖。皆得其肝肺。則師之服人。有前輩之所未至。故一時震動。四方響應。魁礨不羣之士。悉雲赴而川會。一登鄮嶺。兩主徑山。摳衣於座下者。率二萬指。名聲登徹於九重。而王公以下。莫不<span class='corr'>斂</span>袵而欽事。昔其未見於世也。眾欲正其師位。而其得罪遷徙也。日夜望其復歸。歸而既老矣。贏粮影從者。視所之而輙詣。及其謝病退臥。而眾環繞弗散者。猶幸其一言之誨。嗚呼孰知奄兮忽焉而不復見也。法皷晨裂。流星夜墜。剡尺紙以　上奏。即吉祥而飇逝。我生不淑。習業蒙翳䟽。導洗滌。惟師之恃。今師<span class='corr'>已</span>矣。野干亂鳴。蛙[吉/黽]嘈雜。將何所而止戾也。薄奠敬陳。繼以雪涕。非獨悼一<span class='corr'>己</span>之曷從。蓋將為天下學者畏也。尚享。</p>
</div>
<div class='div-other'><a id='mulu43' />
<p class='h2'>左承直郎添差臨安府觀察判官王<span class='note-inline'>(明發)</span></p><p>惟師。道滿四海。萬衲一師。坐斷今古。不留一絲。昭然若揭日月而行而示人以不疑。浩乎猶河漢之無極而人莫測其涯。所以能續佛命脉。而起臨濟於中微。師今云亡。天人疇依。聞者見者。亦孔之悲。嗚呼住也無住。去也何為。師於中間。湛然不移。嗟予小子。器淺識卑。□與其進。不以遐遺。修敬覺靈。亦既後時。瀹茗以奠。姑寫我思。尚享。</p>
</div>
<div class='div-other'><a id='mulu44' />
<p class='h2'>清淨居士李<span class='note-inline'>(琛)</span></p><p>惟師。道大德備。識明行潔。赫赫若大霆震一世。皎皎若碧潭瑩秋月。視生死如去來。括造化於筆舌。真所謂臨濟之宗師。佛乘之人傑也。嗚呼。予與師衡陽之相逢。屢奉於從容。握手露情。實同契開心胸。昭然發蔀屋而覩光輝。洒然執熱惱而濯清風。歲在辛巳之春晚。振錫凌空於陽羨。予適值於造朝。偶參差於一面。迄偵伺以言還。遂欣然而獲見。方將拔我於流俗之中。慰我於生平之願。夫何尺書遠寄九祖下被丹青儼然。偈言疏示。稠封而來。足以見意。遺墨未乾。遽爾長逝。感德惟勤。豈不興涕。謂師之亡。神怪茫茫。謂師之存。白璧無痕。或隱或顯。其道彌尊。掣金鎖而碎玄關。収劍鋩而掩崑崙。琛也。辱在交舊。輙致其勤。備潔誠而盡意。庶不忘於妙喜老人。嗚呼哀哉。伏惟尚享。</p>
</div>
<div class='div-other'><a id='mulu45' />
<p class='h2'>淨智居士黃<span class='note-inline'>(文昌)</span></p><p>嗚呼。我生遠方。俗學所蔽。區區見聞。惟執文字。役役世塗。莫匪聲利。不聞師名。況復法味。頗疑曩劫。曾預佛記。深禪妙句。時感夢寐。癸酉仲夏。一病幾躓。悚然驚悟。回向真諦。始知有師道滿天地。其後三載。實始相值。初瞻相好。生大欣慰。無怒一機。偶發妙契。師笑謂我。何從得是。勉哉弗媮。成就法器。闔宗歸仰。父子兄弟。下及兒童。奔走承事。師適長沙。執別蕭寺。我既潛然。師亦出涕。云何導師。未免情累。乃知緣會。非止一世。師居徑山。我亦三至。今春之來。乃獲給侍。師不少留。泊然而逝。純陀後供。我則無愧。結集法藏。久出師意。敢有不敬。以負大施。師之道德。本不容議。或贊或毀。空中飛蚋。去來生滅。非一非二。我獨何為。感歎歔欷。邪見崢嶸。正宗凋弊。臨濟法道。寂寥誰寄。唯是之憂。日墮清淚。尚享。</p>
</div>
<div class='div-other'><a id='mulu46' />
<p class='h2'>無住居士袁<span class='note-inline'>(祖嚴)</span></p><p>嗚呼。天地雖大。有形斯彰。日月雖明。有數可量。惟我大慧。孰為乎方。若其有陳。為謗之端。往歲瞻禮。寓于四安。親授法語。盡平生歡。豈期遺誨。遽成永訣。波旬外道。罔不欣悅。從渠喧囂。如湯沃雪。孰知我師。不用言說。本自無生。今則何滅。四方有知。涕淚哽噎。引脰長號。饋奠以別。尚享。</p>
</div>
<div class='div-other'><a id='mulu47' />
<p class='h2'>右修職郎新洪州司法參軍王<span class='note-inline'>(中復)</span></p><p>嗚呼。極天下之明。不足以窺師之道妙。盡天下之口。不足以言師之盛德。其所以粗見於世者。至仁之功。如慈蔭妙雲。混元氣而覆三界。無礙之辯。如天潢之水。決萬仞而經九域。贒愚由是以知歸。狐狸於焉而屏息。方其身蹈世綱。竄流夷貊。不陋而居。至者猶識。彼魔方熾。孰戰而克。萬里生還。槁項黃䤋。</p>
<p>帝衷簡在　天章屢錫。寵以嘉號。庥光赫奕。歸老林泉。為世所式。胡不百年。以休南國。嗚呼。生死去來。雖如昨夢。在師處之。固<span class='corr'>已</span>無憾。其所可惜者。季世末學。將無所憑依。使野干夜號。正道滅熄。[土*適]埴索塗。不見斗極。嗚呼哀哉。中復二十餘年。辱知甚厚。不鄙其愚。推挽是力。三年薄領調官北來。登山頂謁。晝談至夕。約我西歸。從容數日。豈期三月遽返而寂。悵音容之莫追。歎山川之改色。陳薄奠以薦誠。寫忱辭之萬一。尚享。</p>
</div>
<div class='div-other'><a id='mulu48' />
<p class='h2'>左文林郎常州軍事判官趙<span class='note-inline'>(文悋)</span></p><p>惟師。道尊一代。提法之宗。㧞邪歸正。佛者知從。教闡宇內。罔不師崇。名起如日。破驚愚蒙。實大聲閎。達天之聰。大慧錫號。允諧僉同。百世之下。聞者嚮風。文悋。久奉周旋。辱不鄙庸。知愛特至。洞察心胷。師去莫留。我念無窮。言雖在耳。曷瞻其容。䆠縛于遠。修祭阻躬。覺靈不泯。領此素衷尚享。</p>
</div>
<div class='div-other'><a id='mulu49' />
<p class='h2'>左文林郎充江淮都督府淮俻差遣<span class='note-inline'>(蔡頔)</span></p><p>嗚呼。道有正傳。法無輕付。不落言詮。悉由心悟。死為可樂。生也有涯。作如是觀。所見則差。惟大慧師。絕離倫類。晝夜晦明。混融一致。去來自我。戒定俱捐。閩廣湖江。身百億千。念昔先人。參同默契。時出禪機。與師游戲。我之識師。實自孩童。首辱受記。將謂擊蒙。乃者謁師。于鄞之水。撞鍾迎門。萬二千指。昨秋邂逅。西湖之山。豈意此別。終焉莫還。方外所期。曷悲永訣。有志于茲。疑將誰決。紛紛邪解。亦謂宗師。臨濟餘風。繇茲懼衰。不有克家。孰能振起。諸見掃除。請從今始。師雖往矣。師則長存。敢不歸依。以實斯言尚享。</p>
</div>
<div class='div-other'><a id='mulu50' />
<p class='h2'>右通直郎充江淮都督府幹辦公事羅<span class='note-inline'>(博文)</span></p><p>嗚呼。楊歧之旨。四葉而得圜悟。<span class='corr'>已</span>大其門。而起其宗矣。五葉得師。而其法益光明盛大。惟師具爍迦羅眼。用劍鋒上事。踏飜小艶之章。透出薰風之句。縱橫妙用。卷舒自由。如臨濟德山。大機大用。訶佛罵祖。坐斷諸方。於一竹篦頭。鍛煉百千衲子。隨其根器。各得受用。諸多上足。皆叢林之楩柟。法筵之龍象。門庭之盛。儼然如馬祖雪峯之當年也。博文。早服高風。願扣茲事。纔通消息。許以針芥。且言<span class='corr'>已</span>發決定之志。他日聚頭必無疑也。師由回鴈。復遷程江。間關歲月。始得南歸。負笈謁師。由杭走明。乃獲相見於鄮峯之下。以踐前言。一聞法語。即契初心。然後知先覺之不吾欺。則師於我。實有解黏釋縛抽釘㧞楔之力也。唯當拗折竹篦。如燒禪板。庶可少報不為我說破之恩耳。得師遺墨。豈勝愴然。屬以王事。遠適贑川哭師龍山。阻造塔前。迨乎歲晚。始返淮堧。謹遣伊蒲之供。遙瞻雙徑之巔。嗟法幢之忽仆。念祖道之難傳。得法眼者。可不著鞭。惟靈光之不昧。鑒誠欵之勤拳。尚享。</p>
</div>
<div class='div-other'><a id='mulu51' />
<p class='h2'>右通直郎知潭州安化縣事賜緋魚袋向<span class='note-inline'>(澣)</span></p><p>嗚呼。我生雖後。尚及老成。惟師妙喜。百世一人。人天所宗。如龍鳳麟。方袍圓衲。此特其形。通萬物於一理。孰知其真。澣自幼歲。<span class='corr'>已</span>聞師名。見師宜春。如覩景星。師曰可教。朝夕是親。以訓以誘。以規之箴。凡二十年。幾登師門。荷師不忘。久而益勤。[(厂@((既-旡)-日+口))*頁]其鈍根。頑冥弗靈。不足以承師之誨。而徒存此心。今師往矣。山摧川湮。此道此法。誰與主盟。澣也無似。身方埃塵。聞師順寂。失箸悲驚。嗟太山之安。仰歎此志之不伸。嗚呼。窮通離合。去來死生。師之視此。如夕與晨。澣復何言。區區此情。彈指東望。為師具陳。情不自<span class='corr'>已</span>。師無我嗔。嗚呼哀哉。伏惟尚享。</p>
</div>
<div class='div-other'><a id='mulu52' />
<p class='h2'>右奉議郎監行在左藏南庫路</p><p>惟師。天之秀靈。道之軌範。以達磨法髓。起臨濟宗風。直截示人。纖塵不立。一有得者。望而知之。自古以來。至今未見。方羣生之咸賴。何法梁之遽摧。所謂師之存也。於其可見之時。當見其不可見者。所謂師之亡也。於其不可見之時。當見其必可見者。乃知師非存亡之所能繫也。某夙承師訓蒙。獎提為最。今也咫尺。鞅掌是拘。為此道以興悲。奉深心以為報。伏惟尚享。</p>
</div>
<div class='div-other'><a id='mulu53' />
<p class='h2'>右迪功郎監潭州南嶽廟張<span class='note-inline'>(伯厚)</span></p><p>制行卓絕。處<span class='corr'>己</span>剛方。其心金石。其操氷霜。早悟法眼。聲名四揚。空門領袖。學者梯航。曩自臨安。與先子游。匪勢利交。實臭味投。道同德合。情意綢繆。一罹讒網。同膺禍尤。安之若命。曾不為憂。雖在貶所。書問相周。迨其俱還。契好愈休。先子早世。師為痛苦。既致奠禮。又臨柩所。恤亡念存。德莫比數。恩懷于衷。圖報自許。師今云亡。一毫莫補。凶訃遠聞。悲極肺腑。師之無恙。遠近是依。師既逝矣。人誰適歸。彼蒼者天。胡不憗遺。菲禮致勤。師其或知。尚享。</p>
</div>
<div class='div-other'><a id='mulu54' />
<p class='h2'>左朝散郎直秘閣潼川府路提點刑獄公事賜紫金魚袋何<span class='note-inline'>(麒)</span></p><p>咄大慧師肉骨身。無盡老佛雲門僧。作小闍梨<span class='corr'>已</span>英靈。圓顱出世諸方驚。振海潮音為發嗔。自謂佛日開群盲。倒推臨濟拖雲門。踢飜晦堂喝東林。我為童子居蠻荊。立老佛傍識其人。劫火熾然無不壞。師見我文張口駭。向道元來無盡在。此語示人當再拜。龍象奔騰越天海。末法禪和多蝦蠏。謂師不滅固揑怪。喚作師亡亦癡騃。二乘住世名應真。捨死趍生為大乘。太虗不沒師長存。慧日杲杲元光明。</p>
</div>
<div class='div-other'><a id='mulu55' />
<p class='h2'>右承務郎守太府寺丞王<span class='note-inline'>(之奇)</span></p><p>嗚呼。之奇。癸未窮臘。有峴首之役。道經玉泉。見住持僧云。道顏西遡。且報佛日禪師下世。慨然悲愴移日。之奇初識師梅陽。同憂患四年。久久相敬愛不衰。然窮冬盛夏。圍爐納凉。談古今論人物。無一日不相從。及乎分首。猶眷眷不忘。後雖再會徑山及輦下。亦猶前日。<span class='corr'>但</span>各以事牽。不如曩日之欵也。惟禪師。津梁法海。為禪之宗盟。雖三尺童子。皆能言之。然之奇迃疎。未嘗及此。不敢妄議。惟公英明剛果。出於天資。少日從諸大老游。能道前言往行。亹亹可聽。故下視後進學士大夫。又賦性狷急。故不相知者。以不遜加之。嗟乎盛名之下難居。況以方內之事。責方外之人乎。公名既熏天。亦有疑似之謗。但之奇四年之中欵接既久。觀公細行。所謂瞿曇氏之戒者。則無毫髮。遺恨公今往矣。姑以平昔相與之義。及世人所未知者。筆於紙而奠之。不復為世俗禮。香茶蜜炬。亦徐孺子生蒭之義也。尚享。</p>
</div>
<div class='div-other'><a id='mulu56' />
<p class='h2'>儔與佛日大慧普覺禪師游。逾三紀矣。忽聞圓寂。不勝悲愴。天下獨步宗師云亡。孰不歎惜。自惟衰耄。屏跡海瀕。莫遑躬致茶果之奠。聊賦詩一首。以寫我心云爾　一真居士莫儔</p><p>竹篦常握振宗風。妙喜橫行四海中。喬嶽下覧眾山小。真龍盡洗凡馬空。名標普覺白日並。塔躍寶光祥靄籠。居士幽棲身懶動。遙瞻明月恨何窮。</p>
</div>
<div class='div-other'><a id='mulu57' />
<p class='h2'>雙槐居士鄭績。隆興改元十月九日。致薄祭于大慧普覺禪師塔前。遂作五偈。以道追慕之情</p><p>嶺外歸來又八年。舌頭無骨口瀾飜。有時穿透九流去。湧出楊岐頂[寧*頁]禪。</p>
<p>句裏呈機也大奇。箇中消息不思議。只緣心地明如日。識得飛龍或躍時。</p>
<p>明月堂前月色新。青山過雨絕纖塵。松風凄斷碧雲合。不見堂中舊主人。</p>
<p>殿角生凉得力句。縱說橫說河沙數。如今木倒藤亦枯。且道句歸何處去。</p>
<p>八月十日五更鐘。吹毛用了匣藏鋒。想當殺活自由處。不羨沙場定遠功。</p>
</div></div>
<div class='div-w'>
<p class='h1'>釋音</p><p>蝥<span class='note-inline'>(莫交切)</span>　[蟘-代+忒]<span class='note-inline'>(徒得切)</span>　顱<span class='note-inline'>(音盧)</span>　癭<span class='note-inline'>(於井切)</span>　嚇<span class='note-inline'>(呼嫁切)</span>　鏕<span class='note-inline'>(音鹿)</span>　睍<span class='note-inline'>(奴見切)</span>　灺<span class='note-inline'>(徐也切)</span>　欿<span class='note-inline'>(胡感切)</span>　剽<span class='note-inline'>(疋妙切)</span>　唶<span class='note-inline'>(將吉切)</span>　惄<span class='note-inline'>(奴歷切)</span>　渝<span class='note-inline'>(音余)</span>　衋<span class='note-inline'>(□□□)</span>　覼<span class='note-inline'>(力和切)</span>　莨<span class='note-inline'>(魯當切草名也)</span>　莠<span class='note-inline'>(音酉似禾非禾)</span>　潏<span class='note-inline'>(余律切)</span>　鄮<span class='note-inline'>(莫候切)</span>　礨<span class='note-inline'>(力水切)</span>　鼃<span class='note-inline'>(□□□)</span>　媮<span class='note-inline'>(他侯切)</span>　潛<span class='note-inline'>(所姦切)</span>　熄<span class='note-inline'>(音息)</span>　忱<span class='note-inline'>(氏林切)</span>　楩<span class='note-inline'>(步連切)</span>　柟<span class='note-inline'>(汝鹽切)</span>　笈<span class='note-inline'>(□□□)</span>　睕<span class='note-inline'>(於阮分)</span>　憗<span class='note-inline'>(魚覲切)</span></p>
</div>
<div class='div-other'><a id='mulu58' />
<p class='h1'>讚方外道友</p>
<div class='div-other'><a id='mulu59' />
<p class='h2'>紫巖居士畫像讚<span class='note-inline'>(并序)</span></p><p style="margin-left:1em">士君子學先王之道。必由孝敬忠信而入。雖曰未至。亦足以聳動時聽。誇示後來。予欲㧞其尤揚於世以厚風俗。捨紫巖而誰。初識公於京師。時為奉常簿。公務之暇。來從圜悟老人遊。神澄而量洪。志堅而氣正。目不妄視。心無他緣。非聖人之言。不發於口。明靜淵默。淡然如止水之不搖。未嘗謔浪笑傲。盖天資也。後十五年。再會於吳之四安。時公身<span class='corr'>已</span>貴名<span class='corr'>已</span>大。功業以成。而明靜淵默。與昔無異焉。又三年。予得譴來衡陽。公亦退身。奉母太夫人。居長沙新第。名其堂曰盡心。盖盡其心以事親。而食息不忘於　君。顯忠孝一而不偏也。孟子曰。盡其心者。知其性也。知其性。則知天矣。存其心養其性。所以事天也。予曰。性者天性也。養性以事天。則不忘本也。公之盡心。苟異是說。非予所知也。衡陽廖侯。繪公像。來求予讚。予與公有方外之契。義不可辭。謹敘其略。為作讚曰。</p>
<p>偉哉紫巖。昭代蓍龜。垂紳天朝。恢張羽儀。功成歸休。韜藏光輝。自專一壑。甘旨庭闈。盡人子之心以事其親。而造次必備。盡臣子之心以報吾　君。而顛沛罔欺。夫是之謂孝敬忠信之道。進退躬行而不息。深入淨名之不二者也。</p>
</div>
<div class='div-other'><a id='mulu60' />
<p class='h2'>侍郎胡公<span class='note-inline'>(明仲)</span>畫像讚</p><p>剛徤純粹。風度凝遠。弟昆王謝而不逸也。窮理盡性。得聖人之精微。心了其妙也。藏光匿德。而不忘吾君。効葵傾於曜靈也。見義便為。若迅雷之破巨石。仁者之勇也。攘斥瞿曇。紱除老氏。疏通闕里之正脉也。吞濤江藏五湖內太虗。其量綽然而有餘也。即此而見之歟。捨此而見之歟。具眼者其鑒諸。</p>
</div>
<div class='div-other'><a id='mulu61' />
<p class='h2'>游運幹<span class='note-inline'>(蕭卿)</span>畫像讚</p><p>嚲袖拖笻。行而匪步。如春在花。粹然如煦。筆端風生。揮掃塵霧是蕭卿耶。孰好非蕭卿耶。孰惡是非好惡俱不足以私是公。唯疲瘵之氓喜。而暴貪之吏懼。斯可以為大君子之據。</p>
</div>
<div class='div-other'><a id='mulu62' />
<p class='h2'>安撫劉公<span class='note-inline'>(方明)</span>畫像讚</p><p style="margin-left:1em">長沙開福宜禪師。知妙喜與寶文公有一日之雅。遣僧惟覺持此像。來衡陽求讚。不得而辭。為之讚曰。</p>
<p>氣吐虹霓。粹然平易。袖活國<span class='corr'>已</span>驗之方。抱廊庿大成之器。筆端語言。胸次忠義。致吾　君於四三王而六五帝。是皆韓吏部數百年遺風餘烈。覩斯人而知斯文之不墜。</p>
</div>
<div class='div-other'><a id='mulu63' />
<p class='h2'>直閣向公<span class='note-inline'>(宣卿)</span>畫像讚<span class='note-inline'>(并序)</span></p><p style="margin-left:1em">公之學聖人也。非誦其言而求其名稱者也。臨大節而不可奪而<span class='corr'>已</span>。公之為政也。非苛察而姦蠧為之膽落者。非使之然者也。謂職分當然而身正而<span class='corr'>已</span>。公之介廉。非著意以矯世而効伯夷之清者也。於道不苟而<span class='corr'>已</span>。公之明白也。非循私而取與。若日月之晝夜者也。善善惡惡而<span class='corr'>已</span>。公之為文也。非鈎章棘句而務華忘實者也。落筆遣辭而盡意之所欲言而<span class='corr'>已</span>。公之施設也。非能捧土而塞飛湍之瀑流者也。行其義之可行。止其義之可止而<span class='corr'>已</span>。然為學為政。介廉明白。文章施設。皆可得而形容。若其精義入神。窮神知化。居一室而發樞機於千里之外。善應而動天地者。不可得而形容也。予以是故。作公之讚。而重其詞曰。</p>
<p>頎然向公。岌岌堂堂。烈如夏日。嚴如秋霜。至剛而柔。至柔而剛。孰謂却物。能圓能方。以是而見。有而非有。郢匠揮[金*畚]。徒誇好手。明鏡當軒。孰逃妍醜。賢德賢業。可大可久。</p>
</div>
<div class='div-other'><a id='mulu64' />
<p class='h2'>又野服像讚<span class='note-inline'>(并序)</span></p><p style="margin-left:1em">予罪居衡陽。閱三載。聞公守衡蒞政。洎平昔出處大略於衡民。遇節必立。應機必斷。推經旨以行己。本仁義以及物。事無大小。剖判是非。罔有顛倒。公以為是。則盡寰宇之口以非之。而終不能非公之是。公以為非。則盡寰宇之口以是之。而不能是公之非。故能活己卯歲之飢民數萬於垂死。至今衡民以吾父稱之。則知公行己及物居是非之間無遺恨矣。衡民繪公像。建生祠於青草野寺。以奉香火。予因覩其像。而作讚以慰衡民戀德之心。而丹青匪妙。略無彷彿。公之猶子深之。出此本相示。少分似之。予亟呼畫工。摸而易之以冠裳。書前讚於其上。以歸深之。抑留此本。為林下道伴。復作讚曰。</p>
<p>野服幅巾而藏用於山林兮訥如也。分虎符為真明洪道衡陽之守兮鑑如也。受命於急難之間。而袒肩荷負兮岳如也。正法奉公以禦吏。而柔明兮水如也。坐霜臺掃險徤之訟。而空囹圄於太湖之陽兮電如也。前讚未盡公之德兮。今讚亦聊復爾耳。知公者誰。雲門村叟而<span class='corr'>已</span>。</p>
</div>
<div class='div-other'><a id='mulu65' />
<p class='h2'>峴山居士徐顯謨畫像讚</p><p>我欲讚此公。此公不受讚。又欲痛罵之。亦復無可罵。讚之與罵之。一筆且勾下。或曰。如水之清潔高廉聰識通朗。與夫徐孺子郭林宗之流。又何以異哉。妙喜聞之而笑。謂之曰。是亦跌蕩放言高談無畔岸傲世之匹夫。何足擬公而嘆訝耶。其可貴者。目送歸鴻。氣橫雲漢。自言不斷婬怒癡。而亦不與之俱。只這如意摩尼。畢竟無人酧價。且道這一絡索。是讚耶是罵耶。苟或於此狐疑。一任妍窮周易。遍推六十四卦。</p>
</div>
<div class='div-other'><a id='mulu66' />
<p class='h2'>同前</p><p>釋迦演化西竺乾。助<span class='corr'>揚</span>金粟何巍然。達磨來茲東震旦。亦有龐老扶其顛。翻思命世寧乏賢。峴山居士超塵緣。一言定當諸佛祖。與二大士相摩肩。彼也此也有殊異。證也徹也無後先。太虗不受[(厂@((既-旡)-日+口))*頁]陸筆。火聚那容蚊蚋延。丹青一幅心手妙。卓<span class='corr'>犖</span>氣宇凌雲煙。未是此公真面目。更觀皎月凝秋天。</p>
</div>
<div class='div-other'><a id='mulu67' />
<p class='h2'>張徽猷<span class='note-inline'>(昭遠)</span>畫像讚</p><p>悟徹諸法無我。果於諸法自在。談笑出入生死。敢與諸塵作對。世出世間大丈夫。一擊鐵圍百雜碎。</p>
</div>
<div class='div-other'><a id='mulu68' />
<p class='h2'>覺明居士夏運使畫像讚</p><p>覺明明妙處。不留元字脚。佛祖出頭來。一時都掃却。沒人情。有禮樂。鐵脊梁。硬嚗嚗。堪任荷擔這一著。妙喜恁麼差排。大似助桀為虐。</p>
</div>
<div class='div-other'><a id='mulu69' />
<p class='h2'>向侍郎畫像讚</p><p>佛道魔道兩俱掃。世出世間亦虗閑。箇是塵中了事漢。涅槃生死不相干。</p>
</div>
<div class='div-other'><a id='mulu70' />
<p class='h2'>劉通判<span class='note-inline'>(彥冲)</span>畫像讚</p><p>財色功名。一刀兩段。立地成佛。須是這漢。</p>
</div>
<div class='div-other'><a id='mulu71' />
<p class='h2'>郭縣丞畫像讚</p><p>神情淡然。風骨粹然。袖手儼然。如春在花。如意在絃。如水在川。文章事業。遇物發宣。普而不偏。夫是之謂二十四考中書令之遠孫。雖我不負丞。而無丞負予之歎者也。</p>
</div>
<div class='div-other'><a id='mulu72' />
<p class='h2'>徐和仲畫像讚</p><p>神清而和。氣勁而訐。文武雙資。大巧若拙。奉公勤廉。賦性介潔。於朋友信而誠。可以託生死。然頭戴棊盤。好為面折。似虗舟而觸物。若霜風而掃熱。是讚耶是毀耶。妙喜覩徐和仲之畫像。掇筆代渠。作如是說。</p>
</div>
<div class='div-other'><a id='mulu73' />
<p class='h2'>徐明叔畫像讚</p><p>椹口秀目。無依無欲。落筆遣詞。神驚鬼哭。心造玄微。如石藏玉。勁氣橫秋。不可攬觸。還見麼。夫是之謂徐明叔。</p>
</div>
<div class='div-other'><a id='mulu74' />
<p class='h2'>同前</p><p>鷄籠山下。滴瀝水邊。燕窠城裏。生得箇徐明叔。不學瞿曇。不學老聃。不學孔丘。而瞿曇老聃孔丘所有底。悉自具足。野服幅巾。撐七尺之霜笻。與張晚李細錢嫰。半醒半醉。似利刀斫猫兒頭竹。奇哉妙哉。汪哉洋哉。何莫由斯哉而乎文郁郁。若道渠儂自有官業。能書解篆。吾說是人。生身陷入阿鼻地獄。</p>
</div>
<div class='div-other'><a id='mulu75' />
<p class='h2'>李總幹畫像讚</p><p>氣勁而和。於物無忤。內方外圓。清簡儉素。與朋友交也誠而謙。奉公無私也勤而廉。天不祐善。若人云亡。士林凋喪。孰不感傷。吾是　覩斯像。而作此讚。乃公之實錄也。可與日月而爭光。</p>
</div>
<div class='div-other'><a id='mulu76' />
<p class='h2'>路撿法畫像讚</p><p>不斷煩惱入涅槃。不離俗諦談真諦。精金百煉出爐冶。豈畏重將烈火試。人言此乃如一公。我道渠非渠即是。等閑步武清風生。掃盡士林寒乞氣。</p>
</div>
<div class='div-other'><a id='mulu77' />
<p class='h2'>本閑居士畫像讚</p><p>天邊月白本來白。林下風清元自清。幾人到此昏昏醉。只有渠儂獨自醒。㘞。且莫強塗糊。渠本不如此。識之者。是箇沒妻子底龐居士。不識者。乃無人情底王蠻子。</p>
</div>
<div class='div-other'><a id='mulu78' />
<p class='h2'>榮侍郎畫像讚</p><p>謂渠似維摩耶。無佛病法病。謂渠似龐公耶。有男婚女嫁。超然透過兩翁。畢竟二邊俱化。夫是之謂榮二卿。袖手儼然。神情閑暇者也。</p>
</div>
<div class='div-other'><a id='mulu79' />
<p class='h2'>方經略敷文畫像讚</p><p>岌岌堂堂七尺軀。無心合道暗相符。針鋒頭上天關透。世出世間真丈夫。</p>
</div>
<div class='div-other'><a id='mulu80' />
<p class='h2'>無相居士畫像讚</p><p>渾鋼打就脊梁骨。磊落塵中過量人。一去萬牛挽不住。箇是渠儂身內身。</p>
</div>
<div class='div-other'><a id='mulu81' />
<p class='h2'>太虗居士畫像讚</p><p>神清徹骨。氣和如春。葷不入口。酒不濡唇。正倫何也。太虗無雲。或謂妙喜。讚者為誰。曰無相居士克家之子。忠孝兩全底。鄧伯壽之真。</p>
</div>
<div class='div-other'><a id='mulu82' />
<p class='h2'>趙觀察畫像讚</p><p>世味淡薄。靈龜五臧。併臧其一。鋒頴莫當。造次必於是。訓子以義方。嚲袖携笻。步武頎然。岌岌堂堂。是謂士林堅好木。乃釋門外護之金湯。</p>
</div>
<div class='div-other'><a id='mulu83' />
<p class='h2'>蘇知縣<span class='note-inline'>(甫明)</span>畫像讚</p><p>椹口秀目。心清寡欲。為政不苛。姦蠧潛衂。我說是言。如響應谷。觀者譁曰。明甫實錄。</p>
</div>
<div class='div-other'><a id='mulu84' />
<p class='h2'>孟監場<span class='note-inline'>(異夫)</span>畫像讚</p><p>手搦燕璧。目送雲鴻。傲睨萬物之表。了無餘事於胷中。夫是之謂孟異夫。乃姚江之陶朱公。</p>
</div>
<div class='div-other'><a id='mulu85' />
<p class='h2'>徐御藥畫像讚<span class='note-inline'>(号審觀居士)</span></p><p>頎然七尺大丈夫。胷次廓然如太虗。審觀名實兩相稱。堪與人間作畫圖。</p>
</div>
<div class='div-other'><a id='mulu86' />
<p class='h2'>歐陽總幹畫像讚</p><p>採石江邊李謫仙。醉中拏月上青天。今觀此士亦如然。飲酒一斗詩百篇。</p>
</div>
<div class='div-other'><a id='mulu87' />
<p class='h2'>張都監畫像讚</p><p>忠義果敢世無敵。鐵騎橫衝百萬兵。慣從五鳳樓前過。手握金鞭賀太平。</p>
</div>
<div class='div-other'><a id='mulu88' />
<p class='h2'>李光祖畫像讚</p><p>胷次坦夷。仁義以字養之。體涉風素。清癯髯以資之。為政禦吏。髮櫛而苗薅之。於道不苟。篤信而躬行之。夫是之謂李光祖。佩絃千百。而愈緩靠裏昏而無斷者也。</p>
</div>
<div class='div-other'><a id='mulu89' />
<p class='h2'>陳逍遙畫像讚</p><p>傲睨萬物。袖手儼然。氣清神定。矯若飛仙。夫是之謂陳逍遙。慈儉躬行。而不敢為天下先者也。</p>
</div>
<div class='div-other'><a id='mulu90' />
<p class='h2'>無相居士畫杜少陵像求讚</p><p>可憐能作詩。嬴得肚中飢。終朝醉兀兀。騎驢何所之。</p>
</div>
<div class='div-other'><a id='mulu91' />
<p class='h2'>方敷文畫東坡先生像求讚<span class='note-inline'>(二)</span></p><p>道大德備。為□□□。萬古東坡。如是如是。</p>
<p>闕里橫梁。頹波[石*　]□。暗嗚叱吒。驚天動地。</p>
</div>
<div class='div-other'><a id='mulu92' />
<p class='h2'>柯信甫畫像讚</p><p>胷次磊磊落落。舉止如山如岳。一生只自修行。不管他人好惡。</p>
</div>
<div class='div-other'><a id='mulu93' />
<p class='h2'>覺苑冲長老求王承宣畫像讚</p><p>華陁歸去幾千年。此道世久失其傳。獨有是公達本源。可與此老相差肩。我初識公于大梁。時<span class='corr'>已</span>氣槩摩秋霜。能生必死於膏肓。後無來者前無雙。覺苑求予讚是公。我今描畫太虗空。公術能攘造化功。酷熱之際鏖東風。我本寡聞無似者。荷公道義不相捨。倒腹空膓盡傾瀉。但看此讚即知也。</p>
</div>
<div class='div-other'><a id='mulu94' />
<p class='h2'>盧宣教畫像讚</p><p>嚲袖携笻步武歸。浩然之氣吐虹霓。不知除却神仙輩。更有何人得似伊。</p>
</div>
<div class='div-other'><a id='mulu95' />
<p class='h2'>歲寒居士張知府畫像讚</p><p>氷柱兮摩空。藤蘿兮倚樹。皃古神色清。氣平心膽素。貧無地卓錐。富有照乘珠。有問歲寒何似生。看取妙喜末後句。</p>
</div>
<div class='div-other'><a id='mulu96' />
<p class='h2'>孫郎中求羅先生畫像讚</p><p>烏髯[髟/查]䯯。碧眸閃爍。據奪命方。鍊不死藥。在塵出塵。都無染著。夫是之謂羅赤脚。</p>
</div>
<div class='div-other'><a id='mulu97' />
<p class='h2'>傅□□畫像讚</p><p>風度凝遠。清深窅然。如春在花。如意在絃。有廼祖遺風餘烈。為儒林挺特之賢。雖彷彿丹青其一二。盖胷中蘊妙而難傳。夫是之謂傅使君。行將拊摩匡山之雲煙。而中興拭眼歸宗之禪者也<span class='note-inline'>(時將赴南康任)</span>。</p>
</div>
<div class='div-other'><a id='mulu98' />
<p class='h2'>妙心居士畫像讚</p><p>野服幅巾。非假非真。元來這漢。是我般人。渠常喜我常嗔。兩箇八兩定一斤。</p>
</div>
<div class='div-other'><a id='mulu99' />
<p class='h2'>王校正畫像讚</p><p>莫論節義世希有。事業文章總罷休。只將一味無求法。坐斷三衢人舌頭。</p>
</div>
<div class='div-other'><a id='mulu100' />
<p class='h2'>王子正畫像讚</p><p>了達生死如夢事。夢中誰復論親疎。臨行一著超今古。堪作塵寰真丈夫。</p>
</div>
<div class='div-other'><a id='mulu101' />
<p class='h2'>王大授畫像讚</p><p>堂堂七尺身。言行兩相應。士林堅好木。特秀一枝春。是謂汪溪先生。字曰大授。志願未伸。若驊騮在凡馬之廐。死而不亡。謂之壽天將相。斯文之不墜也。恢張尚期於有後。</p>
</div>
<div class='div-other'><a id='mulu102' />
<p class='h2'>唐主管携先文畫像求讚</p><p>了相非相見實相。一念廓然無背向。八十四年如是修。龜毛拂子兔角杖。</p>
</div>
<div class='div-other'><a id='mulu103' />
<p class='h2'>傅□□畫像讚</p><p>孰其後兮孰其先。目送飛鴻氣悠然。傲睨萬物凌雲煙。飲酒一斗詩百篇。</p>
</div>
<div class='div-other'><a id='mulu104' />
<p class='h2'>藺廷彥畫像讚</p><p>携笻步武自徐徐。洒落風姿氣凜如。活計貧無置錐地。胷中富有五車書。</p>
</div>
<div class='div-other'><a id='mulu105' />
<p class='h2'>俞巡撿畫像讚</p><p>紫綬金章矍爍翁。詩書萬卷在胷中。便宜從事非無意。每到詞窮即詐聾。</p>
</div>
<div class='div-other'><a id='mulu106' />
<p class='h2'>歐陽提幹畫像讚</p><p>揮毫落紙鬼神泣。獨步橫拖七尺笻。文彩風流乃餘事。試問負壺丫角童。</p>
</div>
<div class='div-other'><a id='mulu107' />
<p class='h2'>羅國信畫像讚</p><p>蕭然一枕臥長空。寶座蓮臺信<span class='corr'>已</span>通。七十三年好消息。一時分付與春風。</p>
</div>
<div class='div-other'><a id='mulu108' />
<p class='h2'>錢計議畫像讚</p><p>一生咬菜根。清淨無倫比。臨行一著奇。猶如脫弊屣。要識錢子虗。恁麼而<span class='corr'>已</span>矣。</p>
</div>
<div class='div-other'><a id='mulu109' />
<p class='h2'>鮑知府畫像讚</p><p>野服幅巾。矯若飛仙。神情閑暇。訪道參禪。夫是之謂鮑使君。不被八風五欲之所纏者也。</p>
</div>
<div class='div-other'><a id='mulu110' />
<p class='h2'>張太尉畫像讚</p><p>顧虎頭傳難□□。□陁石上坐頤神。孤松倒掛倚巖□。□□風搖清[音*　]聲。</p>
</div>
<div class='div-other'><a id='mulu111' />
<p class='h2'>又作僧像求讚</p><p>丹青在己巳。行年七十四。雖然無度牒。形儀十分似。</p>
</div>
<div class='div-other'><a id='mulu112' />
<p class='h2'>董太尉畫像讚</p><p>不為富貴所折困。孤松之下坐磐陁。撥轉上頭關捩子。堪充震旦老維摩。</p>
</div>
<div class='div-other'><a id='mulu113' />
<p class='h2'>湛淨居士畫像讚</p><p>坐石握拂。不可輕忽。湛淨如如。胷中無物。</p>
</div>
<div class='div-other'><a id='mulu114' />
<p class='h2'>妙觀居士畫像讚</p><p>嚲袖拖笻。步武清風。燕巖谷之暇日。無留事於胷中。</p>
</div>
<div class='div-other'><a id='mulu115' />
<p class='h2'>李運使畫像讚</p><p>等閑示現宰官身。便作儒林出格人。野服幅巾歸舊隱。游戲寰中物外春。</p>
</div>
<div class='div-other'><a id='mulu116' />
<p class='h2'>張侍郎畫像讚</p><p>透出天關。抹過地戶。斗轉星移。日輪當午。廓仁義道德之門。塞邪非鬼趣之路。夫是之謂無垢老人。慣向百尺竿頭進步者也。</p>
</div>
<div class='div-other'><a id='mulu117' />
<p class='h2'>趙知宗畫像讚</p><p>攙行奪市得人憎。攪撓叢林罵葛藤。妙喜退身三步去。諸方誰敢弄精魂。</p>
</div>
<div class='div-other'><a id='mulu118' />
<p class='h2'>唐大夫畫像讚</p><p>一味讀經參禪。胷中無物留連。要識此公落處。便是妙喜齊年。</p>
</div>
<div class='div-other'><a id='mulu119' />
<p class='h2'>徐侍郎畫像讚</p><p>謂是俗人。世事全疎□。謂是苾蒭。□有髮有鬚。莫恠胷中淈[泳-永+盾]。都盧面觜糢糊。不修戒定慧。而求出世間法。不斷淫怒癡。而不與之俱。好箇人中癡鈍漢。亦婆羅門外道之徒歟。</p>
</div>
<div class='div-other'><a id='mulu120' />
<p class='h2'>幻住道人畫像讚</p><p>有月上女之英氣。而不逞機鋒。似靈照之逸羣。而不誇作略。驀過邪師默照之深坑。高出二人頂[寧*頁]上一著。生鐵鑄就脊梁。渾鋼打成雙脚。此是女流中真大丈夫。不為八風五欲之所轉者也。</p>
</div>
<div class='div-other'><a id='mulu121' />
<p class='h2'>楊太保畫像讚</p><p>人言此是楊太保。我道梅陽護法神。天資忠義不諂曲。一片精誠正直心。</p>
</div>
<div class='div-other'><a id='mulu122' />
<p class='h2'>孫參政畫像讚</p><p>窮理盡性。入佛知見。七十八年。空中閃電。</p>
</div>
<div class='div-other'><a id='mulu123' />
<p class='h2'>無垢居士張侍郎畫讚</p><p>攪遍三千大千界。都盧自買又自賣。而今本利一時空。却去貧兒處索債。渠活計我偏知。半聾半啞半獃半癡。猶自赤手討便宜。常將掃箒畫娥眉。</p>
</div>
<div class='div-other'><a id='mulu124' />
<p class='h2'>雙槐居士鄭參議畫像讚</p><p>心□□□□。□觀瀑布溜。外境無所緣。內亦無所受。坐石倚枯松。知音試窮究。世間出世間。一網都打就。</p>
</div>
<div class='div-other'><a id='mulu125' />
<p class='h2'>韓尚書畫像讚</p><p>野服幅巾。携笻嚲袖。目送征鴻。心無所受。實百代良吏之師。乃十世昌黎之後。只向是處行。不為文所囿。慷慨特達。大丈夫處事。若日輪之當晝者也。</p>
</div>
<div class='div-other'><a id='mulu126' />
<p class='h2'>錢侍郎畫像讚</p><p>不貪生死諸欲快樂。不隨想倒見倒心倒。夫是之謂世間出世間大丈夫。坐禪牀握拂子。儼然在一切人眼睛中。不須向別處尋討。作是說者為誰。雙徑明月堂妙喜宗杲。</p>
</div>
<div class='div-other'><a id='mulu127' />
<p class='h2'>妙圓居士張知府畫像讚</p><p>胷中元有五車書。納江湖於度內兮綽有餘。汪洋如萬頃之陂兮。未讓江夏牛醫兒。夫是之謂妙圓居士。學妙喜相期於此道兮。世所希者也。</p>
</div></div>
<div class='div-other'><a id='mulu128' />
<p class='h1'>讚佛祖</p>
<div class='div-other'><a id='mulu129' />
<p class='h2'>釋迦出山相</p><p>三十二相。八十種好。道樹鹿苑。自起自倒。</p>
</div>
<div class='div-other'><a id='mulu130' />
<p class='h2'>文殊問疾<span class='note-inline'>(二)</span></p><p>只知贊不二。失却一隻眼。自號七佛師。去而不復返。</p>
<p>俗漢自病。無端插觜。引惹詞訟。至今未<span class='corr'>已</span>。</p>
</div>
<div class='div-other'><a id='mulu131' />
<p class='h2'>入定觀音<span class='note-inline'>(二)</span></p><p>瞑目危坐。示那伽相。觀音妙智。一椎兩當。住寂靜地。應剎塵量。法如是故。無礙無障。</p>
<p>身不動搖。心入正受。一點靈光。如日當晝。</p>
</div>
<div class='div-other'><a id='mulu132' />
<p class='h2'>維摩居士<span class='note-inline'>(二)</span></p><p>佛病與法病。一掃兩俱盡。傳語老維摩。惜取窮性命。</p>
<p>空諸所有。深入不二。舉一針鋒。驚天動地。</p>
</div>
<div class='div-other'><a id='mulu133' />
<p class='h2'>觀音達磨相對像</p><p>達磨觀音。觀音達磨。我即是你。你即是我。一身兩名。鼻孔耳朵。彼此無言。相對淡坐。坐不坐。<span class='note-inline'>(咄)</span>當甚熱大。</p>
</div>
<div class='div-other'><a id='mulu134' />
<p class='h2'>九祖伏䭾密多尊者</p><p>五十餘年打坐。不知等箇甚麼。直饒主伴交羅。未免當頭蹉過。</p>
</div>
<div class='div-other'><a id='mulu135' />
<p class='h2'>初祖達磨大師<span class='note-inline'>(二)</span></p><p>枯松之下坐磐陁。著意忘懷兩不蹉。來者直須高著眼。擡眸鷂子過新羅。</p>
<p>竺乾不容住。懡㦬涉流沙。打落當門齒。猶言五葉花。</p>
</div>
<div class='div-other'><a id='mulu136' />
<p class='h2'>二祖</p><p>換却頭顱骨。無端又易名。斷臂立深雪。笑殺那邊人。</p>
</div>
<div class='div-other'><a id='mulu137' />
<p class='h2'>六祖大鑑禪師</p><p>咄這老漢。且去碓米。傳甚瓦鉢衣盂。謅得四海鼎沸。今日見你形模。元來也只如此。</p>
</div>
<div class='div-other'><a id='mulu138' />
<p class='h2'>馬祖大寂禪師</p><p>即心即佛。非心非佛。透過兩重關。畢竟是何物。</p>
</div>
<div class='div-other'><a id='mulu139' />
<p class='h2'>龐居士<span class='note-inline'>(二)</span></p><p>多年曆日繫腰間。知與誰人作對談。笊籬放下高叉手。應機何必口喃喃。</p>
<p>無生本無說。說著即話墮。骨肉團圝頭。大虫看水磨。</p>
</div>
<div class='div-other'><a id='mulu140' />
<p class='h2'>布袋和尚<span class='note-inline'>(四)</span></p><p>稽首龍華補處佛。不肯安然住兜率。却來[廓-享+墨]市要尋人。人間指作白拈賊。赤揎兩腿箕踞坐。賣弄麻鞋逞奇特。口中時復自喃喃。唱言我是真彌勒。</p>
<p>藞苴不存儀軌。亦無將將濟濟。十方法界虗空。都在破布袋裏。驀然閙市解開。撒向街頭巷尾。南無彌勒世尊。家風如是而<span class='corr'>已</span>。</p>
<p>桔撩棒挑破蓆。倒街臥路求乞。誰知覩史陀天。元無這箇消息。</p>
<p>藞藞苴苴。全無定度。十字街頭。遭人點污。</p>
</div>
<div class='div-other'><a id='mulu141' />
<p class='h2'>臨濟和尚<span class='note-inline'>(三)</span></p><p>色如淋了灰堆。喝似旱天震雷。雖有麤麤慥慥。却無隈隈[毯-炎+崔][毯-炎+崔]。咄咄咄是甚麼。不得這箇道理。定依一枚賊魁。</p>
<p>面上少和氣。肚裏多骨董。可惜三頓棒。打這老漆桶。</p>
<p>一句中具三玄。一玄中具三要。腦後見腮村僧。向上更有一竅。</p>
</div>
<div class='div-other'><a id='mulu142' />
<p class='h2'>普化和尚</p><p>瞠開三角殺人眼。緊握拳頭聳兩肩。佛祖位中留不得。却來[廓-享+墨]市掣風顛。</p>
</div>
<div class='div-other'><a id='mulu143' />
<p class='h2'>雪峯真覺禪師</p><p>這箇漆桶。也解爆裂。據欵結案。只得一橛。如何是那一橛。嶺上寒松。天邊白月。滅滅。</p>
</div>
<div class='div-other'><a id='mulu144' />
<p class='h2'>法眼李王相對像</p><p>人王法王有真偽。天眼法眼無纖翳。一幅丹青兩得之。究竟同歸第一義。</p>
</div>
<div class='div-other'><a id='mulu145' />
<p class='h2'>言法華</p><p>藞苴全無儀軌。常走街頭巷尾。口頭雖誦蓮經。肚裏長思喫底。人言凡聖莫窺。妙喜獨識得你。咄哉破落村僧。脫却一雙木履。</p>
</div>
<div class='div-other'><a id='mulu146' />
<p class='h2'>五祖和尚</p><p>賤賣檐板漢。貼秤麻三斤。多少參玄士。錯認定盤星。說我元非我。言真不是真。直饒傳得似。猶未別其神。</p>
</div>
<div class='div-other'><a id='mulu147' />
<p class='h2'>圓悟禪師<span class='note-inline'>(四)</span></p><p>突出兩箇當門齒。舌本瀾飜似紡車。擊石火中呈醜拙。閃電光裏復周遮。捺却膝聳却身。做模打樣。弄假像真。如今縱有這伎倆。擬將分付與何人。</p>
<p>謗於佛。毀於法。十分藞苴。一味孟八。面目可憎。好與椎殺。正法眼滅瞎驢邊。<span class='note-inline'>(咄)</span>將此身心奉塵剎更不藏覆。開口見膽。學人不會。却成檐板。</p>
<p>咄哉藞苴川僧。偏要欺瞞魯子。盡用無限神通。未免歸鄉卒死。將謂有多少奇特。伎倆兀來只如此。</p>
</div>
<div class='div-other'><a id='mulu148' />
<p class='h2'>覺範洪禪師</p><p>透得雲庵一字關。愛論曹山三種墮。筆端之上海濤翻。橫說竪說渾無過。嬴得籍甚之名。幾取殺身之禍。文章未讓孔丘。談禪豈肯達磨。諸人還見麼。休尋無髮官人。且看僧中措大。</p>
</div>
<div class='div-other'><a id='mulu149' />
<p class='h2'>死心和尚</p><p>禪又不會。一味麤慥。是讚是罵。道道道道。</p>
</div>
<div class='div-other'><a id='mulu150' />
<p class='h2'>佛燈珣和尚</p><p>空却閻浮世。難求此箇僧。若將言語會。直是得人憎。罵佛又罵祖。誰知元不曾。請君抖擻精神看。莫認渠儂作佛燈。</p>
</div>
<div class='div-other'><a id='mulu151' />
<p class='h2'>南華昺和尚</p><p>平生頂門眼。照徹無纖翳。太平與南華。逢場便作戲。七月十六朝。雷聲震天地。我觀法王法。法王法如是。</p>
</div>
<div class='div-other'><a id='mulu152' />
<p class='h2'>牧庵忠和尚</p><p>內心寂靜。外緣屏絕。悟處諦當。用處親切。一棒一條痕。一摑一掌血。忠道者家風。須是妙喜說。火裏烏龜飛上天。六月紛紛飄瑞雪。</p>
</div>
<div class='div-other'><a id='mulu153' />
<p class='h2'>和山方和尚</p><p>伽梨㪍窣坐胡床。虎視叢林百恠藏。莫道死心今<span class='corr'>已</span>死。死心有子不曾亡。</p>
</div>
<div class='div-other'><a id='mulu154' />
<p class='h2'>普照英和尚</p><p>擊塗毒鼓。說無味禪。以覺為印。印覺羣情。得佛祖之要妙。徹萬法之根源。於刀山劒樹上。奪衲僧性命。向鑊湯爐炭裏。以此事流傳。是謂大法之梁棟。苦海之舟船。若也向這裏提撕。猶如掘地而覓青天。</p>
</div>
<div class='div-other'><a id='mulu155' />
<p class='h2'>普照欽和尚</p><p>擊碎溈山塗毒鼓。任運騰騰過此生。莫恠世人渾不識。常從佛祖那邊行。</p>
</div>
<div class='div-other'><a id='mulu156' />
<p class='h2'>佛日才和尚</p><p>佛日讚佛日。非真即是真。有問似不似。掛起便鋪陳。</p>
</div>
<div class='div-other'><a id='mulu157' />
<p class='h2'>普明和尚</p><p>證長靈般若之體。得圓悟大機之用。燕坐霅川三處道場。靜聖儼臨半千之眾。念此道之凌遲。若一絲引千鈞之重。祖肩荷擔如山不動。夫是之謂普明老人。如箭射的。而百發百中者也。</p>
</div>
<div class='div-other'><a id='mulu158' />
<p class='h2'>泉州勝和尚</p><p>大坐當軒。膝橫楖[木*栗]。手不駈蚊。脇不至席。有時象王回旋。或作獅子返擲。燈籠與露柱交參。占波共新羅闘額。知師者謂。六月黃河徹底氷。不知師者謂。九秋霜月連天白。饒伊亂度量。總是韶州客。</p>
</div>
<div class='div-other'><a id='mulu159' />
<p class='h2'>妙空佛海訥和尚</p><p>妙相怡然。耽耽虎視。恢雲門一字之玄風。闡三句為人之巴鼻。掃浮非歸實。是把定佛祖要關。不許衲僧吐氣。夫是之謂妙空佛海老人。建法幢於大道顛危之際者也。</p>
</div>
<div class='div-other'><a id='mulu160' />
<p class='h2'>含清照和尚</p><p>興化棒未折。克賓話<span class='corr'>已</span>行。雲居雪峯老。日午打三更。</p>
</div>
<div class='div-other'><a id='mulu161' />
<p class='h2'>天王光和尚</p><p>真獅子兒。耽耽虎視。神定氣平。身心不二。悟祖師禪。脚踏實地。橫按摸椰。如是如是。</p>
</div>
<div class='div-other'><a id='mulu162' />
<p class='h2'>開善護和尚</p><p>鐵面巖稜。全無柔和。氣銳性剛。不受折剉。貶剝瞿曇。撿點達磨。好與雲門。一狀領過。</p>
</div>
<div class='div-other'><a id='mulu163' />
<p class='h2'>南華明和尚</p><p>凜凜威風。有規有矩。起東山雲。施曹溪雨。一句當陽。截斷露布。我今讚之。超今越古。</p>
</div>
<div class='div-other'><a id='mulu164' />
<p class='h2'>南安巖瑯和尚</p><p>雲庵的孫。湛堂嗣子。虎視耽耽。無彼無此。一擊塗毒。聞之即死。南安巖畔日高眠。便是渠儂逸格禪。</p>
</div>
<div class='div-other'><a id='mulu165' />
<p class='h2'>玄沙昭和尚</p><p>栗棘蓬金剛圈。唯此老是真傳。若也信不及。且聽渠說禪。作麼生是渠說底禪。猛火著油煎。</p>
</div>
<div class='div-other'><a id='mulu166' />
<p class='h2'>慈雲祖和尚</p><p>參徹先師逸格禪。知音不遇且如然。而今老住慈雲寺。嬴得清聲播大千。</p>
</div>
<div class='div-other'><a id='mulu167' />
<p class='h2'>國清遠和尚</p><p>這川藞苴。無真無假。一條白棒。佛來也打。更有一般長處。解向鉢盂裏走馬。</p>
</div>
<div class='div-other'><a id='mulu168' />
<p class='h2'>溈山慧和尚</p><p>虎頭燕頷將軍相。橫按霜笻物表高。一口等閑吞佛祖。有何魔外敢譊譊。</p>
</div>
<div class='div-other'><a id='mulu169' />
<p class='h2'>能仁敏和尚</p><p>形儀軟似綿。脊梁硬似鐵。冬不畏寒。夏不怕熱。夫是之謂敏和尚。無窮福利。而不自矜者也。</p>
</div>
<div class='div-other'><a id='mulu170' />
<p class='h2'>正堂辯和尚</p><p>傳佛眼道。說逸格禪。不立窠臼。不滯語言。作自得之鼻祖。為叢林之美傳。夫是之謂正堂老人。乃得魚而忘筌者也。</p>
</div>
<div class='div-other'><a id='mulu171' />
<p class='h2'>山東惠雲金師翁</p><p>有威有德。人皆敬畏。劈面上聞。且不要諱。</p>
</div>
<div class='div-other'><a id='mulu172' />
<p class='h2'>山東惠雲周師翁</p><p>磊磊落落。如山如岳。據坐五峯。清風索索。箇是惠雲周大師。稽首祥麟一隻角。</p>
</div>
<div class='div-other'><a id='mulu173' />
<p class='h2'>鹽官慧生庵主</p><p>昔日生法師。講得石頭點。今日生庵主。亦把家風展。畫得渾相似。堂堂不可掩。求我讚稱<span class='corr'>揚</span>。碧眸光閃閃。</p>
</div>
<div class='div-other'><a id='mulu174' />
<p class='h2'>喻彌陀</p><p>箇是喻彌陀。傳來不較多。觀瞻如具眼。靜處薩婆訶。</p>
</div>
<div class='div-other'><a id='mulu175' />
<p class='h2'>萃長老寫宏智禪師與師相對像求讚</p><p>兩眼對兩眼。各檐一片板。合得無鏠罅。會俉非遲晚。傍觀有人敢定當。許伊曾喫大虫膽。</p>
</div>
<div class='div-other'><a id='mulu176' />
<p class='h2'>保寧秀和尚</p><p>坐鳳凰臺。傳天童道。自在快活。不屬作造。失鄉關者。方便指歸。迷寶所者。引之令到。一條渾鋼脊梁。鐵棒打之不倒。觀者高著眼。且不得草草。</p>
</div>
<div class='div-other'><a id='mulu177' />
<p class='h2'>夢庵信和尚<span class='note-inline'>(二)</span></p><p>住世七十八年。提持向上一著。鏌鎁[月*來]裏橫按。八倒七顛俱著。</p>
<p>伽梨㪍窣坐。孤風迥絕攀。頂[寧*頁]上一著。不許衲僧參。</p>
</div></div>
<p class='juan'>大慧普覺禪師語錄卷下<span class='note-inline'>(終)</span></p>
<div class='div-xu'><a id='mulu178' />
<p class='h1'>No. 1362-B</p><p>大慧先師。以無量三昧辯才。秉佛慧炬。洞燭人心。承學之徒。隨說抄錄。散落諸方。末後最庵道印法兄。裒次編正。總為一集。名曰廣錄。前後顛末。了然無遺。昔釋迦老子。住世七十九年。說法三百餘會。臨涅槃時。於金棺中。現露雙趺。以示迦葉。迦葉告諸比丘。佛<span class='corr'>已</span>涅槃。凡金剛舍利。非我等事。我等當結集法藏。無令斷絕。道印法兄之用心。與迦葉等。然當時迦葉一言之後。阿難依教奏行。佛之奧義。徧滿沙界。祖慶親炙先師之日最久。敢不奉承道印法兄之用心。鏤版刊行。以廣其傳。庶幾見者聞者。同悟真如。佛之慧命。永永不絕。古語云。自未得度先度人者。菩薩發心。學者當有以亮<span class='note-inline'>(祖慶)</span>附麗阿難之本意。紹熈元年四月結制日。<span class='note-inline'>(祖慶)</span>謹䟦。</p>
</div>
</div><!-- end of div[@id='body'] -->
</body></html>