<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸勝會修齋儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu10' />法界聖凡水陸勝會修齋儀軌卷第六</p><p class="byline">宋四明東湖沙門　志磐　謹撰</p><p class="byline">明古杭雲棲後學　<span class='corr'>袾</span>宏　重訂</p><p style="margin-left:1em"><span class='note-inline'>(法師面道場升座。為六道開說法要。指歸淨土。令修念佛三昧。求願徃生)</span>。</p>
<p>汝輩六道佛子。自入道<span class='corr'>場</span>。屢聞法要。所謂發起圓常正信。歸依一體三寶。行大乘懺悔。立四弘誓願。而又獲聞大乘妙戒無作之法。乃至一香一華。明燈奉食。幢旛瓔珞。歌頌讚歎。六塵供事。互徧莊嚴。一一無非備明法華開顯之事。究竟圓融三諦之理。將使汝輩開發妙解。達茲萬境唯是一心。諦觀一心本不可得。隨心而造。不礙緣生。若依若正。若色若心。妙觀觀之。無非妙法。然而此土濁惡。障重機疏。縱有進修。難於成辦。仰荷如來有異方便。曰觀佛三昧。俾於阿彌陀佛極樂淨土。專心繫念。遂得往生。我釋迦世尊。於此娑婆世界。曰極苦穢土。以折之。故其地泥沙荊棘。惡道充滿。其時寒暑晝夜。推遷無常。其人胞胎受生。男女雜沓。其衣食幸勤造作。麤惡分段。但增業障。其壽命短促。朝暮不測。示如是種種諸苦。教人起心。生大厭惡。於彼佛世界。曰極樂淨土。以攝之。其地寶池瓊苑。無三惡道。清淨光明。其時無寒暑晝夜。其人蓮華化生。純丈夫相。其衣食隨念而至。珍奇美妙。惟成法喜。其壽命同於彼佛。久長無量。示如是種種樂事。教人起心。生大欣慕。故世尊因韋提希發起。為說十六妙觀。以為求生之要。先觀落日者。所以標想西方。而令向彼佛也。良繇此能想心。本具一切依正之法。今以具日之心。想於即心之日。令本性日顯現其前。惟心與日皆是法界。作是觀者。名日觀成也。日觀既爾。餘觀例然。次觀水。觀地。觀樹。觀池。及以總觀。凡此六觀。皆觀彼土之依報也。次觀座。觀像。觀佛。觀二菩薩。普觀。雜觀。凡此七觀。皆觀彼土之正報也。次三觀者。觀三輩九品往生。令其舍劣而取勝也。又經云。是心作佛。是心是佛。言作佛者。顯佛從修。非是自然。全是而作。全性成修。故曰心作也。言是佛者。顯佛本自具。非從修得。全作而是。全修成性。故曰心是也。汝輩六道羣靈解此妙義。應當依法用觀。修此三昧。是則繇三昧力。繇佛攝受力。繇本有功德力。會三力於一時。收成功於一念。便可不離當處。坐寶蓮華。不逾剎那。往生彼國。即心念佛。慕果修因。祖有誠言。可弗努力。我今奉為六道佛子。皆同一心。稱佛名號。求生淨生。願佛慈悲特垂攝濟。</p>
</div>
<div class='div-w'><a id='mulu11' />
<p class='h1'>補</p><p class="byline">後學雲棲　<span class='corr'>袾</span>宏</p><p>上來所說觀想念佛三昧<span class='corr'>已</span>竟。今當更說持名念佛三昧。竊惟淨土之為教也。肇始於釋迦世尊。闡揚於歷代賢聖。於是以念佛一門而分四種。曰持名念佛。曰觀像念佛。曰觀想念佛。曰實相念佛。雖有四種之殊。究竟歸於實相而<span class='corr'>已</span>。又以前三約之為二。一為觀想。一為持名。觀想。則十六觀經言之詳矣。此論持名。則阿彌陀經云。聞說阿彌陀佛。執持名號。若一日。二日。乃至七日。一心不亂。其人臨命終時。阿彌陀佛。與諸聖眾。見在其前。是人終時。心不顛倒。即得往生阿彌陀佛極樂國土。此萬世持名念佛從出之大原。乃金口所親宣之妙法也。古德云。觀法理微。眾生心雜。雜心修觀。觀想難成。大聖悲憐。直勸專持名號。良繇稱名易故。相續即生。此闡揚持名念佛之功。最為往生淨土之要。若其持名深達實相。則與妙觀同功。上上品生。當不疑矣。現前諸佛子。如前懺悔門中。二乘聖人。圓心大士。乃至等覺。尚須懺悔。既彼均當懺悔。豈不咸應往生。而況位在凡夫。生居學地者乎。我今奉為六道見前諸佛子等。皆同一心。稱佛名號。求生淨土。願佛慈悲。特垂攝濟。</p>
<p style="margin-left:1em"><span class='note-inline'>(法師同大眾。及六道佛子。同音稱唱西方佛菩薩號。行十念法。法師想六道佛子。聞法之故。心開意解。皆同念佛。求願徃生。阿彌陀佛及諸大士。以慈威力而攝取之。即使六道念佛眾生。頃刻間。乘寶華臺。得生彼國)</span>。</p>
<p style="margin-left:1em"><span class='note-inline'>(表白為施主推廣施心。發度生願。白言)</span>。</p>
<p>靖惟十方所有羣品。雖地居文物之盛。及人多佛法之傳。六根闇蔽者則所不知。五苦沈淪者於茲弗覺。況遐方遠地之處。有愚人聾啞之徒。但求自謀衣食之常饒。豈聞普度水陸之為益。至於貧窮困滯。疾病縈纏。在牢獄以被囚。處卑小而受制。雖存慕仰。何得修營。既自棄於良緣。亦焉蒙於善利。茲因齋會。特發施懷。率六趣之迷倫。陳一心之弘誓。若疑若信。或自或他。咸慰滿於所期。俾圓成於斯願。</p>
<p style="margin-left:1em"><span class='note-inline'>(表白為施主代為六道羣生不曾歸依三寶等者。勸陳十願)</span>。</p>
<p>修齋功德。一分奉為法界六道一切羣生<span class='note-inline'>(下去例稱此句)</span>。</p>

<ul class="">
<li>不曾歸依佛法僧者。代伸歸依。當願　三寶慈光。常垂加護。</li>

<li>不曾禮讚佛法僧者。付伸禮讚。當願　三寶慈光。常垂護念。</li>

<li>不曾供養佛法僧者。代伸供養。當願　三寶慈光。常垂攝受。</li>

<li>不曾懺悔三世重罪者。代伸懺悔。當願一切業障。即得清淨。</li>

<li>不曾勸請諸佛住世者。代伸勸請。當願轉妙法輪。普利法界。</li>

<li>不曾隨喜修行大乘者。代伸修行。當願若自若他。圓成行願。</li>

<li>不曾迴向勤求佛道者。代伸迴向。當願普與羣生。同入佛智。</li>

<li>不曾發龍上求下化者。代伸發願。當願佛道圓成。眾生普度。</li>

<li>不曾念佛求生淨土者。代為求生。當願早托蓮胎。華開見佛。</li>

<li>不曾發心求菩提道者。代為發心。當願一向圓修。即成究竟。</li>
</ul><p>上來奉為罪障深重。不聞三寶法界羣生。勸陳十願。用結勝緣。植菩提因。期心果覺。</p>
<p style="margin-left:1em"><span class='note-inline'>(表白為施主。代為七趣十類羣生。各悔業因。進求解脫。勸發十願)</span>。</p>
<p>修齋功德。一分奉施十方法界<span class='note-inline'>(下去例稱此句)</span>。</p>

<ul class="">
<li>諸天道中。著樂無厭。五衰忽至。一切眾生。當願進慕真常。早蒙解脫。</li>

<li>諸仙道中。抗志虗無。保守幻質。一切眾生。當願進學無生。早蒙解脫。</li>

<li>諸福德神。典司陰陽。興災降福。一切眾生。當願進慕真修。早蒙解脫。</li>

<li>諸人倫中。求名貪利。汩沒風塵。一切眾生。當願進學大乘。早蒙解脫。</li>

<li>諸脩羅中。好行瞋恚。鬬戰不<span class="corr">已</span>。一切眾生。當願息諍興慈。早蒙解脫。</li>

<li>諸餓鬼中。饑渴逼切。歷劫受苦。一切眾生。當願渴惱蠲除。早蒙解脫。</li>

<li>地府主吏。記注生死。判決獄囚。一切眾生。當願執法寬慈。早蒙解脫。</li>

<li>諸地獄中。有間無間。歷劫受苦。一切眾生。當願罪性本空。早蒙解脫。</li>

<li>諸旁生中。遞相吞啖。刀砧受死。一切眾生。當願怨業頓空。早蒙解脫。</li>

<li>諸中陰中。七趣往來。數取生死。一切眾生。當願不昧<span class="corr">己</span>靈。早蒙解脫。</li>
</ul><p>上來修齋無量功德。回施七趣十類羣生。殷勤勸發十種大願。咸被鴻恩。圓成施度。</p>
<p style="margin-left:1em"><span class='note-inline'>(表白為施主代為法界君臣民庶。貴賤男女。各悔業因。進求解脫。發四十八願)</span>。</p>
<p>修齋功德。一分奉施十方法界<span class='note-inline'>(下去例稱此句)</span>。</p>

<ul class="">
<li>中華正統。邊方遠國。有道無道。一切君王。當願慈念蒼生。德化天下。</li>

<li>正后元妃。夫人<span class="corr">采</span>女。承事宮掖。一切女貴。當願母儀四方。柔道奉上。</li>

<li>儲宮藩國。帝子王孫。男女長幼。一切貴眷。當願事上以忠。長守富貴。</li>

<li>輔君治國。宣化牧民。居中在外。一切官僚。當願忠恕存誠。安人濟物。</li>

<li>親提師旅。統制邊方。為國忘軀。一切將士。當願軍政修明。四維畏服。</li>

<li>䇿名為臣。遭讒被逐。或罹非命。一切官僚。當願事迹彰明。得全忠節。</li>

<li>行師失律。干犯軍令。遭罹重譴。一切將士。當願忠義在懷。保全身世。</li>

<li>經明行修。隱居教授。不求聞達。一切賢儒。當願師道尊嚴。大明素學。</li>

<li>正意出家。虔修三學。道果未熟。一切僧尼。當願不退初心。終成正覺。</li>

<li>志慕長生。精心修煉。大丹未就。一切道流。當願方便先成。回心佛道。</li>

<li>田野耕桑。拾薪採果。食力為養。一切農民。當願地利豐饒。全家溫飽。</li>

<li>百工眾技。仰食四方。勤苦無成。一切人倫。當願售賣有方。衣糧無乏。</li>

<li>醫專治疾。卜以決疑。術業未成。一切人倫。當願為學精明。濟人利物。</li>

<li>行舟海國。列肆市廛。所求未遂。一切人倫。當願物貨濟通。豐家富國。</li>

<li>貪名逐利。干謁四方。奔走勤勞。一切人倫。當願清心寡欲。樂天知命。</li>

<li>府史胥徒。私居執事。奴婢走使。一切人倫。當願用心公忠。處身廉謹。</li>

<li>攻城略地。喜立事功。好殺生靈。一切人倫。當願慈愛在懷。敬重物命。</li>

<li>漁獵屠劊。為利殺害。販肉自活。一切人倫。當願亟起慈心。頓拋惡業。</li>

<li>師巫呪術。左道惑眾。詭祕懷姦。一切人倫。當願止息邪心。回趨大道。</li>

<li>伶優淫樂。豔歌媚舞。眩賣女色。一切人倫。當願自悔自慚。改從正業。</li>

<li>從軍出戍。鬬戰身亡。濫被軍誅。一切人倫。當願思悔昔愆。永消惡業。</li>

<li>干戈擾亂。轉徙他鄉。遇冦遭傷。一切人倫。當願獲值善人。提擕全活。</li>

<li>刀杖枷鎖。非法囚禁。遭罹王難。一切人倫。當願得值公明。早獲原放。</li>

<li>虎狼毒蛇。羅剎惡賊。風火水難。一切人倫。當願常起慈心。不敢加害。</li>

<li>中藥中蠱。自刎自經。牆壓焚溺。一切人倫。當願宿業消亡。復歸善道。</li>

<li>天雷誅擊。冢訟徵呼。先亡復連。一切人倫。當願解釋前因。各求超度。</li>

<li>怨家急取。獄鬼誤收。邪鬼侵陵。一切人倫。當願宿善提持。應時放釋。</li>

<li>世智辯聰。好事文筆。毀瀆佛法。一切人倫。當願回讚大乘。頓消邪見。</li>

<li>愚騃無知。鄙陋下劣。不信三寶。一切人倫。當願深信菩提。發明妙智。</li>

<li>四體不勤。終日放縱。怠棄諸事。一切人倫。當願持身勤謹。綜理正業。</li>

<li>受人役使。奔走道途。勞苦不息。一切人倫。當願早遂寬閒。隨求自足。</li>

<li>酣酒嗜色。博弈遨遊。破家蕩產。一切人倫。當願立志保身。重興祖業。</li>

<li>水陸往來。持刀強劫。穿窬為盜。一切人倫。當願改悔前心。重尋正業。</li>

<li>爭財奪產。被謗遭讒。結成呪詛。一切人倫。當願解釋怨讎。不求加報。</li>

<li>言語相違。交爭不止。競相毆擊。一切人倫。當願兩意相和。不成怨結。</li>

<li>獻諂懷姦。擠排賢善。唯求自利。一切人倫。當願忠正居心。推尊賢哲。</li>

<li>信讒惡直。嫉妒賢良。我慢自高。一切人倫。當願樂聽忠言。喜親有德。</li>

<li>惡口兩舌。好行瞋罵。陰毒害人。一切人倫。當願永絕惡言。慈心待物。</li>

<li>癲癎霍亂。中氣中暑。客忤魘死。一切人倫。當願不失本心。早逢妙治。</li>

<li>瘵勞瘟疫。癰疽蠱脹。惡疾縈纏。一切人倫。當願早值良醫。獲全性命。</li>

<li>盲聾攣躄。中風癱瘓。四肢殘廢。一切人倫。當願早遇神方。獲全身相。</li>

<li>鰥寡孤獨。貧困饑寒。老病無歸。一切人倫。當願獲依仁賢。終身給養。</li>

<li>妒寵恃恩。驕奢淫悍。帷箔不修。一切人倫。當願內訓閨房。守志正潔。</li>

<li>夫婦年高。祈求子息。未獲如願。一切人倫。當願生福德男。承家繼業。</li>

<li>未離襁褓。乳絕夭殤。薄福嬰孩。一切男女。當願神物護持。延壽無病。</li>

<li>墮胎傷孕。子死腹中。產難不出。一切女倫。當願子母兩全。保安性命。</li>

<li>不孝父母。弗育妻孥。怨積心離。一切人倫。當願回心孝慈。悔除前業。</li>

<li>五逆十惡。不仁不義。不忠不信。一切人倫。當願實心改革。悔除往罪。</li>
</ul><p>上來修齋無量功德。回施法界一切羣靈。殷勤勸發四十八願。宜悔業因。即蒙超度。</p>
<p>我佛如來有果願真言。謹當宣誦。</p>
<p class="dharani" style="margin-left:1em">娜謨囉怛娜怛囉耶野　那莫㫊唎耶　婆路枳諦濕<span class='corr'>縛</span>囉耶　菩地薩埵野　摩訶薩埵野　摩訶迦嚕泥迦野　薩縛禰縛素囉　那麼塞訖[口*履]羝　三麼三麼　努跛囉布囉臡　三麼件陀縛皤枲羝　伽誐娜弭秫第　目底跛囉陛　惹曳弭惹曳　迦野[寧*吉]摩闍播娜野你　禰澀跛摩闍沒陀弭輸陀你輸陀野　薩縛嚲詫誐跢秫第　鉢頭麼弭輸陀你　莎縛訶</p>
<p style="margin-left:1em"><span class='note-inline'>(誦呪三徧畢。動鐃鈸)</span>。</p>
<p style="margin-left:1em"><span class='note-inline'>(法師想法界羣生。因茲普度。咸到道場。既屢蒙法喜之益。復能陳廣大之願。願行成就。用嚴法身。不退此心。可期佛果)</span>。</p>
<p style="margin-left:1em"><span class='note-inline'>(表白說偈讚三寶。宣疏迴向。此偈出神變加持經。偈云)</span>。</p>

<div class="lg regular"><div class='lg-row'>稽首十方三世佛　三種常身正法藏</div>
<div class='lg-row'>勝願菩提大心眾　我今皆悉正歸依</div>
</div><p>說偈仰讚法界三寶。願於後時再垂明證。茲日粤有奉三寶某人。修營法界聖凡水陸普度大齋。宣行法事。今<span class='corr'>已</span>告圓。具有疏文。謹當披讀。</p>
<p style="margin-left:1em"><span class='note-inline'>(表白宣疏畢。法眾進前分讀獻狀。候都讀畢。復一人讀功德司知委文牒)</span>。</p>
<p style="margin-left:1em"><span class='note-inline'>(表白為施主及大眾說自慶偈云)</span>。</p>
<p>即法界理。起法界心。對法界境。修法界供。向十方佛。讚說大乘。從大悲門。普度六道。三檀等施。六行俱成。是則名為真法供養。修齋事畢。慶<span class='corr'>己</span>慶人。願諸聖賢。腸以護念。</p>
<p style="margin-left:1em"><span class='note-inline'>(表白振鈴誦呪發遣。白言)</span>。</p>
<p>清夜向闌。勝筵將散。備行齋事。允協物懷。示多儀必有初終。揆盛禮當全迎送。惟聖人尊居常寂。本絕去來。俾凡情徹悟真歸。豈無方便。資之法力。被以佛光。左提右掣。而盡空七趣之倫。前進後趨。而優入九連之品。既得生於樂國。即回念於塵寰。常如是起大悲心。極未來弘普度道。</p>
<p>我佛如來有發遣真言。謹當宣誦。</p>
<p class="dharani" style="margin-left:1em">唵　麼訝羅　穆羯叉　目</p>
<p style="margin-left:1em"><span class='note-inline'>(誦呪三徧畢。動鈸。回繞座席。送聖賢出道場外。化煉財馬)</span>。</p>
<p style="margin-left:1em"><span class='note-inline'>(法師想諸聖賢。各以<span class='corr'>己</span>之威德。攝濟六道。令其各捨本業。轉生淨土。一切大眾。莫不歡喜踊躍而去)</span>。</p>
</div>
<p class='juan'>法界聖凡水陸勝會修齋儀軌卷第六</p>
<div class='div-xu'><a id='mulu12' />
<p class='h1'>No. 1497-A</p><p style="margin-left:1em">水陸儀文。世傳起自梁武帝。昔白起以長平一坑。至四十萬。罪大惡極。久沈地獄。無繇出離。致夢於武帝。武帝與誌公諸師議㧞救之䇿。知大藏有水陸儀文。禱之。則光明滿堂。繇此舉行。傳之後世。而今藏並無其文。金山寺之本。亦前後錯雜。不見始終頭緒。時僧行者。亦復隨意所作。各各稍殊。南都所繪上下堂像。隨畫師所傳。奉為定規。頗不的當。而啟建道場者。化募資費。累月累年。始克成就。陳設繁文。以致士女老幼。紛至沓來。如俗中看旗看春。交足摩肩。男女混亂。日以千計。而不免褺瀆聖賢。衝突鬼神。失多而過重。有禍而無功。多致道場不終其事而感惡報。甚可懼也。惟四明志磐法師所輯儀文。至精至密。至簡至易。精密而不傷於煩長。簡易而不病於缺漏。其本止存四明。諸方皆未之見也。予為訂正。重壽諸梓。以廣流通。雖然。亦不可易易舉數數舉也。易則必至於數。數則自生夫易。繇是疏於誠敬。多諸過愆。則求福而反禍矣。幸相與慎之。<span class='note-inline'>(竹窻三筆中錄出)</span></p>
</div>
</div><!-- end of div[@id='body'] -->
</body></html>