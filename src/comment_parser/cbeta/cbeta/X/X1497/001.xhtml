<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸勝會修齋儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1497
<p class='juan'><a id='mulu1' />法界聖凡水陸勝會修齋儀軌卷第一</p><p class="byline">宋四明東湖沙門　志磐　謹撰</p><p class="byline">明古杭雲棲後學　<span class='corr'>袾</span>宏　重訂</p><p style="margin-left:1em"><span class='note-inline'>(先一日。大眾沐浴更衣。預戒眾人。次日早起。候明相現。小食罷。便行開啟法事。不可延緩。以致失時。若在伽藍中。施主宜先期預至)</span>。</p>

<div class='div-other'><a id='mulu2' />
<p class='h1'>行晨朝開啟法事</p><p style="margin-left:1em"><span class='note-inline'>(法師領施主入道場。次第上香法事。眾動鐃鈸)</span>。</p>
<p style="margin-left:1em"><span class='note-inline'>(表白唱言)</span>。</p>
<p>至心歸命禮。十方法界諸佛法僧<span class='note-inline'>(大眾和云)</span>。</p>
<p style="margin-left:2em">常住三寶。</p>
<p style="margin-left:1em"><span class='note-inline'>(表白執爐振鈴。述淨三業偈呪　每偈四句。一鳴鼓鈸。宜簡雅。不宜繁俗)</span>。</p>

<div class="lg regular"><div class='lg-row'>法性湛然周法界　甚深無量絕言詮</div>
<div class='lg-row'>自從一念失元明　八萬塵勞俱作蔽</div>
<div class='lg-row'>此日修齋興普度　肅清意地謹威儀</div>
<div class='lg-row'>仰憑密語為加持　將俾自他還本淨</div>
</div><p>我佛如來有淨三業真言。謹當宣誦。</p>
<p class="dharani" style="margin-left:1em">唵薩網婆縛　薩婆達磨　薩網婆縛　述磨含</p>
<p style="margin-left:1em"><span class='note-inline'>(網。<span class='corr'>縛</span>。並亡可切。述。輸律切)</span>。</p>
<p style="margin-left:1em"><span class='note-inline'>(誦呪三徧。候聲畢。方動鐃鈸。下去誦呪皆例此。法師想自身及大眾施主外身內心皆悉清淨表白振鈴。述安慰伽藍神偈呪)</span>。</p>

<div class="lg regular"><div class='lg-row'>十八神王承佛勅　常於徧界護伽藍</div>
<div class='lg-row'>維茲清淨法王宮　必有明神來宿衛</div>
<div class='lg-row'>此日虔興平等供　法音交唱眾無譁</div>
<div class='lg-row'>仰憑密語為加持　慰悅神心增勝力</div>
</div><p>我佛如來有安慰諸神真言。謹當宣誦。</p>
<p class="dharani" style="margin-left:1em">南無　三曼嚲<span class='note-inline'>(丁可切)</span>沒䭾<span class='note-inline'>(上)</span>南　唵度嚕度嚕地尾　娑訶</p>
<p style="margin-left:1em"><span class='note-inline'>(誦呪三徧畢。法眾動鈸)</span>。</p>
<p style="margin-left:1em"><span class='note-inline'>(法師想伽藍諸神咸皆慰喜。永願守護。或在族姓家表白振鈴誦安慰宅神偈呪。若在伽藍中不用)</span>。</p>

<div class="lg regular"><div class='lg-row'>維此住居勤守土　護安人物顯諸神</div>
<div class='lg-row'>威靈自用既無私　訶禁不祥應有法</div>
<div class='lg-row'>此日虔興平等供　聖凡俱會異常居</div>
<div class='lg-row'>仰憑密語為加持　將使神心無畏恐</div>
</div><p>我佛如來有安慰諸神真言。謹當宣誦<span class='note-inline'>(呪語如前)</span>。</p>
<p style="margin-left:1em"><span class='note-inline'>(誦呪三徧畢。動鈸)</span>。</p>
<p style="margin-left:1em"><span class='note-inline'>(法師想住居六神咸皆慰喜。常加守護　族姓家用止此表白振鈴述然香偈呪)</span>。</p>

<div class="lg regular"><div class='lg-row'>此岸栴檀非別物　元從清淨自心生</div>
<div class='lg-row'>若人能以一塵燒　眾氣自然皆具足</div>
<div class='lg-row'>此日虔興平等供　欲令法界普熏聞</div>
<div class='lg-row'>仰憑密語為加持　將使施心咸徧達</div>
</div><p>我佛如來有然香達信真言。謹當宣誦。</p>
<p class="dharani" style="margin-left:1em">唵什筏栗多<span class='note-inline'>(上)</span>末儞<span class='note-inline'>(平)</span>阿鉢羅句吒<span class='note-inline'>(竹駕切)</span>蘇<span class='note-inline'>(上)</span>破<span class='note-inline'>(上)</span><span class='note-inline'>(二合)</span>囉<span class='note-inline'>(上)</span>尼<span class='note-inline'>(上)</span>毗迦知<span class='note-inline'>(上)</span>虎[合*牛]<span class='note-inline'>(呼今切)</span><span class='note-inline'>(二合)</span></p>
<p style="margin-left:1em"><span class='note-inline'>(誦呪三徧畢。動鈸)</span>。</p>
<p style="margin-left:1em"><span class='note-inline'>(法師想此香雲普熏法界三寶前。通達信心。無不周徧)</span>。</p>
<p style="margin-left:1em"><span class='note-inline'>(表白上香。白言)</span>。</p>
<p>經典所在。即如來舍利之身。法道能弘。必大德僧伽之士。惟茲一處。具有三尊。天人常起護持。堂宇固應光潔。今則將開勝會。永異他時。自非結界以加威。何使修齋之如式。恪遵至誥。全䇿奇勳。妙香熏馥於空中。淨水洒清於地上。凡曰方隅之所。悉同城壘之堅。雖密藉於真言。實冥資於圓觀。將見瓊林風動。玉殿雲披。懸寶葢於層霄。聳華臺於廣座。千幢旛而交擁。眾伎樂以旁羅。惟茲淨想之所成。是即靈山之未散。既彰此用。更召諸神。冀肅靜於壇場。俾驅除於魔障。</p>
<p style="margin-left:1em">△下文旋姓家用</p>
<p>寂光為土。固不外於凡居。聖賢之人。或有殊於族姓。謂觀其身。則根塵起穢。及言其處。則土石生埃。由心中之因行無良。故世間之果報若是。今則將開勝會。永異他時。自非結界以加威。何使修齋之如式。恪遵至誥。全䇿奇勳。妙香熏馥於空中。淨水洒清於地上。凡曰方隅之所。悉同城疊之堅。雖密藉於真言。實冥資於妙觀。將見瓊林風動。玉殿雲披。懸寶葢於層霄。聳華臺於廣座。千幢旛而交擁。眾伎樂以旁羅。惟茲淨想之所成。是即靈山之未散。既彰此用。更召諸神。冀肅靜於壇場。俾驅除於魔障。</p>
<p style="margin-left:1em"><span class='note-inline'>(表白執爐振鈴。召請諸聖結界)</span>。</p>

<ul class="">
<li>一心奉請。如來化現。圓滿神通。大穢迹金剛聖者。并諸眷屬。</li>
</ul><p style="margin-left:1em">惟願不違本誓。哀憫有情。臨降道場。護持結界。</p>
<p style="margin-left:1em"><span class='note-inline'>(大眾和香花請)</span>。</p>
<p>我今奉宣本尊真言。願垂加護。</p>
<p class="dharani" style="margin-left:1em">唵佛舌　屈聿摩訶　鉢囉恨那礙<span class='note-inline'>(許)</span>勿汁勿　醯摩尼　微吉微　摩那棲　唵斫急那　烏深暮　屈聿　[合*牛][合*牛]<span class='note-inline'>(呼今)</span>吽<span class='note-inline'>(于今)</span>泮泮泮泮泮<span class='note-inline'>(潑)</span>娑訶</p>
<p style="margin-left:1em"><span class='note-inline'>(誦呪三徧畢。動鼓鈸)</span>。</p>
<p style="margin-left:1em"><span class='note-inline'>(法師想聖者威儀。無量眷屬。降入道場。正中面外而立。唐太宗朝。有人持此呪多驗。朝廷以為惑眾。禁抑不令誦。遂勅藏本削除十字。後有錢塘西湖菩提寺慧持沙門。遇蜀中高德教授穢迹持法。復得全呪。誦及二年。大有感驗。能令杵升虗空。隨意而徃。呪水治病。無不愈者。今世間傳多此加句全本。與藏不同)</span>。</p>

<ul class="">
<li>一心奉請。大威德大忿怒甘露軍茶利等十大明王。并諸眷屬。</li>
</ul><p style="margin-left:1em">惟願不違本誓。哀憫有情。臨降道場。護持結界。</p>
<p style="margin-left:1em"><span class='note-inline'>(大眾和香華請)</span>。</p>
<p>我今奉宣本尊真言。願垂加護。</p>
<p class="dharani" style="margin-left:1em">唵戶盧戶盧　底瑟吒　底瑟吒　盤陀盤陀　阿那阿那　阿密哩帝　烏[合*牛]<span class='note-inline'>(二合)</span>[打-丁+(姊-女)]<span class='note-inline'>(潑)</span></p>
<p style="margin-left:1em"><span class='note-inline'>(誦呪三徧畢。動鈸)</span>。</p>
<p style="margin-left:1em"><span class='note-inline'>(法師想聖者威儀。無量眷屬。降入道場。住立左邊)</span>。</p>

<ul class="">
<li>一心奉請。大梵天王。帝釋天主。護世四王。天龍八部。并諸眷屬。</li>
</ul><p style="margin-left:1em">惟願不違本誓。哀憫有情。臨降道場。護持結界。</p>
<p style="margin-left:1em"><span class='note-inline'>(大眾和香花請)</span>。</p>
<p>我今奉宣普召請八部真言。願垂加護。</p>
<p class="dharani" style="margin-left:1em">唵薩婆提婆那伽　阿<span class='note-inline'>(去)</span>那唎　莎訶</p>
<p style="margin-left:1em"><span class='note-inline'>(誦呪三徧畢。動鈸)</span>。</p>
<p style="margin-left:1em"><span class='note-inline'>(法師想天龍八部無量眷屬。降入道場。住立右邊)</span>。</p>

<ul class="">
<li>一心奉請。此一住處。僧伽藍內。護正法者。福德大神。并諸眷屬。</li>
</ul><p style="margin-left:1em">惟願不違本誓。哀憫有情。守衛道場。護持結界。</p>
<p style="margin-left:1em"><span class='note-inline'>(大眾和香花請)</span>。</p>
<p>我今奉宣召請真言。願垂加護。</p>
<p class="dharani" style="margin-left:1em">唵步布哩　迦哩哆哩　怛他訝多耶</p>
<p style="margin-left:1em"><span class='note-inline'>(誦呪三徧畢。動鈸)</span>。</p>
<p style="margin-left:1em"><span class='note-inline'>(法師想伽藍諸神至道場門首。住立兩邊　族姓家當請此位)</span>。</p>

<ul class="">
<li>一心奉請。城隍當境。諸廟侯王。住居六神。家庭香火。并諸眷屬。</li>
</ul><p style="margin-left:1em">惟願不違本誓。哀憫有情。守衛道場。護持結界。</p>
<p style="margin-left:1em"><span class='note-inline'>(大眾和香花請)</span>。</p>
<p>我今奉宣召請真言。願垂加護。</p>
<p class="dharani" style="margin-left:1em">唵步布哩　迦哩哆哩　怛他訝多耶</p>
<p style="margin-left:1em"><span class='note-inline'>(誦呪三徧畢。動鈸)</span>。</p>
<p style="margin-left:1em"><span class='note-inline'>(法師想城隍各廟住居六神至道場門首。住立兩邊)</span>。</p>
<p style="margin-left:1em"><span class='note-inline'>(表白白言)</span>。</p>
<p style="margin-left:1em;text-indent:-1em">上來召請。<span class='corr'>已</span>荷光臨。環衛道場。如雲密布。心進勇銳。咸起護持。少俟須臾。奉行結界。</p>
<p style="margin-left:1em"><span class='note-inline'>(法師想無量金剛。天神八部。及諸眷屬。各嚴兵仗。環列四方。守護道場內外)</span>。</p>
<p style="margin-left:1em"><span class='note-inline'>(表白振鈴述偈。白諸聖賢行結界法。初結地方界)</span>。</p>

<div class="lg regular"><div class='lg-row'>恭白十方三寶眾　明王穢迹眾威神</div>
<div class='lg-row'>梵王帝釋四天王　八部天龍咸護念</div>
<div class='lg-row'>此日將修平等供　要令此地異常居</div>
<div class='lg-row'>須憑神力為加持　清淨光明同佛剎</div>
</div><p>我今持誦吉利忿怒真言。加持淨水。散洒此地。結地方界。當願此地之下。深百由旬。如淨瑠璃。永無垢穢。</p>
<p class="dharani" style="margin-left:1em">唵枳里枳里　跋折羅䟦折里　部訥　畔陀畔陀　虎[合*牛]<span class='note-inline'>(二合)</span>泮</p>
<p style="margin-left:1em"><span class='note-inline'>(枳。音吉。[合*牛]。呼今切。泮。音潑。折。音日)</span>。</p>
<p style="margin-left:1em"><span class='note-inline'>(表白兩手執盂。滿盛井花水。誦呪七徧訖。以水周回洒地)</span>。</p>
<p style="margin-left:1em"><span class='note-inline'>(法師隨前言願想)</span>。</p>
<p style="margin-left:1em"><span class='note-inline'>(表白白言次結方隅界)</span>。</p>
<p>我今持誦金剛部心真言。加持淨水。散洒四方。結方隅界。當願此道場內。周帀四方。如金剛城牆。堅固莫犯。</p>
<p class="dharani" style="margin-left:1em">唵　縛日囉<span class='note-inline'>(二合)</span>地勒迦<span class='note-inline'>(輕呼)</span></p>
<p style="margin-left:1em"><span class='note-inline'>(<span class='corr'>縛</span>。亡可切)</span>。</p>
<p style="margin-left:1em"><span class='note-inline'>(表白執水盂誦呪七徧訖。以水洒道場四方。法師隨前言願想)</span>。</p>
<p style="margin-left:1em"><span class='note-inline'>(表白白言三結虗空界)</span>。</p>
<p>我今持誦蘇悉地真言。加持妙香。熏馥空中。結虗空界。當願此空之上。過百由旬。香雲普覆。如大寶葢。</p>
<p style="margin-left:1em"><span class='note-inline'>(<span class='corr'>已</span>上結界三呪。並出蘇悉地經)</span>。</p>
<p class="dharani" style="margin-left:1em">唵素悉地　迦履　入<span class='corr'>縛</span>里嚲難　那牟謨羅㰤曳　入縛囉入縛囉　畔駄畔駄<span class='note-inline'>(上)</span>㰤<span class='note-inline'>(火)</span>羅㰤那虎吽[打-丁+(姊-女)]<span class='note-inline'>(潑)</span></p>
<p style="margin-left:1em"><span class='note-inline'>(表白濃然香執爐誦呪七徧。執爐周回道場。熏於空中)</span>。</p>
<p style="margin-left:1em"><span class='note-inline'>(法師隨前言願想)</span>。</p>
<p style="margin-left:1em"><span class='note-inline'>(表白白言)</span>。</p>
<p>上來結界。作法<span class='corr'>已</span>成。上下四方。廣博嚴淨。如諸佛剎。有大光明。堪奉聖人。宜開法會。願諸賢聖。嚴護道場。毋使邪魔有所干犯。</p>
<p style="margin-left:1em"><span class='note-inline'>(法師施主上香表白啟請大士。白言)</span>。</p>
<p>恭聞聖觀自在。於過去時。始住初地。值千光王如來。為說廣大圓滿無礙大悲心大陀羅尼。令與眾生作大利益。是時大士一聞此呪。頓超八地。至今釋迦如來。與諸菩薩。普會補怛落迦山之時。惟我大士。躬對如來。以大悲心。說此章句。流通世間。無不蒙益。當知此呪。猶如妙藥。名阿伽陀。一切諸病無所不治。是故誦此呪者。三惡道業無所不壞。諸佛國土無不得生。功德巍巍。莫可稱歎。我等茲日受施主請。開建道場。修平等供。先於此地普召諸神。行結界法。用為嚴淨。是以復於此時。恭請菩薩大士。以真言力重加法水。增益勝用。廣大難思。將使羣生舉蒙解脫。</p>

<ul class="">
<li>一心奉請。千手千眼。大慈大悲。觀世音自在菩薩摩訶薩<span class="note-inline">(三請)</span>。</li>
</ul><p style="margin-left:1em">惟願不違本誓。哀憫有情。降臨道場。加持呪水。</p>
<p style="margin-left:1em"><span class='note-inline'>(大眾和香花請)</span>。</p>
<p style="margin-left:1em;text-indent:-1em">我今持誦聖觀自在菩薩所宣廣大圓滿無礙大悲心大陀羅尼。願垂加護。</p>
<p class="dharani" style="margin-left:1em">南無喝囉怛那哆囉夜㖿　南無阿[口*(鯬-魚+木)]㖿　婆盧羯帝爍鉢囉㖿　菩提薩哆婆㖿　摩訶薩哆婆㖿　摩訶迦盧尼迦㖿　唵薩皤囉罰曳　數怛那怛寫　南無悉吉利埵伊蒙阿利㖿　婆盧吉帝室佛囉楞駄婆　南無那囉謹墀　醘唎摩訶皤哆沙咩<span class='note-inline'>(羊鳴音)</span>薩婆阿他豆輸朋　阿逝孕　薩婆薩哆　那摩婆薩哆<span class='note-inline'>(藏本無此五字)</span>那摩婆伽　摩罰特豆　怛姪他　唵阿婆盧醯　盧迦帝　迦羅帝夷醯唎　摩訶菩提薩埵　薩婆薩婆摩羅摩羅　摩醯摩醯唎駄孕　俱盧俱盧羯懞　度盧度盧罰闍㖿帝　摩訶罰闍㖿帝　陀羅陀羅　地唎尼　室佛囉耶　遮羅遮羅摩摩罰摩囉　穆帝囇　伊醯伊醯　室那室那　阿羅[日*參]佛羅舍利　罰沙罰嘇　佛羅舍耶　呼盧呼盧摩囉呼盧呼盧醯利　娑囉娑囉　悉利悉利　蘇盧蘇盧　菩提夜菩提夜　菩䭾夜菩駄夜　彌帝利夜　那囉謹墀　地唎瑟尼那　波夜摩那　娑婆訶　悉陀夜　娑婆訶　摩訶悉陀夜　娑婆訶　悉陀喻藝　室皤囉耶　娑婆訶　那囉謹墀　娑婆訶　摩囉那囉　娑婆訶　悉囉僧阿穆佉耶　娑婆訶　娑婆摩訶阿悉陀夜　娑婆訶　者吉囉阿悉陀夜　娑婆訶　波陀摩羯悉哆夜　娑婆訶　那囉謹墀皤伽囉耶　娑婆訶　摩婆利勝羯囉夜　娑婆訶　南無喝囉怛那哆囉夜㖿　南無阿唎㖿婆盧吉帝　爍皤囉夜　娑婆訶　唵<span class='note-inline'>(藏本有此一字)</span>悉殿都　漫哆囉　鉢駄耶　娑婆訶</p>
<p style="margin-left:1em"><span class='note-inline'>(表白執水盂誦呪三徧)</span>。</p>
<p style="margin-left:1em"><span class='note-inline'>(法師想大士端處道場。放眉間光入此水中。以彰聖用　此呪世間傳誦者失去六字。今依大藏千手千眼大悲經錄出。庶使誦者呪語周足。可期聖驗)</span>。</p>
<p style="margin-left:1em"><span class='note-inline'>(法師施主上香)</span>。</p>
<p style="margin-left:1em"><span class='note-inline'>(表白啟請毗盧遮那佛。白言)</span>。</p>
<p>恭聞聖觀自在。為諸大眾。乞請釋迦世尊。為說十方剎土一切毗盧遮那如來。皆同一時。各伸右手。以摩清淨蓮華明王之頂。同說不空大灌頂光真言。若有過去十惡五逆四重諸罪。聞此二三七徧。經耳根者。即得滅除。若諸眾生具造惡業。身壞命終。墮諸惡趣。以是真言加持土沙。散其身上。及以塔墓。彼所亡者若在惡趣。應時即得光明及身。除諸罪報。令所苦身生極樂國。乃至菩提。永不退墮。我等茲日受施主請。開建道場。修平等供。先於此地普召諸神。行結界法。用為嚴淨。及為恭請聖觀自在。以大悲心所說章句。重加法水。增益勝用。是以復於此時。專誠恭請十方毗盧遮那如來。以灌頂光加持此水。令使功能倍復增勝。然後以此最勝法水徧洒道場。及以內外。是處非處。若根若塵。一洒一沾。光明煥發。當知此地即為淨土。當知此日可轉法輪。十方賢聖。無不雲臨。六道羣生。無不奔赴。大開法施。普度迷流。罄法界中。咸蒙解脫。</p>

<ul class="">
<li>一心奉請。十方剎土一切毗盧遮那不空如來<span class="note-inline">(三請)</span>。</li>
</ul><p style="margin-left:1em">惟願不違本誓。哀憫有情。臨降道場。加持呪水。</p>
<p style="margin-left:1em"><span class='note-inline'>(大眾和香花請)</span>。</p>
<p style="margin-left:1em;text-indent:-1em">我今持誦毗盧遮那如來所說不空大灌頂光真言。願垂加護。</p>
<p class="dharani" style="margin-left:1em">唵<span class='note-inline'>(一)</span>　㫊<span class='note-inline'>(烏可切)</span>暮伽<span class='note-inline'>(上)</span>廢<span class='note-inline'>(無計切)</span>嚕者娜<span class='note-inline'>(二)</span>　摩訶畝陀<span class='note-inline'>(能乙切)</span>囉麼抳<span class='note-inline'>(儗)</span><span class='note-inline'>(三)</span>　鉢頭麼<span class='note-inline'>(二合)</span>入縛<span class='note-inline'>(二合)</span>攞<span class='note-inline'>(四)</span>　跛囉<span class='note-inline'>(二合)</span>韈嚲野[合*牛]<span class='note-inline'>(五)</span></p>
<p style="margin-left:1em"><span class='note-inline'>(表白捧水盂。誦呪七徧)</span>。</p>
<p style="margin-left:1em"><span class='note-inline'>(法師想十方如來環坐道場。共放眉間玉毫光入此水中。以彰聖用。世人傳誦字句多不正。今依藏中不空罥索經錄出善本)</span>。</p>
<p style="margin-left:1em"><span class='note-inline'>(表白白言)</span>。</p>
<p>上來奉請諸佛菩薩。明王諸天各以威神。加被我輩。誦持真言。不違法則。加持淨水。有大力用。即此法門圓顯三德。是以如瑠璃寶。清淨光明。無有染礙。即法身德。如如意珠。雨一切寶。無不具足。即般若德。如轉輪王。所向自在。無有罣礙。即解脫德。呪既三德。水亦三德。全呪是水。全水是呪。體用不二。同一祕藏。我今以此三德祕藏真言淨水散洒此地。道場內外。上天下地。中土四方。隨水所至。皆成結界。當願此處道場。香華飲食。一切供事。承此力故。一一出生。無有限量。舉行法事沙門大眾承此力故。一一根塵。無不清淨。修齋施主承事之人承此力故。一一身心。無不光潔。乃至遠及界外往來之人。身衣不潔。飲啖葷辛。或故或誤。輒入道場。以呪力故。化為清淨。一切邪魔。及闡提者。非毀三寶。好作留難。以呪力故。咸發道心。若讚若謗。皆得為緣。如此觀心。方名普度。更憑眾等。同誦真言。散洒法水。周行諸處。</p>
<p style="margin-left:1em"><span class='note-inline'>(表白舉大悲呪。執水盂。領眾前行。處處散洒。若道場外造食。召請。浴室。及迎引經過諸處)</span>。</p>
<p style="margin-left:1em"><span class='note-inline'>(法師執手爐。領施主後行。復回道場)</span>。</p>
<p style="margin-left:1em"><span class='note-inline'>(表白白諸聖賢宣意旨)</span>。</p>
<p style="margin-left:1em"><span class='note-inline'>(表白大眾於道場左邊。施主右邊。宜各攝心拱聽設問)</span>。</p>
<p style="margin-left:1em"><span class='note-inline'>(法師正中立。設問)</span>。</p>
<p>日吉時良。開建法會。肅恭齋法。意在於何。敢請施主。及以大眾。宜各諦聽。今當為說法界聖凡水陸普度大齋勝會。以此定名。此名既立。必有其義。名義若正。方是今宗。何謂法界。理常一故。諸佛眾生性平等故。何謂聖凡。十事異故。佛及三乘是名為聖。六道羣生是名為凡。事雖有十。理常是一。何謂水陸。舉依報故。六凡所依。其處有三。謂水陸空。皆受報處。今言水陸。必攝於空。又此二處。其苦重故。何謂普度。無不度故。六道雖殊。俱解脫故。何謂大齋。以食施故。若聖若凡。無不供故。何謂勝會。以法施故。六凡界中。蒙勝益故。名義既正。其位何以。謂上下堂。各分十位。位復開十。總為二百。包括殆盡。是詳非略。食有多寡。隨施者意。位無增損。茲為定制。今此立法。勿令有疑。如法非法。兩者須知。戒德高遠。觀道幽微。有一不如。不名法師。信三寶尊。念六道苦。如此發心。是名施主。進止有法。梵音遠聞。有一不如。不名秉文。善知節度。有正有從。如此合宜。是名法眾。結界護淨。禁止無良。有一不如。不名道場。香燈畢陳。肴饍具備。如此潔精。是為供事。敢告施主。若彼若我。宜當如法。遠離諸過。今者所作。非是小緣。上奉四聖。下及六凡。一時等供。無不周徧。檀風普熏。於斯可見。有能修此真法供養。不緣於心。不住於相。不住相者。忘情照理。如斯行施。功用莫比。無能施者。無受施人。無中間物。皆畢竟空。施者受者。及所施物。莫不宛然。即難思假。非有非無。非非有無。雙亡雙照。為絕待中。如此法施。盡未來際。法界常融。唯一三諦。</p>
<p style="margin-left:1em"><span class='note-inline'>(設問畢。大眾出道場。此結界處天神森布。宜加敬畏。須預囑一謹信淨人嚴為守護。勿令雜人出入。汙犯淨界　大眾茶湯罷。至門首發符)</span>。</p>
</div>
<div class='div-other'><a id='mulu3' />
<p class='h1'>行發符法事</p><p style="margin-left:1em"><span class='note-inline'>(門首先設四符使位。具茶湯。鮮果。財馬。及別案列請書。奏狀。符牒。關牒等訖。眾動鐃鈸)</span>。</p>
<p style="margin-left:1em"><span class='note-inline'>(法師施主次第上香。表白白言)</span>。</p>
<p>至心歸命請。十方法界諸佛法僧<span class='note-inline'>(眾和)</span>。</p>
<p style="margin-left:1em">常住三寶。</p>
<p style="margin-left:1em"><span class='note-inline'>(表白執爐振鈴。然香達信。白言)</span>。</p>
<p>香從心生。心由香達。不居三際。可徧十方。雖法爾之如然。亦施者之能致。是故諸佛聞之而加護。羣生於此以蒙熏。欲期勝益之全彰。更誦密言而助顯。</p>
<p>我佛如來有然香達信真言。謹當宣誦。</p>
<p class="dharani" style="margin-left:1em">唵什伐栗多摩你　阿鉢羅句吒　蘇破囉尼毗迦知　虎[合*牛]</p>
<p style="margin-left:1em"><span class='note-inline'>(誦呪三徧。動鈸)</span>。</p>
<p style="margin-left:1em"><span class='note-inline'>(法師想此香雲徧滿法界。一切聖賢悉皆覺知。生歡喜心)</span>。</p>
<p style="margin-left:1em"><span class='note-inline'>(表白以先所呪水別分一器。預置几上。至此白言)</span>。</p>
<p>寶器晶熒。靈泉演漾。三加祕密。一洒清涼。即四座以光嚴。徧十方而涓潔。遠塵離垢。感聖招賢。允在茲時。躬行斯道。</p>
<p>我佛如來有洒淨真言。謹當宣誦。</p>
<p class="dharani" style="margin-left:1em">唵伐什囉　賒咩<span class='note-inline'>(羊鳴音)</span>耶　吽癹<span class='note-inline'>(潑)</span>悉哩摩呬<span class='note-inline'>(戲)</span>薩訶</p>
<p style="margin-left:1em"><span class='note-inline'>(誦呪三徧。動鈸)</span>。</p>
<p style="margin-left:1em"><span class='note-inline'>(表白持水散洒四座。周回一處)</span>。</p>
<p style="margin-left:1em"><span class='note-inline'>(法師想水到處嚴淨光明。即成結界表白振鈴白言)</span>。</p>
<p>伏聞覺皇憫燄口之徒。初令奉斛。梁帝感神僧之夢。遂啟修齋。雖偏標水陸之名。實等供聖凡之眾。所謂於三尊則加敬。言羣品則興悲。極上天下地以無遺。何彼界此疆之有間。凡居異趣。咸示真修。故茲託事於多儀。必使成功於普度。今則仰遵內教。恭按靈科。開法會以濟迷流。固自專於主者。扣帝閽而發大號。正有賴於使乎。爰恪意以奉迎。冀聞呼而即至。</p>

<ul class="">
<li>至心奉請。神通自在。威德難量。四天捷疾持符使者。并諸眷屬。</li>
</ul><p style="margin-left:1em">惟願不違本誓。哀憫有情。是日今時。降臨法會。</p>
<p style="margin-left:1em"><span class='note-inline'>(大眾和香花請。動鈸。下皆例此)</span>。</p>

<ul class="">
<li>至心奉請。神通自在。威德難量。空行捷疾持符使者。并諸眷屬。</li>
</ul><p style="margin-left:1em">惟願不違本誓。哀憫有情。是日今時。降臨法會。</p>

<ul class="">
<li>至心奉請。神通自在。威德難量。地行捷疾持符使者。并諸眷屬。</li>
</ul><p style="margin-left:1em">惟願不違本誓。哀憫有情。是日今時。降臨法會。</p>

<ul class="">
<li>至心奉請。神通自在。威德難量。地府捷疾持符使者。并諸眷屬。</li>
</ul><p style="margin-left:1em">惟願不違本誓。哀憫有情。是日今時。降臨法會。</p>
<p>我佛如來有召請真言。謹當宣誦。</p>
<p class="dharani" style="margin-left:1em">唵步布哩　迦哩哆哩　怛他誐多耶</p>
<p style="margin-left:1em"><span class='note-inline'>(誦呪三徧。動鈸)</span>。</p>
<p style="margin-left:1em"><span class='note-inline'>(法師想使者各有百千眷屬從空而來。依位而立)</span>。</p>
<p style="margin-left:1em"><span class='note-inline'>(表白振鈴少時。讚德。述意)</span>。</p>
<p>雲擁旌幢。風行部曲。彷彿九霄而下。徘徊四座之間。冀暫駐於光儀。將委宣於悃[款-士+止]。恭惟四大使者。自強不息。得一以靈。用之則行。威而不猛。霜襟默識。既經緯於萬方。玉趾遠騰。載馳驅於億剎。庸謹奉辭之職。矧多專對之才。惟妙闡於神通。實善權於方便。茲日粵有大　國<span class='note-inline'>(云云)</span>。</p>
<p>三寶<span class='note-inline'>(具位姓名)</span>今月十五日。恭就<span class='note-inline'>(某處)</span>開建法界聖凡水陸普度大齋勝會。專為<span class='note-inline'>(答還心願)</span>上報四恩。普度羣生。俱蒙解脫<span class='note-inline'>(敘意隨時改用)</span>。然則聖凡異念。幽顯殊途。非藉使人。何由徧達。故於此際。奉召諸神。諒在聰明。必能知委。</p>
<p style="margin-left:1em"><span class='note-inline'>(表白振鈴徧食。白言)</span>。</p>
<p>是心作食。全食為心。以由體用不殊。故得卷舒自在。如是。則六塵互徧。三德常融。微妙難思。出生無盡。用憑觀道。密扶呪熏。將善導於事儀。俾圓成於法施我今持誦無量威德自在光明勝妙力陀羅尼。加持法食。悉令周徧。</p>
<p class="dharani" style="margin-left:1em">曩謨薩嚩怛他<span class='note-inline'>(引)</span><span class='note-inline'>(一)</span>　㜸跢嚩路<span class='note-inline'>(引)</span>枳<span class='note-inline'>(吉)</span>帝<span class='note-inline'>(二)</span>　唵<span class='note-inline'>(三)</span>　三䟦羅三䟦羅吽<span class='note-inline'>(引)</span><span class='note-inline'>(四)</span></p>
<p style="margin-left:1em"><span class='note-inline'>(大眾同誦呪七徧畢)</span>。</p>
<p style="margin-left:1em"><span class='note-inline'>(表白洒淨水於食上)</span>。</p>
<p style="margin-left:1em"><span class='note-inline'>(法師想此供食出生六塵種種妙供。一時奉上。無所乏少)</span>。</p>
<p style="margin-left:1em"><span class='note-inline'>(表白振鈴獻食。白言)</span>。</p>
<p>戒香芬郁。定水澄清。明智慧燈。具禪悅食。因行之華初發。實相之果<span class='corr'>已</span>圓。有能如是諦觀。則為以法供養。載宣密語。用速至神。少賜從容。特垂歆享。</p>
<p>我佛如來有獻供養真言。謹當宣誦。</p>
<p class="dharani" style="margin-left:1em">唵誐誐<span class='note-inline'>(牙)</span>曩　三<span class='note-inline'>(去)</span>婆<span class='note-inline'>(去)</span>嚩　嚩日羅<span class='note-inline'>(二合)</span>斛</p>
<p style="margin-left:1em"><span class='note-inline'>(誦呪三徧畢。動鈸)</span>。</p>
<p style="margin-left:1em"><span class='note-inline'>(法師想此獻供事充足現前。諸神降享。莫不歡悅)</span>。</p>
<p style="margin-left:1em"><span class='note-inline'>(法師振鈴少時。付囑使者)</span>。</p>
<p>聖凡體同。迷悟心異。今此修齋而致請。或云赴感之不齊。謂三寶諸天之居。固一念而可格。如六道羣生之類。有屢呼而弗聞。蓋惡業重者正苦留連。及邪見多者自為障閡。非賴使人之捷疾。曷通施者之勤渠。至若具奏牘以進梵王。錄情文而于帝釋。符地府泰山之所主。關城隍土境之諸神。咸仰體於至慈。即奉行於大赦。推聖恩之曠蕩。拔惡趣之拘囚。悉使奔趨。毋令退縮。如是。則天人脩羅之黨。鬼畜泥犁之儔。藉此時津濟之功。解億劫輪回之業。大崇至化。幸遇長緣。冀益闡於聰明。肯恪遵於付託。不踰頃刻。徧達緘封。毋使有違。自貽其咎。佛國天宮之異處。各謹攸司。人寰地府之殊途。分當其任。昏昧弗知者。勸之以道。凶頑自用者。攝之以威。有請必來。無一不至。所有意旨。具在符文。別命披宣。試垂<span class='corr'>采</span>聽。</p>
<p style="margin-left:1em"><span class='note-inline'>(兩僧出前。就使者座側分立。依次讀牒文。并獻狀。先四天。次空行。次地行。次地府。二人相間。作四番讀。不可多人亂讀)</span>。</p>
<p style="margin-left:1em"><span class='note-inline'>(表白振鈴。發遣符使。白言)</span>。</p>
<p>不速而疾。有感則通。威容儼日出之光。神足儗天行之健。駕雲較而揚羽葆。載馳載驅。窮寶燄而徹風輪。宜上宜下。幸毋廢命。須善為辭。事有勞煩。禮當攀送。</p>
<p>我佛如來有發遣真言。謹當宣誦。</p>
<p class="dharani" style="margin-left:1em">唵麼訝羅　穆羯叉　目</p>
<p style="margin-left:1em"><span class='note-inline'>(誦呪三徧畢。動鐃鈸)</span>。</p>
<p style="margin-left:1em"><span class='note-inline'>(取奏狀請書牒文等一處排列焚之。表白振鈴奉送。法師想四符使分領所委文字。受命即行。十方世界。無不通達。然後撤符使位。大眾進點心。至門首召請。焚財馬文書。須用淨紙與柴炭度火焚之。切記不可用燈燭度火。比聞冥府有蠟錢堆積。守者云。人間焚紙錢時。多於燭上度火。故油汙不可用。堆積於此。又不可用杖攪碎。此等皆關涉有過。宜囑未知者同用行之)</span>。</p>

<p class='juan'>法界聖凡水陸勝會修齋儀軌卷第一</p></div>
</div><!-- end of div[@id='body'] -->
</body></html>