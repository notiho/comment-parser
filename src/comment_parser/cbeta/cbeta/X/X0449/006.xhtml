<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般若經綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu14' />般若綱要卷六</p><p class="byline">古南沙門　通門　閱正</p><p class="byline">七空居士　葛䵻　提綱</p><p style="margin-left:1em;text-indent:-1em">卷三百三十之十四葉<span class='note-inline'>(願行品)</span>至下卷十二葉</p>
<p>佛告善現言。菩薩修行六種波羅蜜多。成熟有情。嚴淨佛土。令速圓滿。疾證無上正等菩提。由此六種波羅蜜多速得圓滿。鄰近無上正等菩提。</p>
<p style="margin-left:1em;text-indent:-1em">卷三百三十一之十三葉</p>
<p>佛告阿難。金華菩薩作佛時。亦為眾會宣說甚深般若波羅蜜多。今此天女。久為無上正等菩提。植眾德本。今既成熟。我為授記。</p>
<p style="margin-left:1em;text-indent:-1em">卷三百三十一之十六葉<span class='note-inline'>(善學品)</span>至三百三十三</p>
<p>善現白佛言。如佛所言。菩薩於諸法空。不應作證。云何住諸法空而不作證。佛言。菩薩觀法空時。先作是念。我為學故。觀諸法空。不為證故。今是學時。非為證時。譬如壯夫仰射虗空。復以後箭。射前箭括。不令墮落。菩薩方便善巧所攝受故。乃至菩提。因行善根未皆成熟。終不中道證於實際。若得無上正等菩提因行善根一切成熟。爾時菩薩方證實際。善現。是菩薩雖於實際未即作證。而不退失一切法。剎那剎那。白法增益。諸根猛利。超過一切聲聞獨覺。</p>
<p>應善覺知魔事。應善覺知記說虗名號等微細魔事。</p>
<p>善現白佛言。菩薩應修何等餘遠離行。而佛不讚居阿練若遠離功德。佛言。但能遠離煩惱惡業。遠離聲聞獨覺作意。勤修般若波羅蜜多。及修諸餘殊勝功德。是名菩薩真遠離行。善現。欲證無上正等菩提。應親近供養恭敬尊重讚歎真勝善友。善現白佛言。何等名為真勝善友。佛言。當知布施波羅蜜多。乃至虗空界。不思議界。是菩薩真勝善友。當知一切法。與諸菩薩摩訶薩眾。為師為導。為明為炬。為燈為照。為解為覺。為智為慧。為救為護。為室為宅。為洲為渚。為歸為趣。為父為母。何以故。過去未來現在諸佛。皆從布施波羅蜜多。乃至不思議界而出生故。</p>
<p>善現白佛言。如是般若波羅蜜多。以何為相。而勸菩薩摩訶薩眾應勤修學。佛言。如是般若波羅蜜多。以虗空為相。以無著為相。以無相為相。何以故。般若波羅蜜多甚深相中。諸法諸相皆不可得。無所有故。善現言。諸法亦有如是相耶。佛言。諸法亦有如是妙相。以一切法皆自性空。離眾相故。善現復白佛言。若一切法皆自性空。遠離眾相。則一切法一切法空。一切法一切法離。云何有情可施設可雜染清淨。世尊。非性空中有法可得。亦非遠離中有法可得。云何令我解佛所說義趣。佛告善現言。善現。有情長夜有我我所心。執我我所否。彼心所執我及我所。空。遠離否。豈不有情由我我所執。流轉生死。善現言。如是世尊。佛言。善現。如是有情流轉生死。由有雜染。以是證知雜染可得。若諸有情無心執著我及我所。則無雜染。若無雜染。是則應無流轉生死。流轉生死。既現可得。由此應知有雜染法。既有雜染。亦有清淨。是故善現。應知有情雖自性空。遠離眾相。而有雜染清淨可得。</p>
<p style="margin-left:1em;text-indent:-1em">卷三百三十四　三百三十五之五葉</p>
<p>復次善現。假使於此四洲。乃至大千世界諸有情類。皆得人身。盡其形壽。供養迴向。得福甚多。若宣說甚深般若波羅蜜多。施設建立。分別開示。及住甚深般若波羅蜜多相應作意。所獲功德。甚多於彼。不可稱計。善現。若善男子等。於大眾中。宣說甚深般若波羅蜜多。及正安住一切智智相應作意。所獲功德。甚多於彼。不可稱計。善現。是菩薩常住般若波羅蜜多相應作意。諸餘作意。於其中間。無容現起。若離般若波羅蜜多相應作意。則為喪失一切智智相應作意<span class='note-inline'>(善學品竟)</span>。</p>
<p style="margin-left:1em;text-indent:-1em">卷三百三十五之六葉<span class='note-inline'>(斷分別品)</span>　三百三十六</p>
<p>善現白佛言。一切作意皆自性離。一切作意皆自性空。諸法亦爾。皆自性離。自性空。於自性離自性空中。若菩薩摩訶薩。若般若波羅蜜多。若一切智智。若謂作意。皆不可得。云何菩薩摩訶薩不離般若波羅蜜多相應作意。亦復不離一切智智相應作意。佛言。如是離空。非聲聞作。非獨覺作。非諸菩薩摩訶薩作。非諸佛作。亦非餘作。然一切法。法住。法定。法性。法界。不虗妄性。不變異性。真如。實際。法爾常住。是菩薩摩訶薩。不離般若波羅蜜多相應作意。亦復不離一切智智相應作意。何以故。如是離。空。無增無減。能正通達。名不離故。善現言。世尊。為即空性能行空不。不也善現。世尊。為離空性能行空不。不也善現。世尊。為即一切法能行般若波羅蜜多不。不也善現。世尊。為離一切法能行般若波羅蜜多不。不也善現。世尊。為即一切法空虗非有。不自在性。不堅實性。能行般若波羅蜜多不。不也善現。世尊。為離一切法空虗非有。不自在性。不堅實性。能行般若波羅蜜多不。不也善現。世尊。為即一切法真如。法界。法性。不虗妄性。不變異性。平等性。離生性。法定。法住。實際。虗空界。不思議界。能行般若波羅蜜多不。不也善現。世尊。為離一切法真如。法界。法性。不虗妄性。不變異性。平等性。離生性。法定。法住。實際。虗空界。不思議界。能行般若波羅蜜多不。不也善現。善現白佛言。世尊。若如是諸法。皆不能行般若波羅蜜多者。云何菩薩摩訶薩。能行般若波羅蜜多。佛告善現。汝見有法能行般若波羅蜜多不。汝見般若波羅蜜多是菩薩摩訶薩所行處不。汝所不見法。是法可得不。不可得法。有生滅不。善現答言。不也世尊。佛告善現。如汝所見。諸法實性。即是菩薩摩訶薩無生法忍。若菩薩成就如是無生法忍。便為如來應正等覺。授與無上正等菩提不退轉記。</p>
<p>善現復白佛言。世尊。諸菩薩摩訶薩。以一切法無生性。得佛無上正等菩提不退轉記不。不也善現。世尊。諸菩薩摩訶薩。以一切法生性。得佛無上正等菩提不退轉記不。不也善現。世尊。以一切法生無生性。得佛無上正等菩提不退轉記不。不也善現。世尊。以一切法非生非無生性。得佛無上正等菩提不退轉記不。不也善現。時善現白佛言。世尊。云何菩薩摩訶薩。得佛無上正等菩提不退轉記。佛告善現。菩薩摩訶薩。於一切法無所得時。不作是念。我於無上正等菩提當能證得。我用是法。證得無上正等菩提。我由此法。于如是時。如是處。證得無上正等菩提。所以者何。諸菩薩摩訶薩。行深般若波羅蜜多。無如是等一切分別。何以故。甚深般若波羅蜜多。無分別故<span class='note-inline'>(斷分別品竟)</span>。</p>
<p style="margin-left:1em;text-indent:-1em">卷三百三十四<span class='note-inline'>(巧便學品)</span></p>
<p>爾時天帝釋白佛言。般若波羅蜜多。一切分別。畢竟離故。若諸有情。如理思惟。依教修行。不雜諸餘心心所者。必不成就微少善根。佛言。般若波羅蜜多功德。勝一切法功德。爾時天帝釋告苾芻言。苾芻當知。菩薩修行甚深般若波羅蜜多故。常學菩薩摩訶薩眾所應學法。不學聲聞及諸獨覺所應學行。常學菩薩眾所應學故。諸天讚歎如說修行般若故。獲現世後世功德無量無邊。</p>
<p>辨魔擾亂不擾亂<span class='note-inline'>(阿難啟問)</span>。</p>
<p>佛告阿難。阿難當知。若菩薩摩訶薩。未得無上正等菩提不退轉記。於不退轉記菩薩所。起損害心。鬬諍毀辱。輕蔑誹謗。是菩薩摩訶薩。隨起爾所念不饒益心。還退爾所劫曾修勝行。經爾所時遠離善友。還受爾所生死繫縛。若不棄捨大菩提心。還爾所劫勤修勝行。然後乃補所退功德。阿難白佛言。世尊。是菩薩摩訶薩所起惡心。生死罪苦。為要流轉經爾所時。為於中間亦得出離。所退勝行。為要精勤經爾所劫。然後乃補。為於中間有復本義。佛告阿難。我為菩薩獨覺聲聞。說有出罪還補善義。若菩薩摩訶薩所起損害心。後生慚愧。心無怨結。速還如法發露改悔。作如是念。我今<span class='corr'>已</span>得難得人身。如何復起如是過惡。失大善利。我應饒益一切有情。如何於中反作衰損。我應恭敬一切有情。如僕事主。如何於中反生憍慢。毀辱凌蔑。我應受一切有情捶打訶罵。如何於彼反以暴惡身語加報。我應和解一切有情令相敬愛。云何復起勃惡言。與彼乖諍。我應忍受一切有情長時履踐。猶如道路。亦如橋梁。云何於彼反為凌辱。我求無上正等菩提。為脫有情生死大苦。令得究竟安樂涅槃。云何復欲加之以苦。我應從今窮未來際。如癡如瘂。如聾如盲。於諸有情。無所分別。假使截斷手足身分。於彼有情。終不起惡。忽我起惡。破壞無上正等覺心。障礙所求一切智智。阿難當知。是菩薩摩訶薩。我說中間亦有出罪還補善義。非要終于爾所劫數。流轉生死。</p>
<p>菩薩當知。與求聲聞獨覺來者。不應交涉。設與交涉。不應共住。設與共住。不應與彼論議決擇。</p>
<p style="margin-left:1em;text-indent:-1em">卷三百三十八至三百四十一之十三葉</p>
<p>阿難白佛言。菩薩云何共住。佛言。應作是念。彼是我等真善知識。我等與彼學處。學時。及所學法。一切無異。如彼應學六波羅蜜多。乃至道相智。一切相智。我亦應學。若彼菩薩摩訶薩住雜作意。遠離一切智智相應作意。我則于中不同彼學。若彼菩薩離雜作意。不離一切智智相應作意。我則於中常同彼學。如是學時。名平等學。善現白佛言。云何菩薩摩訶薩平等性。而諸菩薩摩訶薩於中學故名平等學。佛言。一切法自性空。是菩薩摩訶薩平等性。諸菩薩摩訶薩於中學故名平等學。由平等學。疾證無上正等菩提。</p>
<p>佛言。善現。如汝所說。若菩薩摩訶薩。為一切法盡故學。是學一切智智不。為一切法離故學。是學一切智智不。為一切法滅故學。是學一切智智不。為一切法無生故學。是學一切智智不。為一切法無滅故學。是學一切智智不。為一切法本來寂靜故學。是學一切智智不。為一切法自性涅槃故學。是學一切智智不。善現。於汝意云何。一切法真如。盡。滅。斷不。善現答言。不也世尊。佛言。若菩薩摩訶薩。於真如如是學。是學一切智智。善現。當知真如無盡。無滅。無斷。不可作證。</p>
<p>是菩薩摩訶薩成就善巧方便勢力。由此善巧方便力故。雖能數入靜慮無量及無色定。而不隨彼勢力受生。甚深般若波羅蜜多所攝受故。成就如是善巧方便。於諸定中。雖常獲得入出自在。而不隨彼諸定勢力。生長壽天。廢修菩薩摩訶薩行。如是學時。於佛十力。四無所畏。四無礙解。大慈大悲大喜大捨。及十八佛不共法等。無量無數無邊佛法。皆得清淨。決定不墮一切聲聞獨覺地。爾時善現白佛言。若一切法本性清淨。云何菩薩摩訶薩。於諸法中復得清淨。佛告善現言。諸法本來自性清淨。菩薩於一切法本性。清淨中。精勤修學甚深般若波羅蜜多。如實通達。無沒無滯。遠離一切煩惱染著。故說菩薩復得清淨。善現。雖一切法本性清淨。而諸異生不知見覺。是菩薩摩訶薩。為欲令彼知見覺故。修行一切佛法。於諸有情心行差別。皆能通達。至極彼岸。善巧方便。令諸有情。證一切法本性清淨。</p>
<p>如是修學甚深般若波羅蜜多善巧方便。終不發起執取色等法相相應之心。何以故。行深般若波羅蜜多善巧方便。都不見法是可得者。無所得故。不起執取色等法相相應之心。復次善現。甚深般若波羅蜜多。含容一切波羅蜜多。譬如諸殞歿者。命根滅故。諸根亦滅。般若波羅蜜多亦復如是。一切所學波羅蜜多。悉皆隨從。若無般若波羅蜜多。亦無一切波羅蜜多。復次善現。修學如是甚深般若波羅蜜多。無有一切功德善根而不能得。聲聞獨覺功德善根亦皆能得。但於其中無住無著。以勝智見正觀察<span class='corr'>已</span>。超過彼位。趣入菩薩正性離生故。復次善現。修學如是甚深般若波羅蜜多。當知<span class='corr'>已</span>於一切智智得不退轉。遠離聲聞及獨覺地。鄰近無上正等菩提<span class='note-inline'>(巧便學品竟)</span>。</p>
<p style="margin-left:1em;text-indent:-1em">卷三百四十一之十四葉<span class='note-inline'>(願喻品)</span>　三百四十二之十四葉</p>
<p>佛告天帝釋言。隨喜福。不可稱量。不可數知。所隨喜福。無邊際故。天帝釋言。若諸有情。深心愛敬佛法僧寶。於諸菩薩功德善根。應生隨喜。既隨喜<span class='corr'>已</span>。迴向無上正等菩提。而不應生一二多想。佛言。如是如是。於迴向時。不應執著即心離心。亦不應執著即心修行。離心修行。若能如是無所執著隨喜迴向。疾證無上正等菩提。</p>
<p>善現白佛言。云何菩薩以如幻心。能證無上正等菩提。佛言。汝見菩薩如幻心不。善現答言。我不見幻。亦不見有如幻之心。佛言。若處無幻。無如幻心。汝見有是心能證無上正等菩提不。善現答言。我都不見有處無幻。無如幻心。更有是心能證無上正等菩提。佛言。若處離幻離如幻心。汝見有是法能證無上正等菩提不。善現答言。我都不見有處離幻離如幻心。更有是法能證無上正等菩提。世尊。我都不見即離心法。說何等法是有是無。以一切法畢竟離故。若一切法畢竟離者。不可施設此法是有。此法是無。若法不可施設有無。則不可說能證無上正等菩提。非無所有法能證菩提故。所以者何。一切法皆無所有。性不可得。無染無淨。何以故。一切法畢竟離故。世尊。若法畢竟離。是法不應修。亦不應壞。亦不應引。甚深般若波羅蜜多畢竟離故。不應能引。世尊。甚深般若波羅蜜多。既畢竟離。云何可說菩薩摩訶薩依甚深般若波羅蜜多。證得無上正等菩提。世尊。諸佛無上正等菩提。亦畢竟離。云何離法能證離法。是故般若波羅蜜多。應不可說證得無上正等菩提。佛言。如是如是。以一切法畢竟離故。可得無上正等菩提。若一切法畢竟離。應非一切法。以一切法畢竟離故。名為一切法。是故善現。菩薩摩訶薩。非不依般若波羅蜜多。能證無上正等菩提。雖非離法能證離法。而證無上正等菩提。非不依止甚深般若波羅蜜多。是故菩薩摩訶薩眾。欲得無上正等菩提。應勤修學甚深般若波羅蜜多。善現白佛言。菩薩觀一切法既不可得。有何法義可為所證。有何般若可為能證。復有何等而可設施。云何由此證得菩提。世尊。甚深般若波羅蜜多。於一切法無分別故。爾時舍利子問善現言。若一切法皆無分別。云何而有地獄。傍生。鬼界。人。天。五趣差別。云何復有修預流。一來。不還。阿羅漢。獨覺菩薩。諸佛位異。善現言。舍利子。有情顛倒煩惱因緣。造作種種身語意業。由此感得欲為根本。業異熟果。依此施設地獄傍生鬼界人天五趣差別。言云何有修預流等諸位異者。舍利子。無分別故。有修預流。及預流果。乃至無分別故。有修如來應正等覺。及佛無上正等菩提。舍利子。過去如來應正等覺。由無分別。分別斷故。可施設有。未來如來應正等覺。亦無分別。分別斷故。可施設有。現在十方諸佛世界一切如來應正等覺現說法者。亦無分別。分別斷故。可施設有。由此因緣。知一切法皆無分別。若行如是無分別相甚深般若波羅蜜多。便能證得無分別相所求無上正等菩提<span class='note-inline'>(願喻品竟)</span>。</p>
<p style="margin-left:1em;text-indent:-1em">卷三百四十二之十五葉<span class='note-inline'>(堅等讚品)</span></p>
<p>舍利子問善現言。菩薩摩訶薩。行深般若波羅蜜多時。為行堅實法。為行無堅實法耶。善現答言。為行無堅實法。不為行堅實法。何以故。般若波羅蜜多無堅實故。乃至一切智智亦無堅實故。所以者何。菩薩摩訶薩行深般若波羅蜜多時。於般若波羅蜜多。乃至一切智智。尚不見無堅實可得。況見有堅實可得。善現告欲色界諸天子言。菩薩摩訶薩。雖知有情都無所有。而發無上正等覺心。擐功德鎧。為欲調伏諸有情類。如有為欲調伏虗空。諸天子。諸菩薩摩訶薩擐大悲鎧。為欲調伏一切有情。而諸有情都無所有。為欲利樂一切有情。而諸有情。及大悲鎧。俱不可得。所以者何。諸天子。有情離故。當知菩薩摩訶薩亦離。有情空故。當知菩薩摩訶薩亦空。有情不堅實故。當知菩薩摩訶薩亦不堅實。有情無所有故。當知菩薩摩訶薩亦無所有。若菩薩問如是事。心不沈沒。不驚不怖。亦不憂悔。當知是菩薩摩訶薩行深般若波羅蜜多。</p>
<p style="margin-left:1em;text-indent:-1em">卷三百四十三至三百四十五</p>
<p>諸天子。色離故有情離。乃至一切智智離故有情離。乃至一切智智離故。諸佛無上正等菩提離。若菩薩聞說諸法無不遠離。心不沈沒。不驚不怖。亦不憂悔。當知是菩薩摩訶薩行深般若波羅蜜多。</p>
<p style="margin-left:1em;text-indent:-1em">卷三百四十六</p>
<p>佛告善現言。何因緣故。諸菩薩於深般若波羅蜜多。心不沈沒。善現白佛言。以一切皆非有。皆遠離。皆寂靜。無所有。無生滅故。諸菩薩於深般若波羅蜜多。心不沈沒。所以者何。是菩薩觀一切法皆不可得。不可施設。是能沈沒。是所沈沒。是沈沒時。是沈沒處。是沈沒者。由此沈沒。由是因緣。諸菩薩聞如是事。心不沈沒。不驚不怖。亦不憂悔。</p>
<p>善現白佛言。世尊。諸法實性皆不可得。云何菩薩摩訶薩安住真如。精進修學。速當安住不退轉地。疾證無上正等菩提。佛言。善現。如佛所化安住真如。修諸菩薩摩訶薩行。速當安住不退轉地。疾證無上正等菩提。為諸有情宣說正法。諸菩薩亦復如是。善現復白佛言。如來所化。都無所有。法離真如。又不可得。誰住真如。修菩薩行。佛言。真如尚不可得。何況得有安住真如。修菩薩行。此若實有。無有是處。何以故。諸法真如。無生無滅。亦無住異少分可得。誰於其中。可得安住。修菩薩行。爾時天帝釋白佛言。雖知諸法皆不可得而求菩提。甚為難事。善現語天帝釋言。憍尸迦。諸菩薩行深般若波羅蜜多。觀一切法無不皆空。謂觀一切有色法空。無色法亦空。觀一切有見法空。無見法亦空。觀一切有對法空。無對法亦空。觀一切有漏法空。無漏法亦空。觀一切有為法空。無為法亦空。觀一切世間法空。出世間法亦空。觀一切寂靜法空。不寂靜法亦空。觀一切遠離法空。不遠離法亦空。觀一切過去法空。未來現在法亦空。觀一切善法空。不善無記法亦空。觀一切欲界法空。色無色界法亦空。觀一切學法空。無學非學非無學法亦空。觀一切見所斷法空。修所斷非所斷法亦空。觀一切有法空。無法非有非無法亦空。觀如是等一切法空。諸法空中。都無所有。誰沈誰沒。誰怖誰驚。誰疑誰滯。天帝釋白善現言。尊者所說。一切依空。是故所言常無罣礙。譬如以箭仰射虗空。若近若遠。俱無罣礙。尊者所說亦復如是<span class='note-inline'>(堅等讚品竟)</span>。</p>
<p style="margin-left:1em;text-indent:-1em">卷三百四十六之十一葉<span class='note-inline'>(囑累品)</span>　三百四十七之十五葉</p>
<p>佛告天帝釋言。憍尸迦。具壽善現安住空故。觀一切法尚不可得。況有行一切法者。何以故。於一切法住。遠離住。寂靜住。無所得住。空住。無相住。無願住。如是等無量勝住。除如來住。是諸菩薩摩訶薩眾所住般若波羅蜜多最勝行住。於諸聲聞獨覺等住。為最為勝。為長為尊。為妙為微妙。為上為無上。</p>
<p>菩薩摩訶薩欲得安住最勝住者。當學般若波羅蜜多。欲得安住如來住者。當學般若波羅蜜多。</p>
<p>爾時無數天眾。及六千苾芻。各取天上香華。奉散如來。各發願言。願常安住甚深般若波羅蜜多最勝行住。爾時世尊於微笑時。種種色光從口中出。慶喜即從座起。合掌白言。何因何緣。現此微笑。佛告慶喜。此發勝願六千苾芻。於未來星喻劫中。當得菩提。名散華如來。故我微笑。爾時世尊讚說般若波羅蜜多。付囑慶喜<span class='corr'>已</span>。復於天龍大眾前。現神通力。令眾皆見不動如來為眾說法。及見彼土眾相莊嚴。忽復不見。佛告慶喜。不動如來應正等覺。國土眾會。汝復見不。慶喜白言。我不復見。彼事非此眼所行故。佛告慶喜。如彼佛土眾會等事。非此土眼所行境界。一切法亦如是。皆非眼根之所行境。法不行法。法不見法。法不知法。當知一切法無行者。無見者。無知者。無動無作。所以者何。以一切法皆無作用。能取所取。性遠離故。以一切法不可思議。能所思議性遠離故。以一切法如幻事等。眾緣和合相似有故。以一切法無作受者。妄現似有。無堅實故。若菩薩摩訶薩如是知。如是見。如是行者。是行般若波羅蜜多。亦不執著此諸法相。</p>
<p>甚深般若波羅蜜多。無量無盡<span class='note-inline'>(囑累品竟)</span>。</p>
<p style="margin-left:1em;text-indent:-1em">卷三百四十七之十五葉<span class='note-inline'>(無盡品)</span>　卷三百四十八</p>
<p>善現白佛言。云何菩薩應引般若波羅蜜多。佛告善現言。一切法無盡故。菩薩摩訶薩應引般若波羅蜜多。一切法虗空無故。應引般若波羅蜜多。觀十二緣如虗空無盡故。應引般若波羅蜜多。善現。菩薩摩訶薩。行深般若波羅蜜多時。不見一切法若常若無常。若樂若苦。若我若無我。若寂靜若不寂靜。若遠離若不遠離。是時菩薩摩訶薩。雖行般若波羅蜜多。而不見有所行一切法。亦復不見有法。能見所行一切法。當知菩薩摩訶薩。於一切法。都無所得而為方便。應行如是甚深般若波羅蜜多。</p>
<p>爾時惡魔見諸菩薩。於一切法。以無所得而為方便。行深般若波羅蜜多。生大愁惱。如中毒箭。各於其座。不能自安。善現當知。諸菩薩應常安住甚深般若波羅蜜多最勝行住<span class='note-inline'>(無盡品竟)</span>。</p>
<p style="margin-left:1em;text-indent:-1em">卷三百四十九<span class='note-inline'>(相引攝品)</span>　卷三百五十</p>
<p>佛告善現。安住布施波羅蜜多。引攝淨戒。安忍。精進。靜慮。般若波羅蜜多。</p>
<p>安住淨戒波羅蜜多。引攝布施。安忍。精進。靜慮。般若波羅蜜多。</p>
<p>安住安忍波羅蜜多。引攝布施。淨戒。精進。靜慮。般若波羅蜜多。</p>
<p>安住精進波羅蜜多。引攝布施。淨戒。安忍。靜慮。般若波羅蜜多<span class='note-inline'>(本卷十九葉止)</span>。</p>
<p>安住靜慮波羅蜜多。引攝布施。淨戒。安忍。精進。般若波羅蜜多。</p>
<p>安住般若波羅蜜多。引攝布施。淨戒。安忍。精進。靜慮。波羅蜜多<span class='note-inline'>(引攝品竟)</span>。</p>
<p style="margin-left:1em;text-indent:-1em">卷三百五十一<span class='note-inline'>(多問不二品)</span>　卷三百五十二</p>
<p>佛言。善現。當知布施等五波羅蜜多。皆由般若波羅蜜多所攝受故。乃得名為波羅蜜多。布施等五波羅蜜多。隨順般若波羅蜜多。由彼勢力所引導故。速趣無上正等菩提。</p>
<p>善現白佛言。若六波羅蜜多。無差別相。皆是般若波羅蜜多所攝受故。皆由般若波羅蜜多修成滿故。應合成一波羅蜜多。云何可說於布施等波羅蜜多。為最為勝。為長為尊。為妙為微妙。為上為無上。佛言。如是如是。依上般若波羅蜜多。方能趣入一切智智。乃得名為到彼岸故。皆同一味。相無差別。不可施設此是布施。此是淨戒。乃至般若。善現復白佛言。波羅蜜多及一切法。若隨實義。皆無此彼勝劣差別。何緣故說般若為最為勝。為長為尊。為妙為微妙。為上為無上。佛言。如是如是。如汝所說。若隨實義波羅蜜多。及一切法。皆無此彼勝劣差別。但依世俗言說作用。說有此彼勝劣差別。施設布施波羅蜜多。施設淨戒安忍精進靜慮般若波羅蜜多。為欲度脫諸有情類。世俗作用生老病死。然諸有情。生老病死。皆非實有。但假施設。所以者何。有情無故。當知諸法亦無所有。甚深般若波羅蜜多。了達一切都無所有。能拔有情世俗作用生老病死。由此故說般若為最為勝。為長為尊。為妙為微妙。為上為無上。善現。由此般若波羅蜜多。能善攝取一切善法。和合趣入一切智智。安住不動。以無所住而為方便。善現白佛言。於諸善法有取捨不。佛言。甚深般若波羅蜜多。於一切法無取無捨。善現言。云何於一切法無取無捨。佛言。不思惟一切法。如是於一切法無取無捨。善現。甚深般若波羅蜜多。於一切法。不思惟一切相。亦不思惟一切所緣。如是不思惟一切法。</p>
<p>善現復白佛言。若菩薩摩訶薩。不思惟一切法。云何增長所種善根。若不增長所種善根。云何圓滿波羅蜜多。若不圓滿波羅蜜多。云何能得一切智智。佛言。善現。不思惟一切法。便能增長所種善根。所種善根得增長故。便能圓滿波羅蜜多。波羅蜜多得圓滿故。便能證得一切智智。所以者何。不思惟一切法。乃能具足修諸菩薩摩訶薩行。證得無上正等菩提。善現復白佛言。何緣諸菩薩要不思惟一切法。乃能具足修諸菩薩行。證得無上正等菩提。</p>
<p style="margin-left:1em;text-indent:-1em">卷三百五十三</p>
<p>佛言。善現。若菩薩摩訶薩思惟一切法。則染著欲界。色無色界。不能具足修諸菩薩摩訶薩行。證得無上正等菩提。是故當勤修學甚深般若波羅蜜多。不應思惟染著諸法。善現復白佛言。世尊。若菩薩摩訶薩。精勤修學甚深般若波羅蜜多。當於何住。佛言。善現。若菩薩摩訶薩。精勤修學甚深般若波羅蜜多。不應住一切法。何以故。不見有法可于其中而起執著及安住故。善現。甚深般若波羅蜜多。都無自性。可于諸法有所執著。是故修行般若波羅蜜多。于一切法。及深般若波羅蜜多。皆無執著。若菩薩修行般若波羅蜜多時。起如是想。此是般若波羅蜜多。則是遍行諸法實相。由起此想。便退般若波羅蜜多。若退般若波羅蜜多。則退一切法。何以故。甚深般若波羅蜜多。是一切種白法根本。若退般若波羅蜜多。則為退失一切白法。</p>
<p style="margin-left:1em;text-indent:-1em">卷三百五十四至卷三百五十八</p>
<p>復次善現。甚深般若波羅蜜多。遍能攝受一切法。若退失般若波羅蜜多。則不能攝受一切法。何以故。非離般若波羅蜜多。能遍攝受殊勝善法。及證無上正等菩提。</p>
<p>復次善現。若菩薩作如是念。安住般若波羅蜜多。定得授記。若退失般若波羅蜜多。不得授記。何以故。非離般若波羅蜜多。可於無上正等菩提而得授記。復次善現。若菩薩作如是念。安住般若波羅蜜多。則遍引發一切法。若退失般若波羅蜜多。則不能引發一切法。何以故。非離般若波羅蜜多。而能引法安住善法。復次善現。若菩薩作如是念。佛知諸法無攝受相。自證無上正等菩提。則為退失般若波羅蜜多。何以故。如來於法。無知無覺。無說無示。所以者何。諸法實性。不可知覺。不可施設。云何得有知覺說示一切法者。若言實有知覺說示一切法者。無有是處。爾時善現白佛言。云何修行般若波羅蜜多。遠離如是種種過失。佛言。諸法無所有。不可取。若法無所有不可取。則無有能現等覺者。亦無有能宣說開示。若如是行。是行般若波羅蜜多。離諸過失。若著無所有不可取法。則離般若波羅蜜多。何以故。甚深般若波羅蜜多。於一切法無所執著。無所攝受。若於諸法有所執著。有所攝受。則離般若波羅蜜多。時善現白佛言。般若波羅蜜多。於般若波羅蜜多。為遠離。為不遠離。乃至一切法。於一切法為遠離。為不遠離。若般若波羅蜜多於般若波羅蜜多。設遠離。設不遠離。乃至一切法。於一切法設遠離。設不遠離。云何菩薩摩訶薩能無執著般若波羅蜜多。乃至能無執著引發一切法。佛言。善現。般若波羅蜜多。於般若波羅蜜多。非遠離非不遠離。是故菩薩摩訶薩。能無執著引發般若波羅蜜多。乃至能無執著引發一切法。何以故。善現。非即自性。非離自性。而能安住引發自性。復次善現。菩薩摩訶薩行深般若波羅蜜多時。不執著一切法。謂此是一切法。此一切法屬彼。於如是一切法無執著故。便能引發一切法。若於諸法中有所執著。謂此是法。此法屬彼。則不能隨意引發安住殊勝功德。復次善現。行深般若波羅蜜多時。不觀一切法若常若無常。若樂若苦。若我若無我。若淨若不淨。若寂靜若不寂靜。若遠離若不遠離。是菩薩摩訶薩。於如是一切法不觀察故。便能引發安住一切法。若於諸法中有所觀察。則不能隨意引發安住殊勝功德。復次善現。若菩薩行深般若波羅蜜多。則為行靜慮。乃至布施波羅蜜多。則為行內空。乃至道相智。一切相智。善現。甚深般若波羅蜜多。隨所行處。所有一切波羅蜜多。及餘一切菩提分法。皆悉隨從甚深般若波羅蜜多。時善現白佛言。云何為道。云何為非道。佛言。諸異生道。非諸菩薩摩訶薩道。諸聲聞獨覺道。非諸菩薩摩訶薩道。自利利他道。是諸菩薩摩訶薩道。一切智智道。是諸菩薩摩訶薩道。不住生死及涅槃道。是諸菩薩摩訶薩道。是為道及非道。善現。甚深般若波羅蜜多。雖能示現一切法所作事。而於此事無所取著。善現。甚深般若波羅蜜多。離令菩薩遠離聲聞獨覺等地。親近無上正等菩提。而於諸法無起無滅。以法住性為定量故。善現。菩薩行深般若波羅蜜多時。應緣一切智智。為諸有情而修六種波羅蜜多。應與六種波羅蜜多。常共相應不相捨離。爾時善現白佛言。云何常共相應。不相捨離。佛言。如實觀一切法非相應非不相應。是能與六波羅蜜多常共相應不相捨離。若菩薩恒作是念。我不應住一切法。何以故。一切法非能住。非所住故。是菩薩能與六種波羅蜜多。常共相應不相捨離。</p>
<p>善現白佛言。云何行般若波羅羅多時。便為過去未來現在諸佛護念。佛言。菩薩摩訶薩。行一切法時。觀一切法不可得故。為過去未來現在諸佛護念。善現。過去未來現在諸佛。不以一切法故。護念是菩薩摩訶薩。</p>
<p>善現白佛言。諸菩薩雖多處學。而無所學。佛言。如是如是。實無有法可令菩薩摩訶薩於中學故。</p>
<p>善現復白佛言。云何菩薩於一切法如實了知略廣之相。佛言。若菩薩摩訶薩。如實了知一切法真如相。是於一切法如實了知略廣之相。善現。一切法真如無生無滅。亦無住異而可施設。是名一切法真如相。復次善現。若菩薩如實了知一切法實際相。是於一切法如實了知略廣之相。善現。無色際。是名色實際相。乃至無諸佛無上正等菩提際。是名諸佛無上正等菩提際相。復次善現。若菩薩如實了知一切法。法界相。是於一切法如實了知略廣之相。善現。色界虗空界。是名色法界。乃至諸佛無上正等菩提界虗空界。是名諸佛無上正等菩提法界。此一切法界。無斷無別而可施設。是名一切法界相。諸菩薩摩訶薩。如實了知當於中學。於一切法如實了知略廣之相。</p>
<p style="margin-left:1em;text-indent:-1em">卷三百五十九</p>
<p>善現白佛言。菩薩復云何知一切法略廣相。佛言。一切法。不合不散。何以故。諸法皆無自性。若無自性。則無所有。若無所有。則不可說有合有散。諸菩薩摩訶薩。於一切法如是了知。則能了知略廣之相。時善現白佛言。如是名為略攝六種波羅蜜多。初修業菩薩。常應於中學。乃至住十地菩薩。亦應於中學。學此略攝波羅蜜多。於一切法知略廣相。佛言。如是如是。如是法門。利根菩薩能入。中根菩薩亦能入。定根菩薩能入。不定根菩薩亦能入。善現。若菩薩摩訶薩。如此般若波羅蜜多所說而學。能隨證得一切法。轉近所求一切智智。所有魔事。隨起即滅。為十方一切如來應正等覺。現在住持。說正法者。皆共護念。所以者何。過去未來現在諸佛。無不皆從如是般若波羅蜜多而出生故。是故能行般若波羅蜜多。應作是念。過去未來現在諸佛所證得法。我亦當得常應不離一切智智相應作意。修行般若波羅蜜多。若菩薩如此般若波羅蜜多所說而住。當知<span class='corr'>已</span>為無量真善知識之所攝受。<span class='corr'>已</span>久修習一切法。當知是菩薩摩訶薩。住童子地。一切所願。無不滿足。常見諸佛。曾無暫捨。於諸善根。恒不捨離。常能成熟一切有情。亦常嚴淨所有佛土。<span class='corr'>已</span>得無斷無盡辯才。<span class='corr'>已</span>得殊勝陀羅尼法。成就最上微妙色身。<span class='corr'>已</span>得諸佛授圓滿記。於隨所樂。為度有情。受諸有身。<span class='corr'>已</span>得自在。善知所緣門。善知行相門。善知字門。善知非字門。善知言。善知不言。善知增語。善知諸文。善知諸義。善知一切法。善知一切法作意。善知一切法相空。善知止息道。善知不止息道。善知生滅。善知住異。善知貪瞋癡。善知無貪瞋癡。善知見非見。善知邪見非邪見。善知一切見纏隨眠結縛。善知一切見纏隨眠結縛斷。善知名色。善知因緣。善知行。解。相狀。善知苦集滅道。善知六道。善知預流果。乃至無上正等菩提。善知一切智。一切相智。善知一切智道。一切相智道。善知根。善知慧。善知過去世。未來世。現在世。善知方便。善知意樂。善知顧有情。善知文義相。善知諸聖法。善知安立三乘方便。善現。若菩薩摩訶薩。修般若波羅蜜多。獲如是等功德勝利。爾時善現白佛言。云何當行般若波羅蜜多。佛言。菩薩觀一切法寂靜故。可破壞故。不自在故。體虗妄故。不堅實故。應行若般波羅蜜多。善現復白佛言。菩薩為經幾時。當行若般波羅蜜多。佛言。菩薩從初發心。乃至安坐妙菩提座。應行若般波羅蜜多。善現。從初發心。乃至安坐妙菩提座。不容發起諸餘作意。唯常安住一切智智相應作意。乃至能令心心所法。於境不轉。善現復白佛言。為但般若不可施設。為靜慮乃至布施亦不可施設。佛言。非但般若波羅蜜多不可施設。一切法皆不可施設。</p>
<p style="margin-left:1em;text-indent:-1em">卷三百六十至卷三百六十三之十六葉</p>
<p>善現白佛言。菩薩行深般若波羅蜜多時。豈不應於一切法學。佛言。菩薩行般若波羅蜜多時。應於一切法學不增不減。</p>
<p>行般若波羅蜜多時。應一切法不生不滅故學　行般若波羅蜜多時。應於一切法不起作諸行若有若無故學　行般若波羅蜜多時。應觀諸法自相皆空故學　行般若波羅蜜多時。應觀一切法一切法相空故學。</p>
<p>善現白佛言。若一切法。一切法相空。云何菩薩摩訶薩。當行般若波羅蜜多。佛言。善現。菩薩摩訶薩都無所行。是行般若波羅蜜多。以於其中。一切戲論不可得故。善現言。菩薩摩訶薩都無所行。是行般若波羅蜜多。初修業菩薩摩訶薩。云何當行般若波羅蜜多。佛言。從初發心。應於一切法。常學無所得。修一切法時。以無所得而為方便。修一切法。善現白佛言。云何名有所得。云何名無所得。佛言。諸有二者。名有所得。諸無二者。名無所得。世尊。云何名有二。云何名無二。善現。諸眼諸色為二。諸耳諸聲為二。乃至諸佛無上正等菩提。諸佛。為二。如是一切有戲論者。皆名為二。非眼非色為無二。非耳非聲為無二。乃至非諸佛無上正等菩提。非諸佛。為無二。如是一切離戲論者。皆名無二。世尊。為由有所得。故無所得。為由無所得故無所得。佛言。非由有所得故無所得。亦非由無所得故無所得。然有所得無所得平等性。是名無所得。如是善現。於有所得無所得平等性中。應勤修學。如是學時。名學般若波羅蜜多無所得義。離諸過失。善現白佛言。菩薩行般若波羅蜜多時。不著有所得。不著無所得。云何從一地至一地。漸次圓滿。若無從一地至一地漸次圓滿。云何當得所求無上正等菩提。佛言。非住有所得中。修行般若波羅蜜多。亦非住無所得中。修行般若波羅蜜多。能從一地至一地。漸次圓滿。證得無上正等菩提。何以故。此無所得法。亦無所得故。善現言。世尊。若不可得。云何菩薩摩訶薩修行般若波羅蜜多時。於一切法常樂決擇。謂此是色。此是受想行識。乃至此是諸佛無上正等菩提。佛言。雖於諸法常樂決擇。而不得色。亦不得受想行識。乃至亦不得諸佛正等菩提。善現言。若不得一切法。云何能圓滿六度。入菩薩正性離生。嚴淨佛土。成熟有情。及令證得常涅槃樂。佛言。菩薩摩訶薩不為一切法故。修行般若波羅蜜多。善現言。為何事故修行般若波羅蜜多。佛言。無所為故。修行般若波羅蜜多。應以無所為無所作而為方便。修行般若波羅蜜多。善現言。若一切法無所為。無所作。不應安立三乘差別。佛言。非無所為無所作法安立可得。要有所為有所作法安立可得。所以者何。有諸愚夫無聞異生。執著一切法。由執著故。念色得色。念受想行識。得受想行識。乃至念諸佛無上正等菩提。得諸佛無上正等菩提。是諸愚夫無聞異生。念一切法實可得。我當決定證得無上正等菩提。脫諸有情生死眾苦。令獲究竟常樂涅槃。善現。是諸愚夫無聞異生顛倒因緣。作如是念。則為謗佛。何以故。佛以五眼求一切法。尚不可得。若有決定當得無上正等菩提。及脫有情生死眾苦。令獲究竟常樂涅槃。無有是處。善現言。如來應正等覺。以五眼求一切法不可得故。諸有情類亦不可得。則定無有證得無上正等菩提。及脫有情生死眾苦。令獲究竟常樂涅槃。云何世尊證得無上正等菩提。安立有情三聚差別。謂正性定聚。邪性定聚。及不定聚。佛言。我以五眼如實觀察。決定無我能證無上正等菩提。安立有情三聚差別。然諸有情愚癡顛倒。於非實法。起實法想。於非實有情。起實有情想。我為遣除彼虗妄執。依世俗說。不依勝義。<span class='note-inline'>(六十二卷)</span>善現復白佛言。為住勝義。證得無上正等菩提耶。為住顛倒。證得無上正等菩提耶。若不住勝義不住顛倒者。將無世尊不證得無上正等菩提耶。不也善現。我雖證得無上正等菩提。不住有為界。不住無為界。然有去來坐立等事。善現。是所化者。若行一切法。轉妙法輪。作諸佛事。復轉化作無量有情。於中建立正性等三聚差別。於汝意云何。是諸如來所變化者。為實有不。善現言。不也世尊。佛言。如來亦爾。知一切法皆如變化。說一切法皆如變化。雖有所作而無真實。雖度有情而無所度。如所化者度化有情。如是善現。修行般若波羅蜜多。應知諸佛所變化者。雖有所為而無執著。</p>
<p>善現白佛言。若一切法皆如變化。如來亦爾。佛與化人有何差別。佛言。佛與化人及一切法等無差別。何以故。佛所作業。佛所化人亦能作故。善現言。設無有佛。佛所化人。能作業不。佛言。能作。善現言。其事云何。佛言。如過去世。有一如來應正等覺。名善寂慧。自應度者皆<span class='corr'>已</span>度訖。時無菩薩堪受佛記。遂化作一佛。令住世間。自入無餘依大涅槃界。時彼化佛。於半劫中。作諸佛事。過半劫<span class='corr'>已</span>。授一菩薩摩訶薩記。現入涅槃。爾時天人阿素洛等。皆謂彼佛今入涅槃。然化佛身實無起滅。如是善現。修行般若波羅蜜多。應信諸法皆如變化。</p>
<p>善現言。若如來身。與化無異。云何能作真淨福田。佛言。如如來法身由法性故。能與天人阿素洛等作淨福田。化佛亦爾。由法性故。能與天人阿素洛等作淨福田。當知如來與化佛身。等無差別。諸法法性為定量故。菩薩摩訶薩。應以諸法法性而為定量。修行般若波羅蜜多善巧方便。入諸法法性<span class='corr'>已</span>。而於諸法不壞法性。謂不分別此是一切法。此是一切法法性。不應分別諸法法性差別而壞法性。善現言。云何如來自壞諸法法性。謂此是色。此是受想行識。乃至此是內法。此是外法。此是善法。此是非善法。此是有漏法。此是無漏法。此是世間法。此是出世間法。此是共法。此是不共法。此是有諍法。此是無諍法。此是有為法。此是無為法。佛既曾說如是等法。將無自壞諸法法性。佛言。但以名相。方便假說諸法法性。令諸有情而得悟入諸法法性無差別理。我曾不壞諸法法性。善現言。云何佛於無名無相法。以名相說。令他悟入耶。佛言。我隨世俗假立名相。方便宣說諸法法性。而無執著。如諸愚夫。聞說苦等執著名相。不知假說。非諸如來及佛弟子。聞說苦等執著名相。然如實知隨世俗說。無有真實諸法名相。善現言。若一切法但有名相。菩薩摩訶薩。為何事故。發菩提心。受諸勤苦。行菩薩行。修行一切法皆令圓滿。佛言。一切法但有名相。但假施設。名相性空。諸有情類。顛倒執著。流轉生死。不得解脫。是故菩薩摩訶薩。發菩提心。行菩薩行。漸次證得一切相智。轉正法輪。以三乘法。度脫有情。令出生死。入無餘依涅槃界。而諸名相。無生無滅。亦無住異施設可得。爾時善現白佛言。如來常說一切智。道相智。一切相智。如是三智。其相云何。有何差別。佛言。一切智者。是共聲聞及獨覺智。道相智者。是共菩薩摩訶薩智。一切相智者。是諸如來應正等覺不動妙智。善現言。何緣一切智是共聲聞及獨覺智。佛言。一切智者。謂五蘊。十二處。十八界等。聲聞獨覺亦能了知。而不能知一切道相。及一切法。一切種相。善現言。何緣道相智是共菩薩摩訶薩智。佛言。諸菩薩摩訶薩。應學徧知一切道相。謂聲聞道相。獨覺道相。菩薩道相。如來道相。菩薩修行般若波羅蜜多。都無所住而證實際。善現言。何緣一切相智。名一切相智耶。佛言。知一切法皆同一相。謂寂滅相。是故名為一切相智。善現。諸相行狀。能表諸法。如來如實能徧覺知。是故名一切相智。善現言。如是三智諸煩惱斷。有差別不。有有餘斷無餘斷不。佛言。如來應正等覺。一切煩惱習氣相續。皆<span class='corr'>已</span>永斷。聲聞獨覺習氣相續。猶未永斷。善現。習氣相續。實非煩惱。然諸聲聞獨覺。煩惱<span class='corr'>已</span>斷。猶有少分似貪瞋癡身語意轉。即說此為習氣相續。此在愚夫異生相續。能引無義。非在聲聞獨覺相續能引無義。如是一切習氣相續。諸佛永無。爾時善現白佛言。道與涅槃俱無自性。佛何故說此是預流。此是一來。乃至此是如來應正等覺。佛言。如是一切無為所顯。我依世俗言說顯示。不依勝義。非勝義中可有顯示。何以故。非勝義中。有語言路。或分別慧。或復二種。然彼彼邊斷。立彼彼後際。善現言。一切法自相皆空。前際尚無。況有後際。佛言。如是如是。諸所有法。自相皆空。前際尚無。況有後際。立後際有。定無是處。菩薩達一切法自相皆空。修行般若波羅蜜多。於諸法中無所執著。謂不執著內法外法。善法非善法。世間法。非世間法。有漏法。無漏法。有為法無為法。若聲聞法獨覺法。菩薩法如來法。如是一切皆不執著。善現白佛言。以何義故。名為般若波羅蜜多。佛言。一切如來。及諸菩薩。用是般若波羅蜜多。依勝義理。分析諸法。如析諸色至極微量。猶不見有少實可得。故名般若波羅蜜多。善現。如來不見有法。能與少法為義非義。菩薩摩訶薩。應離義非義。常依般若波羅蜜多甚深義趣。善現。佛及弟子。皆以無為法為第一義。然無為法不與諸法為益為損。是故般若波羅蜜多。不與諸法為義非義。善現白佛言。若無二法。不以二法不二法得。菩薩云何當得一切智智。佛言。二不二法。俱不可得。是故所得一切智智。非有所得故得。亦非無所得故得。有所得法無所得法不可得故。若如是知。乃能證得一切智智<span class='note-inline'>(多問不二品竟)</span>。</p>
<p style="margin-left:1em;text-indent:-1em">卷三百六十三之十七葉<span class='note-inline'>(實說品)</span>至三百六十五之十葉</p>
<p>善現白佛言。菩薩不得有情。亦復不得有情施設。而為有情求趣無上正等菩提。佛言。如是如是。由此真如施設有情。即由此施設一切法。當知菩薩摩訶薩即是如來應正等覺。以一切法。一切有情。皆以真如為定量故。應學真如甚深般若波羅蜜多。</p>
<p>善現。一切有情。皆趣聲聞獨覺地。彼所獲福。於初發無上正等覺心一菩薩。所獲福聚。百分不及一。乃至那庾多分亦不及一。何以故。聲聞獨覺。皆因菩薩摩訶薩有。非菩薩摩訶薩。因諸聲聞獨覺而有。</p>
<p>善現白佛言。初發無上正等覺心。何所思惟。佛言。恒正思惟一切相智。又汝所問。一切相智。何所緣。何增上。何行相。有何相者。善現。一切相智。無性為所緣。正念為增上。寂靜為行相。無相為相。善現言。為但一切智無性為性。為一切法亦無性為性。佛言。非但一切智無性為性。一切法亦無性為性。善現言。何緣一切相智無性為性。何緣一切法亦無性為性佛言。一切相智。自性無故。若法自性無。是法無性為性。一切法。自性無故。若法自性無。是法無性為性。善現言。何緣一切相智自性無。佛言。一切相智無和合自性故。若法無和合自性。是法則以無性為性。世尊。何緣一切法自性無。善現。一切法無和合自性故。若法無和合自性。是法則以無性為性。由是因緣。諸菩薩摩訶薩。應知一切法。皆以無性為其自性。善現言。若一切法皆以無性為自性者。初發無上正等覺心菩薩摩訶薩。成就何等善巧方便。能行一切法。成熟有情。嚴淨佛土。佛言。雖修學知一切法。皆以無性為其自性。而常精勤成熟有情。嚴淨佛土。知諸有情及諸佛土。皆以無性為其自性。雖行一切法。學菩提道。而知菩提道無性為自性。菩薩摩訶薩。如是修行安住一切法。學菩提道。<span class='corr'>已</span>圓滿故。由一剎那相應妙慧。證得如來一切相智。爾時一切微細煩惱。習氣相續。永不生故。名無餘斷。則名如來應正等覺。以無障礙清淨佛眼。徧觀十方三界諸法。尚不得無。況當得有。是名最勝善巧方便。善現言。世尊。豈不諸法離諸法性。佛言。如是如是。所說諸法。無不離諸法性。善現言。若一切法離諸法性者。云何離法能知離法。若有若無。何以故。世尊。無法不應能知無法。有法不應能知有法。無法不應能知有法。有法不應能知無法。如是一切法。皆無知為性。云何菩薩摩訶薩。修行般若波羅蜜多。顯示諸法若有若無。佛言。隨世俗故。顯示諸法若有若無。非隨勝義。世尊。世俗勝義。為有異不。不也善現。非異世俗。別有勝義。何以故。世俗真如。即是勝義。諸有情類顛倒妄執。於此真如。不知不見。菩薩摩訶薩哀愍彼故。隨世俗相。顯示諸法若有若無。諸有情類。於蘊等法。起實有想。不知非有。菩薩摩訶薩哀愍彼故。分別諸法若有若無。令彼有情類。知蘊等法皆非實有<span class='note-inline'>(實說品竟)</span>。</p>
<p style="margin-left:1em;text-indent:-1em">卷三百六十五之十一葉<span class='note-inline'>(巧便行品)</span>　卷三百六十六</p>
<p>善現白佛言。菩薩摩訶薩。當於何處行菩薩行。佛言。當於一切法空。行菩薩行。菩薩摩訶薩如是行菩薩行時。如佛無上正等菩提。於諸法中不作二相。名為無上正等菩提行菩薩行。善現言。如來常說佛陀。以何義故。名為佛陀。佛言。隨覺實義。故名佛陀。現覺實法。故名佛陀。如實開覺一切有情。令離顛倒惡業眾苦。故名佛陀。如實覺一切法相所謂無相。故名佛陀。善現言。如來常說菩提。以何義故。名為菩提。佛言。證法空義。是菩提義。證真如義。是菩提義。證實際義。是菩提義。證法性義。是菩提義。證法界義。是菩提義。假立名相。施設言說。能真實覺最上勝妙。故名菩提。不可破壞。不可分別。故名菩提。善現言。菩薩摩訶薩為菩提故。行一切法時。於何等法。為益為損。為增為減。為生為滅。為染為淨。佛言。菩薩摩訶薩。行深般若波羅蜜多時。不以二故攝受一切法。若菩薩摩訶薩以二故行。則諸善法不得增長。何以故。一切愚夫異生皆依二故。所起種種善法不得增長。菩薩摩訶薩行不二故。從初發心。乃至最後心起。於一切時善法增長。</p>
<p>善現白佛言。何因緣故。菩薩摩訶薩。雖<span class='corr'>已</span>恭敬供養諸佛。種種圓滿殊勝善根。得真善友攝受。而不能得一切智智。佛言。彼菩薩摩訶薩。遠離方便善巧力故。不能證得一切智智。善現言。何等名為方便善巧。成就如是方便善巧。諸有所為。定能證得一切智智。佛言。從初發心。修行六波羅蜜多時。以一切智智相應作意。觀一切法。自相皆空。無起無成。無轉無滅。入諸法相。知一切法。無作無能。入諸行相。是菩薩摩訶薩成就如是方便善巧。恒時增長殊勝善根。由增長故。能行一切法。成熟有情。嚴淨佛土。能行一切法而不忻求彼所得果。漸次證得一切智智。如是名為方便善巧。成就如是方便善巧。諸有所為定能證得一切智智<span class='note-inline'>(巧便行品竟)</span>。</p>
<p style="margin-left:1em;text-indent:-1em">卷三百六十六之十六葉<span class='note-inline'>(遍學道品)</span>至三百七十二之二葉</p>
<p>佛言。善現。諸菩薩摩訶薩。具最勝覺。雖能受行如是深法。而於其中不求果報。何以故。於自性無動故。善現言。能於何等自性無動。佛言。能於一切法無性自性無動。何以故。善現。諸法自性即是無性。無性不能現證無性。</p>
<p>爾時善現白佛言。世尊。有性法為能現證無性不。無性法為能現證有性不。有性法為能現證有性不。無性法為能現證無性不。不也善現。世尊。若爾。亦應有性不能現觀無性。無性不能現觀有性。有性不能現觀有性。無性不能現觀無性。將無世尊不得現觀。佛言。有得現觀。然離四句。非有非無。絕諸戲論。乃名現觀。得亦如是。善現言。菩薩摩訶薩以何為戲論。佛言。觀一切法若常若無常。是為戲論。觀一切法若樂若苦。是為戲論。觀一切法若我若無我。是為戲論。觀一切法若淨若不淨。是為戲論。觀一切法若寂靜。若不寂靜。是為戲論。觀一切法若遠離若不遠離。是為戲論。觀一切法若是所遍知。若非所遍知。是為戲論。復次善現。菩薩摩訶薩。若作是念應修行一切法。是為戲論。若作是念應斷一切煩惱習氣相續。是為戲論。應證諸佛無上正等菩提。是為戲論。如是等類一切戲論。是為菩薩摩訶薩所有戲論<span class='note-inline'>(六十七卷)</span>。</p>
<p>復次善現。菩薩摩訶薩應觀一切法不可戲論故。不應戲論。應行無戲論甚深般若波羅蜜多<span class='note-inline'>(六十九卷之十葉止)</span>。</p>
<p>善現白佛言。云何觀一切法皆無戲論。佛言。觀一切法無自性。若法無自性則不應戲論。是故一切法亦無戲論。永斷一切煩惱習氣相續。諸佛無上正等菩提亦無戲論。菩薩摩訶薩。若能如是行無戲論甚深般若波羅蜜多。便入菩薩正性離生。善現言。世尊。若一切法皆無自性。亦無戲論而可得者。菩薩摩訶薩用何等道。得入菩薩正性離生。為用聲聞道。為用獨覺道。為用佛道耶。佛言。非用聲聞道。非用獨覺道。非用佛道。得入菩薩正性離生。然諸菩薩摩訶薩。於一切道先徧學<span class='corr'>已</span>。用菩薩道而入菩薩正性離生。乃至未起金剛喻定。猶未能得一切智智。若起此定。以一剎那相應妙慧。乃能證得一切智智。善現言。世尊。若菩薩摩訶薩為欲圓滿一切相智。於一切道先遍學<span class='corr'>已</span>。用菩薩道而入菩薩正性離生者。世尊。豈不第八道異。預流果道異。一來向道異。一來果道異。不還向道異。不還果道異。阿羅漢向道異。阿羅漢果道異。獨覺道異。如來道異。如是諸道。既各有異。是菩薩摩訶薩。若起第八道時。應成第八。若起具見道時。應成預流果。若起進修道時。應成一來向。或成一來果。或成不還向。或成不還果。或成阿羅漢向。若起無學道時。應成阿羅漢果。若起獨覺道時。應成獨覺菩提。若菩薩摩訶薩成第八<span class='corr'>已</span>。能入菩薩正性離生。無有是處。成預流果。乃至或成獨覺菩提<span class='corr'>已</span>。能入菩薩正性離生。無有是處。不入菩薩正性離生。而能證得一切智智。亦無是處。世尊。云何令我如實了知。於一切道要徧學<span class='corr'>已</span>。方入菩薩正性離生。而不違理。佛言。善現。如是如是。諸菩薩摩訶薩。於一切道要徧學<span class='corr'>已</span>。方入菩薩正性離生。亦不違理。謂諸菩薩摩訶薩。從初發心。勇猛正勤。修行六種波羅蜜多。以勝智見超過八地。何等謂八。謂淨觀地。種性地。第八地。見地。薄地。離欲地。<span class='corr'>已</span>辦地。獨覺地。雖於如是所說八地皆徧修學。而能以勝智見超過。用道相智。而入菩薩正性離生。復用一切相智。永斷一切習氣相續。入如來地。爾乃成就一切智智。是菩薩摩訶薩。所學第八若智若斷。皆是菩薩摩訶薩忍。所學預流。及一來。不還。阿羅漢。獨覺。若智若斷。亦是菩薩摩訶薩忍。善現。是菩薩摩訶薩。徧學聲聞及獨覺等。諸所有道。得圓滿<span class='corr'>已</span>。用道相智。趣入菩薩正性離生。復用一切相智。永斷一切習氣相續。入如來地。方成就一切智智。善現白佛言。如佛所說一切道相。於佛道中。云何當起道相智道。佛言。應起一切淨道相智。若諸行狀相。能顯發起淨道相智。於如是諸行狀相。皆現等覺。如實為他宣說開示。施設建立。令諸有情得無倒解。雖有解了而無執著。由此因緣。應學圓滿諸道相智。學<span class='corr'>已</span>。應如實知一切有情隨眠意樂種種差別。應如實知地獄有情。傍生有情。鬼界有情。諸龍。藥叉。阿素洛等。四大王眾天。乃至非想非非想處天。諸道因果。知<span class='corr'>已</span>。方便隨其所應。遮障彼道。及彼因果。或勸攝受修證善法。應如實知一切法。及彼因果。是菩薩摩訶薩。以如是道安立有情。應得預流果。一來果。不還果。阿羅漢果者。以預流果法。乃至阿羅漢果法而安立之。應得獨覺菩提。應得無上正等菩提者。以獨覺菩提法。無上正等菩提法而安立之。是名菩薩摩訶薩所應發起諸道相智。善現。諸菩薩摩訶薩。應行如是諸道般若波羅蜜多。何以故。一切聲聞獨覺菩薩摩訶薩所應學道。如是一切菩提分法。皆為般若波羅蜜多所攝受故。<span class='note-inline'>(六十九卷)</span>善現白佛言。若一切種菩提分法。及諸菩提。如是一切。皆非相應。非不相應。無合無散。無色無見。無對一相。所謂無相。云何如是菩提分法能取菩提。能於餘法有取有捨。世尊。譬如虗空。於一切法無取無捨。自相空故。諸法亦爾。自相皆空。非於餘法有取有捨。云何可說菩提分法能取菩提。佛言。如是如是。一切法自相皆空。無取無捨。然諸有情。於一切法自相空義。不能解了。哀愍彼故。方便宣說菩提分法能取菩提。</p>
<p>善現言。何等名聖法毗奈耶。佛言。若諸聲聞。獨覺。菩薩摩訶薩。若諸如來應正等覺。如是一切。皆與一切法非相應非不相應。不合不散。彼名為聖。此是彼聖法毗奈耶。是故名聖法毗奈耶。何以故。此一切法。無色無見。無對一相。所謂無相。彼諸聖者。如實現見。無色與無色。非相應。非不相應。不合不散。無見與無見。無對與無對。一相與一相。無相與無相。亦非相應非不相應。不合不散。菩薩摩訶薩於此常應修學。學<span class='corr'>已</span>。不得一切法相。善現言。菩薩摩訶薩。豈不應於一切法相學耶。佛言。若一切法實有相者。諸菩薩摩訶薩應於中學。以一切法實非有相。是故不於有相法學。亦復不於無相法學。何以故。如來出世。若不出世。法界常住。諸法一相。所謂無相。如是無相。既非有相。亦非無相。</p>
<p>一切法非有相。非無相。非一相。非異相。菩薩摩訶薩。知一切法咸同一相。所謂無相。修此無相。是修般若波羅蜜多。</p>
<p>善現言。云何菩薩摩訶薩。修遣一切法。亦遣此修。是修般若波羅蜜多。佛言。菩薩摩訶薩。行深般若波羅蜜多時。若念有一切法。有遣此修。非修般若波羅蜜多。何以故。非有想者。能修般若波羅蜜多。住有想者。若修一切法。必當執有我。及我所由此執故。便著二邊。著二邊故。不解脫生死。無道無涅槃。云何實能修一切法。乃至般若波羅蜜多。</p>
<p>善現復白佛言。何等是有。何等是非有。佛言。二是有。不二是非有。世尊。云何為二。云何為不二。佛言。一切法想為二。一切法想空為不二。乃至一切想皆為二。一切二皆是有。一切有皆有生死。有生死者。不能解脫生老病死愁歎苦憂惱。諸相空者。皆為無二。諸無二者。皆是非有。諸非有者。皆無生死。無生死者。則能解脫生老病死愁歎苦憂惱<span class='note-inline'>(七十一卷)</span>。</p>
<p>善現。由此因緣。當知有二想者。定無六種波羅蜜多。無道無果。亦無現觀。下至順忍。彼尚非有。況有一切法徧知。彼尚不能修諸聖道。況得預流一來不還阿羅漢獨覺菩提。況復能得一切智智。及能永斷一切煩惱習氣相續<span class='note-inline'>(遍學道品竟)</span>。</p>

<p class='juan'>般若綱要卷六</p></div>
</div><!-- end of div[@id='body'] -->
</body></html>