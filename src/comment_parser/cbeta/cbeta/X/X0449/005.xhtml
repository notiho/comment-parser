<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般若經綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu13' />般若綱要卷五</p><p class="byline">古南沙門　通門　閱正</p><p class="byline">七空居士　葛䵻　提綱</p><p style="margin-left:1em;text-indent:-1em">卷二百九十二之六葉<span class='note-inline'>(說般若相品)</span>至二百九十六</p>
<p>爾時世尊告善現言。彌勒菩薩。亦於此處宣說般若波羅蜜多。爾時善現白佛言。彌勒菩薩摩訶薩得阿耨多羅三藐三菩提時。當以何法諸行相狀。宣說如是甚深般若波羅蜜多。佛言。當以色非常非無常。非樂非苦。非我非無我。非淨非不淨。非寂靜非不寂靜。非遠離非不遠離。非縛非解。非有非空。非過去非未來非現在。乃至非以諸佛無上正等菩提非常非無常。非過去未來現在。宣說如是甚深般若波羅蜜多。爾時善現復白佛言。彌勒菩薩摩訶薩得阿耨多羅三藐三菩提時。證何等法。復說何法。佛言。證色畢竟淨法。說色畢竟淨法。乃至證諸佛無上正等菩提畢竟淨法。說諸佛無上正等菩提畢竟淨法。爾時善現復白佛言。云何一切法清淨故。般若波羅蜜多清淨。善現。一切法無生無滅。無染無淨故。一切法清淨故。般若波羅蜜多清淨。</p>
<p>云何一切法無染污故。般若波羅蜜多清淨。善現。一切法不可取故無染污。一切法無染污故。般若波羅蜜多清淨。復次世尊。云何一切法惟假說故。般若波羅蜜多清淨。善現。如依虗空二事響現。一切唯假說故。般若波羅蜜多清淨。一切法無可說事。故不可說。由此般若波羅蜜多清淨。一切法無可得事。故不可得。由此般若波羅蜜多清淨。一切法畢竟空故。不生不滅。不染不淨。由此般若波羅蜜多清淨。<span class='note-inline'>(卷九十六之四葉止)</span>讀誦宣說功德利益。</p>
<p>善現。如是般若波羅蜜多大寶藏中。不說有法是善是非善。是世間是出世間。是有漏是無漏。是有罪是無罪。是襍染是清淨。是有為。是無為。如是般若波羅蜜多。名無所得大法寶藏。</p>
<p>善現。如是般若波羅蜜多。於一切法不向不背。不引不賓。不取不捨。不生不滅。不染不淨。不常不斷。不一不異。不來不去。不出不入。不增不減。非過去非未來非現在。不超欲界。不住欲界。不超色界。不住色界。不超無色界。不住無色界。於一切法不與不捨。不與無為法。不捨有為法。所以者何。若佛出世。若不出世。如是諸法。常無變易。法性。法界。法定。法住。一切如來等覺現觀。</p>
<p>善現白佛言。般若波羅蜜多。是大波羅蜜多。達一切法自性空故。雖達一切法自性皆空。而諸菩薩摩訶薩因此般若波羅蜜多。證得無上正等菩提。轉妙法輪。度無量眾。雖證菩提而無所證。證不證法不可得故。雖轉法輪而無所轉。轉法還法不可得故。雖度有情而無所度。見不見法不可得故。世尊。如是大波羅蜜多中。轉法輪事。畢竟不可得。以一切法皆永不生故。所以者何。非空無相無願法中可有能轉及能還事<span class='note-inline'>(說般若相品竟)</span>。</p>
<p style="margin-left:1em;text-indent:-1em">卷二百九十六之十三葉<span class='note-inline'>(波羅蜜多品下卷之二葉止)</span></p>
<p style="margin-left:1em;text-indent:-1em">卷二百九十七<span class='note-inline'>(難聞功德品)</span>至二百九十九</p>
<p>佛告天帝釋言。如汝所說。敬禮般若波羅蜜多。即為敬禮一切智智。何以故。諸佛世尊。一切智智。皆從般若波羅蜜多而得生故。欲住諸佛一切智智。當學般若波羅蜜多。爾時天帝釋白佛言。修行般若波羅蜜多時。云何住一切法。佛言。菩薩摩訶薩行般若波羅蜜多時。若於一切法不住不習。是為住習一切法。以所住習一切法不可得故。復次憍尸迦。菩薩行般若波羅蜜多時。若於一切法。非住非不住。非習非不習。是為住習一切法。何以故。是菩薩摩訶薩觀一切法。前後中際不可得故。爾時舍利子白佛言。如是般若最為甚深。佛言如是。舍利子。一切法真如甚深故。般若波羅蜜多甚深。舍利子復白佛言。如是般若難可測量。佛言如是。舍利子。一切法真如難測量故。般若波羅蜜多難可測量。舍利子復白佛言。如是般若最為無量。佛言如是。舍利子。一切法真如無量故。般若波羅蜜多無量。舍利子白佛言。云何菩薩行般若波羅蜜多。佛言。若菩薩摩訶薩行般若波羅蜜多時。不行一切法甚深性。是行般若波羅蜜多。何以故。一切法甚深性。則非一切法故。</p>
<p>舍利子。不行一切法難測量性。是行般若波羅蜜多。何以故。一切法難測量性。則非一切法故。舍利子。不行一切法無量性。是行般若波羅蜜多。何以故。一切法無量性。則非一切法故。爾時舍利子白佛言。如是般若波羅蜜多。既最甚深。難測難量。難可信解。不應在彼新學大乘菩薩前說。但應在彼不退轉位菩薩前說。</p>
<p style="margin-left:1em;text-indent:-1em">卷三百　三百一</p>
<p>舍利子白佛言。我今樂說菩薩譬喻。佛言。汝善說譬喻。當知皆是佛威神力。</p>
<p>善現復白佛言。云何修行般若速得圓滿。佛言。修行般若波羅蜜多時。不見一切法若增若減速得圓滿。何以故。以一切法無性相故。無作用故。不可轉故。虗妄誑詐。性不堅實。不自在故。無覺受故。離我有情命者生者。廣說乃至知見者故。</p>
<p>善現白佛言。如來所說不可思議。佛告善現。一切法不可思議故。如來所說不可思議。若菩薩行般若波羅蜜多時。於一切法。不起不思議想。是菩薩摩訶薩。修行般若波羅蜜多。速得圓滿。</p>
<p>善現白佛言。如是般若理趣甚深。誰能信解。佛言。若菩薩<span class='corr'>已</span>久修六波羅蜜多。<span class='corr'>已</span>久種善根。<span class='corr'>已</span>供養多佛。<span class='corr'>已</span>事多善友。是能信解。是菩薩摩訶薩。行般若波羅蜜多時。不思惟分別一切法。不思惟分別一切法相。不思惟分別一切法性。何以故。一切法不可思議故。</p>
<p>善現白佛言。如是般若極為甚深。佛言。一切法甚深故。般若波羅蜜多甚深。是故般若波羅蜜多名極甚深。善現言。如是般若是大寶聚。佛言。能與有情功德寶故。</p>
<p style="margin-left:1em;text-indent:-1em">卷三百二</p>
<p>善現復白佛言。如是般若波羅蜜多。是清淨聚。佛言。一切法清淨故。般若波羅蜜多清淨。</p>
<p>善現白佛言。般若波羅蜜多。以極甚深。多諸留難。佛言。佛神力故。今雖廣說。留難不生。是故大乘諸善男子等。於此般若波羅蜜多。若欲書寫。應疾書寫。若欲讀誦。應疾讀誦。若欲受持。應疾受持。若欲修習。應疾修習。若欲思惟。應疾思惟。若欲宣說。應疾宣說。何以故。甚深般若波羅蜜多。多諸留難。留難事起。不究竟故。善男子等。以能書寫。受持讀誦。供養恭敬。尊重讚歎。甚深般若波羅蜜多。由此善根。乃至無上正等菩提。常不遠離一切法。由此因緣。於此般若波羅蜜多。應勤書寫。受持讀誦。修習思惟。為他廣說。</p>
<p>舍利子。是善男子等。信解廣大。能依妙色聲香味觸修廣大施。修此施<span class='corr'>已</span>。復能種殖廣大善根。因此善根。復能攝受廣大果報。攝受如是廣大果報。專為利樂一切有情。於諸有情能捨內外一切所有。彼迴如是所種善根。願生他方諸佛國土。現有如來應正等覺。宣說如是甚深般若波羅蜜多無上法處。彼聞如是甚深般若波羅蜜多無上法<span class='corr'>已</span>。復能安立彼佛土中。無量百千俱胝那庾多諸有情類。令發無上正等覺心。令於無上正等菩提得不退轉。</p>
<p>舍利子。恒於此六波羅蜜多。勇猛精進。欣求不息。一切時得。無不得時。諸佛菩薩常護念故。恒於此六波羅蜜多相應經典。受持讀誦。思惟修學。由此善根。隨所生處。常得此六波羅蜜多。相應契經。受持讀誦。如教修行<span class='note-inline'>(難聞功德品竟)</span>。</p>
<p style="margin-left:1em;text-indent:-1em">卷三百三<span class='note-inline'>(魔事品)</span>　三百四</p>
<p>善現白佛言。云何是修諸行時留難魔事。佛言。若善男子等。棄捨一切智智根本。甚深般若波羅蜜多。而攀枝葉諸餘經典。終不能得大菩提。是為菩薩魔事。善現白佛言。何等餘經猶如枝葉。不能引發一切智智。佛言。若說二乘相應之法。謂四念住。四正斷。四神足。五根。五力。七等覺支。八聖道支。及空無相無願解脫門等。所有諸經。於中修學。得預流果。得一來果。得不還果。得阿羅漢果。得獨覺菩提。不得無上正等菩提。是名餘經。猶如枝葉。不能引發一切智智。甚深般若波羅蜜多。定能引發一切智智。有大勢力。猶如樹根。何以故。如是般若波羅蜜多甚深經典。出生一切菩薩摩訶薩。世間出世間功德法故。若修學般若波羅蜜多。則為修學一切世間出世間法。</p>
<p>善男子等。書大般若波羅蜜多甚深經時。眾辯競起。樂說種種差別法門。令所書寫不得究竟。是為菩薩魔事。何以故。甚深般若波羅蜜多中。無樂說相故。所說諸法。都無所有。皆不可得。</p>
<p>善現白佛言。甚深般若波羅蜜多可書寫否。佛言。不可書寫。何以故。於此般若波羅蜜多甚深經中。諸法自性無所有不可得。善現。諸法自性皆無所有不可得故。即是無性。如是無性。即是般若波羅蜜多。非無性法能書無性。是故般若波羅蜜多不可書寫。若作如是於此般若波羅蜜多甚深經中。無性是諸法。當知是為菩薩魔事。</p>
<p>彼執文字能書寫般若波羅蜜多。當知是為菩薩魔事。何以故。於此般若波羅蜜多甚深經中。一切法無文字。是故不應執有文字能書般若波羅蜜多。若作如是執。於此甚深經中無文字。是一切法。當知是為菩薩魔事。</p>
<p>有諸惡魔。作苾芻像。至菩薩所。謂作是言。汝所習誦無相經典。非真般若波羅蜜多。我所習誦有相經典。是真般若波羅蜜多。有諸菩薩。未得受記。便生疑惑。當知是為菩薩魔事。有諸惡魔。作苾芻像。威儀庠序。形貌端嚴。菩薩見之。深生愛著。由斯損減一切智智。有作佛形像。身純金色。常光一尋。具三十二大丈夫相。八十隨好以自莊嚴。菩薩見之。深生愛著。由斯損減一切智智。有化作菩薩摩訶薩像。若百若千。乃至無量。或行布施波羅蜜多。或行淨戒安忍精進靜慮般若波羅蜜多。菩薩見之。深生愛著。由斯損減一切智智。不獲聽問書寫受持讀誦修習思惟演說甚深般若波羅蜜多。當知是為菩薩魔事。所以者何。於此甚深般若波羅蜜中。一切無所有。則於是處佛無所有。菩薩聲聞獨覺亦無所有。何以故。以一切法自性空故<span class='note-inline'>(魔事品竟)</span>。</p>
<p style="margin-left:1em;text-indent:-1em">卷三百五<span class='note-inline'>(佛母品)</span>至三百八之十葉</p>
<p>佛言。善現。甚深般若波羅蜜多。能生我等一切佛法。能示世間諸法實相。由此因緣。諸佛常以佛眼觀視護念甚深般若波羅蜜多。為報彼恩。不應暫捨。善現。一切如來應正等覺。<span class='corr'>已</span>得無上正等菩提。今得無上正等菩提。當得無上正等菩提。皆因如是甚深般若波羅蜜多。於諸如來有大恩德。</p>
<p>善現。甚深般若波羅蜜多。能示世間諸法實相者。謂能示世間五蘊實相。善現。諸佛般若波羅蜜多。俱不說示五蘊有成有壞。有生有滅。有染有淨。有增有減。有入有出。俱不說示五蘊有過去有未來有現在。有善有不善有無記。有欲界繫。有色界繫。有無色界繫。所以者何。善現。非諸空法有成有壞。非無相法有成有壞。非無願法有成有壞。非無作法有成有壞。非無生滅法有成有壞。非無體性法有成有壞。諸佛般若波羅蜜多。如是說示五蘊實相。此五蘊相即是世間。是故世間亦無成壞生滅等相。善現。一切如來應正等覺。皆依般若波羅蜜多。普能證知諸有情類。無量無數心行差別。然此般若波羅蜜多甚深理中。無有情。無有情施設可得。無諸法。無諸法施設可得。如是說示世間實相。善現。然此般若甚深理中。不示現諸法。何以故。如是般若波羅蜜多甚深理中。甚深般若波羅蜜多。尚無所有。不可得。況有一切法可得示現。復次善現。一切有情施設言說。一切如來應正等覺。依甚深般若波羅蜜多。皆如實知諸有情類略心散心。善現。如來應正等覺。由法性故。如實知法性中。法性尚不可得。況有略心散心。復次善現。一切如來應正等覺。依甚深般若波羅蜜多。如實知彼諸有情類有貪心離貪心。有瞋心離瞋心。有癡心離癡心。善現。如來應正等覺。如實知彼諸有情類。有貪瞋癡心如實性。非有貪瞋癡心。非離貪瞋癡心。如實知離貪瞋癡心如實性。非有貪瞋癡心。非離貪瞋癡心。何以故。如實性中。心心所法。尚不可得。況有有貪瞋癡心。離貪瞋癡心。復次善現。一切如來應正等覺。依甚深般若波羅蜜多。如實知諸有情類所有廣心無廣無狹。無增無減。無去無來。何以故。心之自性無所有故。誰廣誰狹。誰增誰減。誰去誰來。如實知諸有情類所有大心無去無來。無生無滅。無住無異。無大無小。何以故。心之自性無所有故。非去非來。非生非滅。非住非異。非大非小。如實知諸有情類所有無量心非住非不住。非去非不去。何以故。無量心性無漏無依。如何可說有住不住。有去不去。如實知諸有情類所有無見無對心。皆無心相。何以故。以一切心自相空故。如實知諸有情類所有無色不可見心。諸佛五眼皆不能見。何以故。一切心自性空故。如實知諸有情類心心所法。若出若沒。若屈若伸。謂諸如來應正等覺。如實知出沒屈伸心心所法。或依色。或依受想行識。執我及世間常。此是諦實。餘皆癡妄。執我及世間無常。此是諦實。餘皆癡妄。執我及世間亦常亦無常。此是諦實。餘皆癡妄。執我及世間非常非無常。此是諦實。餘皆癡妄。執我及世間有邊無邊。亦有邊亦無邊。非有邊非無邊。此是諦實。餘皆癡妄。執命者即身。執命者異身。此是諦實。餘皆癡妄。執如來死後有。執如來死後非有。執如來死後亦有亦非有。執如來死後非有非非有。此是諦實。餘皆癡妄。復次善現一切法真如。即一切如來應正等覺真如。一切如來應正等覺真如。即一切有情真如。善現。若一切如來應正等覺真如。若一切有情真如。若一切法真如。無二無別。是一真如。如是真如無別異故。無壞無盡。不可分別。善現。一切如來應正等覺。依甚深般若波羅蜜多。證一切法真如究竟。乃得無上正等菩提。由此故說甚深般若波羅蜜多。能生諸佛。是諸佛母。能示諸佛世間實相。善現白佛言。一切法真如甚深誰能信解。佛言。真如無盡。是故甚深。以一切法皆無盡故。真如無盡。如來證真如故。獲得無上正等菩提。為諸有情顯示分別一切法真如相。由此故名真實說者。</p>
<p>佛告諸天子言。甚深般若波羅蜜多。有無量諸相。世間天人阿素洛等。皆不能壞。何以故。天人阿素洛等亦是相故。當知諸相不能破壞諸相。諸相不能了知諸相。諸相不能破壞無相。諸相不能了知諸相。諸相不能破壞無相。諸相不能了知無相。無相不能破壞諸相。無相不能了知諸相。無相不能破壞無相。無相不能了知無相。何以故。若相若無相。若相無相皆無所有。能破能知。所破所知。及破知者。不可得故。天子當知。諸相非一切法所作。無所繫屬。不可宣說。當知甚深般若波羅蜜多。遠離眾相。不應致問以何為相。一切如來應正等覺。住如是相。分別開示甚深般若波羅蜜多。為諸有情集諸法相。方便開示。世尊告天子言。一切法相。如來如實覺為無相。所謂變礙是色相。如來如實覺為無相。領納是受相。如來如實覺為無相。取像是想相。如來如實覺為無相。造作是行相。如來如實覺為無相。了別是識相。如來如實覺為無相。苦惱聚是蘊相。如來如實覺為無相。生長門是處相。如來如實覺為無相。多毒害是界相。如來如實覺為無相。和合起是緣起相。如來如實覺為無相。能惠捨是布施相。如來如實覺為無相。無熱惱是淨戒相。如來如實覺為無相。不忿恚是安忍相。如來如實覺為無相。不可伏是精進相。如來如實覺為無相。攝持心是靜慮相。如來如實覺為無相。無罣礙是般若相。如來如實覺為無相。無所有是內空等相。如來如實覺為無相。不顛倒是真如等相。如來如實覺為無相。不虗妄是四聖諦相。如來如實覺為無相。無擾惱是四靜慮相。如來如實覺為無相。無限礙是四無量相。如來如實覺為無相。無諠雜是四無色定相。如來如實覺為無相。無繫縛是八解脫相。如來如實覺為無相。能制伏是八勝處相。如來如實覺為無相。不散亂是九次第定相。如來如實覺為無相。無邊際是十徧處相。如來如實覺為無相。能出離是三十七菩提分法相。如來如實覺為無相。極遠離是空解脫門相。如來如實覺為無相。最寂靜是無相解脫門相。如來如實覺為無相。厭眾苦是無願解脫門相。如來如實覺為無相。趣大覺是菩薩十地相。如來如實覺為無相。能觀照是五眼相。如來如實覺為無相。無壅滯是六神通相。如來如實覺為無相。善決定是佛十力相。如來如實覺為無相。善安立是四無所畏相。如來如實覺為無相。無斷絕為四無礙解相。如來如實覺為無相。拔哀苦是大悲相。如來如實覺為無相。慶善事是大喜相。如來如實覺為無相。棄諠雜是大捨相。如來如實覺為無相。不可奪是十八佛不共法相。如來如實覺為無相。善憶念是無忘失法相。如來如實覺為無相。無取著是恒住捨性相。如來如實覺為無相。現等覺是一切智相。如來如實覺為無相。善通達是道相智相。如來如實覺為無相。現別覺是一切相智相。如來如實覺為無相。徧攝持是一切陀羅尼門相。如來如實覺為無相。徧攝受是一切三摩地門相。如來如實覺為無相。善受教是聲聞果相。如來如實覺為無相。自開悟是獨覺菩提相。如來如實覺為無相。趣大果是一切菩薩摩訶薩行相。如來如實覺為無相。無與等是諸佛無上正等菩提相。如來如實覺為無相。於如是等一切法相。皆能如實覺為無相。由是因緣。我說諸佛得無礙智。無與等者。</p>
<p>佛告善現。言一切如來應正等覺。無不皆依甚深般若波羅蜜多。於諸有相。及無相法。皆現等覺。無實作用。以能作者無所有故。無所成辦。以諸形質不可得故。如來能現等覺相無相法。皆無作用。無所成辦。於一切時供養恭敬尊重讚歎。攝受護持。無有間斷。故名真實知恩報恩。</p>
<p>善現白佛言。云何不見一切法故。名示一切法相。佛言。由不緣一切法而生於識。是為不見一切法故。名示一切法相。復次善現。甚深般若波羅蜜多。能為諸佛顯世間空。令諸世間受世間空。想世間空。思世間空。了世間空。復次善現。甚深般若波羅蜜多。能示諸佛世間空相。能示諸佛世間不可思議相。能示諸佛世間遠離相。能示諸佛世間寂靜相。能示諸佛世間畢竟空相。能示諸佛世間無性空相。能示諸佛世間自性空相。能示諸佛世間無性自性空相。能示諸佛世間純空相。能示諸佛世間純無相無願相。善現。由如是義。甚深般若波羅蜜多。能示諸佛世間實相。名諸佛母<span class='note-inline'>(佛母品竟)</span>。</p>
<p style="margin-left:1em;text-indent:-1em">卷三百八之十一葉<span class='note-inline'>(不思議等品)</span>至三百十之七葉</p>
<p>善現白佛言。世尊。為但如來應正等覺所有佛性。如來性。自然法性。一切智智性。不可思議。不可稱量。無數量。無等等。為更有餘法耶。佛言。非但如來應正等覺所有佛性。如來性。自然法性。一切智智性。不可思議。不可稱量。無數量。無等等。一切法亦不可思議。不可稱量。無數量。無等等。善現。於一切法真法性中。心及心所。皆不可得。復次善現。一切法不可施設。不可思議。不可稱量。無數量無等等性。善現。一切法自性不可思議。不可稱量。無數量。無等等。無自性故。一切法不可施設思議稱量數量平等不平等性。善現。無自性中一切法可得不。不也世尊。佛言。善現。如是如是。由此因緣。一切法皆不可思議。不可稱量。無數量。無等等。以一切法皆不可思議。乃至無等等故。一切如來應正等覺所有佛法。如來法自然法。一切智智法。亦不可思議。乃至無等等<span class='note-inline'>(不思議品竟)</span>。</p>
<p style="margin-left:1em;text-indent:-1em">卷三百十之八葉<span class='note-inline'>(辦事品)</span>　三百十一之九葉</p>
<p>善現。甚深般若波羅蜜多。不取著一切法故。出現世間。能成辦事。</p>
<p>善現言。云何出現世間不取著一切法。佛言。善現。汝頗見一切法可取可著否。頗見有法能取能著不。頗見由是法有取有著不不也世尊。佛言。我亦不見一切法可取可著。亦可見有法能取能著。亦不見由是法有取有著。由不見故不取不取故不著。</p>
<p>爾時欲色界諸天子白佛言。於此般若波羅蜜多。忍樂思惟。稱量觀察。所成就忍。勝彼智斷無量無邊。何以故。諸隨信行所有智斷。皆是<span class='corr'>已</span>得無生法忍。菩薩忍少分故。諸隨法行第八。預流。一來。不還。阿羅漢。獨覺所有智斷。皆是<span class='corr'>已</span>得無生法忍。菩薩忍少分故<span class='note-inline'>(辦事品竟)</span>。</p>
<p style="margin-left:1em;text-indent:-1em">卷三百十一之十葉<span class='note-inline'>(眾喻品)</span>至三百十三之九葉</p>
<p>善現白佛言。聞說般若。深生信解復能書寫讀誦受持。思惟修習。是菩薩從何處沒來生此間。佛言。善現。有菩薩乘補特伽羅。雖於先世得聞一切法而不請問甚深義趣。今生人中。聞說如是甚深般若波羅蜜多。其心迷悶。猶豫怯弱。或生異解。有菩薩乘補特伽羅。雖於先世得聞般若波羅蜜多。亦曾請問甚深義趣。而不能經一日。二日。三四五日。隨順修行。今生人中。聞說如是甚深般若波羅蜜多。設經一日。乃至五日。其心堅固。無能壞者。若離所聞。尋便退失。何以故。以先世雖復請問甚深義趣。而不如說隨順修行。故於今生。若遇善友殷勤勸勵。便樂聽受。若無善友。或時樂聞。或時不樂。或時堅固。或時退失。其心輕動。進退非恒。如堵羅綿。隨風飄颺。當知如是補特伽羅發趣大乘。經時未久。未多親近諸善知識。未曾供養諸佛世尊。未曾受持讀誦書寫思惟演說甚深般若波羅蜜多。善現。當知如是補特伽羅。未曾修學般若。靜慮。精進。安忍。淨戒。布施波羅蜜多。乃至未曾修學無上正等菩提。復次善現。住菩薩乘善男子等。不能以甚深般若波羅蜜多。乃至無上正等菩提。攝他有情。復不能隨順修行甚深般若波羅蜜多。乃至無上正等菩提。由此因緣。或墮聲聞地。或獨覺地。不證無上正等菩提。如泛大海。所乘船破。定知溺死。若能取木器物浮囊板片以為依附。當知是類。終不沒死。得至安隱大海彼岸。善現。是善男子等。若能書寫受持讀誦。思惟修習甚深般若波羅蜜多。以為依附。復能思惟修習靜慮。精進。安忍。淨戒。布施波羅蜜多。乃至修習諸佛無上正等菩提。以為依附。終不中道退入聲聞。或獨覺地。定證無上正等菩提。如人欲度險惡曠野。攝受資糧器具。必當達到安樂國土。如是善現。諸善男子等。若不攝受甚深般若波羅蜜多。亦不攝受方便善巧。墮聲聞獨覺。不證無上正等菩提。若能攝受甚深般若波羅蜜多。亦能攝受方便善巧。不墮聲聞獨覺。疾證無上正等菩提<span class='note-inline'>(眾喻品竟)</span>。</p>
<p style="margin-left:1em;text-indent:-1em">卷三百十三之十葉<span class='note-inline'>(真善友品)</span>至三百十六之十五葉</p>
<p>善現白佛言。初業菩薩應云何學般若乃至布施波羅蜜多。佛言。應作是念。所修六波。羅蜜普施一切有情。同共迴向無上正等菩提。汝不應以一切法而取無上正等菩提。所以者何。若不取一切法。便得無上正等菩提。汝勿於一切法而生貪愛。何以故。以一切法自性空故。</p>
<p>善現復白佛言。菩薩摩訶薩能為難事。於一切法自性空中。希求無上正等菩提。佛言。如是如是。菩薩雖知一切法如幻。如夢。如響。如像。如光影。如陽焰。如變化事。如尋香城。自性皆空。而為世間得義利故。發趣無上正等菩提。為令世間得利益故。為令世間得安樂故。為欲救拔諸世間故。為與世間作歸依故。為與世間作舍宅故。為欲作世間究竟道故。為與世間作洲渚故。為與世間作光明故。為與世間作焰炬故。為與世間作導師故。為與世間作將帥故。為與世間作所趣故。發趣無上正等菩提。</p>
<p>善現。一切法皆不和合。不和合即不相屬。不相屬即無生。無生即無滅。無滅即不和合。菩薩摩訶薩欲為有情說一切法。皆有如是不和合相。發趣無上正等菩提<span class='note-inline'>(宅舍)</span>。</p>
<p>善現。一切法究竟。即非一切法。善現白佛言。若一切法相如究竟相者。云何菩薩摩訶薩於一切法應現等覺。所以者何。世尊。非一切法究竟中。有如是分別。謂此是一切法。佛言。如是如是。如汝所說。一切法究竟中無如是分別。謂此是一切法。是為菩薩摩訶薩難事。雖觀一切法皆寂滅相。而心不沈沒。作是念言。我於是法現等覺<span class='corr'>已</span>。證得無上正等菩提<span class='note-inline'>(究竟道)</span>。</p>
<p>善現譬如巨海。大小河中高顯可居。周迴水斷。說名洲渚。一切法前後際斷。由此前後際斷故。一切法斷。此一切法。前後際斷。即是寂滅。即是微妙。即是如實。謂空。無所得。道斷愛盡。無餘。離染。永滅。涅槃<span class='note-inline'>(洲渚)</span>。</p>
<p>善現。一切法以虗空為所趣。為諸有情宣說開示一切法非趣非不趣。何以故。以一切法性空。空中無趣不趣故。所以者何。一切法皆以空為趣。彼於是趣不可超越。何以故。空中趣不趣不可得故。一切法皆以無相無願。無起無作。無生無滅。無染無淨為趣。彼於是趣不可超越。何以故。無相無願。乃至無染無淨中。非趣非不趣不可得故。一切法皆以無所有為趣。彼於是趣不可超越。何以故。無所有中趣非趣不可得故。一切法皆以幻為趣。以夢為趣。乃以皆以尋香城為趣。彼於是趣不可超越。何以故。幻中夢中。乃至尋香城中。趣非趣不可得故。一切法皆以無量無邊為趣。彼於是趣不可以超越。何以故。無量無邊中。趣非趣不可得故。一切法皆以不與不取。不舉不下。無去無來。無增無減。不入不出。不集不散。不合不離為趣。彼於是趣不可超越。何以故。不與不取。乃至不合不離中。趣非趣不可得故。一切法皆以我。有情。命者。乃至知者。見者為趣。彼於是趣不可超越。何以故。我有情命者。乃至知者見者。尚畢竟無所有。況有趣非趣可得。一切法皆以常為趣。以樂為趣。以我為趣。以淨為趣。彼於是趣不可超越。何以故。常乃至淨。尚畢竟無所有。況有趣非趣可得。一切法皆以無常為趣。以苦為趣。以無我為趣。以不淨為趣。彼於是趣不可超越。何以故。無常乃至不淨。尚畢竟無所有。況有趣非趣可得。一切法皆以貪事為趣。瞋事為趣。癡事為趣。彼於是趣不可超越。何以故。貪事瞋事癡事尚畢竟無所有。況有趣非趣可得。一切法皆以見所作事為趣。彼於是趣不可超越。何以故。見所作事尚畢竟無所有。況有趣非趣可得。一切法皆以真如為趣。法界為趣。法性為趣。不虗妄性為趣。不變異性為趣。平等性為趣。離生性為趣。法定為趣。法住為趣。實際為趣。虗空界為趣。不思議界為趣。彼於是趣不可超越。何以故。真如中乃至不思議界中。趣非趣畢竟不可得故。一切法皆以不動為趣。彼於是趣不可超越。何以故。不動中趣非趣畢竟不可得故。一切法皆以色為趣。受想行識為趣。乃至皆以一切相智為趣。彼於是趣不可超越。何以故。色受想行識。乃至一切相智。尚畢竟不可得。況有趣非趣。如是善現。菩薩為與世間作所趣故。發趣無上正等菩提<span class='note-inline'>(作所趣)</span><span class='note-inline'>(真善友品竟)</span>。</p>
<p style="margin-left:1em;text-indent:-1em">卷三百十六之十六葉<span class='note-inline'>(趣智品)</span>至卷三百十八</p>
<p>爾時善現白佛言。誰於如是甚深般若波羅蜜多能生信解。佛言。若菩薩久於無上正等菩提。發意趣求。精勤修行。<span class='corr'>已</span>供養多佛。發弘誓願。善根淳熟。善友攝受故。乃於如是般若波羅蜜多。能生信解。善現復白佛言。生信解者。何性何相。何狀何貌。佛言。調伏貪瞋癡性為性。遠離貪瞋癡相為相。遠離貪瞋癡狀為狀。遠離貪瞋癡貌為貌。時善現白佛言。信解如是甚深般若波羅蜜多。當何所趣。佛言。當趣一切智智。若能趣向一切智智。則能與一切有情為所歸趣。善現復言。是菩薩能為難事。謂擐如是堅固甲冑。度脫一切有情。皆令證得究竟涅槃。雖於有情作如是事。而都不見有情施設。佛言。善現。如是如是。是菩薩所擐甲冑不屬色。何以故。色畢竟無所有。非菩薩。非甲冑。故說彼甲冑不屬色。是菩薩所擐甲冑不屬受想行識。何以故。受想行識畢竟無所有。非菩薩非甲冑。故說彼甲冑不屬受想行識。乃至是菩薩甲冑不屬道相智。一切相智。何以故。道相智一切相智畢竟無所有。非菩薩。非甲冑。故說彼甲冑不屬道相智。一切相智。善現。是菩薩行深般若波羅蜜多。能擐如是堅固甲冑。度脫有情皆證究竟涅槃。善現言。是菩薩非為度脫少分有情而擐甲冑。亦非為求少分智故而擐甲冑。佛言。如是如是。是菩薩為救拔一切有情。令般涅槃而擐甲冑。為求得一切智智。而擐甲冑。由此因緣。不墮聲聞及獨覺地。爾時善現白佛言。如是般若波羅蜜多。最為甚深。無能修者。無所修法。亦無修處。亦無由此而得修習。所以者何。非此般若波羅蜜多甚深義中。而有少分實法可得。名能修者。及所修法。若修習處。若由此修。世尊。若修虗空。是修般若波羅蜜多。若修一切法。是修般若波羅蜜多。若修不實法。是修般若波羅蜜多。若修無所有。是修般若波羅蜜多。若修無攝受。是修般若波羅蜜多。若修除遣。是修般若波羅蜜多。佛言。善現。修何除遣。為修般若波羅蜜多。善現答言。世尊。修除遣色。是修般若波羅蜜多。修除遣受想行識。是修般若波羅蜜多。乃至修除遣道相智。一切相智。是修般若波羅蜜多。佛言。如是如是。爾時佛告善現言。應依甚深般若波羅蜜多。驗知不退轉菩薩。若菩薩於甚深般若波羅蜜多。不生執著。當知是為不退轉菩薩。乃至於道相智。一切相智。不生執著。當知是為不退轉菩薩。善現。不退轉菩薩行深般若波羅蜜多。不為貪心之所牽引。不為瞋心癡心慢心之所牽引。不為種種餘雜染心之所牽引。不離六種波羅蜜多。聞說甚深般若波羅蜜多。其心不驚不恐不怖。不沈不沒。亦不退捨。歡喜樂聞。受持讀誦。究竟通利。如說修行。善現白佛言。若菩薩聞說般若。其心不驚不恐。乃至亦不退捨。是菩薩云何修行甚深般若波羅蜜多。佛言。是菩薩相續隨順趣向臨入一切智智。應作如是行深般若波羅蜜多。世尊。云何相續隨順趣向臨入一切智智。善現。若菩薩相續隨順趣向臨入空。無相。無願。虗空。無所有。無生無滅。無染無淨。真如。法界。法性。不虗妄性。不變異性。平等性。離生性。法定。法住。實際。虗空界。不思議界。無造作。幻。夢。響。像。光影。陽焰。變化事。尋香城。行深般若波羅蜜多。是為菩薩相續隨順趣向臨入一切智智。行深般若波羅蜜多。<span class='note-inline'>(三百十七)</span>善現白佛言。世尊。如佛所說。相續隨順趣向臨入空。無相。無願。乃至變化事。尋香城。行深般若波羅蜜多者。是菩薩為行色不。為行受想行識不。乃至為行道相智。一切相智不。佛言。是菩薩不行色。不行受想行識。乃至不行道相智。一切相智。所以者何。善現。是菩薩所隨順趣向臨入一切智智。無能作。無能壞。無所從來。無所去處。亦無所住。無方無域。無數無量。無往無來。善現。如是一切智智。既無數量往來可得。亦無能證。如是一切智智。不可以色證。不可以受想行識證。乃至不可以道相智。一切相智證。何以故。色即是一切智智。受想行識即是一切智智。乃至道相智一切相智即是一切智智。所以者何。若色真如。若一切智智真如。若一切法真如。皆一真如。無二無別。若受想行識真如。若一切智智真如。若一切法真如。皆一真如。無二無別。乃至若道相智。一切相智真如。若一切智智真如。若一切法真如。皆一真如。無二無別<span class='note-inline'>(趣智品竟)</span>。</p>
<p style="margin-left:1em;text-indent:-1em">卷三百十八之十三葉<span class='note-inline'>(真如品)</span>至卷三百二十一</p>
<p>爾時欲色界諸天子。各持香華。遙散佛上。頂禮白言。如是般若波羅蜜多。最為甚深。難見難覺。不可尋思。過尋思境。微妙冲寂。聰敏智者之所能知。非諸世間卒能信受。即佛無上正等菩提。一切如來應正等覺。於此經中皆作是說。色即是一切智智。一切智智即是色。受想行識即是一切智智。一切智智即是受想行識。諸佛無上正等菩提即是一切智智。一切智智即是諸佛無上正等菩提。無二無別。亦無窮盡。爾時世尊告欲色界諸天子言。如是如是。如汝所說。諸天子。我觀此義。心恒趣寂。不樂說法。所以者何。謂深般若波羅蜜多。即是如來應正等覺所證無上正等菩提。如是無上正等菩提。無能證。非所證。無證處。無證時。諸天子。此法深妙。不二現行。非諸世間所能比度。諸天子。虗空甚深故此法甚深。真如甚深故此法甚深。法界甚深故此法甚深。乃至不思議界甚深故此法甚深。諸天子。無量無邊甚深故此法甚深。無來無去甚深故此法甚深。無生無滅甚深故此法甚深。無染無淨甚深故此法甚深。無知無得甚深故此法甚深。無造無作甚深故此法甚深。時欲色界諸天子白佛言。世尊。此深妙法。不為攝取色故說。不為棄捨色故說。不為攝取受想行識故說。不為棄捨受想行識故說。乃至不為攝取道相智。一切相智故說。不為棄捨道相智。一切相智故說。世尊。諸世間有情。多行攝取行。起我我所執。謂色是我是我所。受想行識是我是我所。乃至道相智一切相智是我是我所。爾時佛告諸天子言。如是如是。如汝所說。諸天子。若菩薩為攝取色故行。為棄捨色故行。為攝取受想行識故行。為棄捨受想行識故行。是菩薩不能修般若波羅蜜多。亦不能修靜慮乃至布施波羅蜜多。乃至亦不能修道相智。一切相智。爾時善現白佛言。此深妙法。隨順般若波羅蜜多。乃至隨順道相智一切相智。世尊。此深妙法。於色無礙。於受想行識無礙。乃至於道相智。一切相智無礙。世尊。此深妙法。無生無滅。何以故。色無生無滅。受想行識無生無滅。乃至道相智。一切相智無生無滅故。世尊。此深妙法。都無足迹。何以故。色足迹不可得。受想行識足迹不可得。乃至道相智。一切相智足迹不可得故。時欲色界諸天子復白佛言。上座善現。隨如來生。佛真弟子。所以者何。善現。諸法所說。一切皆與空相應故。爾時善現告諸天子言。云何善現隨如來生。謂隨如來真如生故。所以者何。如來真如無來無去。善現真如亦爾。無來無去。如來真如即一切法真如。一切法真如即如來真如。如是真如。無真如性。亦無不真如性。善現真如亦爾。如來真如。常住為相。善現真如亦爾。常住為相。如來真如無變異。無分別。徧諸法轉。善現真如亦爾。無變異。無分別。徧諸法轉。如來真如無所罣礙。一切法真如亦無所罣礙。同一真如。無二無別。無造無作。如是真如。常真如相。無時非真如相。善現真如亦爾。故說善現隨如來生。復次如來真如。不離一切法真如。一切法真如。不離如來真如。善現真如亦爾。故說善現隨如來生。雖說隨生。而無所隨生。以善現真如不異佛故。</p>
<p style="margin-left:1em;text-indent:-1em">卷三百二十二</p>
<p>正說如是真如相時。於此三千大千世界。六種變動。時欲色界諸天子。以種種香華。奉散世尊。及善現上座。而白佛言。甚奇世尊。未曾有也。上座善現由真如故隨如來生。爾時善現告諸天子言。當知上座善現。不由一切法故隨如來生。不由一切法真如故隨如來生。不離一切法故隨如來生。不離一切法真如故隨如來生。不由有為故隨如來生。不由有為真如故隨如來生。不離有為故隨如來生。不離有為真如故隨如來生。不由無為故隨如來生。不由無為真如故隨如來生。不離無為故隨如來生。不離無為真如故隨如來生。何以故。諸天子。是一切法都無所有。諸隨生者。若所隨生。由此隨生。及隨生處。皆不可得。爾時舍利子白佛言。諸法真如法界法性。乃至不思議界。皆最甚深。世尊。此中色不可得。色真如亦不可得。何以故。此中色尚不可得。況有色真如可得。此中受想行識不可得。受想行識真如亦不可得。何以故。此中受想行識尚不可得。況有受想行識真如可得。乃至此中道相智一切相智不可得。道相智一切相智真如亦不可得。何以故。此中道相智一切相智尚不可得。況有道相智一切相智真如可得。佛言。如是如是。如汝所說。說此真如相時。六萬菩薩諸漏永盡。心得解脫。成阿羅漢。爾時佛告舍利子言。此六萬菩薩。<span class='corr'>已</span>於過去。親近供養五百諸佛。一一佛所。發弘誓願。正信出家。雖修布施淨戒安忍精進靜慮。而不攝受般若波羅蜜多。亦不攝受方便善巧故。起別異想。行別異行。修布施時。作如是念。此是布施。此是財物。此是受者。我能行施。修淨戒時。作如是念。此是淨戒。此是罪業。此所護境。我得持戒。修安忍時。作如是念。此是安忍。此是忍障。此是忍境。我能安忍。修精進時。作如是念。此是精進。此是懈怠。此是所為。我能精進。修靜慮時。作如是念。此是靜慮。此是散動。此是所為。我能修定。彼離般若波羅蜜多。及離方便善巧故。依別異想。而行布施淨戒安忍精進別異之行。由別異想。別異行故。不得入菩薩正性離生位。由不得入菩薩正性離生位故。得預流果。漸次乃至阿羅漢果。舍利子。此諸菩薩。雖有菩薩道。空。無相。無願。解脫門。而遠離般若波羅蜜多。及方便善巧力故。於實際作證得聲聞果。</p>
<p style="margin-left:1em;text-indent:-1em">卷三百二十三</p>
<p>爾時舍利子白佛言。世尊。何因緣故。有諸菩薩。修空無相無願解脫門。不攝受般若波羅蜜多。無方便善巧。便證實際。取聲聞果。或獨覺菩提。有諸菩薩。修空無相無願解脫門。攝受般若波羅蜜多。有方便善巧。不證實際。而趣無上正等菩提。佛言。舍利子。若諸菩薩遠離一切智智心。修空無相無願解脫門。是菩薩不攝受般若波羅蜜多。無方便善巧故。便證實際。取聲聞果。或獨覺菩提。若諸菩薩不離一切智智心。修空無相無願解脫門。是菩薩攝受般若波羅蜜多。有方便善巧故。能入菩薩正性離生位。得阿耨多羅三藐三菩提。譬如有鳥。其身長大而無有翅。從於三十三天投身而下。於其中道便作是念。我欲還上三十三天。是能還不。舍利子言。不也世尊。是鳥身大。從遠而墮。無有翅故。佛言。諸菩薩亦復如是。雖經殑伽沙數大劫。勤修布施。乃至靜慮。亦修三解脫門。作廣大事。發廣大心。欲證無量無所攝受微妙無上正等菩提。而無般若波羅蜜多。遠離方便善巧力故。便墮聲聞。或獨覺地。何以故。是菩薩遠離一切智智心。雖念過去未來現在一切如來應正等覺。戒蘊。乃至解脫智見蘊。恭敬供養。隨順修行。而於其中執取相故。不能正解。是諸如來真實功德。雖聞菩薩道空無相無願解脫門聲。而依此聲執取其相。執取相<span class='corr'>已</span>。迴向無上正等菩提。此菩薩如是迴向。不得菩提。住於聲聞或獨覺地。舍利子。有諸菩薩從初發心。常不遠離一切智智心。勤修布施。乃至靜慮。不離般若波羅蜜多方便善巧。雖念過去未來現在一切如來應正等覺戒蘊。定蘊。慧蘊。解脫蘊。解脫知見蘊。而不取相。雖修一切空。無相。無願解脫門。亦不取相。雖念自他種種功德善根。與諸有情。同共迴向無上正等菩提。亦不取相。當知是菩薩摩訶薩。不住聲聞。及獨覺地。直趣無上正等菩提。何以故。是菩薩有方便善巧故。以離相心。修行布施波羅蜜多。以離相心。修行淨戒。安忍。精進。靜慮。般若波羅蜜多。乃至以離相心。修行道相智。一切相智。舍利子白佛言。世尊。善男子等。遠離般若波羅蜜多方便善巧。而求無上正等菩提。或得不得。何以故。於所修行六波羅蜜多。乃至道相智。一切相智。皆取相故。爾時欲色界諸天子白佛言。諸佛無上正等菩提。極難信解。甚難證得。所以者何。於一切法自相共相。皆能證知。方能獲得所求無上正等菩提。而諸菩薩所知法相。都無所有。皆不可得。佛告諸天子言。天子當知。我亦現覺一切法相。證得無上正等菩提。而都不得勝義法相。可說名為此是能證。此是所證。此是證處。此是證時。及可說為由此而證。何以故。一切法畢竟淨故。有為無為畢竟空故。爾時善現白佛言。如我思惟佛所說義。諸佛無上正等菩提極易信解。甚易證得。所以者何。若能信解無法能證。無法所證。無有證處。無有證時。亦無由此而有所證。則能信解諸佛無上正等菩提。則能證得所求無上正等菩提。何以故。以一切法皆畢竟空。畢竟空中。都無有法可名能證。可名所證。可名證處。可名證時。可名由此而有所證。所以者何。諸法皆空。若增若減。都無所有。皆不可得。諸菩薩摩訶薩所修諸法。都無所有。皆不可得。以是因緣。我思惟佛所說義趣。極易信解。甚易證得。不應於中謂難信解。及難證得。所以者何。一切法自性空故。若菩薩摩訶薩於如是自性空。深生信解。無倒證知。便得無上正等菩提。由此故說非難信解。非難證得。</p>
<p>時舍利子謂善現言。觀一切法。都無自性。皆如虗空。若菩薩摩訶薩。信解一切法。皆與虗空等。便於無上正等菩提。易生信解。易證得者。則不應有殑伽沙等菩薩摩訶薩。擐大功德鎧。發趣無上正等菩提。於其中間而有退屈。故知無上正等菩提。極難信解。甚難證得。爾時善現白尊者舍利弗言。舍利子。於意云何。一切法於無上正等菩提有退屈不。舍利子言。不也善現。舍利子。於意云何。離一切法。有法於無上正等菩提。有退屈不。舍利子言。不也善現。爾時善現語舍利子言。若一切法諦故住故。都無所有。皆不可得。說何等法可於無上正等菩提而有退屈。舍利子語善現言。如仁者所說。無生法忍中。都無有法。亦無菩薩可於無上正等菩提。說有退屈。若爾何故佛說三種住菩薩乘補特伽羅。但應說一。又如仁者說。應無三乘菩薩差別。但應有一正等覺乘。善現語舍利子言。一切法真如中。為有三種住菩薩乘補特伽羅差別相不。謂於無上正等菩提。定有退屈。定無退屈。及不定耶。舍利子言。不也善現。舍利子。一切法真如中。為有三乘菩薩異不。謂聲聞乘獨覺乘正等覺乘耶。舍利子言。不也善現。舍利子。一切法真如中。為實有一定無退屈菩薩乘不。舍利子言。不也善現。舍利子。一切法真如中。為實有一正等覺乘諸菩薩不。舍利子言。不也善現。舍利子。諸法真如。有一有二有三相不。舍利子言。不也善現。舍利子。一切法真如中為有一法。或一菩薩而可得不。舍利子言。不也善現。爾時善現語舍利子言。若一切法諦故住故。都無所有。皆不可得。云何舍利子可作是念。言如是菩薩。於佛無上正等菩提定有退屈。定無退屈。說不決定。如是菩薩。是聲聞乘。是獨覺乘。是正等覺乘。如是為三。如是為一。舍利子。若菩薩摩訶薩。于一切法都無所得。於一切法真如。亦善能信解。都無所得。於諸菩薩。亦無所得。於佛無上正等菩提。亦無所得。當知是為真菩薩摩訶薩。若聞說如是諸法真如不可得相。其心不驚不恐。乃至不退不沒。疾得無上正等菩提<span class='note-inline'>(真如品竟)</span>。</p>
<p style="margin-left:1em;text-indent:-1em">卷三百二十四之十三葉<span class='note-inline'>(菩薩住品)</span>至下卷之十葉</p>
<p>善現白佛言。若菩薩欲得無上正等菩提。當於何住。應云何住。佛言。當於一切有情住平等心。不應住不平等心。乃至應於一切有情。起畢竟空無所有不可得心。起空無相無願心。菩薩欲得無上正等菩提。當於此住。</p>
<p style="margin-left:1em;text-indent:-1em">卷三百二十五之十一葉<span class='note-inline'>(不退轉品)</span>至三百二十七</p>
<p>善現白佛言。不退轉菩薩有何行狀相。佛言。善現。能觀一切法無行無狀無相。當知是為不退轉菩薩摩訶薩。</p>
<p>善現復白佛言。若一切法無行狀相。是菩薩於何法退轉故。名不退轉。佛言。是菩薩於一切法退轉故。名不退轉。何以故。一切法自性無所有。是菩薩摩訶薩於中不住。故名退轉。</p>
<p>若菩薩恒常成就慈悲喜捨等。起相應身語意業。當知是為不退轉。</p>
<p>若菩薩入出往來。心不迷謬。恒時安住正念正知。進止威儀。行<span class='corr'>住</span>坐臥。舉足下足。安詳繫念。運動語言。常無卒暴。當知是為不退轉。若菩薩隨所聽聞世出世法。皆能方便會入般若波羅蜜多甚深理趣。諸所造作世間事業。亦以般若波羅蜜多會入法性。不見一事出法性者。設有不與法性相應。亦能方便會入般若波羅蜜多甚深理趣。由此不見出法性者。</p>
<p>菩薩摩訶薩。以自相空觀一切法<span class='corr'>已</span>。入菩薩正性離生。乃至不見少法可得。不可得故。無所造作。畢竟不生故。名無生法忍。由得如是無生法忍。故名不退轉惡魔惱壞。謂菩薩言。無上菩提與虗空等。自性自相皆畢竟空。都無所有。云何唐受勤苦。求證無上正等菩提。汝等應捨大菩提願。勿于長夜唐為利樂一切有情。自受勤苦。菩薩摩訶薩聞彼語時。能審觀察。不應信受彼說。雖一切法與虗空等。自性自相皆畢竟空。而諸有情生死長夜不知不見。不解不覺。顛倒放逸。受諸劇苦。我當擐以性相皆空。如太虗空。大功德鎧。速趣無上正等菩提。為諸有情如應說法。令其解脫生死大苦。是菩薩摩訶薩。依此堅固不動轉心。恒正修行布施淨戒安忍精進靜慮般若波羅蜜多。由此六種隨分成就<span class='corr'>已</span>。入菩薩正性離生。由此得入不退轉位。</p>
<p>善現白佛言。是菩薩摩訶薩。為不退轉故名不退轉。為退轉故名不退轉耶。佛言。以不退轉故。名不退轉。亦以退轉故。名不退轉。是菩薩摩訶薩。超過聲聞及獨覺地。不復退墮彼二地中。由斯故說不退轉故名不退轉。遠離聲聞及獨覺地。於彼二地決定退捨。由斯故說以退轉故名不退轉。</p>
<p>若菩薩當不遠離大菩提心。不見有法可生貴重。何以故。一切法與虗空等。性相皆空。無生義故。當知是為不退轉。</p>
<p>不退轉位菩薩摩訶薩。恒為上士。不為下士。是菩薩一切煩惱不復現前。剎那剎那功德精進。乃至無上正等菩提。於一切時。心無散亂。當知是為不退轉。</p>
<p>若菩薩達一切世間文章伎藝。皆雜穢語。邪命所攝。是故菩薩知而不為。又諸世俗外道書論。所說理事。多有增減。於菩薩道。非為隨順。皆是戲論。雜穢語攝。是故菩薩知而不樂。當知是為不退轉。若菩薩摩訶薩常修一切法。不見少法可於無上正等菩提說有退轉。亦不見少法可於無上正等菩提說無退轉。於自所住不退轉地所攝諸法。現知現見。無惑無疑。住此地中。嚴淨佛土。成熟有情。修諸功德。有魔事起。即能覺知。善能摧滅。令不障礙所修功德。譬如造作無間業者。彼無間心。恒常隨逐。乃至命終。亦不能捨。何以故。彼能等起無間業纏。增上勢力。恒常隨轉。乃至命盡。亦不能伏。設有餘心。不能遮礙。是不退轉位菩薩亦復如是。安住自地。其心不動。無所分別。世間天人阿素洛等皆不能轉。所以者何。是菩薩其心堅固。<span class='corr'>已</span>入菩薩正性離生。<span class='corr'>已</span>得殊勝神通。是菩薩安住自地。有魔事起。即能覺知。終不隨順。而轉以善巧力。集諸魔事。置實際中。方便除滅。於自地法。無惑無疑。何以故。知一切法皆入實際。通達實際非一非多。於實際中。無所分別。亦無猶豫。是菩薩設轉受生。亦於實際無復退轉。趣向聲聞或獨覺地。何以故。是菩薩知一切法自相皆空。於此空中。不見有法若生若滅。若染若淨。乃至轉身。亦不疑我當得菩提。為不當得。是菩薩即是無上正等菩提。</p>
<p>若菩薩摩訶薩護持正法。不惜身命。作是念。如來所說一切法空。是諸有情所歸依處。菩薩修學速證無上正等菩提。拔諸有情生老病死憂悲苦惱。令得畢竟安樂涅槃。故應護持。不惜身命。由此因緣。諸佛正法。即是我法。我應護持。不惜身命。我未來世得作佛時。亦當說此諸法空故。當知是為不退轉菩薩。普聞一切有情之類。所有言音。文字義理。悉能解了。無惑無疑。窮未來際。無有忘失。所以者何。<span class='corr'>已</span>得字藏陀羅尼等。任持所說。令不忘故。當知是為不退轉菩薩<span class='note-inline'>(不退轉品竟)</span>。</p>
<p style="margin-left:1em;text-indent:-1em">卷三百二十八<span class='note-inline'>(巧方便品)</span>至三百三十之十三葉</p>
<p>善現白佛言。由此所說諸行相狀。顯不退轉位菩薩摩訶薩。成就種種殊勝功德。惟願如來應正等覺。復為菩薩說甚深處。令諸菩薩安住其中。修一切法令速圓滿。佛言。甚深處者。謂空。無相。無願。無作。無生無滅。寂靜涅槃。真如。法界。法性。實際。如是等法。名甚深處。如是所說甚深處名。皆顯涅槃。為甚深處。善現言。為但涅槃名甚深處。為諸餘法亦名甚深。佛言。餘一切法。亦名甚深。善現言。云何一切法亦名甚深。佛言。一切法真如甚深故。一切法亦甚深。善現言。云何一切法真如甚深。佛言。一切法真如。非即一切法。非離一切法。是故甚深。爾時善現白佛言。佛以甚奇微妙方便。為不退轉地菩薩。遮遣一切法。顯示涅槃。遮遣一切若世間若出世間。若共若不共。若有漏若無漏。若有為若無為法。顯示涅槃。</p>
<p>復次善現。若菩薩能於如是諸甚深處。依般若波羅蜜多相應理趣。審諦思惟。稱量觀察。如所說而住。如所說而學。是菩薩起一念心。尚能攝取無邊功德。超無量劫生死流轉。疾證無上菩提。況能無間常修般若波羅蜜多。恒住無上正等菩提相應作意。善現。若菩薩遠離般若波羅蜜多。設經殑伽沙數大劫。修一切法。若依甚深般若波羅蜜多所說而住。經一晝夜。修行一切法。所獲功德。甚多於彼。是故常應不離甚深般若波羅蜜多。爾時善現白佛言。如佛所說。分別所作。皆非實有。以何因緣。獲福無數無量無邊。佛言。如汝所說。分別所作。不能發起真實正見。不能趣入正性離生。不能得預流果。乃至無上菩提。善現。諸菩薩摩訶薩。善學內空。乃至無性自性空。安住空<span class='corr'>已</span>。如如觀察分別所作。空無所有。虗妄不實。如是如是。即不遠離甚深般若波羅蜜多。獲福無數無量無邊。善現言。無量。無數。無邊。有何差別。佛言。言無數者。數不可得。不可數在有為界中無為界中。言無量者。量不可得。不可量在過去未來現在法中。言無邊者。邊不可得。不可測度彼邊際故。善現。我常說此諸法皆空。如汝所說無盡無數無量無邊文義無別。皆共顯了諸法空故。善現。一切法空。皆不可說。如來方便說為無盡。或說無數。或說無量。或說無邊。或說為空。或說無相。或說無願。或說無作。或說無生。或說無滅。或說離染。或說寂滅。或說涅槃。或說真如。或說法界。或說法性。或說實際。如是等義。皆是如來方便演說。善現。一切法性。皆不可說。所以者何。一切法性皆畢竟空。無能宣說畢竟空者。</p>
<p>善現白佛言。不可說義有增減否。佛言。不可說義無增無減。善現復言。不可說義無增無減者。則一切法義亦應無增無減。世尊。若一切法無增無減者。云何菩薩摩訶薩修行一切法。證得無上正等菩提。佛言。不可說義無增無減者。一切法亦無增無減。善現。諸菩薩摩訶薩。修行般若波羅蜜多。安住般若波羅蜜多方便善巧。不作是念。我於般若波羅蜜多。若增若減。但作是想。惟有名想謂為般若波羅蜜多。善現。菩薩摩訶薩修行一切法時。持此一切法俱行作意。及依此起心及善根。與諸有情平等共有。迴向無上正等菩提。</p>
<p>善現白佛言。何謂無上正等菩提。佛言。一切法真如。是謂無上正等菩提。善現。諸法真如無增無減故。諸佛無上正等菩提亦無增無減。諸菩薩摩訶薩依止無增無減。方便修行般若波羅蜜多。由此為門。集諸功德。便證無上正等菩提。</p>
<p>善現言。是菩薩摩訶薩為用初心證得無上正等菩提。為用後心證得無上正等菩提。世尊若用初心證得無上正等菩提。初心起時。後心未起。無和合義。若用後心證得無上正等菩提。後心起時前心<span class='corr'>已</span>滅。無和合義。如是前後心心所法。進退推徵。無和合義。云何可得積集善根。若諸善根不可積集。如何菩薩能證無上正等菩提。佛言。善現。我當為汝略說一喻。如然燈時為初焰能焦炷。為後焰能焦炷。世尊。如我意解。非初焰能焦炷。亦不離初焰。非後焰能焦炷。亦不離後焰。善現。於意云何。炷為焦不。世尊。世間現見其炷實燋。佛言。諸菩薩摩訶薩。亦復如是。非用初心證得無上正等菩提。亦不離初心證得無上正等菩提。非用後心證得無上正等菩提。亦不離後心證得無上正等菩提。</p>
<p>佛告善現。若心<span class='corr'>已</span>滅。可更生不。善現答言。不也世尊。若心<span class='corr'>已</span>生。有滅法不。善現答言。如是世尊。有滅法心。非當滅不。善現答言。不也世尊。心住為如心真如不。善現答言。如是世尊。心如真如住。為如實際不。善現答言。不也世尊。真如實際為甚深不。善現答言。如是世尊。即真如是心不。善現答言。不也世尊。離真如有心不。善現答言。不也世尊。即心是真如不。善現答言。不也世尊。離心有真如不。善現答言。不也世尊。真如見真如不。善現答言。不也世尊。若菩薩能如是行。是行深般若波羅蜜多不。善現答言。能如是行。是行深般若波羅蜜多。若菩薩能如是行。為行何處。善現答言。能如是行。都無行處。所以者何。菩薩行深般若波羅蜜多。無心現行。無現行處。何以故。世尊。住真如中。都無現行現行處故。佛告善現。為行在何處。善現答言。行在勝義諦中。此中現行。及現行處。俱無所有。能取所取。不可得故。行勝義諦中。雖不取相而行相不。善現答言。不也世尊。行勝義諦中。為壞相不。善現答言。不也世尊。行勝義諦中。壞相想不。善現答言。不也世尊。云何不壞相。亦不壞相想。善現答言。是菩薩不作是念。我當壞相。及壞相想。亦不作是念。我當壞無相。及壞無相想。於一切種無分別故。世尊。是菩薩雖能如是離諸分別。而佛十力。四無所畏。四無礙解。大慈大悲大喜大捨。十八佛不共法等。無量勝功德未圓滿故。未證無上正等菩提。世尊。是菩薩成就方便善巧力故。於一切法不取不壞。何以故。知一切法自相空故。住一切法自相空中。為度諸有情。入三三摩地。大悲願力所牽逼故。用此三定成熟有情。佛言。如是如是。如汝所說。時善現白佛言。云何入此三三摩地成熟有情。佛言。菩薩安住空三摩地。見諸有情多執我者。以方便力教令安住空三摩地。菩薩安住無相三摩地。見諸有情多行相者。以方便力教令安住無相三摩地。菩薩安住無願三摩地。見諸有情多願樂者。以方便力教令安住無願三摩地。時舍利子問善現言。夢中入此三三摩地。於深般若波羅蜜多。有增益不。善現答言。若晝時入此三三摩地。於深般若波羅蜜多有增益者。彼夢中入。亦有增益。何以故。晝與夢中無差別故。舍利子。若菩薩晝行般若波羅蜜多。既名修習甚深般若波羅蜜多。是菩薩夢行般若波羅蜜多。亦名修習甚深般若波羅蜜多。三三摩地。於深般若波羅蜜多。能為增益亦應如是。時舍利子問善現言。夢中作業。為有增益。或損減不。佛說有為。虗妄不實。如夢所作。云何彼業能有增減。善現答言。諸有晝日。斷他命<span class='corr'>已</span>。於夜夢中。憶想分別。深自慶快。或復有人夢斷他命。謂在覺位。生大歡喜。如是二業。於意云何。舍利子言。無所緣事。若思若業。俱不得生。要有所緣。思業方起。夢中思業。緣何而生。善現答言。如是如是。舍利子。若夢若覺。要於見聞覺知法中。有覺慧轉。由斯起染。或復起淨。若無見聞覺知諸法。無覺慧轉。亦無染淨。由此故知若夢若覺。有所緣事思業方起。無所緣事思業不生。舍利子問善現言。佛說思業皆離自性。云何可言有所緣起。善現答言。雖諸思業及所緣事自性皆空。而由自心取相分別。故說思業有所緣生。若無所緣思業不起。舍利子問善現言。若菩薩夢中修行布施淨戒安忍精進靜慮般若。持此善根。與諸有情。平等共有迴向無上正等菩提。是菩薩為實迴向大菩提不。善現語舍利子言。慈氏菩薩摩訶薩。久<span class='corr'>已</span>受不退轉記。惟隔一生。定當作佛。善能酬答一切難問。現在此會。宜請問之。舍利子如。善現言。恭敬請問。時慈氏菩薩語舍利子言。謂何等名慈氏能答。為色耶。為受想行識耶。為色空耶。為受想行識空耶。且色不能答。受想行識亦不能答。色空不能答。受想行識空亦不能答。何以故。舍利子。我都不見有法能答。有法所答。答處答時。及由此答。亦皆不見。我都不見有法能記。有法所記。記處記時。及由此記。亦皆不見。以一切法本性皆空。都無所有。無二無別。畢竟推徵不可得故。時舍利子復問慈氏言。仁者所說法。為如所證不。慈氏菩薩言。我所說法。非如所證。何以故。我所證法不可說故。爾時佛告舍利子言。汝由是法得阿羅漢果。為見此法是可說不。舍利子言。不也世尊。佛言。諸菩薩所證諸法。亦復如是。是菩薩行深般若波羅蜜多。不生猶豫。我於無上正等菩提為得不得。但作是念。我於無上正等菩提。定當證得<span class='note-inline'>(巧方便品竟)</span>。</p>

<p class='juan'>般若綱要卷五</p></div>
</div><!-- end of div[@id='body'] -->
</body></html>