<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大般若經綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu16' />般若綱要卷八</p><p class="byline">古南沙門　通門　閱正</p><p class="byline">七空居士　葛䵻　提綱</p><p style="margin-left:1em;text-indent:-1em">卷三百九十六之七葉<span class='note-inline'>(勝義瑜伽品)</span>至三百九十七之十五葉</p>
<p>善現言。一切法皆用無性為自性。何故有時佛說有清淨法耶。佛告善現。我說一切法平等性為清淨法。世尊。何等一切法平等性。善現。如來出世。若不出世。性相常住。是名一切法平等性。此平等性名清淨法。此依世俗說為清淨。不依勝義。所以者何。勝義諦中。無分別。無戲論。一切音聲名字路絕。善現言。若一切法如夢所見。如像。如響。如陽焰。如光影。如幻事。如變化身。如尋香城。雖現似有。而無實事。云何依止如是非真實法。發阿耨多羅三藐三菩提心。作是願言。我當圓滿一切法。我當發起無量光明。遍照十方無邊世界。我當發起一妙音聲。遍滿十方無邊世界。隨諸有情心心所法。意樂差別。為說種種微妙法門。令勤修學。證得殊勝利益安樂。佛告善現。汝所說法。豈不亦如夢之所見。如像如響。乃至如尋香城耶。善現答言。如是世尊。若一切法如夢所見。廣說乃至如尋香城。皆無實事。云何菩薩摩訶薩。發誠諦言。我當圓滿一切功德。利益安樂無量有情。世尊。非夢所見。廣說乃至尋香城中所現物類。能行一切法。況能圓滿。餘一切法。亦應如是。俱非實故。佛告善現。如是如是。如汝所說非實有法。尚不能行一切法。況能圓滿非實有法。復次善現。一切法非實有故。不能證得所求無上正等菩提。如是諸法。一切皆是思惟造作。諸有思惟所造作法。皆不能得一切智智。復次善現。如是諸法。於菩提道雖能引發。而於其果無資助能。由此諸法無生無起無實相故。諸菩薩摩訶薩從初發心。雖起種種身語意善。修行一切法。而知一切如夢所見。乃至如尋香城。皆非實有。復次善現。如是諸法。雖非實有。若不圓滿。決定不能成熟有情嚴淨佛土。證得無上正等菩提。</p>
<p>善現白佛言。佛證無上正等覺時。所得佛法。為依世俗。為依勝義說得名耶。佛告善現。依世俗故。說名為得。不依勝義。若依勝義。能得所得俱不可得。若謂此人。得如是法。便有所得。有所得者。便執有二。不能得果。亦無現觀。善現言。執無二者。為能得果。有現觀耶。佛言。執無二者。亦復如是。若無二無不二。即名得果。亦名現觀。所以者何。若執由此便能得果。亦有現觀。及執由彼不能得果。亦無現觀。俱是戲論。若離戲論。乃可名為法平等性。善現言。若一切法皆以無性而為自性。此中何謂法平等性。佛言。若於是處都無有性。亦無無性。亦不可說為平等性。如是乃名法平等性。當知法平等性既不可說。亦不可知。除平等性。無法可得。離一切法。無平等性。善現。法平等性。異生聖者俱不能行。非彼境故。善現言。法平等性。豈亦非佛所行。境耶。佛言。法平等性。非諸賢聖所行之境。謂隨信行。若隨法行。若第八。若預流。乃至若諸佛應正等覺。皆不能以法平等性為所行境。善現言。一切如來應正等覺。於一切法皆得自在。云何可言法平等性。亦非諸佛所行境耶。佛言。若平等性與佛有異。可言是佛所行之境。然平等性與佛無異。云何可說佛行彼境。善現當知。若諸異生法平等性。若隨信行法平等性。若隨法行法平等性。若諸第八乃至若諸如來應正等覺法平等性。皆同一相所謂無相。是一平等。無二無別。於此一法平等性中。諸平等性既不可得。於中異生及諸聖者差別之相。亦不可得。<span class='note-inline'>(九十六卷竟)</span>善現言。若一切法平等性中。異生聖者。法及有情。俱無差別。云何三寶出現世間。佛言。如來於法。方便善巧。能於無相。建立種種法等差別。復次善現。若諸如來不為有情施設諸法差別之相。諸有情類為能自知不。善現答言。諸有情類不能自知。佛言。是故如來應正等覺。於無相法方便善巧。雖為有情施設種種差別之相。而於諸法平等法性。都無所動。善現言。如是一切愚夫異生。亦於諸法平等法相。無所動不。如是隨信行。若隨法行。若第八預流。乃至若菩薩摩訶薩。亦於諸法平等法性。無所動不。佛言。一切法及諸有情。皆不出過平等法性。皆於諸法平等法性。都無所動。善現白佛言。若一切法平等法性。即是異生平等法性。亦是隨信行隨法行第八預流。乃至如來應正等覺平等法性。令一切法及諸有情相應異故。性亦應異。是則法性亦應各異。云何於諸異相法等。可得安立法性一相。云何菩薩摩訶薩修行般若波羅蜜多時。不分別法及諸有情有種種性。佛告善現。一切法性。是空性不。善現答言。如是世尊。一切法性皆是空性。佛告善現。於空性中法等異相為可得不。善現答言。不也世尊。於空性中。一切異相皆不可得。佛告善現。由此當知平等法性。非一切法。不離一切法。善現白佛言。平等法性。為是有為。為是無為。佛告善現。平等法性。非是有為。非是無為。然離有為法。無為法不可得。離無為法。有為法亦不可得。善現。若有為界。若無為界。如是二界。非相應非不相應。無色無見。無對一相。所謂無相。一切如來應正等覺。依世俗說。不依勝義。何以故。非勝義中可有身行語行意行。非離身行語行意行。勝義可得。當知即有為無為平等法性。說名勝義。是故菩薩摩訶薩。修行般若波羅蜜多時。不動勝義而行菩薩摩訶薩行。成熟有情。嚴淨佛土。能證無上正等菩提<span class='note-inline'>(勝義瑜伽品竟)</span>。</p>
<p style="margin-left:1em;text-indent:-1em">卷三百九十七之十六葉<span class='note-inline'>(無動法性品)</span></p>
<p>善現。若諸法等。平等法性。皆本性空。此本性空。於有無。非能所作。云何不動勝義而作菩薩所應作事。佛告善現。若諸有情。自知諸法皆本性空。則諸如來不現神通。作希有事。謂於諸法本性空中。雖無所動。而令有情遠離種種妄想顛倒。安住諸法空。解脫生死苦。謂令有情遠離一切想。亦令遠離一切法想。安住無為界。解脫生死苦。無為界者。即諸法空。依世俗說名無為界。善現言。由何空故說諸法空。佛告善現。由想空故。說諸法空。復次善現。若變化身復作化事。此有實事而不空耶。善現答言。諸所變化。都無實事。一切皆空。佛告善現。變化與空。如是二法。非合非散。此二俱以空空故空。不應分別是空是化。何以故。非空性中有空有化二事可得。以一切法畢竟空故。復次善現。無一切法非化。諸是化者無不皆空。善現言。世間諸蘊。諸處。諸界。緣起。緣生。緣起支等。可皆是化。諸出世間波羅蜜多。若三十七菩提分法。乃至若由彼法所得諸果。若依彼法施設種種補特伽羅。豈亦是化。佛告善現。一切世間出世間法。無非是化。然於其中。有是聲聞所化。有是獨覺所化。有是菩薩所化。有是如來所化。有是煩惱所化。有是善法所化。由此因緣。說一切法皆如變化。等無差別。善現復白佛言。所有斷果謂預流果。或一來。不還。阿羅漢果。或獨覺地。或如來地。永斷煩惱習氣相續。豈亦是化。佛告善現。如是諸法。若與生滅二相合者。亦皆是化。世尊。何法非化。善現。若法不與生滅相合者。是法非化。世尊。何法不與生滅相合。善現。不虗誑法。即是涅槃。此法不與生滅相合。是故非化。善現復白佛言。如世尊說。平等法性。一切皆空。無能動者。無二可得。無有少法非自性空。云何涅槃可言非化。佛告善現。如汝所說。無有少法非自性空。此自性空。非聲聞作。非獨覺作。非菩薩作。非如來作。亦非餘作。有佛無佛其性常空。此即涅槃。是故我說涅槃非化。非實有法名為涅槃。可說無生無滅非化<span class='note-inline'>(無動法性品竟)</span>。</p>
<p style="margin-left:1em;text-indent:-1em">卷三百九十八<span class='note-inline'>(常啼菩薩品)</span>　卷三百九十九之十四葉</p>
<p>常啼菩薩。常樂居阿練若處。歘然聞有空中聲。曰咄。善男子。汝可東行。決定得聞甚深般若波羅蜜多。於內外法。心莫散亂。勿破威儀。勿壞身相。勿動於一切法。何以故。若於諸法有所動者。則於佛法不能安住。於生死諸趣輪迴。不能得甚深般若波羅蜜多。</p>
<p>空中聲復語常啼菩薩言。善男子。汝當於空無相無願甚深之法。應生信解。汝應以離一切相心求深般若波羅蜜多。</p>
<p>常啼菩薩思惟。何時當見法湧菩薩。得聞般若波羅蜜多。永斷種種虗妄分別。疾證無上正等菩提。善現當知。常啼菩薩即住此處。作是念時。於一切法中。起無障智見。由斯智見。即能現入無量殊勝三摩地門。安住如是三摩地中。現見十方諸佛如來。咸共讚慰。教誡教授此諸三摩地所稟自性。無入無出。亦不見法能入出者。以於諸法無所執故。即名般若波羅蜜多。時十方佛方便讚慰。教誡教授<span class='corr'>已</span>。忽然不現。常啼菩薩心懷惆悵。作是思惟。我向所見十方諸佛。先從何來。今往何所。誰能為我斷如是疑。我當疾詣法湧菩薩所。當以何物而為供養。我若空往。自喜不生。何以表知至誠求法。我於今者。應自賣身。以求價值。持用供養甚深般若波羅蜜多。及說法師。何以故。我於長夜諸界趣生。虗喪壞滅無邊身命。無始生死。受無量苦。故我今者定應賣身。時天帝釋見<span class='corr'>已</span>念言。此善男子。我當試之。為實慕法。為惑世間。即自化作婆羅門。語常啼曰。我欲祠天。但須人血。人髓。人心。常啼即申右手。執取利刀。刺臂出血。破骨出髓。欲剖心出。有長者女。作是念言。何因緣故。困苦其身。常啼報曰。我為供養甚深般若波羅蜜多。及說法師。長者女言。當獲何等功德勝利。常啼答言。法湧菩薩。於甚深法。<span class='corr'>已</span>得自在。當為我說甚深般若波羅蜜多方便善巧。菩薩所學。菩薩所乘。菩薩所行。菩薩所作。我得聞<span class='corr'>已</span>。如說修行。成熟有情。嚴淨佛土。速證無上正等菩提。長者女恭敬合掌。白常啼言。大士家貧。尚為如是微妙功德。不惜身命。況我家富。為是功德而不棄捨。唯願大士勿復自害。我身亦願隨大士往。共植善根。為得所說諸佛法故。時天帝釋即復本形。曲躬而立。讚言大士。善哉善哉。為法至誠。堅固乃爾。我實不用人血心髓。但來相試。今何所願。我當相與。常啼報言。我本所願。唯有無上正等菩提。天主頗能與斯願不。時天帝釋赧然有愧。此非我力。唯有諸佛大聖法王。於法自在能與斯願。常啼報曰。甚深般若波羅蜜多。亦我所願。頗能惠不。時天帝釋倍復生慙。我於此願。亦不能與。然我有力。令大士身。平復如故。常啼報言。如是所願。自能滿足。無勞天主。時長者女。入舍白父母言。願多與我家中所有種種供具。亦聽我身。五百侍女。持諸供具。往妙香城。為欲供養甚深般若波羅蜜多。及說法師。定獲無邊微妙佛法。父母報言。汝應嚴辦供具侍從。速當共往。常啼菩薩尋聲復問天帝釋言。如是所說甚深般若波羅蜜多。今在何處。我欲供養。唯願示之。天帝釋言。甚深般若波羅蜜多。在此臺中。七寶座上。四寶函內。真金為葉。吠瑠璃寶以為其字。法湧菩薩以七寶印。自封印之。爾時常啼菩薩。及長者女。并其父母侍女。聞是語<span class='corr'>已</span>。即取所持種種供養之具。分作二分。先持一分詣寶臺所。供養般若波羅蜜多。復持一分俱共往詣法湧菩薩所。供養<span class='corr'>已</span>。頂禮雙足。合掌恭敬。右繞三匝。却住一面。請問大師。我先所見十方諸佛。先從何來。今往何所。唯願為我說彼諸佛所從至處。令我了知。知<span class='corr'>已</span>。生生常見諸佛<span class='note-inline'>(常啼菩薩品竟)</span>。</p>
<p style="margin-left:1em;text-indent:-1em">卷三百九十九之十四葉<span class='note-inline'>(法湧菩薩品)</span>　卷四百</p>
<p>爾時法湧菩薩摩訶薩。告常啼菩薩摩訶薩言。善男子。如來應正等覺所有法身。無所從來。亦無所去。何以故。諸法實性皆不動故。善男子。諸法無來無去。不可施設。諸法即是如來應正等覺。廣說乃至佛薄伽梵。善男子。一切如來應正等覺。非即諸法。非離諸法。善男子。諸法真如。如來真如。一而非二。善男子。諸法真如。非合非散。唯有一相。所謂無相。善男子。諸法真如。非一非二非三非四。廣說乃至非百千等。何以故。諸法真如離數量故。非有性故。譬如陽焰乃至如夢。為所何來。去何所至。彼人愚癡無智。若謂如來應正等覺有來有去。亦復如是。善男子。若於如是諸佛所說甚深法義。不如實知。執如來身。是名是色。有來有去。當知彼人迷法性故。遠離般若波羅蜜多。亦復遠離一切佛法。善男子。諸有為法。緣合故生。緣離故滅。於中都無生者滅者。是故諸法無來無去。諸如來身。依本修淨行圓滿為因緣故。及依有情先修見佛業成熟故。有如來身出現於世。佛身滅時。亦無所去。但由因緣和合力盡。即便滅沒。是故諸佛無來無去。善男子。汝於如來應正等覺無來去相。應如是知。隨此道理。於一切法無來去相。亦如是知。善男子。若於如來應正等覺及一切法。能如實知無來無去。無生無滅。無染無淨。定能修行甚深般若波羅蜜多善巧方便。必得無上正等菩提。法湧菩薩。為常啼菩薩說諸如來無來無去相時。令彼三千大千世界。一切大地諸山大海。及諸天宮。六種變動。諸魔宮殿。皆失威光。魔及魔軍。皆悉驚怖。彼三千大千世界一切所有草木叢林。生非時華。悉皆傾向。空中亦雨種種香華。時天帝釋。及諸天眾言。得聞如是勝義之教。一切世間住身見者。聞是法<span class='corr'>已</span>。能捨執著。皆悉住於難伏之地。常啼菩薩踴躍歡喜。作是念言。我今<span class='corr'>已</span>為獲大善利。謂因我問。令諸有情得聞如是甚深般若波羅蜜多。說諸如來應正等覺無來去相。令爾所眾。獲大饒益。我由如是殊勝善根。足能成辦所求無上正等菩提。無復疑慮。我於來世。定成如來應正等覺。利益安樂無量有情。頂禮雙足。合掌恭敬。白言大師。我從今日。願以身命。奉屬大師。以充給使。作是語<span class='corr'>已</span>。合掌而住。時長者女。及諸眷屬。合掌恭敬。白常啼言。我等從今。亦以身命。奉屬供侍。是時法湧菩薩。說法既久。日將欲沒。下師子座。還入宮中。爾時常啼菩薩。便作是念。我為法故而來至此。未聞正法。不應坐臥。我應唯住行立威儀。以待大師。法湧菩薩。既入宮<span class='corr'>已</span>。時經七年。一心不亂。遊戲菩薩無量無數三摩地門。安住菩薩無量無數甚深般若波羅蜜多方便善巧。常啼菩薩於七歲中。不坐不臥。唯行唯立。長者女亦七歲中。唯行唯立。不捨所願。進止相隨。常啼菩薩作是念言。我今當為法湧菩薩敷設嚴飾師子之座。掃灑其地。散妙香華。既敷座<span class='corr'>已</span>。求水灑地。惡魔隱蔽。城內外水皆令不現。乃至遍體皆刺出血。為說法師周灑其地。曾不發起一念異心。時天帝釋作是念<span class='corr'>已</span>。變常啼等所出身血。一切皆成栴檀香水。有天上不可思議最勝甚奇栴檀香氣。時法湧菩薩摩訶薩過七日<span class='corr'>已</span>。從所遊戲三摩地門。安庠而起。為說般若波羅蜜多。告常啼言。善男子。一切法平等故。當知般若波羅蜜多亦平等。一切法遠離故。當知般若波羅蜜多亦遠離。一切法不動故。當知般若波羅蜜多亦不動。一切法無念故。當知般若波羅蜜多亦無念。一切法無畏故。當知般若波羅蜜多亦無畏。一切法無懼故。當知般若波羅蜜多亦無懼。一切法一味故。當知般若波羅蜜多亦一味。一切法無際故。當知般若波羅蜜多亦無際。一切法無生故。當知般若波羅蜜多亦無生。一切法無滅故。當知般若波羅蜜多亦無滅。太虗空無邊故。當知般若波羅蜜多亦無邊。大海水無邊故。當知般若波羅蜜多亦無邊。妙高山無邊故。當知般若波羅蜜多亦無邊。妙高山嚴好故。當知般若波羅蜜多亦嚴好。如太虗空無分別故。當知般若波羅蜜多亦無分別。爾時常啼菩薩摩訶薩。聞說般若波羅蜜多差別句義。即於座前得六十二億三摩地門。從是以後。多聞智慧。不可思議。猶如大海。隨所生處。恒見諸佛。常生諸佛淨妙國土。乃至夢中。亦常見佛。為說般若波羅蜜多。親近供養。曾無暫捨。離無暇法。具足有暇<span class='note-inline'>(法湧菩薩品竟)</span>。</p>
<p style="margin-left:1em;text-indent:-1em">卷四百之十七葉<span class='note-inline'>(結勸品)</span></p>
<p>善現當知。由是理趣甚深般若波羅蜜多威德殊勝。令諸菩薩。速能引得一切智智。是故善現。若菩薩摩訶薩。欲學六種波羅蜜多。令速圓滿。欲具通達諸佛境界。欲得諸佛自在神通。欲疾證得一切智智。欲能畢竟利益安樂一切有情。應學如是甚深般若波羅蜜多。應於如是甚深般若波羅蜜多恭敬聽聞。受持讀誦。究竟通利。如說修行。如理思惟甚深義趣。書寫流布。為他解說。應以種種上妙華鬘塗散等香。衣服瓔珞。寶幢旛葢妓樂燈明。及餘種種珍奇雜物。供養恭敬。尊重讚歎。所以者何。由此所說甚深般若波羅蜜多。是諸如來應正等覺真生養母。是諸菩薩摩訶薩眾真軌範師。一切如來應正等覺。咸共尊崇。恭敬讚歎。一切菩薩摩訶薩眾。無不供養。精勤修學。是為如來真實教誡。爾時佛告阿難陀言。汝於如來有愛敬不。阿難陀曰。如是世尊。如是善逝。我於佛所。實有愛敬。如來自知。佛告慶喜。如是如是。汝於我所實有愛敬。汝從昔來。嘗以慈善身語意業恭敬供養。隨侍於我。未曾違失。慶喜。汝應如我現在。以實愛敬。供養我身。我涅槃後。汝亦當用如是愛敬。供養尊重甚深般若波羅蜜多。第二第三。佛以如是甚深般若波羅蜜多。教誡慶喜。令深愛敬。供養尊重。過如來身。復告慶喜。我以如是甚深般若波羅蜜多。對今大眾。付囑於汝。汝應受持。我涅槃後。乃至一字。勿令忘失。如是般若波羅蜜多。隨爾所時。流布於世。當知即有諸佛世尊現住世間。為眾說法。慶喜當知。若有於此甚深般若波羅蜜多。恭敬聽聞。受持讀誦。究竟通利。如說修行。如理思惟甚深義趣。書寫流布。為他解說。復以種種上妙華鬘塗散等香。衣服瓔珞。寶幢旛葢。妓樂燈明。及餘種種珍奇雜物。供養恭敬。尊重讚歎。當知是人常見諸佛。恒聞正法。修諸梵行。時薄伽梵說是經<span class='corr'>已</span>。無量菩薩摩訶薩眾。慈氏菩薩而為上首。大迦葉波。及舍利子。阿難陀。諸大聲聞。及餘天龍人非人等。一切大眾。聞佛所說。皆大歡喜。信受奉行。</p>
<p style="margin-left:1em">按經文初分四百卷。後第二分七十八卷。第三分四十七卷。第四分二十八卷。第五分十卷。總計一百六十三卷。與初分四百卷經義相同。品目互異。或一品分為兩。或二品合為一品。既分合各殊。義則繁簡互出。隨文悉載。不免複陳。茲照卷次詳列品目。而以初分品目繫註其下。庶異同皎爾。義可相參。品題秩然。全經宛在。至於經中意義。有初分含攝。而後分發揮圓滿更圓滿者。有緒本初分而引伸曲暢融通更融通者。亦間有初分未載者。另集義同文異一卷。備全經之後。仍詳註所自。令與初分經文義趣交參。掀揭各見。別開生面。倍饒融通。探索多奇。廼無遺憾。其自五百六十五卷第六分後。以至第七會及第十六會凡三十五卷經文。仍依初分例提綱要。晰條理錄之。葢列品題者。倣昔人以經題一句為全經。慎遺漏也。辨異同者。俾學人以妙義各見為融通。珍義趣也。大抵區區之意。務簡約以便流通。則惟恐文繁。捧全經而毋凌節。又惟恐或略。庶幾體備全經。義探簡要。行笈毋繁。流通克廣。是余志爾。敬為引端。以當前導。統俟高賢慈悲鑒別。</p>
<p style="margin-left:1em">庚戌仲冬望前一日。七空居士葛䵻合十載述。</p>
</div>
<div class='div-other'><a id='mulu17' />
<p class='h1'>○大般若經第二會序</p><p>觀夫委契中道。攄妙軌於無垠。流賞一歸。漾玄津於有截。何嘗不首情而汲悟。即事以排疑。疑繁而誨自廣。悟初而訪逾篤。所以重指鷲阿。再扣龍眾。慧命相聚。則善現居宗。法恐為羣。則妙祥端首。既而搖區示警。闢㝢開嚴。舌掩大千。身分巨億。光汎慈影而六趣霑和。聲颺法言而十方動訊。既駭殊觀。方希秘獎。或謂迹高類誕。情昏佇析。故嘗言曰。殉蠡管之察。是病高深。執蟪菌之辰。終欺歲祀。夫以淺定微術。猶擅五通。小善片言。實應千里。況埏孕羣品。彈厭眾靈。萬期一會。窮冥極遠。是使微塵剎土。不動而遊。恒沙諸佛。不謀而證。非般若至賾。其孰能致此。是用十空瑩曬。七如朗聽。雖惱趣森橫。寂岸層迥。莫不同幻蘂之開落。不滅不生。比夢象之妍蚩。無染無淨。猋谷投響。則譽毀共銷。月池寖色。則物我俱謝。文優理詣。感通悟永。凡有八十五品。七十八卷。即舊大品光讚放光。然大品之於光讚。詞倍豐而加美。即明此分之於大品。文益具而彌正。攢輝校寶。豈不盛歟。</p>
<p>唐西明寺沙門玄則製</p>
<p style="margin-left:1em;text-indent:-1em">卷四百一　緣起品<span class='note-inline'>(初分緣起品)</span></p>
<p style="margin-left:1em;text-indent:-1em">卷四百二　歡喜品<span class='note-inline'>(初分學觀品)</span></p>
<p style="margin-left:1em;text-indent:-1em">卷四百二之十七葉　觀照品<span class='note-inline'>(初分學觀品)</span>　卷四百三<span class='note-inline'>(初分相應品)</span>　卷四百四<span class='note-inline'>(初分轉生品)</span>　卷四百五之十二葉<span class='note-inline'>(觀照品竟)</span></p>
<p style="margin-left:1em;text-indent:-1em">卷四百五之十三葉　無等等品<span class='note-inline'>(初分讚勝德品)</span></p>
<p style="margin-left:1em;text-indent:-1em">卷四百五之十七葉　舌根相品<span class='note-inline'>(初分現舌相品)</span></p>
<p style="margin-left:1em;text-indent:-1em">卷四百六　善現品<span class='note-inline'>(初分教誡教授品)</span>　卷四百七　卷四百八之十葉<span class='note-inline'>(善現品竟)</span></p>
<p style="margin-left:1em;text-indent:-1em">卷四百八之十一葉　入離生品<span class='note-inline'>(初分勸學品)</span></p>
<p style="margin-left:1em;text-indent:-1em">卷四百八之十八葉　勝軍品<span class='note-inline'>(初分無住品)</span></p>
<p style="margin-left:1em;text-indent:-1em">卷四百九　行相品<span class='note-inline'>(初分行相品)</span>　卷四百十之五葉<span class='note-inline'>(行相品竟)</span></p>
<p style="margin-left:1em;text-indent:-1em">卷四百十之六葉　幻喻品<span class='note-inline'>(初分譬喻品)</span></p>
<p style="margin-left:1em;text-indent:-1em">卷四百十一　譬喻品<span class='note-inline'>(初分菩薩品　初分摩訶薩品)</span></p>
<p style="margin-left:1em;text-indent:-1em">卷四百十一之十五葉　斷諸見品<span class='note-inline'>(初分摩訶薩品)</span></p>
<p style="margin-left:1em;text-indent:-1em">卷四百十一之十八葉　到彼岸品<span class='note-inline'>(初分摩訶薩品)</span>　卷四百十二之十七葉<span class='note-inline'>(到彼岸品竟)</span></p>
<p style="margin-left:1em;text-indent:-1em">卷四百十二之十八葉　乘大乘品<span class='note-inline'>(初分摩訶薩品)</span></p>
<p style="margin-left:1em;text-indent:-1em">卷四百十三　無縛解品<span class='note-inline'>(初分大乘鎧品)</span></p>
<p style="margin-left:1em;text-indent:-1em">卷四百十三之十六葉　三摩地品<span class='note-inline'>(初分辯大乘品)</span>　卷四百十四之十三葉<span class='note-inline'>(三摩地品竟)</span></p>
<p style="margin-left:1em;text-indent:-1em">卷四百十四之十四葉　念住等品<span class='note-inline'>(初分辯大乘品)</span>　卷四百十五之十葉<span class='note-inline'>(念住等品竟)</span></p>
<p style="margin-left:1em;text-indent:-1em">卷四百十五之十一葉　修治地品<span class='note-inline'>(初分辯大乘品)</span>　卷四百十六之十四葉<span class='note-inline'>(修治地品竟)</span></p>
<p style="margin-left:1em;text-indent:-1em">卷四百十六之十五葉　出住品<span class='note-inline'>(初分辯大乘品)</span>　卷四百十七之十二葉<span class='note-inline'>(出住品竟)</span></p>
<p style="margin-left:1em;text-indent:-1em">卷四百十七之十三葉　超勝品<span class='note-inline'>(初分讚大乘品)</span>　卷四百十八之四葉<span class='note-inline'>(超勝品竟)</span></p>
<p style="margin-left:1em;text-indent:-1em">卷四百十八之五葉　無所有品<span class='note-inline'>(初分讚大乘品)</span>　卷四百十九　卷四百二十之十葉<span class='note-inline'>(無所有品竟)</span></p>
<p style="margin-left:1em;text-indent:-1em">卷四百二十之十一葉　隨順品<span class='note-inline'>(初分隨順品)</span></p>
<p style="margin-left:1em;text-indent:-1em">卷四百二十之十四葉　無邊際品<span class='note-inline'>(初分無所得品)</span>　卷四百二十一　卷四百二十二　卷四百二十三<span class='note-inline'>(初分觀行品)</span><span class='note-inline'>(無邊際品竟)</span>。</p>
<p style="margin-left:1em;text-indent:-1em">卷四百二十三之十二葉　遠離品　卷四百二十四<span class='note-inline'>(初分無生品　初分淨道品)</span><span class='note-inline'>(遠離品竟)</span></p>
<p style="margin-left:1em;text-indent:-1em">卷四百二十五　帝釋品<span class='note-inline'>(初分天帝品　初分諸天子品)</span>　卷四百二十六之二葉<span class='note-inline'>(帝釋品竟)</span></p>
<p style="margin-left:1em;text-indent:-1em">卷四百二十六之三葉　信受品<span class='note-inline'>(初分諸天子品　初分受教品)</span></p>
<p style="margin-left:1em;text-indent:-1em">卷四百二十六之八葉　散華品<span class='note-inline'>(初分散華品　初分學般若品初分求般若品)</span>　卷四百二十七<span class='note-inline'>(初分歎眾德品)</span><span class='note-inline'>(散華品竟)</span></p>
<p style="margin-left:1em;text-indent:-1em">卷四百二十七之五葉　授記品<span class='note-inline'>(初分攝受品)</span></p>
<p style="margin-left:1em;text-indent:-1em">卷四百二十七之十二葉　攝授品<span class='note-inline'>(初分攝受品)</span>　卷四百二十八之三葉<span class='note-inline'>(攝受品竟)</span></p>
<p style="margin-left:1em;text-indent:-1em">卷四百二十八之四葉　窣堵波品<span class='note-inline'>(初分攝受品　初分較量功德品)</span></p>
<p style="margin-left:1em;text-indent:-1em">卷四百二十九　福生品　功德品　外道品　天來品<span class='note-inline'>(初分較量功德品)</span></p>
<p style="margin-left:1em;text-indent:-1em">卷四百三十之五葉　設利羅品<span class='note-inline'>(初分較量功德品)</span></p>
<p style="margin-left:1em;text-indent:-1em">卷四百三十一　經文品<span class='note-inline'>(初分較功德品)</span>　卷四百三十二之十葉<span class='note-inline'>(經文品竟)</span></p>
<p style="margin-left:1em;text-indent:-1em">卷四百三十二之十一葉　隨喜迴向品<span class='note-inline'>(初分隨喜迴向品)</span></p>
<p style="margin-left:1em;text-indent:-1em">卷四百三十四　大師品<span class='note-inline'>(初分讚般若品)</span></p>
<p style="margin-left:1em;text-indent:-1em">卷四百三十四之十八葉　地獄品<span class='note-inline'>(初分謗般若品　初分難信難解品)</span>　卷四百三十五</p>
<p style="margin-left:1em;text-indent:-1em">卷四百三十六　清淨品<span class='note-inline'>(初分著不著相品)</span></p>
<p style="margin-left:1em;text-indent:-1em">卷四百三十六之十六葉　無標幟品<span class='note-inline'>(初分說般若相品)</span>　卷四百三十七</p>
<p style="margin-left:1em;text-indent:-1em">卷四百三十七之十五葉　不可得品</p>
<p style="margin-left:1em;text-indent:-1em">卷四百三十八　東北方品<span class='note-inline'>(初分難聞功德品)</span>　卷四百三十九　卷四百四十<span class='note-inline'>(東北方品竟)</span></p>
<p style="margin-left:1em;text-indent:-1em">卷四百四十之四葉　魔事品<span class='note-inline'>(初分魔事品)</span></p>
<p style="margin-left:1em;text-indent:-1em">卷四百四十之十四葉　不和合品<span class='note-inline'>(初分魔事品)</span>　卷四百四十一</p>
<p style="margin-left:1em;text-indent:-1em">卷四百四十一之十四葉　佛母品<span class='note-inline'>(初分佛母品)</span>　卷四百四十二之十四葉<span class='note-inline'>(佛母品竟)</span></p>
<p style="margin-left:1em;text-indent:-1em">卷四百四十二之十五葉　示相品<span class='note-inline'>(初分佛母品　初分不思議等品)</span>　卷四百四十三<span class='note-inline'>(示相品竟)</span></p>
<p style="margin-left:1em;text-indent:-1em">卷四百四十四　成辦品<span class='note-inline'>(初分辦事品　初分眾喻品)</span></p>
<p style="margin-left:1em;text-indent:-1em">卷四百四十四之十四葉　船等喻品<span class='note-inline'>(初分眾喻品)</span>　卷四百四十五</p>
<p style="margin-left:1em;text-indent:-1em">卷四百四十五之六葉　初業品<span class='note-inline'>(初分真善友品)</span></p>
<p style="margin-left:1em;text-indent:-1em">卷四百四十六之六葉　調伏品<span class='note-inline'>(初分趣智品)</span></p>
<p style="margin-left:1em;text-indent:-1em">卷四百四十六之十六葉　真如品<span class='note-inline'>(初分真如品)</span>　卷四百四十七　卷四百四十八</p>
<p style="margin-left:1em;text-indent:-1em">卷四百四十八之八葉　不退轉品<span class='note-inline'>(初分不退轉品)</span></p>
<p style="margin-left:1em;text-indent:-1em">卷四百四十九　轉不轉品<span class='note-inline'>(初分不退轉品)</span></p>
<p style="margin-left:1em;text-indent:-1em">卷四百四十九之十八葉　甚深義品<span class='note-inline'>(初分巧方便品)</span>　卷四百五十<span class='note-inline'>(甚深義品竟)</span></p>
<p style="margin-left:1em;text-indent:-1em">卷四百五十一　夢行品<span class='note-inline'>(初分巧方便品)</span></p>
<p style="margin-left:1em;text-indent:-1em">卷四百五十一之四葉　願行品<span class='note-inline'>(初分願行品)</span></p>
<p style="margin-left:1em;text-indent:-1em">卷四百五十一之十七葉　殑伽天品</p>
<p style="margin-left:1em;text-indent:-1em">卷四百五十二　習近品<span class='note-inline'>(初分善學品)</span></p>
<p style="margin-left:1em;text-indent:-1em">卷四百五十二之十五葉　增上慢品<span class='note-inline'>(初分善學品)</span>　卷四百五十三　卷四百五十四<span class='note-inline'>(初分斷分別品)</span><span class='note-inline'>(增上慢品竟)</span></p>
<p style="margin-left:1em;text-indent:-1em">卷四百五十四之十四葉　同學品<span class='note-inline'>(初分巧便學品)</span>　卷四百五十五</p>
<p style="margin-left:1em;text-indent:-1em">卷四百五十五之十一葉　同性品<span class='note-inline'>(初分巧便學)</span>　卷四百五十六</p>
<p style="margin-left:1em;text-indent:-1em">卷四百五十六之五葉　無分別品<span class='note-inline'>(初分願喻品)</span></p>
<p style="margin-left:1em;text-indent:-1em">卷四百五十六之十七葉　堅非堅品<span class='note-inline'>(初分堅等讚品)</span>　卷四百五十七</p>
<p style="margin-left:1em;text-indent:-1em">卷四百五十七之十六葉　實語品<span class='note-inline'>(初分囑累品)</span>　卷四百五十八</p>
<p style="margin-left:1em;text-indent:-1em">卷四百五十八之十四葉　無盡品<span class='note-inline'>(初分無盡品)</span></p>
<p style="margin-left:1em;text-indent:-1em">卷四百五十九　相攝品<span class='note-inline'>(初分相引攝品)</span></p>
<p style="margin-left:1em;text-indent:-1em">卷四百六十　巧便品<span class='note-inline'>(初分多問不二品)</span>卷四百六十一<span class='note-inline'>(至)</span>四百六十三之四葉<span class='note-inline'>(巧便品竟)</span></p>
<p style="margin-left:1em;text-indent:-1em">卷四百六十三之五葉　樹喻品<span class='note-inline'>(初分實說品)</span></p>
<p style="margin-left:1em;text-indent:-1em">卷四百六十四　菩薩行品<span class='note-inline'>(初分巧便行品)</span></p>
<p style="margin-left:1em;text-indent:-1em">卷四百六十四之六葉　親近品<span class='note-inline'>(初分巧便行品)</span></p>
<p style="margin-left:1em;text-indent:-1em">卷四百六十四之十三葉　徧學品<span class='note-inline'>(初分徧學道品)</span>　卷四百六十五<span class='note-inline'>(徧學品竟)</span></p>
<p style="margin-left:1em;text-indent:-1em">卷四百六十五之十八葉　漸次品<span class='note-inline'>(初分三漸次品)</span>　卷四百六十六</p>
<p style="margin-left:1em;text-indent:-1em">卷四百六十六之十五葉　無相品<span class='note-inline'>(初分無相無得品)</span>　卷四百六十七</p>
<p style="margin-left:1em;text-indent:-1em">卷四百六十七之十四葉　無雜品<span class='note-inline'>(初分無雜法義品)</span>　卷四百六十八</p>
<p style="margin-left:1em;text-indent:-1em">卷四百六十八之十四葉　眾德相品<span class='note-inline'>(初分諸功德相品)</span>　卷四百六十九<span class='note-inline'>(至)</span>四百七十一之七葉<span class='note-inline'>(眾德相品竟)</span></p>
<p style="margin-left:1em;text-indent:-1em">卷四百七十一之八葉　善達品<span class='note-inline'>(初分諸法平等品)</span>　卷四百七十二　卷四百七十三</p>
<p style="margin-left:1em;text-indent:-1em">卷四百七十三之五葉　實際品<span class='note-inline'>(初分不可動品)</span>　卷四百七十四之十五葉<span class='note-inline'>(實際品竟)</span></p>
<p style="margin-left:1em;text-indent:-1em">卷四百七十四之十五葉　無闕品<span class='note-inline'>(初分成熟有情品)</span>　卷四百七十五</p>
<p style="margin-left:1em;text-indent:-1em">卷四百七十六　道<span class='corr'>土</span>品<span class='note-inline'>(初分嚴淨佛土品)</span></p>
<p style="margin-left:1em;text-indent:-1em">卷四百七十七　正定品<span class='note-inline'>(初分淨土方便品)</span></p>
<p style="margin-left:1em;text-indent:-1em">卷四百七十七之十四葉　佛法品<span class='note-inline'>(初分無性自性品)</span></p>
<p style="margin-left:1em;text-indent:-1em">卷四百七十八　無事品<span class='note-inline'>(初分無性自性品)</span></p>
<p style="margin-left:1em;text-indent:-1em">卷四百七十八之八葉　實說品<span class='note-inline'>(初分勝義瑜伽品)</span></p>
<p style="margin-left:1em;text-indent:-1em">卷四百七十八之二十葉　空性品<span class='note-inline'>(初分無動法性品)</span><span class='note-inline'>(第二分竟)</span></p>
</div>
<div class='div-other'><a id='mulu18' />
<p class='h1'>○大般若經第三會序</p><p>夫正理晦於率情。而情由理鏡。妙觀暌於循迹。而迹以觀冥。然情迹兩崇。假名相而躭習。則理觀雙拔。資漸漬於多聞。王城所以亟遷。聖席於茲復坦。是用入遊戲定。擒前會之神蹤。出微妙音。集向時之遙證。光敷法潤。澡沃心源。將欲利無利於情區。度不度於生品。運六通於即寂。流四辯於忘言。固當住不思議。得無分別。至如夢中重夢。尚縈馳徇之勞。即明覺後復覺。乃有發蒙之慶。何物物之殊炫。而如如之罕覯哉。彼如復如者。非異所異也。在纏出纏而性淨。有佛無佛而體常。會之。則歸來號如來矣。乖之。則流異稱異生焉。前際空而累盡。後際空而德滿。爾其闢甘露門。坐金剛座。假名法外。無色而莊嚴。勝義諦中。無心而啟悟。故能斷以空滯空之惡取。開無說假說之善權。熈妙色之殊對。霈圓音之各解。莫非自般若以為源。依般若以成學。譬山王之高妙。谷王之宗長。義必重深。辭亦豐祕。凡五十九卷。三十一品。於舊無涉。號單譯焉。</p>
<p>唐西明寺沙門玄則製</p>
<p style="margin-left:1em;text-indent:-1em">卷四百七十九　緣起品<span class='note-inline'>(初分緣起品)</span></p>
<p style="margin-left:1em;text-indent:-1em">卷四百七十九之十葉　舍利子品<span class='note-inline'>(初分相應品　初分轉生品)</span>　卷四百八十<span class='note-inline'>(至)</span>四百八十二之十二葉<span class='note-inline'>(舍利子品竟)</span></p>
<p style="margin-left:1em;text-indent:-1em">卷四百八十二之十三葉　善現品<span class='note-inline'>(初分教誡教授品)</span>　卷四百八十三　卷四百八十四<span class='note-inline'>(初分勸學品　初分無住品　初分波若行相品)</span>卷四百八十五<span class='note-inline'>(初分譬喻品)</span>卷四百八十六<span class='note-inline'>(初分菩薩品　初分摩訶薩品)</span>卷四百八十七<span class='note-inline'>(初分大乘鎧品)</span>卷四百八十八　卷四百八十九　卷四百九十<span class='note-inline'>(初分辯大乘品)</span>卷四百九十一　卷四百九十二　卷四百九十三<span class='note-inline'>(初分讚大乘品　初分隨順品)</span>卷四百九十四　卷四百九十五　卷四百九十六<span class='note-inline'>(初分無所得品)</span>卷四百九十七<span class='note-inline'>(初分觀行品)</span>卷四百九十八<span class='note-inline'>(初分無生品　初分淨道品)</span><span class='note-inline'>(善現品竟)</span>。</p>
<p style="margin-left:1em;text-indent:-1em">卷四百九十八之十六葉　卷四百九十九　天帝品<span class='note-inline'>(初分天帝品　初分諸天子品　初分受教品)</span>　卷五百<span class='note-inline'>(初分學般若品)</span></p>
<p style="margin-left:1em;text-indent:-1em">卷五百之十二葉　現窣堵波品<span class='note-inline'>(初分攝受品　初分較量功德品)</span>　卷五百一　卷五百二</p>
<p style="margin-left:1em;text-indent:-1em">卷五百二之四葉　稱揚功德品<span class='note-inline'>(初分較量功德品)</span>　卷五百三<span class='note-inline'>(稱揚功德品竟)</span></p>
<p style="margin-left:1em;text-indent:-1em">卷五百三之五葉　佛設利羅品<span class='note-inline'>(初分較量功德品)</span></p>
<p style="margin-left:1em;text-indent:-1em">卷五百三之十五葉　福聚品<span class='note-inline'>(初分較量功德品)</span>　卷五百四<span class='note-inline'>(福聚品竟)</span></p>
<p style="margin-left:1em;text-indent:-1em">卷五百四之十八葉　隨喜迴向品<span class='note-inline'>(初分隨喜迴向品)</span>　卷五百五</p>
<p style="margin-left:1em;text-indent:-1em">卷五百五之十八葉　地獄品<span class='note-inline'>(初分讚般若品　初分謗般若品)</span>　卷五百六</p>
<p style="margin-left:1em;text-indent:-1em">卷五百六之十七葉　歎淨品<span class='note-inline'>(初分讚清淨品　初分著不著相品)</span>　卷五百七</p>
<p style="margin-left:1em;text-indent:-1em">卷五百七之十五葉　讚德品<span class='note-inline'>(初分說般若相品)</span></p>
<p style="margin-left:1em;text-indent:-1em">卷五百八　陀羅尼品　卷五百九</p>
<p style="margin-left:1em;text-indent:-1em">卷五百九之五葉　魔事品<span class='note-inline'>(初分魔事品)</span></p>
<p style="margin-left:1em;text-indent:-1em">卷五百十　現世間品<span class='note-inline'>(初分佛母品)</span></p>
<p style="margin-left:1em;text-indent:-1em">卷五百十一　不思議等品<span class='note-inline'>(初分不思議等品)</span></p>
<p style="margin-left:1em;text-indent:-1em">卷五百十一之五葉　譬喻品<span class='note-inline'>(初分眾喻品)</span></p>
<p style="margin-left:1em;text-indent:-1em">卷五百十二　善友品<span class='note-inline'>(初分真善友品　初分趣智品)</span></p>
<p style="margin-left:1em;text-indent:-1em">卷五百十三　真如品<span class='note-inline'>(初分真如品)</span>　卷五百十四</p>
<p style="margin-left:1em;text-indent:-1em">卷五百十四之五葉　不退相品<span class='note-inline'>(初分不退轉品)</span>　卷五百十五</p>
<p style="margin-left:1em;text-indent:-1em">卷五百十五之十七葉　空相品<span class='note-inline'>(初分巧方便品)</span>　卷五百十六　卷五百十七<span class='note-inline'>(空相品竟)</span></p>
<p style="margin-left:1em;text-indent:-1em">卷五百十七之十一葉　殑伽天品</p>
<p style="margin-left:1em;text-indent:-1em">卷五百十七之十四葉　巧便品<span class='note-inline'>(初分善學品)</span>　卷五百十八　卷五百十九<span class='note-inline'>(初分斷分別品)</span>　卷五百二十<span class='note-inline'>(初分巧便學品)</span></p>
<p style="margin-left:1em;text-indent:-1em">卷五百二十之十二葉　學時品<span class='note-inline'>(初分巧便學品)</span></p>
<p style="margin-left:1em;text-indent:-1em">卷五百二十一　見不動品<span class='note-inline'>(初分願喻品　初分堅等讚品)</span>　卷五百二十二<span class='note-inline'>(見不動品竟)</span></p>
<p style="margin-left:1em;text-indent:-1em">卷五百二十三　方便善巧品<span class='note-inline'>(初分無盡品　初分相引攝品)</span>　卷五百二十四<span class='note-inline'>(初〔問〕多問不二品)</span>　卷五百二十五　卷五百二十六<span class='note-inline'>(初分實說品　初分巧便行品)</span><span class='note-inline'>(方便善巧品竟)</span>。</p>
<p style="margin-left:1em;text-indent:-1em">卷五百二十七　慧到彼岸品<span class='note-inline'>(初分遍學道品)</span></p>
<p style="margin-left:1em;text-indent:-1em">卷五百二十八　妙相品<span class='note-inline'>(初分三漸次品)</span>　卷五百二十九<span class='note-inline'>(初分無相無得品)</span>　卷五百三十<span class='note-inline'>(初分諸功德相品)</span>　卷五百三十一卷五百三十二<span class='note-inline'>(妙相品竟)</span>。</p>
<p style="margin-left:1em;text-indent:-1em">卷五百三十二之四葉　施等品<span class='note-inline'>(初分諸法平等品)</span>　卷五百三十三<span class='note-inline'>(初分不可動品)</span>　卷五百三十四<span class='note-inline'>(初分成熟有情品)</span>　卷五百三十五<span class='note-inline'>(施等品竟)</span>。</p>
<p style="margin-left:1em;text-indent:-1em">卷五百三十五　佛國品<span class='note-inline'>(初分嚴淨佛土品)</span>卷五百三十六</p>
<p style="margin-left:1em;text-indent:-1em">卷五百三十六之三葉　宣化品<span class='note-inline'>(初分淨土方便品　初分無性自性品)</span>　卷五百三十七<span class='note-inline'>(初分勝義瑜伽品　初分無動法性品)</span><span class='note-inline'>(宣化品竟)</span><span class='note-inline'>(第三分竟)</span></p>
</div>
<div class='div-other'><a id='mulu19' />
<p class='h1'>○大般若經第四會序</p><p>若夫識之所識。曷嘗非識。如之所如。未始不如。是故能行與所行兼空。則攝受之理廢。自性與無性不異。則執取之念忘。若忘執而有恃。或存槩以隳業。知盛修而不行。乃虗<span class='corr'>己</span>而制勝。恐野馬之情未戢。故靈鷲之談復敞。或曰。其在名也。每切有行之誡。其在實也。必警無行之怠。塗致或爽。折中奚歸。竊應之曰。一切凡夫。剖名相之符。保癡愛之宅。所以措懷有著。擬議必違。至真反此。動寂斯會。由此言之。行亦不行。不行亦不行。而宛然行矣。宛然不行矣。以假名般若。授假名菩薩。是持幻法與幻人。故無作亦無得。此又晨蜉之語歲。夢蝶之議覺乎。慨斯取之未傾。欣此教之方漸。凡二十九品。一十八卷。即舊小品道行。新道行明度經。品之為言分也。分有長短。故有大品小品焉。道行。即分中之初品。譯者。取以別經。明度。乃智度之異言。即就總目為號。實由殘缺未具。故使名題亦差。今大教克圓。鴻規允布。心術之要可復道哉。</p>
<p>唐西明寺沙門玄則製</p>
<p style="margin-left:1em;text-indent:-1em">卷五百三十八　妙行品<span class='note-inline'>(初分勸學品　初分無住品　初分般若行相品　初分無生品)</span>　卷五百三十九</p>
<p style="margin-left:1em;text-indent:-1em">卷五百三十九之四葉　帝釋品<span class='note-inline'>(初分天帝品　初分諸天子品　初分受教品)</span></p>
<p style="margin-left:1em;text-indent:-1em">卷五百三十九之十六葉　供養窣堵波品<span class='note-inline'>(初分攝受品)</span>　卷五百四十<span class='note-inline'>(初分較量功德品)</span>　卷五百四十一之七葉<span class='note-inline'>(供養窣堵波品竟)</span>。</p>
<p style="margin-left:1em;text-indent:-1em">卷五百四十一之八葉　稱揚功德品</p>
<p style="margin-left:1em;text-indent:-1em">卷五百四十一之十一葉　福門品　卷五百四十二</p>
<p style="margin-left:1em;text-indent:-1em">卷五百四十三　隨喜迴向品<span class='note-inline'>(初分隨喜迴向品)</span>　卷五百四十四之九葉<span class='note-inline'>(隨喜迴向品竟)</span></p>
<p style="margin-left:1em;text-indent:-1em">卷五百四十四之十葉　地獄品</p>
<p style="margin-left:1em;text-indent:-1em">卷五百四十五　清淨品<span class='note-inline'>(初分著不著相品)</span></p>
<p style="margin-left:1em;text-indent:-1em">卷五百四十五之十葉　讚歎品<span class='note-inline'>(初分說般若相品)</span></p>
<p style="margin-left:1em;text-indent:-1em">卷五百四十五之十五葉　總持品<span class='note-inline'>(初分難聞功德品)</span>　卷五百四十六之十葉<span class='note-inline'>(總持品竟)</span></p>
<p style="margin-left:1em;text-indent:-1em">卷五百四十六之十一葉　魔事品　卷五百四十七</p>
<p style="margin-left:1em;text-indent:-1em">卷五百四十七之五葉　現世間品<span class='note-inline'>(初分佛母品)</span></p>
<p style="margin-left:1em;text-indent:-1em">卷五百四十七之十八葉　不思議等品<span class='note-inline'>(初分不思議等品)</span></p>
<p style="margin-left:1em;text-indent:-1em">卷五百四十八之八葉　天讚品<span class='note-inline'>(初分趣智品)</span></p>
<p style="margin-left:1em;text-indent:-1em">卷五百四十八之十七葉　真如品<span class='note-inline'>(初分趣智品　初分真如品)</span>　卷五百四十九</p>
<p style="margin-left:1em;text-indent:-1em">卷五百四十九之六葉　不退相品<span class='note-inline'>(初分不退轉品)</span></p>
<p style="margin-left:1em;text-indent:-1em">卷五百四十九之十八葉　空相品<span class='note-inline'>(初分不退轉品屢言空)</span>　卷五百五十</p>
<p style="margin-left:1em;text-indent:-1em">卷五百五十之四葉　深功德品<span class='note-inline'>(初分巧方便品)</span></p>
<p style="margin-left:1em;text-indent:-1em">卷五百五十之十四葉　殑伽天品<span class='note-inline'>(初分殑伽天品)</span></p>
<p style="margin-left:1em;text-indent:-1em">卷五百五十之十六葉　覺魔事品<span class='note-inline'>(初分善學品)</span>　卷五百五十一</p>
<p style="margin-left:1em;text-indent:-1em">卷五百五十一之十四葉　善友品<span class='note-inline'>(初分善學品)</span>　卷五百五十二之四葉<span class='note-inline'>(初分斷分別品)</span><span class='note-inline'>(善友品竟)</span></p>
<p style="margin-left:1em;text-indent:-1em">卷五百五十二之五葉　天主品<span class='note-inline'>(初分巧便學品)</span></p>
<p style="margin-left:1em;text-indent:-1em">卷五百五十二之九葉　無雜無異品<span class='note-inline'>(初分巧便學品)</span></p>
<p style="margin-left:1em;text-indent:-1em">卷五百五十二之十七葉　迅速品<span class='note-inline'>(初分巧便學品)</span>　卷五百五十三</p>
<p style="margin-left:1em;text-indent:-1em">卷五百五十三之六葉　幻喻品<span class='note-inline'>(初分願喻品)</span></p>
<p style="margin-left:1em;text-indent:-1em">卷五百五十三之十五葉　堅固品<span class='note-inline'>(初分堅等讚品)</span>　卷五百五十四<span class='note-inline'>(堅固品竟)</span></p>
<p style="margin-left:1em;text-indent:-1em">卷五百五十四之七葉　散華品<span class='note-inline'>(初分囑累品　初分無盡品)</span></p>
<p style="margin-left:1em;text-indent:-1em">卷五百五十五　隨順品<span class='note-inline'>(第四分竟)</span></p>
</div>
<div class='div-other'><a id='mulu20' />
<p class='h1'>○大般若經第五會序</p><p>葢聞申申夭夭。宴居而欲流誨。憤憤悱悱。離座而思請益。況深慈之遠鞠。徧知之委照。妙感之潛通。玄機之盛扣。其於說也。何能<span class='corr'>已</span>乎。神運之來。亟諧景集。靈山之上。復動希聲。良由心塗易蕪。情靄難拂。滯識象之為識。昧空色之即空。豈知夫法體法如。不一不二。性相性宗。言慮莫尋。既無一在而可舒。又無不在而可卷。諒非朕兆之可導。又非塵躅之可隨。斯則行不行矣。住不住矣。觀無二之性。與二不二。則非一之名。在一恒一。故紛之則萬舛。澄之則一如。一如未限。而義區之。一義未易。而名異之。一名未改。而相貿之。一相未派。而取亂之。過此以往。其不涯矣。故正乘之與大心。迴向之與隨喜。忘之。則戒定慧蘊。存之。則相心見倒。夫見生死者三有。著涅槃者二乘。是故知生死空。斯出三界矣。知涅槃空。斯過二地矣。釋五華之授記。乃證菩提。搋七寶之較量。高深福地。天供天護。加頂讚而徒殷。神呪神珠。語靈祥而不極。鋪惟此會未傳茲壤。凡二十四品。今譯十卷。亹亹通韻。新新渴奉者。固當不以抵羽而輕積珍矣。</p>
<p>唐西明寺沙門玄則製</p>
<p style="margin-left:1em;text-indent:-1em">卷五百五十六　善現品<span class='note-inline'>(初分無生品)</span></p>
<p style="margin-left:1em;text-indent:-1em">卷五百五十六之十八葉　天帝品<span class='note-inline'>(初分諸天子品　初分求般若品)</span></p>
<p style="margin-left:1em;text-indent:-1em">卷五百五十七　窣堵波品<span class='note-inline'>(初分較量功德品)</span></p>
<p style="margin-left:1em;text-indent:-1em">卷五百五十七之十一葉　神呪品<span class='note-inline'>(初分較量功德品)</span></p>
<p style="margin-left:1em;text-indent:-1em">卷五百五十八　設利羅品</p>
<p style="margin-left:1em;text-indent:-1em">卷五百五十八之六葉　經典品</p>
<p style="margin-left:1em;text-indent:-1em">卷五百五十八之十二葉　迴向品<span class='note-inline'>(初分隨喜迴向品)</span></p>
<p style="margin-left:1em;text-indent:-1em">卷五百五十九　地獄品</p>
<p style="margin-left:1em;text-indent:-1em">卷五百五十九之九葉　清淨品</p>
<p style="margin-left:1em;text-indent:-1em">卷五百五十九之十七葉　不思議品　卷五百六十之七葉<span class='note-inline'>(不思議品竟)</span></p>
<p style="margin-left:1em;text-indent:-1em">卷五百六十之八葉　魔事品</p>
<p style="margin-left:1em;text-indent:-1em">卷五百六十之十五葉　真如品</p>
<p style="margin-left:1em;text-indent:-1em">卷五百六十一　甚深相品</p>
<p style="margin-left:1em;text-indent:-1em">卷五百六十一之十葉　船等喻品</p>
<p style="margin-left:1em;text-indent:-1em">卷五百六十一之十一葉　如來品</p>
<p style="margin-left:1em;text-indent:-1em">卷五百六十二　不退品</p>
<p style="margin-left:1em;text-indent:-1em">卷五百六十二之十三葉　貪行品　卷五百六十三</p>
<p style="margin-left:1em;text-indent:-1em">卷五百六十三之六葉　姊妹品</p>
<p style="margin-left:1em;text-indent:-1em">卷五百六十三之十三葉　夢行品</p>
<p style="margin-left:1em;text-indent:-1em">卷五百六十四<span class='note-inline'>(初分善學品　初分斷分別品)</span></p>
<p style="margin-left:1em;text-indent:-1em">卷五百六十四之九葉　修學品</p>
<p style="margin-left:1em;text-indent:-1em">卷五百六十四之十四葉　根栽品　卷五百六十五<span class='note-inline'>(初分巧便學品　初分願喻品)</span></p>
<p style="margin-left:1em;text-indent:-1em">卷五百六十五之七葉　付囑品</p>
<p style="margin-left:1em;text-indent:-1em">卷五百六十五之十四葉　見不動佛品<span class='note-inline'>(第五分竟)</span></p>
</div>
<div class='div-other'><a id='mulu21' />
<p class='h1'>○大般若波羅蜜多經第六會序</p><p>原夫控歸塗以彌綸。踐要極而端務。莫若警十度於一施。披六蔽於三檀。矧般若之大猷。固總領而高視。誠庶心之扄牖。積行之樞軸。故能範圍真際。充塞塵區。汎之則無緣。綏之則無動。大悲抗其首。大捨維其末。恬五痛之苦修。倐三祗之遙序。願無近遠。遇物成資。善靡鴻纖。觸塗必衍。憑無象而永日。輟有輪於長夜。窮幽盡妙。其般若之致乎。粵有天王。是為最勝。捐樂宮而下拜。汎嘉言而上表。念茲在茲。爰究爰度。然以位懸道隔。非目擊之能存。所以軌眾諧辰。寄言提而取悟。即舊勝天王般若。今譯成八卷。一十七品。其發明弘旨。敞拔幽關固<span class='corr'>已</span>。法寶駢映。義林交積。自性三種。鬱無性以芊眠。果德萬區。殷不德而輝煥。凡鼓篋之土。猶希取質。況乘杯之客。如何勿思。</p>
<p>唐西明寺沙門玄則製</p>
<p style="margin-left:1em;text-indent:-1em">卷五百六十六<span class='note-inline'>(緣起品)</span></p>
<p style="margin-left:1em;text-indent:-1em">卷五百六十六之五葉<span class='note-inline'>(通達品)</span></p>
<p>修學般若波羅蜜多。則能通達布施。淨戒。安忍。精進。靜慧般若。方便善巧。妙願。力。智波羅蜜多。是名菩薩修學一法。能通一切法。</p>
<p style="margin-left:1em;text-indent:-1em">卷五百六十七<span class='note-inline'>(顯相品)</span></p>
<p>甚深般若波羅蜜多。如地水火風空等相。</p>
<p>行深般若波羅蜜多。信解如來三種清淨。</p>
<p>世間常有大火熾然。謂貪瞋癡為火煙闇。云何當使一切有情。從此世間。皆得出離。若能通達諸法平等。無染著心。名為出離。</p>
<p>諸法無本而有業果。</p>
<p>如是諸法。空無所有。非自在性。虗妄分別。因緣合故。無生似生。</p>
<p>無名字法。假立名字。謂是有情。謂是般若。謂有能說。謂有所說。謂有聽者。及所聽法。勝義諦中。皆同一相。所謂無相。都無差別。</p>
<p>如來於法。本無說心。亦不作意為此為彼。但障重者雖近如來而不見聞。</p>
<p style="margin-left:1em;text-indent:-1em">卷五百六十七之十三葉<span class='note-inline'>(法界品)</span>　卷五百六十八</p>
<p>最勝天王白佛言。云何名為法界。佛告最勝天王。當知法界即是不虗妄性。不變異性。即是諸法真如。天王當知。真如深妙。但可智知。非言能說。何以故。諸法真如。過諸文字。離語言境。一切語業不能行故。離諸戲論。絕諸分別。無此無彼。離相無相。遠離尋伺。過尋伺境。無想無相。超過二境。非識所了。住無所住。寂靜聖智。及無分別。後得智境。無我我所。求不可得。無取無捨。無染無著。清淨離垢。最勝第一。性常不變。若佛出世若不出世。性相常住。天王當知。是為法界。是名實相般若波羅蜜多。真如實際。無分別相。不思議界。亦名真空。及一切智一切相智不二法界。最勝便白佛言。云何能證能得如是法界。佛告最勝。當知出世般若波羅蜜多。及所得無分別智。能證能得。世尊。證得。義有何異。天王當知。出世般若波羅蜜多。能如實見。故名為證。後智通達。故名為得。</p>
<p>實相般若波羅蜜多。甚深微妙。聞慧粗淺。不能得見。是勝義故。思不能量。出世法故。修不能行。諸菩薩行深般若波羅蜜多。遠離諸相謂都不見內外諸相。離戲論相。離分別相。離尋求相。離貪著相。離境界相。離攀緣相。離諸能知及所知相。最勝白佛言。能如是觀諸法無相。復云何觀。佛言。天王。諸佛境界。不可思議。何以故。離境界故。一切有情思量佛境。心則狂亂不知此彼。何以故。同虗空性不可思量。求不可得。離尋伺境。諸菩薩行深般若波羅蜜多。尚不見有異生境等可得思量。況佛境界。亦不依止一切妙願。雖行種種波羅蜜多。而於彼果都無所著。於諸幻法乃至涅槃。亦不依著。何以故。離我我所。無二無別。自性離故。</p>
<p>隨順般若波羅蜜多。不違生死。雖在生死。不違般若波羅蜜多。隨順法相。最勝白佛言。云何隨順甚深法相。不違世俗。佛言。隨順甚深般若波羅蜜多。不遠離色受想行識。不遠離欲界。色界。無色界。不遠離法而無取著。隨順般若波羅蜜多不遠離道。何以故。具大方便善巧力故。何謂菩薩方便善巧。佛言。謂四無量。諸菩薩具大慈悲喜捨心故。常能利樂所化有情。是為菩薩方便善巧<span class='note-inline'>(六十七卷)</span>。</p>
<p>甚深般若波羅蜜多。相不可得。諸菩薩相亦不可得。但由方便善巧威力。為有情類示現入胎。乃至涅槃。種種化相。諸天計常。謂無墮落。為破彼執。示現入胎。因令彼天起無常念。復有諸天。放逸著樂。不修正法。菩薩多勤精進。如救頭然。破放逸行。示現墮落。復有下劣有情。善根少故。不堪見佛。示現嬰兒。及作童子。有高行人。常能離俗。菩薩為彼示現出家。復有天人。端坐受樂。不得聖道。菩薩為彼示現苦行。亦為降伏苦行外道。示現種種難行苦行。有天人等。不求出離。而根性純熟。是深法器。為是有情示現三轉十二行相無上法輪。復有天人。樂聞圓寂。菩薩為彼示現涅槃。當知菩薩摩訶薩行深般若波羅蜜多。能現如是種種化相。</p>
<p>菩薩行深般若波羅蜜多。終不生于無暇之處。</p>
<p>菩薩終不生長壽天。不能利他。不見佛故。多生欲界。示現出世。利樂有情。</p>
<p>菩薩生處。必具三寶。宿願強故。</p>
<p>菩薩行深般若波羅蜜多。能得如來十身差別。</p>
<p style="margin-left:1em;text-indent:-1em">卷五百六十八之八葉<span class='note-inline'>(念住品)</span></p>
<p>菩薩善修身受心法念住　如來功德威神。</p>
<p style="margin-left:1em;text-indent:-1em">卷五百六十九<span class='note-inline'>(法性品)</span></p>
<p>如來法性因果。甚深微妙。不可思議。功德威神。及所說法利樂他事。亦復如是。天王。如來法性。在有情類蘊界處中。從無始來。展轉相續。煩惱不染。本性清淨。諸心意識。不能緣起。餘尋伺等不能分別。邪念思惟。不能緣慮。遠離邪念。無明不生。是故不從十二緣起說名無相。非所作法。無生無滅。無邊無盡。自相常住。天王。諸菩薩行深般若波羅蜜多。能知法性清淨如是。無染無著。遠離垢穢。從諸煩惱。超然解脫。此性即名諸佛法本。福德智慧。因之而起。本性明淨。不可思議。</p>
<p>諸佛悉知有情本性清淨。客塵煩惱之所覆蔽。不能悟入。我當為說甚深般若波羅蜜多。除其煩惱。令得悟入本性清淨。復作是念。此諸煩惱。無力無能。自體虗妄。違清淨法。何以故。背一切智。順生死故。清淨法性。為諸法本。自性本無虗妄煩惱。皆從邪念顛倒而生。譬如四大。依虗空立。虗空無依。煩惱亦爾。依於法性。法性無依。諸菩薩行深般若波羅蜜多。如實觀知。不起違逆。以隨順故。煩惱不生。是諸菩薩觀察煩惱。不生染著。若自染著。云何說法令他出離。</p>
<p>復作是念。若生死中有一煩惱能益有情。我則攝受。然無是事。故名斷滅。</p>
<p>如是法性。無量無邊。為諸煩惱之所隱覆。隨生死流。沈沒六趣。長夜輪轉。隨有情故。名有情性。諸菩薩起厭離心。除五境欲。滅諸分別。修無上道。是時此性名為出離。超一切苦。故名寂靜。</p>
<p>諸菩薩依此法性。修習善根。來入三有。饒益有情。雖現無常而非真實。何以故。菩薩行深般若波羅蜜多。如實觀知真法性故。具足方便大悲願力。不捨有情。二乘異生。既無如是大悲願力。不見圓淨法性。不能如實饒益有情。</p>
<p>菩薩行深般若波羅蜜多。能如是觀真淨法性。諸佛如來無邊功德不共之法。從此性生。由是性出。一切聖者戒定慧品。從此性生。是性寂靜。過諸名相。性是真實。遠離顛倒。性不變異。故稱真如。是聖智境。故名勝義。</p>
<p>諸菩薩復作是念。法性離相。諸法離相。無二無別。何以故。諸法離相。即法性離相。法性離相。即有情離相。有情離相。即法界離相。法界離相。即諸法離相。如是離相。求不可得。法性真如。有情真如。無二無別。法性真如。諸法真如。無二無別。諸法真如。諸佛真如。無二無別。法性真如。三世真如。不相違逆。三世真如。即蘊界處真如。蘊界處真如。即染淨真如。染淨真如。即生死涅槃真如。生死涅槃真如。即一切法真如。天王當知。真如名為無變無異。無生無滅。自性真實。如實知見。諸法不生。諸法雖生。真如不動。真如雖生諸法。而真如不生。是名法身。清淨不變。如虗空等。一切三界無能及者。遍有情身無與等者。清淨離垢。本來不染。自性明淨。自性不生。自性不起。在心意識非心意識。性即是空無相無願。遍虗空界諸有情處。一切平等。無量無邊。不異不別。非色受想行識。不離色受想行識。非地水火風大。不離地水火風大。無生不離生。雖逆生死。不順涅槃。眼不能見。耳不能聞。鼻不能嗅。舌不能嘗。身不能覺。意不能知。不在心意識。不離心意識。是名法性。菩薩摩訶薩。以能通達此法性故。修行清淨。能于三千大千世界示現色身。所現身者。非色非相而現色相。雖非六根所行境界。而化有情常無休息。菩薩如是行深般若波羅蜜多。通達法性。即得自在無有移動。而起智業遊戲神通。種種示現。如是自在。是無盡相。遍一切處無色現色。自在遍觀諸有情心。見如實心性。自在憶念無邊無數劫。相續不斷。自在變化住解脫相。自在漏盡。為有情故不證漏盡。自在出世。是聖智境。自在甚深。聲聞獨覺不能測量。自在堅牢。魔不能壞。坐菩提座成就佛法。最為第一。自在隨順。轉妙法輪。自在調化一切有情。自在受位得法自在。</p>
<p>若欲受生。於生自在。遠離繫縛。若欲現滅。於滅自在。隨其生處。恒攝大乘。成熟佛法。</p>
<p>若離名相。即是平等。若法平等。即無執著。無可執著。是法真實。若著真實。即是虗妄。以不著故。即非虗妄。</p>
<p>雖轉法輪。不見說聽。雖現涅槃。而知生死本性平等。</p>
<p>譬如虗空。遍滿一切。菩薩行深般若波羅蜜多。心亦如是。</p>
<p>菩薩善能通達世俗諦法。雖說諸法而非實有。終不取著。</p>
<p>諸法無滅。是故無生。何以故。性不變故。但依世俗見有生滅。皆是虗妄。非真實有。</p>
<p>邪見外道。但欲斷死。不知斷生。若法不生。即無有滅。外道不知斷生。終不離死。</p>
<p>淨修一行。亦生淨土。何以故。一一行中具眾行故。</p>
<p>此諸菩薩。能生眾善。有巧方便。化度有情。住此佛土。身不動搖。而遊無邊諸佛世界。雖作種種佛事。而不作意。亦無分別。</p>
<p>鷲峰山中舊住天神。皆是安住不可思議解脫菩薩。是故能知過去佛境久近差別。</p>
<p>如來所居之處。皆無雜穢。即是淨土。</p>
<p>三世諸佛。皆因般若波羅蜜多而得有<span class='note-inline'>(法性品竟)</span>。</p>
<p style="margin-left:1em;text-indent:-1em">卷五百七十<span class='note-inline'>(平等品)</span></p>
<p>能執。所執。一切煩惱障善法者。依身見生。能滅身見。一切隨眠及諸煩惱。皆永寂靜。作願亦息。</p>
<p>於五取蘊妄謂有我。即起我見。真實之法。自性平等。無能所執。我見相違。是故為障。當知如是我見。不在內。不在外。不在兩間。都無所住。名為寂靜。即是平等。遠離我見。通達平等。名真實空。</p>
<p>修一切種波羅蜜多。遠離魔障。不見可修。不見可離。故名平等。緣一切智。心不休息。常修空行。由大悲力。不捨有情。故名平等。於一切法。心緣自在。心緣無相。而修菩提。不見無相及菩提異。故名平等。心緣無願。不捨三界。不見無願及三界異。故名平等。</p>
<p>緣有為法。為得佛智。緣無為法。為得寂靜。菩薩行深般若波羅蜜多方便善巧。無有一心一行空過。而不迴向一切智者。如是菩薩雖遍緣法。而能不著。觀一切法無不趣向大菩提者。菩薩所緣境界。無有一法不趣菩提。何以故。菩薩修行。皆因外緣而得成立。</p>
<p>最勝天王。無量劫修行一切波羅蜜多。為諸菩薩守護般若波羅蜜多。今得值我諮受。於未來世。復經無量劫。修習無上菩提資糧。然後證得所求無上菩提。</p>
<p style="margin-left:1em;text-indent:-1em">卷五百七十之八葉<span class='note-inline'>(現相品)</span></p>
<p>舍利子問最勝言。菩薩修行甚深般若波羅蜜多。通達法性。爾時即應坐菩提座。何緣先現苦行六年。降伏天魔。復成正覺。最勝答曰。大德。當知菩薩實無苦行。為伏外道故示現之。謂彼外道自稱能修苦行。菩薩示現過彼苦行。經于六年。一無虧失。然實菩薩無斯苦行。時有諸天人眾。因見此事。安住三乘。復有天人宿善根力。深樂大乘。則見菩薩坐七寶臺。身心不動。舒顏含笑。入勝等持。時經六年方從定起。有天人眾深樂大乘欲聽聞者。則見菩薩端坐說法。經於六年。既經六年從定而起。隨順世法。詣無垢河浴。有牧牛女乳麋奉獻。復有六億天龍等。各持種種香美飲食而來奉獻。時牧牛女天龍等。互不相見。各見菩薩獨受其供。菩薩爾時實不洗浴。亦不受彼人天等供。菩薩方便善巧。菩提樹下受草敷坐。右遶七匝。正念端坐。下劣有情見如是相。諸大菩薩見有八萬四千天子。各別敷一大師子座。而諸天子互不相見。各謂菩薩獨坐我座。菩薩方便善巧。眉間毫相放大光明。普照三千大千世界。諸魔宮殿皆失威光。即皆顛仆。菩薩以大悲力。令諸魔眾皆離怖畏。恐怖歡喜二事交懷。如是菩薩處菩提座。魔來擾亂都不生瞋。一剎那心。能與般若波羅蜜多理趣相應。<span class='corr'>已</span>至究竟。通達一切所知見覺。爾時菩薩。將欲示現轉大法輪。諸梵天眾哀愍三請。天主帝釋皆為如來敷師子座。時三千大千世界。靡有間隙如一毛孔。天龍人非人等。充滿其中。若諸有情。應聞苦法而受化者。聞佛說苦。應聞無我。寂靜。遠離。無常。空法而受化者。亦復如是。應聞如幻。乃至如尋香城法而受化者。亦復如是。應聞空。無相。無願解脫門而受化者。聞佛說空無相無願。時有情類。或聞如來說一切法從因緣生。或聞說蘊。或聞說界。或聞說處。或聞說苦。乃至集。滅。道。或有聞說念住。正斷。神足。根。力。覺支。道支。或有聞說寂止妙觀。或有聞說諸聲聞法。或有聞說諸獨覺法。或有聞說諸菩薩法。如是菩薩方便善巧。示現種種轉法輪相。隨諸有情根性差別。各得利樂。深心歡喜。</p>
<p>菩薩行深般若波羅蜜多方便善巧。心無所緣。亦無所住。譬如有人。生無色界。八萬大劫。唯有一識。無有住處。亦無所緣。如是菩薩。心無所緣。亦無所住。何以故。是諸菩薩。心不行無行處。心不想無想處。心不緣無緣處。心不著無著處。心不亂無亂處。心不隨智。心不自住。亦不住他。不依眼住。不依耳鼻舌身意住。不依色住。不依聲香味觸法住。心不在內。亦不在外。不在兩間。心不緣法。亦不緣智。不住三世。不住離三世。</p>
<p>信受般若波羅蜜多方便善巧。近佛境界。以此一心。即能通達一切佛法。達佛法故。利樂有情。不見有情與佛法異。何以故。有情佛法。理無二故<span class='note-inline'>(現相品竟)</span>。</p>
<p style="margin-left:1em;text-indent:-1em">卷五百七十一<span class='note-inline'>(無所得品)</span></p>
<p>善思菩薩最勝天王問答。</p>
<p>以無所得。故得授記。</p>
<p>求法者。實無所求。若實可求。即為非法。</p>
<p>真實理中。無有一法可生可滅。</p>
<p>菩薩行深般若波羅蜜多方便善巧。具足正信。心不放逸。勤修精進。即得正念。用是念智知有知無。云何有無。若修正行得正解脫。是名為有。若修邪行得正解脫。是名為無。眼等六根。色等六境。世俗為有。勝義為無。精進菩薩能得菩提。是名為有。懈怠菩薩得菩提者。是名為無。說五取蘊皆從虗妄分別而生。是名為有。說世俗法不由因緣自然而起。是名為無。說色無常。苦。敗壞法。是名為有。若言常樂非敗壞法。是名為無。受想行識亦復如是。無明緣行。是名為有。若離無明而行生者。是名為無。乃至生緣老死愁歎苦憂惱亦復如是。施得大富。是名為有。得貧窮者。是名為無。受持淨戒得生善趣。是名為有。生惡趣者。是名為無。乃至修慧能得成聖。是名為有。作愚夫者。是名為無。若修多聞能得大智。是名為有。得愚癡者。是名為無。若修正念能出離者。是名為有。不得為無。若行邪念不得出離。是名為有。能得為無。離我我所能得解脫。是名為有。執我我所能得解脫。是名為無。若言虗空遍一切處。是名為有。言五蘊中有真實我。是名為無。如實修智能得解脫。是名為有。若著邪智能得解脫。是名為無。離我等見能得空智。是名為有。著我等見能得空智。是名為無。菩薩知世有無。能修平等。了達諸法從因緣生。世俗故有。不起常見。知因緣法。本性皆空。不生斷見。於諸佛教。如實通達。</p>
<p style="margin-left:1em;text-indent:-1em">卷五百七十一之十二葉<span class='note-inline'>(證勸品)</span></p>
<p>治世輪王<span class='note-inline'>(即然燈佛)</span>諮問功德。寶王如來證勸最勝菩薩化有情類。所現色像。無決定相。</p>
<p>一切有情心行各別。是故菩薩種種示現　<span class='note-inline'>(最勝天王問答第六分初品經文。起至此品問答竟。此後二卷經文曼殊室利說最勝往因)</span>。</p>
<p style="margin-left:1em;text-indent:-1em">卷五百七十二<span class='note-inline'>(顯德品)</span></p>
<p>曼殊室利菩薩問佛。經幾劫數。行深般若波羅蜜多。而能對揚如來所說如最勝天王者。</p>
<p>若諸菩薩勤修眾善。是則不能久住生死。利樂有情。故菩薩以處生死為樂。不以涅槃而為樂。何以故。諸菩薩以化有情而為樂故。若勤修善。便速盡漏。不能利樂一切有情。是故菩薩具方便力。久住生死。得見無量無邊如來。聽受無量無邊正法。化導無量無邊有情。不厭生死。不樂涅槃。若觀生死而起厭怖。欣樂涅槃。則墮非道。不能利樂一切有情。通達如來甚深境界。云何非道。聲聞獨覺。於有情類。無大悲心。非諸菩薩摩訶薩道。不能具足福德智慧。以是義故。非菩薩道。時多聞佛讚歎精進力言。善哉善哉。應修自行。勿習非道。時精進力白佛。何謂菩薩自所行道。佛言。菩薩成就一切福慧。以大悲力。不捨有情。雖知諸法無一可生。而方便現生。雖知有情無一實有。而方便化導。知一切法皆離自性。觀諸佛土猶如虗空。而能巧便嚴淨佛土。知一切佛法身無像。方便示現相好莊嚴。知自性空。悉能通達甚深智慧。能以方便為他說法。不證聲聞獨覺乘果。勤求如來所證解脫。不捨菩薩一切道行。是名菩薩自所行道。時精進力從彼如來。聞說菩薩所行境界。復白多聞佛言。如我解佛所說義者。菩薩具足方便善巧。觀一切法無非是道。謂異生法。若聲聞法。若獨覺法。若菩薩法。若如來法。何以故。是諸菩薩所通達故。曼殊室利。彼精進力。即是今者最勝天王。</p>
<p>曼殊室利復白佛言。世尊。正信流出何法。佛告曼殊室利。正信流出得真善友。世尊。多聞流出何法。佛言。多聞流出妙慧。世尊。布施流出何法。佛言。布施流出大富。淨戒流出何法。淨戒流出善趣。安忍流出何法。安忍流出容受一切有情。精進流出何法。精進流出能辦一切佛法。靜慮流出何法。靜慮流出遠離一切散動。般若流出何法。般若流出遠離一切煩惱。聽法流出何法。聽法流出遠離一切疑網。正問流出何法。正問流出於法決定妙智。居靜流出何法。居靜流出勝定及諸神通。正修流出何法。正修流出厭道。無常聲流出何法。無常聲流出於境無所攝護。苦聲流出何法。苦聲流出無生。無我聲流出何法。無我聲流出滅除我我所執。空聲流出何法。空聲流出寂靜。正念流出何法。正念流出聖見。身心遠離流出何法。身心遠離流出一切妙定神通。聖道流出何法。聖道流出聖果。勝解流出何法。聖解流出成就一切解脫。佛生流出何法。佛生流出一切菩提分法。</p>
<p style="margin-left:1em;text-indent:-1em">卷五百七十二之七葉<span class='note-inline'>(現化品)</span></p>
<p>不違正理。常無諍論。名護正法。何以故。世間愚夫皆著諸見。順正理者。則常說空。是故世間共興諍論。愚夫愛重有法。順正理者。於有則輕。世間說有常樂我淨。順正理說。無常苦無我不淨。是故世間共興諍論。諸愚夫類。順世間流。順正理者。逆世間流。是故世間共興諍論。愚夫著蘊界處。順正理者。都無所著。是故世間共興諍論。順世愚夫。不行正理。順正理者。與世相違。故常無諍。名護正法。</p>
<p>不住無生無滅法者。則無辯才說甚深法。何以故。遠離戲論。不見所緣。不見能緣。心無所住。是故能說。不住我法。不住此彼。唯住清淨勝義諦中。是故能說。</p>
<p>賢德天子修習希有陀羅尼門。經劫說法亦不窮盡。此希有者。過諸文字。言不能入。心不能量。內外法中。皆不可得。無有少法能入此者。是故名為眾法不入陀羅尼門。所以者何。此法平等。無高無下。無入無出。無一文字從外而入。無一文字從內而出。無一文字住此法中。亦無文字共相見者。亦不分別法非法異。是諸文字。說亦無減。不說無增。從本際來。都無起作及壞滅者。如諸文字。心亦如是。如心一切。法亦如是。何以故。法離語言。亦離思量。從本際來。無生無滅。故無入出。由此名為眾法不入陀羅尼門。若能通達此法門者。辯才無盡。</p>
<p style="margin-left:1em;text-indent:-1em">卷五百七十二之十二葉<span class='note-inline'>(陀羅尼品)</span></p>
<p>若得如是陀羅尼門。諸有所說。一文一字。無非佛語。如是所說。遠離色聲香味觸法。何以故。此所說法。非世俗故。</p>
<p>寶功德菩薩告大眾言。諸佛世尊無生無滅。何用勸請不入涅槃。若太虗空入涅槃者。如來乃可入般涅槃。若有真如法界實際不思議界入涅槃者。如來乃可入般涅槃。</p>
<p style="margin-left:1em;text-indent:-1em">卷五百七十二之十七葉<span class='note-inline'>(勸誡品)</span>　卷五百七十三</p>
<p>較量持經福聚　較量毀經獲罪。</p>
<p style="margin-left:1em;text-indent:-1em">卷五百七十三之五葉<span class='note-inline'>(二行品)</span></p>
<p>諸菩薩應於甚深境界。廣大境界。功德境界。行深般若波羅蜜多。甚深境者。體是無為。不著二邊。亦不相離。自性清淨。諸障解脫。不可思議。不可稱計。不共一切聲聞獨覺。廣大境者。諸佛如來一切功德。大悲般若。二法為性。離分別相。無功用心。利樂有情。無時暫捨。諸所說法。皆稱彼意。功德境者。行深般若波羅蜜多。所與相應。一切功德。三十二相。八十隨好。隨諸有情根欲性行所樂種種形相差別。佛威神力悉能示現。皆為有情解脫生死。如是名為甚深般若波羅蜜多所行境界。</p>
<p>行深般若波羅蜜多。凡有五事不可思議。一者自性。二者方處。三者諸住。四者一異。五者利樂。</p>
<p style="margin-left:1em;text-indent:-1em">卷五百七十三之十三葉<span class='note-inline'>(讚歎品)</span></p>
<p>堪忍界主大梵天王。頂禮世尊。願以神通力。令此般若波羅蜜多久住世間。</p>
<p>寶月如來。有二苾蒭弟子。作大法師。善說深法。一名智盛。二名諦授。常隨彼佛宣說甚深般若波羅蜜多。智盛即是曼殊室利。諦授即是最勝天王。此二菩薩。擁護甚深般若波羅蜜多。十方佛國。若說如是般若波羅蜜多。即往聽受。尋光來集。</p>
<p style="margin-left:1em;text-indent:-1em">卷五百七十三之十九葉<span class='note-inline'>(付囑品)</span></p>
<p>佛告阿難陀。受持此經。有十種法。一者書寫。二者供養。三者施他。四者諦聽。五者披讀。六者受持。七者廣說。八者諷誦。九者思惟。十者修習。</p>
<p>佛告持髻梵王。於此穢土護持正法。須臾之間。勝淨土中。若經一劫。或一劫餘所護功德<span class='note-inline'>(第六分經文竟)</span>。</p>
</div>
<p class='juan'>般若綱要卷八</p>
</div><!-- end of div[@id='body'] -->
</body></html>