<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>枯崖漫錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1613-A 枯崖和尚漫錄序</p><p>石谿偃谿愛人物。崇風教。贒於端嘉諸老。暮年靈徑於余尤親密。評商述作。一語無諱。甞道。枯崖．仲簡于二老。厥後俱掌記徑山。簡富於文。惜早世。而枯崖清苦憤發。正宗有聞。余居喝石嵓。夾路玉簪花一開。秋風騷然。或笑曰。禪和子纔見此花。則憂禦寒。無計東馳西騖。獨枯崖坐破囪怡然。每携被嵓上同宿。月涼登閣。雪霽看山。相與胷中耿耿。余出錦谿報慈。歸延平含清數年。稍睽間。聞枯崖集古成錄。偃谿喜其所取機緣。皆有控人入處。後村謂。何時煑茗為重論。竹谿謂。它時共入僧寶傳。枯崖南歸。携錄相訪。適余遷光孝。卛爾過目而別。今枯崖瑞世泉南興福。而起藏主為之刊梓欲敘。夫參方正眼。為人峻機。逸致高標。激貪立懦。備見乎此。因思石谿閑居太白。欲刻仲宣孚．非庵光．艮嵓沂．勝叟定諸人舊作。及捧黃住山。酬應不韻亦不果。枯崖當搜抉其遺。繼繼彚集。俾五燈之後。復見一燈光明燭天下。豈漫錄云乎哉。枯崖。名悟。福之福清人。咸淳八年仲春北山<span class='note-inline'>(紹隆)</span>書于鼓山老禪庵。</p>
</div>
<div class='div-xu'><a id='mulu2' />
<p class='h1'>No. 1613-B</p><p>昔偃溪佛智禪師住靈隱。予客臨安。相與往來。神交道契非一日。知枯崖之名久矣。未曾眉毛廝結。偶寓于泉。因過興福寺。一見。元是屋裏人。恬淡寡言。真脫偃溪印子來。頃聞枯崖癸亥歲歸徑山蒙堂。裒集平昔所聞見宗宿入道機緣．示眾法語。及殘編短碣。名字未上于燈者。隨所筆。名曰漫錄。其志有在。呈似偃溪。被叱撆下無事閤裏。是歲夏五。忽謂曰。將謂所述者。効紀談雜錄。資談柄耳。今閱之則異是。所収機語。皆有控人入處。<span class='corr'>已</span>用筆點下。餘則剗却。且囑宜珍藏之。予雖欲見是錄。而未暇扣。忽得起座元携元藁過我。欲為鋟梓。請信庵一轉語。予詳復數四。雖枯崖得之所聞所見。然編集成傳。或讚或拈。或著語。或紀實。一一自胷襟流出。豈是依本葫蘆。則知枯崖和尚所集者。皆發蘊櫝之美玉。而非鼠璞。佛智禪師所點者。皆選走盤之遺珠。而非魚目。予更贅語。恐反生玉之瑕。而為珠之纇矣。起兄請之力。不獲<span class='corr'>已</span>。再垂一足。助彼畫蛇。噫。漫錄一出。何異揚雄之草玄取譏於人。雖然。後世必有子虗者出。</p>
<p style="margin-left:1em">咸淳壬申夏　　清漳信庵陳　<span class='note-inline'>(叔震)</span>　序</p>
No. 1613
<p class='juan'><a id='mulu3' />枯崖和尚漫錄卷上</p></div>
<div class='div-other'><a id='mulu4' />
<p class='h1'>圓通宗照庵主</p><p>因木庵初到泉南。舘是庵。一日。具威儀問曰。某甲愚鈍。乞師指箇見處。木庵指面前香爐曰。見麼。照曰。見。庵曰。見處如何。照曰。某甲不會。庵曰。又道見也。照悚悟。流汗浹背。自此杜門四不出。一衲百結。韻致高古。莫能親踈之。</p>
</div>
<div class='div-other'><a id='mulu5' />
<p class='h1'>慈慧祖派禪師</p><p>溫陵張氏子。祝髮於開元羅漢寺。參文關西之嗣宗岱餘。宗舉。僧問雲門。如何是正法眼。答曰。普。又僧問。如何是正法眼。答曰。瞎。子作麼生會。派罔措。由此焦慮忘飢寢。一夜坐至子刻。聞山禽呌一聲。省悟。黎明。求宗印證。纔入門。便喚曰。和尚。宗曰。子來作麼。派曰。東家杓柄長。西家杓柄短。宗曰。子夜來發顛耶。派曰。是和尚顛。是某甲顛。宗下禪床擒住曰。見什麼道理。派曰。伏惟和尚尊候萬福。宗托開曰。還我前日話頭來。派作女人拜。復呈頌曰。問正法眼。答曰普瞎。萬里清風。一溪明月。今香泥像留於里之四松。為緇素欽仰焉。</p>
</div>
<div class='div-other'><a id='mulu6' />
<p class='h1'>黃莊定公祖舜</p><p>晚尤淡薄。留心禪宗。因觀傳燈悟入。述偈曰。六載留心讀釋書。幾回紙上被模糊。今朝放下都無事。只是從前箇老夫。仕至執政。為紹興名臣。且能證徹此道。朱許裴李專美於前矣。</p>
</div>
<div class='div-other'><a id='mulu7' />
<p class='h1'>浙翁佛心禪師</p><p>初到雙徑。見大慧之嗣仁公。扣以當時千七百眾咨決之要。得狗子無佛性話。默領去。過台之報恩。求決於佛照。夜參。聞舉世尊鞭影語曰。見鞭影而行。非良馬也。言下省悟。旦日入室。問。不思善。不思惡。正恁麼時。如何是琰上座本來面目。曰。佛手遮不得。復隨侍證老衲於番陽。聞旁僧商量雲門話墮話云。那裏是這僧話墮處。豁然洞見佛照從前機用。佛照每語人曰。我握拂柄以來。的契吾機者。惟琰爾。後佛照．佛心接武住凌霄。法席俱盛。如佛日猶在時也。佛心塔在㵎東。詳見誌銘。</p>
</div>
<div class='div-other'><a id='mulu8' />
<p class='h1'>興化軍瑞香烈庵主</p><p>本郡人。號幻住叟。妙年奇逸。飽叢林。久參等庵。後得東庵。發明心要。歸鄉居虎丘巖餘十年。有山居小詠。其一曰。客來詢秘密。幽鳥語聲喧。此意分明甚。何消我再言。嘉定間。郡守以東塔招之。不出。及移錫瑞香。得東庵訃。舉哀拈香云。向來信釆遊江外。業風吹到明州界。[祝/土]著聱頭老拙庵。驀遭毒手相殃害。猛虎出林不足威。蚖蛇當路未為恠。虗空激拶火星飛。流布叢林惡聲在。死中得活復歸來。冷地思量真尀耐。近聞筋斗<span class='corr'>已</span>倒翻。且喜昇平吾道泰。炷香聊以表殷勤。償却拳頭竹篦債。大眾。只如佛照和尚既然與麼。且道只今是雪屈耶。是酬恩耶。說著雖非直半文。誰知却有通人愛。瑞香得處分明。確守其志。不肯應世。伽梨勃窣於水光林影中。想見其高風逸韻。令人意消。</p>
</div>
<div class='div-other'><a id='mulu9' />
<p class='h1'>鐵鞭韶禪師</p><p>因密庵開堂。直趨前曰。箇是選佛場。心空及第歸。今日相見處。大地起風雷。作麼生是相見底事。庵不答。又曰。十二時中有箇漢。把劒來截將你頭去。爭奈渠何。亦不答。遂摵一坐具曰。遇這冤家。不打更待何時。亦不答。退身唱三聲喏。曰。捉得賊頭袁達．李磨到。請鈞旨。庵方竪一拳示之曰。領鈞旨。翻筋斗便出。庵入室罷。告眾曰。適來有箇漢。牙如劒樹。口似血盆。手把一條垂絛。如鐵鞭相似。老僧親遭一下。汝等諸人。切須照顧。自此號曰鐵鞭。六年為不釐務侍者。</p>
</div>
<div class='div-other'><a id='mulu10' />
<p class='h1'>萬庵柔禪師</p><p>示眾云。有句無句。如藤倚樹。荊棘林中開活路。樹倒藤枯。句歸何處。生鐵秤鎚被虫炷。泥盤放下笑呵呵。殺人劒與活人刀。若是金毛獅子子。三千里外見誵訛。佛生日。云。周行七步。<span class='corr'>已</span>入邪路。目顧四方。開眼尿床。指天指地。有甚巴鼻。唯我獨尊。猶是兒孫。畢竟浴他。圖箇什麼。良久。云。珊瑚枕上千行泪。半是思君半恨君。閱此數語。履霜知氷。踐露知暑矣。密庵雖門戶嚴緊。而接人甚盛。豈有吞舟之鱗能漏網耶。</p>
</div>
<div class='div-other'><a id='mulu11' />
<p class='h1'>芥堂璁禪師</p><p>預木庵室。一日。侍次。忽逢其怒曰。你在此作什麼。夏制將滿。西來意作麼生會。纔擬答。被劈口打一掌。且厲聲曰。速道。速道。纔擬答。又被打一掌。忽省發汗下。禮謝而去。自此諸方號弘法道者莫不往參激。晚住吳門聖因。益馳聲譽。白髮垂肩。叢林呼為璁白頭云。</p>
</div>
<div class='div-other'><a id='mulu12' />
<p class='h1'>真源慧日禪師</p><p>字明可。方峻超卓。頌黃龍三關云。我手佛手。糞箕掃帚。拈起便行。誰分先後。我脚驢脚。步步踏著。踏破虗空。一任卜度。人人有箇生緣。屋漏望見青天。昨夜泥牛勃跳。帶庵金剛發顛。應庵見之。歎曰。真黃龍的骨孫也。頌竹篦子云。半載出師當古塞。將軍疋馬意崢嶸。不知打破重城了。空把牢關不放行。大慧聞。曰。此黃龍兒孫。亦解我楊岐下說話。真源甞問僧曰。佛以一大事因緣出見於世。如何是一大事因緣。僧無語。復引諭而謂之曰。如一顆明珠頓在朝天門㶚頭市裏。千人萬人行過不見。忽有一箇漢遇著。便呌云。我快活。只是這箇道理。會麼。初住杭之多福。後住昇之興教．明之香山。乃天台萬年雪巢一村僧嗣。語言宗旨。木水之有本原也。雪巢別帖云。專介之來収書。且喜被臨安命。遴選出世。仍審。別後新領住持。道體康安。深以為慰。中間赴長蘆。欲得相見。知<span class='corr'>已</span>入院。人言多福政在於潛新城深山中。只成悵然而<span class='corr'>已</span>。我身畔別無人。甚望汝歸來。奈何<span class='corr'>已</span>出佩空王印。事要兩全則難矣。且勉力向前行道。不可恣縱自<span class='corr'>己</span>令厚。却薄他人。軟暖淡薄。汝亦深悉之。今之住院。多如此。可相信也。若到秋間。我定要歸天台萬年觀音別院。必作長往計。無因見汝。且自保順世間人情。使祖道光顯。至祝。普燈只載其嗣法法常首座。</p>
</div>
<div class='div-other'><a id='mulu13' />
<p class='h1'>愛堂妙湛禪師</p><p>依水庵於杭之淨慈。為水頭．淨頭。一日。於寺前舉扇化錢。忽然猛省。因忘縮臂。旁僧訶曰。獃子。扇上有錢了。通身汗出。掖歸白水庵而印可之。亦有頌示之云。一堆屎上一尊佛。放出毫光照天地。鑊湯爐炭裏生蓮。只因洗面摸著鼻。為肯堂首眾日。新福帥王公度遊山。與論契合。到福以黃檗招之。後赴吳門守趙公彥橚承天之請。方順寂。愛堂。安吉人。朴野絕文飾。間發語言如枯柴。人不及見。惜哉。</p>
</div>
<div class='div-other'><a id='mulu14' />
<p class='h1'>臨安府徑山少林佛行崧禪師</p><p>生於建之浦城徐氏。受業於夢筆峰等覺。瑞世於安吉報本。嗣東庵。道聲四馳。未幾。起住杭之淨慈。上堂。舉。僧問鹽官。如何是本身盧舍那。官云。與我過淨缾來。僧提淨缾至。官云。復安舊處著。拈云。鹽官八萬四千毛竅。竅竅俱開。三百六十骨節。節節欲斷。可惜這僧如夢相似。上堂。舉。洞山云。初秋夏末。兄弟東去西去。直向萬里無寸草處去。後來瀏陽庵主道。出門便是草。大陽云。不出門亦漫漫地。拈云。同聲相應。同氣相求。則不無三大老。子細檢點將來。總是藤蛇繞足。且利害在什麼處。誰知雲外千峰頂。別有靈松帶雨寒。上堂云。是法不可示。言辭相寂滅。春葩千萬叢。春山千萬疊。正與麼時。釋迦老子打失鼻孔。是汝諸人還知麼。喝一喝。下座。上堂云。欲得大用見前。直須頓忘諸見。諸見若盡。昏霧不生。大智洞明。更非他物。遂舉拂子云。看看。若道見。頭上安頭。若道不見。斬頭覔活。畢竟如何。良久。云。洎合錯下注脚。喝一喝。下座。既退席。過武康宴山接待寺　寧廟尤重佛法。嘉定間。再得旨董南山。即詔延和殿登對。賜號佛行禪師．金襴袈裟。寵榮至矣。</p>
</div>
<div class='div-other'><a id='mulu15' />
<p class='h1'>臨安府淨慈肯堂充禪師</p><p>餘杭人。嗣顏萬庵。風規肅整。望尊一時。頌即心即佛云。美如西子離金闕。嬌似楊妃下玉樓。終日與君花下醉。更嫌何處不風流。曹山喫酒云。販海波斯入大唐。先將珍寶暗埋藏。却來伸手從人覔。爭奈難瞞有當行。舉。萬庵先師有語云。坐佛床。斫佛脚。不敬東家孔夫子。却向他鄉習禮樂。拈云。入泥入水。則不無先師。爭奈寒蟬抱枯木。泣盡不回頭。卓拄杖云。灼然有不回頭底。肯堂向升子裏禮你三拜。昔大溈佛性謂。頌古．拈古要奢儉得所。如人解使錢。不必多也。善讀肯堂語者。當自知之。</p>
</div>
<div class='div-other'><a id='mulu16' />
<p class='h1'>寶峰端庵主</p><p>久侍佛照。見其頌女子出定因緣。有悟入處。一日。造丈室。於座左側叉手而立。少頃。便出。照呼來前曰。有什麼辨白。端又於右側叉手而立。照喝。端趨出。照頷之。端恂恂如鄙人。居小庵無宿給。戶外之屨常滿。同門如權孤雲．印鐵牛。致書招之不出。</p>
</div>
<div class='div-other'><a id='mulu17' />
<p class='h1'>安吉州烏回月林觀禪師</p><p>性純誠無矯飾。福之候官黃氏子。初為牧童。鞭叱牛有省。屏葷血。投雪峰忠道者出家。謁荊南二聖戒準得度。見澧州證老衲獲其法。初造室。聞舉話云。若能轉物。即是如來。面前香臺作麼生轉。曰。築著磕著。被叱去。復隨侍過饒之薦福。看雲門話墮。又十年。一日。繞蓮池行。自誦云。那裏是這僧話墮處。忽大徹。塗毒在徑山。遯庵在華藏。皆有書致之分座。頌洞山麻三斤云。脣上碧斑賓豹愽。舌頭當的帝都丁。頻呼小玉元無事。只要檀郎認得聲。嘉泰間。瑞世吳門聖因。遷承天萬壽。學者輻湊。住烏回。示疾日。猶再鼓入室。且曰。桂花開時。吾將行。俾其徒預結夏制。<span class='corr'>已</span>而桂花盛開。嘉定丁丑四月十三日也。參前入室。再鳴鼓普說。眾集定。拈拄杖云。有拄杖與拄杖。無拄杖奪拄杖。眾中莫有會底。出來道看。眾無對。擲下拄杖。危坐書偈而寂。閱世七十五。坐夏五十一。闍維。舍利不可計。烏虖。命世宗師。處死生如雲行鳥飛。初無留礙。烏回夏中入滅。桂盛開如其言。此尤見其超絕奇瑞明驗處。非荷負大法精一力乎。</p>
</div>
<div class='div-other'><a id='mulu18' />
<p class='h1'>曹源生禪師</p><p>在信之龜峰。示眾云。從朝至莫。鍾魚鼓板為諸人發上上機了也。若信得及。塵沙諸佛在諸人脚跟下[跳-兆+孛]跳。若信不及。龜峰拾得口喫飯。拍禪床。下座。真黃龍所謂如數世富人。一錢不虗用耳。</p>
</div>
<div class='div-other'><a id='mulu19' />
<p class='h1'>松源岳禪師</p><p>初入閩見乾元木庵。久之。辭去。木庵舉。有句無句。如藤倚樹。源曰。裂破。曰。琅邪道。好一堆爛柴聻。曰。矢上加尖。曰。吾兄下語。老僧不能過。其如未在。他日拂柄在手。為人不得。驗人不得。曰。為人者。使愽地凡夫一超入聖域。固難矣。驗人者。打向面前過。不待開口。<span class='corr'>已</span>知渠骨髓。何難之有。庵舉手曰。明明向汝道。開口不在舌頭上。後當自知。逾年。源見密庵於衢州西山。隨問即答。庵笑曰。黃楊禪。爾後。在徑山聞庵問旁僧。不是心。不是佛。不是物。忽大徹。乃曰。今日方知木庵道。開口不在舌頭上。源生處之龍泉吳氏。開法蘇臺澄照。慶元間。被　旨住靈隱。門庭高峻。入者鮮不為大器。烏虖。松源．破庵．曹源．萬庵。豈非起中峰之道者耶。</p>
</div>
<div class='div-other'><a id='mulu20' />
<p class='h1'>大梅止翁祥禪師</p><p>無用嗣子。示眾云。瑞岩示眾絕支離。栗棘金圈劈面揮。直下有人吞透得。更須來喫頂門鎚。語言質直如其人。住山規模尤過人。</p>
</div>
<div class='div-other'><a id='mulu21' />
<p class='h1'>月林觀禪師</p><p>會中有一杜多行。明得俱胝一指話。且曰。吾老矣。須再來。歸寂後三十餘年。月林在湖之報本。夜夢開室舉俱胝話。見杜多行造室竪一指。明旦。室內舉前話。孤峰秀公時在旦過中。趨入亦竪一指。月林曰。杜多行再來矣。</p>
</div>
<div class='div-other'><a id='mulu22' />
<p class='h1'>福唐明首座</p><p>號寂照。飽參聰敏。久侍空叟於四明玉几。叟感風疾累年。左右相繼辭去。照服勞益勤。叟常囑以福鮮。不宜出世為人。歸里。為鑑絕照首眾鼓山。帥李公俊以大雲峰招之。辭以偈云。箇是皇朝無事僧。談禪說道總無能。頹然送日猶嫌贅。敢把虗名玷祖燈。絕照勉其出。復曰。願做閑人。述偈云。恰露半頭原畔立。故人底事又相逢。柴門去此無關鑰。佛若來時却弗容。即日遁去。後寓閩清白雲。學者景向。又數年。帥趙公希瀞盡禮以雪峰迎請。照以書授小師圓庵主。辭謝不赴。帥封沉香為供。將以四句云。道人高臥挽不來。凜凜清風起懦頹。太守無由親問道。瓣香聊寄小師回。寂照三十餘年守一破紙被。見地明白。遵記莂而恥表襮。依林藪而安寂寥。始卒不易。使爭競名位。販賣佛祖者。聞其風。亦可以少愧矣。</p>
</div>
<div class='div-other'><a id='mulu23' />
<p class='h1'>浙翁佛心禪師</p><p>示如璨法語云。本色道流。十二時中。六根門頭。空牢牢地。如一面軒轅寶鑑。胡來胡現。漢來漢現。選甚真如涅槃．菩提煩惱。以至世間虗幻情欲。逆順是非。一一照破。直是汙染不得。若也六根門頭纔有纖毫異念。便被許多為障為礙。為冤為對。使得七顛八倒。凡聖之岐。由此而分。然凡聖初無兩種。只是一箇了事人。了底喚作聖。不了便是凡夫。龐居士云。不是聖人。了事凡夫。此之謂也。既知得了。更須子細。不可目前輕結褁著。箇裏方要見人。咬定牙關且崖將去。驀然崖到懸崖撒手處。正好入人爐鞴。受人鉗鎚。稱箇本色道流。不為分外。忽爾時緣所迫。出來與人解粘去縛。內亦無愧。自然綽綽有餘裕也。閱此。真臨濟宗骨髓耳。</p>
</div>
<div class='div-other'><a id='mulu24' />
<p class='h1'>常州華藏明極祚禪師</p><p>嗣暉自得。甞舉保壽開堂語。拈云。保壽開堂。為眾竭力。三聖推出。故園春色。保壽便打。可知禮也。瞎却鎮州一城人眼。三聖重重露肝膽。保壽下座。便歸方丈。千古叢林為榜樣。喝云。喚作榜樣。得麼。明極以大父事宏智。拈提如山濤論兵。闇合孫吳。亦可為叢林榜樣。</p>
</div>
<div class='div-other'><a id='mulu25' />
<p class='h1'>安吉州鳳山資福破庵先禪師</p><p>王氏。蜀廣安新明人也。參密庵於烏巨。隨眾入室。見其為旁僧舉。不是風動。不是幡動。忽然朗悟。復隨侍過蔣山。五載不自衒鬻。亦未甞得其許可。遂辭歸蜀。密庵潛乘小肩輿。前詣五里。袖中出語餞之曰。萬里南來川藞苴。奔流度刃扣玄關。頂門[翟*支]瞎摩醯眼。去住還同珠走盤。破庵住夔府臥龍。始通法嗣書。時密庵在天童。謂育王佛照曰。元來川僧有道義。佛照曰。待你知得。遲了。盖密庵平生怕川僧。不肯掛塔。而佛照喜川僧。堂中大半是也。</p>
</div>
<div class='div-other'><a id='mulu26' />
<p class='h1'>妙峯喜禪師</p><p>住台州惠因。開爐示眾云。翠雲隨例也開爐。撥盡寒灰火也無。竪起拂子云。拈起死柴頭上底。吹云。不知誰是赤鬚胡。高原聞之。薦於青山鄭公。公云。見說他住壞人院子。原云。佛法也要人撑拄在。後居臨安永教。公果付下省劄。請住小瑞岩。再見佛照於育王。以風旛語直箭鋒機。佛照贈之以偈云。今日為君通一線。斬丁截鐵起吾宗。妙峰。劉氏。晚年叢林以老劉呼之。</p>
</div>
<div class='div-other'><a id='mulu27' />
<p class='h1'>衢州報恩百拙登禪師</p><p>和州烏江人。族閔氏。應庵晚子。初有見。時言夜半如曰晝。示學者曰。道人相見莫週遊。大地都盧是一州。信手拈來信手用。始知大地一毫収。又曰。道人相見勿哆哆。一句可以定干戈。得失是非都拈却。不知那事復如何。住報恩三夏。賦性絕彫飾。機語皆質直。故有百拙之號。</p>
</div>
<div class='div-other'><a id='mulu28' />
<p class='h1'>野雲南禪師</p><p>會稽人。表裏端勁。先於無用會中為園頭。有契悟。後瑞世。示眾云。霜風落木。鴈陣驚寒。生身父母。露出心肝。觀音菩薩。嗔霍不盡。失却鼻孔。且喜諸人。天下太平。又云。百計推尋。永不見面。一時休去。在處逢渠。長連床上。喫粥喫飯。取飽為期。我且問你。常住一粒米。是幾番過手。烏虖。楊岐之道。至大慧大振。語言機辯。胥江八月之濤。莫能遏者也。無用祇以其親切底接人。亦無敢湊泊。晚始得野雲此等示眾。真無用親切語。未知孰為優孟。孰為孫叔也。不<span class='corr'>忝</span>為佛日之子孫矣。</p>
</div>
<div class='div-other'><a id='mulu29' />
<p class='h1'>淳庵淨禪師</p><p>蜘蛛頌云。立處孤危用處親。一絲頭上定乾坤。渠儂不是誇機變。要與眾生斷命根。為人所誦。尤能節儉省事。不勞役人。亦如舜老夫。炙灯掃地皆躬為之。</p>
</div>
<div class='div-other'><a id='mulu30' />
<p class='h1'>退庵奇禪師</p><p>預印別峰室于徑山。別峰纔望見其來。失喜。下床接之。不復為眾舉話。退庵恐妨眾。後惟未至。住金山。普說云。便恁麼散去。早是辜負平生了也。那堪更進前咨詢。某甲等。為生死事大。無常迅速。不堪為種草。若是互為賓主。成法為人。却較些子。此為<span class='corr'>已</span>徹證者說。或者久在叢林。非不用心。不能得箇透徹者。過在什麼處。過在信根不重。半信半疑。似做不做。只是無決定志。又不能全身放下。縱使放得下。做得理路絕處。情識盡處。靜境不戀。閙境不拘。只與麼浸在死水裏。分明死了活不得。往往多只向這裏著到。若能猛烈靠將去。一撞撞著始得。此為久在叢林打未到頭者說。若是乍入叢林兄弟。信根純淨。諦聽此事。恰似箇白練絹相似。不受他人點汙。得遇明師。發一片誠心。不願出人前。唯只是要參禪學道。發明心地。資之勇猛。確然以生死大事為念。十二時中。時時覷捕。驀然泯慮絕知解。如晴空萬里。不掛片雲。何患日頭不出也。日頭纔出。無不照處。日頭出時。恰似箇什麼。山野老婆心切。向壁角頭拈出一片陳橘皮與諸人作樣子。豈不見壽禪師因普請次。拋下一片柴頭。驀然契悟。便道。撲落非他物。縱橫不是塵。山河及大地。全露法王身。這箇時節還計較得麼。如人飲水。冷暖自知。法眼和尚也曾恁麼打發一回。便解道。物物到心上。全心物自閑。古今城郭裏。得者住如山。可謂真語者．實語者。當恁麼時。不用求殊勝。殊勝自然至。非但壽禪師．大法眼如此。至於三世諸佛．六代祖師．天下老和尚。皆不出此。若有別證別解。即是外道法。非是佛法。金山恁麼忉忉怛怛。恰似箇媒人相似。東邊說一歇。西邊說一歇。兩邊說一合。及至到家相見。你自理會。不干媒人事。你若實到家相見一回。便不忍捨也。參禪學道。須到不忍捨處底田地。正好做工夫。如人上山。各自努力。烏虖。入大爐鞴。上大鉗鎚。等閑發一機。示一境。自不尋常。此等普說。恰似賣田立契相似。東西南北四至。一一為人指出。別峰三十餘年坐曲盝床。只得退庵。一麟足矣。</p>
</div>
<div class='div-other'><a id='mulu31' />
<p class='h1'>南嶽方廣照禪師</p><p>淳素鄙朴。以罵詈為佛事。學者憚之。有二僧至。照問曰。天寒歲暮。上座何來。僧曰。一家有事百家忙。照曰。相見底是阿誰。僧曰。某甲與和尚。照指香臺曰。面前是什麼。僧曰。香臺。照曰。將謂収番猛將。元來是行間小卒。僧喝。照便打。問第二僧曰。天寒歲暮。上座何來。僧曰。不得氣力祇對。照曰。聞你攪眾出唍。是否。僧曰。和尚幾時得者消息。照曰。近前來。與你道。僧吐舌。照便打。且含胡詬罵曰。我這裏無米無菜。也來亂統。以拄杖趂之。照。西蜀人。佛照會中號照白眉者。垂示機語不在空叟．鐵牛之下。</p>
</div>
<div class='div-other'><a id='mulu32' />
<p class='h1'>橘洲曇禪師</p><p>字少雲。嘉定府人。出峽住明之仗錫。暇日著論。發明佛祖機緣。名曰大光明藏。筆勢宏濶。惜未成全書而寂。論贊丹霞云。剗殿前草。騎聖僧項。天寒燒木佛。三事併案。夫豈他人所能。如衡山之雲。軒豁呈露。遽見突兀。不自為能也。然時有觀顧悸怖。而喪其所守者。院主是也。等閑放過南陽侍者。而直擒取南陽國師。所謂挽弓須挽強。是此手也。重哀末世疲癃之疾。增損古人必効之方。成大法藥者。宜用元和津嚥下。和平之福。可立而俟也。余見佛智老人。偶閱此。且曰。學者亦宜於此用元和津嚥下。洲甞自撰龕志。略云。初聽楞嚴．圓覺．起信。復捨去。依成都昭覺徹庵．白水[、/(、*、)]庵。挈包南來。從先大慧於育王徑山。後見東林萬庵．蔣山應庵。辛苦艱難。始畢平生之願。則知其涉歷尤艱辛。未聞容易而得也。</p>
</div>
<div class='div-other'><a id='mulu33' />
<p class='h1'>慶元府天童無際派禪師</p><p>嗣佛照。生於建安張氏。慶元四年。開法常之保安。上堂云。說即無功有過。不說又是罪過。自今各省己過。無以責人之過。拄杖不應放過。也要從頭按過。卓拄杖云。內卦<span class='corr'>已</span>成。再求外象。又卓三下。占得風山小蓄。變成澤風大過。卓一下。下座。初預密庵法席。有剪紙塔戲俾頌。頌云。當陽拈起剪刀裁。七級浮圖應手回。堪笑耽源多口老。湘南潭北露尸骸。一眾服膺。讚船子云。三寸離鉤摵一橈。百千毛竅冷颼颼。雖然兩手親分付。要在渠儂自點頭。讚靈照女云。老爺喪盡生涯後。累汝㳂街賣笊篱。不是家貧兒子苦。此心能有幾人知。叢林稱之。嘉定間。在天童示疾。辭眾上堂云。十方無壁落。四面亦無門。淨躶躶。赤洒洒。沒可把。喝一喝。云。幾度賣來還自買。為憐松竹引清風。下座。入丈室端坐。泊然而化。壽七十六。臈五十二。佛果下。大慧接人多如馬祖。今獨東庵下為盛。</p>
</div>
<div class='div-other'><a id='mulu34' />
<p class='h1'>螺庵肇禪師</p><p>住雪峰日。贊祖師云。德山棒下桶底脫。蟭螟眼裏乾坤濶。坐斷東南第一峯。百川倒流閙聒聒。自題照子曰。陰崖鳥滅槎頭雪。午夜猨啼竹外煙。莫恠住山無伎倆。騎牛踏破水中天。余己酉夏在石翁玉和尚會中。耆宿猶能言之。今僅憶此二贊云。</p>
</div>
<div class='div-other'><a id='mulu35' />
<p class='h1'>金華元首座</p><p>剛峭簡嚴。叢林目為飽參。見等庵於白雲。始了大事。僧問。如何是佛。曰。即心是佛。問。如何是道。曰。平常心是道。問。如何是祖師西來意。曰。趙州道底。聞者皆笑。後有僧問。如何是佛。曰。南斗七。北斗八。問。如何是道。曰。猛火煎麻油。問。如何是祖師西來意。曰。龜毛長數丈。傳者皆喜。噫。若如此辨驗答話。不惟埋沒己靈。抑亦辜負前輩。</p>
</div>
<div class='div-other'><a id='mulu36' />
<p class='h1'>蒙庵聰禪師</p><p>生福州長樂朱氏。少長不侵侮。好狎。年十九。依信之龜峰光晦庵。二十七得度。即告以欲隨眾專一體究己躬大事。免以眾務為役。庵笑曰。汝要緊參禪郍。佛法在一切作用處。尋常行履處。何懼事務奪。即今且限一月日。如不了。決罰不恕。退以佛法在尋常行履處。寫貼於牕上。脇不至席者半月。庵時時默探之。見其作意太猛烈。私念云。此子若不悟。恐狂去。一日。聞搐鼻有泣聲。云。啞。壞了此子。詢問。乃知俗家訃音至。庵舉意曰。這裏好與一槌。即喚來問曰。汝有什麼事。且道以父亡。聲未絕。庵扭住與一掌云。許多無明煩惱。甚處得來。又一掌。當下疑滯氷釋。即禮謝。衝口呈偈曰。了了了。徹底了。無端赤脚東西走。踏破晴空月一輪。八萬四千門洞曉。庵曰。這鈍漢。且放三十棒。曰。某甲亦放和尚三十棒。曰。你看瞎漢。便敢亂統。自此機鋒峻捷。無敢當者。庵臨寂時。付以法衣并偈曰。再來毒種。元聰侍者。尀耐吾宗。滅汝邊也。且曰。異日不得辜負老僧。曰。即今亦不少。曰。恁麼則三十年後。此話大行。曰。蒼天中更添冤苦。瑞世龜峰。為晦庵嗣。後遷六處。被　旨住徑山。十四夏而寂。烏虖。蒙庵於晦庵之門。燒尾鱗也。如鳥窠得會通。無三登九到之勞。雖曰師資緣合。顯微一貫。如印印空。了無朕迹。非介而勇。願而專者之驗歟。</p>
</div>
<div class='div-other'><a id='mulu37' />
<p class='h1'>笑翁堪禪師</p><p>初遊方。抵明之太白。無用問曰。汝行脚僧耶。遊山僧耶。曰。行脚。又問。如何是行脚事。翁以坐具摵之。無用曰。此僧敢捋虎鬚。參堂去。一日。室中舉狗子無佛性話。擬開口。無用起舉竹篦。翁應聲曰。大荼毒鼓。轟天震地。轉腦回頭。橫屍萬里。無用然之。翁平生未甞以言狥物。以色假人。</p>
</div>
<div class='div-other'><a id='mulu38' />
<p class='h1'>自牧謙禪師</p><p>西蜀人。溫雅愽喻。雙徑蒙庵之嗣。入閩住鳳山。迁鼓山。時高州文學劉鎮叔安謫居最久。間往咨參。一日。問曰。某甲參得禪麼。曰。人人有分。曰。即心是佛。如何是非心非佛。曰。不許夜行。投明須到。劉因此留心佛法。自牧後在雪峯。室中問學者。雪峰有句子。僧曰。請和尚道。自牧以拄杖趕出。如此為人。契機者少。</p>
</div>
<div class='div-other'><a id='mulu39' />
<p class='h1'>妙峰善禪師</p><p>住杭之靈隱。丞相青山鄭公因天童闕人。奏勉其行。答以。年踰耄矣。尚夜行不休乎。述二偈辭免。一曰。剝啄敲門定眼開。驚傳鈞翰入山來。倚岩枯木摧殘甚。空費陽和到一回。二曰。鼻繩掣斷<span class='corr'>已</span>多年。老倒松楸㵎草邊。相國恩波如海[澗-日+活]。何妨乞與日高眠。甞拈魯祖見僧面壁云。費力不少。瑞岩主人翁云。即今亦不少。妙峰晚年。足不越限。晝夜惟擁楮衾兀坐。垂示語言。皆發藥人。鄭公題其錄云。師於佛法中。橫騖直貫。曾無留難。如方圓器滿貯虗空。不可執著。如七寶山湧智慧泉。悉具法味。可謂知言矣。</p>
</div>
<div class='div-other'><a id='mulu40' />
<p class='h1'>慶元府天童如淨禪師</p><p>頎然豪爽。叢林號曰淨長。禮真歇塔偈云。歇盡真空透活機。兒孫相繼命如絲。而今倒指空腸斷。杜宇血啼花上枝。示眾云。心念紛飛。如何措手。趙州狗子佛性無。只今無字鐵掃帚。掃處紛飛多。紛飛多處掃。轉掃轉多。掃不得處[拚-ㄙ+ㄊ]命掃。晝夜竪起脊梁。勇猛切莫放倒。忽然掃破太虗空。千差盡豁通。宗趣可知矣。有問。瑞世嗣誰。曰。如淨。問。道號謂何。曰。淨長。後於太白山感疾。退席。下涅槃堂。始大哭為鑑足庵燒香。入寂時。侍者告以法堂寶盖鏡墮於座上。曰。鏡枯禪至矣。如其言。</p>
</div>
<div class='div-other'><a id='mulu41' />
<p class='h1'>高原泉禪師</p><p>令聞素著。瑞世慶元梨洲。有問。囊錐<span class='corr'>已</span>露。至寶難藏。四眾側聆。願聞法要。曰。截舌有分。問。恁麼則一句超今古。禪徒息萬機。曰。又恁麼去也。問。如何如梨洲境。曰。猨啼古木。月照高峰。問。如何是境中人。曰。匙挑不上。問。人境<span class='corr'>已</span>蒙師指示。向上宗乘事若何。曰。且待驢年。四眾拭目傾耳。</p>
</div>
<div class='div-other'><a id='mulu42' />
<p class='h1'>空叟印禪師</p><p>詣育王。時佛照法席鼎盛。頌善才者累紙。空叟有云。童子纔生。河沙福聚。凜然氣宇如王。覺城東際。智願<span class='corr'>已</span>全彰。展轉參尋知識。不移寸步。歷遍南方無窮事。風高月冷。煙水渺茫茫。一聲彈指處。毗盧樓閣門戶盡開張。塵塵頓現。法法圓常。都是夢中境界。惺惺後滿面慚惶。歸來也重遭摩頂。□□雪上更加霜。眾推之。後空叟道益聞著。亦住育王。</p>
</div>
<div class='div-other'><a id='mulu43' />
<p class='h1'>浙翁佛心禪師</p><p>云。空東山答余才茂借脚書。真閻老子殿前一本赦書也。今之諸方。道眼不知若何。果能受持此書。則他日大有得力處。書云。空。本巖穴間人。今雖作長老。只是前日空上座。貴住有無。一付知事。豈敢涉私。盜用常住。結好常人。或用資給俗家。或用接陪知<span class='corr'>己</span>。今之帶角披毛。償所負者。皆此等人也。先佛明言可不懼哉。願公勿置我於此輩中。則公之入帝鄉求好事。前途未易量也。逆耳之言。不知以為如何。佛心每以此舉似於人。璨隱山亦云。常住金穀。除供眾之外。幾如鴆毒。住持人與司其出入者。纔霑著。則通身潰爛。律部載之詳矣。古人將錢就庫下回生薑煎藥。盖可見。今之踞方丈者。非特括眾人鉢盂中物以恣口腹。且將以追陪自己。非泛人情。又其甚。則剜去搜買珍奇。廣作人情。冀遷大剎。只恐他日鐵面閻老子與計筭哉。因併錄之。</p>
</div>
<div class='div-other'><a id='mulu44' />
<p class='h1'>臨安府淨慈退谷雲禪師</p><p>初在銕庵一大禪會中為侍者。值其開室。問。國師三喚侍者。谷以手揜其口。又問。侍者三應。又作麼生。谷拂袖徑出。後得佛照印可。且謂其機語如雪堂行。及得　旨住明之育王。時佛照居東庵。父子相從之樂。昔未有也。退谷。生福州閩清黃氏。</p>
</div>
<div class='div-other'><a id='mulu45' />
<p class='h1'>寂照明首座</p><p>孤風超絕。生緣福州長樂。多見宗匠。甞有頌曰。大事未明喪考妣。既明雪上又加霜。曾聞三峽猿啼苦。鐵作心肝也斷腸。晚自浙歸閩。幹漏澤園。頌曰。劒刃翻身能有幾。無端平地死人多。從頭喚起重烹過。未免依前埋沒他。可見其人矣。不肯出世。終老於白雲古寺閑房。中樞相鄭公性之．尚書陳公韡居私第。甞躬詣而問道焉。瑩雲臥謂。臨卭復首座。曾見尊宿來。演祖待以父執。始終一節。亦足以增懿緇林。豈特高踞雄席。然後為榮哉。吾於寂照亦云。</p>
</div>
<div class='div-other'><a id='mulu46' />
<p class='h1'>淛翁佛心禪師</p><p>雙徑法席。人物林立。甞撫膝云。你向者裏下得轉語。不空過一夏。有云。覿面相呈。更無回互。有云。疑殺天下人。皆被叱。謂不可趂口快。佛智老人時在侍旁。緘嘿而<span class='corr'>已</span>。老人後為拈香云。千鈞上絃。當時遼天索價。一言道盡。不合貼地相酬。只今驀路相逢。諱不可得。避亦無由。禮拜燒香。將錯就錯。何故。覆水難收。又云。說大脫空。用無轉智。當時打向面前過。驀被以手一畫。三十年悔不可追。恨不可消。曲不可直。只今白浪堆中。我遮一鍬。插香云。莫恠拈出。大宗師家拈出一絲毫。牽動四世界。更無一絲毫踈漏處。此語皆是相見時話。入道時之因緣也。</p>
</div>
<div class='div-other'><a id='mulu47' />
<p class='h1'>泉州法石隱山璨禪師</p><p>上堂云。德山棒如雨點。臨濟喝似雷奔。隱山當時若見。一時趂出三門。為什麼如此。當門不用栽荊棘。後代兒孫惹著衣。佛涅槃云。我佛本不降生。今日何曾入滅。若道非生非滅。也是眼中著屑。汝諸人瞥不瞥。畢竟喚今朝作甚麼時節。一度風來一度寒。一回飲水一回噎。請看陌上桃花紅。盡是離人眼中血。垂示類此。隱山。泉之晉江人。性褊躁。好貶剝。自謂業林一害。瑞世下生。嗣凉峰空退庵。此庵乃其大父云。</p>
</div>
<div class='div-other'><a id='mulu48' />
<p class='h1'>高原泉禪師</p><p>住梨洲。荒陋寂寥。無準為首座。荊叟為維那。雙杉在會下。原夜坐。舉。江月照。松風吹。永夜清霄何所為。荊叟曰。覰著氷河連底凍。雙杉曰。牽來好與頂門槌。原默然。壯歲時。<span class='corr'>已</span>得奇退庵許與矣。</p>
</div>
<div class='div-other'><a id='mulu49' />
<p class='h1'>丞相蔣公芾</p><p>居建昌。時號莫齋居士。婁詣光孝寺。問道於璨隱山。聞舉狗子無佛性話。擬下語。被喝住。呈偈曰。眼前一座鐵壁。拄天拄地黑漆。今朝瓦解氷消。一段孤明歷歷。又被喝出。後請益。得示以清素侍者語兜率悅。可能入佛。不能入魔。渙然氷釋。述偈曰。翻著襴衫倒著靴。橫拈竪放㹅由他。入魔入佛尋常事。一段風流出當家。又曰。婬坊酒肆飽經過。一曲尊前囉哩囉。打鼓看來君不會。大家把手上高坡。隱山深肯之。即陞堂告眾。有隱山撾皷為證明。千古叢林一盛事之句。</p>
</div>
<div class='div-other'><a id='mulu50' />
<p class='h1'>天目禮禪師</p><p>在鄮峰。時佛照開室。舉。風動．幡動。者僧如何。答曰。物見主。眼卓竪。照曰。不是風動。不是幡動。甚處見祖師。答曰。揭翻腦盖。印空叟隨後入室。照復舉前話。叟答曰。貪觀白浪。失却手中橈。照曰。老老大大。作者箇語話。你看適來後生子下此一轉語。天目在佛照會中依止三年。因不受書狀職。過靈嵓時。癡鈍亦舉前話。答亦如前。鈍曰。此語只育王會中用得。我者裏飯水也未到你喫在。烏虖。二大老接人如此。宜為萬世師也。</p>
</div>
<div class='div-other'><a id='mulu51' />
<p class='h1'>少室睦禪師</p><p>在瑞嵓。偶鳳山礪老持松源像請贊。贊曰。開口不在舌頭上。話墮也。大力量人擡脚不起。未為分外。平生用者些兒。却被鳳山捉敗。瑞嵓與麼贊揚。也是送賊入界。少室宗眼。端正類此。示人非徒從事於語言之末也。</p>
</div>
<div class='div-other'><a id='mulu52' />
<p class='h1'>本真書記</p><p>福唐朱氏子。棄儒。依資福山主祝髮。出嶺遍參叢席。有特立操行。晚得天童慈航印記。即歸里之杉溪卓庵居焉。奉<span class='corr'>己</span>甚約。食僅足而<span class='corr'>已</span>。嵓谷幽遠。水木清華。眇然絕俗離世。若將終身。有偈曰。茆庵卜築向溪南。踪跡惟饒野鹿參。昨夜蒲簷霜月白。最憐松葉落鬖鬖。又曰。高懸椶拂與笻枝。覿面相呈早費辭。此外更無親切句。不知若箇解尋思。豈非高尚其志者歟。或議其不得激發後學為不幸。予謂以椶拂笻枝示人。止此足矣。又何必別求語言哉。</p>
</div>
<div class='div-other'><a id='mulu53' />
<p class='h1'>秀嵓瑞禪師</p><p>曰。大慧和尚舉。趙州一日在佛殿上見文遠禮佛。以拄杖打一下。遠云。禮佛也是好事。州云。好事不如無。頌曰。文遠脩行不著空。時時瞻禮紫金容。趙州拄杖雖然短。腦後圓光又一重。大圓見曰。妙喜作用不减嵓頭．死心。肯來商確。可謂光前絕後。今為改末句必來。<span class='corr'>但</span>恐不得相見矣。改云。劃破華山千萬重。大慧聞之。果欲詣見。而大圓<span class='corr'>已</span>遷化。只題其錄云。七佛命脉。諸祖眼睛。但看此錄。一切現成。二老相敬如此。今無復見其人。氣燄猶迫人。烏虖。二大老故無復見。秀巖亦<span class='corr'>已</span>矣。因緣而識之。有能於筆語外著得隻眼。庶免三人證龜也。</p>
</div>
<p class='juan'>枯崖和尚漫錄卷上</p>
</div><!-- end of div[@id='body'] -->
</body></html>