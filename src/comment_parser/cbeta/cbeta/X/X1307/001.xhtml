<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚拈古請益錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1307-A 萬松老人評唱天童覺和尚拈古請 益錄序</p><p>最初。威音王以前。早有箇無孔鐵鎚。大悲通身八萬四千姥陀羅臂。摸索不著。洞山之後。有無手人。上天童山頂。拋向九霄雲外。下長蘆岸邊。沈在千尋海底。是可忍也。於是百般拈弄。遂成百則。百年之後。湛然居士。斷送萬松。再呈醜拙。萬松曰。雪巖先師。亦曾於王山頂上。滏水岸邊。舉洞山示眾云。初秋夏末。兄弟或東或西。直須向萬里無寸草處去。良久云。祇如萬里無寸草處。又作麼生去。石霜云。出門便是草。大陽云。直饒不出門。亦是草漫漫地。師拈云。三箇老漢。雖然異口同音。未免撞頭磕額。何也。一人大開口了合不得。一人高擡脚了放不下。一人緊閉門了出不去。王山即不然。遍十方界非外。全在一微塵。在一微塵非內。遍十方界。祇這一微塵許。也須及盡不可得。向那裏安門。甚麼入草。還會麼。休侵洞嶺初秋草。請看疎山臘月蓮。萬松忝授緒餘。義無牢讓。自庚寅九月旦請益。纔廿七日。不覺伎倆<span class='corr'>已</span>盡。撩人笑話。老不歇心。激我雲仍。少當努力。他後失笑。無孔竅生鐵團。幾曾動著絲毫。方知萬松野老。從來不犯手勢。二十八日序。</p>
<p style="margin-left:1em">萬松請益百則。老骨董。其詞源滾滾。放肆汪洋。開合卷舒。具大自在。然雖如是。不無他指鹿為馬。證龜成鱉。奈有傍不肯的在。爭似山野。無禪可參。無說可說。免使諸人。生愛憎取捨也。</p>
<p style="margin-left:1em">萬歷丁未仲冬　　少室後參　覺虗一　識</p>
</div>
<div class='div-other'><a id='mulu2' />
<p class='h1'>請益錄目錄</p>
<ul class="">
<li>卷上
<ul class="">
<li><span class="note-inline">(一)</span>文殊過夏</li>

<li><span class="note-inline">(二)</span>臥輪伎倆</li>

<li><span class="note-inline">(三)</span>百丈上堂</li>

<li><span class="note-inline">(四)</span>南泉圓相</li>

<li><span class="note-inline">(五)</span>洞山尊貴</li>

<li><span class="note-inline">(六)</span>法燈開堂</li>

<li><span class="note-inline">(七)</span>香嚴上樹</li>

<li><span class="note-inline">(八)</span>風穴離微</li>

<li><span class="note-inline">(九)</span>玄沙過患</li>

<li><span class="note-inline">(十)</span>蓮華不住</li>

<li><span class="note-inline">(十一)</span>雪峰飯羅</li>

<li><span class="note-inline">(十二)</span>智門蓮華</li>

<li><span class="note-inline">(十三)</span>雲盖萬戶</li>

<li><span class="note-inline">(十四)</span>睦州在我</li>

<li><span class="note-inline">(十五)</span>法眼如來</li>

<li><span class="note-inline">(十六)</span>馬祖圓相</li>

<li><span class="note-inline">(十七)</span>廣德靈利</li>

<li><span class="note-inline">(十八)</span>雪峯普請</li>

<li><span class="note-inline">(十九)</span>漸源捲簾</li>

<li><span class="note-inline">(二十)</span>保福光境</li>

<li><span class="note-inline">(二一)</span>乾峯三病</li>

<li><span class="note-inline">(二二)</span>溈山問仰</li>

<li><span class="note-inline">(二三)</span>趙州有無</li>

<li><span class="note-inline">(二四)</span>臨濟賓主</li>

<li><span class="note-inline">(二五)</span>洞山賓主</li>

<li><span class="note-inline">(二六)</span>雲門佛法</li>

<li><span class="note-inline">(二七)</span>溈仰摘茶</li>

<li><span class="note-inline">(二八)</span>楞嚴推心</li>

<li><span class="note-inline">(二九)</span>長慶有望</li>

<li><span class="note-inline">(三十)</span>石霜出世</li>

<li><span class="note-inline">(三一)</span>雪峯古㵎</li>

<li><span class="note-inline">(三二)</span>國師侍者</li>

<li><span class="note-inline">(三三)</span>韶山是非</li>

<li><span class="note-inline">(三四)</span>臨濟禍事</li>

<li><span class="note-inline">(三五)</span>洞山體佛</li>

<li><span class="note-inline">(三六)</span>脩山凡夫</li>

<li><span class="note-inline">(三七)</span>石梯問去</li>

<li><span class="note-inline">(三八)</span>法眼聲色</li>

<li><span class="note-inline">(三九)</span>夾山目前</li>

<li><span class="note-inline">(四十)</span>趙州把定</li>

<li><span class="note-inline">(四一)</span>靈雲露柱</li>

<li><span class="note-inline">(四二)</span>石鞏弓箭</li>

<li><span class="note-inline">(四三)</span>雲門法身</li>

<li><span class="note-inline">(四四)</span>曹山父子</li>

<li><span class="note-inline">(四五)</span>白水沙水</li>

<li><span class="note-inline">(四六)</span>參同回互</li>

<li><span class="note-inline">(四七)</span>芭蕉拄杖</li>

<li><span class="note-inline">(四八)</span>香嚴枯木</li>

<li><span class="note-inline">(四九)</span>三藏他心</li>

<li><span class="note-inline">(五十)</span>陸亘坐臥</li>
</ul></li>

<li>卷下
<ul class="">
<li><span class="note-inline">(五一)</span>文殊出定</li>

<li><span class="note-inline">(五二)</span>雪峯古鏡</li>

<li><span class="note-inline">(五三)</span>長慶示眾</li>

<li><span class="note-inline">(五四)</span>盤山心佛</li>

<li><span class="note-inline">(五五)</span>金峯分院</li>

<li><span class="note-inline">(五六)</span>曹山出世</li>

<li><span class="note-inline">(五七)</span>雲門無滯</li>

<li><span class="note-inline">(五八)</span>乾峯一二</li>

<li><span class="note-inline">(五九)</span>巖頭辭山</li>

<li><span class="note-inline">(六十)</span>南泉水牯</li>

<li><span class="note-inline">(六一)</span>黃蘗問事</li>

<li><span class="note-inline">(六二)</span>仰山問僧</li>

<li><span class="note-inline">(六三)</span>三聖逢人</li>

<li><span class="note-inline">(六四)</span>聲明玄沙</li>

<li><span class="note-inline">(六五)</span>長沙轉物</li>

<li><span class="note-inline">(六六)</span>灌溪二杓</li>

<li><span class="note-inline">(六七)</span>僧問睦州</li>

<li><span class="note-inline">(六八)</span>南園撫掌</li>

<li><span class="note-inline">(六九)</span>雲門前後</li>

<li><span class="note-inline">(七十)</span>壽聖釣錐</li>

<li><span class="note-inline">(七一)</span>曹山死貓</li>

<li><span class="note-inline">(七二)</span>大慈識病</li>

<li><span class="note-inline">(七三)</span>雪峯三下</li>

<li><span class="note-inline">(七四)</span>雲巖石室</li>

<li><span class="note-inline">(七五)</span>南泉翫月</li>

<li><span class="note-inline">(七六)</span>玄沙無縫塔</li>

<li><span class="note-inline">(七七)</span>古德道場</li>

<li><span class="note-inline">(七八)</span>龍牙烏龜</li>

<li><span class="note-inline">(七九)</span>欽山三關</li>

<li><span class="note-inline">(八十)</span>趙州闘劣</li>

<li><span class="note-inline">(八一)</span>玄沙三病</li>

<li><span class="note-inline">(八二)</span>大慈合伴</li>

<li><span class="note-inline">(八三)</span>僧問石霜</li>

<li><span class="note-inline">(八四)</span>三平見聞</li>

<li><span class="note-inline">(八五)</span>大隨普賢</li>

<li><span class="note-inline">(八六)</span>玄沙圓相</li>

<li><span class="note-inline">(八七)</span>雪竇砂水</li>

<li><span class="note-inline">(八八)</span>密師把針</li>

<li><span class="note-inline">(八九)</span>陳操勘僧</li>

<li><span class="note-inline">(九十)</span>雪峰淘米</li>

<li><span class="note-inline">(九一)</span>芭蕉好惡</li>

<li><span class="note-inline">(九二)</span>大慈行說</li>

<li><span class="note-inline">(九三)</span>水潦大悟</li>

<li><span class="note-inline">(九四)</span>古德法身</li>

<li><span class="note-inline">(九五)</span>布袋彌勒</li>

<li><span class="note-inline">(九六)</span>趙州揀擇</li>

<li><span class="note-inline">(九七)</span>睦州毛端</li>

<li><span class="note-inline">(九八)</span>南泉至莊</li>

<li><span class="note-inline">(九九)</span>洞山鉢袋</li>
</ul></li>
</ul><p>請益錄目錄<span class='note-inline'>(終)</span></p>
</div>No. 1307
<p class='juan'><a id='mulu3' />萬松老人評唱天童覺和尚拈古請益錄卷第一</p><p class="byline">後學性一閱生生道人梓</p>
<div class='div-other'><a id='mulu4' />
<p class='h1'>第一則文殊過夏</p><p style="margin-left:1em">舉世尊因自恣日。文殊三處過夏。<span class='note-inline'>(大人得自在)</span>迦葉欲擯出文殊<span class='note-inline'>(小縣多官防)</span>纔近椎。乃見百千萬億文殊。<span class='note-inline'>(更有文殊。是文殊者)</span>迦葉盡其神力。椎不能舉。<span class='note-inline'>(大庾嶺頭。不似今日)</span>世尊遂問。汝擯那箇文殊。<span class='note-inline'>(打云這箇)</span>迦葉無對。<span class='note-inline'>(早知今日成閒管。悔不當時用好心)</span>天童拈云。金色頭陀。有心無膽。<span class='note-inline'>(慚惶銅面具。尀耐蠟愴頭)</span>當時盡令而行。<span class='note-inline'>(和尚禪床。不多穩便)</span>莫道百千萬億文殊。祇這黃面瞿曇。也與擯出。<span class='note-inline'>(珍重天童與萬松)</span>若能如是。不唯壁立真風。<span class='note-inline'>(是甚汗臭氣)</span>亦令後人知我衲僧門下。著你閑佛祖不得<span class='note-inline'>(知君眼窄)</span>。</p>
<p>師云。梵語曼殊室利。此云妙吉祥。一曰濡首。或曰妙德。或稱童真。一曰法王子。葢教中謂。信首文殊為小男。位後普賢為長子。梵語迦葉。此云飲光。一曰大龜氏。或號摩訶迦葉。揀異優樓頻螺。伽耶。那提。三迦葉波。此二大士。雖示菩薩聲聞。一是七祖佛師。一是宗門鼻祖。所為自恣日者。非謂夏末自縱放逸。律中恣舉見聞疑罪。文殊三處過夏。一月在王宮。一月婬舍。一月小童學。迦葉既掌叢林規矩。見伊破夏敗羣。不可放過。佛果道。大象不遊兔徑。燕雀安知鴻鵠。法華道。乃至於王後宮。現為女身。而說是經。乃至虎穴魔宮。正好神通遊戲。一等自了漢。東行不見西行利。巧兒做處拙兒孫。二祖所謂我自調心。非干汝事。迦葉內祕外現。舉椎欲罰。乃見百億文殊。盡其神力。椎不能舉。直饒踢倒靜樁。大似打破戽<span class='corr'>斗</span>。誣人之罪。以罪加之。正賊走了。邏蹤人喫棒。所以世尊道。汝擯那箇文殊。萬松道。來說是非者。便是是非人。迦葉飲氣吞聲。大似銜冤負屈。贏得天童道。金色頭陀。有心無膽。金色者。昔有貧女。得一金珠。倩鍛金師。補佛像面。皆報金色。映奪天光。故號飲光。弊服五錢。乞食貧里。小乘律中。行十二事。梵網經中。用十八物。故號頭陀。亦曰杜多。亦言抖擻。葢振衣彈冠之義。天童點伊鵰心鴈爪。能做不能當。當道掘坑。路見不平。所謂矢到弦上。不可不發。也把瞿曇一時擯出。且留迦葉看堂。既圖壁立真風。亦合權留佛祀。不見道。花又不損。蜜又得成。</p>
</div>
<div class='div-other'><a id='mulu5' />
<p class='h1'>第二則臥輪伎倆</p><p style="margin-left:1em">舉臥輪禪師偈云。臥輪有伎倆。<span class='note-inline'>(少賣弄)</span>能斷百思想。<span class='note-inline'>(吾不如汝)</span>對境心不起。<span class='note-inline'>(言清行濁漢)</span>菩提日日長。<span class='note-inline'>(穿過天。窗拄起屋脊)</span>六祖聞云。慧能無伎倆。<span class='note-inline'>(<span class='corr'>已</span>太多生)</span>不斷百思想。<span class='note-inline'>(有甚閒工夫)</span>對境心數起。<span class='note-inline'>(自罵自招)</span>菩提作麼長。<span class='note-inline'>(尊鑑不錯)</span>天童拈云。葵花向日。<span class='note-inline'>(李陵持漢節)</span>柳絮隨風<span class='note-inline'>(潘閬倒騎驢)</span>。</p>
<p>師云。臥輪禪師。不入祖燈。向今時生死路頭。且作箇小歇場。即不無他。本色衲子正眼覷著。祇是箇驢前馬後漢。其奈人無小使。不成君子。且少他不得。一等守默癡禪。鈍猫守窟。養得如癡似訥。把些子㤓功。貼在額上道。臥輪有伎倆。能斷百思想。近日有全真道士。懇求教言道。弟子三十餘年。打疊妄心不下。萬松道。我有四問。舉似全真輩。一問妄心。有來多少時也。二問元來有妄心不。三問妄心作麼生斷。四問妄心斷即是。不斷即是。其人拜謝去不再來。黃山趙文孺親覲圓通善國師。嘗作頌曰。妄想元來本自真。除時又起一重塵。言思動靜承誰力。子細看來無別人。公每遇先亡追薦之辰。手書佛經。篤信君子。近代無處其右者。他雖是箇俗士。一期出語。頓超臥輪三十年㤓功。所以天台智者道。加工減悟。腫不益肥。頓悟漸修。日劫相倍。圓覺經道。於諸妄心。亦不息滅。又道。末世眾生。說病為法。是故名為可憐愍者。一僧久參未徹。向萬松舉同參道。見色如空華。聞聲如谷響。自謂了事衲僧。某以為不然。內若不應。外不能為。一心不生。萬緣俱息。同參物虗。某甲神靜。二者孰愈。萬松道。徐六擔板。各見一邊。臥輪道。對境心不起。正與久參未徹者僻見一般。忠國師謂南方禪客曰。我這裏身心一如。身外無餘。菩提非根生。云何更增長。六祖聞而斥之乃曰。此偈未明心地。若依行。是加繫縛。因和之曰。慧能無伎倆。不斷百思想。慧能。是祖之法諱。且對前偈。道無伎倆。雖云稱性之談。未出斷常二見。正如北宗時時勤拂拭。莫使惹塵埃。祖和曰。本來無一物。何處惹塵埃。敵體對證。救弊之談。磁州老師。頌靈苗瑞草。野父愁耘道。為報農夫休費力。等閒鋤殺濟人禾。所以不斷百思想。永明道。妄想興而涅槃現。塵勞起而佛道成。對境心數起。一上神通。不同小小。三祖道。圓同太虗。無欠無餘。忽然撑破虗空。也是一場奇怪。且道菩提作麼生長。休得也。</p>
</div>
<div class='div-other'><a id='mulu6' />
<p class='h1'>第三則百丈上堂</p><p style="margin-left:1em">舉百丈上堂。<span class='note-inline'>(伎倆<span class='corr'>已</span>盡)</span>大眾方集。<span class='note-inline'>(圖箇什麼)</span>以拄杖一時打去。<span class='note-inline'>(因誰致得)</span>復召云。大眾。<span class='note-inline'>(却好報讐)</span>眾回首。<span class='note-inline'>(生銕面皮)</span>丈云。是什麼。<span class='note-inline'>(果然不識)</span>黃蘗上堂。<span class='note-inline'>(六月日頭到處熱)</span>大眾方集。<span class='note-inline'>(趂慣豕隊)</span>復召云。大眾。<span class='note-inline'>(大人得自在)</span>眾回首。<span class='note-inline'>(家家觀世音)</span>蘗云。月似彎弓。少雨多風。<span class='note-inline'>(休道山僧不道來)</span>雪竇云。若是雪竇集眾。以拄杖打散便休。<span class='note-inline'>(更有收人在後頭)</span>天童拈云。下媒求鴿。<span class='note-inline'>(終日覓不得)</span>直鈎釣魚。<span class='note-inline'>(有時還自來)</span>各有接物利生底手段。<span class='note-inline'>(離是善因。而招惡報)</span>若是牢籠不住。呼喚不回底漢。又作麼生。<span class='note-inline'>(正落萬松圈裏)</span>以拄杖擊香臺一下<span class='note-inline'>(幾乎放過)</span>。</p>
<p>師云。睦州示眾道。我見百丈。不識好惡。大眾方集。以柱杖一時打去。復召云。大眾。眾回首。丈云。是甚麼。有甚共語處。不露鋒骨句。未語先分付。進步口喃喃。知君太罔措。溈山問仰山。忽有人問。一切眾生但有業識茫茫。無本可據。子作麼生驗。仰云。若有僧來即召云某甲。僧回首。乃云。是甚麼。待伊擬議。向道非唯業識茫茫。亦乃無本可據。溈云。善哉。大丞相舒王道。我得雪峰一句語。做宰相。這老漢常向人道。是甚麼。萬松道。疑則別參。黃蘗道。月似彎弓。少雨多風。南方人祈雨。以此占之。又云。月如仰瓦。不求自下。此歷日家上弦下弦。黃蘗舉此示眾。如外科取牙。不犯手勢。睦州[占*支]斤邈兩道。猶較些子。谷隱聰云。前來甚是奇特。後來龍頭蛇尾。萬松道。沒量大尊宿。語脉裏轉却。天聖泰云。殺人須見血。萬松道。要且無活人劍。雪竇道。說甚猶較。直是未在。雖道不犯手勢。奈何骨血生離。雪竇趂散便休。也好折折柱杖。又道。或有箇無孔鐵鎚。為眾竭力。善能擔荷。祇園洗足跏趺坐。大地山河鐵打成。孤迥迥。圓陀陀。無棱縫。針劄不入。早是起模畫樣了也。又道。可以籠罩古今。乾坤把斷。又驀拈拄杖云。放過一著。萬松道。草本不勞拈出。天童拈云。下媒求鴿。直鈎釣魚。直鈎釣獰龍。曲鈎釣蝦蟆。雪竇覿面全提。猶較華亭百步。他道垂絲千尺。意在深潭。離鈎三寸。子何不道。萬松嘗舉雲峰悅參大愚芝。未放告香入室。且令化炭化米。復充堂司。引篾觸盆。忽然大悟。方見芝公為人處。天童道。各有接物利生底手段。我眼本正。因師故邪。淨眼撒沙。他還甘麼。玄沙道。牢籠不肯住。呼喚不回頭。古聖不安排。至今無處所。所以萬松道。海為龍世界。天是鶴家鄉。金剛圈子一任[跳-兆+孛]跳。天童柱杖擊香臺。聖僧髑髏百襍碎。珍重諸人。各請穩便。</p>
</div>
<div class='div-other'><a id='mulu7' />
<p class='h1'>第四則南泉圓相</p><p style="margin-left:1em">舉南泉。歸宗。麻谷。禮拜忠國師。<span class='note-inline'>(這山望着那山高)</span>泉於路上畫一圓相云。道得即去。<span class='note-inline'>(三人同行。必有我師)</span>宗於圓相中坐。<span class='note-inline'>(欺敵者亡)</span>谷作女人拜。<span class='note-inline'>(不負初心)</span>泉云。恁麼則不去也。<span class='note-inline'>(何不早道)</span>宗云。是何心行。<span class='note-inline'>(悔不慎當初)</span>天童拈云。我當時若見。便與撥却圓相。<span class='note-inline'>(看脚下)</span>不唯打破南泉窠窟。<span class='note-inline'>(欽師猶被馬師惑)</span>亦乃教歸宗無著身處。<span class='note-inline'>(萬松軒裏。海納百川)</span>麻谷呈伎倆不得。<span class='note-inline'>(不妨省力)</span>泉云恁麼則不去也。<span class='note-inline'>(未出三門。<span class='corr'>已</span>打退鼓)</span>果然果然<span class='note-inline'>(五更侵早起。更有夜行人)</span>。</p>
<p>師云。蒲州麻谷寶徹禪師。平欺臨濟攙奪禪床。互換之機。叢林標榜。黃蘗道。馬祖出八十餘員大善知識。箇箇阿轆轆地。唯歸宗却較些子。馬祖道。經入藏。禪歸海。唯有普願。獨超物外。普願。南泉法諱也。三人同參馬祖。紹讓祖為孫。禮國師為祖。泉於路上畫一圓相。直饒脫體傳神。爭似一迴親見。歸宗高步毗盧頂[寧*頁]。坐斷報化佛頭。要且無出身之路。麻谷狸奴拜鴈。向天津橋上。瓜州渡頭。大耳三藏。鼻尖上。眼睛裏。<span class='corr'>已</span>相見了。南泉藏身計穩。陷虎機深。一舉萬全。自為得䇿。其奈天童有先見之明。使探馬扼其歸路。眾中道。萬松判這公案。說假三分相似。但向道。孫劉不入曹公手。典午無由得坐朝<span class='note-inline'>(舊本作晴)</span>。</p>
</div>
<div class='div-other'><a id='mulu8' />
<p class='h1'>第五則洞山尊貴</p><p style="margin-left:1em">舉洞山到北巖。<span class='note-inline'>(道曠無涯。逢人不盡)</span>巖問什麼處來。<span class='note-inline'>(老老大大。來處也不知)</span>山云。湖南來。<span class='note-inline'>(公驗分明)</span>巖云。觀察使姓什麼。<span class='note-inline'>(和尚萆宗)</span>山云。不得姓。<span class='note-inline'>(未聞家譜)</span>巖云。名什麼。<span class='note-inline'>(切忌當頭)</span>山云。不得名。<span class='note-inline'>(<span class='corr'>已</span>是觸諱)</span>巖云。還理事也無。<span class='note-inline'>(未見出廳)</span>山云。自有廊幕在。<span class='note-inline'>([(白-日+田)/廾]不動尊)</span>巖云。還出入不。<span class='note-inline'>(某甲特來參見)</span>山云。不出入。<span class='note-inline'>(脚下烟生)</span>巖云。豈不出入。<span class='note-inline'>(誣人之罪。以罪加之)</span>山拂袖出去。<span class='note-inline'>(話不投機一句多)</span>巖來日侵早入堂。召洞山云。昨日問上座話。不稱老僧意。一夜不安。<span class='note-inline'>(駟不及舌)</span>今請上座別下一轉語。若愜老僧意。便開粥相伴過夏。<span class='note-inline'>(禮下於人。必有所告)</span>山云。却請和尚問。<span class='note-inline'>(當仁不讓)</span>巖云。不出入事如何。<span class='note-inline'>(不恥下問)</span>山云。太尊貴生。<span class='note-inline'>(仰望不及。讚歎有分)</span>巖乃開粥同過夏。<span class='note-inline'>(特為過茶。未為分外)</span>天童拈云。主張門戶。自有傍來。<span class='note-inline'>(袖手仰成)</span>拱默威嚴。誰敢正視。<span class='note-inline'>(覷着則瞎)</span>借功施設。<span class='note-inline'>(採汲不虛施)</span>轉位提持。<span class='note-inline'>(却又恁麼來)</span>全成左右分權。<span class='note-inline'>(孤輪匪運。隻翼難沖)</span>不犯尊貴一路。<span class='note-inline'>(識法者懼)</span>還知尊貴處麼。<span class='note-inline'>(密室不通風)</span>寶殿無人不侍立。<span class='note-inline'>(退假免參)</span>不種梧桐免鳳來<span class='note-inline'>(萬般祥瑞不如無)</span>。</p>
<p>師云。鄂州北巖明哲禪師。或曰栢巖。傳為栢顏。訛也。今中山府。栢巖山。塔寺俱存。在唐縣界。師嘗有頌曰。野寺絕依念。空山曾遍行。老來披衲重。病起讀經生。乞食嫌村遠。尋溪愛路平。多年栢巖住。不記栢巖名。閬仙賈島哭師詩曰。苔覆石牀新。吾師占幾春。寫留行道影。焚却坐禪身。塔院關松雪。僧堂鎖隙塵。自慚雙泪下。不是解空人。頌詩刻石具在。高僧詩。謂前篇乃清塞贈栢巖所作。此方既號栢巖。鄂州宜號北巖。師居兩處。故有二名。無盡辯誤云。栢巖有二。一定州出馬祖。一鄂州出藥山。鄂又名栢顏。與馬祖無由緣。故今除定從鄂。諸錄無此頌詩。萬松錄出。學者應知。燈錄洞山。密師伯。同訪北巖。天童略之。不害正意。巖問觀察姓名。洞山善能迴互。理事出入。不傷風化。北巖道。豈不出入。出言如箭。邪不可發。入耳無根。深不可拔。降尊就卑。請洞山代語。放此話行。不妨公器。天童得當家針線。順手鉆鎚。便道主張門戶。自有傍來。與後借功施設。左右分權。總明廊幙邊事。拱默威嚴。誰敢正視。總明尊貴邊事。王山法祖和尚云。既有尊貴之位。須明尊貴底人。須知尊貴底人。不處尊貴之位。方明尊貴。不落階級。忽若偏正互縱橫。兩頭俱坐斷。又作麼生。不見雲巖舉掃箒云。這箇是第幾月。便見一椎兩當。還知天童向上尊貴一路麼。漁歌驚起沙汀鷺。飛出蘆花不見踪。</p>
</div>
<div class='div-other'><a id='mulu9' />
<p class='h1'>第六則法燈開堂</p><p style="margin-left:1em">舉法燈開堂謂眾曰。<span class='note-inline'>(劈破面皮。解開布袋)</span>山僧本欲跧棲巖竇。<span class='note-inline'>(柢是自家把不定)</span>又緣清凉老人有不了底公案。<span class='note-inline'>(刁狡不良。教唆詞訟)</span>今日出來為他分析。<span class='note-inline'>(曹司易勘。一欵便招)</span>僧云。如何是不了底公案。<span class='note-inline'>(把髻投衙。替人償命)</span>燈便打云。祖禰不了。殃及兒孫。<span class='note-inline'>(隨狀陳首。所供是實)</span>僧云。過在什麼處。<span class='note-inline'>(你秪管喫棒)</span>燈云。過在我殃及你。<span class='note-inline'>(車不橫推。理無曲斷)</span>天童拈云。這僧若是箇漢。出來便與掀倒禪牀。<span class='note-inline'>(眼自爭先得)</span>不唯自己有出身之路。<span class='note-inline'>(籌因打劫贏)</span>亦免見祖禰不了殃及兒孫<span class='note-inline'>(有智無智。十萬八千)</span>。</p>
<p>師云。金陵府。清涼法燈禪師。諱泰欽。性豪逸。不事事。眾易之。獨法眼偉其器。眼問眾。虎項上金鈴。甚人解得。眾無對。燈適至。眼問之。燈曰。繫者解得。眼順世。燈奉旨住清涼。開堂謂眾云。山僧本欲跧棲巖竇。又緣清涼老人有不了底公案。今日出來為他分析。法燈先自帶三百斤鐵枷。猶自便爭好鬬。論州嚇縣。太煞不顧危亡。李後主為鄭王時。先參法眼。問燈。先師有甚不了底公案。燈云。現分析底。主吐舌。可謂識法者恐。這僧問如何是不了底公案。與刑人腐夫爭衡。著甚來由。燈便打。黃狗作罪。黑狗受殃。推過不是好手。謝他却不謾人道。祖禰不了。殃及兒孫。忽若兒孫不了。殃及祖禰。這棒本合法燈倒招。累他法眼上梁不正。這僧既當斷不斷。更問過在什麼處。抱贓呌屈。再犯不容。法燈自合盡令而行。更道過在我。殃及你。如來禪即不無。祖師禪未夢見在。翠巖芝道。為眾竭力。禍出私門。可謂切中其病。雲峰悅道。這老漢一期與奪。也似絕後光前。及乎拶著。又却龍頭蛇尾。如今莫有為清涼作主底麼。萬松道。念和尚年尊。天童拈云。這僧若是箇漢。出來便與掀倒禪牀。不唯自<span class='corr'>己</span>有出身之路。亦免見祖禰不了殃及兒孫。法燈分析。這僧掀倒禪牀。天童分析。也合照顧脚下。萬松席下。忽有箇出來。大棒趂出三門外。還見後主吐舌處麼。險。</p>
</div>
<div class='div-other'><a id='mulu10' />
<p class='h1'>第七則香嚴上樹</p><p style="margin-left:1em">舉香嚴垂語云。<span class='note-inline'>(切忌掩耳)</span>如人上樹。<span class='note-inline'>(著甚死急)</span>口銜樹枝。<span class='note-inline'>(開口)</span>手不攀枝。<span class='note-inline'>(撒手)</span>脚不踏枝。<span class='note-inline'>(放脚)</span>下有人問西來意。<span class='note-inline'>(便答)</span>若不對。違他所問。<span class='note-inline'>(教你便答)</span>若對又喪身失命。<span class='note-inline'>(你但對。我管償命)</span>正當恁麼時作麼生即是。<span class='note-inline'>(青天白日。說甚是不是)</span>有虎頭招上座云。樹上即不問。未上樹請和尚道。<span class='note-inline'>(省人多少心力)</span>香嚴呵呵大笑。<span class='note-inline'>(却不喪身失命)</span>雪竇云。樹上道即易。<span class='note-inline'>(關)</span>樹下道即難。<span class='note-inline'>(與虎頭同參)</span>老僧上樹也。致將一問來。<span class='note-inline'>(大[目*掌]着眼。秪管說夢)</span>天童拈云。虎頭上座。是箇惡賊。<span class='note-inline'>(香嚴師首。和尚窩家)</span>用無義手。打不妨家。<span class='note-inline'>(賊偷賊物。減死一等)</span>直饒本色作家。往往做手脚不辦。<span class='note-inline'>(若是萬松。即時擒下)</span>雪竇是別機宜識休咎底漢。<span class='note-inline'>(秪為同火下)</span>到這裏亦祗得藏身露影。<span class='note-inline'>(賊兒膽底虗。映山曲䚄脊)</span>還會香嚴做處麼。<span class='note-inline'>(弄巧成拙。有甚難見)</span>三千劍客今何在。<span class='note-inline'>(點即不到)</span>獨許莊周見太平<span class='note-inline'>(到即不點)</span>。</p>
<p>師云。翠巖芝道。問者對者。不免喪身失命。如今衲僧作麼生。古人高高山頂立。嶮峻處却平易。深深海底行。平易處却嶮峻。他道如今衲子作麼生。萬松祗管看。如人在千尺井中。不假寸繩便出。陸亘瓶鵝。不呼在外。便見香嚴為人手段。佛果道。諸方老漢得箇見處。直得千方萬計。提起為人。更不囊藏被葢。立箇喻令人易曉。却成難曉。何故。為慈悲深厚。令人轉生情解。若是慈悲較淺。却較些子。你若纔生樹上樹下。對與不對。轉生義路。墮在常情。卒難透得。又道看他得底人迥別。便知落處。香嚴纔舉虎頭招上座便出云。樹上即不問。未上樹請和尚道。此與雪竇。樹上道即易。樹下道即難。更無兩樣。怎不教香嚴呵呵大笑。若是萬松作虎頭上座。纔見垂語。便與呵呵大笑。看你面皮厚多少。佛果又道。如今山僧是上樹是不上樹。是對是不對。你且道佛果是直捷相為那。為復別有機關。天童道。虎頭上座是箇惡賊。萬松不是迴機倒䇡道。香嚴是箇惡賊。白拈巧偷。當面換人眼睛。豈止做手脚不辦。雪竇別機宜。識休咎。祗解掩耳偷鈴。掩鼻偷香。總被萬松并贓捉獲。天童道。還會香嚴做處麼。萬松道。生為盜跖。死見宋江。天童末後云。三千劍客今何在。獨許莊周見太平。萬松道。撥亂烟塵也不少。如何是萬松定乾坤底劍。臨崕伐却香嚴樹。覿面相呈請益時。</p>
</div>
<div class='div-other'><a id='mulu11' />
<p class='h1'>第八則風穴離微</p><p style="margin-left:1em">舉僧問風穴。<span class='note-inline'>(這孟婆起也)</span>語默涉離微。如何通不犯。<span class='note-inline'>(禍不單行)</span>穴云。常憶江南三月裏。鷓鴣啼處百花香。<span class='note-inline'>(言滿天下無口過)</span>雪竇云。劈腹剜心。<span class='note-inline'>(當言不避截舌)</span>天童拈云。露躶躶。圓陀陀。直是無稜縫。<span class='note-inline'>(開也)</span>且道風穴無稜縫。何似雪竇無稜縫。<span class='note-inline'>(白洪崖打赤洪崖)</span>還會麼。和光惹事。<span class='note-inline'>(花從愛惜落)</span>刮篤成家<span class='note-inline'>(草逐棄嫌生)</span>。</p>
<p>師云。風穴應小釋迦讖。無盡居士。謂仰山後身。如投子為慈濟再來。雪竇號雲門重顯。語錄行世。號眾吼集。有僧問語默涉離微。如何通不犯。語是謗。默是誑。語默向上有事在。外道問佛。不問有言。不問無言。世尊良久。外道禮謝云。世尊大慈大悲。開我迷雲。令我得入。肇法師寶藏論。離微體妙品。其出微。其入離。知入離。外塵無所依。知出微。內心無所為。內心無所為。諸見不能移。外塵無所依。萬有不能羈。葢語涉於微。默涉於離。故云語默涉離微。又問如何通不犯。勝默和尚以此語勘僧。謂之誑謗關。凡有三重。單雙不犯。法眼洞明者。纔舉便知落處。風穴道。常憶江南三月裏。鷓鴣啼處百花香。香。一作鮮。二字皆可。此三關之一也。佛果在五祖為元座。有僧請益風穴語默涉離微。如何通不犯因緣。偶佛鑑來。果曰。懃兄可為頌出布施他。鑑即頌曰。彩雲影裏仙人現。手把紅羅扇遮面。急須著眼看仙人。莫看仙人手中扇。果深喜之。雪竇道。劈腹剜心又作麼生。萬松道。麤言及細語。皆歸第一義。又道。因風吹火。別是一家。傷鱉恕龜。少應有主。雪竇風穴。文武兼濟。將相雙權。闕一不可。天童拈云。露躶躶。圓陀陀。直是無稜縫。萬松道。天童點破。七華八裂了也。更道風穴無稜縫。何似雪竇無稜縫。萬松道。芍藥花開菩薩面。椶櫚樹長夜叉頭。天童道。和光惹事。刮篤成家。更無百端軟語。作頌德之辭。祗有三尺神鋒。為報恩之物。</p>
</div>
<div class='div-other'><a id='mulu12' />
<p class='h1'>第九則玄沙過患</p><p style="margin-left:1em">舉玄沙問鏡清。<span class='note-inline'>(伯牙與子期。不是閒相識)</span>古人道。不見一法。是大過患。<span class='note-inline'>(銷鎔頓入不思議)</span>你且道。不見甚麼法。<span class='note-inline'>(學人從來不眼華)</span>清指露柱云。莫是這箇法麼。<span class='note-inline'>(逢人且說三分話)</span>沙云。浙中清水白米從你喫。佛法未夢見在。<span class='note-inline'>(將謂無人證明)</span>天童拈云。鏡清當時恁麼答。玄沙末後恁麼道。還相契也無。<span class='note-inline'>(讚之雙美。毀之兩傷)</span>然則鏡清。久不作佛法夢也。<span class='note-inline'>(空遊山水。百無所能)</span>須是玄沙。同參始得<span class='note-inline'>(是精識精)</span>。</p>
<p>師云。福州玄沙師備禪師。衲帔芒鞋。雪峰稱備頭陀再來人也。杭州龍冊道怤禪師。嘗住越州鏡湖三十年。故號鏡清。與玄沙同嗣雪峰。華嚴普賢菩薩云。我不見一法。為大過失。毒於瞋者。佛果道。六根本中。唯瞋最毒。玄沙錯此經問。勘辨鏡清。古人道。不見一法。為大過患。你且道。不見甚麼法。若依經旨。祗合道一念瞋心起。百萬障門開。鏡清深辨來風。撥轉機輪。却指露柱道。莫是這箇法麼。萬松道。莫道這箇。那箇也走作。天童以普賢為古人。不害大意。佛果又作涅槃經。未知何據。因辨於此。學者應知。玄沙用衲僧巴鼻道。浙中清水白米許你喫。佛法未夢見在。鏡清嘗住鏡湖。本溫州人。住龍冊寺。故指浙中清水白米。這佛法未夢見在。有褒有貶。有殺有活。惠安顗和尚勘僧曰。上座信心也不具。好言語往往錯會。佛果於不見一法為大過患著語云。和尚自屎不覺臭。一則公案。不出此句。入理深談。最為極唱。雪竇拈云。大小鏡清。被玄沙熱謾。萬松道。切忌以<span class='corr'>己</span>方人。雪竇代云。我當時若見。但向他道。靈山授記未到如此。萬松道。便重不便輕。天童拈道。鏡清當時恁麼答。玄沙末後恁麼道。還相契也無。萬松道。會得途中受用。不會世諦流布。天童末後道。然則鏡清。久不作佛法夢也。須是玄沙同參始得。萬松道。父為子隱。直在其中。具眼底辨取。</p>
</div>
<div class='div-other'><a id='mulu13' />
<p class='h1'>第十則蓮華不住</p><p style="margin-left:1em">舉蓮華庵主。拈拄杖示眾云。<span class='note-inline'>(奪取便打)</span>古人到這裏。為什麼不肯住。<span class='note-inline'>(客僧不合作寺主)</span>眾無語。<span class='note-inline'>(羞殺拄杖)</span>自代云。為他途路不得力。<span class='note-inline'>(遠客歸去來。在家貧亦好)</span>復云。畢竟如何。<span class='note-inline'>(折做八截。燒灰颺却)</span>又自云。楖[木*栗]橫擔不顧人。直入千峯萬峰去。<span class='note-inline'>(借師拄杖。暫出山門)</span>天童拈云。負入不負出。本色住山人。<span class='note-inline'>(且無刀斧痕)</span>思大吞盡諸佛。<span class='note-inline'>(要且吐不出)</span>普眼不見普賢。<span class='note-inline'>(瞎)</span>且道病在什麼處。<span class='note-inline'>(必死之疾。難為針艾)</span>驀拈拄杖卓一下云。<span class='note-inline'>(且作死馬醫)</span>官不容針。私通車馬<span class='note-inline'>(不但登山兼打狗)</span>。</p>
<p>師云。江州廬山蓮華峰祥庵主。嗣奉先深禪師。雲門嫡孫。知見甚高。氣壓諸方。履踐分明。非常情所測。師臨終上堂。舉拄杖問眾曰。汝道古佛到這裏。為什麼不肯住。萬松道。生怕枯樁繫鈍驢。石室行者。善道禪師時遭沙汰。常以拄杖示眾曰。過去諸佛也恁麼。未來諸佛也恁麼。現在諸佛也恁麼。萬松道。歷代祖師不恁麼。不見道。丈夫自有沖天志。不向如來行處行。雪峰一日僧堂前拈拄杖示眾云。這箇祗為中下根人。時有僧出問云。忽遇上上人來時如何。峰拈拄杖便去。雲門云。我即不似雪峯。打破狼藉。僧問未審和尚如何。雲門便打。萬松道。狼藉不少。駙馬都尉李文和公。公主貴降。命三大宗師同日陞座。末後葉縣。橫拄杖就膝上。抝作兩截。便下座。公曰。老作家手段終別。縣云。都尉也不得無過。庵主舉此話示眾。臨終散場。大作佛事。眾竟無語。一曲離騷歸去後。汨羅江上獨醒人。自代云。為他途路不得力。萬松恁麼舉。諸人恁麼聽。若無得力處。彼各圖箇什麼。却道途路不得力。葢色見聲求。是行邪道。忘聲泯色。是斷滅相。途路之樂。終不到家。燈錄廣本。更有一句。復問作麼生得力去。萬松道。臨行之際。撒手還家。指出路頭。還須拄杖。燈錄復有橫拄杖於肩上曰。楖[木*栗]橫擔不顧人。却入千峰萬峰去。天童作直入。各有理在。嚴陽尊者。路逢一僧。拈拄杖云。是什麼。僧云不識。嚴云。拄杖一條也不識。嚴復以拄杖地上劄一下云。還識麼。僧云。不識。嚴云。土窩箇也不識。嚴復拈拄杖擔云。會麼。僧云。不會。嚴云。楖[木*栗]橫擔不顧人。直入千峯萬峰去。便見蓮峰末後轉身吐氣。羅籠不住。呼喚不回。紅塵擾擾道常在。何況碧山深更深。天童拈道。負入不負出。本色住山人。祗有受璧心。而無割城意。羅什道。有非真要。時復蹔游。空為理宗。以為常宅。華嚴普眼入百千三昧。終不見普賢。亦猶大通智勝佛。十劫坐道場。竟不成佛道。梁誌公。遣僧傳語南岳思大和尚云。何不下山教化眾生。向山頭目視雲漢作麼。思大云。三世諸佛。被我一口吞盡。何處更有眾生可度。天童密罰却道病在甚麼處。不見道。莫守寒巖異草青。坐著白雲宗不妙。任是深山更深處。也應無處避征徭。風穴拈云。若立一塵。家國興盛。故天童拈起拄杖卓一下云。官不容針。私通車馬。古人以向上路為本分事。以建化門頭曲為今時。慈覺道。有為雖偽。棄之則功行不成。無為雖真。趣之則聖果難尅。天童經事多矣。</p>
</div>
<div class='div-other'><a id='mulu14' />
<p class='h1'>第十一則雪峰飯羅</p><p style="margin-left:1em">舉雪峰云。飯羅邊坐地。餓死人無數。<span class='note-inline'>(秖是不肯動手)</span>海水邊坐地。渴殺人無數。<span class='note-inline'>(秖是不肯動口)</span>玄沙云。飯羅裏坐。餓死人無數。<span class='note-inline'>(秖是手不肯擡)</span>海水沒頭。渴殺人無數。<span class='note-inline'>(祇是口不肯開)</span>雲門云。通身是飯。通身是水。<span class='note-inline'>(口便是飯。口便是水。開口也是。合口也是。手便是飯。手便是水。翻手也是。覆手也是)</span>天童拈云。我即不然。<span class='note-inline'>(<span class='corr'>已</span>較雲門半月程)</span>飯羅裏坐脹殺人無數。<span class='note-inline'>(不由我不食)</span>海水沒頭浸殺人無數。<span class='note-inline'>(不由我不飲)</span>以前傷乎不吞。<span class='note-inline'>(是他不曾飢)</span>以後失乎不吐。<span class='note-inline'>(是他不曾飽)</span>祇如雲門道。通身是飯。通身是水。到這裏無你吞吐處<span class='note-inline'>(不妨省力)</span>。</p>
<p>師云。雪峯有玄沙雲門。豈止家有爭子。直得證父攘羊。臨機不讓。雪峰一日開爐示眾云。三世諸佛向火燄裏轉大法輪。雲門別云。火燄與三世諸佛說法。三世諸佛立地聽。可謂見過於師。方堪傳授。玄沙點云。近日官中令嚴。峰云。作麼生。沙云。不許人攙行奪市。峰乃吐舌。可謂識法者恐。恰與這公案相似。一人箭中紅心。一人劈筈奪窩。一人續放連珠。一人側身囓鏃。雪峰道。盡大地是箇解脫門。把手拽不入。雲居便道。盡大地是箇塵勞門。把手拽不出。若塵勞即解脫。何消拽出拽入。天童道。到這裏無你吞吐處。萬松道。通身一句作麼生道。他還有口麼。</p>
</div>
<div class='div-other'><a id='mulu15' />
<p class='h1'>第十二則智門蓮華</p><p style="margin-left:1em">舉僧問智門。蓮華未出水時如何。<span class='note-inline'>(點溪荷葉疊青錢)</span>門云。蓮花。<span class='note-inline'>(趂口快)</span>僧云。出水後如何。<span class='note-inline'>(藕根依舊在青泥)</span>門云。荷葉。<span class='note-inline'>(且就對)</span>天童拈云。靈龜無卦兆。空殻不勞鑽。<span class='note-inline'>(杜撰巡官)</span>復舉僧問淨眾。蓮華未出水時如何。<span class='note-inline'>(鈍滯殺人)</span>眾云。菡萏滿池流。<span class='note-inline'>(隱而彌彰)</span>僧云。出水後如何。<span class='note-inline'>(不妨慶快)</span>眾云。葉落不知秋。<span class='note-inline'>(顯而不露)</span>天童拈云。李陵持漢節。<span class='note-inline'>(列士恥莊周)</span>潘閬倒騎驢<span class='note-inline'>(梵志翻著韈)</span>。</p>
<p>師云。隋州智門光祚禪師。嗣香林遠。雲門孫也。祚出雪竇。光大雲門一宗。自普安道禪師。發明三句迅雷之辨。不及掩耳。所謂言無展事。語不投機。荷葉蓮華。寧拘出入。往往壓沙覓油。鉢盂上安柄。向出水未出時定斷。智門祇將蓮華荷葉奉他。左右逢原。無不可者。鑽龜打瓦。一任卜度。天童覷破伊底蘊。便道靈龜無卦兆。空殻不勞鑽。若向爻象未分時便了。禍不入慎家之門。擬議不來。吉凶自兆。又有益州淨眾歸信禪師。嗣鳳翔府青峰傅楚禪師。洛浦孫也。依前問蓮華未出水時如何。淨眾答道。菡萏滿池流。進云。出水後如何。答道。葉落不知秋。若道與前話全同。天童不合兩次拈出。若道全異。眼腦雙<span class='note-inline'>(去聲)</span>生相似。雲門下迅雷之辨。洛浦下無舌人解語。同出湖南一派。持節李陵。銜一鳥不歸之恨。倒鞍潘閬。入同州看華之圖。雪竇道。問既有宗。答亦攸同。還會麼。荷葉蓮華中供佛。李陵潘閬快吟詩。</p>
</div>
<div class='div-other'><a id='mulu16' />
<p class='h1'>第十三則雲盖萬戶</p><p style="margin-left:1em">舉雲葢。問石霜。萬戶俱開。即不問。萬戶俱閉時如何。<span class='note-inline'>(開也)</span>霜云。堂中事作麼生。<span class='note-inline'>(外方不敢論量。<span class='corr'>已</span>是天機漏泄)</span>葢無語。<span class='note-inline'>(劉晨阮肇。悞入桃源)</span>經半年方乃云。無人接得渠。<span class='note-inline'>(腦後見腮)</span>霜云。道即大煞道。祇道得八成。<span class='note-inline'>(更有靈蹤在上方)</span>葢云。和尚作麼。<span class='note-inline'>(理長即就)</span>霜云。無人識得渠。<span class='note-inline'>(是何面目)</span>天童拈云。穩密田地。忌墮功勳。<span class='note-inline'>(坐着即不堪)</span>貼體衣裳。會須脫却。<span class='note-inline'>(不掛寸絲。赤骨立在)</span>宗中辨的。<span class='note-inline'>(紅心心裏射紅心)</span>量外轉機。<span class='note-inline'>(退位位中仍退位)</span>須仔細始得。<span class='note-inline'>(祖師眼睛。斗量不盡)</span>同中之異。酌然尚帶依俙。<span class='note-inline'>(易分雪裏粉)</span>異中之異。直是難臻妙極<span class='note-inline'>(所以重洗面)</span>還到石霜父子轉側處麼。<span class='note-inline'>(狹路相逢。卒難回避)</span>獨曉玉人初破夢。<span class='note-inline'>(有覺非為覺)</span>夜寒青女未登機<span class='note-inline'>(無功<span class='corr'>已</span>墮功)</span>。</p>
<p>師云。漳州石霜山慶諸禪師。置枯木堂。故有座元烟斷脫去之話。時齊<span class='corr'>己</span>。貫休。泰布衲等。以詩筆為佛事。唯泰布衲悟心。入祖師圖。佛印垂誡云。教門衰弱要人扶。好慕禪宗莫學儒。祇見悟心成佛道。未聞行脚讀詩書。若教孔子超生死。爭表瞿曇是丈夫。齊<span class='corr'>己</span>貫休聲動地。誰將排上祖師圖。張拙秀才。偶與三僧道話曰。三師中何不選一人為長老。意少石霜。不善詩筆。泰曰。先輩失言也。堂頭和尚肉身菩薩。會下一千五百人。如我輩者七百餘人。如九峯。雲葢。大光。覆船。湧泉等。諸大宗師。皆在參學位中。勝我輩者七百餘人。張拙愧服。同上拜見。霜問先輩何姓。對曰。拙姓張。霜曰。覓巧了不可得。拙自何來。拙有省。乃獻詩曰。光明寂照遍河沙。凡聖含靈共我家。一念不生全體現。六根纔動被雲遮。斷除煩惱重增病。趣向真如亦是邪。隨順眾緣無罣礙。涅槃生死是空華。裴相國一日訪霜。因取笏而問曰。在官人手中為笏。在老僧手中。喚作什麼。裴無對。乃為留下。永鎮山門。潭州雲葢第一代志元禪師。初參雲居問。志元不奈何時如何。雲居云。祗為功不到。師不禮拜。直造石霜。纔到。便問志元不奈何時如何。霜云。非但闍黎。老僧亦不奈何。葢云。和尚為什麼亦不奈何。霜云。老僧若何奈。拈過你不奈何。葢乃拜入室。正宗集。石霜上堂。僧問萬戶俱開即不問。萬戶俱閉時如何。有本便作雲葢問。開即明不越戶。閉即穴不棲巢。故石霜道。堂中事作麼生。不知者往往喚作倒問。僧問報劬。如何是第一義。劬曰。如何是第一義。僧曰。學人請益。師何以倒問。劬曰汝適來請益什麼。僧曰。第一義。劬曰。汝喚倒問耶。莫道這僧。雲葢被此一問。拈取下韻不來。經半年。葢下得一轉語云。無人接得渠。如有人遍身紅爛。臥在荊棘林中。沒你近傍處。湧泉四十年走作。永嘉一宿曹溪。一念古今。半年未曉。石霜目機銖兩道。祗道得八成。這裏便是計利害處。前百丈不落因果。墮五百世野狐。後百丈不昧因果。脫野狐身。一字之功。有如此者。葢問。和尚又如何。還我十成處來。霜云。無人識得渠。我且問你。石霜還識渠麼。若也識得。半面之交。若也不識。全身獨露。天童拈道。穩密田地。忌墮功勳。釋迦老子道。選擇眾善業。涅槃最安樂。萬松道。長安雖樂。不是久居。有位則必賞成功。是故功成而不處。直須卸下天王甲。拈却寶華冠。宗中辨的。臣退位以朝君。量外轉機。子全身而合父。永嘉道。決擇之次。如履輕冰。得旨宗師。尚道怎敢喚他作臣。怎敢喚他作君。外紹王種姓。內紹王種名。麤中之細。人牛不見處。正是月明時。細中之細。今年錐也無。豈見錐頭利。且道石霜父子轉側處。與子全身合父。是有交涉沒交涉。要識玉人愁病酒。青女懶拈梭處麼。天童終日拈提。不道十成一句。</p>
</div>
<div class='div-other'><a id='mulu17' />
<p class='h1'>第十四則睦州在我</p><p style="margin-left:1em">舉睦州示眾云。<span class='note-inline'>(有蒲鞋覓一緉)</span>裂開也在我。揑聚也在我。<span class='note-inline'>(鼻孔却在萬松手裏)</span>僧問。如何是裂開。<span class='note-inline'>(撩撥巨靈神)</span>州云。三九二十七。菩提涅槃。真如解脫。即心即佛。我且恁麼道。汝又作麼生。<span class='note-inline'>(祇這箇更別有)</span>僧云。某甲不與麼。<span class='note-inline'>(支解了也不識痛痒)</span>州云。盞子落地。楪子成八片。<span class='note-inline'>(和尚不如胡釘〔較〕)</span>僧云。如何是揑聚。<span class='note-inline'>(險忘了話頭)</span>州<span class='corr'>斂</span>手而坐。<span class='note-inline'>(龜毛索子。衲僧冤害)</span>天童拈云。睦州用處。直是長三短五。七縱八橫。<span class='note-inline'>(醉漢口。沒量斗)</span>撒在面前。拋在腦後。<span class='note-inline'>(三家村裏祇我大)</span>不妨奇特。<span class='note-inline'>(得恁麼眼皮薄)</span>然則門庭施設。自是一家。<span class='note-inline'>(夾山處索強)</span>入理深談。不啻百步<span class='note-inline'>(石霜處納敗)</span>。</p>
<p>師云。睦州陳尊宿。指教臨濟參黃蘗。接得雲門嗣雪峰。諸方皆推為尊宿。製蒲屨養親。又號陳蒲鞋。佛果讚云。辛辛辣辣。喍喍啀啀。穿臨濟為大樹。推雲門墮險崕。言如枯柴。理不可階。是之為陣蒲鞋。陳操同宗。親炙供養。諸方避諱。久忘其名。萬松偶閱古錄。乃諱道明。因出於此。學者應知。一日示眾云。裂開也在我。揑聚也在我。諸方道。把定真金失色。放行瓦礫生光。謂之有擒有縱。能殺能活。洞上宗風。斥為話作兩橛。決針斷線。不見道。恁麼相續也大難。直須當存而正泯。在卷而亦舒。鈎鎖連環。謂之血脉不斷。然後雙遮雙照。更有遮照同時。遮照不立。直得帝網交羅重重無盡。始是圓頓一乘。於衲僧門下。天地懸殊。更買草鞋行脚。如常啼東請。善財南參。尚云。道曠無涯。逢人不盡。雪竇道。偷得隣家些子光。用作千燈擬流布。阿呵呵。地久天長爭奈何。僧問睦州。如何是放一線道。州云。量才補聀。僧云。如何是不放一線道。州云。伏惟尚饗。裂開便提起一落索。揑聚便<span class='corr'>斂</span>手而坐。雖然收放自如。大似被他使喚。故天童道。睦州用處。不妨奇特。然則門庭施設。自是一家。萬松參勝默師伯。舉潭柘開山答話道。我是侯家兒。或云。掛塔。這僧在露柱裏者。此話大行。和尚以為如何。勝默道。高臺上坐。拾下半筐甎瓦。來底抧。<span class='note-inline'>(仄蟹切)</span>與一箇。有甚難。僧問雲門。樹凋葉落時如何。門云。體露金風。不唯投機。更與他出眼。應時納祜。血脉不斷。所以雲門大師。僧中王也。潭柘睦州。門庭施設。自是一家。勝默雲門。入理深談。不啻百步。不見夾山道。門庭施設。不如老僧。入理深談。猶較石霜百步。天童於石霜公案後。舉睦州家風。厥有旨哉。</p>
</div>
<div class='div-other'><a id='mulu18' />
<p class='h1'>第十五則法眼如來</p><p style="margin-left:1em">舉經云。若見諸相非相。即見如來。<span class='note-inline'>(撥出眼中沙。添入黃金屑)</span>法眼云。若見諸相非相。即不見如來。<span class='note-inline'>(金鎞傷手處。神水頓枯睛)</span>天童拈云。世尊說如來禪。<span class='note-inline'>(臘月蘿蔔頭。不免窖裏)</span>法眼說祖師禪。<span class='note-inline'>(不覺口乾舌縮)</span>會得甚奇特。<span class='note-inline'>(猶有這箇在)</span>不會也相許<span class='note-inline'>(展諫平人。除你不怕)</span>。</p>
<p>師云。此段經文。出金剛般若第五如理實見分。天親科為求佛行施住相疑。意謂不住相布施為因。何以求成佛身相之果。行無相因。求有相果。鑽冰取火。果不稱因也。佛斷疑曰。果亦無相。稱無相因。智起惑亡。斷疑生信。故經云。凡所有相。皆是虗妄。若見諸相非相。即見如來。昭明太子科此分經。智冥無相法身。故號如理實見。仰山道。如來禪許師兄會。祖師禪。未夢見在。法眼道。若見諸相非相。即不見如來。釋迦道東。法眼說西。古來有拈古。頌古。徵古。代古。別古。誰知法眼。更添憋古。丈夫自有冲天志。不向如來行處行。雖然法眼用得太過。過猶不及。蚌鷸相持。俱落漁人之手。萬松昔住邢州淨土時。門人寫萬松夢宅。求萬松自讚云。凡所有相。皆是虗妄。若見諸相非相。即見眉毛眼上。不費半星氣力。向釋迦法眼分疆列界處。方便講和。一統天下。豈非好事。天童如來禪。祖師禪。更不敢妄生分別。會得奇特即且置。他既不會。為甚也相許不見道。打破大唐國。覓箇不會底不得。</p>
</div>
<div class='div-other'><a id='mulu19' />
<p class='h1'>第十六則馬祖圓相</p><p style="margin-left:1em">舉馬祖見僧來。便畫一圓相。<span class='note-inline'>(便好以脚擦却)</span>云入也打。不入也打。<span class='note-inline'>(打云。謹依來命)</span>僧便入。<span class='note-inline'>(著甚來由)</span>祖便打。<span class='note-inline'>(不曾放過)</span>僧云。和尚打某甲不得。<span class='note-inline'>(倚官挾勢)</span>祖靠却柱杖便休。<span class='note-inline'>(大似欺軟怕硬)</span>天童拈云。跨門之機。<span class='note-inline'>(左着右着。轉開走作)</span>室中之意。<span class='note-inline'>(社鼠城狐。占姧把穩)</span>具眼者分明辨取<span class='note-inline'>(你恰問着箇瞎漢)</span>。</p>
<p>師云。六祖謂讓和尚曰。汝向後出一馬駒。踏殺天下人去在。清源謂石頭曰。眾角雖多。一麟足矣。雪竇道。十影神駒立海涯。五色祥麟步天岸。江西主馬祖神駒。湖南主石頭祥麟。歧分五派。於今洋洋。馬祖一日見僧來。便畫一圓相。溈仰下或畫圓相。以境智接人。馬祖借來作耀眼鏡。大岳雪竇同到五祖戒處。大岳獨見戒。岳便畫一圓相。戒云。是甚麼。岳云胡餅。戒云。趁爐竈熱。更搭一箇。岳擬議。戒以杖打出三門。岳謂雪竇曰。這沒人情漢。休去見好。且道與溈山境智。是同是別。馬祖見這僧來。便畫圓相云。入也打。不入也打。雙下兩關。使伊進退無門。這僧見義勇為。當仁不讓。蹈湯赴火。慣戰作家。祖便打。當時若是萬松。接住拄杖。猛與一推。看他馬祖有何方便。却喫棒了。供欵道。和尚打某甲不得。賴有此耳。馬祖秉殺活機。靠却拄杖便休。急流勇退。興盡而歸。雪竇拈云。二俱不了。和尚打某甲不得。靠却拄杖。擬議不來。劈脊便棒。佛果道。祇為靠却拄杖休去。惹得雪竇許多葛藤。萬松道。馬祖有當斷不斷不招其亂底劍。放過更好。天童道跨門之機。室中之意。且道那箇是跨門之機。外道手握活雀兒問佛。手中雀兒為死為活。世尊以足跨門限云。你道我欲入欲出。又有一外道插一莖草於地上云。此是世界中心。世尊乃移草插於傍云。此是世界中心。馬祖道入也打。不入也打。此語占田地寬。及至見僧入圓相中作主。靠却拄杖便休。犬銜赦書。諸侯避路。雪竇道。二俱不了。祇見跨門之機。不見室中之意。是以天童道。具眼底辨取。還見麼。糞掃堆中清淨土。干戈叢裏太平基。</p>
</div>
<div class='div-other'><a id='mulu20' />
<p class='h1'>第十七則廣德靈利</p><p style="margin-left:1em">舉僧問廣德。如何是靈利底人。<span class='note-inline'>(未舉先知。汝當自答)</span>德云。維摩不離方丈室。文殊未到早先知。<span class='note-inline'>(自病不解治)</span>又問。如何是靈利底人。<span class='note-inline'>(不索問他人)</span>德云。垢膩汗衫皂角洗。<span class='note-inline'>(未出常情)</span>又問。如何是靈利底人。<span class='note-inline'>(恰問著呆漢)</span>德云。古墓毒蛇頭戴角。<span class='note-inline'>(頻煩則亂)</span>天童拈云。一句子把定要關。<span class='note-inline'>(未免私通車馬)</span>一句子不存軌則。<span class='note-inline'>(揮開十字關)</span>一句子體用雙照。<span class='note-inline'>(當言不避截舌)</span>若人會得。許你靈利。<span class='note-inline'>(幾箇似天童)</span>還端的麼。<span class='note-inline'>(却又疑著)</span>枯龜妙在孫賓手。<span class='note-inline'>(雖是死蛇)</span>一灼爻分十字文<span class='note-inline'>(解弄也活)</span>。</p>
<p>師云。襄州石門慧徹機緣。天童作廣德。今辨於此。學者應知。僧問如何是靈利底人。豈知世智辯聰。返成為難。靈利不如癡。然祖師門下以無師自然智參識心見性禪。不同守默之癡禪。迥異尋文之狂慧。華塔湍和尚道。活鱍鱍地。非常靈利。維摩居士自念寢疾於床。令文殊師利。與諸大眾俱來。即以神力。空其室內。除去諸有。及諸侍者。唯置一床。以疾而臥。廣德將此意答他。似有說話分。再問再答。早難摸[打-丁+索]也。第三全用衲僧巴鼻。所以天童逆次點出道。若人會得。許你靈利。恁麼則萬松道。某甲謹退。還端的麼。萬松道。和尚在上不錯。孫賓者。善天文遁甲鑽龜之法。爆則成兆。十字文開。不消一灼。天童嘗道。靈龜無卦兆。空殻不勞鑽。今日為甚麼七十二鑽無遺筴。若知禍福皆由我。始信陰陽不順情。</p>
</div>
<div class='div-other'><a id='mulu21' />
<p class='h1'>第十八則雪峯普請</p><p style="margin-left:1em">舉雪峰問僧什麼處去。<span class='note-inline'>(如和尚去。我也恁麼去)</span>僧云。普請去。<span class='note-inline'>(不可別道)</span>峰云。去。<span class='note-inline'>(諾得法旨)</span>天童拈云。莫動著。<span class='note-inline'>(和尚手碎)</span>動著三十棒。<span class='note-inline'>(巡人犯夜)</span>雲門云。隨語識人。<span class='note-inline'>(從苗辨地)</span>又是為蛇畫足<span class='note-inline'>(更添爪距)</span>。</p>
<p>師云。福州雪峰義存禪師。慈和善巧。退<span class='corr'>己</span>讓人。萬世典型。令人畏仰如三聖道。一千五百人善知識。話頭也不識。祇奉箇老僧住持事繁。禮拜巖頭云。今日始是鰲山成道。推讚諸方。令法久住。雪巖先師。事勝默師伯。跪受呵斥。或問其故。曰。今諸方或有師資法屬。諍訟招譏。獅子身中蟲。自食肉也。萬松仰效。萬一不可得也。雪峰一日問僧甚麼處去。云普請去。問處莾鹵。答處顢頇。打作一團。<span class='corr'>已</span>見破綻。雪峰道。去。忙拈補綴針線。轉見縫罅披離。天童拈云。莫動著。惠安顗和尚聞有註趙州十二時謌者。乃曰。趙州十二時謌。如一堆臭屎。豈可更用棘枝挑剔。天童道。動著三十棒。萬松道。和尚上梁不正。怪他下柱參差。閻羅王不吞銕丸。諸鬼不伏。這三十棒。和尚先喫始得。雲門道。因語識人。也祇是依俙彷彿。天童道。為蛇畫足。灰骨裏認得雲門。忽有人問萬松。和尚還識天童麼。向道你這一隊。攢簇萬松。圖箇什麼。</p>
</div>
<div class='div-other'><a id='mulu22' />
<p class='h1'>第十九則漸源捲簾</p><p style="margin-left:1em">舉漸源因寶葢來相看。<span class='note-inline'>(仁義道中)</span>源乃捲簾入方丈坐。<span class='note-inline'>(賊來須打。客來須待)</span>葢下却簾。<span class='note-inline'>(更好灰圍三道)</span>歸客位。<span class='note-inline'>(各把疆界)</span>源令侍者傳語云。遠涉不易。猶隔津在。<span class='note-inline'>(相見了也)</span>纔語了。葢便打一掌。<span class='note-inline'>(莫是猶隔津在)</span>者云。有堂頭和尚在。莫打某甲。<span class='note-inline'>(帶累堂頭何啻隔津)</span>葢云。祇為有和尚在。所以打你。<span class='note-inline'>(兩回放過好還兩掌)</span>者回舉似源。<span class='note-inline'>(直打出三門外始得)</span>源云。猶隔津在。<span class='note-inline'>(相見了也)</span>天童拈云。酌然猶隔津在。<span class='note-inline'>(相見了也)</span>然則各各彼彼。自是一家。<span class='note-inline'>(分貝曰貧)</span>且作麼生。得同生同死。共命連枝去。<span class='note-inline'>(同田曰富)</span>暗裏抽橫骨。<span class='note-inline'>(相見了也)</span>明中坐舌頭<span class='note-inline'>(猶隔津在)</span>。</p>
<p>師云。潭州漸源仲興禪師。始為道吾典座。或云侍者。一日參隨檀越家弔喪。源拊棺問吾曰。生邪死邪。吾曰。生也不道。死也不道。源曰。為什麼不道。吾曰。不道不道。迴至中路。源曰。和尚快與某甲道。若不道。打和尚去也。吾曰。打即任打。道即不道。源便打吾數拳。吾歸院。謂源曰。汝宜發去。恐知事知不便。源遂去。寄村院中三年。一日。聞童子誦法華經。至應以比丘身得度者。即現比丘身。忽然有歡喜處。欲迴道吾。聞吾<span class='corr'>已</span>化。遂見石霜。舉前話。請益其旨。霜曰。生也不道。死也不道。源曰。為什麼不道。霜曰。不道不道。源乃言下有省。乃禮石霜懺悔。石霜證之。同嗣道吾。潭州寶葢約禪師。嗣石霜。漸源姪也。一日參覲漸源法叔。源見來。捲簾而坐待之。老龐頌曰。有人嫌龐老。龐老不嫌他。開門待知識。知識不來過。葢下却簾。何不道草賊大敗。是他便歸客位。若是萬松作漸源。却到客位。拽下簾子。便歸方丈。不見萬歲和尚。與保壽是同參。歲一日去見壽。壽坐不起。歲展坐具。壽下禪床。歲便坐却禪床。壽便歸方丈。閉却門。歲坐不起。主事云。和尚閉却門。請庫下喫茶。歲便歸院。壽明日却去復禮。歲還坐不起。壽展坐具。歲亦下禪床。壽乃坐却禪床。歲遂歸方丈閉却門。壽於侍者寮。取灰圍方丈門三道。便歸。歲開門見云。我不與麼。他却與麼。且道是相見了也。是猶隔津在。源令侍者傳語云。遠涉不易。猶隔津在。黃口衲子。隨言定旨。逐句分宗。見漸源道。猶隔津在。道又不曾展坐具。敘寒溫。可知是猶隔津在。萬松却道。是相見了也。又作麼生。莫是望州亭。烏石嶺。僧堂前底時節麼。恁麼則寶葢何用親來拽下簾歸客位。寶葢等侍者纔傳示了。便打一掌。萬松道。上覆和尚謝傳法誨。者云。有堂頭和尚在。莫打某甲。再犯不容。可惜放過。葢云。祇為有堂頭和尚在。所以打你。龍鬬魚傷。未為分外。者回舉似源。猶自說兵機。源云。猶隔津在。三寸得恁麼密。大小大天童。祇解順水推船道。酌然猶隔津在。萬松四處別語道。相見了也。與漸源天童。覿體相違。是以天童道。各各彼彼。自是一家。翻覆看來。正與三大宗師同死同生。連枝共命。還見天童暗裏抽橫骨。明中坐舌頭處麼。侍者攔腮徹骨痛。師擘眼云。莫道猶隔津在。</p>
</div>
<div class='div-other'><a id='mulu23' />
<p class='h1'>第二十則保福光境</p><p style="margin-left:1em">舉保福問長慶。<span class='note-inline'>(耳朵不離腮)</span>盤山道。光境俱亡。復是何物。<span class='note-inline'>(有這箇在。所以不識)</span>洞山云。光境未亡。復是何物。<span class='note-inline'>(祇為面熟。所以不識)</span>據二老總未勦絕在。<span class='note-inline'>(三箇也有)</span>作麼生得勦絕去。<span class='note-inline'>(劈口便摑)</span>慶良久。<span class='note-inline'>(喚作良久即不可)</span>福云。情知你向鬼窟裏作活計。<span class='note-inline'>(陰山背後。永不托生)</span>慶云。汝又作麼生。<span class='note-inline'>(打人還似喫拳時)</span>福云。兩手扶犁水過膝。<span class='note-inline'>(鬼市裏賣搐氣袋)</span>天童拈云。俱亡未亡。奪人奪境。<span class='note-inline'>(錯下名言。不但今日)</span>為什麼保福不肯長慶。<span class='note-inline'>(長慶還背保福麼)</span>太平本是將軍致。不許將軍見太平<span class='note-inline'>(若信蒯通言寧落婦人手)</span>。</p>
<p>師云。漳州保福院。從展禪師。一日雪峰忽召曰。還會麼。福欲近前。峰以杖柱之。福當下冥契。作拜而退。又以古今方便。詢於長慶稜。稜深許之。所以道。參師不如參友。參友不如參板頭聖僧。葢師即難見。友則易逢。參師擇友。意在斯焉。福州長慶慧稜禪師。幼稟湻澹。初參雪峰。峰以默然示之。慶禮拜了退。峰微笑。而慶懷疑。遂晝夜不睡。歲久。坐破七箇蒲團。亦無入作。一日堂前捲簾。忽然大悟。即作頌呈雪峰曰。也大差也大差。捲起簾來見天下。有人問我解何宗。拈起拂子驀口打。峰可之。謂玄沙曰。此子徹也。沙曰。未在。恐是意識著述。須更勘過始得。至次日。眾上堂問訊。峰謂慶曰。備頭陀未肯汝在。汝實證悟。對眾舉來。慶呈頌曰。萬象之中獨露身。唯人自肯乃方親。昔時謬向途中覓。今日看來火裏氷。峰謂沙曰。不可更是意識著述也。慶與保福。同參同證。機緣甚多。一日。保福問長慶。盤山道。光境俱亡。復是何物。盤山上堂曰。夫心月孤圓。光含萬象。光非照境。境亦非存。光境俱亡。復是何物。禪德譬如擲劍揮空。莫論及之不及。斯乃空輪無迹。劍刃無虧。若能如是。心心無知。全心即佛。全佛即人。人佛無異。始為道矣。保福見洞山別語道。光境未亡。復是何物。點檢將來。二俱不了道。據二老宿。總未勦絕在。作麼生得勦絕去。一箇壞世間相。一箇樁立前塵。要長慶判斷道。作麼生得勦絕去。慶幼稟湻澹。初見雪峰。峰又默然示之。常時默坐。廢七蒲團。以淨名杜口答之。錯會者認為良久。寶峰照云。芙蓉先師。內猶暖在。空劫大事。化為鬼窟。保福誡後。故云。情知你向鬼窟裏作活計。僧問新羅陌巖禪師。如何是禪。巖云。古塚不為家。古塚為家。豈非鬼窟活計。非但良久默然。鹽官道。思而知。慮而解。是鬼家活計。長慶道。我且是鬼窟裏作活計。汝又作麼生。保福道。兩手扶犁水過膝。天童頌道。及時節。力耕犁。誰怕春疇沒脛泥。拖犁拽擺。入泥入水。屈為今時也。通理大師。梵行直釋。屢舉此話。理極深玄。不通註釋。天童拈云。俱亡未亡。奪人奪境。俱亡。盤山也。未亡。洞山也。人境俱奪。長慶也。天童祇知保福不肯長慶。爭奈萬松不肯保福。智覺壽禪師唯心訣。或鬬奇特。而但故出身。俄沈識海。或著淨潔。而唯求寂默。返墮陰城。忽有人道。保福長慶。豈有此事。萬松道。舉一明三者。不妨刢利。恁麼則盤山洞山。豈有總未勦絕。長慶豈作鬼窟活計。萬松豈有不肯保福。太平本是將軍亂。不得將軍不太平。</p>
</div>
<div class='div-other'><a id='mulu24' />
<p class='h1'>第二十一則乾峯三病</p><p style="margin-left:1em">舉乾峰示眾云。<span class='note-inline'>(別處人事)</span>法身有三種病。<span class='note-inline'>(怨他河曲䚄)</span>二種光。<span class='note-inline'>(弄鬼眼睛)</span>須是一一透得。<span class='note-inline'>(過也)</span>更有照用同時。<span class='note-inline'>(和聲便打)</span>向上一竅在。<span class='note-inline'>(脚根下薦取)</span>雲門出云。庵內人為什麼不知庵外事。<span class='note-inline'>(早是隔窗相眼)</span>峰呵呵大笑。<span class='note-inline'>(黠兒落節遭他毒手)</span>門云。猶是學人疑處。<span class='note-inline'>(題破廟門)</span>峰云。子是甚麼心行。<span class='note-inline'>(學人罪過)</span>門云。也要和尚相委悉。<span class='note-inline'>(事發首身)</span>峰云。直須恁麼始得穩坐地。<span class='note-inline'>(切忌生根)</span>門云。喏喏。<span class='note-inline'>(未敢相保)</span>天童拈云。坐著病在膏肓。<span class='note-inline'>(正要人扶策)</span>用著光不透脫。<span class='note-inline'>(切忌詐明頭)</span>直饒縱橫十字。<span class='note-inline'>(莫即走)</span>圓轉一機。<span class='note-inline'>(有勞神用)</span>也未知有向上一竅在。<span class='note-inline'>(休得也)</span>還得穩坐地麼。<span class='note-inline'>(誰家床榻)</span>到頭霜夜月。任運落前溪<span class='note-inline'>(浮生空自忙)</span>。</p>
<p>師云。乾峰曹山疎山。皆洞山之子。雲門皆有機緣。唯乾峰數則話行。乾峰一日示眾云。舉一不得舉二。放過一著。落在第二。雲門出曰。昨日有人從天台來。却往徑山去。峰曰。明日不得普請。便下座。馬祖當時上堂。要展大機大用。不意百丈捲却拜席。馬祖便吞聲飲氣。乾峰舉法身三種病二種光。照用同時。向上一竅。大鋪陣勢。被雲門羽扇綸巾。折衝於樽爼之上。後來雲門示眾。却用乾峰陣勢。既無敵手。由他疋馬縱橫。雲門示眾云。光不透脫有兩般病。一切處不明。面前有物是一。透得一切法空。隱隱地似有箇物相似。亦是光不透脫。又法身亦有兩般病。得到法身。為法執不忘。<span class='corr'>己</span>見猶存。墮在法身邊是一。直饒透得。放過即不可。子細點檢將來。有甚麼氣息。亦是病。乾峰示眾畢。雲門出眾來。便合問如何是三種病。二種光。照用同時。向上一竅。恁麼則雲門纔是初機請益底人。是他得官不念閒文字。却論併根桑棗樹。濶角水黃牛。誰共你之乎者也。乾峰覺知這裏使不著。不免陪笑賣楂梨。葢覆將來。雲門放憨道。猶是學人疑處。乾峰恕<span class='corr'>己</span>道。子是什麼心行。彼此敗露道。也要和尚相委悉。多虗不如少實道。恁麼始得穩坐地。乾峰汝頴之士利如錐。雲門幽冀之士鈍如鎚。以錐<span class='corr'>刺</span>鎚。以鎚挫錐。亦當摧矣雪竇道。若明得褒貶句。未必善因而招惡果。萬松道。祇取你口辯。天童拈云。坐著病在膏肓。用著光不透脫。開口了合不得。合口了開不得。似這般有甚用處。直饒你縱橫十字。圓轉一機。也是我尋常用底。未知有向上一竅在。不因一事。不長一智。若非天童。幾乎忘却。還得穩坐地麼。炕猶未煖。官事當行。法眼道。理極忘情謂。如何有喻齊。到頭霜夜月。任運落前溪。天童善能用之。爭奈弄巧成拙。</p>
</div>
<div class='div-other'><a id='mulu25' />
<p class='h1'>第二十二則溈山問仰</p><p style="margin-left:1em">舉溈山問仰山。<span class='note-inline'>(休作外)</span>子一夏不見上來。在下面作何所務。<span class='note-inline'>(白日休閒過。青春不再來)</span>仰云。某甲鋤得一片畬。下得一籮種。<span class='note-inline'>(深談實相。善說〔要法〕)</span>溈云。子今夏不虗過。<span class='note-inline'>(心邪不覺口喎)</span>仰云。和尚今夏作什麼。<span class='note-inline'>(下不論上)</span>溈云。日中一飯。夜後一寢。<span class='note-inline'>(佛事門中。有勞神用)</span>仰云。和尚今夏亦不虗過。<span class='note-inline'>(當官不讓父)</span>仰山道了乃吐舌。<span class='note-inline'>(見過於師。氷寒於水)</span>溈云。寂子何得自傷<span class='corr'>己</span>命。<span class='note-inline'>(證父攘羊。家醜外揚)</span>天童拈云。少當努力。<span class='note-inline'>(有鋤有钁。且掊且斷)</span>老合歇心。<span class='note-inline'>(管帶神情。救死不暇)</span>這一夏總不虗過。<span class='note-inline'>(爭奈時人不自知)</span>為什麼仰山道了吐舌。<span class='note-inline'>(冐法而險。為而不知)</span>若點檢得出。<span class='note-inline'>(清官易斷。不謾易筭)</span>禍不入慎家之門<span class='note-inline'>(守法而安。知而不為)</span>。</p>
<p>師云。欲知佛性義。當觀時節因緣。萬松常愛溈仰家風。父子投機。水乳和合。溈山一日餧鵶生飯次。回頭見仰山。乃云。今日為伊上堂一上。仰云。某甲隨例得聞。溈曰。聞底事作麼生。仰曰。鵶作鵶鳴。鵲作鵲噪。溈云。你爭奈聲色何。仰曰。和尚適來道什麼。溈云。我祇道為伊上堂一上。仰曰。為什麼喚作聲色。溈云。雖然如此。驗過也無妨。仰曰。大事因緣作麼生驗。溈山竪起拳。仰曰。終是指東畫西。溈曰。子適來問什麼。仰曰。問和尚大事因緣。溈曰。為什麼喚作指東畫西。仰曰。為著聲色故。某甲所以問過。溈曰。並未曉了此事。仰曰。如何得曉了此事。溈曰。寂子聲色。老僧東西。仰曰。一月千江。體不分水。溈曰。應須與麼始得。仰曰。如金與金。終無異色。豈有異名。溈曰。作麼生是無異名底道理。仰曰。瓶盤釵釧<span class='corr'>券</span>。<span class='note-inline'>(盂盆)</span>溈曰。寂子說禪。如獅子吼。驚散狐狼野犴之屬。以至溈山寢興。試令原夢。仰山度水。香嚴過茶。二子智慧神通。過於目連鶖子。溈山問仰山。久不上來。當何所務。三日不相見。莫將故眼看。仰嶠以鋤畬下種對之。溈山賞其功行。楊無為問芙蓉楷。數年不見。參禪來。辦道來。蓉云。不打這鼓笛。楊云。恁麼則空遊山水。百無所能也。蓉云。相別未久。善能高鑑。溈仰當行買賣。<span class='corr'>已</span>是成交。欲令牙保分明。須要合同文契。咨和尚日用如何。溈山以中食夜寢對之。仰山道。亦不空過。鋤畬下種。道不空過即得。中食夜寢。道不空過即難。仰山覺斧鑿太深。回首吐舌懲悔。此處無金二兩。俗人沽酒三斤。溈山道。寂子何得自傷<span class='corr'>己</span>命。靈龜曳尾。拂跡成痕。吐墨海魚。欲隱彌露。天童拈云。少當努力。老合歇心。為復是佛法商量。為復是世諦流布。若點檢得出。一夏總不虗過。師吐舌云。口是禍門。</p>
</div>
<div class='div-other'><a id='mulu26' />
<p class='h1'>第二十三則趙州有無</p><p style="margin-left:1em">舉趙州云。有佛處不得住。<span class='note-inline'>(帶累平人)</span>無佛處急走過。<span class='note-inline'>(恐無利益)</span>天童拈云。沉空滯跡。<span class='note-inline'>(墮坑落塹)</span>犯手傷鋒。<span class='note-inline'>(撞頭磕額)</span>俱未是衲僧去就。<span class='note-inline'>(一坑埋却)</span>直須莫入人行市。<span class='note-inline'>(怯戰不勝)</span>坐他床榻。<span class='note-inline'>(著甚來由)</span>正不立玄。<span class='note-inline'>(恐成賍濫)</span>偏不附物。<span class='note-inline'>(怕惹官防)</span>方能把住放行。<span class='note-inline'>(這邊那邊)</span>有自由分<span class='note-inline'>(無可不可)</span>。</p>
<p>師云。無盡燈錄。僧辭趙州。州問什麼處去。僧云。學人擬向南方學佛法去。天童不敘來原。這僧擬往南方學佛法去。責情棒。早合喫三十。所以趙州竪起拂子道。有佛處不得住。又恐怕掉這僧在無事界裏。打淨潔毬子。所以又道。無佛處急走過。天童拈到這恰好處便休。本錄更有語在。三千里外。逢人莫得錯舉。萬松道。未發足以前。早<span class='corr'>已</span>蹉過。僧云。恁麼則不去也。萬松道。是何心行。何不早恁麼道。趙州道。去也由你。不去也由你。得恁麼自由性。所以趙州道。摘楊花。摘楊花。諸方晚進。多以折柳送行人。古樂府意。彷彿趙州。忽若院主問趙州。曾到底喫茶去。不曾到底為甚也喫茶去。趙州呼院主。主應喏。州云。喫茶去。又作麼生彷彿趙州意。天童拈趙州意。先識病證。次設治方。然後<span class='corr'>但</span>除其病。不除其法。所以道。沈空滯迹。犯手傷鋒。俱未是衲僧去就。這僧擬往南方學佛法。趙州先診出兩般病。然後對證設藥。直須不入人行市。不坐他床榻。正不立玄。偏不附物。所以趙州道。有佛處不得住。無佛處即走過。雖治其沈空滯迹。立玄附物之病而不除。把定放行。隨流得妙游戲神通自在之法。還會麼。為甚如此。病多諳藥性。經効敢傳方。</p>
</div>
<div class='div-other'><a id='mulu27' />
<p class='h1'>第二十四則臨濟賓主</p><p style="margin-left:1em">舉臨濟兩堂首座齊下喝。<span class='note-inline'>(蝦蟆呌)</span>僧問濟還有賓主也無。<span class='note-inline'>(問取蝦蟆)</span>濟云。賓主歷然。<span class='note-inline'>(咄)</span>天童拈云。殺人刀活人劍。在臨濟手裏。<span class='note-inline'>(天童萬松。豈可無分)</span>雖然如是。當時便與一喝。<span class='note-inline'>(咄云。即今亦不遲)</span>直饒大騁神通。也祇得同聲相應<span class='note-inline'>(豈止在臨濟手裏)</span>。</p>
<p>師云。風穴參雪峰。嘗問此話。峰敘與巖頭欽山進途。而值臨濟<span class='corr'>已</span>逝。不及參見。則曰汝欲會。當問取他子孫可耳。穴後見南院顒。舉雪峰之意。院曰。雪峰古佛也。承天宗道。臨濟此語。走殺天下衲僧。我即不然。當時見僧舉。但云一對無孔銕鎚。萬松咄云。百雜碎。臨濟一日問洛浦。一人行棒。一人行喝。那箇親。浦云。總不親。濟云。作麼生得親。浦便喝。濟便打。葢臨濟宗風。當陽獨露。全機大用。不貴言說。當時若問萬松。兩堂首座齊喝。還有賓主也無。咄云。賓主歷然。臨濟有語無喝。天童有喝無語。如今殺人刀。活人劍。在萬松手裏。忽有人問。那箇是賓。那箇是主。咄云。具眼底辨取。</p>
</div>
<div class='div-other'><a id='mulu28' />
<p class='h1'>第二十五則洞山賓主</p><p style="margin-left:1em">舉洞山問隱山。<span class='note-inline'>(此回蹉過。他後難逢)</span>如何是主中主。<span class='note-inline'>(這話)</span>隱云。長年不出戶。<span class='note-inline'>(出也)</span>洞云。如何是主中賓。<span class='note-inline'>(特來參見和尚)</span>隱云。青山覆白雲。<span class='note-inline'>(去離不得)</span>洞云。賓主相去幾何。<span class='note-inline'>(一有多種)</span>隱云。長江水上波。<span class='note-inline'>(二無兩般)</span>洞云。賓主相見。有何言說。<span class='note-inline'>(兩口同一舌)</span>隱云。清風拂白月。<span class='note-inline'>(不動唇皮善舉<span class='corr'>揚</span>)</span>天童拈云。主也雲藏頂相。<span class='note-inline'>(仰望不及)</span>賓也雪壓眉稜。<span class='note-inline'>(父少兒子老。舉世所不信)</span>相去也門司有限。<span class='note-inline'>(王入深宮。臣歸私室)</span>言說也玉振金聲。<span class='note-inline'>(他日如何舉似人)</span>我此四句。且道與隱山是同是別。<span class='note-inline'>(因修者易。創立者難)</span>叢林具眼者試請辨看<span class='note-inline'>(有名不在鐫頑石)</span>。</p>
<p>師云。潭州龍山禪師。參馬祖。得道。隱潭州龍山。無人知者。山行迷路。或到之。一僧至。隱問自何而來。僧曰。某老宿處來。隱曰。老宿有何言句。僧曰。他云。說則千句萬句。不說則一字也無。隱曰。恁麼則蠅子放卵也。僧作拜。隱打之。洞山悟本。與密師伯到山前。見流水中有菜葉。撥草行六七里。忽見隱在庵前。便問此山無路。闍黎輩向何處來。洞曰。無路且置。和尚自何而入。隱曰。我不曾雲水。洞曰。和尚住此山多少時也。隱曰。春秋不涉。洞曰。此山先住。和尚先住。隱曰。不知。洞曰。何謂不知。隱曰。我不從人天來。洞山良久。方問此話。隱山答畢。又問和尚見箇甚麼道理。便住此山。隱曰。我見兩箇泥牛鬬入海。直到如今無消息。隱因有頌示之曰。三間茅屋從來住。一道神光萬境閒。莫把是非來辯我。浮生穿鑿不相關。隱自是焚庵。遁入深山幽寂之處。不知所在。猶自號隱山焉。無盡燈。主中主。作賓中主。為對下句主中賓。然失洞上四賓主血脉。僧問洞山如何是主中主。山云。闍黎自道取。僧曰。某道得底是客中主。如何是主中主。山曰。與麼道則易。相續也大難。故天童作主中主。與答辭長年不出戶。不失血脉。洞問如何是主中賓。隱云。青山覆白雲。洞山嘗云。青山白雲父。白雲青山兒。白雲終日倚。青山總不知。洞云。賓主相去幾何。待相去即向你道。隱云。長江水上波。正與法界觀中海波喻合。或問恁麼則禪不出教意。向道教還出得禪意麼。或曰。禪教相去幾何。恰道長江水上波。何得忘却。洞問賓主相見。萬松道。還有眼麼。有何言說。還有口麼。隱云。清風拂白月。且道是何章句。賓向主說。則清風拂白月。主向賓言。則白月照清風。此猶是主中賓。賓中主邊事。若是主中主。賓中賓。了沒交涉。天童拈道。主也雲藏頂相。且道與前青山覆白雲。還相濫不。前句先山後雲。若作青山起白雲。意更穩順。今言覆者。好雲無事不離山也。天童雲藏頂相。不必是山。投子頌云。無見頂露雲攢急。既是無見頂相。明主邊事。更用雲攢。明主中主也。洞山道。道無心合人。人無心合道。欲識箇中意。一老一不老。雪壓眉稜。主中賓也。天童道。絲綸降。號令分。寰中天子。塞外將軍。中外君臣。各安其分。門司。有限也。或謂玉振金聲。梵音深妙也。你且道清風拂白月。有多少音響。竹林海巨川頌風鈴云。銅唇銕舌太尖新。樓角懸來不記春。言外百千三昧法。因風說與箇中人。且道他道甚來。善學柳下惠。終不師其迹。天童四句與隱山何別。更聽風鈴。子細分辨。</p>
</div>
<div class='div-other'><a id='mulu29' />
<p class='h1'>第二十六則雲門佛法</p><p style="margin-left:1em">舉雲門云。<span class='note-inline'>(龍王善降)</span>佛法大煞有。<span class='note-inline'>(擔取來填枯井)</span>祇是舌頭短。<span class='note-inline'>(爭奈口門寬)</span>復自云長也。<span class='note-inline'>(非但上至梵天。遍覆剎塵世界)</span>天童拈云。雲門大師。雖然自起自倒。<span class='note-inline'>(天使其人不自由)</span>要且車不橫推。理無曲斷<span class='note-inline'>(明亷暗察。審錄難瞞)</span>。</p>
<p>師舉烏石靈觀禪師云。若言我不道。即啞却我口。若言我道。即禿却我舌。覺範道。佛法大有。祇是牙痛。雲門首身。免掛後人唇齒。早有天童。放伊不過。祇見螳蜋之前攫。不覺彈丸之後隨。雲門舌長。天童點檢了也。更有一箇。且待別時。</p>
</div>
<div class='div-other'><a id='mulu30' />
<p class='h1'>第二十七則溈仰摘茶</p><p style="margin-left:1em">舉溈山與仰山摘茶次。<span class='note-inline'>(大眾普請宜先到)</span>溈云。終日祇聞子聲。不見子形。<span class='note-inline'>(茶樹焉能鬲得伊)</span>仰便撼茶樹。<span class='note-inline'>(覿面相呈不較多)</span>溈云。子祇得其用。<span class='note-inline'>(祇道得一半)</span>仰云。未審和尚如何。<span class='note-inline'>(非但聞聲。亦見其形)</span>溈良久。<span class='note-inline'>(到退三千)</span>仰云。和尚祇得其體。<span class='note-inline'>(六月債負熱廝還)</span>溈云。放子三十棒。<span class='note-inline'>(早來三十。替和尚喫)</span>天童拈云。溈山仰山。父父子子。<span class='note-inline'>(夜半潑墨。日午點燈)</span>叢林盡道各得一橛。<span class='note-inline'>(誰信道這橛是那橛。那橛是這橛)</span>殊不知天共白雲曉。水和明月秋<span class='note-inline'>(莫逆之友。休分彼此)</span>。</p>
<p>師舉首山念云。夫為宗師。須具擇法眼始得。當時不是溈山。便是扶籬摸壁。萬松道。酒不醉君子。棒不打好人。瑯琊云。五更侵早起。更有夜行人。萬松道。澤廣藏山理能伏豹。瑯琊又云。若不是溈山。洎合打破蔡州。萬松道。倒得田單七十城。玄覺謂三十棒云。且道過在什麼處。萬松道。再犯不容。和聲便打。佛鑑云。張公乍與李公友。待罰李公一盃酒。倒被李公罰一盞。好手手中無好手。萬松道。某甲喫米。不似和尚喫鹽多。溈仰父子。相見不對面。對面不相見。一人得用。令不孤行。一人得體。道無不在。仰山克己復禮。卑不動尊。溈山正令當行。殺人見血。念法華。瑯琊覺。羨溈山父子。舉臨濟家風。佛鑑服手搰了。難逢快便。不是天童拈出。沈埋洞上宗風。最好是父父子子。不同君君臣臣。三綱五常。世諦流布。仰山得用。溈山得體。諸方皆為各得一橛。而不劈開兩破。富那夜奢問馬鳴曰。鋸義者何。鳴曰。與師平出。鳴問木義者何。奢曰。汝被我解。還會天童雲天水月麼。穴細金針纔露鼻。芒長玉線妙投關。</p>
</div>
<div class='div-other'><a id='mulu31' />
<p class='h1'>第二十八則楞嚴推心</p><p style="margin-left:1em">舉楞嚴會上世尊告眾云。若能推底是汝心。則認賊為子。<span class='note-inline'>(換了屋樑)</span>修山主云。若能推底不是汝心。則認子為賊。<span class='note-inline'>(忍為絕後計)</span>天童拈云。如今推也。是子是賊。<span class='note-inline'>(即在人心反覆間)</span>買帽相頭。<span class='note-inline'>(莫使直中直)</span>食魚去骨<span class='note-inline'>(須防人不人)</span>。</p>
<p>師舉楞嚴經云。阿難言。如來現今徵心所在。而我以心推窮尋逐。即能推者。我將為心。佛言。咄。阿難。此非汝心。阿難矍然。避座合掌。起立白佛。此非我心。當名何等。佛告阿難。此是前塵虗妄相想。惑汝真性。由汝無始。至於今生。認賊為子。失汝元常。故受輪轉。唐唯慤法師。科此經名八處徵心。一神湯內瀉。二靈膏返熁。三針治內障。四火角返搜。五神呪鞭治。六金刀坼腦。七針骸補助。此科第八名膏肓出鬼。天童略舉云。若能推底是汝心。則認賊為子。衲僧門下。謂之認奴作郎。昔陶淵明藍輿。一子與㒒舁之。指㒒諭子曰。此亦人子也。善待之。長者之言也。世諺有云。寧憐有力之奴。不愛無力之子。與前淵明之言。暗合吾宗。即妄即真。點化之旨。安國瑫云。得之於心。伊蘭作栴檀之樹。失之於旨。甘露乃蒺蔾之園。修山主道。若能推底不是汝心。則認子為賊。白玉碾作象牙梳。黃金打作鍮石筯。弄巧成拙。有如此者。天台智者道。有人幼離鄉。年長血氣方剛。聞父在鄉中為惡少年所欺。含恨還鄉。圖雪父恥。路人相伴。將至父舍。忽逢其讐。同伴戲之。指為其父。歸人拜跪。鳴抱感泣。同伴笑曰。實汝父仇。歸人欲打。手不能舉。及至見父亦不感泣。此諭無作四諦。苦即是滅。集即是道。無滅道可修。無苦集可斷。上生經道。不修禪定。不斷煩惱。佛記此人。成佛無疑。近歲陳秀玉學士。嘗問萬松。彌勒菩薩。為什麼不修禪定。不斷煩惱。萬松道。真心本靜。故不修禪定。妄想本空。故不斷煩惱。士復問香山大潤和尚。山曰。禪心<span class='corr'>已</span>定。不須更修。斷盡煩惱。不須更斷。復問竹林海巨川。川曰。本無禪定煩惱。士曰。唯此為快耳。楞嚴認賊為子。山主認子為賊。不是則業識茫茫。是則神通妙用。智覺禪師唯心訣云。癡愛成解脫真源。貪瞋運菩提大用。妄想興而涅槃現。塵勞起而佛道成。天童道。如今推也是子是賊。一般麵草。由人做造。相頭買帽。比脚栽靴。他家自有兒孫。將來使用恰好。喫飯防噎。食魚去骨。常作賊心。莫拈他物<span class='note-inline'>(參)</span>。</p>
</div>
<div class='div-other'><a id='mulu32' />
<p class='h1'>第二十九則長慶有望</p><p style="margin-left:1em">舉長慶云。總似今日老胡有望。<span class='note-inline'>(自從胡亂後。鹽醋更豐饒)</span>保福云。總似今日老胡絕望。<span class='note-inline'>(社歌醉舞。帶累平人)</span>天童拈云。富嫌千口少。<span class='note-inline'>(得之本有)</span>窮恨一身多<span class='note-inline'>(失之本無)</span>。</p>
<p>師云。無盡燈。作總似今夜有望。絕望。圓通善國師。見玄悟玉。香山彝。言涉嘲謔。責曰。總似汝輩。佛法豈到今日。有以見先德憂念叢林之切矣。達磨西來。九年面壁。始遇知音。今長慶保福。列剎相望。鐘梵交鳴。長慶一千五百人。保福七百餘人。大弘雪峰之道。儀型禪苑清規。祖述少林。老胡有望也。洪州武寧慧安禪師。與圓通秀鐵壁。同參天衣懷為法屬。性皆剛直。安苦硬恬潔。非秀公若也。安居武寧荒村破院。單丁三十年。而圓通應詔住法雲。其威光烜然。可以引致法友。而昇青雲。或時以書致安。安未嘗拆而棄之。侍者不解其意。問之。安曰。吾始以秀有精彩。今知其癡也。夫出家兒。塚間樹下。辦那事。如救頭然。無故於八達衢頭。架大屋。養數百閒漢。此真開眼尿牀。吾何復對語哉。然吾宗自此益微矣。汝輩猶能見之。今保福七百餘人。武寧所謂吾宗自此益微矣。故云老胡絕望也。此猶是門庭施設邊事。若也入理深談。天童道。窮恨一身多。武寧單丁。猶為分外。不見道。若立一塵。家國興盛。野老顰蹙。不立一塵。家國喪亡。野老謳謌。且道那箇底是。碧岫峰頭思大口。紅塵堆裏誌公心。</p>
</div>
<div class='div-other'><a id='mulu33' />
<p class='h1'>第三十則石霜出世</p><p style="margin-left:1em">舉僧問石霜。真身還出世也無。<span class='note-inline'>(世還出真身也無)</span>霜云。不出世。<span class='note-inline'>(還入世也無)</span>僧曰。爭奈真身何。<span class='note-inline'>(是出是入)</span>霜云。琉璃瓶子口。<span class='note-inline'>(是世是身)</span>天童拈云。通身及盡。<span class='note-inline'>(綿綿不漏絲)</span>徹底無功。<span class='note-inline'>(了了忘擔荷)</span>撒手興來。<span class='note-inline'>(雲尚無心能出岫)</span>隨處得用。<span class='note-inline'>(賣盡風流不著錢)</span>還識石霜老漢麼。<span class='note-inline'>(左右覓便)</span>當堂無影迹。<span class='note-inline'>(窮便窮如范丹)</span>遍界不曾藏<span class='note-inline'>(富便富如石崇)</span>。</p>
<p>師云。將為石霜祇會枯木死株。內紹外紹。今日負急臨危。便道琉璃瓶子口。洞山道。此是一千五百人善知識語。於斯見矣。這僧知而故問道。真身還出世也無。石霜一往泛然而答道不出世。今諸方教乘師德。推讓禪老。為出世間人。將謂高超三界。首出萬靈也。昔王山法祖。侍磁州大明。勠力十年。躬為侍者。秘重深嚴。不見參學。一旦抽單。罔不疑怪。或問大明。侍者何往。明曰。諸方來諸方去。何介意哉。又問參學何似。明曰。道有參學。栽他頭角。道無參學。減他威光。一眾方疑或蒙印許。其後久隱西山太原府。府運兩衙。請住王山。創建禪席。皆號開堂出世也。萬松謂此非出世間。真入世間也。這僧問真身還出世也無。此問真身無相。還能出現說法利生也無。此非問出塵世。正問入廛垂手時節也。石霜常舉君臣父子。至尊嚴烈。深處禁宮。故云不出世也。這僧也奇怪。便拏麤揢細。拈他空<span class='note-inline'>(去聲)</span>處道。爭奈真身何。一則赤諱白誺。二則私竊欺公。兩陣夾攻。決無活路。不意石霜。門欲闔一拶便開。船欲沈一篙便轉。奉箇琉璃瓶子口。便那裏得來。所以天童道。撒手興來。隨處得用。為什麼適來却道不出世。不見天童道。當堂無影迹。既無影迹。為什麼道隨處得用。不見天童道。遍界不曾藏。諸仁者為什麼難會。此猶是喻。且道如何是法。周遍十方心。不在一切處。</p>
</div>
<div class='div-other'><a id='mulu34' />
<p class='h1'>第三十一則雪峯古㵎</p><p style="margin-left:1em">舉僧問雪峰。古㵎寒泉時如何。<span class='note-inline'>(為甚無風浪起)</span>峰云。瞪目不見底。<span class='note-inline'>(許你眼明)</span>僧云。飲者如何。<span class='note-inline'>(甘露洋銅。有利有害)</span>峰云。不從口入。<span class='note-inline'>(玉液華池納百川)</span>僧舉似趙州。<span class='note-inline'>(出一人口。入萬民耳)</span>州云。不可從鼻孔裏入。<span class='note-inline'>(盡從這裏流出)</span>僧却問州。古㵎寒泉時如何。<span class='note-inline'>(閩山遠接太行山)</span>州云苦。<span class='note-inline'>(裂舌不堪嚐)</span>僧云。飲者如何。<span class='note-inline'>(著甚來由)</span>州云。死。<span class='note-inline'>(一坑埋却)</span>雪峰聞云。趙州古佛。<span class='note-inline'>(善哉甘口鼠。食人不害疼)</span>從此不答話。<span class='note-inline'>(陰蛆內胃)</span>天童拈云。扶豎宗乘。須還大匠。<span class='note-inline'>(久嚮天童)</span>雪峰辨一千五百人善知識身心。<span class='note-inline'>(為人如為<span class='corr'>己</span>)</span>趙州用一百二十歲老作家手段。<span class='note-inline'>(黨理不黨親)</span>不妨奇怪。<span class='note-inline'>(萬松慣見似尋常)</span>如今眾中隨言定旨。<span class='note-inline'>(癡人面前。不得說夢)</span>亂作貶剝。<span class='note-inline'>(舌頭壓殺人)</span>深屈古人。<span class='note-inline'>(死無對證)</span>然則相席打令。似有知音。<span class='note-inline'>(易開終始口)</span>鏤骨銘心。罕逢明鑑<span class='note-inline'>(難保歲寒心)</span>。</p>
<p>師云。南院禮雪峰為古佛。雪峰禮趙州為古佛。當時雪峰法道大行。睦州讓雲門以嗣之。玄沙為法眼之祖。兩派之源。出於門下。趙州當燕趙亂罹之際。口如吹火。流俗薄之。及乎道力攝二王講和。擕手見師。禪床不下。時人方云。口似含珠。隱山所謂莫作是非來辯我。浮生穿鑿不相關。雪峰以其南泉之子。長沙之兄。以白眉尊宿待之。一日趙州問僧。自何處來。僧曰。雪峰來。州曰。雪峰有何言句示人。僧曰。和尚尋常道。盡十方世界是沙門一隻眼。你等諸人向什麼處屙。州云。闍棃若迴。寄箇鍬子去。僧問雪峰古㵎寒泉時如何。動若雲行。靜如止水。正是湛不流處。死水裏活計。這僧工夫到此。拈來呈似雪峰。若是萬松門下。祇道乾曝曝地。一滴也無。這僧問以蹄涔。雪峰答以巨海道。瞪目不見底。何曾辜負他。這僧忻然。披襟當之道。飲者如何。你參透古㵎寒泉。祇汝便是浮幢剎海。通身是水。誰吐誰吞。雪峰答箇不從口入。大煞手親眼辨。若論順水推船。雪峰門下即得。其或逆風把柁。趙州門下不然。這僧疑根不斷。再買草鞋。不遠數千里。復舉前話問趙州。至不從口入。州云。不可從鼻孔裏入也。便用衲僧巴鼻。復問古㵎寒泉時如何。州云。苦。這僧便合禮謝而退。不顧危亡。踏步向前。更問飲者如何。州云。死。沒人情漢。一向盡法。不管無民。僧問如何是玄中玄。州云。汝玄來多少時也。僧云。玄之久矣。州云。若不遇老僧。幾乎玄殺。趙州與睦州出語。毒如德山臨濟痛棒。雪峰後聞此語遙禮云。趙州古佛。峰從此不答話。此語疑殺天下人。你道以前還曾答話麼。後來何曾持不語戒。天童拈道。扶豎宗乘。須還大匠。大慧杲宗門武庫首篇云。王荊公一日問張文定公曰。孔子去世百年。生孟子亞聖。後絕無人何耶。文定公曰。豈無人。亦有過孔孟者。公曰。誰。文定公曰。江西馬大師。坦然禪師。汾陽無業禪師。雪峰巖頭。丹霞雲門。荊公意不甚解。乃問曰。何謂也。文定曰。儒門淡薄。收拾不住。皆歸釋氏焉。公欣然嘆服。後舉似無盡。無盡撫几賞曰。達人之論也。遂援筆以紀之。故王荊公嘗云。三代以前。聖賢多生吾儒中。三代以降。聖賢多生吾佛中。近代老青州。潭柘開山性和尚。韓相國。昉施學士宜生。曰二老若非事佛出家。皆王覇之器。是知顏孟之時。佛法未至。倘能事佛。必馬鳴龍樹之儔也。故雪峰辨一千五百人善知識身心。趙州用一百二十歲老作家手段。不妨奇怪。碁逢敵手。琴遇知音。如今眾中。隨言定旨。亂作貶剝深屈古人。矮子看戲。隨人上下。然則相席打令。似有知音。便道趙州逢賤即貴。雪峰遇剛即柔。若存得失勝負。成何宗旨。鏤骨銘心罕逢明鑑這僧一問。二老各出一隻手。提起示人。與萬世為龜為鑑。豈同參鐵騎禪者。爭鋒競銳。還會天童出身句麼。臨危知己少。閒話赤心多。</p>
</div>
<div class='div-other'><a id='mulu35' />
<p class='h1'>第三十二則國師侍者</p><p style="margin-left:1em">舉國師三喚侍者。<span class='note-inline'>(老不歇心)</span>侍者三應。<span class='note-inline'>(少不努力)</span>國師云。將為吾辜負汝。<span class='note-inline'>(落花有意隨流水)</span>誰知汝辜負吾。<span class='note-inline'>(流水無心送落花)</span>天童拈云。仁義道中。<span class='note-inline'>(不得不呼)</span>得資分上。<span class='note-inline'>(不得不應)</span>再呼能再應。<span class='note-inline'>(獨掌不浪鳴)</span>論實不論虗。<span class='note-inline'>(我喚君須應)</span>且道有辜負無辜負。<span class='note-inline'>(行說好話)</span>皓玉無瑕。雕文喪德<span class='note-inline'>(劈破面皮)</span>。</p>
<p>師云。僧舉前話問玄沙意旨如何。沙云。却是侍者會。萬松道。不得動箸。玄覺徵問僧。那裏是侍者會處。僧云。若不會。爭解恁麼應。玄覺云。汝少會在。萬松道。垛根衲子。有甚麼限。又云。若於這裏商量得去。便見玄沙。萬松道。且歸林下去。趙州云。如人暗中書字。字雖不成。文彩<span class='corr'>已</span>彰。萬松道。明眼人難瞞。玄沙舉處。以己方人。渾淪無孔鐵鎚。穿鑿千窓百孔。若是萬松見侍者三喚三應。祇向道。輔弼宗師。不廢光彩。許大忠國師。著甚死急道。將為吾辜負汝。侍者當時見道。誰知汝辜負吾。好道和尚年尊。別請人好。可惜放過。被玄沙贓誣道。却是侍者會。以至玄覺問僧道。若不會。爭解恁麼應。特舍漢。胡張三。黑李四。與汝同參。所以玄覺道。汝少會在。玄覺到此便合休去。又道。若於這裏商量得去。便見玄沙。所謂第三句薦得。自救不了。據實論之。若道這僧會。國師道。誰知汝辜負吾。若道這僧不會。爭解恁麼應。所以趙州道。字雖不成。文彩<span class='corr'>已</span>彰。一鎚兩當。須是這老漢始得。天童拈處。一向裁長補短。就下平高。頗怪國師妄加穿鑿道。皓玉無瑕。雕文喪德。大小大天童。呆漢作保。忽有人問萬松又作麼生。向道祇恐不是玉。是玉也大奇。</p>
</div>
<div class='div-other'><a id='mulu36' />
<p class='h1'>第三十三則韶山是非</p><p style="margin-left:1em">舉僧問韶山。是非不到處。還有句也無。<span class='note-inline'>(掩耳偷鈴漢)</span>山云有。<span class='note-inline'>(可知禮也)</span>僧云。是甚麼句。<span class='note-inline'>(是非到處)</span>山云。一片孤雲不露醜。<span class='note-inline'>(無眼人見)</span>天童拈云。通身迴互。不觸尊嚴。<span class='note-inline'>(識法者恐)</span>退位傍提。要當宛轉。<span class='note-inline'>(誰敢當頭)</span>還見韶山相為處麼。<span class='note-inline'>(兒孫得力)</span>盡力推爺向裏頭<span class='note-inline'>(室內不知)</span>。</p>
<p>師云。雒京韶山寰普禪師。嗣夾山。當時遵布衲。機辯冠眾。與山往復詞多不錄。佛果云。遵布衲如虎帶角。凜凜威風。爭奈韶山。解據虎頭。收虎尾。直得步步登高。聲聲相應。還知二老落處麼。好手手中誇好手。紅心心裏射紅心。諸方競傳韶山降遵布衲。挫白頭因。而不知深得洞上深細血脉。一日僧問如何是本來面目。山云。甎鏡臺前不露顏。天童不辜負他。對眾拈出。一日僧問是非不到處。還有句也無。永嘉道。是非之惑。綿微難見。神清慮靜。細而研之。言之興也。是非所以成。其實是非不到處。言思路絕。分別意窮。天童却道。堂堂坐斷舌頭路。應笑毗耶老古錐。若是無舌人解語。借路能來。洞山道。但能莫觸當今諱。也勝前朝斷舌才。道箇一片孤雲不露醜又何妨。洞山所謂胡家曲子。不墮五音。韻出清霄。任君吹唱。恁麼看來。韶山道。有又何妨。但能句不落言思。曲不犯宮商。雲不露醜拙。言滿天下。無口過也。所以天童道。通身迴互。不觸尊嚴。與不犯宮商。不較多也。退位傍提。要當宛轉。此是善財於別峰參見德雲。迴互正位底時節也。還會盡力推爺向裏頭麼。僧問九峰䖍侍者。如何是外紹。峰云。不借別人家裏事。僧云。如何是內紹。峰云。推爺向裏頭。天童更加盡力兩字。喚作全身擔荷。徹底承當。忽遇趙州十八上破家散宅。又作麼生。到來家蕩盡。免作屋中愚。</p>
</div>
<div class='div-other'><a id='mulu37' />
<p class='h1'>第三十四則臨濟禍事</p><p style="margin-left:1em">舉僧問臨濟。如何是吹毛劍。<span class='note-inline'>(鬼擘口)</span>濟云。禍事禍事。<span class='note-inline'>(滅門殆戶)</span>僧禮拜。<span class='note-inline'>(強鬼出現)</span>濟便打。<span class='note-inline'>(急急如律令)</span>僧問巴陵。如何是吹毛劍。<span class='note-inline'>(賴是巴陵)</span>陵云。珊瑚枝枝撑著月。<span class='note-inline'>(寧可截舌)</span>天童拈云。殺人刀。一毛不度。<span class='note-inline'>(西天令嚴)</span>活人劍。一毫不傷。<span class='note-inline'>(恕卿無罪)</span>有意氣時添意氣。<span class='note-inline'>(刑過無小)</span>不風流處也風流<span class='note-inline'>(宥過無大)</span>。</p>
<p>師云。鎮州臨濟義玄禪師道。我於先師處。三頓喫六十棒。如蒿枝拂相似。故家風號全提真吼。這僧是箇亡命沒興漢。引頸受刃道。如何是吹毛劍。此謂之索劍喫。臨濟道。禍事禍事。如拔劍一揮。且貸汝殘生。這僧不看陣勢。尚敢禮拜。殺人可恕。情理難容。濟便打。盡令而行。笤箒也須三段。前車<span class='corr'>已</span>覆。後車改轍。業重衲僧。尚問巴陵如何是吹毛劍。賴是巴陵有收有放。能縱能奪。陵諱顥鑑。始見雲門。門舉雪峰曰。開却門。達磨來也。汝意作麼生。陵曰。築著和尚鼻孔。門曰。修羅王惡發。打須彌山一摑。[跳-兆+孛]跳上梵天報帝釋。你為甚麼却向日本國裏藏身。陵曰。莫與麼心行好。門曰。汝道築著鼻孔。又作麼生。陵後住岳州巴陵新開寺。僧問祖意教意。是同是別。陵云。鷄寒上樹。鴨寒入水。問如何是提婆宗。陵云。銀椀裏盛雪。這僧問如何是吹毛劍。陵曰珊瑚枝枝撑著月。陵告眾曰。吾答此三轉語。已報雲門恩了也。自此不作忌齋。十洲記。南海底盤石上生珊瑚樹。有枝無皮。如玉紅潤。感月而生。故枝頭皆有月暈。巴陵以此語答吹毛劍。豈可以識情卜度。真雲門子。睦州孫。故天童道。殺人刀。一毛不度。活人劍。一毫不傷。衲僧七事隨身。遠圓鑑。令青華嚴頌此在十六題。夾山會下一僧到石霜。入門。便道不審。霜曰。不必闍黎。僧曰。與麼則珍重。又到巖頭。如前。巖乃噓兩聲。僧曰。與麼則珍重。纔回步。頭曰。雖是後生。亦能管帶。僧歸。舉似夾山。山明日上堂。乃喚石霜巖頭歸這僧出來。如法舉似前話。僧舉了。山曰。大眾還會麼。若無人道。老僧不惜兩莖眉毛道去也。乃曰。石霜雖有殺人刀。且無活人劍。巖頭且有殺人刀。亦有活人劍。且殺人刀一毛不度。吹毛度刃。尚為兩段。刜鍾利劍。誰敢當鋒。活人劍。一毫不傷。天下人恩歸有地。意氣不從天地得。風流豈是刻雕成。不見道。傷鱉恕龜。殺活在我。</p>
</div>
<div class='div-other'><a id='mulu38' />
<p class='h1'>第三十五則洞山體佛</p><p style="margin-left:1em">舉洞山垂語云。體得佛向上人。方有說話。<span class='note-inline'>(方無說話分)</span>僧問如何是佛向上人。<span class='note-inline'>(有說話分。快說快說)</span>山云。非佛。<span class='note-inline'>(借得口來)</span>法眼云。方便呼為佛。<span class='note-inline'>(大似壓良為賤)</span>天童拈云。二老宿相去多少。<span class='note-inline'>(料掉沒交涉)</span>直是刀刁相似。<span class='note-inline'>(毫釐有差)</span>奈何魚魯參差。<span class='note-inline'>(天地懸隔)</span>到這裏轉劫外機。<span class='note-inline'>(洞山宗旨)</span>放風前箭。<span class='note-inline'>(法眼家風)</span>橫身擔荷。<span class='note-inline'>(法眼麤心)</span>撒手承當。<span class='note-inline'>(洞山細意)</span>具這般眼目始得。<span class='note-inline'>(洞山左眼半斤。法眼右上八兩)</span>還辨得麼。<span class='note-inline'>(變蹌劈臉。改頭換面)</span>易分雪裏粉。<span class='note-inline'>(一有多種)</span>難辨墨中煤<span class='note-inline'>(二無兩般)</span>。</p>
<p>師云。洞山垂語。要體得佛向上人。方有說話分。萬松道。體得佛向上人。方無說話分。洞山<span class='corr'>已</span>過犯彌天。萬松更彌天過犯。更有箇不識好惡底僧。問如何是佛向上人。此喚作望空啟告。洞山道。非佛。此喚作傳言送語。我且問你。佛向上人。還解問答麼。張無盡。舉傅大士頌曰。空手把鋤頭。步行騎水牛。人從橋上過。橋流水不流。皓布裩曰。此即頌得法身邊事。頌不得法身向上事。無盡曰。請和尚頌。皓曰。昨夜雨霶烹。打倒蒲萄棚。知事普請行者人力。拄底拄。撑底撑。撑撑拄拄到天明。依舊可憐生。雲居膺初見洞山。山問闍黎名什麼。居曰。道膺。山曰。向上更道。居曰。向上則不名道膺。山云。與吾在雲巖時祇對一般。這箇喚作識尊卑。分貴賤。法眼道。方便呼為佛。大似奴郎不辨。賓主不分。所以天童道。二老宿相去多少。直是刀刁相似。柰何魚魯參差。我且問你。洞山道。非佛。法眼道。方便呼為佛。如何是刀刁魚魯處。洞山轉劫外機。法眼放風前箭。一箇是全提那畔。一箇是曲為今時。洞山是撒手承當。法眼是橫身擔荷。具這般眼目始得。水中擇乳。還辨得麼。須是鵞王。易分雪裏粉。幸遇洞山。難辨墨中煤。皆因法眼。鏡清道。毗盧有師。法身有主。雲門嘗云。矢上加尖。法眼道。形興未質。名起未名。諸方皆謂如水作波。波即是水。雪粉各異。墨煤性同。不是天童。分疎不下。忽若圭峰道。鎔瓶盤釵釧為一金。攪酥酪醍醐為一味。又作麼生。也不如石頭道。衲被蒙頭萬事休。此時山僧都不會。</p>
</div>
<div class='div-other'><a id='mulu39' />
<p class='h1'>第三十六則脩山凡夫</p><p style="margin-left:1em">舉修山主垂語云。具足凡夫法。<span class='note-inline'>(少一物不成世界)</span>凡夫不知。<span class='note-inline'>(當局者迷)</span>具足聖人法。<span class='note-inline'>(眼中添屑)</span>聖人不會。<span class='note-inline'>(身賢不覺賢)</span>聖人若會。即同凡夫。<span class='note-inline'>(但有纖毫即是塵)</span>凡夫若知。即是聖人。<span class='note-inline'>(一念迴光。便同本得)</span>天童拈云。收得安南。<span class='note-inline'>(及盡凡情)</span>又憂塞北。<span class='note-inline'>(猶存聖解)</span>到這裏十成底事。<span class='note-inline'>(半是私房半是賊賍)</span>一時颺却。<span class='note-inline'>(公私得濟)</span>始得穩坐地。<span class='note-inline'>(更須趕起)</span>還端的麼。<span class='note-inline'>(更須了細)</span>一等平壞<span class='note-inline'>(兩既不成)</span>泯然自盡<span class='note-inline'>(一何有爾)</span>。</p>
<p>師云。撫州龍濟山主。紹修禪師。始與法眼輩。同參地藏。謂<span class='corr'>己</span><span class='corr'>已</span>臻其極。暨辭至建陽途中談法次。眼忽問長慶道。萬象之中獨露身。是撥萬象。不撥萬象。修曰。不撥。眼曰。說甚撥不撥。修懵然。却回地藏。地藏曰。子去未久。却回何為。修曰。有事未決。豈憚跋涉。藏曰。汝䟦涉許多山川。也還不惡。修不諭。乃問。古人道。萬象之中獨露身。意旨如何。藏曰。汝道撥萬象不撥萬象。修曰。不撥。藏曰。兩箇也。修駭然。沈思。乃曰。未審古人撥不撥。藏曰。汝喚甚麼作萬象。修方省悟。即辭追見法眼。眼語意與地藏如一。眼既住崇壽。修隨眾淘汰言句。放曠游處。後唐永和初。十數禪人堅請令住龍。濟山之寶峰巖。修雖不務聚徒。而徒自至。提訓之暇。作諸章句。盛行於世。一日上堂道。具足凡夫法。凡夫不知。凡夫背覺合塵。迷<span class='corr'>己</span>逐物。法眼道。微言滯於心首。恒為緣慮之場。實際居於目前。翻成名相之境。虗生浪死。不自覺知。修公打草驚蛇。貴要迴光返照。忽然自肯直下承當。本自圓成。不勞修證。眼不見眼。心不知心。於無了知。不辨真實。智證雙亡。打成一片。故曰。聖人不會。情存一念悟。寧越昔時迷。故曰。聖人若會。即同凡夫。終日圓覺。而未嘗圓覺。故曰。凡夫若知。即同聖人。宋孝宗皇帝注圓覺經。賜徑山慈辯禪師。寶印作序。序中有曰。裴相云。終日圓覺而未嘗圓覺者。凡夫也。具足圓覺而住持圓覺者。如來也。印乃倒其說曰。具足圓覺。住持圓覺者。凡夫也。終日圓覺。未嘗圓覺者。如來也。萬松道。正合修山主意。本錄中更有語。天童略之。錄云。此兩語。一理二義。萬松道。一句是凡。一句是聖。不知不會是一。有迷有悟是二。所以天童道。收得安南。又憂塞北。不見玄沙道。諦當甚諦當。敢保老兄未徹在。藏盡楚天月。猶存漢地星。更須將十成底事。對眾颺却。祇如適來道。真空為緣慮。即同凡夫。三祖信心銘道。莫逐有緣。勿住空忍。一種平懷。泯然自盡。天童以一種為一等更佳。但略前兩句。即前一理二義。故不重出。萬松撮來完成四句。使三祖與修山相見。天童與萬松同參。後生可畏。焉知來者。不如今也。</p>
</div>
<div class='div-other'><a id='mulu40' />
<p class='h1'>第三十七則石梯問去</p><p style="margin-left:1em">舉石梯問侍者什麼處去。<span class='note-inline'>(不覆堂頭。便屬偷暇)</span>者云。上堂齋去。<span class='note-inline'>(不可別道)</span>梯云。我豈不知汝上堂齋去。<span class='note-inline'>(何須更問)</span>者云。除此之外。別道什麼。<span class='note-inline'>(文不加點)</span>梯云。我祇問汝本分事。<span class='note-inline'>(早是分外)</span>者云。若問本分事。某甲實是上堂齋去。<span class='note-inline'>(幾不問過)</span>梯云。不謬為吾侍者。<span class='note-inline'>(和尚大善知識)</span>天童拈云。放過即不可。<span class='note-inline'>(和尚照顧禪床)</span>如今直與扭得鼻孔痛。<span class='note-inline'>(便好下手)</span>打得骨頭出始得。<span class='note-inline'>(暫借和尚拄杖)</span>免見瞎驢趂大隊。<span class='note-inline'>(牽來拽磨)</span>所以道平地上死人無數。<span class='note-inline'>(此病最難醫)</span>透得荊棘林是好手。<span class='note-inline'>(劈口掌云。透也有甚難)</span>且道適來這僧透得也未。<span class='note-inline'>(更要第二摑)</span>多虗不如少實<span class='note-inline'>(逆水撑舟。不離舊處)</span>。</p>
<p>師云。石梯法嗣鄂州茱萸。師資皆亡其名。萸嗣南泉。梯。泉孫也。一日侍者請梯入浴。梯曰。既不洗塵。亦不洗垢。浴作什麼。者云。和尚先去。某將皂角後來。梯乃笑。佛鑑拈云。石梯年老。侍者年少。雖然老少不同。其奈頭腦相似。天童拈這公案。便覺佛鑑能判而不能斷。一日石梯問侍者什麼處去。本分宗師。常以本分事為人。侍者却道我上堂齋去。若總恁麼。胡張三。黑李四。也合罷參。祇恐不是玉。是玉也大奇。梯云。我豈不知汝上堂齋去。水浸麻繩。一股股緊。者云。除此之外。道什麼。火燒竹筒。一節節熱。這老漢著甚死急。我問汝本分事。且道是侍者不本分。石梯不本分。洞山聰嘗自負柴上山。路逢一僧。問山上有柴。何故更將上去。聰便放下柴於地云。會麼。僧云。不會。聰云。我要燒。侍者也甚奇怪道。若問本分事。某甲實是上堂齋去。佛事人情。一時周足。石梯無奈之何。滿口許他道。不謬為吾侍者。石梯既許他。天童為甚却道放過即不可。更要扭得鼻痛。打得骨出。天童前來拈雪峰問僧甚麼處去。僧云。普請去。峰云。去。拈道動著三十棒。恐人一向學平實禪。這裏却道免見瞎驢趂大隊。曹溪波浪如相似。無限平人被陸沈。所以道平地上死人無數。天童引入荊棘林中道。透得底是好手。侍者且置。忽有人問萬松。這荊棘林作麼生透。向道今日實是從希家齋來。不見道。多虗不如少實。</p>
</div>
<div class='div-other'><a id='mulu41' />
<p class='h1'>第三十八則法眼聲色</p><p style="margin-left:1em">舉僧問法眼。聲色兩字如何透得。<span class='note-inline'>(莫錯認)</span>眼云。大眾若會這僧問處。透聲色也不難。<span class='note-inline'>(實是聲色端的難透)</span>天童拈云。從前不了。<span class='note-inline'>(滿眼滿耳)</span>祇為家賊難防。<span class='note-inline'>(識得不為冤)</span>直下分明。<span class='note-inline'>(見聞不昧)</span>且向草庵止宿<span class='note-inline'>(這客作漢)</span>。</p>
<p>師云。無盡燈僧問法眼。聲色兩字。甚麼人透得。眼謂眾曰。且道這箇僧透得也未。若會此僧問處。透聲色即不難。天童略之道。僧問法眼聲色兩字。如何透得。這箇喚作當陽顯露。這僧恁麼來。莫作色會。這僧恁麼問。莫作聲會。所以白水道。山僧不欲向聲前句後。鼓弄人家男女。何故。為他聲不是聲。色不是色。僧問壽州資壽院圓澄巖禪師。一大藏教中。還有奇特事也無。巖云。恐汝不信。僧云。如何是奇特事。巖云。黃底是紙。黑底是墨。恁麼會得。莫去言句上咬嚼。聞聲見色。直透那邊有甚麼難。纔入言思。影響礙却。卒難領會。赤窮官長。使偷錢奴。上陣將軍。騎齧人馬。誰知頑㒒劣馬。解用成功。得力兒孫。不紹家業。長者審知是子。客作自為賤人。縱能跨色騎聲。不離驢前馬後。要識宅中長者麼轉身就父無標的。拈却花冠不得名。</p>
</div>
<div class='div-other'><a id='mulu42' />
<p class='h1'>第三十九則夾山目前</p><p style="margin-left:1em">舉夾山云。目前無法。<span class='note-inline'>(背後底聻)</span>意在目前。<span class='note-inline'>(莫錯認)</span>他不是目前法。<span class='note-inline'>(是你眼睛)</span>非耳目之所到。<span class='note-inline'>(聲色縱然。見聞不昧)</span>天童拈云。夾山老子解開布袋頭。<span class='note-inline'>(財不著身。痛不著<span class='corr'>己</span>)</span>將差珍異寶<span class='note-inline'>(山材野物)</span>撒向諸人面前了也。<span class='note-inline'>(見者有分)</span>正當恁麼時作麼生<span class='note-inline'>(任情取捨)</span>路不拾遺。君子稱美<span class='note-inline'>(不義之財。於我如浮雲)</span>。</p>
<p>師云。北院通禪師問夾山。目前無法。意在目前。他不是目前法。非耳目之所到。豈不是和尚語。夾曰。是。通乃掀倒禪床叉手立。夾起來打一拄杖。通便下去。法眼云。且他掀倒禪床。何不便去。須待他打了纔去。意在什麼處。萬松道。我當時見道豈不是和尚語。驀面唾云。咬屎橛漢。拽棒打出。北院也好有後手。法眼拈出令後人見。可謂為眾竭力。禍出私門。洛浦嘗舉此話問彥從上座。那句是賓。那句是主。也權借此問以為影草。今天童特舉此話。著實為人。王婆嬭子行人事。紫羅帳裏撒珍珠若是識便宜底。其珠遍地。目覩如泥。僧問圓通秀鐵壁。知師久蘊囊中寶。今日筵前略借看。壁道君子愛財。取之有道。還知天童路不拾遺處麼。滿船珍寶沈江去。誰羨芒繩十陌錢。</p>
</div>
<div class='div-other'><a id='mulu43' />
<p class='h1'>第四十則趙州把定</p><p style="margin-left:1em">舉趙州云。把定乾坤眼。<span class='note-inline'>(眉毛有幾莖)</span>綿綿不漏絲毫。<span class='note-inline'>(老賊何消強出頭)</span>我要你會。<span class='note-inline'>(見我見你。眼裏眼外)</span>你又作麼生會。<span class='note-inline'>(問取乾坤眼)</span>天童拈云。還端的也未。<span class='note-inline'>(疑則別參)</span>直饒你這裏會得七穿八穴。<span class='note-inline'>(空使童人。下鍬下钁)</span>我也知你出趙州棬繢不得<span class='note-inline'>(為什麼却在萬松眼窩裏)</span>。</p>
<p>師云。僧問九峰䖍禪師。如何是乾坤眼。峰曰。乾坤在裏許。僧曰。乾坤眼何在。峰曰。正是乾坤眼。僧曰。還照燭也無。峰曰。不借三光勢。僧曰。既不借三光勢。憑何照燭。喚作乾坤眼。峰曰。若不如是。髑髏前見鬼人無數。所以趙州把定乾坤眼。綿綿不漏絲毫。又道若有一絲毫。即是一絲毫。所謂但有纖毫即是塵。又道一法若存。翳入眼睛。眼睛不明。世界崢嶸。尚有人道。山河大地。豈不磕破眼睛。有底見道。盡大地是沙門一隻眼。那裏放鼻孔。萬松道。盡大地是沙門鼻孔。何處著眼。直饒你互奪互存。雙收雙放。我更問你耳朵向什麼處著。所以趙州道。我要你會。天童道。還端的也無。又道直饒你這裏會得七穿八穴。我也知你出趙州棬繢不得。天童恁麼道。是眼內語。眼外語。爭如[翟*支]瞎趙州眼。方見眉毛向上人。</p>
</div>
<div class='div-other'><a id='mulu44' />
<p class='h1'>第四十一則靈雲露柱</p><p style="margin-left:1em">舉鏡清問靈雲。混沌未分時如何。<span class='note-inline'>(誰教汝鑿竅)</span>雲曰。露柱懷胎。<span class='note-inline'>(暗中書字。文彩<span class='corr'>已</span>彰)</span>清云。分後如何。<span class='note-inline'>(許多時甚處去來)</span>雲曰。如片雲點太清。<span class='note-inline'>(話作兩橛)</span>清云。祇如太清還受點也無。<span class='note-inline'>(事無一向)</span>雲不對。<span class='note-inline'>(何不早道)</span>清云。恁麼則含生不來也。<span class='note-inline'>(將頭不猛)</span>雲亦不對。<span class='note-inline'>(重說偈言)</span>清云。直得純清絕點時如何。<span class='note-inline'>(猶有這箇在)</span>雲曰。猶是真常流注。<span class='note-inline'>(合口了却開得)</span>清曰。如何是真常流注。<span class='note-inline'>(無風起浪作麼)</span>雲曰。似鏡常明。<span class='note-inline'>(猶為剩法)</span>清云。向上更有事不。<span class='note-inline'>(不可即這裏坐殺)</span>雲曰。有。<span class='note-inline'>(何不道無)</span>清曰。如何是向上事。<span class='note-inline'>(乞聞一聲)</span>雲曰。打破鏡來與子相見。<span class='note-inline'>(有甚麼眼)</span>天童拈云。分與未分。<span class='note-inline'>(<span class='corr'>已</span>築界墻)</span>玉機夜動。<span class='note-inline'>(踏飜關捩)</span>點與不點。<span class='note-inline'>(帶累晴空)</span>金梭暗拋。<span class='note-inline'>(<span class='corr'>已</span>彰文彩)</span>直是一色純清。<span class='note-inline'>(黃河上源濁)</span>未得十成安穩。<span class='note-inline'>(店司安下)</span>且道打破鏡來。向什麼處相見。<span class='note-inline'>(慚惶殺人)</span>還會麼。<span class='note-inline'>(是何心行)</span>清秋老兔吞光後。<span class='note-inline'>(誰共澄潭照影寒)</span>湛水蒼龍蛻骨時<span class='note-inline'>(高出層霄望不窮)</span>。</p>
<p>師云。首楞嚴道。如急流水。望為恬靜。流急不見。非為無流。靈雲喚作真常流注。圓覺經道。潛續如命。為壽者相。諸方謂之命根不斷。一條紅線掌中牽。分與未分。點與不點。是衲僧家常茶飯。最好是打破鏡底時節。命根斷處。妄識銷鎔。流注枯乾。無壽者相。正恁麼時。向甚麼處與靈雲相見。天地黯黑。如一錠墨相似。喚作衲僧奪胎換骨。轉身一路。吹殘劫燒灰飛後。突出虗空未兆前。</p>
</div>
<div class='div-other'><a id='mulu45' />
<p class='h1'>第四十二則石鞏弓箭</p><p style="margin-left:1em">舉石鞏上堂。乃張弓架箭。<span class='note-inline'>(各自念得佛堂經)</span>三平擘開胸當之。<span class='note-inline'>(宿世冤家。因緣聚會)</span>鞏云。一張弓。兩隻箭。祇射得半箇聖人。<span class='note-inline'>(未拈弓箭。好箇圓全長老)</span>天童拈云。石鞏習氣不除。<span class='note-inline'>(却不酸醋氣)</span>三平相席打令。<span class='note-inline'>(恰似箇丈夫兒)</span>却云。三十年一張弓。兩隻箭。祇射得半箇聖人。<span class='note-inline'>(天不降全)</span>豈不是以<span class='corr'>己</span>方人。<span class='note-inline'>(仁者見之謂之仁)</span>大都不入驚人浪。<span class='note-inline'>(却解折折弓箭)</span>到了難尋稱意魚<span class='note-inline'>(人心難滿)</span>。</p>
<p>師云。無盡燈具云。撫州石鞏慧藏禪師。本弋獵人。逐鹿至馬祖庵。機緣契會。投祖出家。住院。凡見僧執弓架箭以示之。三平至。鞏曰。看箭。平撥開胸曰。此是殺人箭。活人箭又如何。鞏扣弦三下。平便展拜。鞏曰。三十年。舉一張弓。架兩隻箭。祇射得半箇聖人。遂折折弓箭。平後見大顛。舉似之。顛曰。既是活人箭。為甚向弦上辨。平無對。顛曰。三十年後。要人舉此話也難得。萬松道。今日幸遇和尚。雲門問長慶。如何道。免得云作半箇聖人。長慶云。若不還價。爭辨真偽。門云。入水見長人。萬松道。真鍮不換金。首山云。人人盡道三平中的。莫屈他也無。良久云。機關不是韓光作。莫把胸襟當等閒。萬松道。切忌詐明頭。姜山愛云。射虎不真。徒勞沒羽。萬松道。不見道半箇聖人。佛鑑云。大小三平。元來祇是死漢。若非死漢。又覓甚麼活人箭。石鞏龍頭蛇尾。矢在弦上。又却不發。當時若便與一箭。那裏得來。更要大顛作死馬醫。醫之不瘥。從他掘地深埋。且如智海恁麼批判古今。還有過也無。乃云。細雨洒花千點淚。淡烟籠竹一堆愁。萬松道。煩惱皆因強出頭。法燈頌云。古有石鞏師。架弓箭而坐。如斯三十年。知音無一箇。三平中的來。父子相投和。子細返思量。元伊是射垛。萬松道。靈山授記。未似今日。天童略之云。石鞏上堂。乃張弓架箭。三平擘開胸當之。鞏云。一張弓。兩隻箭。三十年祇射得半箇聖人。俱胝因天龍一指頭禪。一生受用不盡。故凡有所問。祇竪一指。石鞏因張弓架箭而悟。故常以張弓架箭示人。雲頂敷道。道吾舞笏同人會。石鞏張弓作者諳。三平擘胸當之。一等是弄粥飯氣。不妨應時及節。佛果引三平頌云。解擘當胸箭。如何祇半人。為從途路得。所以不全身。這般說話。大似減人光彩。萬松即不然。受箭張弓處。師資本一人。不離華下路。便見洞中春。天童道。張弓底習氣不除。受箭底相席打令。所以躭源交拳。仰山女拜。為復是全提作用。為復是時節因緣。却道三十年張弓架箭。祇射得半箇聖人。萬松道。石鞏示不全之肯。天童真以<span class='corr'>己</span>方人。還知石鞏信彩處麼。祇將日月為香餌。應手華鱗忽上鈎。</p>
</div>
<div class='div-other'><a id='mulu46' />
<p class='h1'>第四十三則雲門法身</p><p style="margin-left:1em">舉僧問雲門如何是清淨法身。<span class='note-inline'>(不是目前機)</span>門云。花藥欄。<span class='note-inline'>(開口斯當)</span>僧云。便恁麼去時如何。<span class='note-inline'>(莫錯認)</span>門云。金毛師子。<span class='note-inline'>(一手擡一手捺)</span>雪竇著語云。太無端。<span class='note-inline'>(一箭射兩垛)</span>天童拈云。賊來須打。<span class='note-inline'>(泥裏著棘針)</span>客來須待。<span class='note-inline'>(苦口是良藥)</span>雲門。雪竇。二俱作家。<span class='note-inline'>(祇會待客。不解打賊)</span>這裏莫有便恁麼去者麼。<span class='note-inline'>(唆猫入枯井)</span>切忌撞頭磕額<span class='note-inline'>(暮故瞎茅廣)</span>。</p>
<p>師云。萬松昔在大慶壽玄悟席下。一年入室兩度。經半年。纔得告香入室。室中舉問玄沙如何是清淨法身。沙云。膿滴滴。此是玄悟之師。高郵定和尚悟處。今日看來這清淨法身話。玄沙答得最強。高郵悟處更的。雲門答花藥欄。權實並舉。道金毛師子。褒貶雙行。這僧道。便恁麼去。雪竇道。太無端。可謂賊來須打。客來須待。雪竇道。花藥欄。莫顢頇。星在稱兮不在盤。恐人錯認一機一境。不薦普天帀地一段大事。便是撞著露柱。磕破燈籠。喚作撞頭磕額。此猶可恕。忽然向花藥欄上絆番。金毛師子上磕倒。也大煞麤心。不見保福因僧侍立。福曰。你得與麼麤心。僧曰。甚處是某麤心處。福拈一塊土度與曰。拋向門外著。僧拋了却來曰。甚處是某麤心。福曰。我見你築著磕著。所以道你麤心。雪竇拈云。然則這僧被熱謾。爭奈真不掩偽。曲不藏直。雪竇將今視古。於理不甘。你這一隊漢。或僧堂裏來。寮舍內出。築著磕著。亦乃不知。近來麤心轉盛。我若放過。便見諸方撿責。卓拄杖下座。天童道撞頭磕額。保福道。築著磕著。且道是同是別。雪竇道這僧被熱謾。且道雲門何似保福。難甘放不過。雪竇何似天童。保福門下。昔日麤心尚多。萬松門下。近日麤心更甚。何也。覓箇築著磕著底也不可得。</p>
</div>
<div class='div-other'><a id='mulu47' />
<p class='h1'>第四十四則曹山父子</p><p style="margin-left:1em">舉僧問曹山。子歸就父。為什麼父全不顧。<span class='note-inline'>(下不論上)</span>山云。理合如斯。<span class='note-inline'>(清官易斷)</span>僧云。父子之恩何在。<span class='note-inline'>(粉骨難酬)</span>山云。始成父子之恩。<span class='note-inline'>(至化無私)</span>僧云。如何是父子之恩。<span class='note-inline'>(大功不宰)</span>山云。刀斧斫不開。<span class='note-inline'>(甚處下手)</span>天童拈云。翡翠簾垂。絲綸未降。<span class='note-inline'>(樞密不得旨)</span>紫羅帳合。視聽難通。<span class='note-inline'>(尊嚴不露顏)</span>犯動毛頭。月昇夜戶。<span class='note-inline'>(照不失虗)</span>密移一步。鶴出銀籠。<span class='note-inline'>(穿開碧落天)</span>還知麼。<span class='note-inline'>(這裏使不著)</span>脫身一色無遺影。<span class='note-inline'>(太平本是將軍致)</span>不坐同風落大功<span class='note-inline'>(不許將軍見太平)</span>。</p>
<p>師云。禮記緇衣子曰。王言如絲。其出如綸。王言如綸。其出如綍洪覺範天覺奏號圓明寶覺禪師。其深機妙智。真不忝所賜。嘗云。機貴迴互。使不犯正位。語忌十成。使不落今時。溈仰父子。曹洞師資。為兩派之源。洞山法付曹山曰。子真法器。吾久知之。我於先師處親傳寶鏡三昧。事窮的要。今付授汝。仍以綱要。三頌。三滲漏。付之。山徧禮祖塔。因擬曹溪之號。所至以曹名其居。故號曹山。曹洞正宗。於今鼎盛。僧問子歸就父。為什麼父全不顧。這僧久參洞上。將深密威嚴處。置箇問端。曹山識法者恐。不敢犯令泄機。祇答理合如斯。這僧要窮堂奧。深入虎穴道。父子之恩何在。曹山不傷風化。不動音容。答道。始成父子之恩。這僧放無底末。更問如何是父子之恩。曹山盡力提持。罄囊分付。道。刀斧斫不開。此退位朝君。轉身就父處。不道同。祇是無別。天童於夜明簾外。空王殿中。借無舌人傳宣。敕無耳人承旨。此猶是月昇夜戶邊事。鶴出銀籠一句。作麼生道。九皋纔翥翼。千里漫追風。</p>
</div>
<div class='div-other'><a id='mulu48' />
<p class='h1'>第四十五則白水沙水</p><p style="margin-left:1em">舉白水垂語云。眼裏著沙不得。<span class='note-inline'>(喚甚作沙)</span>耳裏著水不得。<span class='note-inline'>(喚甚作水)</span>僧便問如何是眼裏著沙不得。<span class='note-inline'>(又撒一把)</span>水云。應真無比。<span class='note-inline'>(從來不眼花)</span>僧云。如何是耳裏著水不得。<span class='note-inline'>(更灌一杓)</span>水云。白淨無垢。<span class='note-inline'>(不曾挑耳塞)</span>天童拈云。白水老人。可謂大而無外。<span class='note-inline'>(綿綿不漏絲)</span>小而無內。<span class='note-inline'>(關掃不容塵)</span>具足千變萬化。<span class='note-inline'>(不借別人家裏事)</span>祇箇赤手空身。<span class='note-inline'>(將無作有旋支梧)</span>不受一滴塵。<span class='note-inline'>(失之本無)</span>直是滿眼滿耳。<span class='note-inline'>(得之本有)</span>還見麼。<span class='note-inline'>(却恁麼去)</span>立足無閒地。<span class='note-inline'>(看脚下)</span>知心有幾人<span class='note-inline'>(不道無。祇是少)</span>。</p>
<p>師云。筠州高安白水院本仁禪師。參洞山。問。未有之言。請師示誨。山以不諾無人肯答之。水得旨後。昭宗天福。止洪井白水。眾盈三百。上堂曰。老僧尋常不欲向聲前句後。鼓弄人家男女。何故聲不是聲。色不是色。僧問如何是聲不是聲。水曰。喚作色得麼。僧曰。如何是色不是色。水曰。喚作聲得麼。僧作禮。水曰。且道為汝說。答汝話。若人辨得。有箇入處。萬松嘗教人看此話。雖明劫外機。不壞世間相。所以道他參活句。不參死句。今日將聲色話鼓弄人家男女。又道眼裏著沙不得。耳裏著水不得。雪竇亦曾舉此兩句。後却番案云。眼裏著得須彌山。耳裏著得大海水。白水雖無後段。暗中打做一團。這僧問如何是眼裏著沙不得。水曰。應真無比。又問如何是耳裏著水不得。水曰。白淨無垢。和雪竇收拾了也。佛鑑拈云。遠觀山有色。近聽水無聲。此一聯語。是題山水畫圖。佛鑑拈來出一隻眼。遠山有色。時人知有。近水無聲。令人疑著。所以天童道。雖大而無外。小而無內。千變萬化不彰形。滿眼滿耳無一點。盡大地是沙門一隻脚。正好移身換步。勝默老師道。地藉不履而能行。心賴無知而展照。天童却道。立足無閒地。萬松道。正好移身換步。又作麼生。肚裏覰破脚。</p>
</div>
<div class='div-other'><a id='mulu49' />
<p class='h1'>第四十六則參同回互</p><p style="margin-left:1em">舉參同契云。回互不回互。<span class='note-inline'>(大人得自在)</span>僧問雲門。如何是回互。<span class='note-inline'>(不合恁麼問)</span>門指板頭云。不可喚作板頭。<span class='note-inline'>(切忌觸諱)</span>僧云。如何是不回互。<span class='note-inline'>(正好恁麼問)</span>門云。這箇是板頭。<span class='note-inline'>(親言出親口)</span>天童拈云。石頭舌頭無骨。<span class='note-inline'>(甚不得道)</span>雲門眼裏有筯。<span class='note-inline'>(覰透心肝)</span>千古之下。聲光赫揚。<span class='note-inline'>(也要天童舉覺)</span>如今要把手共行。直須恁麼。始解不恁麼。<span class='note-inline'>(得恁麼無碑記)</span>然後沒交涉。<span class='note-inline'>(可煞有禪)</span>還相委悉麼。<span class='note-inline'>(卒客無卒主)</span>少年曾決龍蛇陣。<span class='note-inline'>(三十年久嚮天童)</span>潦倒還聽稚子歌<span class='note-inline'>(今日錯為人下注脚)</span>。</p>
<p>師舉參同契云。門門一切境。回互不回互。回而更相涉。不爾依位住。大慧杲上堂云。今朝又是五月五。大鬼拍手小鬼舞。驀然撞著桃符神。兩手椎。胸呌冤苦。艾人云。休呌苦。遂拈拄杖卓一下云。祇有一處堪回互。回互不回互。回而更相涉。擲下云。不爾依位住。參萬松道。祇有一處堪回互。雲門道。喚甚麼作板頭。鍾馗桃符走入大慧拄杖裏去也。回互不回互。回而更相涉。大鬼小鬼向艾人鼻孔裏藏身。擲下拄杖云。不爾依位住。雲門道這。箇是板頭。僧問雲門。如何是一切智智清淨。此問出大般若初分難信解品。八十餘科。若一切智智清淨。更互相涉。無二無二分。無別無斷故。雲門答云。僧堂走入佛殿裏去也。雲門常用此機。人多難解。萬松頌出。佛殿入燈籠。牛皮鞔露柱。無二無二分。無別無斷故。天童要與石頭雲門把臂共行。直須恁麼。始解不恁麼。正是回互不回互。喚甚麼作板頭時節。又道然後沒交涉。不爾依位住。這箇是板頭時節。此喚作決龍蛇陣。作麼生是聽稚子歌處。萬松沒去著。與人說公案。</p>
</div>
<div class='div-other'><a id='mulu50' />
<p class='h1'>第四十七則芭焦拄杖</p><p style="margin-left:1em">舉芭蕉示眾云。你有拄杖子。我與你拄杖子。<span class='note-inline'>(骨堆上添土)</span>你無拄杖子。我奪你拄杖子。<span class='note-inline'>(出土處掘坑)</span>天童拈云。你有則一切有。<span class='note-inline'>(人人具足)</span>你無則一切無。<span class='note-inline'>(脫體全空)</span>有無自是當人。<span class='note-inline'>(圓同太虗。無欠無餘)</span>與奪關芭蕉甚事。<span class='note-inline'>(良由取捨。所以不如)</span>正恁麼時。作麼生是你拄杖子<span class='note-inline'>(和聲便打)</span>。</p>
<p>師云。郢州芭蕉山慧清禪師。嗣南塔光湧。湧嗣仰山。蕉乃溈山重孫也。上堂曰。我二十八到仰山。見南塔上堂曰。汝等諸人。若是箇漢。纔出母胎。便作師子吼解。豈不快哉。當時我於這下歇得身心。便依之五載。蕉示眾曰。你有拄杖子。我與你拄杖子。萬松道。祖師不西來。少林傳妙訣。何須達磨直指人心。又道你無拄杖子。我奪你拄杖子。直饒一物不將來。更須放下始得。大溈喆云。大溈即不然。你有拄杖子。我奪你拄杖子。你無拄杖子。我與你拄杖子。大溈既如是。諸人還用得也未。若人用得。德山先鋒。臨濟合後。若用不得。且還本主。萬松道。順水推船。時人知有。天童拈出。大丈夫兒。有無在<span class='corr'>己</span>。不受芭蕉處分。這箇從上來。喚作衲僧拄杖子。天童恐當人諱却更道。正恁麼時作麼生是你拄杖子。直饒拈得出。莫教萬松見。折做八截。燒灰颺却。萬松老矣。留得也好。何也。有時扶過斷橋水。幾度伴歸明月村。</p>
</div>
<div class='div-other'><a id='mulu51' />
<p class='h1'>第四十八則香嚴枯木</p><p style="margin-left:1em">舉僧問香嚴如何是道。<span class='note-inline'>(看脚下)</span>嚴云。枯木裏龍吟。<span class='note-inline'>(不因墻外底。爭得到長安)</span>僧云。如何是道中人。<span class='note-inline'>(解行巇嶮路。不在繫行纏)</span>嚴云。髑髏裏眼睛。<span class='note-inline'>(貪尋芳草路。迷却故園春)</span>僧舉問石霜。如何是枯木裏龍吟。<span class='note-inline'>(這啞漢何不高聲問)</span>霜云。猶帶喜在。<span class='note-inline'>(蒼天蒼天)</span>僧云。如何是髑髏裏眼睛。<span class='note-inline'>(這瞎漢還見山僧麼)</span>霜云。猶帶識在。<span class='note-inline'>(莫錯認)</span>天童拈云。王居門裏。<span class='note-inline'>(穴不栖巢)</span>臣不出門<span class='note-inline'>(明不越戶)</span>。</p>
<p>師云。鄧州南陽香嚴寺智閒禪師。依大溈究涅槃之理。溈曰。我不問汝平生卷冊上記得底學解。汝未出母胞胎。東西不辨時。何者是汝自<span class='corr'>己</span>。師懵然。久之進數語。溈並不許。嚴曰。却請和尚道。溈曰。吾道於汝何益。限二日道得。契。則記汝。嚴歸堂徧閱所集。無一語堪對。嘆曰。畫餅不充飢。遂焚之曰。此生不學佛法。且作箇長行粥飯僧。免役心神。泣辭而去。一僧問何往。嚴舉前話云。下山歇去。僧曰南陽香嚴寺古基在。兄可結茅。吾化米給汝。嚴後治基芟草。聞瓦礫擊竹作聲。大悟。熏沐遙禮謝云。和尚大慈。恩逾日月。當時若為我說。何有今日耶。住時。後僧問如何是道。道之一字。猶是強名。洞山道。龍吟枯木。異響難聞。萬松嘗問僧如何是異響。僧云。不會。萬松道。善解龍吟。香嚴答枯木裏龍吟。何異強名曰道。無盡燈作僧云不會。嚴云。髑髏裏眼睛。天童道。僧再問如何是道中人。驢事未了。馬事到來。道既強名。人從何立。故嚴答云。髑髏裏眼睛。這僧不會。舉問石霜。如何是枯木裏龍吟。石霜隨手點破道。猶帶喜在。又問如何是髑髏裏眼睛霜云。猶帶識在。有道則有喜。有人則有識。這僧展轉不會。又問曹山。山以偈示之曰。枯木龍吟真見道。髑髏無識眼初明。喜識盡時消息盡。當人那辨濁中清。僧再問。如何是枯木裏龍吟。山曰。血脉不斷。僧曰。如何是髑髏裏眼睛。山曰。乾不盡。僧曰。未審還有得聞者不。山曰。盡大地未有一箇不聞者。僧曰。未審龍吟是何章句。山曰。不知是何章句。聞者皆喪。有本頌在後。玄沙別師之初句云。龍藏枯木。佛果云。念不異。心不差。圓融五位君臣。跳出無為三毒。便可向枯木上生花。寒嚴中吹律。看他三箇老宿。一人透語滲漏。一人透情滲漏。一人透見滲漏。若善參詳。便可玄關獨步。還委悉麼。莫守寒巖異草青。坐著白雲宗不妙。這香嚴公案。勘會移臺。引惹詞訟。天童舉綱要。祇以兩句斷之道。王居門裏。臣不出門。能以無量法門作一句說。有時一字法門。海墨書而不盡。還識天童安家樂業處麼。獨鶴有時常伴水。好雲無事不離山。</p>
</div>
<div class='div-other'><a id='mulu52' />
<p class='h1'>第四十九則三藏他心</p><p style="margin-left:1em">舉大耳三藏得他心通。朝見肅宗帝。帝命忠國師驗之。藏見國師便禮拜。側立於右。國師云。汝得他心通是不。藏云。不敢。國師云。汝道老僧祇今在什麼處。<span class='note-inline'>(當面諱却)</span>藏云。和尚是一國之師。何得在西川看競渡船。<span class='note-inline'>(莫錯認)</span>國師再問。汝道老僧即今在什麼處。<span class='note-inline'>(幾曾動著)</span>藏云。和尚是一國之師。何得在天津橋上看弄猢猻。<span class='note-inline'>(且道渡頭是。橋上是)</span>國師第三次問。老僧即今在什麼處。<span class='note-inline'>(一在力作)</span>藏罔知去處。<span class='note-inline'>(許你親見)</span>國師叱云。這野狐精。他心通在什麼處。<span class='note-inline'>(大小國師也不知下落)</span>天童拈云。三藏不見國師則且置。你道國師自知下落處麼。<span class='note-inline'>(一任卜度)</span>若謂自知。則百鳥銜花。諸天供養。未有休日<span class='note-inline'>(醋酸聚蚋。肉臭來蠅)</span>且道正當恁麼時。落在什麼處<span class='note-inline'>(扭鼻頭云在這裏)</span>。</p>
<p>師舉僧問仰山。大耳三藏第三番。為甚不見國師。山云。前兩度是涉境心。後入自受用三昧。所以不見。萬松道。仰山却具他心通。又僧問趙州。州云。在三藏鼻孔上。萬松道。迴避不及。僧又問玄沙。既在鼻孔上。為什麼不見。沙云。祇為太近。萬松道。猶隔津在。後僧問海會端。端曰。國師若在三藏鼻孔上。有甚難見。殊不知國師在三藏眼睛裏。萬松道。若在眼睛裏。有甚難見。殊不知三藏通身是國師。恁麼道始得一半。若要全道。三藏未離西天時。<span class='corr'>已</span>與國師相見了也。故天童道。三藏不見則且置。你道國師自知落處麼。若謂自知。百鳥銜花。諸天供養。未有休日。萬松別云。若謂自知。不唯三藏覷見。國師祇具妖通。天童道。正當恁麼時。國師落在什麼處。萬松道。當時三藏對面不見國師。而今相隔五百餘年。為什麼常在萬松眼底。諸人還見麼。背後底聻。</p>
</div>
<div class='div-other'><a id='mulu53' />
<p class='h1'>第五十則陸亘坐臥</p><p style="margin-left:1em">舉陸亘大夫問南泉。弟子家中有一片石。有時坐。有時臥。欲鐫作佛得不。<span class='note-inline'>(客聽主裁。兵隨印轉)</span>泉云得。<span class='note-inline'>(符到奉行)</span>陸云莫不得不。<span class='note-inline'>(却又疑着)</span>泉云。不得。<span class='note-inline'>(隨邪。撲簸箕)</span>雲巖云。坐則佛。<span class='note-inline'>(韓信甘投胯)</span>不坐則非佛。<span class='note-inline'>(淵明懶折腰)</span>洞山云。不坐則佛。<span class='note-inline'>(背去還成奉)</span>坐則非佛。<span class='note-inline'>(親來越轉疎)</span>天童拈云。轉功就位。<span class='note-inline'>(但得雪消去)</span>轉位就功。<span class='note-inline'>(自然春到來)</span>還他洞上父子。<span class='note-inline'>(肐腰不外屈)</span>且道南泉意作麼生。<span class='note-inline'>(不打這鼓笛)</span>直是針錐不得<span class='note-inline'>(穿鑿不少)</span>。</p>
<p>師云。宣州節度使。陸亘大夫。初問南泉曰。弟子家內缾中養一鵝。鵝漸長大。出缾不得。如今不得毀缾。不得損鵝。和尚作何方出得。南泉召曰。大夫。陸應喏。南泉曰。出也。陸從此有開解。陸一日問南泉。弟子家中有一片石。有時坐。有時臥。欲鐫作佛得不。泉云。得。陸曰。莫不得不。泉云。不得。五祖演云。大眾。夫為善知識。須明決擇。為什麼他人道得。也道得。他人道不得。也道不得。還知南泉落處麼。白雲不惜眉毛。與汝註破。得又是誰道來。不得又是誰道來。汝若更不會。老僧今夜為汝作箇樣子。乃舉手云。將三界二十八天作箇佛頭。金輪水際作箇佛脚。四大神州作箇佛身。雖然作此佛兒子了。汝諸人又却在那裏安身立命。大眾還會也未。老僧作第二箇樣子去也。東弗于逮作一箇佛。南贍部州作一箇佛。西瞿耶尼作一箇佛。北鬱單越作一箇佛。草木叢林是佛。蠢動含靈是佛。既恁麼。又喚什麼作眾生。還會也未。不如東弗于逮。還他東弗于逮。南贍部州。還他南贍部州。西瞿耶尼。還他西瞿耶尼。北鬱單越。還他北鬱單越。草木叢林。還他草木叢林。蠢動含靈。還他蠢動含靈。所以道。是法住法位。世間相常住。既恁麼。汝喚甚作佛。還會麼。忽有箇漢出來道。白雲休䆿語。大眾記取這一轉。若於世諦因果門中作像供養。豈非好事。所以云。得。若以此石觸穢踐踏。污辱像材。莫不得麼。泉道不得。是知善惡罪福果報。皆由心造。得與不得。速如影響。為什麼天童拈南泉意。直是針錐不得。情知不是這箇道理。陸亘問得週遮。南泉答得轉換。若道是世法。五經三史。還有這般說話麼。若道是佛法。三藏五乘。還有這般說話麼。雲巖洞山父子。以當家針線。番覆相成。天童以借功明位。借位明功。若合符節。道南泉意。直是針錐不得。萬松今欲結識。南泉以為當家不見。陸大夫問南泉和尚何姓。泉曰姓王。陸曰。王還有眷屬也無。泉曰。四臣不昧。陸曰。王居何位。泉曰。玉殿苔生。祇如天童。道直是針錐不得。還入宗旨也。無背風。無巧拙。雷火爍難追。</p>
</div>
<p class='juan'>萬松老人評唱天童覺和尚拈古請益錄卷上</p>
<div class='div-w'>
<p class='h1'>請益錄上卷音義</p><p>㤓<span class='note-inline'>(蒲本切不慧也)</span>　敁<span class='note-inline'>(音顛稱量也)</span>　典午<span class='note-inline'>(晉史〡〡不兢謂司馬氏也)</span>　跧<span class='note-inline'>(莊鸞莊緣二切說文云蹴也)</span>　椶櫚<span class='note-inline'>(上祖東切下立居切〡〡也赤曰〡[木*笄]〡栟[(白-日+田)/廾]名切)</span>　帔<span class='note-inline'>(披偽切在肩背也又披也)</span>　怤<span class='note-inline'>(方俱切註悅也喜樂也)</span>　憋<span class='note-inline'>(裨列匹列二切急速㒵)</span>　詢<span class='note-inline'>(息遵切咨也)</span>　畬<span class='note-inline'>(與居式車二切田之三歲也)</span>　搰丫<span class='note-inline'>(上胡沒切下於如切象物開之形也)</span>　勠<span class='note-inline'>(力竹切削也)</span>　刜<span class='note-inline'>(扶弗孚弗二切砍也擊也斷也)</span>　[翟*支]<span class='note-inline'>(丑角切<span class='corr'>刺</span>也)</span>　弋<span class='note-inline'>(夷力切橛也所以挂物也)</span>　綍<span class='note-inline'>(音弗)</span>　[戲-戈+支]<span class='note-inline'>(側加切以手按物也)</span></p>
</div>
</div><!-- end of div[@id='body'] -->
</body></html>