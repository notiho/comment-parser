<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>萬松老人評唱天童覺和尚拈古請益錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu54' />萬松老人評唱天童覺和尚拈古請益錄卷下</p><p class="byline">後學性一閱生生道人梓</p>
<div class='div-other'><a id='mulu55' />
<p class='h1'>第五十一則文殊出定</p><p style="margin-left:1em">舉佛前有一女子入定。<span class='note-inline'>(家富兒嬌)</span>佛勅文殊出定。<span class='note-inline'>(便與推倒)</span>殊乃運神力托上梵天。出定不得。<span class='note-inline'>(何不填坑)</span>佛乃云。下方罔明大士。能出此定。<span class='note-inline'>(家菜不甜野菜甜)</span>須臾。罔明至。<span class='note-inline'>(飢鷹待一呼)</span>勅令出定。<span class='note-inline'>(再作死馬醫)</span>罔明彈指三下。<span class='note-inline'>(費許多氣力作麼)</span>女子便出定。<span class='note-inline'>(神著自舞)</span>天童拈云。若定若動。<span class='note-inline'>(野狐窟下掉尾)</span>當人變弄。<span class='note-inline'>(傀儡棚上牽絲)</span>鴻毛輕而不輕。<span class='note-inline'>(不消彈指)</span>太山重而非重。<span class='note-inline'>(空上梵天)</span>還知老瞿曇鼻孔在我手裏麼<span class='note-inline'>(更有收人在後頭)</span>。</p>
<p>師舉翠巖芝云。僧投寺裏宿。賊打不防家。萬松道。鸞逢鳳喜。蛆見蠅歡。五雲和尚云。不唯文殊不能出此定。但恐如來也出此定不得。萬松祇管看。祇如教意怎生體解。萬松道。此義文長。付在來日。此緣本出諸佛要集經。天王如來於欲色二界中間。諸佛集會。文殊邀彌勒共往。勒辭不行。文殊由起佛見法見。貶在二銕圍山間。為諸菩薩說四意止。如來召之。還至佛所。見女在定。殊意我貶山間。女何近佛。佛勅文殊出定問之。乃至兩山相擊。托至梵天。竟不出定。佛言。下方有棄諸陰蓋菩薩。能出女定。俄棄蓋至。彈指三下。女便出定。今作罔明。諸方久傳。罔明。本出思益經。亦曰。勝思惟。梵天所問經。與罔明菩薩有問答。罔當從系。葢取交光相羅之意。故號罔明。因辨於此。學者應知。教意謂。文殊最初因女子發菩提心。所以不能出他定。慧式法師云。文殊師利。乃因女人以發初心。女子最初。因棄諸陰蓋發菩提心。所以棄葢能出此定。圓通善國師云。有說云。文殊是大菩薩。常在定中。了無出入。所以不能出他定。罔明是小菩薩。於禪定中猶有出入。所以能出他定。天童拈處。即不然道。若定若動。當人變弄。行船盡在把梢人。上杆不由攛弄者。所以鴻毛輕而不輕。太山重而非重。天童鼻孔且放過。萬松鼻孔為什麼。却在諸人手裏。復云。牢收取。</p>
</div>
<div class='div-other'><a id='mulu56' />
<p class='h1'>第五十二則雪峰古鏡</p><p style="margin-left:1em">舉雪峰與三聖行次。見一隊猢猻。<span class='note-inline'>(早晨不利)</span>峰云。祇這猢猻。各各背一面古鏡。<span class='note-inline'>(秪恐分不破)</span>聖云。歷劫無名。何以彰為古鏡。<span class='note-inline'>(正好留題)</span>峰云。瑕生也。<span class='note-inline'>(因誰致得)</span>聖云。一千五百人善知識。話頭也不識。<span class='note-inline'>(蔑相瓜虀不著鹽)</span>峰云。老僧住持事繁。<span class='note-inline'>(慣得其便)</span>天童拈云。當時若見雪峰道瑕生也。<span class='note-inline'>(則今不少)</span>但近前云喏喏。<span class='note-inline'>(與你唱諾)</span>且道何故如此。<span class='note-inline'>(下不測上)</span>爭之不足。<span class='note-inline'>(索另先窮)</span>讓之有餘<span class='note-inline'>(告和者䝼賞)</span>。</p>
<p>師云。青州佛覺。兩派既行。佛日提一枝臨濟禪。託迹聖安。分寮入室。一日自撾鼓上堂。抑揚雲門臨濟宗風。平分半眾。不辭而去。佛覺恬不介意。雪峰住一千五百人。三聖託迹禪林。屢用衲僧巴鼻。加諸雪峰。峰<span class='corr'>但</span>以海涵天覆。上賓待之。萬古典刑。增人畏仰。一日聖與峰山行。見一隊猢猻。大宗師。或出或處。或默或語。皆為佛事。道這猢猻。各各背一面古鏡。背。當作佩。學者應知。萬松常愛佛鑑。磊落開廓。出言倜儻道。十字街頭小乞兒。腰間帶箇風流袋。八十婆婆齊下拜。三聖用服手榾了道。歷劫無名。何以彰為古鏡。雪峰嘗饒伊。今日放不過道。瑕生也。萬松道。可知禮也。雪峰當時道。各各背一面古鏡。三聖神峰頴利。何不道瑕生也。所謂當斷不斷。返招其亂。但搜他空<span class='note-inline'>(去聲)</span>處道。歷劫無名。何以彰為古鏡。正是捉住老鼠。打破油甕。却被雪峰道。瑕生也。三聖每用向上關棙子點勘雪峰。峰大方之家。直饒浪擊千尋。爭奈龍王不顧。祇道箇老僧住持事繁。爛泥裏有<span class='corr'>刺</span>。天童見輸機者勝。欺敵者亡。意令三聖奪雪峰機。倒行此令。故云當時若見雪峰道瑕生也。但近前云。喏喏。勝默和尚喚作叉手罵丈母。亦號啼哭樣拳。天童恐人作勝負得失會道。爭之不足。讓之有餘。後來參鉄騎禪者。切忌干戈相待。</p>
</div>
<div class='div-other'><a id='mulu57' />
<p class='h1'>第五十三則長慶示眾</p><p style="margin-left:1em">舉長慶示眾云。淨潔打疊了。<span class='note-inline'>(却拋一堆糞)</span>近前就我索。<span class='note-inline'>(便重不便輕)</span>驀脊與你一棒<span class='note-inline'>(也知和尚。不恡慈悲)</span>有這一棒到你。<span class='note-inline'>(却要則廻奉和尚)</span>你須具大慚愧。<span class='note-inline'>(和尚面皮厚多少)</span>若無這一棒到你。<span class='note-inline'>(較得忍痛)</span>你向甚麼處會。<span class='note-inline'>(打云。你會我不會)</span>天童拈云。死口喫常住飯。<span class='note-inline'>(裏急後上東司)</span>展脚臥長連床。<span class='note-inline'>(縮脚也由你)</span>求箇知慚愧者難得。<span class='note-inline'>(萬松從來不識慚愧)</span>還知長慶棒落地處麼。<span class='note-inline'>(打云。在這裏)</span>雷開蟄戶電燒尾。<span class='note-inline'>(縱然栽種得)</span>引出崢嶸頭角來<span class='note-inline'>(不是棟梁材)</span>。</p>
<p>師云。本分宗師。以本分接人。看他長慶示眾道。淨潔打叠了。近前就我索。這僧不本分。煩惱皆因強出頭。長慶不本分。是非祇為頻開口。更道驀脊與你一棒。這僧若喫苦不甘。這棒合長慶自喫。他更道有這一棒到你。你須具大慚愧。祇解照人微細處。不知脚下黑濛濛。又道若無這一棒到你。各自著現定。更道你向什麼處會。要會作麼。雖然如是。不得草草。不見天童道。死口喫常住飯。展脚臥長連床。求箇知慚愧者難得。黃龍南上堂云。今日五月一。仲夏改旦。諸知事首座大眾。道體安樂。一夜長連床上。展脚縮脚。不由別人。天明起來。胡餅酸豏。橫咬竪咬。飽即便休。當恁麼時。不是古。不是今。不思善。不思惡。鬼神不能尋其迹。萬法不能為其侶。地不能載。天不能葢。然則如此。須是眼裏有睛。皮下有血。眼若無睛。何異瞎漢。皮下無血。何異死人。三十年後。不得錯怪黃龍。下座。看他長慶天童。與老黃龍。鼎足之勢。舉本分事為人。就中長慶傷鋒犯手。所以天童道。還知長慶棒落處麼。天童尚恐凍蟻氷魚。不識擡頭舉足時節道。雷開蟄戶電燒尾。引出崢嶸頭角來。師打啑噴云。吉利佛。</p>
</div>
<div class='div-other'><a id='mulu58' />
<p class='h1'>第五十四則盤山心佛</p><p style="margin-left:1em">舉盤山垂語云。若言即心即佛。<span class='note-inline'>(著甚死急)</span>今時未入玄微。<span class='note-inline'>(爭奈大梅把得定)</span>若言非心非佛。<span class='note-inline'>(惑亂人家男女。有甚了期)</span>亦是指蹤極則。<span class='note-inline'>(將為是咬狼狗)</span>天童拈云。有錢不解使。<span class='note-inline'>(濁富多憂)</span>解使却無錢。<span class='note-inline'>(清貧常樂)</span>且道作麼生得十成去。<span class='note-inline'>(將上不足。匹下有餘)</span>娶他年少婦。<span class='note-inline'>(秋樹春生葉)</span>須是白頭兒<span class='note-inline'>(冬瓜夏放花)</span>。</p>
<p>師云。幽州盤山。寶積禪師。初參馬祖。差充街坊。因肉案頭。喪車後悟道。馬祖印之。無盡燈贊曰。肉案聞香。孝口得味。道足學足。滔滔無滯。一日上堂曰。心若無事。萬象不生。意絕玄機。纖塵何立。道本無體。因道而立名。道本無名。因名而得號。若言即心即佛。今時未入玄微。若言非心非佛。猶是指蹤極則。向上一路。千聖不傳。學者勞形。如猿捉月。天童略之曰。若言即心即佛。今時未入玄微。萬松道。有心有佛。豈非今時事。慚愧南泉主位。解云古殿苔生。不意盤山。也論今時劫外。明州大梅山。法常禪師。山居二十年。馬祖令僧問曰。和尚見馬大師。得何道理。便住此山。梅曰。大師向我道。即心即佛。我便向此住。僧曰。大師近日佛法又別。梅曰。作麼別。僧曰。近日又道。非心非佛。梅曰。這老漢惑亂人未有了日。任他非心非佛。我祇管即心是佛。其僧回舉似馬祖。祖告大眾曰。梅子熟也。天童雙舉二段。恐人中偏枯之疾道。有錢不解使。解使却無錢。今時路頭不得全體。故云有錢不解使。非心非佛。有缺神用。故云解使却無錢。欲得十成去。除是三冬向火。六月賣氷。所以道。娶他年少婦。須是白頭兒。調和琴瑟一句作麼生。長翁短婆婆。遞互廝折磨。</p>
</div>
<div class='div-other'><a id='mulu59' />
<p class='h1'>第五十五則金峯分院</p><p style="margin-left:1em">舉金峰示眾云。事存函葢合。<span class='note-inline'>(毫釐有差。天地懸隔)</span>理應箭鋒拄。<span class='note-inline'>(未發箭前中的了也)</span>若人道得。金峰分半院與他住。<span class='note-inline'>(和尚以桎梏誘人)</span>時有僧出禮拜。<span class='note-inline'>(不妨有心)</span>峰云。休休。<span class='note-inline'>(放處較危。收來太速)</span>相見易得好。共住難為人。<span class='note-inline'>(老老大大。懊償負債)</span>天童拈云。重賞之下。必有勇夫。<span class='note-inline'>(恁麼則好與三十棒)</span>這僧擬乎強取。<span class='note-inline'>(沒世界那)</span>金峰又却不甘。<span class='note-inline'>(悔不慎當初)</span>還知蚌鷸相持。盡落漁人之手。<span class='note-inline'>(和尚愛便宜)</span>若也辨得函葢箭鋒。<span class='note-inline'>(却來請乞棒)</span>金峰一院。兩手分付<span class='note-inline'>(別處人事)</span>。</p>
<p>師云。撫州金峰從志禪師。峰在曹山。山問汝作甚麼來。峰曰。葢屋來。山曰。了也未。峰曰。這邊了也。山曰。那邊事作麼生。峰曰。候下功日。即白和尚。山云。如是如是。這般說話。不失洞上血脉。今日公案。深有巖頭雪峰作略。參同契云。事存函葢合。理應箭鋒拄。執事元是迷。契理亦非悟。事上存函葢相合。理上應箭鋒相拄。函葢相合。線道那分。箭鋒相拄。毫頭不爽。金峰將此囓鏃之機。以為鈎餌。若有人道得。金峰分半院與他住。這僧出來禮拜了。好道何須彌勒下生。方號一生補處。教伊收放與奪。進退無門。臨濟示眾云。我於先師處。三度喫六十棒。如蒿枝拂相似。今日更思一頓。誰為下手。一僧出云。某甲下手。濟便拈棒度與。僧擬接。濟便打。雪竇拈云。臨濟放處較危。收來太速。金峰纔見禮拜。便道休休。金峰當時滿口許分半院與。豈非相見易得好。及至見僧出來禮拜。便道休休。豈非共住難為人。將謂折倒這僧。殊不知金峰自點檢了也。佛果拈云。大小大金峰。龍頭蛇尾。若是蔣山則不然。若有人道得。山僧分半院與他住。忽有箇出來禮拜。祇向他道。上天同歸霄漢。入地共返黃泉。萬松道。也是懶兒牽伴。金峰有頭無尾。佛果浪走忘歸。未若天童始終一貫道。重賞之下。必有勇夫。這僧見義便為。出來禮拜。豈非勇夫。大慧杲云。入山不避虎兕者。獵夫之勇也。入水不避蛟龍者。漁父之勇也。白刃臨前。視死若生者。將軍之勇也。作麼生是衲僧之勇。良久云。大膽駕頭衝突過。小膽哀鳴告所由。喝一喝。萬松道。這一喝。大慧之勇也。這僧擬乎強取。金峰又却不甘。前不迭村。後不迭店。二人蚌鷸相持。盡落天童之手。有能善用函葢箭鋒。萬松罰伊饡飯一堂。即時出院。</p>
</div>
<div class='div-other'><a id='mulu60' />
<p class='h1'>第五十六則曹山出世</p><p style="margin-left:1em">舉僧問曹山。佛未出世時如何。<span class='note-inline'>(誰申此問)</span>山云。曹山不如。<span class='note-inline'>(比不得類不齊)</span>僧云。出世後如何。<span class='note-inline'>(雲門有棒)</span>山云。不如曹山。<span class='note-inline'>(一場醜拙)</span>天童拈云。佛與曹山。<span class='note-inline'>(天童不如)</span>主賓互換。<span class='note-inline'>(不如天童)</span>出世不出世。<span class='note-inline'>(直須擘破)</span>各具一隻眼。<span class='note-inline'>(方得圓全)</span>未有長行而不住。<span class='note-inline'>(幸有一陰地)</span>長住而不行。<span class='note-inline'>(何勞不為人)</span>還會麼。<span class='note-inline'>(以己方人)</span>幽洞豈拘關鏁意。<span class='note-inline'>(一脚門裏一脚門外)</span>縱橫不涉兩頭機<span class='note-inline'>(出不隨應。入不居空)</span>。</p>
<p>師云。南泉道。向空劫以前承當。佛未出世會取。萬松道。向住劫以後承當。佛<span class='corr'>已</span>出世會取。也不如華嚴經。十方諸佛。勸不動地菩薩道。此諸法法性。若佛出世。若不出世。常住不異。教中喚作法爾不窮因。無始不窮初。曹山不如。則。自携瓶法沽村酒。不如曹山。則。却著衫來作主人。天童拈處。不礙裂開。萬松著語。何妨揑聚道。佛與曹山主賓和合。出世不出世。雙眼圓明。終日在途中。不離家舍。終日在家舍。不離途中。還會麼。雲生洞口還歸洞。密密金刀剪不開。</p>
</div>
<div class='div-other'><a id='mulu61' />
<p class='h1'>第五十七則雲門無滯</p><p style="margin-left:1em">舉雲門示眾云。直得觸目無滯。<span class='note-inline'>(<span class='corr'>已</span>是眼花)</span>達得名身句身。<span class='note-inline'>(道什麼)</span>一切法空。<span class='note-inline'>(這箇聻)</span>山河大地是名身。<span class='note-inline'>(題目甚分明)</span>亦不可得。<span class='note-inline'>(猶成剩法)</span>喚作三昧性海俱備。<span class='note-inline'>(少他一點不得)</span>猶是無風帀帀之波。<span class='note-inline'>(繁興不出那伽定)</span>直得亡知於覺。<span class='note-inline'>(亡他猶易)</span>覺即佛性矣。<span class='note-inline'>(亡<span class='corr'>己</span>最唯)</span>喚作無事人。<span class='note-inline'>(事生也)</span>更須知有向上一竅在。<span class='note-inline'>(脚力盡時山更好)</span>天童拈云。賓主不諧。<span class='note-inline'>(家不和)</span>二俱有過。<span class='note-inline'>(鄰里欺)</span>各與二十棒。<span class='note-inline'>(不干天童萬松事)</span>祇如向上一竅又作麼生。<span class='note-inline'>(更參三十年)</span>犀因玩月紋生角。<span class='note-inline'>(水向竹邊流出綠)</span>象被雷驚花入牙<span class='note-inline'>(風從花裏過來香)</span>。</p>
<p>師云。大小雲門。學人做處。初見睦州。機似睦州。中嗣雪峰。行雪峰令。後見乾峰。得乾峰用。乾峰示眾云。法身有三種病。二種光。須是一一透得。更有照用同時。向上一竅在。雲門上堂渾似乾峰道。觸目無滯。此豈非是二種光事。楞伽經道。名身與句身。及形身差別。凡夫愚計著。如象溺深泥。雲門道。達得名身句身。一切法空。山河大地是名身。亦不可得。無盡燈作山河大地是名身。名亦不可得。以名易身。理亦無失。此恐凡夫計著。故云不可得。人多愛實際理地。不受一塵。殊不知佛事門中。不捨一法。故云。喚作三昧性海俱備。華嚴宗道。法爾本具。宗門喚作本來具足。袁州陽岐山甄叔禪師道。性海無風。心波自湧。所以道。猶是無風帀帀之波。永嘉道。亦不知知寂。亦不自知知。不可為無知。自性了然故。不同於木石。故道直得亡知於覺。覺即佛性矣。有處無矣字。喚作無事人。石頭謂藥山曰。恁麼則閒坐也。山曰。閒坐即為也。所以道。莫將無事為無事。往往事從無事生。乾峰道。更有照用同時向上一竅在。雲門道。更須知有向上一竅在。向上一竅。權實門中。故有多種。天童以乾峰三病二光。合雲門內心外境。故云賓主不諧。二俱有過。且道天童向上一竅。與乾峰雲門是同是別。祇箇名言難比擬。大都手段解翻騰。</p>
</div>
<div class='div-other'><a id='mulu62' />
<p class='h1'>第五十八則乾峯一二</p><p style="margin-left:1em">舉乾峰示眾云。舉一不得舉二。<span class='note-inline'>(你作麼舉)</span>放過一著。落在第二。<span class='note-inline'>(第八也得)</span>雲門出眾曰。昨日有人從天台來。却往徑山去。<span class='note-inline'>(向下文長付在來日)</span>峰曰。來日不得普請。<span class='note-inline'>(收)</span>天童拈云。坐斷十方。千差路絕。<span class='note-inline'>(你便走)</span>放開一線。萬派朝宗。<span class='note-inline'>(一任去)</span>二尊宿開拓家風。<span class='note-inline'>(禍出私門)</span>方見衲僧去就。<span class='note-inline'>(為眾竭力)</span>還端的麼。<span class='note-inline'>(事不厭細)</span>太平天子寰中旨。<span class='note-inline'>(邊方雖有令)</span>汗血將軍塞外心<span class='note-inline'>(不是太平年)</span>。</p>
<p>師云。乾峰解作活計。雲門却破家散宅。一破一立。有因有革。所以道。道窮即變。變即通。通即久。乾峰道。舉一不得舉二。放過一著。落在第二。纔舉便會。落在第二頭。擬議不來。落七落八。雲門言外知歸道。昨日有人從天台來。却往徑山去。乾峰告往知來。爾既先鋒。我當合後道。來日不得普請下座。佛印拈云。此語眾中商量者甚多。會者極少。乾峰夢裏合眼跳黃河。覺來身在床上。雲門醉後扶人倒上樹。醒來祇在堂中。二人打作一團。至今分疎不下。若人知得落處。許你解空第一。萬松道。權向第三座安排。大溈喆云。乾峰善唱。雲門善拍。拍唱相隨。風清古格。還有知音麼。一堂風冷淡。千古意分明。萬松道。更諱不得。黃龍晦堂問僧。你道從天台來者是甚麼人。僧云不會。堂云。是你祖翁。為甚不識。僧云。望和尚指示。堂有一頌云。乾峰舉一不舉二。雲門擡手添意氣。花開花落任風吹。自有馨香遍天地。萬松道。聞者腦裂。雪竇道。諸禪德。雲門老。祇解一手擡。不解一手搦。還有共相著力底麼。試露牙爪看。萬松道。便好掀倒禪床。乾峰道。不得舉二。天童便坐斷千差。向乾峰放過一著處。便道。朝宗萬派。二尊宿一收一放。開拓家風。天童內君外臣。建立雙照時節。忽若遮照不立。又作麼生。白雲投壑盡。青嶂倚空高。</p>
</div>
<div class='div-other'><a id='mulu63' />
<p class='h1'>第五十九則巖頭辭山</p><p style="margin-left:1em">舉巖頭辭德山。<span class='note-inline'>(聞早冤家解脫)</span>山云。子甚麼處去。<span class='note-inline'>(兒行千里母行千里)</span>頭云。暫辭和尚下山去。<span class='note-inline'>(不道幾時來)</span>山云。子他後作麼生。<span class='note-inline'>(婆心太切)</span>頭云。不忘和尚。<span class='note-inline'>(恩大難酬)</span>山云。子憑何有此語。<span class='note-inline'>(苦口出親言)</span>頭云。豈不聞智與師齊。減師半德。智過於師。方堪傳授。<span class='note-inline'>(當官不讓父)</span>山云。如是如是。善自護持。<span class='note-inline'>(恨心不捨)</span>天童拈云。德山尋常棒下不立佛祖。<span class='note-inline'>(人不知<span class='corr'>己</span>過)</span>既乎到這時節。得恁麼老婆。<span class='note-inline'>(秪因淚出痛腸。不覺舌在口外)</span>雖然是養子之緣。<span class='note-inline'>(買栽池館恐無地)</span>爭免得後人檢責。<span class='note-inline'>(得到子孫能幾人)</span>待伊道智過於師。方堪傳授。拽拄杖驀脊便打<span class='note-inline'>(重賞之下必有勇夫)</span>。</p>
<p>師云。鄂州巖頭全豁禪師。始參德山。持坐具上堂。瞻視之。山見而問曰。何為。頭咄之。山曰。老僧過在什麼處。頭曰。兩重公案。便下參堂。德山潛念這僧。稍似箇行脚人。以至後辭德山。山云。子什麼處去。頭云。暫辭和尚下山去。山云。子他後作麼生。頭云。不忘和尚。此皆師資分上。不異諸方。山再問。子憑何有此語。頭曰。豈不聞智與師齊。減師半德。智過於師。方堪傳授。諸方多道。見與師齊。見過於師。於理無失。王山法祖云。獅子有三種。第一超宗異目。第二齊肩共躅。第三影響不真。若超宗異目者。見過於師。堪為種草。若齊肩共躅者。減師半德。落在今時。若影響不真者。狐犴猥勢。羊質虎皮。天童拈德山。尋常棒下不立佛祖。洎乎到這時節。得恁麼老婆。却道如是如是。善自護持。天童道。雖然養子之緣。爭免得後人檢責。臨濟辭黃蘗。蘗問汝欲何往。濟曰。非河南則河北。蘗便打。濟約住復與一掌。蘗大笑。喚侍者將百丈先師禪板几案來。者將至。濟連聲呌云。侍者將火來。蘗曰。汝但將取去。以後坐斷天下人舌頭去在。天童祇解點檢傳法人。而不知受法人郎當更甚。當時我是臨濟。見道但將取去。以後坐斷天下人舌頭去在。但向道。若要坐斷天下人舌頭。正合將火來燒却。今日公案。恰與一般。我當時若見德山道。如是如是。善自護持。震聲一喝。拂袖便行。兒孫也未見斷絕。</p>
</div>
<div class='div-other'><a id='mulu64' />
<p class='h1'>第六十則南泉水牯</p><p style="margin-left:1em">舉南泉垂語云。王老師。牧一頭水牯牛。<span class='note-inline'>(與這畜生作伴)</span>擬向溪東去。不免官家苗稼。<span class='note-inline'>(動落今時)</span>擬向溪西去。不免官家苗稼。<span class='note-inline'>(靜沈死水)</span>爭如隨分納些些。<span class='note-inline'>(曲為今時潛通那畔)</span>總不見得。<span class='note-inline'>(易分雪裏粉。難辨墨中煤)</span>天童拈云。南泉牧牛。可謂奇特。<span class='note-inline'>(一生草裏走)</span>直得一切處關防不得。<span class='note-inline'>(渠濃得自由)</span>為甚麼如此。<span class='note-inline'>(為他左方右圓)</span>是他隨分納些些<span class='note-inline'>(憂則共慼。樂則同歡)</span>。</p>
<p>師云。這箇公案。諸方大行。洞山道。露地白牛。牧人懶放。南泉却自小牧水牯牛。且道他意作麼生。溈山懶安。初參百丈問。學人欲求識佛。何者即是。丈曰。大似騎牛覓牛。安曰。識後如何。丈曰。如人騎牛到家。安曰。未審始終如何保任。丈曰。如牧牛人執杖視之。不令犯他苗稼。安自此息意。安後上堂云。安在溈山三十年來。喫溈山飯。屙溈山屎。不學溈山禪。祇看一頭水牯牛。若落路入草。則便牽出。若犯人苗稼。即便鞭撻。調伏既久。可憐生受人言語。如今變作箇露地白牛。常在面前。終日露迥迥地。趂亦不去也。撫州石鞏惠藏禪師。一日厨中作務次。馬祖見而問曰。作甚麼。鞏曰。牧牛。祖曰。作麼生牧。鞏曰。一回入草去。把鼻拽將來。祖曰。子真解牧牛。萬松嘗問糠禪。背插荊挺。何也。糠曰。遺教經云。譬如牧牛之人。執杖視之。勿令縱逸。犯人苗稼。萬松笑曰。癡人面前不得說夢。明言譬喻。邪執為實。清居皓昇禪師。頌牧牛圖一十二章。太白山普明禪師。頌牧牛圖十章。佛國惟白禪師。頌牧牛圖八章。昇明二師等。皆變黑為白。惟佛印四章。全白復黑。頌曰。<span class='corr'>已</span>白仍迴黑。還君自在牛。亂山閒放去。千古更無憂。赫赫當中日。騰騰不繫舟。超然凡聖外。誰敢向前收。此正是南泉隨分納些些處。諸師以人牛不見處。正是月明時。為總不見得。唯佛印與南泉。以混俗和光。隨流得妙。為總不見得。雲門云。且道牛內納。牛外納。直饒你說得納處分明。我更問你覓牛在。萬松道。觝著和尚。大溈喆云。雲門止解索牛。不解穿他鼻孔。拈起拄杖云。三世諸佛。天下老和尚鼻孔。盡被山僧拄杖一時穿却。且道山僧鼻孔在甚麼處。良久云。誣人之罪。以全罪科之。萬松道。首到強如捉獲。雖然。南泉水牯牛無鼻孔。你作麼生穿。是以天童道。南泉牧牛。可謂奇特。直得一切處關防不得。勝默和尚道。在一切。同一切。一切處收不得。又道。南泉水牯牛。雙角無欄圈。且道隨分納些些。了後如何。蒭蕘莠稗愁耘處。蹄角皮毛趂讚時。</p>
</div>
<div class='div-other'><a id='mulu65' />
<p class='h1'>第六十一則黃蘗問事</p><p style="margin-left:1em">舉黃蘗問百丈。<span class='note-inline'>(鸕鷀語鶴)</span>從上相承底事。如何指示於人。<span class='note-inline'>(殃考研槌打獨立)</span>丈踞坐。<span class='note-inline'>(覿面相呈)</span>蘗云。後代兒孫。將何傳授。<span class='note-inline'>(猶嫌少在)</span>丈云。將為你是箇人。便歸方丈。<span class='note-inline'>(莫作好話聽)</span>天童拈云。言滿天下無口過。<span class='note-inline'>(不傷鋒)</span>行滿天下無怨惡。<span class='note-inline'>(不忤眾)</span>還他百丈。<span class='note-inline'>(真野狐精)</span>黃蘗不是不知有。<span class='note-inline'>(放憨裴[袖-由+昏])</span>且要此話大行。<span class='note-inline'>(家醜外<span class='corr'>揚</span>)</span>還會百丈歸方丈麼。<span class='note-inline'>(老鼠入牛角)</span>林間。</p>
<p>風葉落。<span class='note-inline'>(合伴不着)</span>化外水天秋<span class='note-inline'>(不如獨行)</span>師云。筠州黃蘗山。鷲峰希運禪師。嘗於雒下分衛。吟添鉢聲。一嫗出棘扉曰。太無厭足生。蘗曰。汝猶未施。返責無厭。何也。嫗笑而掩扉。蘗異之。與語多所發。蘗將辭。嫗曰。可往南昌見馬大師。必有所益。蘗直造江西。而大師<span class='corr'>已</span>化。詣石門禮塔。時大智廬於塔傍。蘗即禮塔。見丈乃問。願聞平昔得力言句。丈舉一喝三日耳聾話。至一喝處。蘗不覺吐舌退後。丈知<span class='corr'>已</span>徹。問。子以後莫承嗣馬大師不。蘗曰。不然。今日因師舉。得見馬祖大機大用。且不識馬祖。若嗣馬祖。以後喪我兒孫。丈曰。見與師齊。減師半德。見過於師。方堪傳授。子甚有超師之見。又道。後代兒孫。將何傳授。萬松道。千年無影樹。今時沒底靴。黃蘗屢發此語。可謂老覺情多念子孫。可惜百丈有頭無尾。我若見道。後代兒孫將何傳授。却祇以踞坐示之。不然。拽拄杖打出。兒孫也未到斷絕。雖然。他幾曾放過來道。將為你是箇人。百丈踞坐處。諸方認為默然良久。天衣懷云。維摩不默不良久。踞坐商量成過咎。吹毛匣裏冷光生。外道天魔皆斬首。蘗問從上相承底事如何指示於人。百丈不曾道著一字。又不曾拈鎚竪拂。天童却道。言滿天下無口過。行滿天下無怨惡。可謂不萌枝上。解辨春秋。黃蘗知而故問。百丈轉見分明。還見百丈天童轉側處麼。行到水窮處。坐看雲起時。</p>
</div>
<div class='div-other'><a id='mulu66' />
<p class='h1'>第六十二則仰山問僧</p><p style="margin-left:1em">舉仰山問僧近離甚麼處。<span class='note-inline'>(〔拾〕到〔比〕間)</span>僧云。廬山。<span class='note-inline'>(公驗分明)</span>仰山云。曾到五老峰麼。<span class='note-inline'>(深入虎穴)</span>僧云。不曾到。<span class='note-inline'>(前言何在)</span>仰云。闍黎不曾遊山。<span class='note-inline'>(當面諱却)</span>雲門云。祇為慈悲之故。<span class='note-inline'>(雖是善因)</span>有落草之談。<span class='note-inline'>(而招惡報)</span>天童拈云。雲門雖然識得仰山底裏。<span class='note-inline'>(且道是甚麼)</span>爭奈祇知其一。<span class='note-inline'>(貪覰面前)</span>不知其二。<span class='note-inline'>(忘却背後)</span>且道仰山意作麼生。<span class='note-inline'>(後車改轍)</span>無限風流慵賣弄。<span class='note-inline'>(漏逗不少)</span>免人指點好郎君<span class='note-inline'>(東床坦腹者。豈不是天童)</span>。</p>
<p>師云。仰山小釋迦勘僧。雲門僧中王刷欠。這僧實從廬山來。五老峰前蹉過。仰山肚裏歔破脚。尚道不曾遊山。雲門笑他草裏行。不覺自身泥裏走。雲門拈道。這僧親從廬山來。因甚麼却道。闍黎不曾遊山。萬松道。幾乎忘却。溈山一日問仰山云。諸方若有僧來。汝將什麼驗他。仰山云。某甲有驗處。溈山云。子試舉看。仰云。祇問他道。諸人還有這箇麼。待伊有語。祇向伊道。這箇且置。那箇如何。溈云。此是向上人牙爪。仰山再問五老峰。直是惡手脚。這僧若是箇漢。祇道某甲未曾參堂。免教仰山點檢。却道。我不曾到。我是仰山。祇喚侍者點茶來。這僧遊山困。不然喝出。教伊向後別作生涯。却道闍黎不曾遊山。因慈悲故。出落草談。喚作失錢遭罪。天童引兵救援。出露布云。無限風流慵賣弄。免人指點好郎君。便見雲門。祇見仰山放行。不見仰山把定。且道如何是出草之談。喫茶去。</p>
</div>
<div class='div-other'><a id='mulu67' />
<p class='h1'>第六十三則三聖逢人</p><p style="margin-left:1em">舉三聖云。我逢人即出。<span class='note-inline'>(謝子遠來)</span>出即不為人。<span class='note-inline'>(無可祗待)</span>興化云。我逢人即不出。<span class='note-inline'>(閉門屋裏坐)</span>出即便為人。<span class='note-inline'>(禍從天降來)</span>天童拈云。墮也墮也。<span class='note-inline'>(并賍捉獲)</span>今日不是減古人聲光。<span class='note-inline'>(門裏出身易)</span>且要長後人節槩。<span class='note-inline'>(身裏出門難)</span>若是本色漢。<span class='note-inline'>(家破人亡。無可出入)</span>提祖佛印。<span class='note-inline'>(攝鬼禁師)</span>轉鉄牛機。<span class='note-inline'>([山/來]麩磨戶)</span>把拄杖一時穿却。<span class='note-inline'>(不如折折拄杖)</span>方見衲僧手段<span class='note-inline'>(吾不如汝)</span>。</p>
<p>師云。三聖興化。逢人出不出。為人不為人。大似財高語壯。倚勢欺人。天童以本色衲僧。提祖佛印。轉鉄牛機。即日貴人。舊家富漢。不從人得。本自圓成。師拈拄杖云。還見三聖興化麼。復靠却云。直饒具衲僧手段。也且向這邊立。</p>
</div>
<div class='div-other'><a id='mulu68' />
<p class='h1'>第六十四則聲明玄沙</p><p style="margin-left:1em">舉聲明三藏見閩王。<span class='note-inline'>(良田千頃。不如薄藝隨身)</span>王請玄沙驗之。<span class='note-inline'>(好勝者必遇其敵)</span>沙背後以銅火筯敲鉄火爐。問云。是什麼聲。<span class='note-inline'>(不可喚作銅鐵聲)</span>藏云。銅鐵聲。<span class='note-inline'>(正中其計)</span>沙云。大王莫受外國人謾。<span class='note-inline'>(却是你謾我)</span>天童拈云。理契則神。<span class='note-inline'>(冬瓜跳門限)</span>貧子獲衣中之寶。<span class='note-inline'>(不從人得)</span>情封則物。<span class='note-inline'>(靈龜拽死蛇)</span>力士失額上之珠。<span class='note-inline'>(當面蹉過)</span>三藏祇解瞻前。<span class='note-inline'>(不能顧後)</span>玄沙不能顧後。<span class='note-inline'>(祇解瞻前)</span>還知麼。<span class='note-inline'>(願觀佳作)</span>誣人之罪。以罪加之<span class='note-inline'>(還着於本人)</span>。</p>
<p>師云。大耳三藏第三度不見忠國師。聲明三藏見玄沙一籌不獲。玄沙以銅筯敲鐵爐問是什麼聲。三藏云。銅鐵聲。雪竇別云。莫謾外國人好。萬松道。眼自爭先得。沙云。大王莫受外國人謾。萬松道。籌因打劫羸。雪竇別云。大王宜加信敬。萬松道。讚之雙美。法燈代三藏云。却是和尚謾大王。萬松道。多虗不如少實。保福問僧。殿裏甚麼佛。僧云。和尚定當看。福云。釋迦佛。僧云。和尚莫謾人好。福云。却是你謾我。二問僧作甚麼業。喫得與麼大。僧云。和尚也不小。福便作蹲勢。僧云。和尚莫謾人好。福云。却是你謾我。三問僧汝名什麼。僧云。咸澤。福云。忽遇枯涸者如何。僧云。誰是枯涸者。福云。我是。僧云。和尚莫謾人好。福云。却是你謾我。四問浴主。湯鍋濶多少。主云。請師量。福便作量勢。主云。和尚莫謾人好。福云。却是你謾我。玄沙敲爐是甚聲。藏云。銅鐵聲。雪竇別云。和尚莫謾外國人好。玄沙却道。大王莫受外國人謾。法燈代三藏云。却是和尚謾大王。如保福四謾人。皆云和尚莫謾人好。福云。却是你謾我。若喚作銅鐵聲。情封則物。聲不是聲。理契則神。所以三藏玄沙。瞻前不能顧後。為甚保福見僧道。和尚莫謾人好。保福道。却是你謾我。誣人之罪。以罪加之。</p>
</div>
<div class='div-other'><a id='mulu69' />
<p class='h1'>第六十五則長沙轉物</p><p style="margin-left:1em">舉僧問長沙。作麼生轉得山河大地歸自<span class='corr'>己</span>去。<span class='note-inline'>(話作兩橛)</span>沙云。作麼生轉自<span class='corr'>己</span>歸山河大地去。<span class='note-inline'>(打成一片)</span>天童拈云。雖然主賓互喚。<span class='note-inline'>(未免天童點檢)</span>要且泥水不分。<span class='note-inline'>(多謝和尚證明)</span>忽然捩轉鼻孔。<span class='note-inline'>(事無一向)</span>恁麼不恁麼總不得。<span class='note-inline'>(不妨省力)</span>又合作麼生。<span class='note-inline'>(山河不離大地。自己不是別人)</span>如今王令稍嚴。<span class='note-inline'>(不犯之令)</span>不許人攙行奪市<span class='note-inline'>(必合依行)</span>。</p>
<p>師云。湖南長沙招賢大師。上堂云。我常向汝諸人道。三世諸佛。共盡法界眾生。是摩訶般若光。光未發時。汝等諸人向甚麼處委。光未發時。尚無佛無眾生消息。何處得山河國土來。萬松嘗道。混沌未分時。還有天地人不。父母未生時。還有<span class='corr'>己</span>身不。心念未起時。還有迷悟凡聖不。這僧尚問如何轉得山河大地歸自<span class='corr'>己</span>去。一大藏教。祇說箇三界唯心。萬法唯識。肇法師云。會萬物為自<span class='corr'>己</span>者。其唯聖人乎。楞嚴經道。若能轉物。即同如來。白雲端頌云。若能轉物即如來。春暖山花處處開。自有一雙窮相手。不曾容易舞三臺。所以天童道。不許人攙行奪市。此轉物話。忝解教乘者。亦皆知有。而飽參衲子。却不得受用。所以長沙却與倒過道。如何轉得自<span class='corr'>己</span>歸山河大地去。天童<span class='corr'>已</span>曾道。撒手懸崖下。分身萬象中。石頭和尚道。聖人無<span class='corr'>己</span>。靡所不<span class='corr'>己</span>。佛日堯於此大悟道。頭上拈却一座太行山相似。諸人還曾恁麼一迴麼。萬松昔年參勝默。教看此話。半載全無入由。勝默曰。我祇願汝遲會。後來一日打破漆桶。歡喜數日。寢而不寐。勝默更將玄沙點靈雲未徹處教看。祇這歡喜地。猶成法愛。所以道忘他尚易。忘<span class='corr'>己</span>最難。岑大虫。南泉之子。趙州之兄。大手作家。名不虗得。這僧問如何轉得山河大地歸自<span class='corr'>己</span>去。沙云。如何轉自<span class='corr'>己</span>歸山河大地去。僧曰不會。沙曰。湖南城下好養民。米賤柴多足四隣。其僧無語。師有偈曰。誰問山河轉。山河轉向誰。圓通無兩畔。法性本無歸。天童祇將長沙拈轉這僧話頭處。直捷示人道。雖然主賓互喚。要且泥水不分。天童用四賓主。批判這話。將四料揀。顛拈倒用。轉見分明。天童末後人境俱奪。要與長沙光未發時相見道。如今王令稍嚴。不許人攙行奪市。一狀解與萬松。萬松先斬後奏。</p>
</div>
<div class='div-other'><a id='mulu70' />
<p class='h1'>第六十六則灌溪二杓</p><p style="margin-left:1em">舉灌溪垂語云。我在臨濟處得一杓。<span class='note-inline'>(不丈夫漢。索人殘飯)</span>我在末山處得一杓。<span class='note-inline'>(正是老婆禪)</span>又云。十方無壁落。<span class='note-inline'>(推倒界墻賊廝見)</span>四面亦無門。<span class='note-inline'>(無你出身處)</span>露躶躶。<span class='note-inline'>(不曾葢覆)</span>赤灑灑。<span class='note-inline'>(不掛寸絲)</span>沒可把。<span class='note-inline'>(放下著)</span>天童拈云。灌溪恁麼說話。且道是臨濟處得底。<span class='note-inline'>(贓誣自<span class='corr'>己</span>)</span>末山處得底。<span class='note-inline'>(帶累別人)</span>雖然一箭雙鵰。<span class='note-inline'>(恩歸有地)</span>奈有時走殺。<span class='note-inline'>(一馬鞁兩鞍)</span>有時坐殺。<span class='note-inline'>(至今起不得)</span>且作麼生得恰好去。<span class='note-inline'>(待計較成。舉似和尚)</span>揑聚放開都在我。<span class='note-inline'>(不干萬松事)</span>拈來拋去更由誰<span class='note-inline'>(除是天童)</span>。</p>
<p>師云。鄂州灌溪志閒禪師。初參臨濟。濟搊住良久。溪曰。領也。濟托開曰。且放你一頓。溪住後乃示眾曰。我見臨濟無言語。直至如今飽不飢。後到末山先自約曰。相當則住。不然。則推倒禪床。既入堂內。山聞新到至令侍者問。上座游山來。為佛法來。溪曰。為佛法來。山乃陞座。溪上參不禮拜。山問今日離何處。溪曰。路口。山曰。何不葢却。溪無語。末山代云。爭得到這裏。始禮拜起問。如何是末山。山曰。不露頂。溪曰。如何是山中主。山云。非男女等相。溪曰。何不變去。山云。不是神。不是鬼。變箇甚麼。溪於是伏膺。作園頭三年。後垂語云。我在臨濟處得一杓。我在末山處得一杓。人多道一客不煩二主。一女不嫁二夫。灌溪不負初心。為法不分男女。三年治圃。真大丈夫。老龐嫡嗣馬祖。兼稟石頭。藥山天皇。亦出二師門下。傳燈以藥山天皇。首嗣石頭。覺範憑碑後列名。勒歸馬祖。獨不見龐老灌溪之事乎。近代玄悟玉。慶壽朗。諸師議論亦可息矣。看他灌溪臨終。問侍者曰。坐化者誰。者曰。僧伽。又立化者誰。者曰。僧會。溪乃行六七步地。垂兩手而逝。今士大夫。尚有不信者。獨不見鄭夷甫者乎。甫。吳人也。少年登科。嘗遇術者。能推人死期。令推<span class='corr'>己</span>命。不過三十五歲。憂傷殆不可堪。久之。聞金山佛印大師談笑間脫去。公歎曰。既不得壽。得如金山。復何憾哉。乃與佛者游。因授楞嚴經。歲餘忽有所悟曰。生死之理。我知之矣。遂釋然放懷。預知死日。至期。沐浴更衣。親督人洒掃園亭。及焚香擇時。手指畫之間。屹然立化。其手猶作指畫之狀。本無玄和尚。丁亥歲。興平府。設資戒會。坐亡者三人。路行而亡者二人。達本。行省。監壇會首。躬見其事。俯伏僧前。乞跨身而過。此皆宗門之細故。萬松門人。吾捨元帥從寬。臨終。問其次兄曰。佛祖父母。我今一箭射殺。二哥以為如何。隨整襟坐脫。湛然居士。從源聞之曰。且掩俗人眼耳。此與士人聞而不信者。相較何啻九牛毛耶。文與可曰。我以為韈材。人以為口食。萬松聊以為喻。天童曰。十方無壁落。從本來元沒遮攔。四面亦無門。祇這裏便是入處。又道淨躶躶。赤灑灑。直饒寸絲不掛。猶有赤骨立在。是以道萬里無雲。青天也須喫棒。灌溪先得兩杓。後沒可把。外頭趕兔。屋裏失獐。所以天童道。有時走殺。有時坐殺。巖頭道。直須向自<span class='corr'>己</span>胸襟流出。將來與我葢天葢地。天童一箭雙鵰道。從臨濟得。末山得。萬松道。與天童從丹霞處得底。苦不相爭。天衣懷云。威音王佛以前即且置。威音以後無師自悟。盡屬天然外道。天童却道。揑聚放開都在我。拈來拋去更由誰。且道如何得恰好去。靈苗生有地。大悟不存師。</p>
</div>
<div class='div-other'><a id='mulu71' />
<p class='h1'>第六十七則僧問睦州</p><p style="margin-left:1em">舉僧問睦州。祖意教意。是同是別。<span class='note-inline'>(天上揀月)</span>州云。青山自青山。白雲自白雲。<span class='note-inline'>(悶時好看)</span>天童拈云。若向這裏識得睦州。<span class='note-inline'>(無固必漢。有甚難見)</span>釋迦出世。<span class='note-inline'>(解與雲門)</span>達磨西來。<span class='note-inline'>(遭逢光統)</span>總是不守分底漢。<span class='note-inline'>(擔着一碩笑他五斗)</span>還識得麼。<span class='note-inline'>(天童本分)</span>臂長衫袖短。<span class='note-inline'>(揠苗助長)</span>脚瘦草鞋寬<span class='note-inline'>(鑿竅酧恩)</span>。</p>
<p>師云。睦州尋常辯若懸河。及乎這僧問著祖意教意。分疏不下。僧又問如何是青山。州云。還我一滴雨來。僧云。學人不會。請師道。州云。法華峰前陣。涅槃句後收。天童略之。恐涉教意。不見西川座主欲改業遊方。至襄州華嚴處。問祖意教意是同是別。嚴曰。如車二輪。如鳥兩翼。主曰。將謂禪門別有奇特。元來不出教乘。遂迴。後聞夾山盛化。遣小師馳問前語。夾山曰。雕沙無鏤玉之談。結草乖道人之意。小師回舉似主。主乃讚歎遙禮曰。將謂禪門與教意不殊。元來有奇特事。萬松道。也是承虗接響。僧問巴陵。祖意教意是同是別。陵曰。雞寒上樹。鴨寒下水。僧問睦州。祖意教意是同是別。州云。青山自青山。白雲自白雲。雪竇拈云。問既一般。答亦相似。爭奈水乳不分。其中有自利利他。謾人自謾。若點檢分明。管取解空第一。萬松道。解用則利他自利。不會則謾人自謾。直饒水乳分明。點檢將來。落七落八。趙州道。大宗師。須以本分事接人。且道如何是本分事。舜老夫嘗道。本自無事。從我何求。此謂之本分事。釋迦不須出世。達磨何用西來。翠巖真點胸。嘗罵舜老夫說無事禪。石霜永和尚令人傳語真云。舜老夫在洞山悟古鏡因緣。如此豈是說無事禪。你罵他自失却一隻眼。舜聞之作頌云。雲居不會禪。洗脚上牀眠。冬瓜直儱侗。瓠子曲彎彎。永和尚亦作頌曰。石霜不會禪。洗脚上牀眠。枕頭撲落地。打破常住磚。黃龍南聞舉舜老夫話云。老夫耄矣。何不有事底令無事。無事底令有事。是為淨佛國土。成就眾生。恁麼則釋迦須當出世。達磨必索西來。所以天童道。摠是不守分底漢。何也。舜老夫山高海深。鶴長鳧短。南禪師續鳧截鶴。夷嶽盈壑。所以臂長袖短。脚瘦鞋寬。且道如何得恰好去。萬松從來不守分。</p>
</div>
<div class='div-other'><a id='mulu72' />
<p class='h1'>第六十八則南園撫掌</p><p style="margin-left:1em">舉南園一日自燒浴。<span class='note-inline'>(沙彌童行。不得氣力)</span>僧問和尚何不使沙彌童行。<span class='note-inline'>(點即不到)</span>園撫掌三下。<span class='note-inline'>(到即不點)</span>僧舉似曹山。<span class='note-inline'>(正是傳言送語人)</span>山云。一等是箇撫掌拍手。<span class='note-inline'>(三臺須是大家摧)</span>就中南園奇怪。<span class='note-inline'>(閙市相逢執手驚)</span>俱胝一指頭禪。<span class='note-inline'>(幸有金烏分晝夜)</span>蓋為承當處不諦。<span class='note-inline'>(莫將石火當天明)</span>僧却問南園撫掌。豈不是奴兒婢子邊事。<span class='note-inline'>(蹉了你牙)</span>山云。是。<span class='note-inline'>(養耶作證見)</span>僧云。向上更有事也無。<span class='note-inline'>(我不敢道)</span>山云。有。<span class='note-inline'>(許你大膽)</span>僧云。如何是向上事。<span class='note-inline'>(這亡命漢)</span>山咄云。這奴兒婢子。<span class='note-inline'>(急惱都管)</span>天童拈云。識尊卑。知貴賤。南園是作家。<span class='note-inline'>(老手舊肐膞)</span>分玉石。辨金鍮。曹山不出世。<span class='note-inline'>(兒孫得力。室內不知)</span>這僧雖解切蹉琢磨。<span class='note-inline'>(弄泥團漢)</span>也祇向奴兒婢子邊著到。<span class='note-inline'>(終是賤骨頭)</span>還知麼。<span class='note-inline'>(謾天童不得)</span>放曠淋漓兩不傷。<span class='note-inline'>(憂則共慼。樂則同歡)</span>猶是夜明簾外客<span class='note-inline'>(東宮雖至嫡。不面舜堯顏)</span>。</p>
<p>師云。南嶽西園蘭若。曇藏禪師。本受激發於大寂。後謁石頭。瑩然明徹。貞元二年。遁衡嶽絕頂。人罕參訪。尋以脚疾。移止西園。禪侶漸次繁盛。園一日自開浴次。僧問不使沙彌。何以自勞。園撫掌三下。洞山聞云。一等是箇拍手。就中西園奇怪。天童作曹山語云。一等是箇撫掌拍手。就中南園奇怪。俱胝一指頭禪。葢為承當處不諦。圭峰判此有自體用。有隨緣應用。自體用。如鏡之明。隨緣應用。如明所現影。俱胝將隨緣應用作自體用。萬松室中問僧俱胝竪指意如何。僧乃竪指。萬松隨後拶云。祇這箇。更別有。往往措手不辦。以圭峰判之。少自體用。雲巖掃地次。道吾云。太區區生。巖云。須知有不區區者。吾云。恁麼則有第二月。雲巖舉起掃箒云。這箇是第幾月。玄沙云。正是第二月。此解隨緣應用。長慶云。被他倒迴掃箒驀口[打-丁+慼]。又作麼生。此明自體用。非深明洞上臨濟二宗者。不可辨也。無盡燈。僧問曹山。西園撫掌。豈不是明沙彌邊事。曹山云。是。僧云。如何是向上事。曹山云。這沙彌。天童此語三處。與無盡燈不同。一西園為南園。洞山聞云。一等是箇拍手。就中西園奇怪。天童作曹山語。仍多俱胝一指頭禪。葢為承當處。不諦一轉語。此二不同也。三改沙彌作奴兒婢子。仍多兩轉語。因辨於此。學者應知。據初問。和尚何不使沙彌童行。無盡燈始終有理。僧却問。南園撫掌豈不是奴兒婢子邊事。僧再三問如何是向上事。到這裏縱不犯顏觸諱。多分是霧鎻簾垂。曹山稟密旨傳宣道。咄。這奴兒婢子。所以天童道。曹山不出世。南園是作家。南園有時燒浴。帶水拖泥。有時撫掌。神歌社舞。曹山終日門頭戶底。不忘禁殿重闈。所以道。放曠淋漓兩不傷。猶是夜明簾外客。還知麼。官憑私契約。奴見婢慇懃。</p>
</div>
<div class='div-other'><a id='mulu73' />
<p class='h1'>第六十九則雲門前後</p><p style="margin-left:1em">舉雲門示眾云。十五日以前即不問。<span class='note-inline'>(吞却三箇四箇)</span>十五日以後。道將一句來。<span class='note-inline'>(吐却七箇八箇)</span>自云。日日是好日。<span class='note-inline'>(將為別有)</span>天童拈云。屬虎人本命。<span class='note-inline'>(杜撰巡官)</span>屬猴人相衝<span class='note-inline'>(一任鑽龜打瓦)</span>。</p>
<p>師云。雲門示眾。無可做。沒去著道。十五日以前即不問。圓通善國師巧言令色道。是截斷眾流句。十五日以後道將一句來道。是隨波逐浪句。日日是好日道。是函葢乾坤句。萬松道。真雲門子孫。萬松於此著語道。蝦跳不出[跳-兆+斗]。僧云。<span class='corr'>已</span>被佛果占了也。萬松道。尀耐古人沒面情。預先偷我一轉語。佛果於此更道。此語通貫古今。從前至後。一時坐斷。萬松道。放處較危。收來太速。諸方見雲門道。日日是好日。便道。動作修營無罣礙。何勞入市問孫賓。爭奈天童道。屬虎人本命。屬猴人相衝。所以天柱慧道。祖師西來。大似箇賣卜漢。纔與錐破卦文。一切吉凶悔吝。皆在汝分上。還見天童爻變處麼。福無過譽。禍不隱情。</p>
</div>
<div class='div-other'><a id='mulu74' />
<p class='h1'>第七十則壽聖鈎錐</p><p style="margin-left:1em">舉壽聖云。月半前用鈎。<span class='note-inline'>(新松恨不長千尺)</span>月半後用錐。<span class='note-inline'>(惡竹須應斬萬竿)</span>僧便問。正當月半時如何。<span class='note-inline'>(無雲生嶺上。有月落波心)</span>聖云。泥牛踏破澄潭月。<span class='note-inline'>(也不消得)</span>天童拈云。兩頭得用。壽聖作家。<span class='note-inline'>(去則鈎你。來則錐你)</span>直下忘功。是誰體得。<span class='note-inline'>(放下鈎錐。懸崖撒手)</span>放行也互換尊賓。<span class='note-inline'>(天眼龍睛。神出鬼沒)</span>把定也不留朕跡。<span class='note-inline'>(清光應更多)</span>還有體得底麼。<span class='note-inline'>(未有功夫)</span>玉女夜拋梭。<span class='note-inline'>(暗通一線)</span>織錦於西舍<span class='note-inline'>(文彩<span class='corr'>已</span>彰)</span>。</p>
<p>師云。壽聖話頭。未詳所出。石門聰云。十五日以前諸佛生。十五日以後諸佛滅。十五日以前諸佛生。你不得離我這裏。若離我這裏。我有鉤鉤你。十五日以後諸佛滅。你不得住我這裏。若住我這裏。我有錐錐你。且道正當十五日。用鉤即是。用錐即是。遂有頌云。正當十五日。錐鉤一時息。更擬問如何。回頭日又出。大慧杲曰。恢張三玄三要。扶竪臨濟正宗。須是恁麼人始得。雖然如是。雲門即不然。十五日以前。諸佛本不曾生。十五日以後。諸佛本不曾滅。十五日以前。你若離我這裏。我也不用鉤鉤你。一任橫擔拄杖。緊悄草鞋。十五日以後。你若住我這裏。我也不用錐錐你。一任抝折拄杖。高掛鉢囊。且道正當十五日。合作麼生。乃云十五日前後。鉤錐徒爾為。今朝十五日。正好用鉤錐。且作麼生用。路逢死蛇莫打殺。無底籃子盛將歸。萬松道。大騁神通。不勞心力。天台智者舉涅槃經。如白月以前。種智將圓。黑月以後。惑障欲盡。是故如來仲春月半。中夜涅槃。經中三兩段義。頗似衲僧說話。葢類此也。梵語盧舍那。此云滿淨。謂種智圓滿。惑障清淨。種智圓滿。鉤在不疑之地。惑障清淨。今年錐也無。所以天童道。兩頭得用。壽聖作家。推惡離<span class='corr'>己</span>。直下忘功。是誰體得。天童不免。放行也。互換尊賓。有去有住。有鉤有錐。把定也。不留朕跡。月落潭空。無下手處。大慧向諸師放行處把定。大家把定處放行。終是撞頭磕額。賴有末後句。却與天童同參。且道同參底事作麼生。石女夜裁無縫錦。死蛇多出放生籃。</p>
</div>
<div class='div-other'><a id='mulu75' />
<p class='h1'>第七十一則曹山死貓</p><p style="margin-left:1em">舉僧問曹山。世間什麼物最貴。<span class='note-inline'>(黃底金。白底銀)</span>山云。死猫兒最貴。<span class='note-inline'>(無人過價。打與三百)</span>僧云。為什麼死猫兒最貴。<span class='note-inline'>(埋在竹地中。來年生好笋)</span>山云。無人著價。<span class='note-inline'>(開口廝當)</span>天童拈云。曹山物貨。不入行市。<span class='note-inline'>(孰誇舖席圖人買)</span>子細看來。一文不直。<span class='note-inline'>(<span class='corr'>已</span>著過價)</span>曹山遇賤則貴。<span class='note-inline'>(釅醋不在釣葫蘆)</span>我這裏遇貴則賤。<span class='note-inline'>(客旅與販。別有加饒)</span>且道還有相違處麼<span class='note-inline'>(百歲老兒。拗不得城市)</span>。</p>
<p>師云。這則公案。以死猫兒為話頭。人多疑著。此最穢污無用凶物。何為最貴。萬松道。世尊拈華。俱胝竪指。你且道是同是別。其僧歡喜禮謝而去。近日人傳寫湛然居士真。手拈麈尾。請萬松讚。讚曰。大悲千臂。俱胝一指。錯認湛然手中拂子。瞎。恁麼看來。死猫兒展價。水[胤-(厂-一)]去也。這僧不識其寶。不得其用道。死猫兒為甚最貴。曹山道。祇為無人著價。知我者少。我則貴矣。天童拈云。曹山物貨。不入行市。圓通善國師。聞無為老。欲退北京靈感。以尺牘書數轉語曰。退席長老。無處安插。如解典庫中。解牛。解函板。解旛竿。所謂老兒語。但<span class='note-inline'>(平聲)</span>聽取也。所以不入市者。五石之瓠。瓠落難用。是以天童道。子細看來。一文不直。試問牙人著價利。興化問莊宗。略借陛下寶看。宗以兩手展幞頭脚。化云。君王之寶。誰敢酬價。是以道。曹山遇賤則貴。丹霞作死猫兒頭最貴。天童無頭字。亦可。丹霞頌曰。腥臊臭穢不堪親。動著輕輕血污身。所以天童道。子細看來。一文不直。祇如丹霞這兩句。是毀辱。是讚歎。不見道剝彈底是買底。所以丹霞道。何是杳無人著價。為伊不是世間珍。可謂家無滯貨不富。</p>
</div>
<div class='div-other'><a id='mulu76' />
<p class='h1'>第七十二則大慈識病</p><p style="margin-left:1em">舉大慈示眾云。山僧不會荅話。<span class='note-inline'>(失口錯道了)</span>祇是識病。<span class='note-inline'>(明醫不自療)</span>時有僧出。<span class='note-inline'>(疙疽蛆生也)</span>慈便歸方丈。<span class='note-inline'>(勘破了也)</span>雪竇云。雪竇識病不答話。<span class='note-inline'>(老老大大。學人做處)</span>或有僧出。劈脊便打。<span class='note-inline'>(驀下霹靂散)</span>天童拈云。大慈雪竇。二俱作家。<span class='note-inline'>(閑人情。敢道甚)</span>要且祇顧目前。<span class='note-inline'>(貪觀白浪)</span>不防脚下。<span class='note-inline'>(忘却水深)</span>或有箇不識好惡。<span class='note-inline'>(許伊具眼)</span>不問東西底漢。<span class='note-inline'>(轉見分明)</span>出來便掀倒禪牀。<span class='note-inline'>(撞著瞎醫士)</span>直饒你全機大用。<span class='note-inline'>(教侍者捉下)</span>祇恐著手脚不辦。<span class='note-inline'>(打出三門也未遲)</span>正當恁麼時。<span class='note-inline'>(天下人患時氣)</span>還有識病底眼麼<span class='note-inline'>(虎口裏下子)</span>。</p>
<p>師云。杭州大慈。寰中禪師。頂骨圓聳。其聲如鐘。嗣百丈大智。一日示眾。大慈不會荅話。祇是識病。趙州亦云。今夜荅話去也。還有解問者出來。有僧便出。州云。拋磚引玉。却得箇墼子。不見資福道。隔江見資福剎竿便回去。脚跟下好與三十棒。何況過江來。這僧見大慈示眾。便出茅廣。不道是甚麼時節。當時領眾首座問訊便行。大眾隨後而出。教大慈老漢。至今起不得。首座既將頭不猛。負累三軍。這僧纔出。却被大慈便歸方丈。看首座大眾。是何面目。法眼道。眾中喚作病在目前不識。萬松道。瞎。玄覺徵云。且道大慈識病不識病。此僧出來。且道是病不是病。若言是病。逐日行住坐臥。不可總是病。若言不是病。這僧出來圖箇什麼。萬松道。要作五瘟使者。雪竇拈云。大凡扶竪宗乘。須辨箇得失。雪竇識病不荅話。或有僧出。劈脊便打。萬松道。當時這僧若解接住拄杖。雪竇倒退三千。雪竇又云。諸方識病不荅話。或有僧出。必別有長處。佛果云。不可祇守途轍去。雪竇又云。敢有一箇動著。大唐天子祇三人。萬松道。教天童萬松那去。焉知來者不如今也。天童拈云。大慈雪竇。二俱作家。未必心頭似口頭。擡時擡上二十八天。却道要且祇顧目前。不防脚下。萬松道。欲道他人。先治自<span class='corr'>己</span>。天童也須自照顧始得。又道。或有箇不識好惡。不問東西底漢出來。便掀倒禪牀。直饒你全機大用。也祇恐著手脚不辦。萬松道。未垂示前。他早祇準了也。正當恁麼時。還有識病底眼麼。萬松道。天童到此。忘前失後。豈唯不顧目前。亦乃不防脚下。而今若有識病底衲僧。萬松門下死敢出氣。</p>
</div>
<div class='div-other'><a id='mulu77' />
<p class='h1'>第七十三則雪峯三下</p><p style="margin-left:1em">舉僧問雪峰。聲聞人見性。如夜見月。<span class='note-inline'>(八月十五夜大有聲聞)</span>菩薩人見性。如晝見日。<span class='note-inline'>(果然如是。菩薩亦不少)</span>未審和尚見性如何。<span class='note-inline'>(非災橫禍)</span>峰打三下。<span class='note-inline'>(更有長板)</span>後問巖頭。<span class='note-inline'>(頑皮癩肉)</span>頭打三掌。<span class='note-inline'>(秖為無血性)</span>雪竇云。應病與藥。且打三下。<span class='note-inline'>(打云。險忘了拂子)</span>據令而行。合打多少。<span class='note-inline'>(雪竇朝三千。聖僧暮八百)</span>天童拈云。雪竇一期趂快。<span class='note-inline'>(伏手骨垛)</span>往往後人作行令會<span class='note-inline'>(又爭諱得)</span>殊不知雪峰巖頭。是箇無固必漢<span class='note-inline'>(為什麼不打兩下。不打四下)</span>。</p>
<p>師云。未見性人。但識取未見底是甚麼。<span class='corr'>已</span>見性人。如慶喜見阿閦佛國。一見更不再見。據實而論。悟有淺深。法無彼此。如夜見月底聲聞。單明自<span class='corr'>己</span>。不了目前。愚法聲聞。具一隻眼。證五分法身。未得功德法身。法華判為眇目矬陋。無威德者。涅槃經道。了了見佛性。猶如妙德等。是如晝見日於巖頭雪峰分上。猶是眼華。雪峰三棒。巖頭三掌。若識痛痒。日月宮裏。把手共行。豈不快哉。豈更有見日見月哉。恁麼看來。這僧發如此問。不唯埋沒自<span class='corr'>己</span>。大似輕視雪峰。所以雪竇道。盡令而行。合喫多少。天童見雪竇道。應病與藥。據令而行。所以道。往往後人作行令會。天童祇知雪峰巖頭是無固必漢。豈可雪竇是釘樁搖艣底人。還會麼。而今晚進欺先覺。且染髭鬚學後生。</p>
</div>
<div class='div-other'><a id='mulu78' />
<p class='h1'>第七十四則雲巖石室</p><p style="margin-left:1em">舉雲巖院主。遊石室回。<span class='note-inline'>(往來不易)</span>巖云。汝去入到石室裏看。為什麼便祇回。<span class='note-inline'>(恐和尚怪遲)</span>僧無語。<span class='note-inline'>(閙裏抽身)</span>洞山代云。彼中<span class='corr'>已</span>有人占了也。<span class='note-inline'>(知之何晚)</span>巖云。汝更去作什麼<span class='note-inline'>(直須親到一回。始得)</span>山云。不可人情斷絕去也。<span class='note-inline'>(曲為今時。私通車馬)</span>天童拈云。低頭失却針。<span class='note-inline'>(院主拾得)</span>開眼拾得線。<span class='note-inline'>(洞山拋下)</span>線無頭而莫度。<span class='note-inline'>(須得院主針)</span>針無穴以難穿。<span class='note-inline'>(須假雲巖鑽)</span>到這裏鸞膠續絃。須是洞山始得<span class='note-inline'>(也要天童經過)</span>。</p>
<p>師云。南泉斬猫。兩堂首座。與眾無語。後來趙州戴草鞋。始與南泉相見。這僧不副雲巖機。須是洞山始得。雲巖與這僧舉話。這僧若非洞山代語。幾乎世諦流布。且雲巖問院主。汝到石室為甚麼便迴。院主無語。洞山代語。彼中<span class='corr'>已</span>有人占了也。陸亘問南泉。弟子從六合中來。彼中還有身不。泉云。分明記取。舉似作家。陸云。和尚不可思議。到處世界成就。泉云。適來總是大夫分上事。且道石室中先占了底是甚麼人。且道占了多少時。巖云。汝更去作甚麼。萬松道。每日往來勾當。正為此人。所以洞山道。不可人情斷絕去也。洞山等閒出一轉語。理事周圓。佛法世法。打成一片。洞上源流。於今不絕者。賴有天童針線耳。雲巖窘院主。低頭失却針。洞山答雲巖。開眼拾得線。雖然。洞山若非院主雲巖。無以發此機。所以道。線無頭而莫度。針無穴以難穿。且道如何是發機處。到這裏鸞膠續絃。須是洞山始得。冤有頭。債有主。且道降冤償債一句作麼生。待到石室裏。向你道。</p>
</div>
<div class='div-other'><a id='mulu79' />
<p class='h1'>第七十五則南泉翫月</p><p style="margin-left:1em">舉南泉與趙州翫月次。<span class='note-inline'>(未能免俗)</span>州云。幾時得似這箇去。<span class='note-inline'>(是尚不是。要似作麼)</span>泉云。王老師二十前也曾恁麼來。<span class='note-inline'>(兒時做處老知羞)</span>天童拈云。二十年前且置。<span class='note-inline'>(猶是這箇在)</span>二十年後又作麼生。<span class='note-inline'>(月落來與你相見)</span>還知王老師行履處麼。<span class='note-inline'>(曾遭鬼覷見)</span>屋裏無靈床。<span class='note-inline'>(坐著即不堪)</span>渾家不著孝<span class='note-inline'>(縱橫無忌諱)</span>。</p>
<p>師云。似鏡常明。打破鏡來相見。正是月明時。月落來與你相見。南泉十八上解作活計。所以道。二十年前也曾恁麼來。趙州十八上破家散宅。得似這箇。堪作什麼。所以馬祖與西堂百丈南泉翫月。三人著語畢。祖云。經入藏。禪歸海。唯有普願。獨超物外。所以天童道。二十年後。王老師行履處作麼生。屋裏無靈牀。渾家不著孝。且道王老師與牛頭見四祖後。興況如何。枯河岸上粧龍女。破炕頭邊畫竈君。</p>
</div>
<div class='div-other'><a id='mulu80' />
<p class='h1'>第七十六則玄沙無縫塔</p><p style="margin-left:1em">舉僧問玄沙如何是無縫塔。<span class='note-inline'>(開也)</span>沙云。這一縫大小。<span class='note-inline'>(天下人補不合)</span>天童拈云。見成公案。<span class='note-inline'>(不勞再勘)</span>你若道據欵結案。<span class='note-inline'>(閒打官防)</span>我知你未識玄沙。<span class='note-inline'>(一字入公門九牛拽不出)</span>若有人問長蘆。祇向道四稜塌地。<span class='note-inline'>(不妨穩密)</span>且道識玄沙不識玄沙。<span class='note-inline'>(是何面目)</span>具眼者辨看<span class='note-inline'>(恁麼則不識玄沙)</span>。</p>
<p>師云。自忠國師百年後。肅宗詔躭源創起無縫塔。帝請塔樣。國師當時弄影。躭源後來說破。二庵主山居。上庵主問下庵主曰。數日不見。當何所務。下曰。向庵中造箇無縫塔。上曰。我亦欲造一所。暫借塔樣看。下曰。何不早道。恰被人借去。這僧問無縫塔。沙道。這一縫大小。且道點這僧過。答這僧話。保壽問胡釘鉸。還釘得虗空麼。胡云。請和尚打破。某甲釘。壽便打。胡曰。莫錯打某甲。壽曰。向後有多口阿師。為你點破在。胡後問趙州。州曰。祗這一縫尚不奈何。玄沙道。這一縫大小。正與玄沙同參。東坡鎮維揚。幕下皆奇豪。一日。石塔遣侍者投狀。求解脫事。東坡問長老何往。對。欲歸西湖舊廬。即令出別候指揮。東坡於是將僚佐同至石塔。令擊鼓。大眾聚觀。袖中出疏。使晁無咎讀之。其詞曰。大士何曾出世。誰作金毛之聲。眾生各自開堂。何關石塔之事。去無作相。住亦隨緣。惟戒公長老。開不二門。施無盡藏。念西湖之久別。亦是偶然。為東坡而少留。無不可者。一時稽首。重聽白槌。渡口船迴。依舊雲山之色。秋來雨過。一新鐘皷之聲。謹疏。覺範曰。余以為戒公。甚類杜子美黃四娘耳。東坡妙觀逸想。託之以為此文。遂與百世俱傳。萬松道。覺範失言也。以石塔戒。比黃四娘。何啻天淵。東坡昔赴文登。戒往迓之。坡曰。吾欲一見石塔。以行速不及也。戒起曰。看這箇是塼浮圖耶。坡曰。有縫奈何。戒曰。若無縫爭解容得世間螻蟻。坡首肯之。坡待戒公為方外士。子美視黃四娘留連戲蝶者也。因辨於此。學者應知。且玄沙道。這一縫大小極寬。石塔道。容螻蟻多少至廣。現成公案。今古恒然。據欵結案。一期判斷。天童道。四稜塌地。何須更識玄沙。若論背面相逢。具眼者不如瞎漢。</p>
</div>
<div class='div-other'><a id='mulu81' />
<p class='h1'>第七十七則古德道場</p><p style="margin-left:1em">舉古德垂語云。終日拈香擇火。<span class='note-inline'>(且道為誰)</span>不知身是道場。<span class='note-inline'>(當局者迷)</span>天童拈云。弄精魂漢有什麼限。<span class='note-inline'>(也不得草草)</span>玄沙云。終日拈香擇火。<span class='note-inline'>(是誰教你)</span>不知真箇道場。<span class='note-inline'>(傍觀者哂)</span>天童拈云。奇怪。<span class='note-inline'>(休蝐禍)</span>八十翁翁出場屋。<span class='note-inline'>(前輩風流)</span>不是小兒戲。<span class='note-inline'>(後人榜樣)</span>且道利害在什麼處。<span class='note-inline'>(料掉沒交涉)</span>有智無智較三十里<span class='note-inline'>(隔絲不灸病)</span>。</p>
<p>師云。楚人失弓。楚人得之。未若人失弓。而人得之。古德道。身是道場。髑髏前見鬼無數。玄沙道。真箇道場。何方徹底承當。東坡題東林寺道。憶昔懷清賞。神遊杳靄間。此迴不是夢。真箇到廬山。南院曾道。我<span class='corr'>已</span>前如在燈影裏行相似。光嚴童子問維摩居士。從何處來。士曰。吾從道場來。子云。道場者。何所是。維摩廣說三十餘句。乃至舉足下足。皆是道場。湛然居士。近於大萬壽寺設水陸會。請萬松小參。舉昔有跨驢人。問眾僧何往。僧云。道場去。人云。何處不是道場。僧以拳毆之云。這漢沒道理。向道場裏跨驢不下。其人無語。人人盡道這漢有頭無尾。能做不能當。殊不知却是這僧前言不副後語。汝既知舉足下足。皆是道場。何不悟騎驢跨馬。無非佛事。萬松要斷這不平公案。更與花判云。喫拳沒興漢。茆廣杜禪和。早是不尅<span class='corr'>己</span>。那堪錯怪他。道場唯有一。佛法本無多。留與闍黎道。護唵薩哩嚩。萬松道。推過不是好手。天臺宗。愛用法華一偈。佛子住此地。則是佛受用。常在於其中。經行及坐臥。天童拈利害示人道。有智無智較三十里。可謂楊修見幼婦。一覽便知妙。</p>
</div>
<div class='div-other'><a id='mulu82' />
<p class='h1'>第七十八則龍牙烏龜</p><p style="margin-left:1em">舉僧問龍牙。如何是祖師西來意。<span class='note-inline'>(與我過禪板來)</span>牙云。待石烏龜解語即向汝道。<span class='note-inline'>(石烏龜語也。秖是和尚不道)</span>僧問香林。如何是祖師西來意。<span class='note-inline'>(臘月火燒山)</span>林云。坐久成勞。<span class='note-inline'>(有年無德)</span>天童拈云。一句子。仰之彌高。<span class='note-inline'>(脚跟下薦取)</span>一句子。鑽之彌竪。<span class='note-inline'>(秦時[車*度]轢鑽)</span>一句子。瞻之在前。<span class='note-inline'>(終日覓不得)</span>一句子。忽焉在後。<span class='note-inline'>(有時還自來)</span>還辨得麼。<span class='note-inline'>(有甚難見)</span>赤心片片知人少。<span class='note-inline'>(恩多怨深)</span>覿面堆堆覩者稀<span class='note-inline'>(人貧智短)</span>。</p>
<p>師云。龍牙參翠微臨濟。皆問祖師西來意。二師索禪板蒲團。龍牙過與。二師便打。牙云。打即任打。要且無祖師意。僧後舉前話問二師明得不。牙云。明即明矣要且無祖師意。天童頌曰。不萌草解藏香象。無底籃能著活蛇。所以道。石烏龜解語。即向汝道。霅溪示眾云。若道石龜元不語。是何木馬却能嘶。成都府青城山。香林澄遠禪師。事雲門為侍者一十八年。門常喚遠侍者。遠纔應。門曰。是甚麼。遠凡下語呈見處未契。一日忽曰。某會也。門曰。何不向上道來。告其所悟。門曰。吾今後更不復喚汝也。遠一日辭雲門。門云。光含萬象一句。速道。遠擬議。門云。更住三年。住後。僧問如何是衲衣下事。林曰。臘月火燒山。僧問如何是西來意。林云。坐久成勞。什問鼎州文殊和尚。古人垂一足。意旨如何。殊云。坐久成勞。投子青頌曰。馳書纔去返怱怱。一足垂酬繼後蹤。坐久成勞誰委悉。紅爐點雪自相通。此頌清源遣石頭馳書上見讓和尚。回來與汝鈯斧子住山。頭迴曰。去日蒙和尚許鈯斧子。便請源垂一足。頭便禮拜。文殊道。坐久成勞。投子頌。垂一足。可謂知時別宜。石頭問長髭。甚處來。髭云。嶺南來。頭云。大庾嶺頭一鋪功德畫了未。髭云。畫了祇欠點眼在。頭云。莫要點麼。髭云。便請。頭垂一足。勝默和尚住萬壽時。慶壽舜老。時充堂司。默令看此公案。舜攢眉曰。青公佛法。吾不敢言。頌古文章。才不勝德。默曰。投子內秀俏措無賽。頌文殊坐久成勞。凡兩舉垂足公案。頭問髭曰。汝見箇甚麼便禮拜。髭曰。某甲見處如紅爐上一點雪相似。所以道。紅爐點雪自相通。蘇東坡臨大節。視死如生。而好修養長生之術。有說。令人舌䑛懸嗡。得玉液嚥之。號紅爐上一點雪。此與長髭了沒交涉。因辨於此。學者應知。洞山寶問慈明。達磨九年意旨如何。明云。空腹高心。翌日寶陞座。推為導首矣。若識慈明此語。香林坐久成勞。思過半矣。聖人之德。仰之彌高。鑽之彌堅。瞻之在前。忽然在後。此四句。本出魯語。二師之言。仰望不及。針錐不得。先行不到。末後太過。還識天童麼。報佛祇憑三寸舌。為人不惜兩莖眉。</p>
</div>
<div class='div-other'><a id='mulu83' />
<p class='h1'>第七十九則欽山三關</p><p style="margin-left:1em">舉良禪客問欽山。一鏃破三關時如何。<span class='note-inline'>(過)</span>山云。放出關中主看<span class='note-inline'>(有甚眼相見)</span>良云。恁麼則知過必改。<span class='note-inline'>(倒退三千)</span>山云。更待何時。<span class='note-inline'>(臨崖一推)</span>良云。好箭放不著。所在便出。<span class='note-inline'>(恩多怨深)</span>山云。且來闍黎<span class='note-inline'>(恨心不捨)</span>良回首。<span class='note-inline'>(聽人處分)</span>山把住云。一鏃破三關且置<span class='note-inline'>(<span class='corr'>已</span>往不咎)</span>試與欽山發箭看。<span class='note-inline'>(亡身為法)</span>良擬議。<span class='note-inline'>(莫錯怪人好)</span>山打七棒<span class='note-inline'>(幾乎放過)</span>云。且聽這漢疑三十年。<span class='note-inline'>(雪上更加霜)</span>天童拈云。山堆嶽積來。<span class='note-inline'>(說向飛龍之前)</span>瓦解氷消去。<span class='note-inline'>(行在跛鼈之後)</span>則時人知有。<span class='note-inline'>(流俗阿師)</span>與我放出關中主看。<span class='note-inline'>(不入驚人浪)</span>且合作作麼生。<span class='note-inline'>(難逢稱意魚)</span>有底道。當時便喝。<span class='note-inline'>(咄)</span>當時便掌。<span class='note-inline'>(著)</span>。然則一期瞎用則得。<span class='note-inline'>(打云祇為你眼明)</span>要且未是關中主在。<span class='note-inline'>(你祇管喚)</span>還體得麼。<span class='note-inline'>(得恁無血性)</span>當堂不正坐。<span class='note-inline'>(排班無位次)</span>那赴兩頭機<span class='note-inline'>(屈指不倫流)</span>。</p>
<p>師云。澧州欽山文邃禪師。大慈受業。美咨容。善譚論。常以剪刀星尺針線隨身。與眾裁縫。雪峰常以漆桶木杓護布隨身。為眾作飯頭。巖頭常以把钁隨身。為眾治蔬圃。相與遊方。積歲二人緣契德山。欽山獨嗣洞山。住後每上堂拄杖橫膝示眾云。有麼有麼。若無欽山唱菩薩蠻去也。乃云。邏邏哩哩。便下座。僧問如何是和尚家風。山云。錦地繡香囊。風吹滿路香。巖頭聞之。令僧向山道。傳語十八姊。好好事潘郎。無盡燈註曰。是師之舊事。見別傳。萬松昔在眾中見舉欽山三人至鰲山鎮。山遭魔嬈。皆好事者為之。雪峰於鰲山鎮宿夜坐禪。責巖頭睡。乃曰。今生不著便。所到常為欽山負累。所謂負累者。一則別嗣洞山。二為德山打我太㬠。巖頭曰。汝向後莫道我曾見德山來。黃口禪和。見巖頭點。傳與十八姊。又見雪峰道。為欽山負累。緣在鰲山店。一人傳虗。萬人傳實。意謂鰲山鎮嘗遭魔嬈。佛果云。雪峰道。盡十方世界。是沙門一隻眼。你向什麼處屙。趙州聞舉謂僧曰。汝若迴。寄取箇鍬子去。不可便教埋却雪峰去也。此類欽山前話。隨語生解。大可笑也。因辨於此。學者應知。無盡燈作鉅良禪客問山。一鏃破三關時如何。歸宗道。一鏃破三關分明箭後路。所謂三關者。百丈大陽普安道。皆有三句。臨濟玄沙古塔主。皆有三玄等。非止兜率悅。老黃龍。獨有三關也。箭後路者。百丈道。三句外省去。六句外會取。這僧車載驢駞。將許多禪來問。被欽山却問關中主是甚麼人。這僧既用不行。拈不出。衲敗云。恁麼則知過必改。山下坡不走。更與一推云。更待何時。這僧棺木裏瞠眼。道好箭放不著所在。便出。猶自不伏燒埋。這公案未得勦絕。山未肯放過。且來闍黎。這僧若是箇漢。回頭擘眼云。猫。不然。搭坐具肩上長行。這僧受人處分。不識裂鼻木。便回首。欽山深入虎穴要與這僧傾出心肝相見道。一鏃破三關且置。試與欽山發箭看。這僧向烈風迅雷中。措手不辦。擬祗對他。欽山盡令而行。便打七棒。萬松道。棒猶未折。為甚祇打七棒。他又幾曾便休來。更道。且聽這漢疑三十年。極有為人作略。天童拈處。解粘去縛。忘身為物道放出關中主看。諸方據令而行。天童分明拈出。還見麼。古聖不安排。至今無處所。</p>
</div>
<div class='div-other'><a id='mulu84' />
<p class='h1'>第八十則趙州勝劣</p><p style="margin-left:1em">舉趙州與遠侍者鬬劣不鬬勝。<span class='note-inline'>(廝殺無過父子兵)</span>州云。我似一頭驢。<span class='note-inline'>(這畜生)</span>者云。我似驢胃<span class='note-inline'>(休放屁)</span>州云。我似驢糞。<span class='note-inline'>(爭奈外頭光)</span>者云。我似糞中蟲<span class='note-inline'>(九問僧堂裏不住)</span>州云。在裏許作甚麼。<span class='note-inline'>(和尚莫要餅子喫麼)</span>者云。過夏。<span class='note-inline'>(墮也墮也)</span>州云。把將餅子來。<span class='note-inline'>(慣得其便)</span>天童拈云。高高標不出。<span class='note-inline'>(不如鬬劣)</span>低低望不及。<span class='note-inline'>(在汝脚跟下)</span>眼自爭先得。<span class='note-inline'>(拈轉脚跟)</span>籌因打劫羸<span class='note-inline'>(扳回鼻孔)</span>。</p>
<p>師云。衲僧行履。不異常途。唯臨死生禍福得失是非之際。視死如生。受辱如榮。見其人矣。趙州一日見婆子問曰。什麼處去。婆云。偷趙州笋去。州云。忽遇趙州時作麼生。婆攔腮與趙州一掌。州休去。竹林安和尚。與眾沙童拔草。童恚而密訟曰。老驢不放人閒。謂師不聞也。須臾草盈筐。童問安曰。草傾置何處。安曰。置方丈中著。童曰。要這作甚麼。安曰。要喂老驢聻。童吐舌。趙州與文遠侍者行次。州云。這裏好置箇巡舖子。者便道邊立云。把將公驗來。州與一掌。者云。公驗分明過。州一日上觸喚侍者。者應諾。州云。東司頭不可與汝說佛法也。大慧杲。常以諸佛菩薩。畜生驢馬。教人看是甚麼道理。諸錄中。皆云趙州侍者鬬劣者得餅子喫。或曰。果子。天童少此句。萬松若是侍者。便道我今日定不得餅子喫。管教趙州兩手分付。趙州道。我似一頭驢。萬松道。是則便是。似作什麼。普化一日喫生菜。臨濟道。這漢却似一頭驢。化便作驢鳴。侍者作糞中蟲。餅子看看到口。趙州輕用驅耕奪飢之機。便問你在裏頭作什麼。當時祇道待過餅子與和尚。州縱喫下。却須吐出。却道在裏頭結夏。比來鬬劣。却成占勝。餅到口邊。被州奪却。天童拈處。以劣為勝。以低為高。滹陽千鈔主。未解奕碁。懸碁盤於空中。偃臥閱之云。老僧看讀則箇。須臾曰。我解也。元來祇是箇爭先法。二人鬬劣。如對碁。正到雙關二虎處。趙州輕輕拈過。眼蹉。還奪手中。還識侍者麼。一著不到處滿盤空用心。</p>
</div>
<div class='div-other'><a id='mulu85' />
<p class='h1'>第八十一則玄沙三病</p><p style="margin-left:1em">舉玄沙示眾云。諸方盡道接物利生。<span class='note-inline'>(正是教壞人家男女)</span>忽遇三種病人來如何接得。<span class='note-inline'>(不須入室。便合罷參)</span>患盲者拈槌竪拂。他又不見<span class='note-inline'>(耳朵在甚麼處)</span>患聾者語言三昧。他又不聞。<span class='note-inline'>(眼在甚麼處)</span>患瘂者教伊說又說不得。<span class='note-inline'>(鼻孔在甚麼處)</span>若接此人不得。佛法無靈驗。<span class='note-inline'>(打云。即時見效)</span>有僧請益雲門。<span class='note-inline'>(疑則別參)</span>門云。你禮拜著。<span class='note-inline'>(不將坐具來)</span>僧禮拜。<span class='note-inline'>(放得下)</span>門以拄杖桎。<span class='note-inline'>(一點佛手散)</span>僧退後。<span class='note-inline'>(頭輕眼明)</span>云。汝不患盲。<span class='note-inline'>(即時平復)</span>復喚近前來。<span class='note-inline'>(剔耳挑聾)</span>僧近前。<span class='note-inline'>(聰聞蟻鬬)</span>門云。汝不患聾。<span class='note-inline'>(即時平復)</span>乃云。會麼。<span class='note-inline'>(暗抽橫骨)</span>僧云。不會。<span class='note-inline'>(無礙辯才)</span>門云。汝不患瘂。<span class='note-inline'>(即時平復)</span>其僧於此有省。<span class='note-inline'>(幾險盲聾瘂一生)</span>天童拈云。雲門平展。<span class='note-inline'>(<span class='corr'>已</span>費錐刀)</span>這僧實酬。<span class='note-inline'>(却成奸詐)</span>且道悟在什麼處。<span class='note-inline'>(眼耳口重新)</span>不救之疾。<span class='note-inline'>(病在膏<span class='corr'>肓</span>)</span>難為針艾<span class='note-inline'>(良醫拱手)</span>。</p>
<p>師云。玄沙這話。如香嚴上樹底一般。雲門發機徑直。勝虎頭雪竇百倍。翠巖芝云。早知燈是火。飯熟<span class='corr'>已</span>多時。萬松道。甚處去來。無盡燈錄。玄沙上堂示眾纔畢。一僧出問。三種病人。和尚還許商量也無。沙云。許。且作麼生商量。其僧珍重便出。沙曰。不是不是。萬松道。葫蘆裏撼蒸茄。法眼云。我見羅漢和尚舉此話。我便會三種病人。萬松道。猶成剩法。中塔曰。三種病人即今在什麼處。一僧曰。非唯謾他。亦乃自謾。萬松道。却是我謾你。地藏出曰。某甲有眼耳口。和尚作麼生接。萬松道。著甚死急。沙曰。慚愧。便歸方丈。萬松道。今日遭人毒手。天童向玄沙未示眾以前著眼。却於眾人拈提後舉覺。即今萬松恁麼說。諸人恁麼聽。彼此相見。與玄沙示眾。諸師著語。天童拈提。豈不是平展實酬。諸人為甚麼不悟。師笑云。有甚心情馬打毬。</p>
</div>
<div class='div-other'><a id='mulu86' />
<p class='h1'>第八十二則大慈合伴</p><p style="margin-left:1em">舉僧辭大慈。<span class='note-inline'>(未必離得)</span>慈問向甚麼處去。<span class='note-inline'>(果然不許)</span>僧云。江西去。<span class='note-inline'>(相去不還)</span>慈云。將老僧去得麼。<span class='note-inline'>(特來拜辭)</span>僧云。非但和尚。更有過於和尚者。亦不能將得去。<span class='note-inline'>(寡宿孤辰。正是僧命)</span>天童拈云。大慈合伴不著。<span class='note-inline'>(舍弟江南死)</span>這僧不如獨行。<span class='note-inline'>(家兄塞北亡)</span>也須是恁麼始得。<span class='note-inline'>(一身猶去外)</span>直饒大慈古佛。也不奈這擔板漢何。<span class='note-inline'>(絕嗣又何妨)</span>且道別有什麼長處。<span class='note-inline'>(更參三十年)</span>。</p>
<p>師示。眾中有一人少方便。眾僧默擯之。同參勸云。一百人。一百箇嫌汝。僧曰。汝祇道得九成。同參曰。何也。僧曰。一百人。一百一箇嫌我。同參固問。何謂也。僧曰。我從來自嫌我。萬松道。到這裏還容得伴黨麼。縱容得伴黨。却失了自己始得。昔二人防送一僧還鄉。一人伴鎻。一人持挺。從之二人。素躭睡。殆如死人。夜宿邸中。持挺者。當門夾道中臥。伴鎻者。夜深熟眠。僧素滑稽。斷鎻而去。復迴以佩刀剃其髮。履夾道人啟關而去。既曉。夾道者覺失曉。忙呼伴者曰。速起速起。和尚在不。伴忙中向曉窗見影。手摩頭曰。和尚即在。不見了我也。諸仁者。直須恁麼一迴始得。所以天童道。大慈合伴不著。不見有這僧。這僧不如獨行。不見有大慈。非但大慈古佛不奈這擔板漢何。這僧亦不奈板何。到這裏始是好笑。且道笑箇什麼。天童古佛。貪尋這僧長處。不自己短處。</p>
</div>
<div class='div-other'><a id='mulu87' />
<p class='h1'>第八十三則僧問石霜</p><p style="margin-left:1em">舉僧問石霜。咫尺之間。為什麼不覩師顏。<span class='note-inline'>(秖為太近)</span>霜云。我道遍界不曾藏。<span class='note-inline'>(佛手遮不得)</span>僧復問雪峰。<span class='note-inline'>(惱亂春風卒未休)</span>遍界不曾藏意旨如何。<span class='note-inline'>(布裹了重漆)</span>峰云。什麼處不是石霜。<span class='note-inline'>(人心似等閒)</span>天童拈云。石霜雪峰相去多少。<span class='note-inline'>(須問去來人)</span>直是千里萬里。<span class='note-inline'>(差之毫釐)</span>若有人。問長蘆遍界不曾藏意旨。<span class='note-inline'>(不可覆車同輙)</span>向道什麼處是石霜<span class='note-inline'>(斫却月中桂。清光應更多)</span>。</p>
<p>師云。這僧發咫尺不覩之問。正是普眼不見普賢時節。石霜答處。元來却在普眼。與這僧不見處。這僧心麤不薦。愈尋愈遠。轉問轉疑。雪峰不惜性命。橫身為伊。猶較天童十萬八千未是遠。還會麼。拈却肯路根塵空。脫體無依活卓卓。</p>
</div>
<div class='div-other'><a id='mulu88' />
<p class='h1'>第八十四則三平見聞</p><p style="margin-left:1em">舉三平頌云。祇此見聞非見聞。<span class='note-inline'>(內不見六根)</span>更無聲色可呈君。<span class='note-inline'>(外不見六塵)</span>箇中若了全無事。<span class='note-inline'>(內外絕消息)</span>體用何妨分不分。<span class='note-inline'>(把定放行。皆由作者)</span>天童拈云。正相逢。沒交涉。<span class='note-inline'>(相見不對面。對面不相見)</span>六戶不掩<span class='note-inline'>(終日忙忙)</span>四衢絕蹤。<span class='note-inline'>(那事無妨)</span>遍界是光明。<span class='note-inline'>(黑似漆)</span>通身無向背。<span class='note-inline'>(天寬地窄)</span>機絲不掛梭頭事。<span class='note-inline'>(赤手空身)</span>文彩縱橫意自殊<span class='note-inline'>(千變萬化)</span>。</p>
<p>師云。漳州三平山。義忠禪師。始見石鞏。次蒙大顛印莂。居三平開法。韓愈參大顛。某公務事煩。省要處乞師一句。顛良久不顧。公罔措。時三平為侍者。乃敲禪床一下。顛云。作麼生。平云。先以定動。後以智拔。公曰和尚門風高峻。某却於侍者處得箇入路。以此觀之。平為侍者時。<span class='corr'>已</span>有橫身為人作略。後來昇座。一道士出。從東過西。又一僧從西過東。平曰。適來箇道士。却有見處。師僧未在。道士作禮曰。謝師接引。平便打。僧作禮曰。乞師指示。平亦打。復謂眾曰。此則公案作麼生斷。還有斷得麼。三問無對。平曰。既無人斷得。老僧為你斷去也。乃擲下拄杖歸方丈。平示眾偈頌。二篇見在。其一曰。見聞知覺本非因。當體虗玄絕妄真。見相不生癡愛業。洞然全是釋迦身。又道。祇此見聞非見聞。三祖道。眼若不睡。諸夢自除。心若不異。萬法一如。與棱嚴見聞如幻翳。三界若空華相似。更無聲色可呈君。楞嚴又道。聞復翳根除。塵消覺圓淨。所以道箇中若了全無事。棱嚴又道。淨極光通達。寂照含虗空。却來觀世間。猶如夢中事。恁麼觀來。體用何妨分不分。萬松信手拈信心銘棱嚴偈。開發此頌。暗合孫吳。其他佛祖言教。符會此頌者。不可勝紀。天童正相逢沒交涉。上唇與下唇。從來不相識。目前無法。意在目前。所以道。六戶不掩。四衢無蹤。取不得。捨不得。不可得中祇麼得。所以道。遍界是光明。通身無向背。機絲不掛梭頭事。文彩縱橫意自殊。一講師問平。三乘十二分教。某則不疑。如何是祖師西來意。平曰。龜毛拂子。兔角拄杖。大德藏向什麼處去也。僧曰。龜毛兔角。豈是有耶。平曰。肉重千斤。智無銖兩。欲識天童末後句麼。將出龜毛拂子兔角拄杖來。即向汝道。</p>
</div>
<div class='div-other'><a id='mulu89' />
<p class='h1'>第八十五則大隨普賢</p><p style="margin-left:1em">舉僧辭大隨。隨問什麼處去。<span class='note-inline'>(隨人脚跟轉)</span>僧云。峩嵋禮普賢去。<span class='note-inline'>(脚跟轉隨人)</span>隨竪起拂子云。文殊普賢祇在這裏。<span class='note-inline'>(那裏有麼)</span>僧畫一圖相拋向背後。<span class='note-inline'>(打破契頭。又却不去也)</span>隨云。侍者將一貼茶與這僧。<span class='note-inline'>(賞罰分明)</span>天童拈云。識法者懼。<span class='note-inline'>(拋向背後)</span>欺敵者亡<span class='note-inline'>(盡在這裏)</span>水中擇乳。<span class='note-inline'>(是賞是罰)</span>須是鵝王<span class='note-inline'>(謾天童一點不得)</span>。</p>
<p>師云。益州大隨法真禪師。參六十餘員善知識。嗣溈山懶安。一日僧辭。隨問何處去。僧云。峩嵋禮普賢去。據這僧大似箇南天台。北五台。擔拄杖。費草鞋。所以大隨恐著事相去。以別傳之道示之。遂竪起拂子云。文殊普賢祇在這裏。不意這僧不受贓誣。便畫圓相。拋向背後。發足向峩嵋禮普賢底甚麼去也。佛果道。這僧是溈仰下禪客。畫圓相拋向背後。且道是奇特。不是奇特。爭奈大隨具頂門眼。依前照破道。侍者將一貼茶來與這僧。萬松道。別處人事。保福云。若無後語。笑他衲僧。萬松道。蒼天蒼天。雲門別云。西天斬頭截臂。這裏自領出頭。萬松道。車不橫推。理不曲斷。五祖戒云。不因一事。不長一智。萬松道。拂子有甚過。雪竇云。殺人刀。活人劒。具眼底辨取萬松道。和尚莫要茶貼麼。溈山秀云。大隨茶。非趙州茶。既不類趙州茶。得之者少矣。這僧得之。且有甚長處。然不義之財。於我如浮雲。萬松道。請告免。藥山問僧什麼處來。僧云。江西來。山以拄杖敲禪床三下。僧云。某甲粗知去處。山擲下拄杖。僧無語。山召侍者。點茶來與這僧踏州縣困。天童見大隨舉拂子。這僧拋圓相。便道識法者懼。欺敵者亡。且道這茶。江茶洪茶。是上品下號。不見道。水中擇乳。須是鵝王。</p>
</div>
<div class='div-other'><a id='mulu90' />
<p class='h1'>第八十六玄沙圓相</p><p style="margin-left:1em">舉玄沙見鼓山來。畫一圓相。<span class='note-inline'>(便與擦却)</span>山云。人人出這箇不得。<span class='note-inline'>(猶有這箇在)</span>沙云。情知你向驢胎馬腹裏作活計。<span class='note-inline'>(此是華報果在地獄)</span>山云。和尚又作麼生。<span class='note-inline'>(打人還似喫拳時)</span>沙云。人人出這箇不得。<span class='note-inline'>(將為別有)</span>山云。和尚恁麼却得。某甲為什麼不得。<span class='note-inline'>(果然疑著)</span>沙云。我得你不得。<span class='note-inline'>(心不負人。面無慚色)</span>天童拈云。玄沙大似倚勢欺人。<span class='note-inline'>(財高語忙)</span>以強凌弱。<span class='note-inline'>(藝壓當行)</span>葢他撥得轉弄得出。<span class='note-inline'>(信手拈來。無不可者)</span>兩箇一般。為什麼道我得你不得。<span class='note-inline'>(夏雲峯勢聳)</span>是真難掩。是偽不昌<span class='note-inline'>(相似復非如)</span>。</p>
<p>師云。鼓山興聖國師。諱神晏。初參雪峯。峰識其熟緣。起身搊住曰。是甚麼。山釋然契悟。亦忘其了心。唯舉手搖曳而<span class='corr'>已</span>。峰問子作何道理邪。山曰。何道理之有。峰審其深入。撫而印之。閩王仰其道。於府城之左二十里。開鼓山。創院。請揚宗致。玄沙一日見鼓山來。畫一圓相。山云。人人出這箇不得。古人畫圓相。施設不同。資福見陳操尚書來。便畫圓相。福乃溈仰下尊宿。佛果喚作境智接人。操云。弟子恁麼來。早是不著便。何更畫圓相。福便掩却方丈門。雪竇云。陳操祇具一隻眼。故資福閉却門。玄沙畫圓相。祇要識得鼓山。他既是同參。不同陳操掣肘。便道。人人出這箇不得。沙以不外身心。便下毒手道。情知你向驢胎馬腹裏作活計。山久經爐鞴。慣受鉆鎚道。和尚又作麼生。沙便收情。却祇道人人出這箇不得。雪竇喚作互喚機鋒。谷泉大道。來參慈明。明曰。片雲生谷口。遊人何處來。泉顧視左右曰。夜來何處火。燒出古人墳。明曰。未在更道。泉作虎聲。明打一坐具。泉推明就座。明却作虎聲。泉呵呵大笑。明揖曰。且坐喫茶。泉曰。某參七十餘員善知識。就中你有巴鼻。萬松道。來日請你毒龍湫裏澡洗。山見科差不均。來告偏屈道。和尚恁麼却得。某甲為什麼不得。萬松道。祇要利他自利。沙云。我得你不得。萬松道。不得謾人自謾。雪竇云。祇管貪觀白浪。不知失却手橈。萬松道。却墮驢胎馬腹中。雪峰悅云。道得道不得。總在玄沙圈裏。如今作麼生出得玄沙圈。萬松道。在裏許即出。天宮淨土。時人愛去。鼓山不愛驢胎馬腹。時人怕墮。玄沙不怕。所以降聲負氣。惟俯視橫行。具師子王不欺之力。還信天童保證處麼。塵中能作主。化外自來賓。</p>
</div>
<div class='div-other'><a id='mulu91' />
<p class='h1'>第八十七雪竇砂水</p><p style="margin-left:1em">舉雪竇舉古德云。<span class='note-inline'>(更有天童與萬松)</span>眼裏著沙不得。<span class='note-inline'>(祇是你眼窄)</span>耳裏著水不得。<span class='note-inline'>(祇是你耳淺)</span>忽有箇漢。信得及。把得住。<span class='note-inline'>(却須放行)</span>不受人瞞。<span class='note-inline'>(自瞞了也)</span>祖佛言教。是什麼熱椀鳴聲。<span class='note-inline'>(剛要萬松評唱)</span>便請高掛鉢囊。拗折拄杖。<span class='note-inline'>(更須還却草鞋錢)</span>管取一員無事道人。<span class='note-inline'>(事生也)</span>又云。眼裏著得須彌山。<span class='note-inline'>(將上不足)</span>耳裏著得大海水。<span class='note-inline'>(匹下有餘)</span>一般漢受人商量。<span class='note-inline'>(試看天童拈古)</span>佛祖言教。如龍得水。似虎靠山。<span class='note-inline'>(錦上更添花)</span>却須挑起鉢囊。橫擔拄杖。<span class='note-inline'>(一回拈出一回新)</span>亦是一員無事道人。<span class='note-inline'>(百藝不妨身)</span>復云。恁麼也不得。<span class='note-inline'>(走時走殺)</span>不恁麼也不得。<span class='note-inline'>(坐時坐殺)</span>然殺沒交涉。<span class='note-inline'>(一坑埋却)</span>三員無事道人中選一人為師。<span class='note-inline'>(萬松門下。沙彌童行)</span>天童拈云。坐斷乾坤。<span class='note-inline'>(放下一堆)</span>建立世界。<span class='note-inline'>(提起一條)</span>和光混俗。<span class='note-inline'>(隨流得妙)</span>各有長處。<span class='note-inline'>(頻稱三箇好。斷送一生休)</span>且道選那一人為師。<span class='note-inline'>(東村李鬍子)</span>驀拈起拄杖云。穿過了也<span class='note-inline'>(萬松若見。折做兩截)</span>。</p>
<p>師云。雪竇天童。萬松嘗謂如孔門游夏。在吾法中。宗教之馬鳴龍樹也。及乎拈此公案。雖返三隅。猶欠一著。不見藥山初參石頭問。三乘十二分教粗知。常聞曹溪直指人心。見性成佛。實未明了。伏望慈悲指示。頭曰。與麼也不得。不與麼也不得。與麼不與麼。總不得。汝如何會。山佇思。頭曰。子緣在江西。速往矣。山至江西拜起。如前問之。曰。我有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。子意如何。山於言下有省。再拜謝之。祖曰。子見何道理。山曰。某於石頭處。如蚊子上銕牛。祖曰。子得之矣。宜善保護。石頭渾崙無縫罅。藥山蚊子上銕牛。江西雙放雙收。藥山言下大省。雪竇道。恁麼也不得。不恁麼也不得。然後沒交涉。萬松道恁麼也得。不恁麼也得。正好帝網交羅。重重無盡。投子修顒禪師。嗣圓照大本。住頴州薦福日。歐陽文忠公。因頴守。道師德業。備饌延師。遽問曰。浮圖之教。何為者。師乃欵論。指妙揮微。優游於華藏法界之都。從容於帝網明珠之內。歐陽悚然曰。吾初不知佛書。其妙至此。公易簀之際。召子弟誡之曰。吾生平以文章名當世。力抵浮圖。今此衰殘。忽聞奧義。方將研究。命也奈何。汝等勉旃。無蹈後悔。清涼觀國師。判禪門南北兩宗。不出頓教。溈山一日索門人呈語。乃曰。聲色外與吾相見。仰山凡三度呈語曰。如兩面鏡相照。於中無像。溈曰。此語正也。我是你不是。早立像了也。仰山却問溈山。某精神昏昧。有拙祇對。未審和尚於百丈師翁處作麼生呈語。溈曰。我於百丈先師處呈語。如百千明鏡鑑像。光影相照。塵塵剎剎。各不相借。仰山於是禮謝。這箇喚作頓教得麼。喚作恁麼不恁麼總不得。然後沒交涉得麼。雖然。更須知有遮照同時。遮照不立。然後同時即不立。不立即同時。放收諸門更須知有向上一竅在。直饒黃蘗行道於威音王以前。猶是王老師兒孫。更選何人為師。烏龜稽首須彌柱。</p>
</div>
<div class='div-other'><a id='mulu92' />
<p class='h1'>第八十八則密師把針</p><p style="margin-left:1em">舉洞山問密師伯作什麼。<span class='note-inline'>(怪你一問遲也)</span>密云。把針。<span class='note-inline'>(好與一剳)</span>山云。把針事作麼生。<span class='note-inline'>(穿過了也)</span>密云。針針相似。<span class='note-inline'>(幾乎蹉差)</span>山云。二十年同行。作這箇語話。<span class='note-inline'>(俗氣也未盡)</span>密云。長老又作麼生。<span class='note-inline'>(看錮鏴着生鋏)</span>山云。大地火發<span class='note-inline'>(照顧眉毛)</span>天童拈云。大地火發。<span class='note-inline'>(更添一把)</span>間不容髮。<span class='note-inline'>(表裏洞赤)</span>南海崑崙。<span class='note-inline'>(干他甚事)</span>天寒不韈。<span class='note-inline'>(赤脚過盧州)</span>祖祖相傳。<span class='note-inline'>(不知有甚)</span>一頭搕[木*(天/韭)]<span class='note-inline'>(滿面風埃)</span>。</p>
<p>師云。巖頭在甘贄家過夏。一日把針次。贄自田中迴。豁前拄鍬亞身立。豁以針作劄勢。贄急入家著衣欲拜謝。行婆問有何事。贄曰。不得說。婆曰。且要大家知。贄舉前話。婆失聲曰。此話三十年後。須知一迴飲水。一迴著噎。女子聞舉。乃曰。還知盡大地人性命。被上座一針頭上劄却麼。萬松道。此針頭上雖小。利害極寬。教中說。無色界天。百千萬億針鋒上立。不相障礙。智覺壽云。如針鋒上無邊身菩薩。似藕絲懸須彌之山。唯歎希奇。罔知所措。密師伯道。針針相似。也好箇消息。往往作明明不昧。了了常知。不然道。念念攀緣一切境。心心永斷諸分別。直得頭頭上顯。物物上明。念念無差。心心無間。也祇是一機一境。昭昭靈靈邊事。爭似洞山大地火發。般若如大火聚。四面不可入如大末蟲。處處能棲。唯不能泊火焰之上。天童道。間不容髮。猶可卜度南海崑崙。天寒不韈。須是撥白露淨。脫灑漢。始會這話。這裏著得洞山。密老。廿贄。巖頭。天童。萬松麼。所以道。祖祖相傳。一頭搕[木*(天/韭)]。忽有箇本色行脚衲僧來參。向道拈却溈山笠來。與子相見。</p>
</div>
<div class='div-other'><a id='mulu93' />
<p class='h1'>第八十九則陳操勘僧</p><p style="margin-left:1em">舉陳操尚書。與眾官樓上。遙見數僧從遠來。<span class='note-inline'>(今日不着)</span>眾官云。數員禪客。<span class='note-inline'>(也不得草草)</span>陳云。不是。<span class='note-inline'>(也不得草草)</span>官云。焉知不是。<span class='note-inline'>(隔窗相眼)</span>陳云。待與驗過。<span class='note-inline'>(勘破了也)</span>僧至樓下。<span class='note-inline'>(<span class='corr'>刺</span>頭入膠盆)</span>陳云。大德。<span class='note-inline'>(賊打不防家)</span>僧舉首。<span class='note-inline'>(鼻孔在別人手裏)</span>陳云。不信道不是。<span class='note-inline'>(終是倚官挾勢)</span>官罔撩。<span class='note-inline'>(一狀領過)</span>天童拈云。陳尚書當面白拈。<span class='note-inline'>(慣得其便)</span>瞞長蘆一點不得<span class='note-inline'>(管是普州人)</span>。</p>
<p>師云。睦州太守。亦嘗任宣州。陳操尚書。與睦州同姓。仍嗣睦州。騰躍叢林。勘辨衲子。諸方患之。唯見雲門。納敗跪伏。門嘗曰。十經五論。師僧三二十年。尚不奈何。尚書爭得會。張無盡。非兜率悅。東林總。莫能開發。蘇東坡。非佛印元。佛慧泉。莫能抗論。所以道。張無盡。未免攙行奪市。真如喆。祇能借水獻花。看他陳操尚書。名藩巨鎮。現宰官身。公幹之餘。不忘佛事。客官祇隨人上下。眾僧空穿短巷長街。忙裏偷閒。被人拈却鼻孔。陳操不唯傍行皇化。兼秉佛祖權衡掣。電光中不容擬議。尚書既鬼市裏賣瘦。天童便賊手裏作賊。諸仁者。脚力盡時山更好。莫將有限逐無窮。</p>
</div>
<div class='div-other'><a id='mulu94' />
<p class='h1'>第九十則雪峰淘米</p><p style="margin-left:1em">舉雪峰在洞山作典座。<span class='note-inline'>(分明供養心)</span>一日淘米次。<span class='note-inline'>(童行不得氣力)</span>山問。淘沙去米。淘米去沙。<span class='note-inline'>(弄險作麼)</span>峰云砂米一時去。<span class='note-inline'>(唯嫌揀擇)</span>山云。大眾吃箇什麼。<span class='note-inline'>(托和尚法廕)</span>峰便覆却盆。<span class='note-inline'>(可惜拋撒常住)</span>山云。子他後別見人去在。<span class='note-inline'>(從苗辦地)</span>天童拈云。雪峰祇管步步登高。<span class='note-inline'>(不解從空放下)</span>不覺草鞋跟斷。<span class='note-inline'>(任誰接續不上)</span>若也正偏宛轉。<span class='note-inline'>(孤輪匪運)</span>敲唱俱行。<span class='note-inline'>(隻翼難冲)</span>自是言氣相合。<span class='note-inline'>(鸞逢鳳舞)</span>父子相投。<span class='note-inline'>(蛆見蠅鳴)</span>且道洞山不肯。雪峰意在什麼處。<span class='note-inline'>(好意問便惡發)</span>萬里無雲天有過。<span class='note-inline'>(下不論上)</span>碧潭似鏡月難來<span class='note-inline'>(生怕死水裏浸却)</span>。</p>
<p>師云。青華嚴拈此話云。洞山恁麼道。是甚道理。雖然一色乾坤。爭奈山高水濶。所以野人云。功夫不到不方圓。言語不通非眷屬。乃代云。淘砂去米。淘米去砂。無影長生桂。經霜結子頻。大眾喫箇什麼。金鳳採香衘不盡。玉雛食蕋葉長新。萬松道。青華嚴雖然答盡深深意。爭奈投機句未親。忽有人問。萬松代云。淘砂去米。淘米去砂。祇向道滌盡塵砂。不遺顆粒。大眾喫箇什麼。向道粥將木杓舀。飯用笊籬撈。雪峰全機大用。投子說妙談玄。行令底祇知盡法。不管無民。談玄底祇解敲唱俱行。未得應時納祜。萬松不能天水合同秋。要且不壞世間相。何也。厨中典座窮精細。且作長行粥飯僧。</p>
</div>
<div class='div-other'><a id='mulu95' />
<p class='h1'>第九十一則芭蕉好惡</p><p style="margin-left:1em">舉僧問芭蕉。有一人不捨生死。<span class='note-inline'>(減之太短)</span>不證涅槃。<span class='note-inline'>(增之太長)</span>師還提携也無。<span class='note-inline'>(彼自無瘡)</span>蕉云。山僧粗識好惡。<span class='note-inline'>(勿傷之也)</span>天童拈云。芭焦雖然識好惡。<span class='note-inline'>(一服平胃散)</span>且不能牽耕夫之牛。奪飢人之食。<span class='note-inline'>(醫病不得。害命不得)</span>如今若有人問。長蘆便和聲打。<span class='note-inline'>(一服見効)</span>為什麼如此。我從來不識好惡<span class='note-inline'>(當爐不避火)</span>。</p>
<p>師云。郢州芭蕉五世徹禪師。嗣芭蕉慧清。清嗣南塔光湧。湧嗣仰山徹。乃溈山五世孫也。師於宗門大有拈提。具在燈錄。一日僧問有一人不捨生死。不證涅槃。師還提携也無。蕉云。山僧粗識好惡。這僧飽看教乘。兼通禪理。拈出箇無孔銕鎚。咬嚼無處下口。拈掇無處下手。定當芭蕉。芭蕉是別機宜。識休咎底漢。向線道難分處。不可妄生穿鑿道。老僧粗識好惡。雖不犯手傷鋒。要且無為人手段神清有言曰。可救而不救。是謂不仁。不可救而不救。可謂不仁乎。雖然有救人成患害。不救却慈悲。芭蕉有之。天童善用驅耕奪飢手段道。這僧纔問。便和聲打道。我從來不識好惡。還見二老為人處麼。李陵持漢節。潘閬倒騎驢。</p>
</div>
<div class='div-other'><a id='mulu96' />
<p class='h1'>第九十二大慈行說</p><p style="margin-left:1em">舉大慈示眾云。說得一丈。不如行得一尺。<span class='note-inline'>(非但口言而得清淨)</span>說得一尺。不如行得一寸。<span class='note-inline'>(多虗不如少實)</span>洞山云。說取行不得底。<span class='note-inline'>(還有口麼)</span>行取說不得底。<span class='note-inline'>(還有足麼)</span>雲居云。行時無說路。<span class='note-inline'>(踏破乾坤)</span>說時無行路。<span class='note-inline'>(橫吞宇宙)</span>不行不說時。<span class='note-inline'>(不妨省力)</span>合行什麼路。<span class='note-inline'>(不是山東。便是河北)</span>洛浦云。行說俱不到。則本分事在。<span class='note-inline'>(真不掩偽)</span>行說俱到。則本分事無。<span class='note-inline'>(曲不藏直)</span>天童拈云絕是非。<span class='note-inline'>(言滿天下無口過)</span>沒蹤跡。<span class='note-inline'>(行滿天下無怨惡)</span>相逢不識面。<span class='note-inline'>(見則無口無脚)</span>識面不相逢。<span class='note-inline'>(瞎則能說能行)</span>諸尊宿各有長處。<span class='note-inline'>(誰肯賣苦瓜)</span>如今舌頭上無十字關。<span class='note-inline'>(甚底不得道)</span>脚跟下無五色線。<span class='note-inline'>(那裏不得去)</span>要行便行。<span class='note-inline'>(舉步踏着)</span>要說便說。<span class='note-inline'>(開口道盡)</span>若有人問。長蘆如何是要行便行。<span class='note-inline'>(是必早回程)</span>天童云步。<span class='note-inline'>(蹉過了也)</span>如何是要說便說。<span class='note-inline'>(留取煖肚)</span>天童云。啊<span class='note-inline'>(錯下名言)</span>。</p>
<p>師云。鳳翔府。石柱禪師。始遊方。至洞山。遇青林垂語曰。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。那箇是其人。柱出眾曰。一人說過佛祖一步行不得者。祇是無舌不許行。一人行過佛祖。一句說不得者。祇是無足不許說。一人說得行得者。祇是函葢相稱。一人說不得行不得者。如斷命求活。洞上語言。似存知解。不落今時。大慈示眾。恐人唯尚空言。不務實行。高麗僧統義天曰。古之所謂禪者。藉教習禪者也。今之所謂禪者。離教而說禪者也。萬松道。禪果可說可行乎。大慈可謂入草求人。真大慈也。洞山道。說取行不得底。雲居道。說時無行路。青林道。一人說過佛祖。一步行不得。石柱云。祇是無舌不許行。僧問雲葢本。說不得作麼生行。本云。踏著舌頭。洞山云。行取說不得底。雲居云。行時無說路。青林云。一人行過佛祖。一句說不得。石柱道。祇是無足不許說。僧問雲葢本。行不得底作麼生說。本云。脚下著口。雲居道。不行不說時。合行什麼路。洛浦云。行說俱不到。則本分事在。青林云。一人說不得行不得。石柱云。如斷命求活。洛浦云。行說俱到。則本分事無。青林云。一人說得行得。石柱云。祇是函葢相稱。這般說話。喚作金針雙鎻。玉線貫通。圓鑑喚作妙叶兼。洞上喚作唱玄路。便見大慈示眾。犯風烟。露鋒骨。雖然。雲葢本嗣白雲端。解道脚下著口。踏著舌頭。晦堂嗣先佛覺道。脚跟下踏著三寸舌。行說俱到。萬松將諸家。說底公案。一類相從。互為指註。令人易解也。不似天童。分明拈出無舌人說底玄談。無足人行底玄路。天童不行玄。不說妙。牙不瀝水。足不沾塵。信步行時無遠近。開懷說處不隄防。</p>
</div>
<div class='div-other'><a id='mulu97' />
<p class='h1'>第九十三則水潦大悟</p><p style="margin-left:1em">舉水潦和尚。問馬大師。如何是佛法大意。<span class='note-inline'>(馬祖脚不小)</span>馬祖與一踏倒。<span class='note-inline'>(何不再問)</span>水潦豁然大悟。<span class='note-inline'>(不因不由)</span>起來呵呵大笑。<span class='note-inline'>(謝他不啼哭)</span>云。百千法門無量妙義。祇向一毫頭上識得根源去。<span class='note-inline'>(猶成剩法)</span>天童拈云。馬大師不合放過。<span class='note-inline'>(天童脚更大)</span>待伊起來恁麼道。<span class='note-inline'>(劈口便與)</span>但問祇這一毫從什麼處得來。<span class='note-inline'>(適來和尚脚跟痛)</span>待伊擬議。更與一踏<span class='note-inline'>(把火助熱)</span>。</p>
<p>師云。洪州水潦和尚亡其名。初參馬師。因踏而悟。出世後告眾曰。自從一喫馬師踏。直至而今笑不休。上堂曰。若說一法。則十方諸佛收一法中。百千妙門。一一毛頭上。千聖同輙。決定不別。此皆一踏上薦得。百千法門。無量妙義。祇向一毛頭上。識得根源去。梵網經云。心地法門。如毛頭許。是諸佛之本源。行菩薩道之根本。是大眾諸佛子之根本。雪竇道。古今何人知此情。一毛師子眾毛畢。所以道。一葉落。天下秋。一塵起。大地收。智覺禪師道。如一滴之水。與渤海之潤性無差。若芥孔之空。等太虗之容納非別。雖是重言不當吃。一迴拈出一迴新。所以天童踏了更踏。趙州一日於僧堂前問南泉。異則不問。如何是類。泉以手托地。州以脚踏倒。却歸涅槃堂呌悔悔。泉令侍者問。悔箇什麼。州云。悔不更與兩踏。所以天童道。馬祖當時。不合放過。為他猶有一毫頭命根不斷在。還會天童道。待伊擬議更與一踏底意麼。不見道。馬駒踏殺天下人。</p>
</div>
<div class='div-other'><a id='mulu98' />
<p class='h1'>第九十四則古德法身</p><p style="margin-left:1em">舉古德云。長者長法身。<span class='note-inline'>(主山高按山低)</span>短者短法身。<span class='note-inline'>(拄杖長。拂子短)</span>天童拈云。且道舜若多神。喚什麼作法身。<span class='note-inline'>(虛空無面目。不用巧粧眉)</span>良久云。<span class='note-inline'>(十字打開)</span>還會麼。<span class='note-inline'>(兩手分付)</span>不可續鳧截鶴。夷嶽盈壑去也<span class='note-inline'>(持鉢不得道不飢)</span>。</p>
<p>師云。教中道。無邊身菩薩。窮上界而有餘。劬尸羅長者。覩三尺而無盡。萬松道。釋迦老子。能為下劣。忍於斯事。老老大大。舞罐灯戲。見人道。長也長也。便長。見人道。短也短也。便短。祇如清淨法身。還有長短也無。若無。古德為甚道。長者長法身。短者短法身。不見道。佛真法身。猶若虗空。應物現形。如水中月。此頌兩聯。大似前言不副後語。殊不知鉤鎻連環。血脈不斷。棱嚴經道。舜若多神。無身覺觸。舜若。西音。此云虗空。天童道。舜若多神。喚什麼作法身。他祇知佛真法身。猶若虗空。忘却應物現形。如水中月。還知天童不可續截夷盈處麼。隨分三尺一丈六。明明觸處露堂堂。</p>
</div>
<div class='div-other'><a id='mulu99' />
<p class='h1'>第九十五則布袋彌勒</p><p style="margin-left:1em">舉布袋和尚頌云。彌勒真彌勒。天童著語云。拶破面門。<span class='note-inline'>(話作兩橛)</span>分身千百億。天童著語云。築著鼻孔。<span class='note-inline'>(煉成一塊)</span>時時示時人。天童著語云。高著眼。<span class='note-inline'>(且莫撒砂)</span>時人皆不識。天童著語云。當面諱却。<span class='note-inline'>(許你親見)</span>天童復拈云。憨皮袋攔街截巷。<span class='note-inline'>(錯認絆索)</span>直是無迴避處。<span class='note-inline'>(撞著駕頭)</span>還辨得麼。<span class='note-inline'>(和尚是天童)</span>腦後見腮。莫與往來<span class='note-inline'>(識人多者是非多)</span>。</p>
<p>師云。善財開樓閣門。見遍法界。皆是彌勒。而今樓閣門開也。諸人還見麼。若更道不見。你指出箇不是底來。五祖演道。天上無彌勒。地下無彌勒。無事街頭立。被人喚作賊。晉陽賈文振。誦王梵志詩云。我若有錢時。更肥更能白。無事街頭立。人要請做客。我要借十文。忙言與一百。我若無錢時。更瘦更能黑。無事街頭立。被人喚作賊。我要借十文。一文借不得。此二詩證之前頌。激諷諸人。不為不切矣。湛然居士著辨邪論。以辨糠<span class='corr'>蠥</span>之祖劉紙衣。自稱彌勒下生。廣引上生下生二經。以佛言為定量。經云。却後五十六億萬歲。爾乃下生。糠<span class='corr'>蠥</span>下生。何太早乎。謂傅大士憨皮袋。亦不當為彌勒化身。答曰。傅大士造像寫經。不可勝數。糠<span class='corr'>蠥</span>大毀經像。憨皮袋剃髮披緇。飲啖無擇。糠<span class='corr'>蠥</span>垂髮白衣。米亦不食。若例二大士。甚不類也。方當下無間地獄盡。轉徙他方獄中。當來彌勒下生時。名亦不聞。輙敢竊比於我聖流。因辨於此。學者應知。洞山謂雲居曰。昔南泉問講彌勒下生經。僧曰。彌勒甚麼時下生。僧曰。見在天宮。當來下生。泉曰。天上無彌勒。地下無彌勒。居隨舉便問曰。祇如天上無彌勒。地下無彌勒。未審誰與安名。洞山直得禪床震動。乃曰應闍黎。青州和尚道。二十年雲山坐斷。衲帔塵生。一句子針芥相投。禪床震動。萬松道。洞山家風。嚴密不通風。天童便道。憨皮袋攔街截巷。迴避不及。還與洞山相違也無。萬松道。天童有後手。何也。不見首。腦後見腮。莫與往來。</p>
</div>
<div class='div-other'><a id='mulu100' />
<p class='h1'>第九十六趙州揀擇</p><p style="margin-left:1em">舉趙州云。至道無難。唯嫌揀擇。<span class='note-inline'>(看你分詹擘市)</span>纔有語言。是揀擇。是明白。<span class='note-inline'>(却又伶俐)</span>老僧不在明白裏。<span class='note-inline'>(賊兒膽底虗)</span>是汝還護惜也無。<span class='note-inline'>(映山曲䚄脊)</span>時有僧問。和尚既不在明白裏。護惜箇什麼。<span class='note-inline'>(就身打劫。快便難逢)</span>州云。我亦不知。<span class='note-inline'>(推聾作瘂)</span>僧云。既不知。為什麼道不在明白裏。<span class='note-inline'>(拏麤揢細。放鵰戲尾)</span>州云。問事即得。禮拜了退。<span class='note-inline'>(來日大悲院裏有齋)</span>天童拈云。這僧也如切如磋。不能見機而變。<span class='note-inline'>(一生把定死蛇頭)</span>趙州也如琢如磨。幾乎事不解交。<span class='note-inline'>(三十六計。走為上計)</span>眾中祇管道退身有分。<span class='note-inline'>(祇見錐頭利)</span>殊不知盡力提持。<span class='note-inline'>(不見鑿頭方)</span>還體悉得麼。<span class='note-inline'>(我亦不知)</span>焦甎打著連底凍<span class='note-inline'>(直至而今消不開)</span>。</p>
<p>師云。三祖信心銘。破題兩句。定當殺天下衲子。投子宗道者。在雪竇會下作書記。雪竇令參至道無難。唯嫌揀擇。於此有省。一日雪竇問他。至道無難。唯嫌揀擇意作麼生。宗云。畜生畜生。後隱居投子。凡去住持。袈裟裹草鞋與經文。僧問如何是道者家風。宗云。袈裟裹草鞋。僧云。未審意旨如何。宗云。赤脚下桐城。萬松嘗教人看至道無難。唯嫌揀擇。誰教你揀擇。僧云。三祖道。但不憎愛。洞然明白。却道唯嫌揀擇。三祖當時下箇嫌字。自憎愛了也。萬松道。許上座眼明。如何免得憎愛。僧參久不見。就萬松請益。萬松道。上座。汝纔擬免時。早揀擇憎愛了也。僧云。恁麼則放下免心。洞然明白也。萬松道。汝嫌免心。愛明白。展轉揀擇憎愛了也。僧禮不<span class='corr'>已</span>云。乞師指示。萬松道。諸方到此。正是棒喝明節。萬松即不然。僧云。未審尊意如何。萬松道。揀擇妨甚事。你免他作麼。僧禮謝云。原來却在這裏。磁州初祖云。如人作針線。幸然針針相似。忽見人來。不覺失却針。祇見線。這邊尋也不見。那邊尋也不見。却自云。近處尚不見。遠處那裏得來。多時尋不得。心煩不好。昏悶打睡。拽衣枕頭。方就枕時。驀頭一劄曰。原來祇在這裏。萬松道。汝但河裏失錢河裏漉。不可離了揀擇憎愛。別有洞然明白也。有底道。至道最難。須要揀擇。若不憎愛。爭得明白。這箇却是揀擇不揀擇。憎愛不憎愛。於諸法中。不生二解底人。所以趙州道。纔有語言。是揀擇是明白。趙州亦不避語言。亦不避揀擇。老僧不在明白裏。是汝還護惜也無。到這裏獨醒底。直須哺其醩。而啜其醨。獨清底。也須揚其波而皷其浪。擘開面皮。憎愛揀擇一迴。却與三祖相見。這僧道。和尚既不在明白裏。護惜箇什麼。却到如來喫粥處。州云。我亦不知。這老漢剩忙百閙半路抽身。這僧忙赶云。既不知。為什麼道不在明白裏。萬松道。且道在那裏。大小大趙州。尚自不知。拶到轉身不得處。便拈向一邊道。問事即得。禮拜了退。末後打箇乾出身。這裏還有揀擇憎愛麼。他道老僧不在明白裏。且道趙州在什麼處旦過。這僧與趙州切磋琢磨。變態殽訛。趕賊不得趕上。罵人不得罵著。皆云。良賈深藏。正是分明拈出。還識趙州與這僧麼。文殊大設無遮會。摩詰牢關不二門。</p>
</div>
<div class='div-other'><a id='mulu101' />
<p class='h1'>第九十七則睦州毛端</p><p style="margin-left:1em">舉睦州問武陵長老。<span class='note-inline'>(今日正逢着太白星)</span>了即毛端吞巨海。<span class='note-inline'>(不須咬嚼)</span>始知大地一微塵作麼生。<span class='note-inline'>(<span class='corr'>已</span>太多生)</span>陵云。和尚問誰。<span class='note-inline'>(新生犢兒不怕虎)</span>州云。問長老。<span class='note-inline'>(鉄鎚來也)</span>陵云。何不領話。<span class='note-inline'>(撩蜂剔蝎)</span>州云。我不領話。你不領話。<span class='note-inline'>(誣人之罪。以罪加之)</span>天童拈云。睦州武陵總道不領話。<span class='note-inline'>(幾乎忘却)</span>其間有貪觀白浪。失却手橈。<span class='note-inline'>(隔壁過狀。打草驚蛇)</span>乃竪起拂子云。看<span class='note-inline'>(何不領話)</span>。</p>
<p>師云。武陵長老。未詳法嗣。無盡燈。作茂陵。睦州老漢。尋常辛辛辣辣。嘊嘊喍喍。問武陵長老。了即毛端吞巨海。始知大地一微塵作麼生。此語本出丹霞孤寂吟。睦州既探竿在手。武陵亦影草隨身道。和尚問誰。睦州以平展。誰與你干戈相待道。問長老。武陵也好。當面與一錐道。和尚何不領話。殊不知自<span class='corr'>己</span>脚跟下蹉過多時。所以睦州道。你不領話。我不領話。雖如倚勢欺人。爭柰理無曲斷。天童拈處。指桑罵榆。近日不領話者轉多。天童却放伊不過道。其間有貪觀白浪。失却手橈。豈止睦州武陵分上。遂竪起拂子云。看。這迴推與阿誰。具眼者辨取。</p>
</div>
<div class='div-other'><a id='mulu102' />
<p class='h1'>第九十八則南泉至莊</p><p style="margin-left:1em">舉南泉因至莊。<span class='note-inline'>(山裏師子村裏弄)</span>偶莊主預偹迎奉。<span class='note-inline'>(不妨伶俐)</span>泉云。老僧居常出入。不與他知。何夙排辦。至於如此。<span class='note-inline'>(皆和尚道力所致)</span>主云。昨夜土地神報。<span class='note-inline'>(咄這鬼頭)</span>侍者便問。既是大善知識。為甚却被鬼神覷見。<span class='note-inline'>(今日遭人點檢)</span>泉云。土地前。更添一分供養著。<span class='note-inline'>(果報靈通。究竟常樂)</span>天童拈云。長蘆則不然。<span class='note-inline'>(別是一尊土地)</span>若見這莊主恁麼道。便與捉住云放你不得。<span class='note-inline'>(不奈舡何。打破戽㪷)</span>何故如此。<span class='note-inline'>(官人打見在)</span>不見道。來說是非者。便是是非人<span class='note-inline'>(并贓捉獲)</span>。</p>
<p>師云。叢林傳悟本。住洞山二十年。土地神不識。神白主事。如何得識和尚一面。主事云。和尚齋堂上受食時。汝與覆却飯檻。和尚失聲。忽能見之。次日。神覆飯檻。師失聲曰。可惜常住物。神方識師一面。昔鹽官會下。有一主事僧。忽見一鬼使來追。僧曰。某甲身充主事。未暇修行。乞容七日得不。使曰。待為白王。若許七日後來。不然。須臾便至。言訖不見。至七日後復來。竟覓其僧。了不可得。後有舉問一僧。若被覓著時如何抵擬他去。洞山代云。被他覓得也。萬松道。謾這老鬼不得。南泉莊頭神報主事。預備迎奉。豈免遭人點檢。雲居錫見南泉道。土地前更下一分供養著。徵云。是賞伊。是罰伊。祇如土地前見者。是南泉。不是南泉。萬松道。莫錯認。達觀云。南泉被這僧一問。不免向鬼窟裏作活計。萬松道。瞎驢趂大隊。真宗時。真州長蘆登和尚。數年鼎新起就長蘆寺。一夜夢有神人來。乞為土地。登曰。你做我土地不得。神曰。何故。登曰。你見我僧家過。或起瞋。神曰。某有長誓。遂下一臂呈登。登曰。若如是則可。遂與建祠堂。迨塑土地。一臂墮落。屢修復爾。方知願力之重也。有僧問。長蘆登不唯鬼覷見。他亦覷見鬼又作麼生。萬松道。三八日念誦。天童拈云。若見莊主恁麼道。便與捉住云。放你不得。何故如此。不見道。來說是非者。便是是非人。萬松道。天童雖解捉鬼賣。未免莊頭鬼亂。萬松即不然。若見莊主道。昨夜土地報。便與彈指三下云。唵度嚕度嚕地尾娑訶。</p>
</div>
<div class='div-other'><a id='mulu103' />
<p class='h1'>第九十九則洞山鉢袋</p><p style="margin-left:1em">舉僧問洞山。時時勤拂拭。莫使惹塵埃。<span class='note-inline'>(有尾無頭。雖飽無力)</span>為什麼不得他衣鉢。<span class='note-inline'>(不得封侯也是閑)</span>山云。直饒道本來無一物。也未合得他衣鉢。<span class='note-inline'>(有頭無尾。終是不貴)</span>且道什麼人合得。<span class='note-inline'>(金香爐下鐵崑崙)</span>僧下九十六轉語不契<span class='note-inline'>(喫盡生薑呷盡醋)</span>末後云。設使將來他亦不受。<span class='note-inline'>(設使受下。向甚麼處著)</span>山深肯之。<span class='note-inline'>(且信一半)</span>雪竇云。他既不受是眼。<span class='note-inline'>(瞎却了也)</span>將來必應是瞎。<span class='note-inline'>(恰與雪竇同參)</span>天童拈云。長蘆則不然。<span class='note-inline'>(<span class='corr'>但</span>具一隻眼)</span>直須將來。<span class='note-inline'>(岩前花爛熳)</span>若不將來爭知不受。<span class='note-inline'>(室內不知春)</span>直須不受。<span class='note-inline'>(家中無一物)</span>若不不受。爭免將來。<span class='note-inline'>(來者不空歸)</span>將來底必應是眼。<span class='note-inline'>(瞎却了也)</span>不受底真箇是瞎。<span class='note-inline'>(却與天童同參)</span>還會麼。<span class='note-inline'>(問取眉毛)</span>照盡體無依。<span class='note-inline'>(踏破澄潭月)</span>通身合大道<span class='note-inline'>(衝開碧落天)</span>。</p>
<p>師云。無盡燈錄云。僧問洞山。時時勤拂拭。為什麼不得鉢袋子。山曰。直饒道本來無一物。亦未得他鉢袋子。僧曰。未審什麼人合得。山曰。不入門者。僧曰。祇如不人門者還得不。山曰。雖然如是。不得不與他。復曰。直道本來無一物。猶不合得他鉢袋子。且道什麼人合得。這裏合下得一轉語。且道下得什麼語。一上座下九十六轉。並不契意。末後一轉。始可山意。山曰。闍黎何不早與麼道。一僧聞請上座舉一徧。上座終不為舉。僧乃執事三年。上座亦不肯舉。一日忽不安。其僧自念三年求舉。不蒙慈悲。善取不如惡取。遂持刀向前曰。若不舉。即殺上座去也。座悚然曰。且待為闍黎舉。乃曰。直饒將來。他亦不要。其僧禮謝悔過。天童略云。時時勤拂拭。莫使惹塵埃。為什麼不得他衣鉢。雒陽天宮寺。神秀國師。<span class='corr'>諡</span>號大通。身長八尺。秀眉大耳。有公伯之氣。稔聆黃梅道勝而往見。共以坐默體道為務。忻然謂真吾所依也。誓以樵汲備眾。如是六載。祖每潛歎曰。東山法門。其在此人矣。師一日涕泗辭祖。創荊門玉泉蘭若。卜將老焉。會東山圓寂。復徙江陵當陽山。學者鍾湊。久視元年。天后詔之。肩輿上殿。遂推為兩京法主。凡歷三帝皆師禮之。神龍二年。丙午二月二十八日。泊然而逝。神龍元年。新譯棱嚴。閟於宮禁。國師堅請。私錄密傳舘陶慧震。經今大行。師之力也。國師報齡一百有七。當葬舊山。天子送至午橋而決。王公大臣至伊水而別。卒哭。設大會於龍華寺。飯緇白八千人。度僧二七員。二祥於西明辦事如前會。萬迴法雲公。乞施後宮。手舉珍異。以侑其供。燕公張說。報師資禮。門人普寂。義福。並為朝野所重。如圭峰承龔圖曰。普寂化緣轉盛。法嗣者三十人。如南嶽懶瓚。嵩山一行。終南惟政。三峰道樹。皆凡聖不測。如義福者。初參大通。通與語。乃稱濕土近水。乾木易然。萬迴法雲公。執福手叮嚀曰。深入妙覺。廣度眾生。當勉旃。福住終南二十餘載。一日竹栢蘭茝。茂然分錯。忽有老翁。風骨殊俗。鬚髮皓然。拜首曰。弟子內谷神也。竊恐和尚他適。終棄此山。故再請乃滅。未幾京城僧眾。請於其年五月止大慈恩寺。千官車馬。四部駢羅。復被詔歸伊雒。如普寂之子。南嶽懶瓚。德宗遣詔。對宣使不暇拭涕。如一行禪師。天文大衍。世所共知。一日見寂。炷香作禮。絕躬附耳密言。寂曰。是是。無不可者。如是致禮者三。退入南房。闔戶而滅。寂令扣鐘云。一行滅矣。視之果然。河南尹裴寬。親見其事。服衰<span class='note-inline'>(崔)</span>絰<span class='note-inline'>(迭)</span>。徒步送喪。終南惟政。文宗嗜蛤蜊御饌。有擘不張者。焚香禱之。忽開。現觀音像。具體妙麗。詔政問之。政舉經云。應以菩薩身得度者。即現菩薩身。而為說法。上曰。菩薩身<span class='corr'>已</span>現。且不聞說法。政曰。陛下信此事為奇特不。上曰。希有之事。朕深信之。政曰。菩薩為陛下說法竟。上感政言。勅令天下設觀音像。三峰道樹。山神化為野人。服色素朴。言譚詭異。於言笑外。變作四聖天仙等形。或放神光。或發聲響。大眾不能測。猶此涉十年。寂無聲影。告眾曰。山神作多色伎倆。眨惑吾曹。祇消老僧箇不聞不見。伊伎倆<span class='corr'>已</span>窮。吾不聞不見無盡。萬松具錄大通門下師勝資強。圭峰抑為息妄脩心宗。又云。就法。有不變隨緣二義。就人。有頓悟漸修兩門。二義顯。則知一藏經論之旨歸。兩門開。則見一切賢聖之軌轍。達磨深意。實在斯焉。頓悟喻者。如人夢被枷鎻。覺時還須脫枷鎻乎。所以六祖道。本來無一物。何假拂塵埃。此洞山答處。漸修喻者如水結氷。失灌溉洗濯之用。火日銷鎔。始還全用。所以大通道。時時勤拂拭。莫使惹塵埃。若就鏡喻之。大鑑如鏡。本明本淨。大通如昏垢須磨。以氷夢二喻。夢則悟不假修。氷則須銷得用。且教中有本性淨。有離垢淨。有如理智。有如量智。有即相解。有離相解。有真空。有妙有。有第一義諦。有世俗諦。乃至理事性相。權實頓漸。偏圓遮照。存泯。君臣父子。配屬兩宗。皎然可見。此雖涉情解。具擇法眼者。不可不知。宗鏡錄云。入吾宗者。先須知有。然後保任。又頭尾須得相稱。不可理行有闕。心口相違。若入宗鏡。理行俱圓。據宗鏡斷。大鑑祇具一隻眼。大通雙眼圓明。何者。大鑑具理而無行。謂本來常淨。不假拂塵。大通<span class='corr'>已</span>悟須修拂塵鏡朗。所以道。正雖正却偏。偏雖偏却圓。非久參洞上之宗者。未可與語。萬松嘗向人道。波必有水。水或無波。性海無風。心波自湧。二利妙門。無出於此。圭峰答溫慥尚書問曰。真理雖然頴達。此情難以卒除。如風頓止。波浪暫停。豈可一身所修。便同佛用。但可以空寂為自體。勿認色身。以真知為自心。勿認妄念。妄念若起。都不隨之。即臨命終時。自然業不能繫。黃龍晦堂答韓宗古侍郎問曰。然心外無剩法者。不知煩惱習氣是何而欲盡之。若起此心。翻成認賊為子也。從上以來。但有言說。乃是隨病設藥。縱有煩惱習氣。但以如來知見治之。皆是善權方便。誘引之說。若是定有習氣可治。却是心外有法而可盡之。響如靈龜曳尾於途。拂迹迹生。可謂將心用心。轉見病深。苟能明達心外無法。法外無心。心法既無。更欲教誰頓盡邪。覺範判曰。二老。今古之宗師也。其隨宜方便。自有意味。初無優劣。然圭峰所答之詞。正韓公所問之意。而語不失宗。開廓正見。以密較之。晦堂所得多矣。萬松道。到這裏返觀大鑑祇具一隻眼。原來盡大地是沙門一隻眼。又喚作把定乾坤眼。綿綿不漏絲毫。亦名頂門具金剛眼。大通雙眼圓明。似鋸解秤鎚。擘破虗空相似。大通且置。於大鑑眼上。萬松道箇瞎。又作麼生。雪竇拈云。他既不受是眼。將來底必應是瞎。還見祖師衣鉢麼。若於此入門。便乃兩手分付。非但大庾嶺頭一箇是提不起。設使葢國人來。且欵欵將去。萬松道。祖師衣鉢百襍碎也。雪竇道。他既不受是眼。將來必應是瞎。天童道。將來必應是眼。不受底真箇是瞎。萬松道。瞎底雙眼圓明。具眼底祇見一半。不逢瞎漢。終難辨明。畢竟事作麼生折合。山遠路長休點火。大家吹煞暗中行。</p>
</div>
<p class='juan'>萬松老人評唱天童覺和尚拈古請益錄下卷<span class='note-inline'>(終)</span></p>
<div class='div-w'>
<p class='h1'>請益錄下卷音義</p><p>豏<span class='note-inline'>(胡斬切豆半生也)</span>　[口*建]噴<span class='note-inline'>(上所甲切下並寸切鼓鼻也)</span>　撿<span class='note-inline'>(評中為檢)</span>　躅<span class='note-inline'>(池錄切蹢〡也)</span>　莠<span class='note-inline'>(余受切稗草)</span>　謴<span class='note-inline'>(古困切順言謔弄㒵)</span>　慵<span class='note-inline'>(是容切〡懶也)</span>　[戲-戈+支]<span class='note-inline'>(側加切)</span>　援<span class='note-inline'>(雨元切引也)</span>　撼<span class='note-inline'>(胡甘切恨也)</span>　啻<span class='note-inline'>(音士止也)</span>　[打-丁+慼]<span class='note-inline'>(沙獲切拂也又稍〡也又楚革切擊也)</span>　㪷<span class='note-inline'>(音科)</span>　帩<span class='note-inline'>(七肖切縳也)</span>　濩落<span class='note-inline'>(上胡郭切惠子謂莊子吾有三石大瓠〡〡無用莊子曰云云)</span>墼<span class='note-inline'>(居的切說文云瓴也)</span>　艣<span class='note-inline'>(盧古切大舡)</span>　霅<span class='note-inline'>(丈洽切水出吳興又縣名)</span>　鈯<span class='note-inline'>(徒鶻切鈍也)</span>　嗡<span class='note-inline'>(烏[糸*口]切〡[口*弘]也牛聲[口*弘]烏橫切)</span>　撼<span class='note-inline'>(胡感切搖也)</span>　殆<span class='note-inline'>(音大危也)</span>　贄<span class='note-inline'>(脂利切)</span>　搕<span class='note-inline'>(口合切打也)</span>　[打-丁+(天/韭)]<span class='note-inline'>(先蓋切破聲也音三入聲)</span>　舀<span class='note-inline'>(以沼杼也)</span>　<span class='corr'>蠥</span><span class='note-inline'>(牛列切)</span>　迨<span class='note-inline'>(徒改切及也)</span>　稔<span class='note-inline'>(如沈切年一熟也)</span>　聆<span class='note-inline'>(郎丁切耳听也)</span>　侑<span class='note-inline'>(禹救切周禮曰王以樂〡食注〡勸也)</span>茝<span class='note-inline'>(齒改切香草也)</span>　雒<span class='note-inline'>(音洛)</span>　慥<span class='note-inline'>(七到切溫〡禮注守實言行相應之㒵)</span></p>
</div>
</div><!-- end of div[@id='body'] -->
</body></html>