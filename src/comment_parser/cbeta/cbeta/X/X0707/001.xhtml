<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新刪定四分僧戒本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 707-A 新刪定四分僧戒本序</p><p class="byline">終南山沙門釋　道宣　撰</p><p>余以貞觀二十一有年仲冬。於終南山豐德寺刪定戒本。故其序曰。自戒本之行東夏也。曹魏中世法護創傳羯磨乃明戒本盇闕。姚秦關輔方譯廣文。覺明法師首開律部。因出戒本附譯傳寫。高齊御曆盛昌佛日。三方釋侶二百餘萬。法上大統總而維之。沙門慧光當時僧望。聯班上統攝御是圖。以夫。振紐提綱修整煩惑。非戒不立非戒不弘。更以義求纂緝遺逸。重出一本廣流于世。則其本首題歸敬者是也。隋運并部沙門法願鄙光所出宗理爽文。後學憑附卒難通允。乃準的律部。連寫戒心。通被汾晉。最所傾重。則其本首題戒德者是也。參互三本讎校同異。通會皆附正經。摘理義無不可。是以。先達晚秀奉而莫遺。意在忘筌。豈惟文綺。世有惰學浮侈之徒。博觀未周隨言計執同我則審難為易。異聽則達是言非。比周成俗卒未懲曉。甞以餘景試為通之。如光所詮我今說戒。願之所出云說木叉及披律解木叉戒也。願出初戒則云不還。光所傳辭便言不捨。檢律誠釋。違願附光。取意統文莫非還淨。如斯舉例其相可知。若夫。戒德戒宗。誠明定慧銷煩靜務。超世超生。初涉問津會歸舟濟。非文不啟非義不通。玅識兩緣雙袪二執。蕩焉無累紛諍何從。令余所述。還宗舊轍。芟略繁蕪修補乖競。辭理無昧投說有蹤。庶幾。言行并傳愚智通解。悠悠來裔。未達斯歸。略為題引序之云爾。</p>
</div>No. 707
<p class='juan'><a id='mulu2' />四分戒本</p><p class="byline">出曇無德部</p>
<div class='div-xu'><a id='mulu3' />
<div class='div-orig'>
<div class="lg regular"><div class='lg-row'>稽首禮諸佛　及法比丘僧　今演毗尼法</div>
<div class='lg-row'>令正法久住　戒如海無涯　如寶求無厭</div>
<div class='lg-row'>欲護聖法財　眾集聽我說　欲除四棄法</div>
<div class='lg-row'>及滅僧殘法　障三十捨墮　眾集聽我說</div>
<div class='lg-row'>毗婆尸式棄　毗舍拘留孫　拘那含牟尼</div>
<div class='lg-row'>迦葉釋迦文　諸世尊大德　為我說是事</div>
<div class='lg-row'>我今欲善說　諸賢咸共聽　譬如人毀足</div>
<div class='lg-row'>不堪有所涉　毀戒又如是　不得生天人</div>
<div class='lg-row'>欲得生天上　若生人中者　常當護戒足</div>
<div class='lg-row'>勿令有毀損　如御入險道　失轄折軸憂</div>
<div class='lg-row'>毀戒亦如是　死時懷恐懼　如人自照鏡</div>
<div class='lg-row'>好醜生欣慼　說戒亦如是　全毀生憂喜</div>
<div class='lg-row'>如兩陣共戰　勇怯有進退　說戒亦如是</div>
<div class='lg-row'>淨穢生安畏　世間王為最　眾流海為最</div>
<div class='lg-row'>眾星月為最　眾聖佛為最　一切眾律中</div>
<div class='lg-row'>戒經為上最　如來立禁戒　半月半月說</div>
</div><p>僧集不<span class='note-inline'>(答云僧<span class='corr'>已</span>集)</span>和合不<span class='note-inline'>(答云和合)</span>未受具戒者出<span class='note-inline'>(若有即遣出答云。未受具戒者<span class='corr'>已</span>出。若無即云。此眾無未受具戒者)</span>不來諸比丘說欲及清淨<span class='note-inline'>(若有人說欲即云。說欲及清淨<span class='corr'>已</span>。若無人傳欲即云。此眾無說欲及清淨者)</span>誰遣比丘尼來請教誡<span class='note-inline'>(答云。此眾無尼來請教誡)</span>。僧今和合何所作為<span class='note-inline'>(答云。說戒羯磨)</span>。</p>
<p>大德僧聽。今白月十五日<span class='note-inline'>(或黑月十五日。或十四日不定)</span>。眾僧說戒。若僧時到僧忍聽。和合說戒。白如是諸大德。我今欲說波羅提木叉。諸比丘共集在一處。當應諦聽善思念之。若有犯者應懺悔。無犯者默然。默然故知諸大德清淨。若有他問者。即應如實答。如是諸比丘。在於眾中。乃至三間。憶念有罪。不發露者。得故忘語罪。佛說故忘語。是障道法。彼比丘。自憶知有罪。欲求清淨者。當懺悔。懺悔則安樂。</p>
<p>諸大德。我<span class='corr'>已</span>說。戒經序。今問諸大德。是中清淨不<span class='note-inline'>(三說)</span>諸大德是中。清淨默然故。是事如是持。</p>
</div></div>
<div class='div-other'><a id='mulu4' /><p>諸大德。是四波羅夷法。半月半月說。戒經中來。</p>

<div class='div-other'><a id='mulu5' />
<p class='h2'>婬戒第一</p><p>若比丘。共戒。同戒。不捨戒。戒羸不自悔。犯不淨行。乃至共畜生。是比丘波羅夷。不共住。</p>
</div>
<div class='div-other'><a id='mulu6' />
<p class='h2'>盜戒第二</p><p>若比丘。在村落中。若間靜處。不與物。盜心取。隨不與取法。若為王。及大臣所捉。若縛。若驅出國。若殺。汝是賊汝癡。汝無所知。是比丘波羅夷。不共住。</p>
</div>
<div class='div-other'><a id='mulu7' />
<p class='h2'>殺人戒第三</p><p>若比丘。故斷人命。持刀與人。歡譽死。快勸死。咄男子。用此惡活為。寧死不生。作如是思惟。種種方便。歎譽死。快勸死。是比丘波羅夷。不共住。</p>
</div>
<div class='div-other'><a id='mulu8' />
<p class='h2'>大妄語戒第四</p><p>若比丘。實無所知。自稱言。我得上人法。我<span class='corr'>已</span>入聖智勝法。我知是。我見是。彼於異時。若問若不問。欲自清淨故。作是說。我實不知不見。言知言見。虗誑妄語。除增上慢。是比丘波羅夷。不共住。諸大德。我<span class='corr'>已</span>說四波羅夷法若比丘犯一一法。不得與諸比丘共住如前。後犯亦爾。是比丘得波羅夷罪。不應共住。今問諸大德。是中清淨不<span class='note-inline'>(三說)</span>。諸大德是中。清淨默然故。是事如是持。</p>
</div></div>
<div class='div-other'><a id='mulu9' /><p>諸大德。是十三僧伽婆尸沙法。半月半月說戒經中來。</p>

<div class='div-other'><a id='mulu10' />
<p class='h2'>故失精戒第一</p><p>若比丘。故弄陰失精。除夢中。僧伽婆尸沙。</p>
</div>
<div class='div-other'><a id='mulu11' />
<p class='h2'>摩觸女人戒第二</p><p>若比丘。婬欲意。與女人身相觸。若觸一一身分者。僧伽婆尸沙。</p>
</div>
<div class='div-other'><a id='mulu12' />
<p class='h2'>與女人麤語戒第三</p><p>若比丘。婬欲意。與女人麤惡婬欲語者。僧伽婆尸沙。</p>
</div>
<div class='div-other'><a id='mulu13' />
<p class='h2'>向女嘆身索供戒第四</p><p>若比丘。婬欲意。於女人前。自歎身言。大妹我修梵行持戒。精進修善法。可持是婬欲法供養我。如是供養第一最。僧伽婆尸沙。</p>
</div>
<div class='div-other'><a id='mulu14' />
<p class='h2'>媒人戒第五</p><p>若比丘。往來彼此媒嫁。持男意語女。持女意語男。若為成婦事。及為私通事。乃至須臾頃。僧伽婆尸沙。</p>
</div>
<div class='div-other'><a id='mulu15' />
<p class='h2'>無主僧不處分過量房戒第六</p><p>若比丘。自求作屋。無主自為<span class='corr'>己</span>。當應量作。是中量者。長佛十二磔手。內廣七磔手。當將諸比丘。指授處所。彼應指授處所。無難處。無妨處若比丘。有難處妨處。自求作屋。無主自為<span class='corr'>己</span>。不將諸比丘。指授處所。若過量作者。僧伽婆尸沙。</p>
</div>
<div class='div-other'><a id='mulu16' />
<p class='h2'>有主僧不處分房戒第七</p><p>若比丘。欲作大房。有主為<span class='corr'>己</span>作。當將餘比丘。指授處所。彼應指授處所。無難處。無妨處若比丘。難處妨處作大房。有主為<span class='corr'>己</span>作。不將餘比丘。指授處所者。僧伽婆尸沙。</p>
</div>
<div class='div-other'><a id='mulu17' />
<p class='h2'>無根謗他重罪戒第八</p><p>若比丘。瞋恚所覆故。非波羅夷比丘。以無根波羅夷法謗。欲壞彼清淨行。彼於異時。若問若不問。知此事無根說。我瞋恚故。作是語者。僧伽婆尸沙。</p>
</div>
<div class='div-other'><a id='mulu18' />
<p class='h2'>假根謗戒第九</p><p>若比丘。以瞋恚故。於異分事中取片。非波羅夷比丘。以無根波羅夷法謗。欲壞彼清淨行。彼於異時。若問若不問。知是異分事中取片。便言我瞋恚故。作是語者。僧伽婆尸沙。</p>
</div>
<div class='div-other'><a id='mulu19' />
<p class='h2'>破僧違諫戒第十</p><p>若比丘。欲壞和合僧。方便受壞和合僧法。堅持不捨。彼比丘。應諫是比丘言。大德莫壞和合僧。莫方便壞和合僧。莫受壞僧法。堅持不捨。大德應與僧和合。歡喜不諍。同一師學。如水乳合。於佛法中。有增益安樂住。是比丘如是諫時。堅持不捨。彼比丘應三諫。捨此事故。乃至。三諫捨者善。不捨者。僧伽婆尸沙。</p>
</div>
<div class='div-other'><a id='mulu20' />
<p class='h2'>助破僧違諫戒第十一</p><p>若比丘。有餘伴黨。若一二三。乃至無數。是比丘語彼比丘言。大德莫諫此比丘。此比丘。是法語律語比丘。此比丘所說。我等喜樂。我等忍可。彼比丘。應諫是比丘言。大德莫作是說。言此比丘。是法語律語比丘。此比丘所說。我等喜樂。我等忍可。然此比丘。非法語律語比丘。大德莫欲壞和合僧。汝等當樂。欲和合僧。大德與僧和合。歡喜不諍。同一師學。如水乳合。於佛法中。有增益安樂住。是比丘如是諫時。堅持不捨。彼比丘應三諫。捨此事故。乃至三諫捨者善。不捨者。僧伽婆尸沙。</p>
</div>
<div class='div-other'><a id='mulu21' />
<p class='h2'>汙家擯謗違僧諫戒第十二</p><p>若比丘。依聚落若城邑住。汙他家。行惡行。俱有見聞。諸比丘。當語是比丘言。大德汙他家行惡行。俱有見聞。今可遠此聚落去。不須住此。是比丘語彼比丘言。大德今僧有愛有恚。有怖有癡。有如是同罪比丘。有驅者有不驅者。諸比丘諫言。大德莫作是語。言僧有愛有恚。有怖有癡。有如是同罪比丘。有驅者有不驅者。而僧不愛不恚。不怖不癡。大德汙他家行惡行。俱有見聞。是比丘如是諫時。堅持不捨。彼比丘應三諫。捨此事故。乃至三諫。捨者善。不捨者。僧伽婆尸沙。</p>
</div>
<div class='div-other'><a id='mulu22' />
<p class='h2'>惡性拒僧違諫戒第十三</p><p>若比丘。惡性不受人語。於戒法中。諸比丘如法諫<span class='corr'>己</span>。不受諫語言。諸大德。莫向我說。若好若惡。我亦不向。諸大德說。若好若惡。大德且止。莫數諫我。彼比丘諫是比丘言。大德莫不受諫語。大德當受諫語。大德如法諫諸比丘。諸比丘。亦如法諫大德。如是佛弟子眾。得增益展轉。相諫相教懺悔。是比丘如是諫時。堅持不捨。彼比丘應三諫。捨此事故。乃至三諫。捨者善。不捨者。僧伽婆尸沙。</p>
<p>諸大德。我<span class='corr'>已</span>說十三僧伽婆尸沙法。九戒初犯。餘至三諫。若比丘。犯一一法。知而覆藏。應強與波利婆沙。行波利婆沙竟。增上與六夜摩那埵。行摩那埵<span class='corr'>已</span>。應與出罪。當二十僧中。出是比丘罪。若少一人。不滿二十眾。是比丘罪不得除。諸比丘。亦可訶。此是時。今問諸大德。是中清淨不<span class='note-inline'>(三說)</span>。諸大德。是中清淨。默然故。是事如是持。</p>
</div></div>
<div class='div-other'><a id='mulu23' /><p>諸大德。是二不定法。半月半月說。戒經中來。</p>

<div class='div-other'><a id='mulu24' />
<p class='h2'>屏處不定</p><p>若比丘。共女人。獨在屏覆障處。可作婬處坐。說非法語。有住信優婆夷。於三法中。一一法說。若波羅夷。若僧伽婆尸沙。若波逸提。是坐比丘自言。我犯是罪。於三法中。應一一治。若波羅夷。若僧伽婆尸沙。若波逸提。如住信優婆夷所說。應如法治。是比丘。是名不定法。</p>
</div>
<div class='div-other'><a id='mulu25' />
<p class='h2'>露處不定</p><p>若比丘。共女人。在露現處。不可作婬處坐。說麤惡語。有住信優婆夷。於二法中。一一法說。若僧伽婆尸沙。若波逸提。是坐比丘自言。我犯是罪。於二法中。應一一治。若僧伽婆尸沙。若波逸提。如住信優婆夷所說。應如法治是比丘。是名不定法。</p>
<p>諸大德。我<span class='corr'>已</span>說二不定法今問諸大德。是中清淨不<span class='note-inline'>(三說)</span>。諸大德。是中清淨默然故。是事如是持。</p>
</div></div>
<div class='div-other'><a id='mulu26' /><p>諸大德。是三十尼薩耆波逸提法。半月半月說。戒經中來。</p>

<div class='div-other'><a id='mulu27' />
<p class='h2'>長衣過限戒第一</p><p>若比丘。衣<span class='corr'>已</span>竟。迦絺那衣<span class='corr'>已</span>出。得長衣經十日。不淨施得畜。若過者。尼薩耆波逸提。</p>
</div>
<div class='div-other'><a id='mulu28' />
<p class='h2'>離三衣宿戒第二</p><p>若比丘。衣<span class='corr'>已</span>竟。迦絺那衣<span class='corr'>已</span>出。於三衣中。若離一一衣。異處宿。除僧羯磨。尼薩耆波逸提。</p>
</div>
<div class='div-other'><a id='mulu29' />
<p class='h2'>月望衣戒第三</p><p>若比丘。衣<span class='corr'>已</span>竟。迦絺那衣<span class='corr'>已</span>出。得非時衣。欲須便受。受<span class='corr'>已</span>疾成。若足者善。若不足者。得畜經一月。為滿足故。若過者。尼薩耆波逸提。</p>
</div>
<div class='div-other'><a id='mulu30' />
<p class='h2'>取非親尼衣戒第四</p><p>若比丘。取非親里比丘尼衣。除貿易。尼薩耆波逸提。</p>
</div>
<div class='div-other'><a id='mulu31' />
<p class='h2'>使非親尼浣故衣戒第五</p><p>若比丘。使非親里比丘尼。浣染打故衣者。尼薩耆波逸提。</p>
</div>
<div class='div-other'><a id='mulu32' />
<p class='h2'>從非親俗人乞衣戒第六</p><p>若比丘。從非親里居士。若居士婦。乞衣除餘時。尼薩耆波逸提。餘時者。奪衣失衣。燒衣漂衣。此是時。</p>
</div>
<div class='div-other'><a id='mulu33' />
<p class='h2'>過分取衣戒第七</p><p>若比丘。奪衣失衣。燒衣漂衣。是非親里居士。若居士婦。自恣請多與衣。是比丘。當知足受。若過者。尼薩耆波逸提。</p>
</div>
<div class='div-other'><a id='mulu34' />
<p class='h2'>勸增衣價戒第八</p><p>若比丘。居士居士婦。為比丘具衣價。是比丘先不受。自恣請到居士家。作如是說。善哉居士。辨如是衣與我。為好故。若得衣者。尼薩耆波逸提。</p>
</div>
<div class='div-other'><a id='mulu35' />
<p class='h2'>勸二家增衣價戒第九</p><p>若比丘。二居士。居士婦。與比丘辨衣價。是比丘。先不受。自恣請。到二居士家。作如是說。善哉居士。辨如是衣與我。共作一衣。為好故。若得衣者。尼薩耆波逸提。</p>
</div>
<div class='div-other'><a id='mulu36' />
<p class='h2'>過限忽切索衣價戒第十</p><p>若比丘。若王。若大臣。若婆羅門。居士。居士婦。遣使為比丘送衣價。彼使至比丘所言。大德今送衣價。可受取之。是比丘言。我所不應。須衣合時。清淨當受。彼使報言。大德有執事人不。比丘言有。若僧伽藍民。若優婆塞。此是比丘執事人。彼使詣執事人所。與衣價<span class='corr'>已</span>。還到比丘所言。大德所示某甲執事人。我<span class='corr'>已</span>與衣價。大德知時。往彼。當得衣。須衣比丘。當往執事人所。若一二三反。為作憶念得衣者善。若不得衣。應四五六反。在前默然住令彼憶念得衣者善。若不得衣。過是求得衣者。尼薩耆波逸提。若不得衣。從所來處。若自往。若遣使往。語言。汝先遣使送衣價。與某甲比丘。是比丘。竟不得衣。汝還取莫使失。此是時。</p>
</div>
<div class='div-other'><a id='mulu37' />
<p class='h2'>乞蠶綿作袈裟戒第十一</p><p>若比丘。雜野蠶綿。作新臥具者。尼薩耆波逸提。</p>
</div>
<div class='div-other'><a id='mulu38' />
<p class='h2'>黑毛臥具戒第十二</p><p>若比丘。以新純黑羺羊毛。作臥具者。尼薩耆波逸提。</p>
</div>
<div class='div-other'><a id='mulu39' />
<p class='h2'>白毛三衣戒第十三</p><p>若比丘。作新臥具。應用二分。純黑羊毛。三分白四分尨。若比丘。不用二分。純黑羊毛。三分白。四分尨。作新臥具者。尼薩耆波逸提。</p>
</div>
<div class='div-other'><a id='mulu40' />
<p class='h2'>減六年作三衣戒第十四</p><p>若比丘。作新臥具。應滿六年持。若減六年。不捨故。更作新者。除僧羯磨。尼薩耆波逸提。</p>
</div>
<div class='div-other'><a id='mulu41' />
<p class='h2'>不貼坐具戒第十五</p><p>若比丘。作新坐具。當取故者。縱廣一磔手。揲新者上。為壞色故。若比丘作新坐具。不取故者。縱廣一磔手揲者。尼薩耆波逸提。</p>
</div>
<div class='div-other'><a id='mulu42' />
<p class='h2'>持羊毛過限戒第十六</p><p>若比丘。行道中得羊毛。須者應取。無人持。自持行三由旬。若過者。尼薩耆波逸提。</p>
</div>
<div class='div-other'><a id='mulu43' />
<p class='h2'>使非親尼浣染毛戒第十七</p><p>若比丘。使非親里比丘尼。浣染擘羊毛者。尼薩耆波逸提。</p>
</div>
<div class='div-other'><a id='mulu44' />
<p class='h2'>畜錢寶戒第十八</p><p>若比丘。自手受金銀。若錢若教人取。若口可受者。尼薩耆波逸提。</p>
</div>
<div class='div-other'><a id='mulu45' />
<p class='h2'>貿寶戒第十九</p><p>若比丘。種種賣買寶物者。尼薩耆波逸提。</p>
</div>
<div class='div-other'><a id='mulu46' />
<p class='h2'>販賣戒第二十</p><p>若比丘。種種販賣者。尼薩耆波逸提。</p>
</div>
<div class='div-other'><a id='mulu47' />
<p class='h2'>畜長盋過限戒第二十一</p><p>若比丘。畜長盋。不淨施得畜齊十日。若過者。尼薩耆波逸提。</p>
</div>
<div class='div-other'><a id='mulu48' />
<p class='h2'>乞盋戒第二十二</p><p>若比丘。畜盋減五綴不漏。更求新盋。為好故。尼薩耆波逸提。彼比丘。是盋應往僧中捨。展轉取最下盋。與之令持。乃至破應持此是時。</p>
</div>
<div class='div-other'><a id='mulu49' />
<p class='h2'>自乞縷使非親織戒第二十三</p><p>若比丘。自乞縷線。使非親里織師。織作衣者。尼薩耆波逸提。</p>
</div>
<div class='div-other'><a id='mulu50' />
<p class='h2'>勸織師增衣縷戒第二十四</p><p>若比丘。居士居士婦。使織師。為比丘織作衣。是比丘。先不受自恣請。往織師所言。此衣為我作。汝當極好織。令廣長堅緻齊整好。我當與汝價。是比丘與衣價。乃至一食直得衣者。尼薩蓍波逸提。</p>
</div>
<div class='div-other'><a id='mulu51' />
<p class='h2'>奪衣戒第二十五</p><p>若比丘。先與比丘衣。後瞋恚。若自奪。若使人奪。是比丘應還衣。若取者。尼薩耆波逸提。</p>
</div>
<div class='div-other'><a id='mulu52' />
<p class='h2'>畜七日藥過限戒第二十六</p><p>若比丘。有病畜酥油。生酥蜜石蜜。齊七日得服。若過者。尼薩耆波逸提。</p>
</div>
<div class='div-other'><a id='mulu53' />
<p class='h2'>過前求雨衣過前用戒第二十七</p><p>若比丘。春殘一月在。應求雨浴衣。半月應用浴。若比丘。春一月前。求雨浴衣。半月前用者。尼薩耆波逸提。</p>
</div>
<div class='div-other'><a id='mulu54' />
<p class='h2'>過前受急施衣過後畜戒第二十八</p><p>若比丘。十日未滿夏三月。若有急施衣應受。乃至衣時應畜。若過者。尼薩耆波逸提。</p>
</div>
<div class='div-other'><a id='mulu55' />
<p class='h2'>有難蘭若離衣戒第二十九</p><p>若比丘。夏三月安居竟。至八月十五日滿<span class='corr'>已</span>。若迥遠有疑。恐怖畏難處。比丘在如是處住。於三衣中。若留一一衣。置村舍內。及有緣事。離衣宿乃至六夜。若過者。尼薩耆波逸提。</p>
</div>
<div class='div-other'><a id='mulu56' />
<p class='h2'>迴僧物入<span class='corr'>己</span>戒第三十</p><p>若比丘。知他欲與僧物。自迴入<span class='corr'>己</span>者。尼薩耆波逸提。</p>
<p>諸大德。我<span class='corr'>已</span>說三十。尼薩耆波逸提法。今問諸大德。是中清淨不<span class='note-inline'>(三說)</span>。諸大德。是中。清淨。默然故。是事如是持。</p>
</div></div>
<div class='div-other'><a id='mulu57' /><p>諸大德。是九十波逸提法。半月半月說。戒經中來。</p>

<div class='div-other'><a id='mulu58' />
<p class='h2'>小忘語戒第一</p><p>若比丘。知而忘語者。波逸提。</p>
</div>
<div class='div-other'><a id='mulu59' />
<p class='h2'>罵戒第二</p><p>若比丘。種類毀訾語者。波逸提。</p>
</div>
<div class='div-other'><a id='mulu60' />
<p class='h2'>兩舌戒第三</p><p>若比丘。兩舌語者。波逸提。</p>
</div>
<div class='div-other'><a id='mulu61' />
<p class='h2'>共女人宿戒第四</p><p>若比丘。與婦人同室宿者。波逸提。</p>
</div>
<div class='div-other'><a id='mulu62' />
<p class='h2'>共未受具人宿過限戒第五</p><p>若比丘。與未受大戒人共宿。過二夜至三夜者。波逸提。</p>
</div>
<div class='div-other'><a id='mulu63' />
<p class='h2'>與未具人同誦戒第六</p><p>若比丘。與未受大戒人同誦者。波逸提。</p>
</div>
<div class='div-other'><a id='mulu64' />
<p class='h2'>向非具人說麤罪戒第七</p><p>若比丘。知他比丘。有麤惡罪。向未受大戒人說。除僧羯磨。波逸提。</p>
</div>
<div class='div-other'><a id='mulu65' />
<p class='h2'>實得道向未具者說戒第八</p><p>若比丘。向未受大戒人。說過人法。言我知是我見是。見知實者。波逸提。</p>
</div>
<div class='div-other'><a id='mulu66' />
<p class='h2'>與女人說法過限戒第九</p><p>若比丘。與女人說法。過五六語。除有智男子。波逸提。</p>
</div>
<div class='div-other'><a id='mulu67' />
<p class='h2'>掘地戒第十</p><p>若比丘。自手掘地。若教人掘者。波逸提。</p>
</div>
<div class='div-other'><a id='mulu68' />
<p class='h2'>壞生種戒第十一</p><p>若比丘。壞鬼神村者。波逸提。</p>
</div>
<div class='div-other'><a id='mulu69' />
<p class='h2'>身口綺戒第十二</p><p>若比丘。妄作異語惱僧者。波逸提。</p>
</div>
<div class='div-other'><a id='mulu70' />
<p class='h2'>嫌罵僧知事戒第十三</p><p>若比丘。嫌罵僧知事者。波逸提。</p>
</div>
<div class='div-other'><a id='mulu71' />
<p class='h2'>露敷僧物戒第十四</p><p>若比丘。取僧繩牀木牀。臥具坐褥。露地自敷。若教人敷。捨去不自舉。不教人舉者。波逸提。</p>
</div>
<div class='div-other'><a id='mulu72' />
<p class='h2'>覆處敷僧物戒第十五</p><p>若比丘。僧房舍內。敷僧臥具坐褥。若自敷。若教人敷。若坐若臥。從彼捨去不自舉。不教人舉者。波逸提。</p>
</div>
<div class='div-other'><a id='mulu73' />
<p class='h2'>強敷戒第十六</p><p>若比丘。先知比丘住處。後來於其中間。強敷臥具止宿。念言。彼若嫌迮者。自當避我去。作如是因緣。非餘非威儀者。波逸提。</p>
</div>
<div class='div-other'><a id='mulu74' />
<p class='h2'>牽他出僧房戒第十七</p><p>若比丘。瞋他比丘不喜。僧房舍內。若自牽出。若教人牽出者。波逸提。</p>
</div>
<div class='div-other'><a id='mulu75' />
<p class='h2'>坐脫脚牀戒第十八</p><p>若比丘。僧房若重閣上。脫脚繩牀木牀。若坐若臥者。波逸提。</p>
</div>
<div class='div-other'><a id='mulu76' />
<p class='h2'>用蟲水戒第十九</p><p>若比丘。知水有蟲。自用澆泥澆艸。若教人澆者。波逸提。</p>
</div>
<div class='div-other'><a id='mulu77' />
<p class='h2'>覆屋過三節戒第二十</p><p>若比丘。作大房舍。戶扉牕牖。及諸莊飾具。指授覆苫。齊二三節。若過者。波逸提。</p>
</div>
<div class='div-other'><a id='mulu78' />
<p class='h2'>輒教尼戒第二十一</p><p>若比丘。僧不差。教授比丘尼者。波逸提。</p>
</div>
<div class='div-other'><a id='mulu79' />
<p class='h2'>與尼說法至日暮戒第二十二</p><p>若比丘。為僧差。教授比丘尼。乃至日沒者。波逸提。</p>
</div>
<div class='div-other'><a id='mulu80' />
<p class='h2'>譏教尼人戒第二十三</p><p>若比丘。語餘比丘。如是言諸比丘。為飲食故。教授比丘尼者。波逸提。</p>
</div>
<div class='div-other'><a id='mulu81' />
<p class='h2'>與非親尼衣戒第二十四</p><p>若比丘。與非親里比丘尼衣。除貿易。波逸提。</p>
</div>
<div class='div-other'><a id='mulu82' />
<p class='h2'>與非親尼作衣戒第二十五</p><p>若比丘。與非親里比丘尼。作衣者。波逸提。</p>
</div>
<div class='div-other'><a id='mulu83' />
<p class='h2'>獨與尼屏露坐戒第二十六</p><p>若比丘。與比丘尼。在屏覆處坐者。波逸提。</p>
</div>
<div class='div-other'><a id='mulu84' />
<p class='h2'>與尼期行戒第二十七</p><p>若比丘。與比丘尼。期同道行。乃至聚落。除餘時。波逸提。餘時者。伴行有疑恐怖處。此是時。</p>
</div>
<div class='div-other'><a id='mulu85' />
<p class='h2'>與尼同船戒第二十八</p><p>若比丘。與比丘尼。期同乘一船。若上水。若下水。除直渡者。波逸提。</p>
</div>
<div class='div-other'><a id='mulu86' />
<p class='h2'>食尼嘆食戒第二十九</p><p>若比丘。知比丘尼讚歎因緣得食。食除施主先有意者。波逸提。</p>
</div>
<div class='div-other'><a id='mulu87' />
<p class='h2'>與女人期同行戒第三十</p><p>若比丘。與婦人。期同道行。乃至聚落者。波逸提。</p>
</div>
<div class='div-other'><a id='mulu88' />
<p class='h2'>施一食處過受戒第三十一</p><p>若比丘。施一食處。無病比丘應受。若過者。波逸提。</p>
</div>
<div class='div-other'><a id='mulu89' />
<p class='h2'>展轉食戒第三十二</p><p>若比丘。展轉食。除餘時。波逸提。餘時者。病時。施衣時。作衣時。此是時。</p>
</div>
<div class='div-other'><a id='mulu90' />
<p class='h2'>別眾食戒第三十三</p><p>若比丘。別眾食。除餘時。波逸提。餘時者。病時。施衣時。作衣時。道行時。船行時。大會時。沙門施食時。此是時。</p>
</div>
<div class='div-other'><a id='mulu91' />
<p class='h2'>取歸婦賈客食戒第三十四</p><p>若比丘。至檀越家。殷勤請與餅麨飯。比丘須者。應兩三盋受。持至時內。應分與餘比丘食。若比丘。無病過兩三盋受者。波逸提。</p>
</div>
<div class='div-other'><a id='mulu92' />
<p class='h2'>足食戒第三十五</p><p>若比丘。足食竟。或時受請。不作餘食法。更食者。波逸提。</p>
</div>
<div class='div-other'><a id='mulu93' />
<p class='h2'>勸足食戒第三十六</p><p>若比丘。知他比丘。足食竟。若受請。不作餘食法。殷勤請與食。大德取是食。以是因緣。非餘欲使他犯者。波逸提。</p>
</div>
<div class='div-other'><a id='mulu94' />
<p class='h2'>非時食戒第三十七</p><p>若比丘。非時食者。波逸提。</p>
</div>
<div class='div-other'><a id='mulu95' />
<p class='h2'>食殘宿戒第三十八</p><p>若比丘。食殘宿食者。波逸提。</p>
</div>
<div class='div-other'><a id='mulu96' />
<p class='h2'>不受食戒第三十九</p><p>若比丘。不受食。若藥著口中。除水及楊枝。波逸提。</p>
</div>
<div class='div-other'><a id='mulu97' />
<p class='h2'>索美食戒第四十</p><p>若比丘。得好美食。乳酪魚肉。無病自為<span class='corr'>己</span>索者。波逸提。</p>
</div>
<div class='div-other'><a id='mulu98' />
<p class='h2'>與外道食戒第四十一</p><p>若比丘。外道男女。自手與食者。波逸提。</p>
</div>
<div class='div-other'><a id='mulu99' />
<p class='h2'>不囑同利入聚戒第四十二</p><p>若比丘。先受請<span class='corr'>已</span>。若前食後食。行詣餘家。不囑餘比丘。除餘時。波逸提。餘時者。病時。作衣時。施衣時。此是時。</p>
</div>
<div class='div-other'><a id='mulu100' />
<p class='h2'>食家強坐戒第四十三</p><p>若比丘。食家中有寶。強安坐者。波逸提。</p>
</div>
<div class='div-other'><a id='mulu101' />
<p class='h2'>屏與女坐戒第四十四</p><p>若比丘。食家中有寶。在屏處坐者。波逸提。</p>
</div>
<div class='div-other'><a id='mulu102' />
<p class='h2'>獨與女人坐戒第四十五</p><p>若比丘。獨與女人露地坐者波逸提。</p>
</div>
<div class='div-other'><a id='mulu103' />
<p class='h2'>驅他出聚戒第四十六</p><p>若比丘。語諸比丘如是語。大德共至聚落。當與汝食。彼比丘。竟不教與是比丘食。語言汝去。我與汝。共坐共語不樂。我獨坐獨語樂。以是因緣非餘方便遣者。波逸提。</p>
</div>
<div class='div-other'><a id='mulu104' />
<p class='h2'>過受四月藥請戒第四十七</p><p>若比丘。請四月與藥。無病比丘應受。若過受。除常請更請。分請盡形請者。波逸提。</p>
</div>
<div class='div-other'><a id='mulu105' />
<p class='h2'>觀軍戒第四十八</p><p>若比丘。往觀軍陣。除時因緣。波逸提。</p>
</div>
<div class='div-other'><a id='mulu106' />
<p class='h2'>有緣軍中過限戒第四十九</p><p>若比丘。有因緣。至軍中若過二夜。至三夜者。波逸提。</p>
</div>
<div class='div-other'><a id='mulu107' />
<p class='h2'>觀軍合戰戒第五十</p><p>若比丘。軍中住。若二宿三宿。或觀軍陣鬪戰。或觀遊軍象馬勢力者。波逸提。</p>
</div>
<div class='div-other'><a id='mulu108' />
<p class='h2'>飲酒戒第五十一</p><p>若比丘。飲酒者波逸提。</p>
</div>
<div class='div-other'><a id='mulu109' />
<p class='h2'>水中戲戒第五十二</p><p>若比丘。水中戲者。波逸提。</p>
</div>
<div class='div-other'><a id='mulu110' />
<p class='h2'>擊攊戒第五十三</p><p>若比丘。擊攊他者。波逸提。</p>
</div>
<div class='div-other'><a id='mulu111' />
<p class='h2'>不受諫戒第五十四</p><p>若比丘。不受諫者。波逸提。</p>
</div>
<div class='div-other'><a id='mulu112' />
<p class='h2'>怖比丘戒第五十五</p><p>若比丘。恐怖他比丘者。波逸提。</p>
</div>
<div class='div-other'><a id='mulu113' />
<p class='h2'>半月俗過戒第五十六</p><p>若比丘。半月洗浴。無病比丘應受。若過者除餘時。波逸提。餘時者。熱時。病時。作時。風時。雨時。遠行來時。此是時。</p>
</div>
<div class='div-other'><a id='mulu114' />
<p class='h2'>露地然火戒第五十七</p><p>若比丘。無病為炙身故。露地然火。若自然。若教人然。除時因緣。波逸提。</p>
</div>
<div class='div-other'><a id='mulu115' />
<p class='h2'>藏他衣盋戒第五十八</p><p>若比丘。藏他比丘。衣盋坐具鍼筒。若自藏。若教人藏。下至戲笑者。波逸提。</p>
</div>
<div class='div-other'><a id='mulu116' />
<p class='h2'>真實淨不語取戒第五十九</p><p>若比丘。淨施比丘比丘尼。式叉摩那沙彌沙彌尼衣。不問主輒著者。波逸提。</p>
</div>
<div class='div-other'><a id='mulu117' />
<p class='h2'>著新衣戒第六十</p><p>若比丘。得新衣。當作三種染壞色。青黑木蘭。若比丘得新衣。不作三種染壞色。青黑木蘭。新衣持者。波逸提。</p>
</div>
<div class='div-other'><a id='mulu118' />
<p class='h2'>奪畜生命戒第六十一</p><p>若比丘。故斷畜生命者。波逸提。</p>
</div>
<div class='div-other'><a id='mulu119' />
<p class='h2'>飲蟲水戒第六十二</p><p>若比丘。知水有蟲飲用者。波逸提。</p>
</div>
<div class='div-other'><a id='mulu120' />
<p class='h2'>疑惱比丘戒第六十三</p><p>若比丘。故惱他比丘。乃至少時不樂者。波逸提。</p>
</div>
<div class='div-other'><a id='mulu121' />
<p class='h2'>覆他麤罪戒第六十四</p><p>若比丘。知他比丘有麤惡罪。覆藏者。波逸提。</p>
</div>
<div class='div-other'><a id='mulu122' />
<p class='h2'>與年不滿戒第六十五</p><p>年滿二十當與受大戒。若比丘知年未滿二十。與受大戒。此人不得戒。諸比丘可訶。彼愚癡故。波逸提。</p>
</div>
<div class='div-other'><a id='mulu123' />
<p class='h2'>發諍戒第六十六</p><p>若比丘。知四諍事。如法滅<span class='corr'>已</span>。後更發舉者。波逸提。</p>
</div>
<div class='div-other'><a id='mulu124' />
<p class='h2'>與賊期行戒第六十七</p><p>若比丘。知是賊伴。期同道行。乃至聚落者。波逸提。</p>
</div>
<div class='div-other'><a id='mulu125' />
<p class='h2'>惡見違諫戒第六十八</p><p>若比丘。作如是語。我知佛所說法。行婬欲。非障道法。彼比丘。應諫是比丘言。大德莫作是語。莫謗世尊。謗世尊者不善。世尊不作是語。世尊無數方便。說行婬欲是障道法。是比丘如是諫時。堅持不捨。彼比丘應三諫。捨此事故。乃至三諫。捨者善。不捨者。波逸提。</p>
</div>
<div class='div-other'><a id='mulu126' />
<p class='h2'>隨舉戒第六十九</p><p>若比丘。知如是語人。未作法。如是邪見不捨。供給所須。共同羯磨。止宿言語者。波逸提。</p>
</div>
<div class='div-other'><a id='mulu127' />
<p class='h2'>隨擯沙彌戒第七十</p><p>若比丘。知沙彌。作如是語。我知佛所說法。行婬欲。非障道法。彼比丘。應語此沙彌言。汝莫作是語。莫謗世尊。謗世尊者不善。世尊不作是語。沙彌。世尊無數方便。說行婬欲。是障道法。是沙彌。如是諫時。堅持不捨。彼比丘應三諫。捨此事故。乃至三諫。捨者善。不捨者。彼比丘。應語此沙彌言。汝自今<span class='corr'>已</span>後。非佛弟子。不得隨餘比丘。如餘沙彌。得與大比丘。二三宿。汝今無此事。汝出去滅去。不須住此。若比丘。知是被擯沙彌。若畜同一止宿者。波逸提。</p>
</div>
<div class='div-other'><a id='mulu128' />
<p class='h2'>拒勸學戒第七十一</p><p>若比丘。餘比丘。如法諫時。作如是語。大德。我今不學此戒。乃至有智慧持戒律者。我當難問。波逸提。欲求解者。應當難問。</p>
</div>
<div class='div-other'><a id='mulu129' />
<p class='h2'>毀毗尼戒第七十二</p><p>若比丘。說戒時。作如是語。大德。何用說此雜碎戒為。說是戒時。令人惱愧懷疑。輕訶戒故。波逸提。</p>
</div>
<div class='div-other'><a id='mulu130' />
<p class='h2'>恐舉先言戒第七十三</p><p>若比丘。說戒時。作如是語。大德。我今始知是法。是戒經。半月半月說。戒經中來。若餘比丘。知是比丘。若二若三。說戒中坐。何況多。彼比丘。無知無解。若犯罪者。應如法治。更重增無知罪。大德汝無利。得不善。汝說戒時。不一心思念。攝耳聽法。彼無知故。波逸提。</p>
</div>
<div class='div-other'><a id='mulu131' />
<p class='h2'>同羯磨後悔戒第七十四</p><p>若比丘。共同羯磨<span class='corr'>已</span>。後如是語諸比丘。隨親友以僧物與者。波逸提。</p>
</div>
<div class='div-other'><a id='mulu132' />
<p class='h2'>不與欲戒第七十五</p><p>若比丘。僧斷事。不與欲。而起去者。波逸提。</p>
</div>
<div class='div-other'><a id='mulu133' />
<p class='h2'>與欲後悔戒第七十六</p><p>若比丘。與欲<span class='corr'>已</span>後。更訶者。波逸提。</p>
</div>
<div class='div-other'><a id='mulu134' />
<p class='h2'>屏聽四諍戒第七十七</p><p>若比丘。知他比丘鬪諍。聽此語<span class='corr'>已</span>。向彼說者。波逸提。</p>
</div>
<div class='div-other'><a id='mulu135' />
<p class='h2'>瞋打比丘戒第七十八</p><p>若比丘。瞋故不喜。打比丘者。波逸提。</p>
</div>
<div class='div-other'><a id='mulu136' />
<p class='h2'>摶比丘戒第七十九</p><p>若比丘。瞋故不喜以手摶比丘者。波逸提。</p>
</div>
<div class='div-other'><a id='mulu137' />
<p class='h2'>無根僧殘謗戒第八十</p><p>若比丘。瞋故不喜。以無根僧伽婆尸沙法謗者。波逸提。</p>
</div>
<div class='div-other'><a id='mulu138' />
<p class='h2'>突入王宮戒第八十一</p><p>若比丘。剎利水澆頭王。王未出。未藏寶。若入宮門過闕者。波逸提。</p>
</div>
<div class='div-other'><a id='mulu139' />
<p class='h2'>捉寶戒第八十二</p><p>若比丘。若寶及寶莊飾具。若自捉。若教人捉。除僧伽藍中。及寄宿處。波逸提。若在僧伽藍中。及寄宿處。若寶及寶莊飾具。若自捉。若教人捉。識者當取。如是因緣。非餘。</p>
</div>
<div class='div-other'><a id='mulu140' />
<p class='h2'>非時入聚落戒第八十三</p><p>若比丘。非時入聚落。不囑餘比丘者。波逸提。</p>
</div>
<div class='div-other'><a id='mulu141' />
<p class='h2'>過量牀足戒八十四</p><p>若比丘。作繩牀。木牀。足應高如來八指。除入陛孔上。截竟過者。波逸提。</p>
</div>
<div class='div-other'><a id='mulu142' />
<p class='h2'>兜羅綿貯牀褥戒八十五</p><p>若比丘。持兜羅綿。貯作繩牀木牀。臥具坐褥者。波逸提。</p>
</div>
<div class='div-other'><a id='mulu143' />
<p class='h2'>骨牙角鍼筒戒第八十六</p><p>若比丘。用骨牙角。作鍼筒刳刮成者。波逸提。</p>
</div>
<div class='div-other'><a id='mulu144' />
<p class='h2'>過量尼師壇戒第八十七</p><p>若比丘。作尼師壇。當應量作。是中量者。長佛二磔手。廣一磔手半。更增廣長各半磔手。若過成者。波逸提。</p>
</div>
<div class='div-other'><a id='mulu145' />
<p class='h2'>覆瘡衣過量戒第八十八</p><p>若比丘。作覆瘡衣。當應量作。是中量者。長佛四磔手。廣二磔手。若過成者。波逸提。</p>
</div>
<div class='div-other'><a id='mulu146' />
<p class='h2'>雨浴衣過量戒第八十九</p><p>若比丘。作雨浴衣。當應量作。是中量者。長佛六磔手。廣二磔手。半若過成者。波逸提。</p>
</div>
<div class='div-other'><a id='mulu147' />
<p class='h2'>與佛等量作衣戒第九十</p><p>若比丘。佛衣等量作。若過成者。波逸提。是中量者。長佛九磔手。廣六磔手。是名佛衣等量。諸大德。我<span class='corr'>已</span>說九十波逸提法。今問諸大德。是中清淨不<span class='note-inline'>(三說)</span>。諸大德。是中清淨默然故。是事如是持。</p>
</div></div>
<div class='div-other'><a id='mulu148' /><p>諸大德。是四波羅提提舍尼法。半月半月說。戒經中來。</p>

<div class='div-other'><a id='mulu149' />
<p class='h2'>在俗家從非親尼取食戒第一</p><p>若比丘。入村中。無病從非親里比丘尼。自手受食食。是比丘。應向餘比丘悔過言。大德我犯可訶法。所不應為。今向大德悔過。是名悔過法。</p>
</div>
<div class='div-other'><a id='mulu150' />
<p class='h2'>在俗家偏心授食戒第二</p><p>若比丘。在白衣家食。是中有比丘尼。指示與某甲羮。與某甲飯諸比丘。應語彼比丘尼言。大姉且止。須諸比丘食竟。若無一比丘。語彼比丘尼者。是比丘。應向餘比丘悔過言。大德我犯可訶法。所不應為。今向大德悔過。是名悔過法。</p>
</div>
<div class='div-other'><a id='mulu151' />
<p class='h2'>學家過受戒第三</p><p>有諸學家。僧作學家羯磨。若比丘。知是學家。先不受請。無病自手受食食。是比丘。應向餘比丘悔過言。大德我犯可訶法。所不應為。今向大德悔過。是名悔過法。</p>
</div>
<div class='div-other'><a id='mulu152' />
<p class='h2'>有難蘭若受食戒第四</p><p>若比丘。若阿蘭若。迥遠有疑恐怖處。比丘在如是阿蘭若處住。先不語檀越。僧伽藍外不受食。在僧伽藍內。無病自手受食食。是比丘應向餘比丘悔過言。大德我犯可訶法。所不應為。今向大德悔過。是名悔過法。</p>
<p>諸大德。我<span class='corr'>已</span>說四波羅提提舍尼法。今問諸大德。是中清淨不<span class='note-inline'>(三說)</span>。諸大德是中清淨默然故。是事如是持。</p>
</div></div>
<div class='div-other'><a id='mulu153' /><p>諸大德。是眾學法。半月半月說。戒經中來。</p>

<div class='div-other'><a id='mulu154' />
<p class='h2'>齊整著涅槃僧戒第一</p><p>齊整著內衣。應當學。</p>
</div>
<div class='div-other'><a id='mulu155' />
<p class='h2'>齊整著三衣戒第二</p><p>齊整著三衣。應當學。</p>
</div>
<div class='div-other'><a id='mulu156' />
<p class='h2'>反抄衣戒第三</p><p>不得反抄衣入白衣舍。應當學。</p>
</div>
<div class='div-other'><a id='mulu157' />
<p class='h2'>反抄衣坐戒第四</p><p>不得反抄衣白衣舍坐。應當學。</p>
</div>
<div class='div-other'><a id='mulu158' />
<p class='h2'>衣纏頸戒第五</p><p>不得衣纏頸入白衣舍。應當學。</p>
</div>
<div class='div-other'><a id='mulu159' />
<p class='h2'>衣纏頸坐戒第六</p><p>不得衣纏頸白衣舍坐。應當學。</p>
</div>
<div class='div-other'><a id='mulu160' />
<p class='h2'>覆頭戒第七</p><p>不得覆頭入白衣舍。應當學。</p>
</div>
<div class='div-other'><a id='mulu161' />
<p class='h2'>覆頭坐戒第八</p><p>不得覆頭白衣舍坐。應當學。</p>
</div>
<div class='div-other'><a id='mulu162' />
<p class='h2'>跳行戒第九</p><p>不得跳行入白衣舍。應當學。</p>
</div>
<div class='div-other'><a id='mulu163' />
<p class='h2'>跳行坐戒第十</p><p>不得跳行白衣舍坐。應當學。</p>
</div>
<div class='div-other'><a id='mulu164' />
<p class='h2'>蹲坐戒第十一</p><p>不得蹲坐白衣舍內。應當學。</p>
</div>
<div class='div-other'><a id='mulu165' />
<p class='h2'>叉腰戒第十二</p><p>不得叉腰入白衣舍。應當學。</p>
</div>
<div class='div-other'><a id='mulu166' />
<p class='h2'>叉腰坐戒第十三</p><p>不得叉腰白衣舍坐。應當學。</p>
</div>
<div class='div-other'><a id='mulu167' />
<p class='h2'>搖身戒第十四</p><p>不得搖身入白衣舍。應當學。</p>
</div>
<div class='div-other'><a id='mulu168' />
<p class='h2'>搖身坐戒第十五</p><p>不得搖身白衣舍坐。應當學。</p>
</div>
<div class='div-other'><a id='mulu169' />
<p class='h2'>掉臂戒第十六</p><p>不得掉臂入白衣舍。應當學。</p>
</div>
<div class='div-other'><a id='mulu170' />
<p class='h2'>掉臂坐戒第十七</p><p>不得掉臂白衣舍坐。應當學。</p>
</div>
<div class='div-other'><a id='mulu171' />
<p class='h2'>覆身戒第十八</p><p>好覆身入白衣舍。應當學。</p>
</div>
<div class='div-other'><a id='mulu172' />
<p class='h2'>覆身坐戒第十九</p><p>好覆身白衣舍坐。應當學。</p>
</div>
<div class='div-other'><a id='mulu173' />
<p class='h2'>左右顧視戒第二十</p><p>不得左右顧視入白衣舍。應當學。</p>
</div>
<div class='div-other'><a id='mulu174' />
<p class='h2'>左右顧視坐戒第二十一</p><p>不得左右顧視白衣舍坐。應當學。</p>
</div>
<div class='div-other'><a id='mulu175' />
<p class='h2'>靜默戒第二十二</p><p>靜默入白衣舍。應當學。</p>
</div>
<div class='div-other'><a id='mulu176' />
<p class='h2'>靜默坐戒第二十三</p><p>靜默白衣舍坐。應當學。</p>
</div>
<div class='div-other'><a id='mulu177' />
<p class='h2'>戲笑戒第二十四</p><p>不得戲笑入白衣舍。應當學。</p>
</div>
<div class='div-other'><a id='mulu178' />
<p class='h2'>戲笑坐戒第二十五</p><p>不得戲笑白衣舍坐。應當學。</p>
</div>
<div class='div-other'><a id='mulu179' />
<p class='h2'>用意受食戒第二十六</p><p>正意受食。應當學。</p>
</div>
<div class='div-other'><a id='mulu180' />
<p class='h2'>平盋受飯戒第二十七</p><p>平盋受飯。應當學。</p>
</div>
<div class='div-other'><a id='mulu181' />
<p class='h2'>平盋受羮戒第二十八</p><p>平盋受羮。應當學。</p>
</div>
<div class='div-other'><a id='mulu182' />
<p class='h2'>羮飯等食戒第二十九</p><p>羮飯俱食。應當學。</p>
</div>
<div class='div-other'><a id='mulu183' />
<p class='h2'>以次食戒第三十</p><p>以次食。應當學。</p>
</div>
<div class='div-other'><a id='mulu184' />
<p class='h2'>不挑盋中央食戒第三十一</p><p>不得挑盋中央食。應當學。</p>
</div>
<div class='div-other'><a id='mulu185' />
<p class='h2'>索羮飯戒第三十二</p><p>無病不得為<span class='corr'>己</span>索羮飯。應當學。</p>
</div>
<div class='div-other'><a id='mulu186' />
<p class='h2'>飯覆羮戒第三十三</p><p>不得以飯覆羮更望得。應當學。</p>
</div>
<div class='div-other'><a id='mulu187' />
<p class='h2'>視比座盋戒第三十四</p><p>不得視比座盋中起嫌心。應當學。</p>
</div>
<div class='div-other'><a id='mulu188' />
<p class='h2'>繫盋想食戒第三十五</p><p>當繫盋想食。應當學。</p>
</div>
<div class='div-other'><a id='mulu189' />
<p class='h2'>大摶食戒第三十六</p><p>不得大摶飯食。應當學。</p>
</div>
<div class='div-other'><a id='mulu190' />
<p class='h2'>張口待食戒第三十七</p><p>不得張口待飯食。應當學。</p>
</div>
<div class='div-other'><a id='mulu191' />
<p class='h2'>含飯語戒第三十八</p><p>不得含食語。應當學。</p>
</div>
<div class='div-other'><a id='mulu192' />
<p class='h2'>遙擲口中食戒第三十九</p><p>不得<span class='corr'>摶</span>飯擲口中。應當學。</p>
</div>
<div class='div-other'><a id='mulu193' />
<p class='h2'>遺落食戒第四十</p><p>不得遺落飯食。應當學。</p>
</div>
<div class='div-other'><a id='mulu194' />
<p class='h2'>頰食戒第四十一</p><p>不得頰飯食。應當學。</p>
</div>
<div class='div-other'><a id='mulu195' />
<p class='h2'>嚼飯作聲戒第四十二</p><p>不得嚼飯作聲。應當學。</p>
</div>
<div class='div-other'><a id='mulu196' />
<p class='h2'>噏飯食戒第四十三</p><p>不得噏飯食。應當學。</p>
</div>
<div class='div-other'><a id='mulu197' />
<p class='h2'>舌䑛食戒第四十四</p><p>不得舌䑛食。應當學。</p>
</div>
<div class='div-other'><a id='mulu198' />
<p class='h2'>振手食戒第四十五</p><p>不得振手食。應當學。</p>
</div>
<div class='div-other'><a id='mulu199' />
<p class='h2'>把散飯食戒第四十六</p><p>不得手把散飯食。應當學。</p>
</div>
<div class='div-other'><a id='mulu200' />
<p class='h2'>汙手捉食器戒第四十七</p><p>不得汙手捉食器。應當學。</p>
</div>
<div class='div-other'><a id='mulu201' />
<p class='h2'>棄洗盋水戒第四十八</p><p>不得洗盋水棄白衣舍內。應當學。</p>
</div>
<div class='div-other'><a id='mulu202' />
<p class='h2'>生艸上大小便戒第四十九</p><p>不得生艸上大小便涕唾除病。應當學。</p>
</div>
<div class='div-other'><a id='mulu203' />
<p class='h2'>水中大小便戒第五十</p><p>不得淨水中大小便涕唾除病。應當學。</p>
</div>
<div class='div-other'><a id='mulu204' />
<p class='h2'>立大小便戒第五十一</p><p>不得立大小便除病。應當學。</p>
</div>
<div class='div-other'><a id='mulu205' />
<p class='h2'>反抄衣人說法戒第五十二</p><p>不得為反抄衣人說法除病。應當學。</p>
</div>
<div class='div-other'><a id='mulu206' />
<p class='h2'>衣纏頸人說法戒第五十三</p><p>不得為衣纏頸人說法除病。應當學。</p>
</div>
<div class='div-other'><a id='mulu207' />
<p class='h2'>覆頭人說法戒第五十四</p><p>不得為覆頭人說法除病。應當學。</p>
</div>
<div class='div-other'><a id='mulu208' />
<p class='h2'>裹頭人說法戒第五十五</p><p>不得為裹頭人說法除病。應當學。</p>
</div>
<div class='div-other'><a id='mulu209' />
<p class='h2'>叉腰人說法戒第五十六</p><p>不得為叉腰人說法除病。應當學。</p>
</div>
<div class='div-other'><a id='mulu210' />
<p class='h2'>著革屣人說法戒第五十七</p><p>不得為著革屣人說法除病。應當學。</p>
</div>
<div class='div-other'><a id='mulu211' />
<p class='h2'>著木屐人說法戒第五十八</p><p>不得為著木屐人說法除病。應當學。</p>
</div>
<div class='div-other'><a id='mulu212' />
<p class='h2'>騎乘人說法戒第五十九</p><p>不得為騎乘人說法除病。應當學。</p>
</div>
<div class='div-other'><a id='mulu213' />
<p class='h2'>佛塔中宿戒第六十</p><p>不得佛塔內宿除為守護故。應當學。</p>
</div>
<div class='div-other'><a id='mulu214' />
<p class='h2'>藏物塔中戒第六十一</p><p>不得佛塔內藏財物除為堅牢故。應當學。</p>
</div>
<div class='div-other'><a id='mulu215' />
<p class='h2'>著革屣入塔中戒第六十二</p><p>不得著革屣入佛塔中。應當學。</p>
</div>
<div class='div-other'><a id='mulu216' />
<p class='h2'>捉革屣入塔中戒第六十三</p><p>不得捉革屣入佛塔中。應當學。</p>
</div>
<div class='div-other'><a id='mulu217' />
<p class='h2'>著革屣繞塔行戒第六十四</p><p>不得著革屣繞佛塔行。應當學。</p>
</div>
<div class='div-other'><a id='mulu218' />
<p class='h2'>著富羅入塔中戒第六十五</p><p>不得著富羅入佛塔中。應當學。</p>
</div>
<div class='div-other'><a id='mulu219' />
<p class='h2'>捉富羅入塔中戒第六十六</p><p>不得捉富羅入佛塔中。應當學。</p>
</div>
<div class='div-other'><a id='mulu220' />
<p class='h2'>塔下坐留食戒第六十七</p><p>不得塔下食留艸及食汙地。應當學。</p>
</div>
<div class='div-other'><a id='mulu221' />
<p class='h2'>塔下擔死屍過戒第六十八</p><p>不得擔死屍從塔下過。應當學。</p>
</div>
<div class='div-other'><a id='mulu222' />
<p class='h2'>塔下埋死屍戒第六十九</p><p>不得塔下埋死屍。應當學。</p>
</div>
<div class='div-other'><a id='mulu223' />
<p class='h2'>塔下燒死屍戒第七十</p><p>不得塔下燒死屍。應當學。</p>
</div>
<div class='div-other'><a id='mulu224' />
<p class='h2'>向塔燒死屍戒第七十一</p><p>不得塔前燒死屍。應當學。</p>
</div>
<div class='div-other'><a id='mulu225' />
<p class='h2'>繞塔四邊燒死屍戒第七十二</p><p>不得繞塔四邊燒死屍使臭氣來入。應當學。</p>
</div>
<div class='div-other'><a id='mulu226' />
<p class='h2'>持死人衣牀塔下過戒第七十三</p><p>不得持死人衣及牀從塔下過除浣染香熏。應當學。</p>
</div>
<div class='div-other'><a id='mulu227' />
<p class='h2'>塔下大小便戒第七十四</p><p>不得塔下大小便。應當學。</p>
</div>
<div class='div-other'><a id='mulu228' />
<p class='h2'>向塔大小便戒第七十五</p><p>不得向塔大小便。應當學。</p>
</div>
<div class='div-other'><a id='mulu229' />
<p class='h2'>繞塔四邊大小便戒第七十六</p><p>不得繞塔四邊大小便使臭氣來入。應當學。</p>
</div>
<div class='div-other'><a id='mulu230' />
<p class='h2'>持佛像至大小便戒第七十七</p><p>不得持佛像至大小便處。應當學。</p>
</div>
<div class='div-other'><a id='mulu231' />
<p class='h2'>塔下嚼楊枝戒第七十八</p><p>不得塔下嚼楊枝。應當學。</p>
</div>
<div class='div-other'><a id='mulu232' />
<p class='h2'>向塔嚼楊枝戒七十九</p><p>不得向塔嚼楊枝。應當學。</p>
</div>
<div class='div-other'><a id='mulu233' />
<p class='h2'>繞塔四邊嚼楊枝戒第八十</p><p>不得繞塔四邊嚼楊枝。應當學。</p>
</div>
<div class='div-other'><a id='mulu234' />
<p class='h2'>塔下涕唾戒第八十一</p><p>不得塔下涕唾。應當學。</p>
</div>
<div class='div-other'><a id='mulu235' />
<p class='h2'>向塔涕唾戒第八十二</p><p>不得向塔涕唾。應當學。</p>
</div>
<div class='div-other'><a id='mulu236' />
<p class='h2'>繞塔四邊涕唾戒第八十三</p><p>不得繞塔四邊涕唾。應當學。</p>
</div>
<div class='div-other'><a id='mulu237' />
<p class='h2'>向塔舒脚戒第八十四</p><p>不得向塔舒脚坐。應當學。</p>
</div>
<div class='div-other'><a id='mulu238' />
<p class='h2'>安佛下房戒第八十五</p><p>不得安佛在下房<span class='corr'>己</span>在上房住。應當學。</p>
</div>
<div class='div-other'><a id='mulu239' />
<p class='h2'>人坐<span class='corr'>己</span>立說法戒第八十六</p><p>人坐<span class='corr'>己</span>立不得為說法除病。應當學。</p>
</div>
<div class='div-other'><a id='mulu240' />
<p class='h2'>人臥<span class='corr'>己</span>坐說法戒第八十七</p><p>人臥<span class='corr'>己</span>坐不得為說法除病。應當學。</p>
</div>
<div class='div-other'><a id='mulu241' />
<p class='h2'>人在座<span class='corr'>己</span>在非座說法戒第八十八</p><p>人在座<span class='corr'>己</span>在非座不得為說法除病。應當學。</p>
</div>
<div class='div-other'><a id='mulu242' />
<p class='h2'>人在高座說法戒第八十九</p><p>人在高座<span class='corr'>己</span>在下座不得為說法除病。應當學。</p>
</div>
<div class='div-other'><a id='mulu243' />
<p class='h2'>人在前行說法戒第九十</p><p>人在前行<span class='corr'>己</span>在後行不得為說法除病。應當學。</p>
</div>
<div class='div-other'><a id='mulu244' />
<p class='h2'>人在高經行處說法戒第九十一</p><p>人在高經行處<span class='corr'>己</span>在下經行處不得為說法除病。應當學。</p>
</div>
<div class='div-other'><a id='mulu245' />
<p class='h2'>人在道說法戒第九十二</p><p>人在道<span class='corr'>己</span>在非道不得為說法除病。應當學。</p>
</div>
<div class='div-other'><a id='mulu246' />
<p class='h2'>攜手道行戒第九十三</p><p>不得攜手在道行。應當學。</p>
</div>
<div class='div-other'><a id='mulu247' />
<p class='h2'>上樹過人戒第九十四</p><p>不得上樹過人頭除時因緣。應當學。</p>
</div>
<div class='div-other'><a id='mulu248' />
<p class='h2'>擔杖絡囊戒第九十五</p><p>不得絡囊盛盋貫杖頭置肩上行。應當學。</p>
</div>
<div class='div-other'><a id='mulu249' />
<p class='h2'>持杖人說法戒第九十六</p><p>人持杖不應為說法除病。應當學。</p>
</div>
<div class='div-other'><a id='mulu250' />
<p class='h2'>持劒人說法戒第九十七</p><p>人持劒不應為說法除病。應當學。</p>
</div>
<div class='div-other'><a id='mulu251' />
<p class='h2'>持鉾人說法戒第九十八</p><p>人持矛不應為說法除病。應當學。</p>
</div>
<div class='div-other'><a id='mulu252' />
<p class='h2'>持刀人說法戒第九十九</p><p>人持刀不應為說法除病。應當學。</p>
</div>
<div class='div-other'><a id='mulu253' />
<p class='h2'>持葢人說法戒第百</p><p>人持葢不應為說法除病。應當學。</p>
<p>諸大德。我<span class='corr'>已</span>說眾學法。今問諸大德。是中清淨不<span class='note-inline'>(三說)</span>。諸大德。是中清淨默然故。是事如是持。</p>
</div></div>
<div class='div-other'><a id='mulu254' /><p>諸大德。是七滅諍法。半月半月說。戒經中來。若比丘。有諍事起。即應除滅。</p>

<div class='div-other'><a id='mulu255' />
<p class='h2'>現前毗尼</p><p>應與現前毗尼。當與現前毗尼。</p>
</div>
<div class='div-other'><a id='mulu256' />
<p class='h2'>憶念毗尼</p><p>應與憶念毗尼。當與憶念毗尼。</p>
</div>
<div class='div-other'><a id='mulu257' />
<p class='h2'>不癡毗尼</p><p>應與不癡毗尼。當與不癡毗尼。</p>
</div>
<div class='div-other'><a id='mulu258' />
<p class='h2'>自言治</p><p>應與自言治。當與自言治。</p>
</div>
<div class='div-other'><a id='mulu259' />
<p class='h2'>多覓罪相</p><p>應與多覓罪相。當與多覓罪相。</p>
</div>
<div class='div-other'><a id='mulu260' />
<p class='h2'>覓罪相</p><p>應與覓罪相。當與覓罪相。</p>
</div>
<div class='div-other'><a id='mulu261' />
<p class='h2'>如艸覆地</p><p>應與如艸覆地。當與如艸覆地。</p>
<p>諸大德。我<span class='corr'>已</span>說七滅諍法。今問諸大德。是中清淨不<span class='note-inline'>(三說)</span>。諸大德。是中清淨默然故。是事如是持。</p>
</div></div>
<div class='div-other'><a id='mulu262' /><p>諸大德。我<span class='corr'>已</span>說戒經序。<span class='corr'>已</span>說四波羅夷法。<span class='corr'>已</span>說十三僧伽婆尸沙法。<span class='corr'>已</span>說二不定法。<span class='corr'>已</span>說三十尼薩耆波逸提法。<span class='corr'>已</span>說九十波逸提法。<span class='corr'>已</span>說四波羅提提舍尼法。<span class='corr'>已</span>說眾學法。<span class='corr'>已</span>說七滅諍法。此是佛所說戒經。半月半月說。戒經中來。</p>
<p>若更有餘佛法。是中皆共和合。應當學。</p>

<div class="lg regular"><div class='lg-row'>忍辱第一道　佛說無為最　出家惱他人</div>
<div class='lg-row'>不名為沙門</div>
</div><p>此是毗婆尸如來。無所著等正覺。說是戒經。</p>

<div class="lg regular"><div class='lg-row'>譬如明眼人　能避險惡道　世有聰明人</div>
<div class='lg-row'>能遠離諸惡</div>
</div><p>此是。尸棄如來。無所著等正覺。說是戒經。</p>

<div class="lg regular"><div class='lg-row'>不謗亦不嫉　當奉行於戒　飲食知止足</div>
<div class='lg-row'>常樂在空<span class='corr'>閑</span>　心定樂精進　是名諸佛教</div>
</div><p>此是。毗葉羅如來。無所著等正覺。說是戒經。</p>

<div class="lg regular"><div class='lg-row'>譬如蜂采華　不壞色與香　但取其味去</div>
<div class='lg-row'>比丘入聚然　不違戾他事　不觀作不作</div>
<div class='lg-row'>但自觀身行　若正若不正</div>
</div><p>此是。拘留孫如來。無所著等正覺。說是戒經。</p>

<div class="lg regular"><div class='lg-row'>心莫作放逸　聖法當勤學　如是無憂愁</div>
<div class='lg-row'>心定入涅槃</div>
</div><p>此是。拘那含牟尼如來。無所著等正覺。說是戒經。</p>

<div class="lg regular"><div class='lg-row'>一切惡莫作　當奉行諸善　自淨其志意</div>
<div class='lg-row'>是則諸佛教</div>
</div><p>此是。迦葉如來。無所著等正覺。說是戒經。</p>

<div class="lg regular"><div class='lg-row'>善護於口言　自淨其志意　身莫作諸惡</div>
<div class='lg-row'>此三業道淨　能得如是行　是大仙人道</div>
</div><p>此是。釋迦牟尼如來。無所著等正覺。於十二年中。為無事僧。說是戒經。從是<span class='corr'>已</span>後。廣分別說諸比丘。自為樂法。樂沙門者。有慚有媿。樂學戒者當於中學。</p>

<div class="lg regular"><div class='lg-row'>明人能護戒　能得三種樂　名譽及利養</div>
<div class='lg-row'>死得生天上　當觀如是處　有智勤護戒</div>
<div class='lg-row'>戒淨有智慧　便得第一道　如過去諸佛</div>
<div class='lg-row'>及以未來者　現在諸世尊　能勝一切憂</div>
<div class='lg-row'>皆共尊敬戒　此是諸佛法　若有自為身</div>
<div class='lg-row'>欲求於佛道　當尊重正法　此是諸佛教</div>
<div class='lg-row'>七佛為世尊　滅除諸結使　說是七戒經</div>
<div class='lg-row'>諸縛得解脫　<span class='corr'>已</span>入於涅槃　諸戲永滅盡</div>
<div class='lg-row'>尊行大仙說　聖賢稱譽戒　弟子之所行</div>
<div class='lg-row'>入寂滅涅槃　世尊涅槃時　興起於大悲</div>
<div class='lg-row'>集諸比丘眾　與如是教誡　莫謂我涅槃</div>
<div class='lg-row'>淨行者無護　我今說戒經　亦善說毗尼</div>
<div class='lg-row'>我雖般涅槃　當視如世尊　此經久住世</div>
<div class='lg-row'>佛法得熾盛　以是熾盛故　得入於涅槃</div>
<div class='lg-row'>若不持此戒　如所應布薩　喻如日沒時</div>
<div class='lg-row'>世界皆暗冥　當護持是戒　如犛牛愛尾</div>
<div class='lg-row'>和合一處坐　如佛之所說　我<span class='corr'>已</span>說戒經</div>
<div class='lg-row'>眾僧布薩竟　我今說戒經　所說諸功德</div>
<div class='lg-row'>施一切眾生　皆共成佛道</div>
</div></div>
<p class='juan'>四分戒本<span class='note-inline'>(終)</span></p>
<div class='div-w'><a id='mulu263' />
<p class='h1'>字音</p>
<div class='div-w'><a id='mulu264' />
<p class='h2'>前序</p>
<div class='div-note'>聯<p style="margin-left:1em"><span class='note-inline'>(連)</span>。</p>
紐<p style="margin-left:1em"><span class='note-inline'>(女久)</span>。</p>
纂<p style="margin-left:1em"><span class='note-inline'>(作管)</span>。</p>
緝<p style="margin-left:1em"><span class='note-inline'>(七入)</span>。</p>
汾<p style="margin-left:1em"><span class='note-inline'>(符分)</span>。</p>
讎<p style="margin-left:1em"><span class='note-inline'>(市流)</span>。</p>
摘<p style="margin-left:1em"><span class='note-inline'>(陟革)</span>。</p>
侈<p style="margin-left:1em"><span class='note-inline'>(尺氏)</span>。</p>
比<p style="margin-left:1em"><span class='note-inline'>(毗至)</span>。</p>
懲<p style="margin-left:1em"><span class='note-inline'>(澂)</span>。</p>
袪<p style="margin-left:1em"><span class='note-inline'>(去魚)</span>。</p>
轍<p style="margin-left:1em"><span class='note-inline'>(直列)</span>。</p>
芟<p style="margin-left:1em"><span class='note-inline'>(衫)</span>。</p>
裔<p style="margin-left:1em"><span class='note-inline'>(餘制)</span>。</p>
</div></div>
<div class='div-w'><a id='mulu265' />
<p class='h2'>戒序</p>
<div class='div-note'>涯<p style="margin-left:1em"><span class='note-inline'>(崖亦通牙)</span>。</p>
轄<p style="margin-left:1em"><span class='note-inline'>(戶瞎)</span>。</p>
怯<p style="margin-left:1em"><span class='note-inline'>(去劫)</span>。</p>
今問諸大德<p style="margin-left:1em"><span class='note-inline'>(連下三說下同)</span>。</p>
</div></div>
<div class='div-w'><a id='mulu266' />
<p class='h2'>四夷</p>
<div class='div-note'>羸<p style="margin-left:1em"><span class='note-inline'>(力為)</span>。</p>
譽<p style="margin-left:1em"><span class='note-inline'>(頂)</span>。</p>
共住如前<p style="margin-left:1em"><span class='note-inline'>(句絕)</span>。</p>
</div></div>
<div class='div-w'><a id='mulu267' />
<p class='h2'>十三</p>
<div class='div-note'>磔<p style="margin-left:1em"><span class='note-inline'>(陟格)</span>。</p>
是中量者<p style="margin-left:1em"><span class='note-inline'>(中平呼有作去呼非下同)</span>。</p>
妨難<p style="margin-left:1em"><span class='note-inline'>(二竝去呼)</span>。</p>
欲壞<p style="margin-left:1em"><span class='note-inline'>(胡經)</span>。</p>
莫數<p style="margin-left:1em"><span class='note-inline'>(朔)</span>。</p>
強<p style="margin-left:1em"><span class='note-inline'>(其兩)</span>。</p>
</div></div>
<div class='div-w'><a id='mulu268' />
<p class='h2'>三十</p>
<div class='div-note'>絺<p style="margin-left:1em"><span class='note-inline'>(丑飢)</span>。</p>
迦絺那衣<p style="margin-left:1em"><span class='note-inline'>(有以上三字為句者非)</span>。</p>
畜<p style="margin-left:1em"><span class='note-inline'>(丑六)</span>。</p>
貿<p style="margin-left:1em"><span class='note-inline'>(茂)</span>。</p>
羺<p style="margin-left:1em"><span class='note-inline'>(奴䤮)</span>。</p>
尨<p style="margin-left:1em"><span class='note-inline'>(莫江)</span>。</p>
縱<p style="margin-left:1em"><span class='note-inline'>(平呼)</span>。</p>
揲<p style="margin-left:1em"><span class='note-inline'>(音貼不出字書)</span>。</p>
<span class='corr'>壞</span>色<p style="margin-left:1em"><span class='note-inline'>(胡怪下同)</span>。</p>
擘<p style="margin-left:1em"><span class='note-inline'>(補革)</span>。</p>
齊<p style="margin-left:1em"><span class='note-inline'>(去呼)</span>。</p>
綴<p style="margin-left:1em"><span class='note-inline'>(陟衛)</span>。</p>
縷<p style="margin-left:1em"><span class='note-inline'>(刀主)</span>。</p>
緻<p style="margin-left:1em"><span class='note-inline'>(直利)</span>。</p>
逈<p style="margin-left:1em"><span class='note-inline'>(戶頂)</span>。</p>
</div></div>
<div class='div-w'><a id='mulu269' />
<p class='h2'>九十</p>
<div class='div-note'>訾<p style="margin-left:1em"><span class='note-inline'>(紫)</span>。</p>
壞鬼<p style="margin-left:1em"><span class='note-inline'>(上怪)</span>。</p>
嫌罵<p style="margin-left:1em"><span class='note-inline'>(有云嫌罵僧者非也)</span>。</p>
迮<p style="margin-left:1em"><span class='note-inline'>(側格)</span>。</p>
避<p style="margin-left:1em"><span class='note-inline'>(毗義)</span>。</p>
苦<p style="margin-left:1em"><span class='note-inline'>(失簾)</span>。</p>
為僧差<p style="margin-left:1em"><span class='note-inline'>(為字平呼)</span>。</p>
麨<p style="margin-left:1em"><span class='note-inline'>(尺沼)</span>。</p>
若藥<p style="margin-left:1em"><span class='note-inline'>(連上為句)</span>。</p>
著<p style="margin-left:1em"><span class='note-inline'>(張略)</span>。</p>
分請<p style="margin-left:1em"><span class='note-inline'>(分字去呼)</span>。</p>
攊<p style="margin-left:1em"><span class='note-inline'>(郎擊)</span>。</p>
炙<p style="margin-left:1em"><span class='note-inline'>(隻)</span>。</p>
媿<p style="margin-left:1em"><span class='note-inline'>(俱位有云惱鬼者非)</span>。</p>
斷事<p style="margin-left:1em"><span class='note-inline'>(上丁貫)</span>。</p>
搏<p style="margin-left:1em"><span class='note-inline'>(補各)</span>。</p>
剎利<p style="margin-left:1em"><span class='note-inline'>(有云剎利水者非)</span>。</p>
閾<p style="margin-left:1em"><span class='note-inline'>(雨逼況逼二音)</span>。</p>
[口*坒]<p style="margin-left:1em"><span class='note-inline'>(傍禮)</span>。</p>
兜<p style="margin-left:1em"><span class='note-inline'>(當侯)</span>。</p>
貯<p style="margin-left:1em"><span class='note-inline'>(丁呂)</span>。</p>
刳<p style="margin-left:1em"><span class='note-inline'>(枯)</span>。</p>
刮<p style="margin-left:1em"><span class='note-inline'>(古滑)</span>。</p>
</div></div>
<div class='div-w'><a id='mulu270' />
<p class='h2'>眾學</p>
<div class='div-note'>抄<p style="margin-left:1em"><span class='note-inline'>(楚交初[欷-布+弓]二音竝通)</span>。</p>
纏<p style="margin-left:1em"><span class='note-inline'>(直連)</span>。</p>
頸<p style="margin-left:1em"><span class='note-inline'>(居郢)</span>。</p>
跳<p style="margin-left:1em"><span class='note-inline'>(修)</span>。</p>
蹲<p style="margin-left:1em"><span class='note-inline'>(存)</span>。</p>
掉<p style="margin-left:1em"><span class='note-inline'>(彼弔)</span>。</p>
挑<p style="margin-left:1em"><span class='note-inline'>(吐凋)</span>。</p>
比座<p style="margin-left:1em"><span class='note-inline'>(上毗)</span>。</p>
頰<p style="margin-left:1em"><span class='note-inline'>(古協)</span>。</p>
噏<p style="margin-left:1em"><span class='note-inline'>(許及)</span>。</p>
舐<p style="margin-left:1em"><span class='note-inline'>(神紙)</span>。</p>
把<p style="margin-left:1em"><span class='note-inline'>(博下有云手爬者非)</span>。</p>
屣<p style="margin-left:1em"><span class='note-inline'>(所綺)</span>。</p>
屐<p style="margin-left:1em"><span class='note-inline'>(奇逆)</span>。</p>
矛<p style="margin-left:1em"><span class='note-inline'>(謀)</span>。</p>
</div></div>
<div class='div-w'><a id='mulu271' />
<p class='h2'>略教</p>
<div class='div-note'>著<p style="margin-left:1em"><span class='note-inline'>(直略)</span>。</p>
戾<p style="margin-left:1em"><span class='note-inline'>(郎計)</span>。</p>
</div></div>
<div class='div-w'><a id='mulu272' />
<p class='h2'>後序</p>
<div class='div-note'>犛<p style="margin-left:1em"><span class='note-inline'>(莫交)</span>。</p>
尊行<p style="margin-left:1em"><span class='note-inline'>(平呼)</span>。</p>
</div></div></div>
<div class='div-w'><a id='mulu273' /><p class="dharani">唵<span class='note-inline'>(威切)</span>[口*佛]咭崛㖀<span class='note-inline'>(以律切)</span>摩訶盋囉恨那礙吻<span class='note-inline'>(武切)</span>粉什吻微咭<span class='note-inline'>(臣吉切許吉切)</span>微摩那栖唵斫羯囉鳴深暮崛㖀吽<span class='note-inline'>(于今切)</span>吽[含*牛][合*牛]<span class='note-inline'>(二同呼今切)</span>泮泮泮泮　泮娑訶　穢跡神呪</p>
</div>
<div class='div-w'><a id='mulu274' /><p>四分戒本者。佛法之壽命。滅後之大師。是以燈燈相接。流燄殊盛。然壽干世者。或小或大。不便諷誦。故今元祿二年歲次己巳秋八月念五日。奉為追賁吾祖興正菩薩四百回忌。俾工翰墨者。以敬寫焉。星布清濁於字字之邊。羅列句讀於文文之際。因以南山所製律鈔戒目移夾經文之間。遂而命工繡梓。施僧轉諷。蓋顧罔極之厚恩。聊致絲毫之薄報。所冀佛日增耀。與兩曜以齊明。祖燈彌燉。等佛光而無盡。</p>
<p>後裔比丘慧門光熏沐頂禮書于朝日山華嚴丈室</p>
</div>
</div><!-- end of div[@id='body'] -->
</body></html>