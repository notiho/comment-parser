<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玄沙師備禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />福州玄沙宗一大師廣錄下</p>
<div class='div-other'><a id='mulu11' /><p>上堂。聞燕子叫。云。深談實相。善說法要。便下座。</p>
<p>僧請益。和尚今日上堂。聞燕子叫。示眾道。深談實相。善說法要。未審尊意如何。</p>
<p>師云。會麼。</p>
<p>僧云。不會。</p>
<p>師云。去。誰信你。</p>
<p>師指燈籠問僧。我喚者箇作燈籠。你喚作什麼。</p>
<p>云。某亦喚作燈籠。</p>
<p>師云。盡大唐國內。未有一人會佛法。</p>
<p>師到三斗處相看。斗問。莫怪住山年深無坐具。</p>
<p>師云。者箇人人盡有。山主為什麼却無。</p>
<p>斗却揖云。且坐。且坐。</p>
<p>師云。元來有在。</p>
<p>師見長生。乃拈起拄杖云。還見麼。</p>
<p>生云。見。</p>
<p>師云。男見．女見．僧見．俗見。你作麼生見。長生無對。</p>
<p>師問長生。維摩觀佛。前際不來。後際不去。今即無住。你作麼生觀。</p>
<p>生云。放某過。有箇道處。</p>
<p>師云。放你過。作麼生道。生良久。</p>
<p>師云。教誰委。</p>
<p>生云。徒勞側耳。</p>
<p>師云。情知汝向鬼趣裏作活計。</p>
<p>師在雪峯。雪峯示眾云。古人道。光景俱亡。復是何物。却問師。你者裏合著什麼語。</p>
<p>師云。放某過。有箇道處。</p>
<p>峯云。放你過。作麼生道。</p>
<p>師云。某亦放和尚過。</p>
<p>因舉似密師伯見免話。洞山云。積代簪纓。暫時落薄。</p>
<p>師云。積代簪纓。未曾落薄。</p>
<p>新到纔禮拜。師云。因我得你拜。復問僧。甚處來。</p>
<p>僧云。德山來。</p>
<p>師云。德山尋常有什麼言句。</p>
<p>僧舉。德山上堂。拈起拄杖便拋下。歸方丈。</p>
<p>師云。賺舉也。</p>
<p>僧後問玄覺。作麼生是賺舉處。</p>
<p>覺云。却請上座舉。</p>
<p>僧便舉。覺云。不堪為種草。</p>
<p>雪峯遷化。師作喪主。集大眾。煎茶次。師於靈前拈起茶盞問大眾云。先師在日即且從。你道今且作麼生道。若道得。先師無過。若道不得。即過在先師。還有人道得麼。如是三遍問。大眾俱無語。師便撲破茶盞歸院。</p>
<p>問中塔。子作麼生會。</p>
<p>塔云。先師有什麼過。師便面壁。中塔便出去。</p>
<p>師却喚中塔回。云。你作麼生會。中塔便面壁。師便休去。</p>
<p>師見三人新到。打鼓三下。却歸方丈。僧具威儀了。却去打鼓三下。却歸堂內。久住來白師云。新到輕欺和尚法席。</p>
<p>師云。你打鼓集眾來。為你勘破。</p>
<p>眾集。新到不上來。師令侍者去喚到法堂頭。新到於侍者背上拍一拍。云。和尚喚。便歸堂內。</p>
<p>久住又問和尚。何不勘過。</p>
<p>師云。我與你勘了也。</p>
<p>雪峯向師道。有僧問我。如何是牧童歌。我作舞歸方丈。</p>
<p>師云。者老漢脚跟未點地在。</p>
<p>峯云。子又作麼生。師撫掌三下。</p>
<p>因僧舉神會瓦礫話。師云。果然。</p>
<p>因僧舉雲嵒掃地話。師云。我當時若見。向伊道。正是第二月。</p>
<p>師見鼓山。乃作一圓相。山云。一切人出此不得。</p>
<p>師云。情知你向鬼趣裏作活計。</p>
<p>山云。和尚作麼生。</p>
<p>師云。一切人出此不得。</p>
<p>山云。和尚為什麼道得。某道不得。</p>
<p>師云。我道得。你道不得。</p>
<p>師問地藏。三界唯心。子作麼生會。</p>
<p>云。和尚還見禪床麼。</p>
<p>師云。見。</p>
<p>云。和尚不會三界唯心。</p>
<p>師侍雪峯。雪峯指面前火爐云。三世諸佛總在裏許說法。轉大法輪。</p>
<p>師云。近日王令稍嚴。</p>
<p>峯云。作麼。</p>
<p>師云。不許人攙奪行市。</p>
<p>雪峯一日在僧堂內燒火。閉却前後門。乃叫。救火。救火。眾人盡來救火。峯不開門。師將一片柴從窻中拋入。峯便開門。</p>
<p>師問僧。甚處來。</p>
<p>云。瑞嵒來。</p>
<p>師云。瑞嵒有什麼言句。</p>
<p>云。和尚尋常喚主人公。自應喏。又云。不妨惺惺。</p>
<p>師云。一等弄精魂。猶教些子。又云。你何不在彼中。</p>
<p>云。和尚遷化也。</p>
<p>師云。如今還喚得應麼。</p>
<p>師問菴主乞火。主云。火性周遍。為什麼乞火。</p>
<p>師云。話墮也。</p>
<p>雪峯問僧。甚處來。</p>
<p>僧云。溈山來。</p>
<p>峯云。溈山有什麼言句。</p>
<p>某曾問。如何是祖師西來意。溈山默坐。</p>
<p>峯云。你肯他也無。</p>
<p>云。某不肯他。</p>
<p>峯云。溈山古佛。你速去懺悔。</p>
<p>其僧到師處。舉前話。師云。山頭老漢蹉過古人事。</p>
<p>云。未審和尚尊意如何。</p>
<p>師云。大小溈山被者僧問。直得百雜碎。</p>
<p>王太尉差人持書到師。某造得一所院。和尚會下有接人底上座。請一人出世。</p>
<p>師上堂。舉前事。又云。我且問諸人。忽遇大醉底人來。作麼生接。</p>
<p>因舉肇法師頌。四大元無主。五陰本來空。將頭臨白刃。一似斬春風。師云。大小肇法師臨遷化去。猶寐語在。</p>
<p>因舉仰山插鍬話。師云。我當時若見。與伊踏倒鍬子。</p>
<p>因舉俱胝凡見僧問。只豎起一指頭。師云。我當時若見。與伊拗折指頭。</p>
<p>因舉石頭為讓和尚持書話。師云。大小石頭被讓和尚一推坑裏。直至如今起不得。</p>
<p>因舉魯祖凡見僧來便面壁。師云。我當時若見。與伊五下火抄。</p>
<p>因舉溈山．香嚴竪拂話。師云。只者香嚴脚跟未點地在。</p>
<p>師令僧持書上雪峯。雪峯開。只見三張白紙。遂拈起問僧云。還會麼。</p>
<p>僧云。不會。</p>
<p>峯云。不見道。君子千里同風。</p>
<p>僧舉似師。師云。山頭老漢蹉過也不知。</p>
<p>云。未審和尚尊意如何。</p>
<p>師云。孟春猶寒也不解道。</p>
<p>師在雪峯。雪峯上堂。眾集。有一僧珍重出去。峯云。總似者箇僧。省我多少心力。</p>
<p>師云。和尚與麼接人。瞎却閩中一城人眼。</p>
<p>峯云。你作麼生。</p>
<p>師云。好與三十棒。</p>
<p>因舉傅大士云。欲知佛去處。只者語聲是。師云。大小傅大士只認得箇昭昭靈靈。</p>
<p>因舉僧在門外作務見蛇一條。師去看。拈拄杖敲頭云。蛇聻。蛇聻。</p>
<p>因舉長慶投機頌。也大差。也大差。捲起簾來見天下。若人問我解何宗。拈起拂來驀口打。師云。我不與麼道。也大差。也大差。捲起簾來見天下。若人問我解何宗。拈將拂來不要打。</p>
<p>上堂云。我與釋迦同參。</p>
<p>有僧問。承和尚有言。我與釋迦同參。未審參見什麼人。</p>
<p>師云。釣魚船上謝三郎。</p>
<p>雪峯問。那箇是備頭陀。</p>
<p>師云。終不敢誑嚇於人。</p>
<p>因普請般柴次。師云。汝諸人盡承吾力。</p>
<p>僧問。既承師力。何用普請。</p>
<p>師云。汝不普請。爭得柴歸。</p>
<p>因普請打麥次。師忽然倒地叫云。阿耶。阿耶。</p>
<p>眾僧盡近前問。和尚安樂否。</p>
<p>師云。你三四百人盡在我肚上打。教我爭得安樂。</p>
<p>上堂。良久。大眾盡道師不說法。一時散去。師乃呵云。看著總是一樣底。無一箇有智見。我開却兩片皮。便盡蔟覓言語意度。是我真實為他。却總不知。看著與麼大難。大難。</p>
<p>上堂。良久。云。我為汝得徹困也。還會麼。</p>
<p>僧問。寂寂無言時如何。</p>
<p>師云。寐語作麼。</p>
<p>進云。本分請師道。</p>
<p>師云。瞌睡作麼。</p>
<p>云。某即瞌睡。和尚作麼生。</p>
<p>師云。爭得與麼不識痛痒。又云。可惜如許大師僧。道千里萬里行脚到者裏。不消箇瞌睡寐語。便屈却去。</p>
<p>問。請和尚接。</p>
<p>師云。我接你了。還會麼。</p>
<p>問。從上宗乘。如何理論。</p>
<p>師云。少人聽。</p>
<p>問。學人親切處。請師一言。</p>
<p>師云。識得即得。</p>
<p>云。請和尚直道。</p>
<p>師云。患聾作什麼。</p>
<p>上堂云。諸禪德。汝諸人巡遶諸方行脚來。稱我參禪學道。為有奇特去處。為當只與麼西問東問。若有。試道看。我為汝證明。是非我盡識得。汝還有麼。若無。當知只是趂塊。是汝到者裏來。我今問汝。汝諸人還有眼麼。若有。即今便合識得。還會麼。若不識。便被喚作生盲生聾底人。還是麼。肯與麼道麼。諸禪德亦莫自屈。是汝真實。何曾是與麼人。什方諸佛把汝向頂[寧*頁]上著。不敢錯誤著一分子。只道此事唯我能知。如今相紹繼。盡道承他釋迦。我道釋迦與我同參。汝道參阿誰。會麼。大不容易知。莫非大悟始得。若是限劑所悟。莫能親覯。汝還識大悟麼。不可是向髑髏前認他鑒照。不可是汝說空說有。說者邊說那邊。有世間法。有箇不是世間法。</p>
<p>和尚子。虗空猶從迷妄幻生。如今若是大肯去。何處有者箇稱說。尚無虗空消息。何處有三界業次．父母緣生。樁立前後。如今道無尚是誑語。豈況是有。知麼。是汝多時行脚盡道有覺悟底事。我今問汝。只如巔山巖崖。迥絕人煙處。還有佛法麼。裁辨得麼。若裁辨不得。卒未在。我尋常道。亡僧面前正是觸目菩提。萬里神光頂後相。若人覯得。不妨出他陰界。脫汝髑髏前意想。若不然者。誰為證據。仁者。我向汝說盡十方世界都來只是汝真實人體。何處更有一法解蓋覆得。知麼。還信麼。解承當得麼。大須努力。珍重。</p>
<p>上堂。良久。云。識得麼。還辨得麼。便歸方丈。</p>
<p>上堂。良久。云。是汝真實人如是。</p>
<p>上堂。良久。云。達麼如今見在。汝諸人還見麼。</p>
<p>上堂云。都來只是一顆明珠。</p>
<p>僧問。承和尚有言。都來是一顆明珠。學人不識。乞師指示。</p>
<p>師云。全體是。更教阿誰識。</p>
<p>僧云。雖然全體是。爭奈不會何。</p>
<p>師云。欲得會。<span class='corr'>但</span>問取汝眼。</p>
<p>問。嶮惡道中以何為津梁。</p>
<p>師云。汝眼為津梁。</p>
<p>云。未得者如何。</p>
<p>師云。快究取。</p>
<p>上堂云。是汝諸人見有嶮惡。見有大蟲．刀劒諸事來逼汝身命。便生無限怕怖。恰如世間畫師。自畫作地獄變相。畫大蟲刀劒了。好好地看著。却自生怕怖。亦不是別人與汝為過。汝如今欲免此幻惑麼。但識取金剛眼睛。若識得。不曾教有纖塵可得露現。何處更有虎狼刀劒解嗋嚇得汝。直至釋迦如是伎倆亦覓出頭處不得。所以我向汝道。沙門眼把定世界。函蓋乾坤。不漏絲髮。何處更有一物為汝。知麼。如是出脫。如是奇特。何不究取。</p>
<p>問。如何是宗門中事。</p>
<p>師云。瞌睡作麼。</p>
<p>云。和尚何不接學人。</p>
<p>師云。者鈍漢。</p>
<p>問。如何是沙門眼。</p>
<p>師云。築著鼻孔。又云。我向汝道時時長築著髑髏。磨破鼻孔。是汝不覺不知。所以道。髑髏常干世界。鼻孔磨觸家風。</p>
<p>僧問。如何是學人本分事。</p>
<p>師云。是汝本分事。</p>
<p>問。劫火洞燃。遍燒三千大千世界。此人如何。</p>
<p>師云。髑髏。</p>
<p>後問。如何是金剛力士。師吹一吹。</p>
<p>問。如何是涅槃。</p>
<p>師云。埋却汝。</p>
<p>問。十二分教不要。如何是西來意。</p>
<p>師云。十二分教不要。</p>
<p>問。古人皆以瞬視接人。未審和尚以何接人。</p>
<p>師云。我不以瞬視接人。</p>
<p>云。某者裏為什麼道不得。</p>
<p>師云。適來塞却汝口。爭解道得。</p>
<p>問。承古有言。舉足下足無非道場。如何是道場。</p>
<p>師云。沒却你。</p>
<p>云。為什麼得與麼難見。</p>
<p>師云。只為太近。</p>
<p>上堂云。汝諸人如大海水裏坐。沒頭浸却。展手問人乞水喫。夫學般若菩薩。須具大根器。有大智惠始得。若是根機遲鈍。直須是勤苦。日夜忘疲。莫只是記言記語。被人詰問著。沒去處。有一般坐繩床老漢。稱為善知識。問著便搖身動手。吐舌瞪視。更有一般便說道昭昭靈靈。靈臺智性。向五蘊身田裏作主宰。與麼為善知識。大賺人。我今問汝。汝若認昭昭靈靈便是汝真實。為什麼瞌睡時又不成昭昭靈靈。若瞌睡時不是。為什麼有昭昭時。汝還會麼。者箇喚作認賊為子。是生死根本。妄想緣氣。汝欲識此昭昭靈靈。只因前塵色聲香等法而有分別。便道此是昭昭靈靈。若無前塵。汝此昭昭靈靈同於龜毛兔角。</p>
<p>仁者。真實在什麼處。汝欲出五蘊身田主宰。<span class='corr'>但</span>識取祕密金剛體。古人向汝道。圓成正遍。遍周沙界。汝見日麼。世間人所作養身活命。種種心行。莫非承他日光成立。只如日體還有多般麼。還有不周遍處麼。欲識此金剛體亦復如是。只如今山河大地．十方國土．色空明暗。及汝身心。莫非盡承此圓成威光所現。何不發明取。便隨他向鬼趣作活計。直下自瞞。忽然無常殺境到來。眼目[目*壽]張。如生脫龜筒相似。還知麼。三界無安。猶如火宅。且汝未是得安樂底人。汝父母放汝出家。十方施主供汝衣食。土地龍神荷護汝。也須具慚愧知恩始得。莫長連床上排行著。粥飯將養得汝爛冬瓜相似。變將去土裏埋將去。業識忙忙。無本可據。只如大地上蠢蠢者。我喚作地獄劫住。如今若不了。明朝後日盡變入驢胎馬腹裏。牽犁拽杷。銜鐵負鞍。大不容易受。大須恐懼。此煩惱惡業因緣未是一劫兩劫得休去。直與金剛齊壽。知麼。</p>
<p>僧侍立次。師見面前地上點白。以杖指問僧云。還見麼。</p>
<p>僧云。見。如是三度問。俱言見。</p>
<p>師云。你也見。我也見。為什麼道不會。</p>
<p>問。如何是無縫塔。</p>
<p>師云。者一縫大小。</p>
<p>師因斫柴見虎。僧云。和尚。虎。</p>
<p>師云。是你虎。</p>
<p>後歸院。僧來請益。和尚今日道見虎。云是你。未審尊意如何。</p>
<p>師云。娑婆世界有四種極重之事。若人透得。不妨出得廕界。</p>
<p>問。大耳三藏第三度為什麼不見國師。</p>
<p>師云。你道前兩度還見麼。</p>
<p>師寄信與稜道者云。我有箇事要你商量。</p>
<p>稜道者下山到師處侍立。夜深。並無言說。至版鳴時。師乃喚。道者。道者應喏。</p>
<p>師云。版鳴也。喫粥去。</p>
<p>問。學人為什麼道不得。</p>
<p>師云。塞著你口。爭解道得。</p>
<p>因僧舉雪峯和尚示眾云。若未會。且從迦葉門入。時僧問雪峯。如何是迦葉門。峯云。不見絲毫始得。</p>
<p>後師聞。云。孟八郎又與麼去也。</p>
<p>僧問師。如何是迦葉門。</p>
<p>師云。但從迦葉門入。</p>
<p>雪峯見一隊獼猴。謂師云。人人盡有一面古鏡。只者獼猴也有一面古鏡。</p>
<p>師云。還有自照也無。</p>
<p>峯云。老僧住持事煩。</p>
<p>雪峯云。世界闊一尺。古鏡闊一尺。世界闊一丈。古鏡闊一丈。</p>
<p>師指火爐云。闊多少。</p>
<p>峯云。似古鏡闊。</p>
<p>師云。老漢脚跟未點地在。</p>
<p>師上堂云。太虗日輪。是一切人成立。太虗見在。諸人作麼生滿目覰不見。滿耳聽不聞。此兩處不省得。便是瞌睡漢。若明徹得。坐却凡聖。坐却三界。夢幻身心無一物如鍼鋒許為緣為對。直饒諸佛出來。作無限神通變現。設如許多教網。未曾措著一分毫。唯助初學誠信之門。還會麼。</p>
<p>水鳥樹林却解提綱。他甚端的。自是少人聽。非是小事。天魔外道。是辜恩負義。天人六趣。是自欺自誑。如今沙門不薦此事。翻成弄影漢。生死海裏浮沈。幾時休息去。自家幸有此廣大門風。不能紹繼得。更向五蘊身田裏作主宰。還夢見麼。如許多田地。教誰作主宰。大地載不起。虗空包不盡。豈是小事。若要徹。即今者裏便明徹去。不教仁者取一法如微塵大。不教仁者捨一法如毫髮許。還會麼。</p>
<p>時有僧問。從上宗旨如何。師默然。僧再問。師乃叱之。</p>
<p>僧問。從何方便門。令學人得入。</p>
<p>師云。入是方便。</p>
<p>僧問。初心人來。師如何指示。</p>
<p>師云。什麼處得初心來。</p>
<p>僧問。學人創入叢林。乞師提接。師以杖指之。</p>
<p>僧云。學人不會。</p>
<p>師云。我恁麼為汝。却成抑屈於人。如今若的自肯。當人分上。不論學入叢林。可謂共諸人久踐。與過去諸佛無所乏少。如大海水。一切魚龍。初生至老。吞吐受用。悉皆平等。所以道。初發心者與古佛齊肩。奈何汝無始積劫。動諸妄情。結成煩惱。如重病人。心狂熱悶。顛倒亂見。都無實事。如今所覩一切境界。皆亦如是。對汝諸根。盡成顛倒。古人以無窮妙藥醫療對治。直至十地。未得惺惺。將知大不容易。古人思唯。如喪考妣。如今兄弟。見似等閑。何處別有人為汝了得。可惜時光虗度。何妨密密地自究。子細觀尋。至無著力處。自息諸緣去。縱未發萌。種子猶在。若總取我傍家打鼓弄粥飯氣力。將此造次排遣生死。賺汝一生。有何所益。應須如實知取好。無事。珍重。</p>
<p>上堂云。我今問你諸人。且成得什麼事。在何世界安身立命。還辨得麼。若辨不得。恰似捏目生花。見事便差。知麼。如今目前見有山河大地．色空明暗。種種諸物。皆是狂勞花相。喚作顛倒知見。夫出家人。識心達本源。故號為沙門。汝今既<span class='corr'>已</span>剃髮披衣為沙門相。即便有自利利他分。如今看著盡黑漫漫地墨汁相似。自救尚不了。爭解為得別人。</p>
<p>仁者。佛法因緣事大。莫作等閑。相聚頭亂說雜話。趂塊過時。時光難得。可惜許大丈夫兒。何不省察看是什麼。只如從上宗乘。是諸佛頂族。汝既承當不得。所以我方便勸汝。但迦葉門接續頓超出。此一門超汝凡聖因果。超毗盧妙莊嚴世界海。超他釋迦方便門。直下永劫不教有一物與汝作眼見。何不自急急究取。未必道我且待三生兩生。久積淨業。</p>
<p>仁者。宗乘是什麼事。不可由汝用功莊嚴便得去也。不可他心宿命便得去也。會麼。只如釋迦出頭來。作得如許多變弄。說十二分教。如缾灌水。大作一場佛事。向此門中用一點不得。用毫頭伎倆不得。知麼。如同夢事。亦如寐語。沙門不應出頭來。不同夢事。蓋為識得。知麼。識得即是大出脫底人．大徹頭人。</p>
<p>所以超凡超聖。出離生死。離果離因。超毗盧。越釋迦。不被凡聖因果所瞞。一切處無人識得汝。知麼。長戀生死愛網。被他善惡業果拘將去。無自由。饒你鍊得身心同虗空去。饒你到妙精明心湛然不搖處。不出他識陰。古人喚作如急流水。水急不覺。妄為恬靜。與麼修行。盡出他輪迴際不得。依前又被輪迴去。所以行是無常。直是三乘功果。如是可畏。若無道眼。亦不究竟。何似如今博地凡夫。亦不用一毫功夫便頓超具眼去。解省心力麼。還願樂麼。勸汝。我如今立地待汝構去。更不教汝加功鍊行。如今不與麼。更待何時。還肯麼。</p>
</div>
<div class='div-other'><a id='mulu12' />
<p class='h1'>方丈錄</p><p>詳夫古佛真宗。常隨物現。堂堂應用。處處流輝。隱顯坦然。高低盡照。是汝門上士。道眼推先。契本明心。方為究竟。森羅一體。萬像同源。廓爾無邊。誰論有際。塵劫中事。都在目前。時人曠隔年深。致乖常體。迷心認物。久背真宗。不遇良朋道友。只自於私作解。縱有商量。渾成意度。及至尋窮理地。不辯邪正。況乃平生未曾撈摝。先賢古德。復自知時。剋<span class='corr'>己</span>推功。岩菴石室。上德云。情存聖量。猶落法塵。<span class='corr'>己</span>見未忘。還成滲漏。不可道持齋持戒。長坐不臥。息念觀空。凝神入定。便當去也。且有什麼交涉。西天外道入得八萬劫定。凝神寂靜。閉目藏睛。灰心滅智。劫數纔終。不免輪迴。蓋為道眼不明。生死根源不破。</p>
<p>夫出家者即不然。不可同他外道去也。莫非真實明達。具大知見。能與佛同轍。寂照忘知。虗含萬像。如今且什麼處不是汝。什麼處不分明。什麼處不露現。何不與麼會去。若無者箇田地。時中爭奈諸多漏念何。總成虗妄。阿那箇便是平生得力處。如實未有發明。切須在急。時中忘飡失寢。如救頭燃。如喪身命。明心究理。放捨閑緣。歇却心識。方有相親分。若不如是。明朝後日盡被識情帶將去。有什麼自由分。</p>
<p>如今却不如他無情之物。敷唱分明。土木石頭說法。非常真實。只是少人聽。若聞此說。始可商量。若聞無情說法底人作麼生商量。試道看。不可道無言無說也。不可道無問而自說。稱嘆所行道也。不見善才童子參一百二十員老師。末後見彌勒。彈指之頃便得入門。善才入門之後。其門自閉。於樓閣中覩百千諸佛過去捨身受身。所參百二十員知識化境於樓閣中一時俱現。彌勒為其證明。善才疑心頓息。</p>
<p>大凡三條椽下。須具者箇真實發明。即可商量。便向四生六道中同於諸佛淨土。更懼何生死。且由阿誰知他一切說法都無實體。至於靈山會上。迦葉親聞。猶如畫月。古德云善惡都莫思量。還同指月。乃至三乘行位．解脫法身．菩提涅槃．聖智聖果。並如空花兔角。不見道。却來觀世間。猶如夢中事。有為心法。不可相依。月久年深。全乖利益。只為棄本逐末。厭離凡情。忻心聖道。作此知見。不出他限量。拋他五陰不去。不見道。諸行無常。是生滅法。是你只擬向前。爭能明得。可中得知之。若未構得。須知盡是虗頭漢之法。具大根器方能明達。今生須徹。百千萬劫亦然。古德云。努力今生須了却。誰能累劫受餘殃。丈室輒書與弟子。珍重。</p>
</div>
<div class='div-other'><a id='mulu13' />
<p class='h1'>王大王請雪峯與玄沙入內論佛心印錄</p><p>大王問二禪師。諸佛并達磨所傳祕密心印。乞師的實為說。且祖佛<span class='corr'>已</span>來。究竟修何因果。乃得成佛。</p>
<p>峯云。須是見性。方得成佛。</p>
<p>王云。何為見性。</p>
<p>峯云。見自本性。</p>
<p>王云。有形狀否。</p>
<p>峯云。見自本性。無物可見。此是難信之法。百千諸佛同傳。</p>
<p>王云。爭得否。</p>
<p>峯云。若稱揚此事。盡大地說不能盡。若達磨親傳。只是一言。便轉凡成聖。不是小小之事。悟即剎那間。不悟塵沙劫。大王。大藏教中。一切經論。千般萬般。只為一心。祖祖相傳一心。但山僧為大王說此事。未可造次。指示真性。大王。緣此事。山僧各各有千百人眾。並是二三十年來密用此事。未有一二人承當得此事。況此法門是過去諸佛只一人傳一人。況今大王為俗天子。日為萬民判斷山河。有迷心念。爭覯得此事真實法門。願大王且為佛法之主宰。於筆頭下救護生靈。豈不是事。</p>
<p>大王聞此相勸。倍生歡悅。又問二師。朕今造寺．脩福．布施．度僧。諸惡莫作。眾善奉行。如此去。還得成佛否。</p>
<p>玄沙云。不得成佛。<span class='corr'>但</span>是有作之心。皆是輪迴。</p>
<p>大王云。得何果報。</p>
<p>師云。得生天報。得福壽報。</p>
<p>王云。究竟如何。</p>
<p>師云。福盡即墮。</p>
<p>王云。墮於何處。</p>
<p>師云。福盡壽報。佛經具載。</p>
<p>大王少時不言。二師向大王言。即心是佛。見性是佛。</p>
<p>王云。將何為道。作何修行。</p>
<p>師云。經中道。一切業障海。皆從妄想生。若欲懺悔者。端坐念實相。願大王識取實相。自然成佛。</p>
<p>大王起。禮二師言。相救生死事大。</p>
<p>師曰。且為大王說真如名於後。一名佛性。二名真如。三名玄旨。四名清淨法身界。五名靈臺。六名精魂。七名赤子。八名大圓鏡智。九名空宗。十名第一義。十一名白淨識。此是一心之名目也。三世諸佛．十二部經並在。大王本性自具足。亦不用求。切須自救。無人相為。山僧救大王不及。山僧愛念眾生。猶如赤子。遇緣即隨方便度眾生。若作佛。應須自度。若悟了一真如性。不在多言。諸佛菩薩若未悟空寂真源。要在言設化。若了真源。無言契道。道本無言無說。佛言向無功用處證道矣。</p>
<p>又曰。且山僧被大王請住山門。事不獲<span class='corr'>已</span>。為報王恩。為王說法。山僧說法。如降大雨。一時普潤。隨其福力。若尠福眾生。不信大乘。如降枯木焦種。闡提無信山僧說。願大王但於自身觀矚本性。若見了。一切自通。諸佛諸祖師玄旨。皆自識得真實。乃至一切假號名字亦自識得。</p>
<p>大王聞二師如此相勸指示。大起信心。便立大誓願。志信受持。終無退志。大王再命二禪師入內。重排香桉。志專佛乘。不敢外泄。</p>
<p>某為傳大王佛法心印。伏願地神報空中神。空中神報天神。盡十方三世諸佛同為證明。三十三天眾同共證明。</p>
<p>大王又自發願。願二師便指示一心得達達磨法門。二師喚云。大王。志心聽取佛法開示。悟入此門。此門無形無相。幻化空身是大王法身。知見了。亦總是大王本源自性天真佛也。遍虗空界。無一切色聲香味觸法處得其自由。無長短方圓。隨一切物見。名大事因緣出現於世。亦名無心可名。可名一念歸空界。無形無狀。是無心也。</p>
<p>大王既知了心。心如木如石去。久久忘緣去。莫起善惡思量。一切如常去。如人迷路去。如虗空。亦名無住心。亦名自性涅槃。亦名無言說。亦名無繫縛。亦名無形相。亦名一心法門。亦名大涅槃。亦名定念總持。亦名真如性海。亦名無為大道。亦名一真法界。亦名無去無來菩提薩埵。亦名無性涅槃。亦名金剛三昧實諦。亦名自性清淨心。亦名如來藏。亦名實相般若。亦名正因佛性。亦名中道一乘。亦名淨性涅槃。亦名一念真如。</p>
<p>又曰。大王。大王起初觀心時。無心可觀。向無功用道。初觀心時。隨顛倒想起。從幻化起。如此想從妄想起。如空中風。無依止處。如是法相。不生不滅。我心自空。即悟真實法相也。此法無壞。觀無心法。不住法中。諸佛解脫寂滅相．寂靜相。如是知者。速得成佛。滅無量罪。大王即今既知。即今是佛。此是百千諸佛玅門。百千三昧門。百千智慧門。百千解脫門。一切神通玅用門。盡在方寸。周徧法界。俱在大王心。本來自在。無有三界可出。無有菩提可成。大道虗曠。</p>
<p>大王。今既<span class='corr'>已</span>知本性。一時放下。並不得起別生絲髮許也。了了之人。見觀想念等絕慮。既<span class='corr'>已</span>知了。切願不得知有之人見。久久自有大乘之功果。此名無功之功。功不虗棄。知此法門。亦名無念之念。此是亙古亙今祖師玄旨。今共大王商議。靈山會上八萬眾前祕密玄旨。為大王說。亦<span class='corr'>已</span>知了。願大王發大無量弘願。保持取作佛去。莫受輪迴。不可容易。大王。</p>
<p>大王遂禮二師。嘆曰。慚愧。百生千生。慶幸得逢善知識指示。若不因二師直說。萬劫也不會此空空無相之門。此去誓不負二師深恩。</p>
<p>二師向大王言。但念念常空寂。日用有大果。同前楞嚴具說經上玄旨。如今但布施。廣作利益。並為助道之門。不拘有無之見。一切自在。但日日修無功用道。受持四句偈。</p>
<p>師却曰。大王。日前見箇什麼。還有我．人．眾生．壽者否。大王。經云布施恒河沙劫。不如受持四句偈。亦如虗空供養。大王。切覺妄想。但頻覺正念。堅持不疑。多積無量大佛果之正因。此是妙明真心。大覺圓淨。速向成佛。大王。山僧自從先德山．石頭<span class='corr'>已</span>來。傳此祕密法門。願入龍華會上相見。大王。即今法既知了。指示亦無出入也。亦無觀相。亦無佛。亦無法。亦無一色長短。一切在我。道有亦得。道無亦得。有是妙有。無是妙無。終日說。終日不說。雙遮雙照。即立破。即非立破。中立此法皆通。若會此意。皆可皆不可。說不可說。知見空無形相。自知無形。法性能生一切空。一中一切中。</p>
<p>大王聞了。拜謝。捨黃金二十挺上二師。各不受納。歸王宮矣。大王又問玄沙和尚。此一真心。本無生滅。一切俱無去無來。今此一身。從何而有。</p>
<p>師曰。從父母妄緣而生。便即傳命。此一念本來識性。亙今亙古。本源真性。自徧周法界。為妄想故。有一點識性為念。受千般苦。身有輪迴也。古人云。佛者。覺也。大王既知覺了。不落惡趣。但請大王頻省妄念。歸真合道。諸聖了本源。所以諸佛藏教。多般施設。並願一切眾生成佛去。所以法華經云。但以假名字。引導諸眾生。並要伊性了一乘法。無二亦無三。若諸聖指示還源空寂之法。會本法身佛。方免輪迴六道四生。受種種身。直為大王說了。願大王信重此法。決定無疑。大王作禮。信受奉行。</p>
<p>此錄是內尚書三人同為王隔帳後。隨言錄之<span class='note-inline'>(入內論法畢)</span>。</p>
</div>
<div class='div-other'><a id='mulu14' />
<div class='div-other'><a id='mulu15' />
<p class='h2'>自述真贊</p><p>綿綿玄沙。眾聖之家。知之神俊。</p>
<p>識之彌遮。真形于在。影現伽耶。</p>
</div>
<div class='div-other'><a id='mulu16' />
<p class='h2'>塔頌</p><p>元來精成。是誰疊石。顯我微工。</p>
<p>須彌相釋。如若未曉。徒勞寸尺。</p>
</div>
<div class='div-other'><a id='mulu17' />
<p class='h2'>因事有頌</p><p>玄沙遊徑別。時人切須知。三冬陽氣盛。六月降霜時。</p>
<p>有語非關舌。無言切要詞。會我最後句。出世少人知。</p>
</div>
<div class='div-other'><a id='mulu18' />
<p class='h2'>洞山有靈叟頌上師</p><p>君欲學菩提。輸他釋老先。始欲學羼提。落他調達後。</p>
<p>欲識箇中意。面南看北斗。</p>
</div>
<div class='div-other'><a id='mulu19' />
<p class='h2'>師以頌答</p><p>奇哉一靈叟。那得許[口*兜][口*兜]。風起引箜篌。迷子爭頭湊。</p>
<p>設你總不是。蝦<span class='corr'>䗫</span>大張口。欲識此中意。南星真北斗。</p>
</div></div>
<p class='juan'>福州玄沙宗一大師廣錄下<span class='note-inline'>(終)</span></p>
<div class='div-xu'><a id='mulu20' />
<p class='h1'>No. 1445-C 唐福州安國禪院先開山宗一大師碑文<span class='note-inline'>(并序)</span></p><p class="byline">將仕郎試祕書省校書郎林　澂　撰</p><p>粵以天地成形。故九土而互覇。山川定體。迺三教以分行。其儒則流布詩書。恢弘忠孝。課虗無而得質。叩寂寞而成音。其道則得失不驚。哀樂不入。閴爾逍遙之境。廓然罔象之鄉。其釋則教尊寰宇之中。理濟昆蟲之內。貝多葉葉。覆七種之道人。優盋花花。拂三乘之弟子。法海無岸。覺路絕塵。其有撥慈雲於無心即心。擎慧日於左手右手者。即無諸安國禪院　宗一大師焉。</p>
<p>師法諱<span class='note-inline'>(師備)</span>。閩縣江南人也。三祖著謙恭之格。一門敦禮教之風。恭惟　大師髫年不羣。弱冠成器。每究出塵之理。常懷割愛之心。雖澂澹以自怡。亦甘脆而靡失。</p>
<p>咸通初。爰有芙蓉山義通上人扣于俗扄。先德謝公。性方隱豹。心嗜大雄。乃揖通公。宵憩于第。譚移星斗。坐列雲容。於是師數告嚴慈。堅求染鬀。詰旦隨通公入彼山門。摳衣　弘照大師。奇材爰遇於良工。貞金詎煩於大火。星灰三換。髭髮一除。五年春正月。辭師詣鍾陵開元寺道玄律師受具足戒。其年秋。驟別龍沙。却迴甌越。肩橫楖[木*栗]。[跳-兆+歷]眾壑以無辭。心注芙蓉。涉重江而罔滯。自此服膺。晨夕晦迹。岩巒忘形。匪憚於風霜務事。每凌於星月。或惸游古洞。或醼坐巔峰。孤高之靈鶴乘軒。澹泞之閑雲出洞。</p>
<p>弘照大師密加訓勗。別借品題。至七年。有學兄自外迴錫。即雪峰真覺大師。纔窺冰碧。洊契雲龍。舉唱宗乘。超越彝等。德岸而三峰讓峻。禪河而四海慙深。雪峯自此號師作備頭陀。</p>
<p>一日。置問曰。即今那箇是備頭陀。</p>
<p>答曰。不可誑於人也。</p>
<p>雪峯至十一年住山。師則選芙蓉東洋之洞。芟艸木。狎猿猱。獨棲唯究於玄微。餘習杳忘於晷刻。至十三秊。亦上雪峰。一心希搆於禪關。戮力同開於鳥道。中無暇食<span class='note-inline'>(音寺)</span>。夕不告勞。</p>
<p>雪峰又問師。何不巡諸聖跡。訪彼同風。</p>
<p>答曰。二祖不往西天。達磨不來唐土。</p>
<p>雪峰景仰至德。然諾師言。利錐寧處於囊間。潤璧難緘於石內。尋迺攜笻負錫。宿野眠雲。因至閩清縣界。初葺普應山。次住玄沙<span class='note-inline'>(寶峯)</span>院。指松篁而表操。運土木以勞形。道在其間。聲聞于外。光化初。忠懿王戈鋋。筞定邦國功成。三教鼎行。一方鏡廓。乃飛牋疏。遠入烟蘿。請師下府。住安國院。</p>
<p>師笑絲綸之降密旨。指木石以示迷途。高遁彌堅。承命未允。俄而參徒諮詢行止。諫諜遵從。覬協台情。不奪人願。其年秋。學人霧集。弟子星馳。擁趨覇府之康莊。同詣英王之宮室。觀光堵列。仰止雲屯。人發善牙。地饒喜色。忠懿王瞻矚儀相。傾瀉歸依。禮為出世之師。敬作下生之佛。抽二千石之厚祿。減一萬錢之常庖。重闢華堂。高施廣殿。星攢榱桷。霞爛軒窻。梁橫螮蝀之形。若離塵坌。瓦疊鴛鴦之勢。似翥煙霄。星霜未換於流年。毳褐競臻於丈室。旦夕圍繞。七百餘眾。內有學人。惠球長老．桂琛長老竝澡德真源。棲身法苑。獨表鳳毛之瑞。先成麟角之寶。其后允協王恩。宣揚宗教。</p>
<p>大師譚藪深䆳。詞海汪洋。雄謀故鄙於衝冠。大辯暗嗤於重席。莫不摧諸外道。越彼三乘。八表騰芳。萬邦來慕。鴈塞負戈之士。南引鳧趍。雞林擁毳之流。西傾鶴望。忠懿王信隆□抱。禮厚王猷。爰發表章上聞。　睿旨降宗一之綸綍。受寵賜之袈裟。麗藻辭布於羅牋猶新。</p>
<p>帝澤爛葚衣鋪於金縷。未散天香。煥赫叢林。諠闐士庶。師雖承雨露。終樂雲泉。抗節繁華。放情幽寂。如燈觸物。物自顯於燈前。似月分形。形豈干於月際。言苦理順。德峻神慈。而又去儉去奢。無偏無黨。賤綺紈於絺綌。諭金璧於泥沙。超羅漢心。出菩薩行。自石室投籌之後。鳥窠寓木而來。非無胤嗣之品流。互有抑揚之氣槩。未若大師混成自得。所措無隳。本靜本閑。寧執寧捉。澂陂萬頃。猶為畎澮之流。峭壁千尋。宛是塵埃之聚。</p>
<p>自匡化安國。資贊覉圖。人間之福利無涯。天上之星迴有十。至開平二載孟冬月。云。聖人以短焰警浮生。達者以游雲[媲-囟+(色-巴+囚)]幻質。言情伏枕。間日陞堂。俄懸　英主之憂。爰動學徒之慮。至仲月二十七日中夜。厥疾漸亟。乃命主事付遺戒。不許服杖。絰臨<span class='note-inline'>(去聲)</span>晨昏。仍令附筆修遺啟。感別忠懿王。兼寄偈子云。</p>
<p>人中寶。人中寶。一顆神珠明<span class='corr'>已</span>早。</p>
<p>從來顯現徧娑婆。人中達得無生老。</p>
<p>至丑時。有學人問。師體氣若何。</p>
<p>答曰。爾勿有疑。我自常定。于時索坐。良久。奄然示滅。瑞日倏墜於高空。良木遽摧於大廈。忠懿王廢衙累日。無諸境布慘移旬。飛走同悲。緇素共感。大師世壽七十有四。僧臘四十有五。其年十二月十日。靈龕歸于閩縣懷賢里飛山之原。從禮也。是日。瑞雪填空。悲風颯樹。執紼之徒溢萬。護龕之眾數千。有淚皆枯。無心不慟。其后。磨礱石塔。締搆饗亭。竝歸茅土之恩。奠此峰巒之色。自此弟子數百人。皆道樹芬芳。德山孤峻。丹青瑞相。軌範遺風。寶方益潤於琅玕。鹿苑重新於杞梓。可謂兄恭弟睦。地久天長。其次上足悟靈大德。格韻標奇。秉持挺異。歸敬之懃懷罔墜。師資之孝行彌彰。常貯豐碑。未刊巨石。</p>
<p>長興初。庚寅歲。竊念建安相國侍中王公。早歲頻降隼旟。屢親禪榻。而乃巨細上達王庭。伏以令公大王維嵩表慶。大昴呈祥。五千里之山河允歸覇道。十二國之基業莫比洪猷。加以理達玄機。心崇聖典。念茲緣起。許發牋題。果蒙恩流。龍化之潭。地涌龜負之石。若非我大師播馨香之道果。我侍中垂始卒之精誠。安得黃絹之文鎮在飛山之地。<span class='note-inline'>(澂)</span>雖親硯席。濫習篇章。每愧斯文。曾無餘刃。僧統通惠大師及靈公。以<span class='note-inline'>(澂)</span>頻參法席。稍近玄譚。熟詳履[跳-兆+歷]之規。可紀隆崇之德。上聞台聽。堅命斐才。牢讓不諧。屬詞是愧。其辭曰。</p>

<div class="lg regular"><div class='lg-row'>大雄之教　西域之分　苟無達者　何顯斯文</div>
<div class='lg-row'>我師挺出　我法不羣　跡隈淨剎　志邁青雲</div>
<div class='lg-row'>不淬心劒　不勇情軍　眾魔率服　求見求聞</div>
<div class='lg-row'>道眼圓明　法門峭峻　四海迷津　萬邦投問</div>
<div class='lg-row'>格異神閑　言苦理順　鶴靜松寒　金貞璧潤</div>
<div class='lg-row'>德動英王　心馳展敬　蘭殿忘飱　蒲輪降命</div>
<div class='lg-row'>瑞相纔窺　台襟豁靜　載顧載瞻　人龍人鏡</div>
<div class='lg-row'>奇奏爰貢　帝澤無涯　麗藻綸綍　爛葚袈裟</div>
<div class='lg-row'>四大本空　一源有主　趺坐儼然　倏為千古</div>
<div class='lg-row'>自邇陟遐　以瞻以覩　貌託神毫　塔宜深塢</div>
<div class='lg-row'>飛山勝槩　閩川北隅　勢平越壘　根拔鏡湖</div>
<div class='lg-row'>靈龕從禮　地□合圖　雲龍暗會　神鬼不虞</div>
<div class='lg-row'>森羅萬疊　檜柏千株　覺路緜邈　世人嗟吁</div>
<div class='lg-row'>色身浮幻　五蘊之間　法身堅固　兩曜之前</div>
<div class='lg-row'>道德不泯　陵谷任遷　斯文斯石　千年萬年</div>
</div><p>扶天保大忠孝功臣威武軍節度福建管內觀察處置兼三司發運等使．開府儀同三司檢校太師守．中書令閩王食邑三千戶食實封五百戶王延鈞</p>
</div>
<div class='div-xu'><a id='mulu21' />
<p class='h1'>No. 1445-D 日本鋟唐福州玄沙宗一大師廣錄後序</p><p>佛祖所傳之法。本來超因果修證。則不涉盛衰生滅。而有盛衰生滅者。佛祖之教也。然而教也者。所以明法也。而非藉教則不能傳法。則教之盛衰。猶法之盛衰也。教久焉而不能無弊。弊不救則教衰焉。所以世有偉人矯弊張教。傳其不涉盛衰生滅於將來大心之凡夫矣。</p>
<p>夫教之生弊也。猶如人物之生病也。大凡人身之生病也。雖壯年或病。而臨老境者尤多病焉爾。林木之生病也。雖獨樹或然。而大林之中必病枝夥焉爾。在昔釋迦如來。三乘之外。別傳佛祖之慧命於摩訶迦葉。迦葉傳之阿難。其後傳傳。自迦葉廿八傳。而至菩提達磨大師。</p>
<p>菩提達磨遊化於東土。傳慧可。可傳僧璨。璨傳道信。信傳弘忍。忍傳大鑑。是所謂西天二十八祖。東土六祖者也。而皆一人傳一人焉耳矣。其間或雖橫出一枝。衣法相傳。則唯一而無二也。此時辟如壯年。色美髮黑。元氣完全而病不能侵焉也。</p>
<p>洎乎大鑑。以衣鉢為爭端。止而不傳。唯以法普傳。則傳持其法者。森然如林。而為牛角。為兩輪。至今相傳者。青原．南嶽二甘露門也。青原傳石頭。而湖南宗之。南嶽傳馬祖。而江西宗之。石頭又普傳天皇悟．藥山儼等。馬祖又普傳百丈海．南泉願。乃至一百三十七人。則自時厥後。江西．湖南之曾玄為枝焉。為派焉。在在所所。說禪浩浩。如百川之爭流。如千林之競秀。其間不能無橫流。不能無病枝。而禪宗亦漸臨老境矣。是所以禪病之生也。</p>
<p>當此時。有玄沙宗一大師者。傳德山．石頭之祕密法門。洞視禪者之心肝五臟。應病鍼砭。猶如秦越人飲上池水。視垣一方之人。徹見五臟癥結而窮病源。起病者於死地。所以當世如招慶大師。設化於一方。為千眾所圍繞者也。猶就師請益。則其餘者可知。而其上堂說法。門人集為大小錄。而其錄之亡久矣。至明。得山林居士．雲門然禪師等。則鈔錄五燈會元．傳燈錄等大師傳中說法之幾句。而稱玄沙語錄。味際天浴日之海鹹於一滴。慰禪者之渴望而<span class='corr'>已</span>矣。</p>
<p>幸而此土下野國水代太平山大中禪寺室中有傳寶。唐光化三年。門人智嚴所集。宋右司諫知福州軍事高郵孫覺。命玄沙僧所鏤版以行于世之印本。而主僧祕惜。世不可得而見焉。所以予往年寓萬松山日。祈請堂頭融峯禪師。願假師之善權方便。寫取大中室中宋刻印本。鍥梓於世。布般若之種子于天下矣。融峯亦恐此本無副。將葬蠧魚之腹中。而阻滯生於無望。未果其願。而融峯頃年蒙　國命。陞住總寧禪寺補僧統。予幸此機會。遙寓書督責其稽遲。而融峯俄遣僧就太平山中摹寫宋版印本而為副本。</p>
<p>又告太平山主函室中所傳寶之元本無達。余且寓書曰。此錄今日達於子。則子之望<span class='corr'>已</span>滿焉。而予之願亦無不足焉。今又煩子。宜命工書者更臨寫印本。付之於剞劂氏。記此錄之顯晦於末簡而貽將來矣。余遂宿願於今日。謹焚香看讀。雖後大師八百歲。儼然不異覿面。奇哉此錄。支那不見焉也年久。而于是時刊行於此土。非幸之大者。幸之甚者歟。是余所以為後序。遺區區意於後賢也。夫本師釋迦如來。以三千大千世界為所化。則為其後者。亦不可忘厥家規矣。</p>
<p>余熟觀西天東土之先德。不憚十萬里程。逐逐然經歷艱苦。不辭喪身失命。西遊東化者。其志不在於利。不在於名。執本師之家範。傳教法於沙界。度眾生於無邊。如斯而<span class='corr'>已</span>。其宅心也。豈如今日假名竊器稱善知識者。憎百千燈之明明無盡而光耀我家之一燈於昏昏。以劫衣劫食為悅也哉。抑今日此土禪教之徒所學之法。雖本師天竺釋迦如來也。其法傳於此土。皆由震旦而來。則為震旦禪教拾遺補缺。繼絕起廢者。此土緇門當為本師所垂法令。所謂反復之道也。是故震旦教門之缺典。賴此土所全。其迹日光於陳編也。昔日震旦失南嶽止觀。而宋咸平三祀。此土之法師寂照者。挾大乘止觀入宋。而天台之教觀缺而復圓也。</p>
<p>是故宋杭州天竺寺主慈雲大師者。為止觀後序曰。大矣哉斯法也。始自西傳。猶月之生。今復東返。猶日之昇。素影圓暉。環回我土也。嗚呼。焉得復回此錄於震旦。震旦禪林有為後序如慈雲者。發揮斯錄之隱顯回環。並南嶽止觀傳無窮哉。今日鋟斯錄也。不損益宋版印本之一字。雖助刻之姓名。不沒其功。而獨遺千光王寺沙門義澄。重刪前後。共為一冊一十七葉。而不刻者何也。葢義澄義學猶未達奧典。僭越議論宗師之說法。則其謬解不足辯也<span class='corr'>已</span>。宋寂音尊者亦曾題斯錄云。右司諫集賢孫公覺莘老。守福州日。俾僧編集此錄。學者以覺悟宗旨。厥功茂焉。獨恨集末附千光王寺沙門義澄。重刪三句四機之語。義澄自目未見。而指人五色<span class='note-inline'>(云云)</span>。</p>
<p>信乎寂音之言。葢宗門之說法。證智之所知。而大異乎義解之所測。所以獨刪除義澄之謬解。解寂音之遺恨於今日。塞後學之岐道於將來。獨傳大師說法之本色而<span class='corr'>已</span>。大師之說法。今日雖傳於紙墨。猶如良醫所留之良藥。色香美味具足未失也。有緣服者。其病無不差。而或誤服魔家之毒藥。為魔毒所中。毒氣深入。其心顛倒。未得謂得。未證謂證。雖與其藥而不肯服焉。則雖此錄。無若此輩何而<span class='corr'>已</span>矣。</p>
<p>元祿庚午十一月二十一日</p>
<p style="margin-left:2em">經山獨菴叟玄光敬書于龍光精舍臥雲室</p>
</div>
</div><!-- end of div[@id='body'] -->
</body></html>