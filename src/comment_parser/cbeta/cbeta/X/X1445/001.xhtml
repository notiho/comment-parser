<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玄沙師備禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1445-A 新刻玄沙錄序</p><p>伏以佛演三乘。如燈傳不夜之光。宗分五派。實法續無生之旨。曩時玄沙備師。名徧四海。為禪者所宗。逈絕覺路。無心即心。道範遺芳。玄猷溢世者也。</p>
<p>余從東渡數稔。得閱宋元豐間孫覺所序刊本玄沙廣錄。奈何華夏歲久。湮沒無聞。幸賴搏桑而有寶藏之者。豈非大法在在而昭然乎。</p>
<p>茲遇安國山融峰禪師新刻流布。咸使人人見聞。共植般若勝緣。復千古之宗風。建不磨之盛典。只此述其梗槩。惟冀同志鑒焉。略為序云。　　　　　　　　東臯越杜多並書</p>
</div>
<div class='div-xu'><a id='mulu2' />
<p class='h1'>No. 1445-B 玄沙廣錄序</p><p class="byline">右司諫直集賢院知福州軍州事充福建路兵馬鈐轄高郵　孫<span class='note-inline'>(覺)</span>　撰</p><p>佛學最為多塗。而禪尤多病。唐之盛時。南北更相詆訾。而北禪浸微。逮今可見者。千有餘家。皆六祖之所自出。</p>
<p>近世言禪尤盛。而雲門．臨濟獨傳。上自朝廷學士大夫。其下閭巷擾擾之人。莫不以禪相勝。篤好而力探之。亦皆得其髣髴。故古今禪者。其微言緒論有見於筆墨之間。收索殆盡。</p>
<p>玄沙備師。名徧四海。為禪者宗。余守此且二年。求其全編不可得。晚得五六斷缺不完之本。[田/廾]僧校之。合為一書。雖有未具。十<span class='corr'>已</span>得七八矣。因命玄沙僧刻板以行于世。</p>
<p>按宗一大師師備。福州閩縣人。俗謝氏。咸通初。從芙蓉山義通上人。事弘照大師。久之。往鐘陵開元寺道玄律師受具足戒。雪峯大師甞曰。備頭陀再來人也。</p>
<p>曰。何不出遊諸方。</p>
<p>對曰。初祖不來東土。二祖不往西天。</p>
<p>初住玄沙。光化初。王審知請為安國開山。學者從之甞七百餘人。慧球．桂琛皆其高弟。審知奏賜紫袈裟．宗一之號。開平二年十一月示滅。年七十有四云。元豐三年閏月二十七日序。</p>
</div>No. 1445
<p class='juan'><a id='mulu3' />福州玄沙宗一大師廣錄上</p><p class="byline">光化三年歲次庚申　參學小師智嚴集</p>
<div class='div-other'><a id='mulu4' /><p>師上堂。示眾云。你諸人還委得清淨本然性相般若智海也未。若未委得。只如諸人相聚在此。還見面前青山麼。若道見。且作麼生見。若道不見。青山作麼生說不見。還會麼。諸上座。只是你諸人清淨本然性相般若智海具足見聞。若會。也只如然。若不會。也只如然。久立。珍重。</p>
<p>上堂云。法法恒然。性性如是。切忌外覓。若具大信根。諸佛只是諸人自受用三昧。行住坐臥未曾不是。我今直向汝道。早是壓良為賤。還肯與麼道麼。肯不肯且作麼生會。如今作此說話。早是不識好惡了也。何以如此。為汝諸人分別如此若彼。久立。珍重。</p>
<p>問。如何是自受用三昧。</p>
<p>師云。用如許多三昧作麼。</p>
<p>進云。如何即是。</p>
<p>師云。如何不是。</p>
<p>上堂云。者箇山水。通徹三世。潺潺地。無處不是。諸上座。山是山。水是水。三世是三世。作麼生說通徹。所以我向你道盡十方世界未有不是處。須得與麼始得。更有神通變化。亦不柰你何。直須親明<span class='corr'>己</span>躬始得。莫久立。各自努力。珍重。</p>
<p>師謂眾曰。諸佛常助你諸人。還會麼。若會。又向什麼處會。若不會。又作麼生不會。且你諸人還肯還重麼。</p>
<p>問。如何是諸佛助學人處。</p>
<p>師云。你助我。</p>
<p>問。如何是直下不肯底人。</p>
<p>師云。阿那箇是明兄不肯你。</p>
<p>進云。為什麼如此。</p>
<p>師云。千里萬里。</p>
<p>上堂云。你諸人在者裏受辛喫苦覓箇什麼。不可教我開兩片皮也。何以故。口門無功。不是言句能安得人。須是一如去。始得相應。莫祇念言句。有什麼了期。直是成一片去。諸人莫道須到諸聖運用始得自由。你諸人什麼處不如他。</p>
<p>問。直得一如時如何。</p>
<p>師云。寐語作麼。</p>
<p>上堂云。我在此間住。<span class='corr'>已</span>得八九年。一日十二時中。未有一時移易。皎皎地。且作麼生會。你見不。山中和尚道。人人盡有箇古鏡。亙古亙今。向你道是箇什麼物。便喚作古鏡。莫只道如常好。也須將為事始得。莫當等閑。</p>
<p>問。十二時中如何用心。</p>
<p>師云。得與麼顛倒。</p>
<p>進云。還得也無。</p>
<p>師云。猶寐語在。</p>
<p>上堂云。大地虗空。皆是妙明真心。諸人還會麼。你豈不見山中和尚時時見人便道。是什麼。諸上座。須是自肯始得。莫只與麼三箇五箇。說東說西。一期得安樂。<span class='corr'>已</span>後難得人身去在。切須日夜精懃。親近道伴決擇始得。</p>
<p>師因新到相看。乃問。闍棃。近離什麼處。</p>
<p>僧云。離雪峰。</p>
<p>師云。雪峰近日有何言句示人。</p>
<p>僧云。和尚近日向僧道。我者裏如一面古鏡相似。胡來胡現。漢來漢現。時有僧問。忽遇明鏡來時如何。峰云。胡漢俱隱。</p>
<p>師云。我不與麼道。</p>
<p>其僧便問。彥相咨和尚。忽遇明鏡來時如何。</p>
<p>師云。百雜碎。又云。相兄。山中和尚道何似我與麼道。與麼道。還知也無。</p>
<p>進云。彥相不知和尚尊意如何。</p>
<p>師云。只如相兄又作麼生說不知。</p>
<p>師乃云。諸仁者。山中和尚道。我在者裏。如一面古鏡。胡來胡現。漢來漢現。我今直向你道。是一面明鏡。且作麼生會。只如相兄問我。忽遇明鏡來時如何。我向伊道。百雜碎。汝諸人且作麼生會。若會得。只是你諸人本參事湛湛地。久立。珍重。</p>
<p>因雪峯下府。師出迎接。乃云。不易道路。且喜到來。</p>
<p>雪峯云。是。是。</p>
<p>師云。喏。喏。</p>
<p>雪峯云。若不是汝。也難。</p>
<p>師云。本是桑梓之所故。非某之能。</p>
<p>峯云。我知得汝也。汝須向他道。</p>
<p>師云。喏。喏。他是與麼。</p>
<p>峯云。汝知稜道者問靈雲麼。</p>
<p>師云。不知問道什麼。</p>
<p>峯云。稜道者問。如何是佛法大意。他對云。驢事未去。馬事到來。</p>
<p>師云。稜道者會也無。</p>
<p>峯云。他不會。</p>
<p>師云。和尚何不向伊道。</p>
<p>峯云。我向伊道。直下是你。</p>
<p>師云。若與麼。恐他因緣不在和尚處。教伊下來。某向他說。</p>
<p>峯去時。乃云。你在此間住持。切須保任。</p>
<p>師云。得。和尚。</p>
<p>峯云。自然興雲去。</p>
<p>師云。和尚到山。亦須善加保重。</p>
<p>峯云。是。是。</p>
<p>峯迴山。向稜道者云。我到玄沙處。舉著你問靈雲因緣。玄沙會得甚好。</p>
<p>稜云。不知玄沙說道什麼。</p>
<p>峯云。伊也只道。你是稜道者。</p>
<p>稜云。和尚何不向某說。</p>
<p>峯云。適來豈不是向你說。</p>
<p>稜云。若與麼。某且暫到玄沙處問訊。</p>
<p>峯云。若與麼。且去彼中。直向他道不會。好去。早歸。</p>
<p>稜乃下到。師云。且喜下來。見說你問靈雲佛法大意。是否。</p>
<p>稜云。是。</p>
<p>師云。他向你道什麼。</p>
<p>稜云。他道。驢事未去。馬事到來。</p>
<p>師云。你還會麼。</p>
<p>稜云。某並無會處。特與麼來。乞和尚慈悲為說。</p>
<p>師云。你是稜道者。作麼不會。</p>
<p>稜云。不知靈雲與麼道。意作麼生。</p>
<p>師云。只是稜道者。不用外覓。</p>
<p>稜云。和尚作麼生與麼說。某名不可不識。乞和尚為說箇道理。</p>
<p>師云。你是兩浙人。我是福州人。作麼生不會。</p>
<p>稜云。某實不會。乞和尚說破。</p>
<p>師云。我豈是不向你說也。</p>
<p>稜云。某特地來乞和尚為說。莫與麼相弄。</p>
<p>師云。你聞鼓聲也無。</p>
<p>稜云。某不可不識鼓聲。</p>
<p>師云。若聞鼓聲。只是你。</p>
<p>稜云。不會。</p>
<p>師云。你且喫粥去。</p>
<p>稜道者喫粥了。便上云。乞和尚說破。</p>
<p>師云。不是喫粥了也。</p>
<p>稜云。乞和尚說破。莫弄。某且辭歸去。</p>
<p>師云。你來時從那路來。</p>
<p>稜云。大目路來。</p>
<p>師云。你去也從大目路去。作麼生說相弄。好去。</p>
<p>僧從雪峰來。師問。山中和尚近日有什麼言句示人。</p>
<p>僧云。山中和尚道。南山有一條鼈鼻蛇。汝等諸人好看取。</p>
<p>師云。還有人會麼。</p>
<p>僧云。浙中稜上座對云。今日堂中大有人喪身失命。</p>
<p>師云。也須是他稜道者始得。我不與麼道。</p>
<p>僧便問。和尚作麼生道。</p>
<p>師云。用南山作麼。</p>
<p>問。如何是鼈鼻蛇。</p>
<p>師云。我向汝道。用南山作麼。</p>
<p>僧問。雪峰道。南山有一條鼈鼻蛇。意旨如何。</p>
<p>師云。直下是汝。是汝不會。</p>
<p>僧云。某不會。</p>
<p>師云。我也不會。</p>
<p>一日。僧問訊次。師云。你諸人還識者裏東西四至也無。</p>
<p>行思云。總識了也。</p>
<p>師云。佛法不是者箇道理。</p>
<p>僧問。如何是東西四至。</p>
<p>師云。謝翁適來也道不識。</p>
<p>上堂云。佛法無事。亦能活人。亦能殺人。見性成佛。通於古今。</p>
<p>問。既是佛法。為什麼却能殺人。</p>
<p>師云。你是活人。</p>
<p>進云。如何是活人佛法。</p>
<p>師云。你是死人。</p>
<p>師上雪峰。禮覲次。峰云。去下面。看他諸人如何。</p>
<p>師到院主房。纔入門。提起坐具問院主。院主云。是什麼心行。</p>
<p>師云。佛法不是者箇道理。</p>
<p>又到浴寮。見太原孚上座拗水次。師云。上座相看。</p>
<p>孚云。<span class='corr'>已</span>相見了也。</p>
<p>師云。什麼年中。孚便歸房。</p>
<p>師上向峰說。勘破孚上座了也。</p>
<p>峰云。你作麼生勘。</p>
<p>師遂舉前話。峰云。是他語也在。</p>
<p>師云。者老漢脚跟未點地在。</p>
<p>雪峰與師遊山次。峰云。欲將此一片地作長生地。</p>
<p>師云。看者一片地。好造箇無縫塔。峰便作量勢。</p>
<p>師云。是即是。某不與麼。</p>
<p>峰云。你作麼生。</p>
<p>師云。造塔。</p>
<p>峰云。好。好。</p>
<p>師云。得。和尚。</p>
<p>泉州王太尉請稜道者住招慶。雪峰差人送書至師處。師問。從什麼處來。</p>
<p>僧云。雪峰來。</p>
<p>師云。佛法不是者箇道理。</p>
<p>師上雪峰送稜道者。相看了。乃云。和尚且喜又分一枝從彼處去。</p>
<p>峰云。是。是。緣即如此。只是桑梓不著。</p>
<p>師云。他也定。</p>
<p>峰云。是。是。</p>
<p>師云。喏。喏。</p>
<p>師見稜道者來相看。乃云。你是福人。得太尉造院貯你。</p>
<p>稜云。此恩力。盡是堂頭和尚及和尚故。非某。</p>
<p>師云。我特為你上來。你且作麼生。</p>
<p>稜云。若與麼。某即禮謝和尚。</p>
<p>師云。不是者箇道理。</p>
<p>師却舉似雪峰問稜道者因緣。峰云。他本是兩浙人。</p>
<p>稜却云。泉州且不是當山。</p>
<p>師云。若與麼。你到彼中。善為住持。</p>
<p>稜云。喏。喏。</p>
<p>師云。我本不曾姓謝。</p>
<p>稜云。某又何曾是蘇州人。</p>
<p>師云。是。是。須與麼始得。</p>
<p>稜云。人人桑梓。須是明始得。</p>
<p>師云。也須用及處。不可一向。</p>
<p>稜云。一切臨時。</p>
<p>師云。好。好。甚是。</p>
<p>稜云。喏。喏。</p>
<p>上堂云。你諸人還識得行脚事也未。我如今直向你道。十方諸佛與我同參。同行脚。為道伴。日夜未曾不是。還會麼。若會。如今便會取。若不會。又作麼生說道不會。莫只與麼說葛藤去。珍重。</p>
<p>師一日拈起蘿蔔問僧。者箇蘿蔔你作麼生。前後可百餘人下語。悉並不契。</p>
<p>後有元昌對云。某喫。和尚。</p>
<p>師云。喫什麼。</p>
<p>昌云。喫蘿蔔。</p>
<p>師云。知得。知得。</p>
<p>師又云。我比來問你諸人是箇喫底物。是你不會了。只管覓對話。有什麼了期。我今直向你道。承言須會宗。喫是喫底。用是用底。莫與麼黑白不分。我時時向你道。直須辨緇素。莫與麼儱侗。無有是處。我一日十二時中未曾不將為事。猶尚如此。莫道下一轉語得了。也是尋常。若與麼。一任諸人高飛遠颺。不用在者裏打蹬。</p>
<p>有僧却將蘿蔔出。迴山。問。和尚作麼生。</p>
<p>師云。只要你喫。</p>
<p>僧云。如何是喫底蘿蔔。</p>
<p>師云。你飽我飽。</p>
<p>上堂云。諸仁者。一法不成一法。異法不成異法。還會麼。若不會。也是不會。若會。也是不會。諸仁者。有什麼省發處。若省發。也只如然。若不省發。也只如然。上座。是何道理。便得與麼難會。見聞覺知恒然。諸仁者。如此語話。是何言句。明明地。諸人須是一如始得。</p>
<p>有僧問。如何是一法。</p>
<p>師云。異法。</p>
<p>進云。如何是異法。</p>
<p>師云。一法。</p>
<p>問。如何是佛心。</p>
<p>師云。眾生心。</p>
<p>進云。如何是眾生心。</p>
<p>師云。佛心。</p>
<p>問。如何是學人自<span class='corr'>己</span>。</p>
<p>師云。用自<span class='corr'>己</span>作什麼。</p>
<p>問。道人相見時如何。</p>
<p>師云。我又何曾識汝。</p>
<p>問。如何是玄沙正主。</p>
<p>師云。你是主。我是客。</p>
<p>進云。為什麼如此。</p>
<p>師云。你問什麼。</p>
<p>雪峯問師。你在彼中住。有什麼兄弟親近於你。</p>
<p>師云。全學．全無學。</p>
<p>峯云。我不與麼。</p>
<p>師云。是。是。某不與麼。</p>
<p>峯云。作麼生。</p>
<p>師云。不學全學。</p>
<p>問。見色便見心。如何是見色。</p>
<p>師云。見心。</p>
<p>進云。如何是見心。</p>
<p>師云。見色。</p>
<p>進云。色與心還分不分。</p>
<p>師云。是分不分。</p>
<p>進云。如何體悉即合。</p>
<p>師云。不體悉即合。</p>
<p>問。如何是學人眼。</p>
<p>師云。你名什麼。</p>
<p>進云。皎然。</p>
<p>師云。你還識得眼未。</p>
<p>上堂云。從古至今。實無一法不是。你諸人還知得麼。我今問你。還見溪水麼。還見佛殿麼。還見僧堂麼。若道見。又將何見。若道不見。如今現是溪水鳴瀝瀝地。佛殿．僧堂現在。作麼生說道不見。諸上座。溪水是溪水。佛殿是佛殿。僧堂是僧堂。且作麼生會。</p>
<p>問。如何是佛殿。</p>
<p>師云。佛殿也不識。</p>
<p>問。如何是僧堂。</p>
<p>師云。不是僧堂。</p>
<p>問。如何是溪水。</p>
<p>師云。不是閩清溪。</p>
<p>進云。如何體悉。</p>
<p>師云。不用體悉。</p>
<p>問。如何是三乘教外別傳底事。</p>
<p>師云。如何不是三乘教外別傳底事。</p>
<p>問。言語不到處。乞師相為。</p>
<p>師云。者箇死漢。</p>
<p>問。如何是是法住法位。</p>
<p>師云。你得與麼顛倒。</p>
<p>問。如何是諸佛未出世時事。</p>
<p>師云。用你作什麼。</p>
<p>進云。莫便是也無。</p>
<p>師云。者儱侗漢。</p>
<p>上堂云。自從諸佛出世。興慈運悲。猶如空花。無有堅實。諸人須知。有不曾出世。亦不曾入滅。幻化幻名。無有實者。何以故。此四大性本真空故。本不曾滅。亦不曾生。亦未曾教化眾生。眾生性如故。色身亦如。眾生性滅故。色身亦滅。還知得麼。若知得。出來大家理論。若不知得。我今直向汝道。自性不生自性。自性不滅自性。且作麼生領會即得。諸仁者。莫道此性本如故。若會。便請對眾會看。若不會。且有什麼處不如他諸佛。直須與麼始得。上根者。一聞總了。中根者。一聞也了。下根者。一聞亦了。與麼理論。是何語話。還知麼。還省麼。人人具足。人人成現。</p>
<p>問。如何是諸佛興慈運悲。</p>
<p>師云。猫兒狗子。</p>
<p>進云。因什麼却如此。</p>
<p>師云。你問什麼。</p>
<p>問。如何是四大性本真空。</p>
<p>師云。你用許多辛苦作什麼。</p>
<p>問。如何是自性不生自性。</p>
<p>師云。你因誰得。</p>
<p>進云。與麼則諸法無生也。</p>
<p>師云。自顛倒在。</p>
<p>問。如何是妙明真心。</p>
<p>師云。堅維那也見你與麼問。</p>
<p>問。明暗未分時如何。</p>
<p>師云。黑如墨。</p>
<p>進云。分後如何。</p>
<p>師云。黑如漆。</p>
<p>云。乞師直道。</p>
<p>師云。適來豈是曲。</p>
<p>靈雲到。相看了。師乃問。那裏何似者裏。</p>
<p>雲云。也只是桑梓。別無他故。</p>
<p>師云。在也無。</p>
<p>雲云。恒然。恒然。</p>
<p>師云。何不道。</p>
<p>雲云。有什麼難道。</p>
<p>師云。若實。便請道。</p>
<p>靈雲云。三十年來尋劍客。幾迴葉落幾抽枝。自從一見桃花後。直至如今更不疑。</p>
<p>師云。甚生桑梓之能。</p>
<p>雲云。向道故非外物。</p>
<p>師云。如是。如是。</p>
<p>雲云。不敢。不敢。</p>
<p>師云。諦當。甚諦當。敢保老兄未徹在。</p>
<p>雲云。是和尚還徹也未。</p>
<p>師云。須與麼始得。</p>
<p>雲云。亘古亘今。</p>
<p>師云。甚好。甚好。遂作偈送靈雲。</p>
<p>三十年來只如常。幾迴落葉放毫光。</p>
<p>自從一出雲霄外。圓音體性應法王。</p>
<p>上堂云。諸仁者。若有一法。即被一法礙。若斷一法。亦被一法礙。若有一法。於法得自在。若斷一法。亦於法得自在。若斷一法。諸人眼損。若有一法。諸人眼翳。且作麼生會。試參詳看是何道理。</p>
<p>問。言多與道轉遠。不落言句。請師道。</p>
<p>師云。你又自作自受作麼。</p>
<p>進云。與麼則不落言句也。</p>
<p>師云。亂統在。</p>
<p>問。學人擬透龍門時如何。</p>
<p>師云。你也只是業力。</p>
<p>進云。為什麼如此。</p>
<p>師云。你適來問什麼。</p>
<p>問。如何是吹毛劒。</p>
<p>師云。直下是你。是你不會。</p>
<p>問。離四句。絕百非時如何。</p>
<p>師云。是四句作麼生離。</p>
<p>云。如何是絕百非。</p>
<p>師云。離四句。</p>
<p>云。學人只問絕百非。</p>
<p>師云。我豈是對你離四句。</p>
<p>進云。作麼生即是。</p>
<p>師云。作麼生不是。</p>
<p>問。山岳無虧時如何。</p>
<p>師云。山岳也不識。</p>
<p>問。直得一如時如何。</p>
<p>師云。者顛倒漢。</p>
<p>問。如何是一句了念超百億。</p>
<p>師云。大眾。看者箇師僧妄語。</p>
<p>進云。因何得與麼。</p>
<p>師云。你問什麼。</p>
<p>因雪峯諸禪客特下禮覲。師上堂云。你諸人與麼來。覓箇什麼物。只如某有什麼到你諸人。應須自搆始得。有相應處始得。若搆不得。只與麼尋言逐句。有什麼了期。諸人須是言句不落處領會始得。</p>
<p>問。惠稜咨和尚。不落言句。不落綣繢。請師商量。</p>
<p>師云。拗折秤穬來。我與你商量。</p>
<p>弘瑫問。如何是自搆底道理。</p>
<p>師云。但不具蘊來。我向你道。</p>
<p>彥玢問。宗門中事如何。</p>
<p>師云。宗門也不識。</p>
<p>惠參問。直得一物不拘時如何。</p>
<p>師云。得與麼顛倒。</p>
<p>宗靜問。如何得不被生死拘去。</p>
<p>師云。是生是死。</p>
<p>云。還道得也無。</p>
<p>師云。猶寐語在。</p>
<p>文僜問。如何是三乘不共底事。</p>
<p>師云。你豈不是文僜闍棃。</p>
<p>彥恩問。如何是諸佛為人底句。</p>
<p>師云。你自道看。</p>
<p>道怤問。如何行履即得不被言句所拘。</p>
<p>師云。你豈不是浙客。</p>
<p>唯勁問。言句不到處。請師道。</p>
<p>師云。是到。是不到。</p>
<p>彥暉問。如何是日用底事。</p>
<p>師云。你名什麼。</p>
<p>進云。彥暉。</p>
<p>師云。是彥暉。</p>
<p>光暉問。如何是自受用三昧。</p>
<p>師云。你何曾受用。</p>
<p>行怤問。作麼生得與麼難會。</p>
<p>師云。有什麼把將來。</p>
<p>太原令孚問。如今直問。便請師直道。</p>
<p>師云。得與麼顛倒。</p>
<p>從展問。不落目前。請師道。</p>
<p>師云。是前。是後。</p>
<p>靈照問。有不是處。請和尚拈出。</p>
<p>師云。你也不少驢漢。</p>
<p>進云。直得一色時如何。</p>
<p>師云。眾色。</p>
<p>問。如何是玄沙境。</p>
<p>師云。境也不識。</p>
<p>從弇問。請師分明道。</p>
<p>師云。你豈不是從弇。</p>
<p>進云。豈是問從弇。</p>
<p>師云。我豈是對你。</p>
<p>從弇問。如何是學人本生父母。</p>
<p>師云。我是釣魚謝三郎。</p>
<p>問。如何是毗盧師．法身主。</p>
<p>師云。毗盧也不識。</p>
<p>進云。還分不分。</p>
<p>師云。分也是你。不分也是你。</p>
<p>全坦問。只如法身還解說法也無。</p>
<p>師云。寐語漢。</p>
<p>上堂云。諸人特與麼上來相承。無可延待。蓋是佛法身心。三五日間又無一物可喫。只是菜飰。各自喫取便是也。諸上座。各自喫得飽。某也自然飽。還會與麼道麼。莫只與麼點頭點腦。說道說理。有什麼交涉。各各自思想。得箇問頭。便合無言對得。諸人去緣即且不是某分外事。亦不是諸人辯口利辭成得。</p>
<p>諸上座。本分行脚事且作麼生。莫道是什麼。莫道還也得麼。莫道不可更別有也。莫道甚分明。莫道更道看。莫道更舉一徧。更有一般人不識好惡。便道總說了也。人人具足。人人成現。盡十方世界。都來只是我去處。更無青黃赤白。明暗色空及地水火風。更說什麼即得。若與麼見解。且喜勿交涉。只成儱侗真如。不辨吉凶。有什麼用處。應須各各省察始得。</p>
<p>道怤上座夜靜入室。稱名禮拜。某特與麼來。乞和尚慈悲。指箇入路。</p>
<p>師云。你還聞偃溪水聲麼。</p>
<p>進云。聞。</p>
<p>師云。從者裏入。</p>
<p>又諸禪客辭歸雪峯。師問。如今諸人便歸山去。為復更去別處在。</p>
<p>稜禪客云。者裏且不是山中。</p>
<p>師云。作麼生。</p>
<p>稜云。也只如然。</p>
<p>師云。是。是。</p>
<p>稜云。喏。喏。</p>
<p>又問。參兄來時向和尚說作幾日。</p>
<p>云。說道什麼。</p>
<p>師云。不是。</p>
<p>代云。未甞不是。</p>
<p>又問怤云。如今也上山去。</p>
<p>云。知得。和尚。</p>
<p>又問展兄。你如今且在者裏相伴。</p>
<p>展云。得也得。恐和尚不要某。</p>
<p>師云。不是者箇道理。</p>
<p>代云。人人如然。</p>
<p>又問怤兄云。你也去。</p>
<p>云。無處不去。</p>
<p>師云。不是者箇道理。</p>
<p>代云。如今上山。</p>
<p>又問瑫兄。你者迴來得幾時。</p>
<p>云。日即不是。</p>
<p>師云。不是。</p>
<p>代云。自古自今。</p>
<p>師一日僧問訊次。乃云。是什麼便與麼來去。</p>
<p>僧云。只是者箇說話漢子去來。</p>
<p>師云。因什麼不覓箇入路。</p>
<p>僧云。不知和尚如何說去來。</p>
<p>師云。你適來從什麼處來。</p>
<p>云。某從茶堂裏來。</p>
<p>師云。你今若去。也從茶堂裏去。因什麼不識去來。</p>
<p>僧舉問雪峯。如何是毗盧師．法身主。</p>
<p>峯云。恰問著。</p>
<p>僧却問師。不知意作麼生。</p>
<p>師云。你問我。</p>
<p>其僧依前乃問。師云。我本是謝三郎。</p>
<p>云。和尚莫便是也無。</p>
<p>師云。是箇什麼即得。</p>
<p>問。如何是西來的的意。</p>
<p>師云。我本是閩縣仁惠里。</p>
<p>進云。如何是的的意。</p>
<p>師云。比來向你道仁惠里謝三家。</p>
<p>云。乞和尚提持。</p>
<p>師云。但是謝三家。莫別覓。</p>
<p>問。如何是通身轉不得底佛性。</p>
<p>師云。把將來。</p>
<p>云。乞和尚相為。</p>
<p>師云。你問什麼。</p>
<p>云。通身轉不得底佛性。</p>
<p>師云。你未出家俗名什麼。</p>
<p>問。如何是學人自<span class='corr'>己</span>。</p>
<p>師云。是我自<span class='corr'>己</span>。</p>
<p>云。比來問某自<span class='corr'>己</span>。</p>
<p>師云。向你道是我自<span class='corr'>己</span>。</p>
<p>問。如何是法王。</p>
<p>師云。是法王。</p>
<p>問。如何是大肯重底人。</p>
<p>師云。你是何處人。</p>
<p>問。如何是三乘用底法性。</p>
<p>師云。用底性也不識。</p>
<p>上堂云。諸上座。是什麼世界。便得與麼自由自在。要住便住。要去便去。更無一法與你作眼見耳聞。意知身覺。還會麼。還肯重麼。若肯。也是你自肯。若重。亦是你自重。更無纖毫與你作其分別。還會麼。若會。便請出來對眾商量。</p>
<p>問。如何是要去便去底法。</p>
<p>師云。你今在那裏。</p>
<p>如何是要住便住。</p>
<p>師云。你要去便去。</p>
<p>云。還為人也無。</p>
<p>師云。為阿誰。</p>
<p>問。如何是無眼耳鼻舌身意。</p>
<p>師云。你問箇什麼。</p>
<p>問。六國未寧時如何。</p>
<p>師云。你自問取。</p>
<p>云。寧後如何。</p>
<p>師云。更須問你。你答渠。</p>
<p>云。還可向渠道也無。</p>
<p>師云。為什麼自起自倒。</p>
<p>上堂云。如是家風。亘古亘今。更無一法不是者。如是煥赫。如是分明。內外湛然。皎皎地。因什麼被人問著。便道我不知。須得待問他始得。若與麼語話。你平生父母養你時。因什麼不問父母。纔生下時。為復見你此身。便說是男兒。為當借問他人分別。然後始知你是男兒。上座。若與麼一一問人。何時得自由自在。你今會麼。上座是上座具足。父是父具足。母是母具足。兄弟姊妹一一具足。人人如是。法法如然。乃至一切諸法一時了却。若也不會。須得問他別人。非是如來弟子。亦非是出家人。久立。珍重。</p>
<p>問。十二時中如何應用。</p>
<p>師云。往來。</p>
<p>云。與麼則顛倒全是也。</p>
<p>師云。是又是箇什麼。不是又不是箇什麼。</p>
<p>問。如何是理論言句。</p>
<p>師云。你還出得問也未。</p>
<p>問。如何是山中正主。</p>
<p>師云。山中主也不識。</p>
<p>問。如何是諸佛垂慈底事。</p>
<p>師云。你曾解問我來。</p>
<p>云。為什麼却如此。</p>
<p>師云。為你不會。</p>
<p>上堂云。從古至今。也只如然。更覓箇什麼言句去。向諸人面前說菩提涅槃。得麼。說楞伽．思益。得麼。說道是祖師言句。得麼。說尊宿理論。得麼。諸上座。何以如此。不是你意度想慮。念言語底道理。亦不是人前舉得者箇。是與麼時。佛說是與麼經律論語。得麼。上座。經自有講經座主。所以達磨大師特與麼來。只道單傳心印。不立文字。要你諸人知自來本分心地法門。一日十二時中無有不是你本分心地法門。還省發也未。還知得也未。如今總為你說破了也。須得諸人各自親明始得。與麼言論。還會麼。盡什方世界。無一法不是者。</p>
<p>問。如何是經師。</p>
<p>師云。如是我聞。</p>
<p>如何是律師。</p>
<p>師云。佛陀耶。</p>
<p>如何是論師。</p>
<p>師云。達摩耶。</p>
<p>云。和尚前來豈不是分三等講經律論座主也。</p>
<p>師云。你識經律論也未。</p>
<p>云。經律論。</p>
<p>師云。何曾識經律論。只是妄語。</p>
<p>問。如何是不說祖師言句底人。</p>
<p>師云。你爭知得。</p>
<p>云。為什麼人。</p>
<p>師云。不是我底。</p>
<p>問。如何得不念言句去。</p>
<p>師云。你賺不少也。</p>
<p>問。如何是主中主。</p>
<p>師云。者箇是北院。</p>
<p>云。大師萬福。</p>
<p>師云。你自作自受。</p>
<p>問。如是法王。</p>
<p>師云。用如許多般法王作麼。</p>
<p>問。如何是五蘊皆空。</p>
<p>師云。寐語作麼。</p>
<p>上堂云。諸上座。廣大自在。聞知見覺。智通圓淨。長燃無盡之燈。廓周沙界。無者不有。凡之與聖。一一解脫。一一如然。諸人得與麼安樂。得與麼清虗。得與麼自在。得與麼暢望。威光顯現。非情量之所能知。非智惠即能通徹。溶溶浩浩。瑩古騰今。徹於三界四生九類。萬別千差。牛是牛。馬是馬。驢是驢。羊是羊。諸仁者。緇素分明。辯其是非始得。莫只與麼虗頭過却時光。</p>
<p>問。如何是長燃無盡燈。</p>
<p>師云。看。</p>
<p>云。學人不會。</p>
<p>師云。無盡燈也道不會。</p>
<p>問。如何是瞪目絕見聞底人。</p>
<p>師云。正是時。</p>
<p>云。與麼則無別也。</p>
<p>師云。千里萬里。</p>
<p>問。如何是止止不須說。我法妙難思。</p>
<p>師云。如今是說不說。</p>
<p>云。請師直道。</p>
<p>師云。豈是曲。</p>
<p>云。與麼則便是和尚說也。</p>
<p>師云。你因什麼倒東倒西。</p>
<p>云。只為學人不會。</p>
<p>師云。你更自道看。</p>
<p>問。如何是摩尼珠。</p>
<p>師云。你得與麼顛倒。</p>
<p>云。乞和尚明出。</p>
<p>師云。你俱不與麼來。</p>
<p>云。作何即是。</p>
<p>師云。由是死驢漢。</p>
<p>問。如何是徑直一路。</p>
<p>師云。你豈不是楚嵩。</p>
<p>云。不會。</p>
<p>師云。我又何曾會。</p>
<p>上堂云。諸上座。言無不實。理無不是。應處妙用。量超言趣。六道人天。明暗區分。人是人。天是天。脩羅是脩羅。魚龍是魚龍。地獄．畜生。乃至十方世界。一一皆如是。諸上座。且作麼生便即一向道只是自家信取便是也。那裏更有如許多般人天六道往還。四生九類。</p>
<p>諸上座。若與麼會。有什麼救處。有什麼共語處。何以故。只是當初不附近著人。苦屈在初。從此蹭蹬。便道平生總了也。更誰解疑。得人長遠。只是著箇事。更從何處去。盡是心法。</p>
<p>諸上座。若如此見解。爭受得國王信施。受他供養。諸上座。快附近人決擇。破却儱侗。明取心要。一切處轉得落落地。始得自由。始得相應安樂。若與麼會得。與三世諸佛同證心地法門。同行妙行。同用一色。用處不換機。在處說法更無阻滯。諸上座。如是理論。還合於古德麼。莫是儱侗麼。莫是一槩平等麼。莫都只是我一箇去處。更無四生九類也無。與麼說話。還知也未。還省發也未。是何言句。一任諸人自體悉取。久立。珍重。</p>
<p>上堂云。得與麼好。得與麼惡。得與麼長。得與麼短。得與麼生。得與麼熟。得與麼方。得與麼圓。一一顯明。且作麼生是好惡．長短．方圓底道理。還會麼。作麼生分別。與麼語話實是省心力。但自詳察看。若會得。共相證明。</p>
<p>問。如何是好惡底事。</p>
<p>師云。更道什麼即得。</p>
<p>云。如何是方圓長短底事。</p>
<p>師云。生熟．長短．方圓。</p>
<p>云。如何體悉。</p>
<p>師云。正得體悉。</p>
<p>問。如何是達麼正法眼。</p>
<p>師云。大好三門學。</p>
<p>云。作麼生。</p>
<p>師云。是你作麼生。</p>
<p>云。喏。喏。</p>
<p>師云。好。好。</p>
<p>問。學人平生愚鈍。到和尚處。並無箇入路。乞師直示。</p>
<p>師云。但莫外覓。</p>
<p>云。如何趣向即得。</p>
<p>師云。諸惡莫作。眾善奉行。</p>
<p>問。承古有言。真如如意寶。如意普真如。如何是普真如底寶。</p>
<p>師云。你豈不是在園司。</p>
<p>云。乞師明出。</p>
<p>師云。種菜不易。</p>
<p>問。言句不到處。請師直道。</p>
<p>師云。妄語漢。</p>
<p>問。如何是說法無其形。</p>
<p>師云。你爺名什麼。</p>
<p>問。如何得與道相應去。</p>
<p>師云。須與道相應去。</p>
<p>進云。還肯也無。</p>
<p>師云。相應相應。</p>
<p>問。如何是古佛心。</p>
<p>師云。燈籠。</p>
<p>云。如何是和尚心。</p>
<p>師云。拄杖。</p>
<p>云。和尚心與佛心還分不分。</p>
<p>師云。作麼生不分。</p>
<p>云。如何分。</p>
<p>師云。南堂東堂。</p>
<p>云。如何是不分。</p>
<p>師云。你問我答。</p>
<p>云。如何提持。</p>
<p>師云。不要提持。</p>
<p>問。四山相逼時如何。</p>
<p>師云。正道著。</p>
<p>云。還履踐也無。</p>
<p>師云。你喚什麼作四山。</p>
<p>問。如何是無相道場。</p>
<p>師云。是無相道場。</p>
<p>云。與麼還相應也無。</p>
<p>師云。你還相契也無。</p>
<p>問。如何是日應萬機底人。</p>
<p>師云。你有什麼事。</p>
<p>問。承和尚有言。分緇素。辯黑白。如何是分緇素。</p>
<p>師云。喚你作俗人。得麼。</p>
<p>云。如何是辯黑白。</p>
<p>師云。喚青作黃。得麼。</p>
<p>問。如何是越常情。</p>
<p>師云。你自莫顛倒。</p>
<p>問。久在叢林。為什麼不見尊貴之相。</p>
<p>師云。你得與麼自纏自縛。</p>
<p>問。如何行履得見父王。</p>
<p>師云。自作樂人供養樂翁。</p>
<p>云。與麼則得見於父王也。</p>
<p>師云。未信你在。</p>
<p>問。作何僧事即合祖師。</p>
<p>師云。你識父也未。</p>
<p>師見供養亡僧。問云。那裏作什麼。</p>
<p>云。供養亡僧。</p>
<p>師云。得與麼顛倒。又却問僧。亡僧什麼處人。</p>
<p>僧云。兩浙人。</p>
<p>師云。吽。吽。因什麼不學禪。有什麼了時。</p>
<p>因見亡僧前香鑪。云。亡僧面前正是觸目菩提。你諸人作麼生。</p>
<p>僧云。不是觸目菩提。</p>
<p>師云。不是者箇道理。</p>
<p>問。如何是人人具足底道理。</p>
<p>師云。者裏不是八百五十人。</p>
<p>云。學人不會。</p>
<p>師云。你自道。作麼生不會。</p>
<p>問。如何是諸佛境界。</p>
<p>師云。地獄．畜生。</p>
<p>云。為什麼如此。</p>
<p>師云。只要如此。</p>
<p>問。如何是大人。</p>
<p>師云。小人。</p>
<p>云。學人不會。</p>
<p>師云。大小不會。</p>
<p>問。如何是工夫到底人。</p>
<p>云。你父你母。</p>
<p>問。如何是本來物。</p>
<p>師云。你豈不是陳安兒。</p>
<p>問。如何是學人主人公。</p>
<p>師云。公也不識。</p>
<p>問。如何是學人自受用。</p>
<p>師云。今日不是普請。</p>
<p>云。莫只與麼也無。</p>
<p>師云。你識受用也未。</p>
<p>再上雪峯相看。乃咨和尚云。言無不中。誰人知之。</p>
<p>峯云。自如如知之中。</p>
<p>師云。且喜他招慶得歸來。</p>
<p>峯云。知之行之。</p>
<p>師與招慶相見云。且喜得歸來。</p>
<p>慶云。和尚萬福。</p>
<p>師云。你自分析作什麼。</p>
<p>慶云。和尚妄語作什麼。</p>
<p>師云。是你妄語。</p>
<p>慶云。正是某妄語。</p>
<p>師云。得得是什麼。</p>
<p>慶云。知知不與麼。</p>
<p>師云。好。好。</p>
<p>慶云。喏。喏。</p>
<p>又與明真相見。問瑫闍棃。你佐助一員尊宿。實不可思議。</p>
<p>真云。不知和尚要什麼物。</p>
<p>師云。是者不要。</p>
<p>真云。某又何曾是。</p>
<p>師云。你姓什麼。</p>
<p>真云。是是。不是不是。</p>
<p>問行怤長老。兄在彼處無事麼。</p>
<p>怤云。且無別故。只是舊時人。</p>
<p>師云。何似此間。</p>
<p>怤云。不可更顛倒。</p>
<p>問法演長老。兄在彼中如何。</p>
<p>云。只如然。</p>
<p>問道麟長老云。相別得幾時也。</p>
<p>云。未甞不在。</p>
<p>問道殷長老云。你也隨招慶來。</p>
<p>云。無者不有自知。</p>
<p>問彥稠長老云。你也在清源。</p>
<p>云。者箇是雪峯山。</p>
<p>問紹崇長老云。作麼生。</p>
<p>招慶云。知不是招慶。</p>
<p>師云。是那裏。</p>
<p>云。是雪峯。</p>
<p>問從弇長老。你在彼中如何。</p>
<p>云。和尚起居萬福。</p>
<p>問光暉長老。彼中有幾鄉人。</p>
<p>云。光暉自知得。</p>
<p>師云。自知幾人。</p>
<p>暉云。近日無事。</p>
<p>問從展長老云。招慶即日有幾人。</p>
<p>云。和尚要某使。</p>
<p>問雪峯和尚云。招慶特來辦茶。</p>
<p>峯云。你且得上來。</p>
<p>師云。直須與麼始得。</p>
<p>峯云。不是外物。</p>
<p>師云。內亦非。</p>
<p>峯云。是。是。</p>
<p>問招慶云。你歸辦茶。</p>
<p>慶云。和尚上山且得無事。</p>
<p>師云。幾日在道。</p>
<p>云。者箇好山門。</p>
<p>師又云。清源主也與麼敬重佛法。</p>
<p>慶云。只是人人桑梓。</p>
<p>師云。也須得與麼始得。</p>
<p>慶云。未是分外。</p>
<p>問全祖維那。你在何處。</p>
<p>云。只在者裏。</p>
<p>師云。你也何曾有佛性。</p>
<p>又代云。只在此。</p>
<p>問。從襲。你知我來麼。</p>
<p>云。某適來到。</p>
<p>問唯勁。你如何。</p>
<p>勁云。和尚尊體萬福。</p>
<p>問太原孚上座。招慶住如何。</p>
<p>云。不知和尚如何。</p>
<p>問靈照長老云。你在彼中還僧事麼。</p>
<p>云。是什麼心行。</p>
<p>師云。你無箇入處飰袋。有何佛性。</p>
<p>又代云。若要。即道。</p>
<p>問行隆云。王太傅可出來招慶也無。</p>
<p>云。時長出來。</p>
<p>師云。看如許大漢。只解喫飰。他時後日作馬還他去。</p>
<p>又代云。不知只要和尚。</p>
<p>問道怤長老云。你還得來麼。</p>
<p>怤云。見什麼。</p>
<p>師云。不是者箇道理。</p>
<p>又代云。是道怤桑梓。故非外物。</p>
<p>一日。與招慶遊山云。彼中何似者裏山情。</p>
<p>慶云。也只如然。</p>
<p>師云。且作麼生。</p>
<p>慶云。還別有桑梓也無。</p>
<p>師云。千定不是。</p>
<p>慶云。正是不是。</p>
<p>問招慶。你尋常說什麼法接人。</p>
<p>慶云。和尚若有事但道。</p>
<p>師云。我也未信你在。</p>
<p>慶云。某也無可得信。</p>
<p>師云。實即得。</p>
<p>招慶云。<span class='corr'>已</span>前問和尚因緣。只道和尚不說。</p>
<p>師云。有什麼因緣。</p>
<p>云。也如然。</p>
<p>師云。你作麼生說驢事馬事。</p>
<p>慶云。某俗姓孫。</p>
<p>師云。你作麼生說驢馬。</p>
<p>慶云。也只是桑梓。</p>
<p>云。知得也未。招慶。</p>
<p>慶云。要且不是和尚。</p>
<p>師云。作麼生說大意。</p>
<p>云。得與麼顛倒。</p>
<p>師云。正是我顛倒。</p>
<p>云。某也顛倒。</p>
<p>問從諾云。招慶好南堂。</p>
<p>諾云。是。</p>
<p>師云。有什麼交涉。</p>
<p>代云。只是屋。</p>
<p>遂作頌二首。</p>
<p>用處妙理不換機。問來答去不思議。</p>
<p>應現常開明道友。人人自在要功希。</p>
<p>再覩道友話清源。人人問道無不全。</p>
<p>法法恒然皆如是。四生九類體中圓。</p>
<p>師在雪峯上堂。示眾云。諸上座。好山好水。言無不中。理無不實。行無不圓。道體無方。應機說法。隨其形相。一一區分。無處不是。無處不非。通古通今。顯現自在。所以道。小身現其小音。為其說法。且作麼生會。如今且問諸上座。只如諸人。還具五蘊身田。不具五蘊身田。若道具。且作麼生說具底道理。若道不具。誰是不具五蘊身田底人。諸人如今是比丘相。某亦是比丘相。為你諸人說法。因什麼便得不會去。若是阿脩羅相說法。便道不會。若是餓鬼形相。乃至非形相說法。便道不會。諸上座。如此理論。且作何說得。便請對眾出來明取。若只與麼說道理。盡什方世界。都來只是我者箇道理。何曾更有四生九類。若與麼說話。還曾夢見佛法也未。只是下手時不遇奇人。堅執箇儱侗蘭頭衫子去。聾俗人前說道我能我會。一盲引眾盲。次第相傳持將去。有什麼救處。</p>
<p>諸上座。你還疑也無。我今問你。還見面前青山麼。還見好之與惡麼。還見猫兒狗子一切鳥獸麼。若道不見。只成箇儱侗。若道見。你便說道者箇只是色。者箇多少分明。者箇是什麼。者箇得與麼可憐生。都來只是我。更什麼處去。若如此說話。喚作儱侗中又更儱侗。不辯緇素。不識吉凶。寄褐生俗人有什麼堪共理論佛法。諸上座。應須是附近人決擇人我。破却儱侗。識其青黃赤白。辯其是非。知其好惡。長之與短。人決定是人。天決定是天。脩羅是脩羅。脩羅中得解脫。乃至餓鬼．畜生．地獄。一一皆得解脫。隨相區分。自由自在。應須與麼會。明是明。暗是暗。乃至青黃赤白。一一如然。混濫分毫也不得。</p>
<p>諸上座。如今作此說。且作麼生會。還是儱侗也無。還是一向平等也無。還是說也了。舉也了。還是更無一法作眼見耳聞也無。還是更教誰說也無。諸上座。且作麼生體解理論。如此說話。還合古聖也無。還是應機說法也無。還是識緇素也無。還是同一字不有也無。諸人只是不將為事。某十二時中。時時如是。時時運行。應機隨化。欲得諸人同詮性海。指歸本源。理應自由。在處通得。所以道。言無不中。理無不實。天上人間。六道往還。無處不透。應須與麼。始得便道達磨西來。親傳心印法門。一時了却佛及眾生。無不是心王印。</p>
<p>問。如何是應機說法底人。</p>
<p>師云。你豈不是從展。</p>
<p>云。作麼生。</p>
<p>師云。聾。</p>
<p>問。如何是逗機說法。</p>
<p>師云。你名什麼。</p>
<p>云。無名無字。</p>
<p>師云。者漆桶。</p>
<p>問。如何是觀機說法。</p>
<p>師云。喚你作俗人。得麼。</p>
<p>云。為什麼如此。</p>
<p>師云。你問什麼。</p>
<p>問。如何是隨機說法。</p>
<p>師云。你什麼處打蹬來。</p>
<p>問。言語不並。心路不行。請師道。</p>
<p>師云。出得你問未。</p>
<p>云。作麼生。作麼生。</p>
<p>師云。者瞌睡漢。因什麼不作人。</p>
<p>問。用處不換機。請師道。</p>
<p>師云。你豈不是仙遊龍華弘瑫。</p>
<p>云。作麼生。作麼生。</p>
<p>師云。弘瑫。弘瑫。</p>
<p>云。喏。喏。</p>
<p>師云。得箇什麼。</p>
<p>云。得箇釣魚翁。</p>
<p>師云。也與麼亂統。</p>
<p>云。正是和尚不亂統。</p>
<p>師云。正是你不亂統。</p>
<p>云。正是某亂統。</p>
<p>師乃頌曰。</p>
<p>體性如然不換機。言來理契應玄微。</p>
<p>直下親親真大道。聲色聞見不思議。</p>
<p>三處一時放毫光。色相箇箇顯青黃。</p>
<p>十方三世皆如是。任運行來實堂堂。</p>
<p>一日。問參兄。見說浙中出好越器。是也無。</p>
<p>參云。是。</p>
<p>師云。不是者箇道理。</p>
<p>代云。也是桑梓。故非外物。</p>
<p>問太原孚上座。你鄉中出甚好物。</p>
<p>云。無種不有。</p>
<p>師云。是什麼物。</p>
<p>孚云。不道領話。</p>
<p>師云。不是者箇道理。</p>
<p>代云。只如此。</p>
<p>問雪峯和尚。聞有拄杖。乞一條。</p>
<p>峯云。我有三條在。但將取一條去。</p>
<p>云。人人只是一箇。和尚為什麼用三箇。</p>
<p>峯云。三箇總用。</p>
<p>師云。是即是。某不如此。</p>
<p>峯云。你作麼生。</p>
<p>師云。是三是一。</p>
<p>問展禪客。見說清源出好道具。是否。</p>
<p>云。和尚要什麼物。</p>
<p>師云。不應機。</p>
<p>展云。和尚作麼生。</p>
<p>師云。但道自受用。</p>
<p>問晏院主。者箇是何處扇。</p>
<p>云。是清源扇。</p>
<p>師云。院主因什麼不學禪。只麼打蹬。</p>
<p>代云。也不是外物。</p>
<p>因鍾鳴次。師作忍痛聲。騰身云。者箇鍾在我肚裏鳴。你諸人且作麼生。</p>
<p>展上座對云。和尚尊體如何。</p>
<p>師云。你又分疎作麼。</p>
<p>云。和尚又自問作麼。</p>
<p>師云。我要不如此。</p>
<p>展云。某何曾如此。</p>
<p>師云。是。是。</p>
<p>展云。喏。喏。</p>
<p>一日。辭雪峯下山。云。啟和尚。人人自由自在。某如今下山去也。</p>
<p>峯云。是誰與麼道。</p>
<p>師云。是和尚與麼道。</p>
<p>峯云。你且作麼生。</p>
<p>師云。不自由自在。</p>
<p>峯云。知。知。</p>
<p>又辭招慶。我且下山。你也到我那裏。</p>
<p>慶云。未甞不在。</p>
<p>師云。還是也無。</p>
<p>慶云。也未是分外。和尚。</p>
<p>師云。知得。知得。</p>
<p>又向晏院主道。我且去也。閑無事到彼中。</p>
<p>晏云。不敢。不敢。</p>
<p>師云。不如此。</p>
<p>代云。喚者裏不是山中。</p>
<p>王令公差人送含消棃上師。師遂拈問僧。若有人道得。與你者棃喫。且作麼生道便得喫。</p>
<p>志超云。也什麼閑物。</p>
<p>彥穆云。閑物拋却。</p>
<p>惠琛云。者箇菓子打揲却。</p>
<p>師云。你諸人知得我語。便教喫了。只是諸人覓對話。有什麼了期。不用久立。</p>
<p>師令琛闍棃將棃去老宿堂內喫了。自後改為集賢堂。總有十七人。錄在卷末。</p>
<p>頌曰。</p>
<p>三顆含消滿道場。十方三世顯毫光。</p>
<p>法法恒然皆如是。提持機應最芬芳。</p>
<p>光曉長老問。承師有言。說三機佛性。如何是第一機。</p>
<p>師云。你豈不是光曉。</p>
<p>云。如何是第二機。</p>
<p>師云。你爺名什麼。</p>
<p>云。如何是第三機。</p>
<p>師云。你祖父名什麼。</p>
<p>云。未審三機還分不分。</p>
<p>師云。作麼生不分。</p>
<p>云。如何是分。</p>
<p>師云。三門．佛殿．法堂。</p>
<p>云。如何是不分。</p>
<p>師云。你父．你母．你子。</p>
<p>云。學人不知。</p>
<p>師云。我也不知。</p>
<p>云。為什麼如此。</p>
<p>師云。只要如此。</p>
<p>展長老問。如何是和尚第一句接人。</p>
<p>師云。你問什麼。</p>
<p>云。如何是第二句接人。</p>
<p>師云。你問我答。是箇什麼。</p>
<p>云。如何是第三句接人。</p>
<p>師云。你與麼問。我與麼答。還且作麼生知有。</p>
<p>進云。去此之外。還更有提撕也無。</p>
<p>師云。你還識也未。</p>
<p>云。作何即得。</p>
<p>云。你問不是。</p>
<p>惟勁長老問。作麼生得三句一時了却。</p>
<p>師云。你又何曾會我三句智通無礙之辯。</p>
<p>勁云。三句從上來盡行此路。請和尚道。</p>
<p>師云。你豈不是神光寺祥大德小師。</p>
<p>勁云。若與麼。是一是二。為當和尚一時道。</p>
<p>師云。我本是謝翁兒。</p>
<p>云。與麼則通古通今也。</p>
<p>師云。莫亂統。</p>
<p>勁云。無者不是。正是亂統。</p>
<p>師云。是處作麼生。</p>
<p>勁云。從古至今。也只如然。</p>
<p>師云。更莫亂統著。</p>
<p>云。和尚豈不是當山師叔。</p>
<p>師云。你者箇漢顛倒。</p>
<p>勁云。正是某顛倒。</p>
<p>師云。我也顛倒。</p>
<p>上堂云。諸上座。還知得一法具其山河大地．色空明暗也無。只此見處。不道不是。緣且無生機。如今也與麼問人。更著他時後日又沒交涉去。何以故。只為是一槩平常。一句中死。不殺活得其自在。明格外之量。超越三輪。等備四天。廣利一切含識。同大海之波瀾。須是與麼。始得喚作生而不生。不生而生。生而恒生。生而恒不生。若解與麼。方始喚作明通大道。更無他故。無事。莫立。</p>
</div>
<div class='div-other'><a id='mulu5' /><p style="margin-left:1em">行光置五問。請和尚為答。兼逐句頌。</p>
<p style="margin-left:1em">問。如何是應機說法底佛性。</p>
<p>師云。機鋒相應。你我自知。更有什麼。</p>
<p style="margin-left:3em">頌曰。</p>

<div class="lg regular"><div class='lg-row'>應機無不通　言行盡相從　見聞無差別</div>
<div class='lg-row'>機鋒無別容</div>
</div><p style="margin-left:1em">問。如何是隨機說法底佛性。</p>
<p>師云。有什麼事。<span class='corr'>但</span>請道將來。</p>
<p>學云。某求作佛。</p>
<p>師云。你是何處人。</p>
<p>云。若與麼。更無別也。</p>
<p>師云。我也未信你在。</p>
<p style="margin-left:3em">頌曰。</p>

<div class="lg regular"><div class='lg-row'>隨機識性宗　萬法盡皆同　本體不動佛</div>
<div class='lg-row'>只欠自承當</div>
</div><p style="margin-left:1em">問。如何是觀機說法底佛性。</p>
<p>師云。你是行脚僧。不可喚作俗人。</p>
<p style="margin-left:3em">頌曰。</p>

<div class="lg regular"><div class='lg-row'>觀機知深淺　汝我只目前　法法無生相</div>
<div class='lg-row'>應用只如然</div>
</div><p style="margin-left:1em">問。如何是逗機說法底佛性。</p>
<p>云。若要。但道。</p>
<p>云。請師的旨。</p>
<p>師云。得也未。</p>
<p style="margin-left:3em">頌曰。</p>

<div class="lg regular"><div class='lg-row'>逗得機鋒應真常　本體顯現要開張</div>
<div class='lg-row'>恒然自在無生滅　應用盡皆放毫光</div>
</div><p style="margin-left:1em">問。出格外句。請師道。</p>
<p>師云。你外婆姓什麼。</p>
<p>云。還是出格之句也無。</p>
<p>師云。句也道不知。你不可不識外婆。</p>
<p>云。還受保任也無。</p>
<p style="margin-left:3em">頌曰。</p>

<div class="lg regular"><div class='lg-row'>格外之句甚分明　三輪等備顯無生</div>
<div class='lg-row'>重重華藏性相海　塵塵剎剎印相更</div>
</div></div>
<p class='juan'>福州玄沙宗一大師廣錄上</p>
</div><!-- end of div[@id='body'] -->
</body></html>