<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十六大羅漢因果識見頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 207-A 十六羅漢因果識見頌并序</p><p>余甞覽釋教大藏經究諸善之理見諸佛菩薩施廣大慈悲力啟利益方便門大自天地山河細及昆蟲艸木種種善諭開悟迷徒奈何業結障蔽深高著惡昧善者多見性識心者少故佛佛留訓祖祖垂言以濟羣生以成大願所以隨函類眾聖之詮總為大藏凡四百八十函計五千四十八卷錄而記之俾無流墮余慶曆初任知政事時西虜背惠侵擾邊遇勞師困民以殄兇醜聖人愛民䘏士命余宣撫河東沿邊居民將士塗中寓宿保德氷谷之傳舍偶於堂簷罅間得故經一卷名曰因果識見頌其字皆古隷書乃藏經所未錄而世所希聞者也余頗異之啟軸而觀乃十六國大阿羅漢為摩拏羅多等誦佛說因果識見悟本成佛大法之頌也一尊七頌總一百一十二頌皆直指死生之源深陳心性之法開定慧真明之宗除煩惱障毒之苦濟生戒殺誘善袪邪正漸法序四等功德說頓教陳不二法門分頓漸雖殊合利鈍無異使羣魔三惡不起於心萬法諸緣同皈於善余一句一嘆一頌一悟以至卷終胸臆豁然頓覺世緣大有所悟儻非世尊以六通萬行圓明惠鑒之聖則無以至此方知塵世之中有無邊聖法大藏之內有遺落寶文謹於府州承天寺命僧歸依別錄藏之厥後示諸講說高僧通證耆達皆未見聞莫不欽信後於戊子歲有江陵老僧惠喆見訪因話此頌諸聖祕密世所希聞喆傳之於武陵僧普煥處寶之三十餘年未逢別本余因求副本正其舛駮以示善知故直序其事以紀其因。</p>
<p>時戊子仲春高平范仲淹序</p>
</div>
<div class='div-other'><a id='mulu2' />No. 207
<p class='juan'><a id='mulu3' />十六大阿羅漢因果識見頌</p><p class="byline">天竺沙門闍那多迦譯</p>
<div class='div-other'><a id='mulu4' /><p>爾時十六國大阿羅漢於毗子祁音樂樹下聽佛說因果識見悟本成佛大法罷散之後懽喜而回心性頓了咸證佛果時諸大阿羅漢悉會於崛陀山中積寶臺上有比丘僧摩拏羅多等一百五十人聞是諸羅漢聽佛說因果識見悟本成佛大法<span class='corr'>已</span>回乃集於臺下圍遶恭敬䖍懇作禮而白諸大羅漢我等累劫修行專持戒定未曾見佛得聞正法我等聞諸聖眾聽佛說因果識見悟本成佛大法而回伏願諸聖大慈哀愍為我等傳說令得正果爾時諾矩羅尊者言汝等初入聖流未離生死雖有善果而皆執著以至未悟見佛艱難吾等見因果識見成佛大法<span class='corr'>已</span>各省悟證果菩提時摩拏羅多復白諸尊者何名因果識見尊者言因者因緣果者果報識者識自本心見者見其本性若因緣有善果報有福則自識其本心見其本性使萬法不生當得成佛摩拏羅多復白尊者因緣果報善惡輕重惟願宣說尊者言汝等諦聽為汝說之夫人發善言者不如發善心發善心者不如行善事所以者何發善言者於福有因發善心者於福有基行善事者於福有報是故發惡言者輕於發惡心發惡心者輕於行惡事所以者何發惡言者於罪有因發惡心者於罪有基行惡事者於罪有報是以果報相對有若影響有若權衡而不差毫釐摩拏羅多等聞尊者所說齊心䖍敬再三啟告願聞大法度脫未悟尊者言以是因緣得至於此時十六大阿羅漢各各會念為摩拏羅多等傳因果識見悟本成佛大法而各課七頌共一百一十二頌。</p>
</div>
<div class='div-other'><a id='mulu5' />
<p class='h2'>第一䟦羅駄闍尊者</p>
<div class="lg regular"><div class='lg-row'>因緣善惡理分明　果報陰功若秤平</div>
<div class='lg-row'>垂此百篇因果頌　說言性法惠眾生</div>
<div class='lg-row'>斷盡欲界更不還　一靈飛上四禪天</div>
<div class='lg-row'>永除煩惱離生死　方得那含道果全</div>
<div class='lg-row'>漸法頓法非兩種　成道之時理一同</div>
<div class='lg-row'>鈍利疾遲由所見　各於本性現神通</div>
<div class='lg-row'>孝盡於家忠盡國　治家治國法皆通</div>
<div class='lg-row'>未知性命歸何處　須向如來問苦空</div>
<div class='lg-row'>世間秤尺并升斗　解使汝心起不平</div>
<div class='lg-row'>但看此般圖利者　幾人待得白頭生</div>
<div class='lg-row'>身是僧兮心是僧　身心了了是真僧</div>
<div class='lg-row'>世緣不染無煩惱　更有何人得似僧</div>
<div class='lg-row'>賜汝法印定一心　賜汝法權擒六賊</div>
<div class='lg-row'>心定賊滅真性明　使汝法身常自得</div>
</div></div>
<div class='div-other'><a id='mulu6' />
<p class='h2'>第二迦諾迦伐蹉尊者</p>
<div class="lg regular"><div class='lg-row'>佛道無私啟萬門　含生之類性皆存</div>
<div class='lg-row'>汝得一念生清淨　天上人間見世尊</div>
<div class='lg-row'>二百五十戒行清　四真善道鎮常行</div>
<div class='lg-row'>六通自受人天福　此是阿羅聖果因</div>
<div class='lg-row'>性如秋月照羣方　欲是浮雲苦蔽藏</div>
<div class='lg-row'>慧是猛風吹却後　清天自見一輪光</div>
<div class='lg-row'>急急修行急急修　年光七十去如流</div>
<div class='lg-row'>汝能理性除諸惡　不獨披緇與剃頭</div>
<div class='lg-row'>一百二十滅二十　一百又減三十年</div>
<div class='lg-row'>劫數漸滿人漸促　即今七十亦為難</div>
<div class='lg-row'>徒將禪理論縱橫　口解高談不解行</div>
<div class='lg-row'>無法可說方是道　善根非自說中生</div>
<div class='lg-row'>賜汝法門開諸昧　賜汝法路通諸迷</div>
<div class='lg-row'>昧釋明通心了了　使汝法身無所疑</div>
</div></div>
<div class='div-other'><a id='mulu7' />
<p class='h2'>第三諾迦䟦釐駄尊者</p>
<div class="lg regular"><div class='lg-row'>汝得為人存佛性　皆從外物轉如輪</div>
<div class='lg-row'>汝能轉物持真性　便是如來證覺身</div>
<div class='lg-row'>內無所得外無求　清淨心源萬行周</div>
<div class='lg-row'>愛慾不生煩惱斷　世尊妙旨在勤修</div>
<div class='lg-row'>終日供養求福田　不求出離生死源</div>
<div class='lg-row'>却將福德為功德　作福無由見性根</div>
<div class='lg-row'>富貴貧窮各有由　宿緣分定莫剛求</div>
<div class='lg-row'>不曾下得春時種　空守荒田望有秋</div>
<div class='lg-row'>疾病官刑與死亡　孤窮貧蹙正荒忙</div>
<div class='lg-row'>汝能方便施恩慧　何異修齋與道場</div>
<div class='lg-row'>得到七十百有一　造成罪業無邊際</div>
<div class='lg-row'>不向善果早回心　改頭換面何時離</div>
<div class='lg-row'>賜汝法船渡苦海　賜汝法風蕩業塵</div>
<div class='lg-row'>海渡塵清到彼岸　使汝法身悟至真</div>
</div></div>
<div class='div-other'><a id='mulu8' />
<p class='h2'>第四蘇頻陀尊者</p>
<div class="lg regular"><div class='lg-row'>舌身嗅視意兼聰　六賊猖狂亂性宗</div>
<div class='lg-row'>汝守戒持并定慧　用茲三法滅諸兇</div>
<div class='lg-row'>空中之有無形性　忽然配在有形軀</div>
<div class='lg-row'>便任有形生妄想　不尋元性是癡愚</div>
<div class='lg-row'>藕根種在淤泥下　稟氣乘時暗吐芽</div>
<div class='lg-row'>漸引莖條離水面　眾人方得見蓮華</div>
<div class='lg-row'>福自善生無別路　禍因惡積理自然</div>
<div class='lg-row'>明明果報無差忒　爭奈愚迷不自悛</div>
<div class='lg-row'>命終之際苦千般　冤對勾牽去又還</div>
<div class='lg-row'>若向世緣無罣礙　便如彈指捨人間</div>
<div class='lg-row'>福勢在時人競親　福勢去後人競惡</div>
<div class='lg-row'>汝當有福有勢時　修取前程好岐路</div>
<div class='lg-row'>賜汝法香除其穢　賜汝法座定其性</div>
<div class='lg-row'>穢除性定自圓明　使汝法身長清淨</div>
</div></div>
<div class='div-other'><a id='mulu9' />
<p class='h2'>第五諾矩羅尊者</p>
<div class="lg regular"><div class='lg-row'>隨處出生皆是道　當時滅盡却歸空</div>
<div class='lg-row'>都無罣礙心清淨　頓覺圓明處處通</div>
<div class='lg-row'>內見自性殊不動　外觀諸境亦如無</div>
<div class='lg-row'>內心外物皆無著　頓悟真如自此初</div>
<div class='lg-row'>定是月兮慧是光　月光體用萬邪藏</div>
<div class='lg-row'>性中見佛無求外　歸命時時爇信香</div>
<div class='lg-row'>日月山川皆有盡　有形有滅理皆常</div>
<div class='lg-row'>菩提道路人行少　不悟年華若電光</div>
<div class='lg-row'>天時地利生衣食　資育眾生萬事周</div>
<div class='lg-row'>不起善心多枉費　輪回六道報無休</div>
<div class='lg-row'>汝思<span class='corr'>已</span>往平生事　富貴榮華一夢中</div>
<div class='lg-row'>不悟死生為大事　汝身有限事無窮</div>
<div class='lg-row'>賜汝法輪轉三毒　賜汝法慧淨百垢</div>
<div class='lg-row'>毒消垢盡自隱安　使汝法身道成就</div>
</div></div>
<div class='div-other'><a id='mulu10' />
<p class='h2'>第六䟦陀羅尊者</p>
<div class="lg regular"><div class='lg-row'>自本愛慾為根蔕　煩惱隨身自此來</div>
<div class='lg-row'>却向愛慾能斷絕　自然煩惱不輪回</div>
<div class='lg-row'>常將智慧照其性　不起諸般惡業心</div>
<div class='lg-row'>縱發善心還不著　菩提妙果自然深</div>
<div class='lg-row'>菩提般若真智慧　世人本性自有之</div>
<div class='lg-row'>心迷不悟如來意　身外求時沒了期</div>
<div class='lg-row'>不結良因與善緣　苦貪名利日憂煎</div>
<div class='lg-row'>豈知住世金銀寶　借汝閑看七十年</div>
<div class='lg-row'>世人但怨飢寒苦　此種皆因枉費生</div>
<div class='lg-row'>若是守中常節儉　自然衣食得豐盈</div>
<div class='lg-row'>汝心臥想居榮富　妓樂珠金想有餘</div>
<div class='lg-row'>任意想歡從所欲　人生一世亦何殊</div>
<div class='lg-row'>賜汝法扇驅邪妄　賜汝法珠戒貪欲</div>
<div class='lg-row'>貪妄不起諸根淨　使汝法身常自足</div>
</div></div>
<div class='div-other'><a id='mulu11' />
<p class='h2'>第七迦哩尊者</p>
<div class="lg regular"><div class='lg-row'>身三口四意兼三　十惡隨身汝莫躭</div>
<div class='lg-row'>若向此中還不悟　汝於性法更何堪</div>
<div class='lg-row'>一切塵勞諸妄想　自於本性不能侵</div>
<div class='lg-row'>上人無我無邪見　生滅根源總在心</div>
<div class='lg-row'>外迷著相內迷空　閉塞諸門路不通</div>
<div class='lg-row'>於相離相方是相　於空離空即是空</div>
<div class='lg-row'>愛慾牽纏沒了期　日生煩惱鎮相隨</div>
<div class='lg-row'>官中囹圄猶存赦　家業拘囚沒赦時</div>
<div class='lg-row'>蟲鳥乘春卵育時　毀佗巢穴取佗兒</div>
<div class='lg-row'>有情愛育皆無異　生死成冤必報之</div>
<div class='lg-row'>所欲常教離眼前　六根不被業緣牽</div>
<div class='lg-row'>漸持漸戒成真性　對境無心始道全</div>
<div class='lg-row'>賜汝法秤平嗔垢　賜汝法鐘警癡聾</div>
<div class='lg-row'>嗔息癡悟諸善生　使汝法身樂無窮</div>
</div></div>
<div class='div-other'><a id='mulu12' />
<p class='h2'>第八弗多羅尊者</p>
<div class="lg regular"><div class='lg-row'>心是佛兮佛是心　存心心外佛難尋</div>
<div class='lg-row'>還知善惡皆心造　得見如來理甚深</div>
<div class='lg-row'>人生本性皆清淨　萬法皆存自性生</div>
<div class='lg-row'>心性相符無所動　皎然內外自分明</div>
<div class='lg-row'>識自本心生自性　不生不滅都無競</div>
<div class='lg-row'>一切時中萬物通　如如不動常清淨</div>
<div class='lg-row'>今生有福居榮富　宿有因緣理不差</div>
<div class='lg-row'>更向福中資福地　生生福報自無涯</div>
<div class='lg-row'>彈丸手弩與粘糍　物外無辜被殺之</div>
<div class='lg-row'>一命一冤皆有報　暗中冤對自相隨</div>
<div class='lg-row'>定心靜觀諸法性　更無二相皆一定</div>
<div class='lg-row'>有若仰然太虗空　上下無礙咸清淨</div>
<div class='lg-row'>賜汝法杵擊羣魔　賜汝法雲蔽諸愛</div>
<div class='lg-row'>魔降愛斷色身空　使汝法身無罣礙</div>
</div></div>
<div class='div-other'><a id='mulu13' />
<p class='h2'>第九戍博迦尊者</p>
<div class="lg regular"><div class='lg-row'>汝因破暗待天明　明滅之時暗又生</div>
<div class='lg-row'>欲得常明除暗障　但持慧炬鎮常行</div>
<div class='lg-row'>汝悟色身無住宅　須明本性定歸依</div>
<div class='lg-row'>一燈破却千年暗　照見堂廚總是非</div>
<div class='lg-row'>一化化生天上樂　一化化生地獄苦</div>
<div class='lg-row'>二化皆自性中生　汝化欲歸何處去</div>
<div class='lg-row'>莫把含生性命輕　好生惡殺物之情</div>
<div class='lg-row'>汝貪百味腥膻饌　汝聽羣生就殺聲</div>
<div class='lg-row'>父母屍靈居淺土　速須安葬莫因循</div>
<div class='lg-row'>此疑未了求諸善　不免陰司作罪人</div>
<div class='lg-row'>身自無相而受生　心因有境而生滅</div>
<div class='lg-row'>若無前境心自無　心性了了佛何別</div>
<div class='lg-row'>賜汝法几離色相　賜汝法劒定怖畏</div>
<div class='lg-row'>相離怖滅見本宗　使汝法身無有二</div>
</div></div>
<div class='div-other'><a id='mulu14' />
<p class='h2'>第十半諾迦尊者</p>
<div class="lg regular"><div class='lg-row'>心為明鏡慾為塵　塵厚明藏見沒因</div>
<div class='lg-row'>漸去漸磨浮垢盡　自然通照往來人</div>
<div class='lg-row'>心念菩提口說空　對持善惡自為通</div>
<div class='lg-row'>皆因色相成迷著　萬劫無由見性宗</div>
<div class='lg-row'>地水火風化此身　身滅四大各歸真</div>
<div class='lg-row'>諸魔六賊皆消散　苦樂前程秪主人</div>
<div class='lg-row'>鰥寡孤獨此四民　困窮無苦在飢貧</div>
<div class='lg-row'>汝能濟慧加存䘏　最向菩提是善根</div>
<div class='lg-row'>不懷讎怨與無明　忍辱持心萬事平</div>
<div class='lg-row'>彼以惡來還以善　深明三昧號無諍</div>
<div class='lg-row'>廣開心量無邊際　世界山河盡總容</div>
<div class='lg-row'>無是無非無所著　常令心等太虗空</div>
<div class='lg-row'>賜汝法橋濟阻厄　賜汝法綬解讎冤</div>
<div class='lg-row'>厄度冤消無所繫　使汝法身歸自然</div>
</div></div>
<div class='div-other'><a id='mulu15' />
<p class='h2'>第十一羅怙羅尊者</p>
<div class="lg regular"><div class='lg-row'>六賊清淨無煩惱　煩惱無時慧自明</div>
<div class='lg-row'>照見萬緣皆外物　一如天理秪空清</div>
<div class='lg-row'>空心靜坐不為空　道是無空又不空</div>
<div class='lg-row'>有若虗空包萬象　此空方始是空空</div>
<div class='lg-row'>善惡之終如積水　資流資露漸成深</div>
<div class='lg-row'>善深自獲無量福　惡積如何免禍侵</div>
<div class='lg-row'>見人患難當危困　方便陰功與救之</div>
<div class='lg-row'>因果之中為第一　福緣證果佛菩提</div>
<div class='lg-row'>自生至老老至病　自病至死苦難量</div>
<div class='lg-row'>不能漸悟輪回理　生死無由脫禍殃</div>
<div class='lg-row'>汝心向佛佛自見　汝心背佛佛自無</div>
<div class='lg-row'>見佛自然諸善生　背佛自然諸惡趨</div>
<div class='lg-row'>賜汝法杖悔前過　賜汝法文懺前惡</div>
<div class='lg-row'>過省惡悛自泰然　使汝法身無所著</div>
</div></div>
<div class='div-other'><a id='mulu16' />
<p class='h2'>第十二那伽犀那尊者</p>
<div class="lg regular"><div class='lg-row'>境若勝識諸善根　識能勝境萬緣通</div>
<div class='lg-row'>內緣外境皆無著　只此為空更沒空</div>
<div class='lg-row'>性定心定身自定　脫去之時無所競</div>
<div class='lg-row'>從來去止是尋常　祖祖相傳悉歸命</div>
<div class='lg-row'>前世今生有宿冤　重須功德汝須還</div>
<div class='lg-row'>從來債負都還了　交割分明離世間</div>
<div class='lg-row'>汝向如來求證果　須憑三寶善緣增</div>
<div class='lg-row'>能於父母行純孝　何異看經與飯僧</div>
<div class='lg-row'>汝貪飲宴號為歡　水陸眾生殺幾般</div>
<div class='lg-row'>百品葷膻猶恨少　試將物命算來看</div>
<div class='lg-row'>欲求諸佛修真性　先向諸緣起善心</div>
<div class='lg-row'>漸覺性明諸境滅　汝於佛性自然深</div>
<div class='lg-row'>吾今賜汝諸法物　汝持此物斷邪魔</div>
<div class='lg-row'>邪滅魔除當見性　自然功德滿恒河</div>
</div></div>
<div class='div-other'><a id='mulu17' />
<p class='h2'>第十三因揭陀尊者</p>
<div class="lg regular"><div class='lg-row'>性與心符邪不入　志將道合識皆明</div>
<div class='lg-row'>六塵五欲咸相離　證果菩提自此成</div>
<div class='lg-row'>一壺甘露灌心田　業火成灰頓豁然</div>
<div class='lg-row'>忽向淨中逢本性　相將飛上率陀天</div>
<div class='lg-row'>不殺不盜不行邪　身之三善福之涯</div>
<div class='lg-row'>心源澄澈諸根淨　豈在尋山與出家</div>
<div class='lg-row'>彼以害汝汝須報　一往一來事有因</div>
<div class='lg-row'>汝若靜心能不動　彼全罪業汝全真</div>
<div class='lg-row'>普施善利救羣生　廣大慈悲一等平</div>
<div class='lg-row'>布施周圓無住相　至哉菩薩道常行</div>
<div class='lg-row'>汝貪名利事無根　夢幻驅驅有限身</div>
<div class='lg-row'>不解抽頭求出路　空躭罪業作埃塵</div>
<div class='lg-row'>賜汝法水滅業火　賜汝法雨生善根</div>
<div class='lg-row'>火滅善生心境淨　使汝法身見世尊</div>
</div></div>
<div class='div-other'><a id='mulu18' />
<p class='h2'>第十四伐那婆斯尊者</p>
<div class="lg regular"><div class='lg-row'>去盡塵埃洗盡瑕　晈如明月照天涯</div>
<div class='lg-row'>諸邪不動無形相　此去如來路不遐</div>
<div class='lg-row'>摩訶般若波羅蜜　理性理心為第一</div>
<div class='lg-row'>無住無去亦無來　三世諸佛自此出</div>
<div class='lg-row'>未來之事思難及　<span class='corr'>已</span>往之事不足道</div>
<div class='lg-row'>秪據眼前為見在　自然煩惱不相隨</div>
<div class='lg-row'>殺生欠負兩般事　罪業之中第一深</div>
<div class='lg-row'>施惠放生還却債　可於三惡免漂沈</div>
<div class='lg-row'>勿捨小善而不作　積之自與福為彊</div>
<div class='lg-row'>莫將小惡為無事　小惡增來作大殃</div>
<div class='lg-row'>修得人天道果成　天華天樂自來迎</div>
<div class='lg-row'>迎皈兜率陀天上　彌勒當來說上生</div>
<div class='lg-row'>賜汝法燈破諸暗　賜汝法鏡照諸罪</div>
<div class='lg-row'>暗消罪滅豁然明　使汝法身常自在</div>
</div></div>
<div class='div-other'><a id='mulu19' />
<p class='h2'>第十五阿氏多尊者</p>
<div class="lg regular"><div class='lg-row'>萬行周通能覺性　驅除煩惱更勤修</div>
<div class='lg-row'>七生七死方成道　初等陀洹入聖流</div>
<div class='lg-row'>前念未悟成罪業　後念善悟諸罪滅</div>
<div class='lg-row'>今念念念在空空　皎然智慧如明月</div>
<div class='lg-row'>萬緣善果無如孝　罪業之中不孝深</div>
<div class='lg-row'>若向此中明善惡　自然暗合覺皇心</div>
<div class='lg-row'>漸逢鷰雀并龜鼈　莫惜資金買放之</div>
<div class='lg-row'>償却今生飡過死　免教冤債暗相隨</div>
<div class='lg-row'>堅持行戒除諸惡　身在家中心是僧</div>
<div class='lg-row'>何必出家方見道　中心了了悟三乘</div>
<div class='lg-row'>自然音樂樂無涯　七寶樓臺麗日霞</div>
<div class='lg-row'>上妙眾香常不散　繽紛雲裏雨天華</div>
<div class='lg-row'>賜汝法刀斷煩惱　賜汝法鑰開囚鏁</div>
<div class='lg-row'>煩惱不生枷杻解　使汝法身成證果</div>
</div></div>
<div class='div-other'><a id='mulu20' />
<p class='h2'>第十六注荼半託迦尊者</p>
<div class="lg regular"><div class='lg-row'>功行將成尚往還　一生天上一人間</div>
<div class='lg-row'>方能證得阿羅位　此號陀含度上關</div>
<div class='lg-row'>多將布施為功德　見性為功德是平</div>
<div class='lg-row'>外事善因為住相　此名福德甚分明</div>
<div class='lg-row'>萬事因緣有對持　死生榮辱分皆知</div>
<div class='lg-row'>心田自廣無憂惱　湯火兵刀不畏之</div>
<div class='lg-row'><span class='corr'>己</span>欲萬端求利路　暗施機穽陷他人</div>
<div class='lg-row'>汝看此等稱能者　果報何人到子孫</div>
<div class='lg-row'>心不離家身出家　不除諸惡掛袈裟</div>
<div class='lg-row'>此般罪障恒河等　三惡塗中莫怨嗟</div>
<div class='lg-row'>種種善緣深譬喻　廣施言教破迷昏</div>
<div class='lg-row'>眾生諦聽咸皈信　的的如來不妄言</div>
<div class='lg-row'>賜汝法鋤去惡根　賜汝法田長善苗</div>
<div class='lg-row'>惡盡善成功德就　使汝法身自逍遙</div>
</div></div>
<div class='div-other'><a id='mulu21' /><p>如是十六大阿羅漢為摩拏羅多頌佛因果識見悟本成佛大法既畢復言吾等所頌者皆世尊金口叮嚀開悟眾聖令得證果成佛之言吾今記而頌之垂緣後覺汝當以因果識見頌為名吾復為世間眾生背善向惡多所迷著吾垂此真頌當於末劫流在人間汝等恭敬奉持度脫眾生令免離生死之苦廣為說言警悟後學俾諸善識見此妙言咸得證果時摩拏羅多聞是十六國大阿羅漢教頌覺悟頓釋迷著心性了了恭敬奉信久久作禮而退。</p>
</div>
<p class='juan'>十六大阿羅漢因果識見頌卷終</p></div>
<div class='div-w'><a id='mulu22' />
<p class='h1'>No. 207-B 十六大阿羅漢聖蹟附<span class='note-inline'>(詳于法住記)</span></p><p style="margin-left:1em">梵語阿羅漢華言無學謂其生死<span class='corr'>已</span>盡無法可學又云無生謂其斷見思惑盡無復三界受生又云應供謂其應受人天供養又云殺賊謂其能殺煩惱之賊以其皆具三明六通無量功德故稱為大此阿羅漢承佛敕故以神通力延自壽量住於世間守護正法至今猶未入滅若遇世間設大施無遮會時即同諸眷屬蔽隱聖儀同於凡流密受供養令施者得勝果報饒益有情是為十六大阿羅漢也<span class='note-inline'>(三明者天眼明宿命明漏盡明也六通者天眼通天耳通宿命通他心通神足通漏盡通也)</span>。</p>

<ul class="">
<li>一者賓度羅䟦囉惰尊者梵語賓度羅華言不動字也梵語䟦囉惰闍華言捷疾姓也此尊者與千阿羅漢多分住在西瞿耶尼洲<span class="note-inline">(梵語瞿耶尼華言牛貨)</span>。</li>

<li>二迦諾迦伐蹉尊者梵語迦諾迦伐蹉<span class="note-inline">(無翻)</span>此尊者與五百阿羅漢多分住在北方迦濕彌羅國。</li>

<li>三迦諾迦䟦釐惰闍尊者梵語迦諾迦䟦釐惰闍<span class="note-inline">(無翻)</span>此尊者與六百阿羅漢多分住在東勝身洲。</li>

<li>四蘇頻陀尊者梵語蘇頻陀<span class="note-inline">(無翻)</span>此尊者與七百阿羅漢多分住在北俱盧洲。</li>

<li>五諾詎羅尊者梵語諾詎羅華言鼠狼山此尊者與八百阿羅漢多分住在南贍部洲<span class="note-inline">(梵語贍部亦云閻浮提華言勝金洲)</span>。</li>

<li>六䟦陀羅尊者梵語䟦陀羅華言好賢此尊者與九百阿羅漢多分住在躭沒羅洲。</li>

<li>七迦哩迦尊者梵語迦哩迦<span class="note-inline">(無翻)</span>此尊者與千阿羅漢多分住在僧伽荼洲。</li>

<li>八伐闍羅弗多羅尊者梵語伐闍羅弗多羅<span class="note-inline">(無翻)</span>此尊者與一千一百阿羅漢多分住在鉢<span class="corr">剌</span>拏洲。</li>

<li>九戍博迦尊者梵語戍博迦<span class="note-inline">(無翻)</span>此尊者與九百阿羅漢多分住在香醉山中。</li>

<li>十半托迦尊者梵語半托迦<span class="note-inline">(無翻)</span>此尊者與一千三百阿羅漢多分住在三十三天<span class="note-inline">(三十三天即忉利天也)</span>。</li>

<li>十一囉怙羅尊者梵語羅怙羅華言執日此尊者與一千一百阿羅漢多分住在畢利颺瞿洲。</li>

<li>十二那伽犀那尊者梵語那伽犀那<span class="note-inline">(無翻)</span>此尊者與一千二百阿羅漢多分住在半度波山。</li>

<li>十三因揭陀尊者梵語因揭陀<span class="note-inline">(無翻)</span>此尊者與一千三百阿羅漢多分住在廣脅山中。</li>

<li>十四伐那婆斯尊者梵語伐那婆斯<span class="note-inline">(無翻)</span>此尊者與一千四百阿羅漢多分住在可住山中。</li>

<li>十五阿氏多尊者梵語阿氏多<span class="note-inline">(無翻)</span>此尊者與一千五百阿羅漢多分住在鷲峯山中。</li>

<li>十六注荼半托迦尊者梵語注荼半托迦<span class="note-inline">(無翻)</span>此尊者與一千六百阿羅漢多分住在持軸山中。</li>
</ul></div>
</div><!-- end of div[@id='body'] -->
</body></html>