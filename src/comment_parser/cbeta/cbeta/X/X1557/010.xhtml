<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu265' />聯燈會要卷第十</p><p class="byline">住泉州崇福禪寺嗣祖比丘　悟明　集</p><p class="head3">南嶽下第五世</p>

<div class='div-other'><a id='mulu266' />
<p class='h4'>福州長慶大安禪師法嗣</p>
<div class='div-other'><a id='mulu267' />
<p class='h5'>益州大隋法真禪師<span class='note-inline'>(凡十二)</span></p><p>示眾云。夫上代諸德。莫非求實。不自瞞昧。豈比飛蛾赴火。自傷自壞。他明白了。彼生死輪廻枸障不得。所以識不能識。智不能知。不聞道。釋迦掩室。淨名杜口。須菩提無說而說。釋梵絕聽而聽。此事大難大難。</p>
<p>示眾云。此性本來清淨。具足萬德。但以染淨二緣。而有差別。故諸聖悟之。一向淨用。而成覺道。凡夫迷之。一向染用。而溺輪廻。其體不二。故般若經云。無二無二分。無別無斷故。</p>
<p>示眾云。夫沙門釋子。見有如無。始得。向一切時中。與凡聖等。與解脫等。方有少許出家分。若不如此。大難大難。</p>
<p>師問僧。甚麼處去。云西山住庵去。師云。我向東山喚儞。儞還來得麼。云不然。師云。汝住庵未得在。</p>
<p>師問僧。甚麼處去。云峨嵋禮拜普賢去。師舉起拂子云。文殊普賢。總在這裏。僧作圓相。拋向背後。便作禮。師召侍者。取貼茶。與這僧。</p>
<p style="margin-left:2em">保福展云。若無後語。笑殺衲僧。</p>
<p style="margin-left:2em">雪竇云。殺人刀活人劒。具眼者辨取。</p>
<p>師燒畬次。忽見一條虵。師以杖挑向火中云。咄。這箇形骸。猶自不放捨。儞向這裏死。如暗得燈。</p>
<p>時有僧問。正恁麼時。還有罪也無。師云。石虎呌時山谷響。木人吼處鐵牛驚。</p>
<p>有婆。令人送錢。請師轉藏經。師下繩床。轉一匝云。傳語婆婆。轉藏<span class='corr'>已</span>竟。其人歸舉似婆。婆云。比來請轉全藏。如何只轉半藏。</p>
<p style="margin-left:2em">玄覺徵云。甚麼處。是轉半藏處。且道。婆具甚麼眼。</p>
<p>僧問。劫火洞然。大千俱壞。未審這箇。壞不壞。師云。壞。僧云。恁麼則隨他去也。師云。隨他去。</p>
<p style="margin-left:2em">雪竇頌云。劫火光中立問端。衲僧猶滯兩頭關。可憐一句隨他語。萬里區區獨往還。</p>
<p>僧指龜。問云。一切眾生。皮褁骨。這箇為甚麼。骨褁皮。師拈草鞋。置龜背。僧無語。</p>
<p>僧問。如何是大人相。師云。肚上不帖膀。云如何是和尚家風。師云。赤土畫簸箕。云此意如何。師云。簸箕有脣。米跳不出。</p>
<p>僧問。如何是大隋一面事。師云。東西南北。</p>
<p style="margin-left:2em">妙喜云。且道。是答這僧話。不答這僧話。</p>
<p>師將示寂。上堂。眾集。師以口作患風勢。告眾云。還有醫得老僧口者麼。僧眾送藥以至。俗士聞之。亦送藥。師俱不受。七日後。師自摑口令正。乃云。如許多時。鼓兩片皮。至今無人醫得。即端坐告終。</p>
</div>
<div class='div-other'><a id='mulu268' />
<p class='h5'>韶州靈樹如敏禪師<span class='note-inline'>(凡二)</span></p><p>閩人也。僧問。如何是和尚家風。師云。千年田八百主。云此意如何。師云。郎當屋舍少人修。云是甚麼得恁麼難會。師云。火官頭上風車子。</p>
<p>有一尼。送瓷鉢與師。師托起。問。這箇出在甚麼處。尼云定州。師乃撲破。尼無語。</p>
<p style="margin-left:2em">保福展代云。欺敵者亡。</p>
</div>
<div class='div-other'><a id='mulu269' />
<p class='h5'>福州壽山師解禪師<span class='note-inline'>(凡三)</span></p><p>師到洞山。山問。生緣甚處。師云。閩中。山云。父母名甚麼。師云。被和尚一問。直得忘前失後。山休去。</p>
<p>示眾云。諸上座。幸有真實言語相勸。各自體悉。凡聖情盡。體露真常。汝但一時。卸却從前虗妄。攀緣塵垢。心如虗空相似。他時後日。合識些子好惡。</p>
<p>閩帥問師。年多少。師云。與虗空同年。帥云。虗空年多少。師云。與壽山同年。</p>
</div>
<div class='div-other'><a id='mulu270' />
<p class='h5'>福州靈雲志勤禪師<span class='note-inline'>(凡十一)</span></p><p>本郡長谿人也。參長慶大安禪師。復游雪峰玄沙之門。偶一日見桃花。豁然契悟。作頌云。三十年來尋劒客。幾回葉落又抽枝。自從一見桃花後。直至如今更不疑。</p>
<p>舉似大安。安云。從緣入者。永無退失。汝善護持。</p>
<p style="margin-left:2em">妙喜頌云。盡說見桃花悟道。此理不知還是無。茫茫宇宙人無數。幾箇男兒是丈夫。</p>
<p>後舉似玄沙。沙云。諦當甚諦當。敢保老兄未徹在。</p>
<p style="margin-left:2em">後有僧問。長慶云。玄沙意旨如何。慶云。將謂胡鬚赤。更有赤鬚胡。</p>
<p style="margin-left:2em">五祖演云。說甚麼諦當。更參三十年。</p>
<p>雪峰問。古人云。前三三後三三。意旨如何。師云。水中魚山上鳥。云畢竟作麼生。師云。高可射兮深可釣。</p>
<p>師問僧。甚處去。云雪峰去。師云。我有一信。寄雪峰。得麼。云便請。師脫隻履。拋向面前。僧便去。既到雪峰。峰問。甚處來。云靈雲來。峰云。和尚安否。云有信。寄和尚。道了脫履。拋向雪峰前。峰休去。</p>
<p style="margin-left:2em">大溈秀云。雪峰既不辨他來信端的。這僧又只依模畫樣。鈍置他。靈雲忽然當時道。我有一信。寄雪峰。他云便請。靈雲只據坐。這僧又若為吐露。不可大丈夫漢。為人馳達。一詞不措。</p>
<p>長生問。混沌未分時如何。師云。露柱懷胎。云分後如何。師云。如片雲點太清。云未審太清還受點也無。師不對。云恁麼則含生不來也。師亦不對。云直得純清絕點時如何。師云。猶是真常流注。云如何是真常流注。師云。似鏡常明。云未審向上。還有事也無。師云有。云如何是向上事。師云。打破鏡來。與儞相見。</p>
<p>僧問。佛未出世時如何。師竪起拂子。云出世後如何。師亦竪起拂子。僧不肯。</p>
<p>僧後到雪峰。舉前話。峰云。儞作麼生。云某甲不肯。峰云。儞問我。待我為汝道。僧理前問。峰竪起拂子。僧進後語。峰放下拂子。僧作禮。峰便打。</p>
<p>僧到玄沙。舉前話。沙云。儞作麼生。僧云。某甲不會。沙云。我與汝說。譬如人賣一片園。四至結契了也。中心有箇樹子。猶屬老僧在。</p>
<p style="margin-left:2em">大溈喆云。這僧一張弓。兩隻箭。擬撥亂天下。至玄沙面前。一箇伎倆。也施設不得。何故。鶴有九皐難翥翼。馬無千里謾追風。</p>
<p>僧問。君王出陣時如何。師云。春明門外。不問長安。云如何得覲天子去。師云。盲鶴下清池。魚從脚底過。</p>
<p>僧問。摩尼珠。不隨眾色。未審作甚麼色。師云。白色。云恁麼則隨眾色也。師云。趙璧本無瑕。相如誑秦主。</p>
<p>僧問。君王出陣時如何。師云。郭璞葬熊耳。云意旨如何。師云。坐看白衣天。云當今何在。師云。莫觸龍顏。</p>
<p>僧問。如何是祖師西來意。師云。井底種林擒。僧云。不會。師云。今年桃李貴。一顆直千金。</p>
</div>
<div class='div-other'><a id='mulu271' />
<p class='h5'>浮江和尚<span class='note-inline'>(凡一)</span></p><p>雪峰和尚。領眾到。問師。即今有二百眾。寄此過夏。得麼。師拈拄杖。劃一劃云。著不得。即道。峰休去。</p>
</div>
<div class='div-other'><a id='mulu272' />
<p class='h5'>福州南臺鄭十三娘子<span class='note-inline'>(凡二)</span></p><p>年十二。隨師姑。謁懶安。纔作禮。安便問。師姑在甚麼處住。云南臺江邊住。安便喝出。</p>
<p>又問。背後老婆。甚麼處住。十三娘斂手近前而立。安再問。十三娘云。早箇呈似和尚了也。安云。去。十三娘下到法堂。師姑問十三娘云。儞尋常道。我會禪。口如劒相似。今日被大師問著。無言可對。十三娘云。苦哉苦哉。作這箇眼目。也敢道。我行脚。脫取衲衣來。與十三娘著。</p>
<p>後到羅山。舉前話了云。只如十三娘。恁麼祗對。還得平穩也無。山云。也不得無過。十三娘云。過在甚麼處。山叱之。十三娘云。錦上更鋪花。</p>
<p>保福與甘長老相訪。遂問。承聞十三娘。參見大溈。是否。十三娘云。是。福云。大溈遷化。向甚麼處去。十三娘下繩床而立。甘長老云。閑時說禪。口似懸河。何不道取。十三娘云。鼓這兩片皮。堪作甚麼。甘云。儞別作麼生。十三娘云。合取狗口。</p>
</div></div>
<div class='div-other'><a id='mulu273' />
<p class='h4'>筠別高安大愚禪師法嗣</p>
<div class='div-other'><a id='mulu274' />
<p class='h5'>筠州末山尼了然禪師<span class='note-inline'>(凡三)</span></p><p>灌溪游方時。到山。乃云。若相當即住。不然。即推倒繩床。</p>
<p>師令侍者問。上座游山來。為佛法來。云為佛法來。師即鳴鼓陞堂。閑上參。師問。今日離何處。云路口。師云。何不盖却。閑無對。便作禮問。如何是末山。師云。不露頂。云如何是末山主。師云。非男女等相。閑喝云。何不變去。師云。不是神不是鬼。變箇甚麼。隨後便打。閑於是伏膺。依附三年。</p>
<p>師問僧。太繿縷生。僧云。雖然如此。且是師子兒。師云。既是師子兒。為甚麼被文殊騎。僧無對。</p>
<p>僧問。如何是古佛心。師云。世界傾壞。僧云。為甚麼世界傾壞。師云。寧無我身。</p>
</div></div>
<div class='div-other'><a id='mulu275' />
<p class='h4'>襄州關南道常禪師法嗣</p>
<div class='div-other'><a id='mulu276' />
<p class='h5'>襄州關南道吾禪師<span class='note-inline'>(凡一)</span></p><p>甞經村墅。聞巫者樂神。云識神無。師忽有省。後參常禪師。印其所解。復游德山之門。</p>
<p>凡上堂。戴蓮華笠。披襴執簡。擊皷吹笛。口稱魯三郎。</p>
<p>有時云。打動關南鼓。唱起德山歌。</p>
<p>僧問。如何是祖師西來意。師以簡挹云。諾。</p>
</div>
<div class='div-other'><a id='mulu277' />
<p class='h5'>漳州羅漢和尚<span class='note-inline'>(凡一)</span></p><p>師問常禪師。如何是大道之源。常與一拳。遂有省。</p>
<p>乃為歌曰。咸通七年初參道。到處逢言不識言。心裏疑團若栲栳。三春不樂止林泉。忽遇法王氈上坐。便陳疑悃向師前。師從氈上那伽起。袒膞當胷打一拳。駭散疑團獦狙落。舉頭看見日初圓。從茲蹬蹬而碣碣。直至如今常快活。只聞肚裏飽膨脝。更不東西去持鉢。</p>
<p style="margin-left:2em">妙喜云。可惜好一拳。分付不著人。</p>
</div></div>
<div class='div-other'><a id='mulu278' />
<p class='h4'>福別先雙峰禪師法嗣</p>
<div class='div-other'><a id='mulu279' />
<p class='h5'>福州雙峰古禪師<span class='note-inline'>(凡一)</span></p><p>師到石霜。只隨眾而<span class='corr'>已</span>。並不參請。有白石霜云。古待者。見雙峰。得箇入處。</p>
<p>師後辭石霜。霜將拂子。相送出門。霜召師。師回首。霜云。擬著即差。是著即乖。不擬不是。亦莫作箇會。除非知有。餘莫能知。作麼生。師應諾諾。師住後。僧問。當時石霜恁麼道。未審意作麼生。云只教我莫是非著。</p>
</div></div></div>
<div class='div-other'><a id='mulu280' />
<p class='h3'>南嶽下第六世</p>
<div class='div-other'><a id='mulu281' />
<p class='h4'>楊州光孝慧覺禪師法嗣</p>
<div class='div-other'><a id='mulu282' />
<p class='h5'>道巘禪師<span class='note-inline'>(凡二)</span></p><p>廬州劉氏子。示眾云。彌勒。朝入伽藍。暮成正覺。乃說偈云。三界上下法。我說皆是心。離於諸心法。更無有可得。看他恁麼道。也太殺惺惺。若比吾徒。猶是鈍漢。所以一念見道。三世情盡。如印印泥。更無前後。諸子。生死事大。快須薦取。莫作等閑。業識忙忙。盖為迷<span class='corr'>己</span>逐物。世尊臨入涅槃。文殊請轉法輪。世尊咄云。吾住世四十九年。不曾說一字。汝請吾再轉法輪。是吾曾轉法輪耶。然今時叢林。建立箇主賓問答。事不獲<span class='corr'>已</span>。盖為初心爾。</p>
<p>僧問。如何是佛法大意。師云。今日三月三。云學人不會。師云。止止不須說。我法妙難思。</p>
</div></div>
<div class='div-other'><a id='mulu283' />
<p class='h4'>袁州仰山慧寂禪師法嗣</p>
<div class='div-other'><a id='mulu284' />
<p class='h5'>袁州仰山南塔光湧禪師<span class='note-inline'>(凡二)</span></p><p>示眾云。汝等諸人。若是箇漢。從娘肚裏屙出來。便作師子吼。解好麼。</p>
<p>僧問。文殊是七佛之師。文殊還有師否。師云。遇緣即有。云如何是文殊師。師竪起拂子。僧云。莫只這便是否。師放下拂子。</p>
</div>
<div class='div-other'><a id='mulu285' />
<p class='h5'>晉州霍山景通禪師<span class='note-inline'>(凡六)</span></p><p>自稱大禪佛。初見仰山。翹一足云。西天二十八祖。亦如是。唐土六祖。亦如是。和尚亦如是。景通亦如是。仰山下繩床。打四藤條。</p>
<p style="margin-left:2em">雪竇云。藤條未到折。因甚麼。只打四下。須是箇斬釘截鐵漢。始得。</p>
<p>師到霍山。自云。集雲峰下四藤條。天下大禪佛。參。霍山喚維那打鐘著。師便走。</p>
<p>師聞秘魔巖和尚。凡見僧來。便提起木杈云。是甚麼魔魅。教汝出家。是甚麼魔魅。教汝行脚。道得也杈下死。道不得。也杈下死。</p>
<p>師往訪之。纔見不禮拜。便攛入懷中。秘魔拊其背三下。師拍手云。師兄三千里外。賺我來。師兄三千里外。賺我來。</p>
<p>僧問。如何是佛。師便打。僧亦打。師云。儞打我。有道理。我打儞。無道理。僧無語。師連棒打出。</p>
<p>俗行者問。如何是佛法大意。師便設拜。者云。和尚何得禮拜俗人。師云。汝不聞道。尊重弟子。</p>
<p>師化緣將畢。先備薪於郊野。徧辭檀越。及日中。執燭登薪上。以笠置頂後。作圓光相。手執拄杖。作降魔杵勢。立終於紅焰中。</p>
</div>
<div class='div-other'><a id='mulu286' />
<p class='h5'>袁州仰山東塔和尚<span class='note-inline'>(凡二)</span></p><p>僧問。如何是君王劒。師云。落纜不釆功。云用者如何。師云。不落時人手。</p>
<p>僧問。法王與君王。相見時如何。師云。兩掌無私。云見後如何。師云。中間絕像。</p>
</div>
<div class='div-other'><a id='mulu287' />
<p class='h5'>鄧州佛巖暉禪師<span class='note-inline'>(凡二)</span></p><p>僧問。昔年有疾。今又中毒。請師醫。師云。二宜湯。</p>
<p>僧問。如何是佛向上事。師云。螺髻子。</p>
</div></div>
<div class='div-other'><a id='mulu288' />
<p class='h4'>睦州陳尊宿法嗣</p>
<div class='div-other'><a id='mulu289' />
<p class='h5'>睦州陳操尚書<span class='note-inline'>(凡五)</span></p><p>公同眾官登樓。見數僧行來。諸官人云。來者總是行脚僧。公云不是。官人云。爭知不是。公云。待與勘過。僧及樓前。公召云。上座。僧皆舉首。公云不信道。</p>
<p style="margin-left:2em">大溈喆云。陳尚書。可謂手持仲尼日月。腰背毗盧金印。非唯儒士驚懾。亦乃衲僧罔措。不見道。當機如電拂。方免病棲蘆。</p>
<p style="margin-left:2em">皷山永云。這僧有理難伸。死而不弔。尚書按劒當門。誰敢正眼覰著。</p>
<p>公問僧。有事相借問。得麼。僧云。合取狗口。公自摑口云。某甲罪過。僧云。知過必改。公云。就上座。覔取口喫飯。得麼。僧無對。</p>
<p>公與僧齋次。拈起胡餅。問僧。江西湖南。還有這箇麼。僧云。尚書適來。喫箇甚麼。公云。槌鐘謝響。</p>
<p>公一日齋僧。自行胡餅。僧展手接。公却縮手。僧無語。公云。果然果然。</p>
<p>公一日齋僧。自行食次。云請上座施食。僧云。三德六味。公云錯。僧無對。</p>
</div></div>
<div class='div-other'><a id='mulu290' />
<p class='h4'>鎮州臨濟義玄禪師法嗣</p>
<div class='div-other'><a id='mulu291' />
<p class='h5'>鎮州保壽沼禪師<span class='note-inline'>(凡六)</span></p><p>胡釘鉸來參。師問。莫是胡釘鉸麼。胡云。不敢。師云。還釘得虗空麼。胡云。請和尚打破將來。師便打。胡不肯。師云。向後有多口阿師。為汝點破在。</p>
<p>胡後見趙州。州問。莫是胡釘鉸麼。胡云不敢。州云。還釘得虗空麼。胡云。請和尚打破將來。州云。且釘這一縫。胡於言下。有省。</p>
<p>遂舉保壽行棒因緣。問州。未審某甲。過在甚麼處。州云。我與麼。與他保壽。千里萬里。</p>
<p style="margin-left:2em">雪竇云。我要打這三箇漢。一打趙州。不合瞎却胡釘鉸眼。二打保壽。不能塞斷趙州口。三打胡釘鉸。不合放過保壽。驀拈拄杖云。更有一箇。大眾一時走散。師擊繩床一下　大溈喆云。可惜趙州放過。待他道某甲過在甚麼處。劈脊便棒。非但承他保壽威光。亦乃與叢林為龜鑑。</p>
<p style="margin-left:2em">鼓山永云。保壽雖具打破虗空底鉗鎚。未免犯鋒傷手。胡公末後悟去。誰知眼尚[目*荅]<span class='corr'>眵</span>。</p>
<p>師問僧。甚麼來。云西山來。師云。還見獼猴麼。云見。師云。作箇甚麼伎倆。云見某甲。一箇伎倆。也作不得。師便打。</p>
<p>師問僧。近離甚處。云崔禪。師云。還將得崔禪喝來麼。云不將得來。師云。恁麼則不從崔禪來。僧便喝。師拈棒。僧擬議。師便打。</p>
<p>僧來問訊。師云。百千諸佛。不出此方丈內。僧云。只如古人道。大千沙界海中漚。未審方丈。向甚麼處著。師云。千聖見在。云阿誰證明。師擲下拂子。僧從西過東立。師便打。僧云。若不久參。焉知端的。師云。三十年後。此話大行。</p>
<p>僧問。萬境來侵時如何。師云。莫管他。僧作禮。師云。不得動著。動著。打折儞驢腰。</p>
<p>僧問。如何是祖師西來意。師云。面黑眼睛白。云萬里無片雲時如何。師云。青天也須喫棒。云未審過在甚麼處。師便打。</p>
</div>
<div class='div-other'><a id='mulu292' />
<p class='h5'>鎮州三聖慧然禪師<span class='note-inline'>(凡十一)</span></p><p>參德山。纔展坐具。山云。不用展炊巾。這裏無殘羹餿飯。師云。賴遇無。設有。向甚麼處著。山便打。師接住棒。推山向繩床上。山呵呵大笑。師哭云。蒼天蒼天。便出去。</p>
<p>師到德山。時踢天泰為首座。問師。行脚人。須具本色公驗。作麼生是上座本色公驗。師云。嗄。座再問。師打一坐具云。這桶漆。前後觸忤多少賢良。座便人事。</p>
<p>師問雪峰透網金鱗。未審以何為食。峰云。待汝出得網來。即向汝道。師云。一千五百人善知識。話頭也不識。峰云。老僧住持事繁。</p>
<p style="margin-left:2em">雪竇云。可惜放過。好與三十棒。這棒一棒也不較。直是罕遇作家　承天宗云。布縵天網。須是雪峰。深入虎宂。還他三聖。眾中有般漢。商量便道。雪峰在網內。三聖在網外。苦哉苦哉。深屈古人。若非此二員作家。不能天下橫行。</p>
<p style="margin-left:2em">大溈喆云。三聖可謂龍門萬仞。慣曾作客。雪峰大似孟甞門啟。豈懼高賓。</p>
<p>師因雪峰見獼猴。云這獼猴。各背一面古鏡。師云。歷劫無名。何以彰為古鏡。峯云。瑕生也。師云。一千五百人善知識。話頭也不識。峰云。老僧住持事繁。</p>
<p style="margin-left:2em">雪竇云。好與三十棒。此棒放過也好。免見將錯就錯。</p>
<p>仰山問師。汝名甚麼。師云。慧寂。山云。慧寂是我。師云。我名慧然。山呵呵大笑。</p>
<p style="margin-left:2em">妙喜云。兩箇藏身露影漢。殊不顧傍觀者。</p>
<p style="margin-left:2em">雪竇頌云。雙收雙放若為宗。騎虎由來要絕功。笑罷不知何處去。只應千古動悲風。</p>
<p>師在仰山不安。下涅槃堂將息。有官人。來見仰山。山問。官居何位。官人云。推官。山竪起拂子云。還推得這箇麼。官人無語。</p>
<p>山令大眾下語。俱不契。</p>
<p>山令侍者。請師下語。師云。但道。和尚今日有事在。山又令問。有甚麼事。師云。再犯不容。</p>
<p>師辭仰山。山將拂子相送。師云。某甲自有師在。山云。誰。師云。臨濟和尚。山云。慧寂罪過。</p>
<p>遂留兩日。備茶筵相送。</p>
<p>師到香嚴。嚴問。甚處來。師云。臨濟來。嚴云。還將得臨濟劒來麼。師以坐具。驀口便摵。嚴休去。</p>
<p>示眾云。我逢人則出。出則不為人。</p>
<p>興化云。我逢人則不出。出則便為人。</p>
<p style="margin-left:2em">真淨文云。這兩箇老古錐。竊得臨濟些子活計。各自分疆列界。氣衝宇宙。使明眼衲僧。只得好笑。諸禪德。且道。笑箇甚麼。還知落處麼。若知。一任七顛八倒。若不知。且向三聖興化葛藤裏咬嚼。</p>
<p>師問僧。近離甚處。僧便喝。師亦喝。僧又喝。師亦喝。僧云。行棒即瞎。隨後又喝。師拈棒。僧轉身。作受勢。師云。下坡不走。快便難逢。便打。僧云。這賊。便出去。師拋下棒。</p>
<p>次有僧問。適來爭容得這僧。師云。是伊曾見先師來。</p>
<p>僧問。如何是祖師西來意。師云。臭肉來蠅。</p>
<p style="margin-left:2em">興化獎云。山僧即不然。破驢脊上足蒼蠅。</p>
</div>
<div class='div-other'><a id='mulu293' />
<p class='h5'>魏府大覺禪師<span class='note-inline'>(凡二)</span></p><p>師見臨濟。濟竪起拂子。師便展坐具。濟擲下拂子。師便收坐具。參堂去。</p>
<p>其時眾議。莫是和尚親故。又不禮拜。又不喫棒。</p>
<p>濟聞。令侍者。喚師來。師至。臨濟云。師僧道。儞來又不禮拜。又不喫棒。莫是長老親故。師便珍重下去。</p>
<p>師臨示寂時。謂眾云。我有一隻箭。要付與人。時有僧出云。請和尚箭。師云。汝喚甚麼作箭。僧便喝。師便打。遂歸方丈。喚其僧來問。汝適來會麼。云不會。師又打數下。擲却拄杖云。<span class='corr'>已</span>後遇明眼人。分明舉似。</p>
<p>即告終。</p>
</div>
<div class='div-other'><a id='mulu294' />
<p class='h5'>魏府興化存獎禪師<span class='note-inline'>(凡十一)</span></p><p>初謁臨濟。濟令師充侍者。濟問新到。甚處來。云鑾城。濟云。有事相借問。得麼。云新戒不會。濟云。打破大唐國。覔箇不會人難得。參堂去。</p>
<p>師問。適來新到。是成褫伊那。濟云。我誰管儞成褫不成褫。師云。和尚只會將死雀就地彈。不解將一轉語蓋覆却。濟云。儞又作麼生。師云。請和尚。作新到。濟遂云。新戒不會。師云。却是老僧罪過。濟云。儞語藏鋒。師擬議。濟便打。</p>
<p>至晚。濟謂師云。我今日問新到。是將死雀就地彈。就窠裏打。及儞出得語。又喝起。向青雲裏打。師云。草賊大敗。濟又打。</p>
<p>師後到三聖。聖請充第一座。常謂人曰。我向南方行脚一遭。拄杖頭。不曾撥著一箇會佛法底。儞在這裏。作甚麼。</p>
<p>三聖聞乃問師。儞具甚麼眼。師便喝。三聖云。須是儞始得。師休去。</p>
<p>大覺聞。乃云。作麼生得風吹。入大覺門來。師後到大覺。覺請師。充院主。一日喚云。院主。我聞。儞道。向南方行脚一遭。拄杖頭。不曾撥著一箇。會佛法底。儞具甚麼眼。師便喝。覺拈棒。師擬議。覺便打。師又喝。覺又打。明日師從法堂下過。覺喚云。院主。我直下不疑儞昨日兩喝。儞試說看。師云。某甲在三聖處。學得底業次。總被師兄。折倒了也。與某甲。箇安樂法門。覺云。這瞎漢。來這裏。納敗闕。卸下衲衣。痛打一頓。師於棒下。見得臨濟先師。在黃蘗處。喫棒底道理。</p>
<p>師開堂日示眾云。此一炷香。本為三聖師兄。三聖為我太孤。便合承嗣大覺。大覺為我太賖。我於三聖處。會得賓主句。若不遇大覺師兄。洎乎誤却我平生。我於大覺處喫棒。見得臨濟先師。在黃檗處。喫棒底道理。此一炷香。供養我臨濟先師。</p>
<p>示眾云。今日不問如何若何。便請單刀直入。興化與儞證明。</p>
<p>時有旻德長老。出作禮。起便喝。師亦喝。德又喝。師又喝。德作禮歸眾。師云。適來若是別人。三十棒。一棒也不較。何故。為他旻德長老。會一喝不作一喝用。</p>
<p style="margin-left:2em">瑯瑘覺云。且道那一喝。不作一喝用。興化若無後語。疑殺天下人。雖然如是。曉者還稀。</p>
<p style="margin-left:2em">教忠光云。興化與旻德。各出一隻手。要發明臨濟正法眼藏。殊不知。臨濟一宗。掃土而盡。且道。利害在甚麼處。具眼者辨取。</p>
<p>師謂眾云。我聞。長廊下也喝。後架也喝。諸子。莫盲喝亂喝。直饒儞喝得興化。上三十三天。却撲下來。一點氣也無。待興化蘇省起來。欵欵地。向儞道。未在。何故。我未曾向紫羅帳裏撒真珠。與儞諸人在。虗空裏。胡喝亂喝。作甚麼。</p>
<p>師入堂。見首座乃云。我見儞了也。座便喝。師打露柱一下。便出去。</p>
<p>首座隨後上方丈云。適來觸忤和尚。便作禮。師就地打一棒。座無語。</p>
<p>師見同參來。纔上法堂。師便喝。僧亦喝。行三兩步。師又喝。僧亦喝。須臾近前。師拈棒。僧又喝。師云。儞看。這瞎漢。猶作主在。僧擬議。師便打。直打下法堂。</p>
<p>時有僧問。這僧有甚觸忤和尚處。師云。是伊適來。也有權。也有實。也有照。也有用。及乎我將手。向伊面前。橫兩遭。便去不得。似這般瞎漢。不打。更待何時。</p>
<p>同光帝問師。朕收中原。獲一寶。未有人酬價。師云。略借陛下寶看。帝以手引幞頭脚。示之。師云。君王之寶。誰敢酬價。帝大悅。</p>
<p style="margin-left:2em">雪竇云。至尊所得。只可傍觀。若非興化作家。往往高價酬却　黃龍心云。興化一期。見機而作。爭奈埋沒他一朝天子。當時但向伊道。蚌蛤之珠。收得也無用處。教他向後。別有生涯。免見遞相鈍置。如今若有人問。又作麼生酬價。</p>
<p>師召僧。僧應諾。師云。點即不到。</p>
<p>又召一僧。僧應諾。師云。到即不點。</p>
<p>僧問。四方八面來時如何。師云。打中間底。僧作禮。師云。興化今日。赴箇村齋。中路遇一陣卒風暴雨。却去古廟裏。避得過。</p>
<p style="margin-left:2em">開善謙云。興化七事隨身。八面受敵。不妨是箇老作家。及乎兩陣交鋒。却走入鬼窟裏去。忽有人問開善。只向他道。四方八面來一時打。待他禮拜。落脊便棒云。無儞回避處。</p>
<p>師因騎馬傷脚。扶木柺。遶院行。問僧。汝等還識老僧麼。僧云。爭得不識和尚。師云。癘脚法師。說得行不得。復至法堂。令維那聲鐘。上堂。眾集。師云。還識老僧麼。眾無對。師擲下柺子。端然而逝。</p>
</div>
<div class='div-other'><a id='mulu295' />
<p class='h5'>鄂州灌溪志閑禪師<span class='note-inline'>(凡五)</span></p><p>師謁臨濟。濟一日驀胷擒住。師便云。領領。濟托開云。且放儞一頓。</p>
<p>師住後。示眾云。我見臨濟。無言說。直至如今。飽不休。</p>
<p style="margin-left:2em">皷山永云。乞兒見小利。</p>
<p>示眾云。十方無壁落。四面亦無門。露倮倮赤洒洒。沒可把。便下座。</p>
<p>僧問。久響灌溪。到來只見漚麻池。師云。儞只見漚麻池。且不見灌溪。云如何是灌溪。師云。劈箭急。</p>
<p style="margin-left:2em">玄沙云。更學三十年。也未會禪。</p>
<p>僧問。如何是祖師西來意。師云。鉢裏盛飯。桶裏盛羹。云學人不會。師云。飢即飡困即休。</p>
<p>師臨示寂時。問侍者。坐化者誰。云僧伽。師云。立化者誰。云僧會。師即行七步。垂手而終。</p>
</div>
<div class='div-other'><a id='mulu296' />
<p class='h5'>幽州談空和尚<span class='note-inline'>(凡二)</span></p><p>保壽問師。除却中下二根人來。師兄作麼生。師云。汝適來舉。早錯了也。壽云。師兄也不得無過。師云。汝與我作師兄。壽側掌云。這老賊。</p>
<p>有尼欲開堂。師云。儞有五障。不得開堂。尼云。龍女成佛。有幾障。師云。龍女現十八變。儞試變看。尼云。不是野狐精。變箇甚麼。師便打。</p>
<p style="margin-left:2em">鎮州牧主聞云。和尚拄杖折那。將此見解。擬欲為人　翠巖芝云。且道。尼具甚麼眼。只擔得箇斷貫索。且作麼生會。</p>
</div>
<div class='div-other'><a id='mulu297' />
<p class='h5'>定州崔禪禪師<span class='note-inline'>(凡一)</span></p><p>拈拄杖。示眾云。出來打出來打。時有僧出云。崔禪[斬/耳]。師擲下拄杖。便歸方丈。</p>
<p style="margin-left:2em">歸宗一云。作麼生道得一轉語。救取崔禪。</p>
<p style="margin-left:2em">法燈云。和尚且自救取。是肯他。不肯他。</p>
<p style="margin-left:2em">五祖戒云。便與推倒繩床。</p>
</div>
<div class='div-other'><a id='mulu298' />
<p class='h5'>鎮州萬歲和尚<span class='note-inline'>(凡一)</span></p><p>師訪保壽。壽不起。師便展坐具。壽下繩床。師便坐却繩床。壽便歸方丈。閉却門。師坐不起。主事云。和尚閉却門了。請庫下喫茶。師便歸。</p>
<p>壽明日却去復禮。師亦坐不起。壽展坐具。師亦下繩床。壽便坐却繩床。師亦歸方丈。閉却門。壽於侍者寮。取灰圍却方丈門三道。便去師開門見。乃云。我不恁麼。他却恁麼。</p>
</div>
<div class='div-other'><a id='mulu299' />
<p class='h5'>襄州歷村和尚<span class='note-inline'>(凡二)</span></p><p>師煎茶次。僧問。如何是祖師西來意。師拈起茶盞。示之。云莫只這便是麼。師擲盞。向火中。僧無語。</p>
<p>僧問。如何是觀其音聲。而得解脫。師以火筯。敲柴頭云。汝還聞麼。云聞。師云。誰不解脫。</p>
</div>
<div class='div-other'><a id='mulu300' />
<p class='h5'>滄州米倉和尚<span class='note-inline'>(凡一)</span></p><p>州牧。請師與保壽。入廳供養。令人傳語云。請二人長老。談論佛法。壽云。請師兄答話。師便喝。壽云。某甲尚未借問。何得便喝。師云。猶嫌少在。壽却與一喝。</p>
</div>
<div class='div-other'><a id='mulu301' />
<p class='h5'>涿州克符道者<span class='note-inline'>(凡五)</span></p><p>因僧問臨濟。如何是奪人不奪境。濟云。煦日發生鋪地錦。孾兒垂髮白如絲。</p>
<p style="margin-left:2em">師頌云。奪人不奪境。緣自帶誵訛。擬欲求玄旨。思量返責麼。驪珠光燦爛。蟾桂影婆娑。覿體無差互。還應滯網羅。</p>
<p>僧問。如何是奪境不奪人。濟云。王令<span class='corr'>已</span>行天下徧。將軍塞外絕煙塵。</p>
<p style="margin-left:2em">師頌云。奪境不奪人。尋言何處真。問禪禪是妄。究理理非親。日照寒光澹。山搖翠色新。直饒玄會得。也是眼中塵。</p>
<p>僧問。如何是人境兩但奪。濟云。并汾絕信。獨處一方。</p>
<p style="margin-left:2em">師頌云。人境兩俱奪。從來正令行。不論佛與祖。那說聖凡情。擬把吹毛劒。還如值木盲。進前求妙會。特地斬精靈。</p>
<p>僧問。如何是人境俱不奪。濟云。王登寶殿。野老謳謌。</p>
<p style="margin-left:2em">師頌云。人境俱不奪。思量意不偏。主賓言不異。問答理俱全。踏破澄潭月。穿開碧落天。不能明妙用。淪沒在無緣。</p>
<p>僧問。如何是賓中賓。師云。倚門傍戶猶如醉。出言吐氣不慚惶。云如何是賓中主。師云。口念彌陀雙拄杖。目瞽瞳人不出頭。云如何是主中賓。師云。高提祖印當機用。利物應須語帶悲。云如何是主中主。師云。橫按鏌鎁全正令。太平寰宇斬癡頑。云既是太平寰宇。為甚麼却斬癡頑。師云。不許夜行剛把火。直須當道與人看。</p>
</div>
<div class='div-other'><a id='mulu302' />
<p class='h5'>桐峰和尚<span class='note-inline'>(凡三)</span></p><p>僧問。庵主住此。忽遇大蟲來。又作麼生。師作大蟲吼。僧作怕勢。師大笑。僧云。這賊。師云。爭柰我何。</p>
<p style="margin-left:2em">雪竇云。是即是。兩箇惡賊。只解耳偷鈴。</p>
<p>師見僧。驀把住。呌云。殺人殺人。僧托開云。叫喚作麼。師云。誰。僧便喝。師便打。僧出外云。且待且待。師呵呵大笑。</p>
<p>師問。一老人云。住在甚處。老人不語。師云。善能對機。老人拈一枝草示師。師便喝。老人作禮。師便歸庵。老人云。與麼。疑殺天下人去在。</p>
</div>
<div class='div-other'><a id='mulu303' />
<p class='h5'>虎谿庵主<span class='note-inline'>(凡二)</span></p><p>僧來相看。師不顧。僧云。知道庵主有此一機。師彈指一下。僧云。是何宗旨。師便打。僧云。知道今日落人便宜。師云。猶要棒喫在。</p>
<p>師見僧入門。師便喝。僧默然。師便打。僧却喝。師云。好箇草賊。</p>
<p>僧問。和尚住此庵。多少年。師云。只見春生夏長。總不記得。云大好不記得。師云。儞道多少年。云春生夏長聻。師云。閙市裏虎。</p>
</div>
<div class='div-other'><a id='mulu304' />
<p class='h5'>覆盆庵主<span class='note-inline'>(凡一)</span></p><p>有僧。從山下哭上。師閉却門。僧於門上。畫一圓相。門外立地。師從庵後出。却於山下哭上。僧便喝云。猶作這箇去就在。師搥胷云。可惜先師。一場埋沒。僧云。苦苦。師云。庵主今日被人瞞也。</p>
</div>
<div class='div-other'><a id='mulu305' />
<p class='h5'>杉洋庵<span class='corr'>主</span><span class='note-inline'>(凡三)</span></p><p>師問僧。甚處來。云江西。師竪起痒和子云。江西還有這箇麼。僧托膝閉目。師云。東家廝兒。却向西家使喚。云有口不煩賓主說。師云。適來患聾。如今患啞。僧云。買鐵得金。一場富貴。師云。客作無功。未免逃避。僧便打。師云。自累猶可。莫累老僧。僧回作禮。師云。若不恁麼。<span class='corr'>已</span>後喪我兒孫。</p>
<p>僧問。庵主。得箇甚麼。便住此山。師云。也欲通箇來由。又恐遭人檢點。云又爭免得。師便喝。云恰是。師便打。僧大笑而出。師云。今日大敗。今日大敗。</p>
<p>僧問。庵主忽遇境界當前。如何支遣。師喝云。這妖怪。云今日被迷一上。不同小小。師云。賴是深山無人見。云知即得。師呵呵大笑。</p>
</div>
<div class='div-other'><a id='mulu306' />
<p class='h5'>雲山和尚<span class='note-inline'>(凡二)</span></p><p>師問僧。甚處來。云西京。師云。還將得西京主人書來麼。云不敢妄通消息。師云。作家師僧。天然有在。云殘羹餿飯。誰人肯喫。師云。獨有上座不喫那。僧作吐勢。師召侍者云。扶出這病僧著。僧便出去。</p>
<p>師見僧來。便起身。僧便出去。師云。得恁麼靈利。僧便喝云。作這箇眼目。法嗣臨濟。也大屈在。師云。且望闍梨善傳。僧回首。師便喝云。作這箇眼目。錯判諸方名言。隨後便打。</p>
</div>
<div class='div-other'><a id='mulu307' />
<p class='h5'>定上座<span class='note-inline'>(凡三)</span></p><p>師問臨濟。如何是佛法的的大意。濟下繩床擒住。師擬議。濟與一拳。便托開。師竚思。傍僧云定上座。何不禮拜。師方作禮。忽然大悟。</p>
<p style="margin-left:2em">雪竇頌云。斷際全機繼後蹤。持來何必在從容。巨靈擡手無多子。分破華山千萬重。</p>
<p>師在鎮州。回到橋上歇。有三人座主。一人問。如何是禪河深處。須窮到底。師擒住其僧。擬拋向橋下去。時二座主。連忙救云。休休。不合觸忤上座。且望慈悲。師云。若不看這兩箇座主面。從他窮到底。</p>
<p>師路次。逢巖頭雪峰欽山三人。巖頭問。甚處來。師云。臨濟來。頭云。和尚萬福否。師云。順世也。巖頭嘆云。某甲三人薄福。特去禮見和尚。又<span class='corr'>已</span>歸寂。未審有何言句。請上座舉一兩則。師云。臨濟一日示眾云。赤肉團上。有一無位真人。在汝等面門出入。未證據者。看看。時有僧。出問。如何是無位真人。臨濟下繩床。攔胷搊住云。道道。其僧擬議。濟托開云。無位真人。是甚麼乾屎橛。</p>
<p>巖頭聞舉。不覺吐舌。</p>
<p>欽山云。何不道非無位真人。被師劈胷搊住。云無位真人。與非無位真人。相去多少。速道速道。欽山直得。面青面黃。語不得。巖頭雪峯勸云。這新戒。不合觸忤上座。且望慈悲。師云。若不看這兩箇老漢面。[祝/土]殺這尿床鬼子。</p>
</div>
<div class='div-other'><a id='mulu308' />
<p class='h5'>奯上座<span class='note-inline'>(凡二)</span></p><p>師到百丈。丈云。有事相借問。得麼。師云。幸自非言。何須譗[言*窒]。丈云。収得安南。又憂塞北。師擘開胷云。與麼不與麼。丈云。要且難搆。師云。知即得。</p>
<p style="margin-left:2em">仰山云。若有人。知此二人落處。不妨奇特。若辨不得。大似日中逃影。</p>
<p>師到德山。山下繩床。作抽坐具勢。師云。這箇且致。忽遇心境一如底人來。向伊道甚麼即得。不被諸方檢責。山云。猶較昔日三步。別作箇主人公來。師便喝。山不語。師云。塞却這老野孤咽喉。</p>
<p style="margin-left:2em">溈山云。奯上座。雖是得便宜。爭奈掩耳偷鈴。</p>
</div></div></div>
<p class='juan'>聯燈會要卷第十</p>
<div class='div-w'><p>靈雲見懶安。傳燈收為祐公嗣。按祐錄云。師大中七年。正月九日遷化。懶安繼踵住持。未幾安歸閩川。閩帥創寺延安。亦以大溈命之<span class='note-inline'>(今在長慶寺後)</span>。復開山長慶。兩寺。僅二十年。</p>
<p>靈雲悟道有偈。雪峰激賞之。玄沙云。待某甲勘過。始得。故知。在雪峰住院之後。其見安公。明矣。雪峰行脚時。<span class='corr'>已</span>不及見臨濟<span class='note-inline'>(祐化十四年臨濟方示寂)</span>。靈雲悟道時。去祐公二十餘年。</p>
<p>後人不分前大溈。後大溈。好事者。於溈山。作桃花洞。旌表其得道之徽美。盖不本其源由耳。今移為懶安嗣。</p>
<p>魏府大覺禪師。見臨濟。傳燈收與黃檗嗣。統要收為臨濟嗣。據興化拈香云。我於三聖處。會得賓主句。若不遇大覺師兄。洎乎誤却我平生。故知大覺與興化。同出師門。今依統要為正。</p>
</div></div></div>
</div><!-- end of div[@id='body'] -->
</body></html>