<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu713' />聯燈會要卷第二十六</p><p class="byline">住泉州崇福禪寺嗣祖比丘　悟明　集</p><p class="head3">青原下第八世</p>

<div class='div-other'><a id='mulu714' />
<p class='h4'>福州玄沙師備禪師法嗣</p>
<div class='div-other'><a id='mulu715' />
<p class='h5'>漳州羅漢桂琛禪師<span class='note-inline'>(凡十三)</span></p><p>常山李氏子。玄沙問。三界惟心。子作麼生。師指倚子云。和尚喚這箇。作甚麼。沙云。倚子。師云。和尚不會三界惟心。沙云。我喚這箇作竹木。儞喚作甚麼。師云。某甲亦喚作竹木。沙云。盡大。地。覔箇會佛法人。了不可得。</p>
<p>師因中塔。侍立玄沙次。沙打一棒云。就名就體。塔無對。</p>
<p>沙問師。師云。這漢。著一棒。不知來處。</p>
<p>師作玄沙忌。請報恩藥石。恩見靈位無真。遂問。還有真麼。師以手揖云看。恩云。元來無真。師云。大似不相識。</p>
<p>師與長慶保福。入州。見牡丹障子。福云。好一朵牡丹花。慶云。莫眼花。師云。可惜一朵花。</p>
<p style="margin-left:2em">玄覺云。三尊宿語。還有親踈也無。只如羅漢與麼道。落在甚麼處。</p>
<p>保福有僧來。師問。彼中如何示徒。僧云。和尚一日示眾云。塞却儞眼。教儞覰不見。塞却儞耳。教儞聽不聞。坐却儞意根。教儞分別不得。師云。我問儞。我不塞儞眼。儞見箇甚麼。不塞儞耳。儞聞箇甚麼。不坐儞意根。儞作麼生分別。僧於言下有省。</p>
<p>師晚參次。忽聞皷角聲。乃云。羅漢三日一參。王太尉二時相助。</p>
<p>師問僧。甚處來。云秦州。師云。將得甚麼物來。云不將得物來。師云。儞為甚麼。對眾謾語。僧無對。</p>
<p>師却問。秦州豈不是出鸚鵡。云鸚鵡出隴西。師云。也不較多。</p>
<p>師問招慶僧云。儞在招慶。有甚麼異聞底事。試舉看。云不敢錯舉。師云。真實底事作麼生。云和尚因甚麼如此。師云。儞話墮也。</p>
<p>師問僧。甚處來。云報恩來。師云。何不且在彼中。云僧家不定。師云。既是僧家。為甚麼不定。僧無對。</p>
<p style="margin-left:2em">玄覺代云。謝和尚顧問。</p>
<p>師問僧。甚處來。云南方。師云。南方知識。有何言句示徒。云彼中道。金屑雖貴。眼裏著不得。師云。我道。須彌在儞眼裏。</p>
<p style="margin-left:2em">翠巖芝云。且道。地藏還免得這僧麼。</p>
<p>師見僧來。竪起拂子。僧作禮。師云。見箇甚麼。便作禮。云謝和尚指示。師便打。</p>
<p>却云。見我竪起拂子。便道謝和尚指示。每日見我掃床掃地。為甚麼。不道謝指示。</p>
<p>師插田次。見僧乃問。甚處來。云南方。師云。南方近日。佛法如何。云商量浩浩地。師云。爭如我這裏。種田摶飯喫。云爭柰三界何。師云。儞喚甚麼。作三界。僧有省。</p>
<p style="margin-left:2em">大溈喆云。清貧長樂。濁富多憂。</p>
<p>僧問。以字不成。八字不是。是甚麼字。師云。汝不識此字那。云不識。師云。看取註脚。</p>
<p>僧問。如何是和尚一句。師云。我若向儞說。却成兩句。</p>
</div>
<div class='div-other'><a id='mulu716' />
<p class='h5'>福州安國惠球禪師<span class='note-inline'>(凡六)</span></p><p>泉州莆田人也。師問玄沙。如何是第一月。沙云。用汝箇月作麼。師言下大悟。</p>
<p>示眾云。我此間粥飯因緣。為兄弟提唱。終是不常。如今欲得省要。却是山河大地。舉明其事。却常亦能究竟。若從文殊門入者。一切草木瓦礫。助汝發機。若從觀音門入者。一切蝦蟆蚯蚓。助汝發機。若從普賢門入者。不動步而到。我以此三門。方便示汝。如將一隻折筯。攪彼大海。令彼魚龍。知水為命。會麼。若無智眼。審而諦之。任儞百般巧妙。不為究竟。</p>
<p style="margin-left:2em">琅瑘覺云。雖是善因。而招惡果。</p>
<p>示眾云。諸人若要商量。向髑髏後。通取箇消息來。共相商量。這裏不曾遮障人光明。</p>
<p>師問了院主。先師道。盡十方世界。是箇真實人體。儞還見僧堂麼。主云。和尚莫眼花。師云。先師遷化。肉猶曖在。</p>
<p>僧問。諸佛還有師也無。師云有。云如何是諸佛師。師云。一切人識不得。</p>
<p>僧問。如何是大庾嶺頭事。師云。料汝承當不下。云重多少。師云。這般底。論劫不柰何。</p>
</div>
<div class='div-other'><a id='mulu717' />
<p class='h5'>婺州金華國泰瑫禪師<span class='note-inline'>(凡一)</span></p><p>示眾云。不離當處。咸是妙明真心。所以玄沙和尚道。我會最後句。出世少人知。爭如國泰。有末頭一句。</p>
<p>時有僧問。如何是末頭一句。師云。闍梨向太遲。便歸方丈。</p>
</div>
<div class='div-other'><a id='mulu718' />
<p class='h5'>福州螺峰冲奧禪師<span class='note-inline'>(凡一)</span></p><p>僧問。牛頭未見四祖時如何。師云。德重鬼神欽。云見後如何。師云。通身聖莫測。</p>
<p>乃云。人人具足。人人成見。爭怪得老僧。珍重。</p>
</div>
<div class='div-other'><a id='mulu719' />
<p class='h5'>泉州睡龍禪師<span class='note-inline'>(凡一)</span></p><p>拈拄杖。謂眾云。三十年住山。得他氣力。僧云。和尚得他甚麼氣力。師云。過山過嶺。東拄西拄。便拄歸方丈。</p>
</div>
<div class='div-other'><a id='mulu720' />
<p class='h5'>天台雲峯光緒禪師<span class='note-inline'>(凡二)</span></p><p>示眾云。但以眾生日用而不知。譬如三千大千世界。日月星辰。江河淮海。一切含靈。從一毛孔。入一毛孔。毛孔不小。世界不大。其中眾生。不覺不知。若要易會。上座日用亦復不知。</p>
<p>僧問。日裏僧䭾像。夜裏像䭾僧。未審此意如何。師云。闍梨。豈不是茶堂裏來。</p>
</div>
<div class='div-other'><a id='mulu721' />
<p class='h5'>天台國清師靜上座<span class='note-inline'>(凡二)</span></p><p>師謁玄沙。遇上堂云。汝諸人。但能一生。如喪考妣。吾保汝。究得徹去。</p>
<p>師遂問。只如教中道。不得以所知心。測度如來無上知見。又作麼生。沙云。汝道。究得徹底。所知心。還測度得及麼。師於此信入。</p>
<p>有問。弟子每當靜坐。心念紛飛。未明攝伏之方。願垂指誨。師云。如或安坐。心念紛飛。却將紛飛之心。以究紛飛之處。究之無處。則紛飛之念何存。反究究心。則能究之心安在。能照之智本空。所緣之境亦寂。寂而非寂者。蓋無能寂之人也。照而非照者。蓋無所照之境也。境智俱寂。心慮安然。外不尋枝。內不住定。二塗俱泯。一性怡然。此乃還源之要道也。</p>
</div></div>
<div class='div-other'><a id='mulu722' />
<p class='h4'>韶州雲門文偃禪師法嗣</p>
<div class='div-other'><a id='mulu723' />
<p class='h5'>韶州白雲祥禪師<span class='note-inline'>(凡二)</span></p><p>示眾云。諸人會麼。但向街頭市尾。屠兒魁膾。地獄鑊湯處。會取。若恁麼會。堪與人天為師為匠。若向衲僧門下。天地懸殊。更有一般底。只向長連床上。作好人去。儞道。此兩般人。那箇有長處。無事。珍重。</p>
<p>師問僧。不壞假名。而談實相。作麼生。云這箇是倚子。師以手撥云。與我將鞋袋來。僧無語。師云。這虗頭漢。</p>
<p style="margin-left:2em">雲門聞乃云。須是我祥兄始得。</p>
</div>
<div class='div-other'><a id='mulu724' />
<p class='h5'>岳州巴陵顥鑒禪師<span class='note-inline'>(凡四)</span></p><p>雲門舉雪峯云。開却門。達磨來也。意作麼生。師云。築著和尚鼻孔。門云。阿修羅王惡發。將須彌山一摑。[跳-兆+孛]跳上梵天。帝釋為甚麼。却去日本國裏藏身。師云。莫恁麼心行好。門云。汝道。築著鼻孔。又作麼生。師休去。</p>
<p>師問僧。為佛法來。游山來。云清平世界。說甚麼佛法。師云。好箇無事底禪客。云早是多事也。師云。上座去年在此過夏了。云不曾。師云。恁麼則先來不相識。下去。</p>
<p>師將拂子與僧。僧云。本來清淨。用拂子作麼。師云。既知清淨。切莫忘却。</p>
<p style="margin-left:2em">梁山觀別云。也須拂却。</p>
<p>僧問。祖意教意。是同是別。師云。雞寒上樹。鴨寒下水。</p>
<p>問如何是提婆宗。師云。銀盌裏盛雪。</p>
<p>問如何是道。師云。明眼人落井。</p>
<p>問如何是吹毛劒。師云。珊瑚枝枝撐著月。</p>
</div>
<div class='div-other'><a id='mulu725' />
<p class='h5'>隋州智門師寬禪師<span class='note-inline'>(凡五)</span></p><p>師游山回。首座出松門接。座云。游山巇嶮不易。師拈起拄杖云。全得這箇力。座奪拄杖。拋向一邊。師放身便倒。大眾進前扶起。師拈拄杖。一時趂散。却回顧首座云。向道全得這箇力。</p>
<p style="margin-left:2em">黃龍南云。明教雖然會倒會起。不覺弄巧成拙。</p>
<p>師訪白兆。兆云。老僧有箇木魚頌。師云。請舉看。兆云。伏惟爛木一橛。佛與眾生不別。若以杖子擊著。直得聖凡路絕。師云。此頌有成褫。無成褫。兆云。無成褫。師云。佛與眾生不別。聻。左右救云。有成褫。師云。直得聖凡路絕聻。當時白兆一眾失色。</p>
<p>五祖戒和尚來參。師問。諸方言教。即不問。不涉泥水一句。道將來。戒云。話墮也。師云。拖泥帶水漢。戒云。和尚幸是大人。師云。禿丁子。參堂去。</p>
<p>師一日。舉拂子云。我這箇。為中下之機。僧云。忽遇上上人來時如何。師云。打皷為三軍。</p>
<p>僧問。新年頭。還有佛法也無。師云。無。僧云。日日是好日。年年是好年。為甚麼却無。師云。張公喫酒李公醉。云老老大大。龍頭虵尾。師云。明教今日失利。</p>
</div>
<div class='div-other'><a id='mulu726' />
<p class='h5'>襄州洞山守初禪師<span class='note-inline'>(凡九)</span></p><p>師謁雲門。門問。近離甚處。師云查渡。門云。夏在甚處。師云。湖南報慈。門云。幾時離彼。師云。八月二十五。門云。放子三頓棒。</p>
<p>師次日上去問訊云。昨日蒙和尚放三頓棒。未審某甲。過在甚麼處。門云。飯袋子。江西湖南。便恁麼商量。師於言下大悟。遂云。某甲他時異日。向無人煙處。卓箇庵子。不畜一粒米。不種一莖茉。接待十方往來。盡與他。出却釘。拔却楔。拈却炙脂帽。脫却鶻臭衫。教伊洒洒落落地。作箇衲僧去。豈不快哉。雲門云。儞身如椰子大。開得許大口。</p>
<p style="margin-left:2em">雪竇云。雲門氣宇如王。拶著便氷消瓦解。當時若據令而行。兒孫也未到斷絕　白雲端云。大小雲門。被洞山一問。直得額頭汗出。口裏膠生。</p>
<p>示眾生。楚山北畔。漢水南江。擊法皷而會禪徒。舉宗風而明祖意。若以揚眉瞬目。舉指竪拂。罄欬咳嗽。是厨中拭鉢帛。道甚麼。會也無。是衲僧破草鞋。這瞎漢這漆桶。是箇弄精魂鬼。總與麼。總不與麼。是東司頭廁籌子。以此稱提從上來事。盡是邪魔所作。謗大乘。滅胡種。與儞天地懸殊。且道。衲僧據箇甚麼道理。出來。對眾道看。折脚鐺子。各出一隻手。貴要宗乘不斷。亦表叢林有人。有麼。若無。洞山不惜眉毛。打葛藤去也。葛藤之事。只在目前。萬象森羅。乾坤大地。百千諸佛。日月星辰。地獄三塗。起心動念。每日經歷。皆是諸德自<span class='corr'>己</span>。何不向這裏。體當尋覔看。驀然覰得。倜儻分明。不虗行脚。也自得箇安樂田地。洞山此語。且作死馬醫。若據明眼衲僧。將草鞋。驀口[祝/土]。還怪得他也無。怪即不怪。儞道。憑箇甚麼。捉得將來。脚跟下推尋。毫末參差。槌折儞腰。莫麤心好。</p>
<p>示眾云。明機自昧。息慮迷源。萬法同塵。語默難顯。不是情中法。莫生種種心。離此章句。別有商量。且道。離却作麼生商量。還有委悉者麼。明明地揀破。明明地顯示。明明地舉唱。明明地歌詠。更無囊藏被蓋。純說乾爆爆地禪。若是靈利漢。纔聞舉著。便合眼卓朔地。知箇落處。豈不是自家具眼。其柰罕遇其人。蓋緣洞山這裏。言無味。食無味。法無味。無味之句。塞斷人口。兄弟。到這裏。難為湊泊。若向這裏。覰得分明。天下尊宿。到與不到。徹與不徹。總被儞驗破。何故。智有邪正。道有真偽。多只是心機意識。認得箇門頭屋後底。學得路布葛藤。一堆一擔。蘊在胷襟。道我會禪會道。還夢見禪道也未。喚作打底不遇作家。到老只成骨董。待到明朝後日。驀劄地。踏著正脉。省前所行履處。方始羞見本命元辰。</p>
<p>示眾云。舉唱宗乘。闡揚大教。須得法眼精明。方能鑑辨緇素。切緣真妄一源。水乳同器。到此難分。洞山尋常。以心中眼。觀身外相。觀之又觀。乃辨真偽。若不如是。何名善知識。</p>
<p>夫善知識者。驅耕夫之牛。奪飢人之食。方名善知識。即今天下。那箇是真善知識。諸人參得幾箇善知識來。也不是等閑。直須是參教徹。覰教透。千聖莫能證明。方顯丈夫兒。不見釋迦老子。明星現時。豁然大悟。與大地眾生。同時成佛。無前後際。豈不暢哉。雖然如是。若遇明眼衲僧。也好劈脊棒。</p>
<p>示眾云。言無展事。語不投機。承言者喪。滯句者迷。還得麼。儞衲僧分上事。到這裏。須具擇法眼始得。只如洞山恁麼道。也有一場過。且道。過在甚麼處。</p>
<p>示眾云。語中有語。名為死句。語中無語。名為活句。諸禪德。作麼生是活句。到這裏。實難得人。若也不動一塵。不撥一境。見事便道答話。長老下口不得。東西南北。莫知多少。要得去離泥水。活人眼目。舉唱宗風。激揚大事。不道全無。其柰還少。即緣未達其源。落在第八魔界中。識得箇不名不物。無是無非。頭頭物物。無不具足。道我得安樂田地。更不求餘。凡有扣擊問難。便敲床竪拂。更不惜便施便設。便行便用。向惡水坑裏。頭出頭沒弄箇無尾猢猻。臈月三十日。鼓也打破了。猢猻又走却了。手忙脚亂。一無所成。悔將何及。儞若是箇衲僧。乍可凍殺餓殺。終不著他鶻臭布衫。</p>
<p>示眾云。洞山這裏。尋常方丈內。不似諸方。一箇上來。一箇下去。啾啾唧唧地。衷私說底。佛法禪道。盡是向儞兄弟面前。滿口道。滿口說。滿口拈提。滿口欒揀。無儞左遮右掩處。一時和底翻出。諸德作麼生委悉。試對眾道看。譬如太末蟲。處處泊得。不能泊於火燄之上。被他諸方老禿奴。甜唇美舌。說作配當道。這箇是禪。這箇是道。這箇是菩提涅槃。這箇是真如解脫。被丈二釘八尺榍。榍在眼裏。不知不覺。乍到洞山這裏。不知是何說話。會得麼。直饒會得。真如涅槃。菩提解脫。毫末無差。被他條繩子。於脚跟下繫却。不得出離。若是靈利衲僧。一咬咬斷。作箇脫洒衲僧。豈不快哉。若三咬兩咬不斷。准前打入骨董社裏。有甚麼出頭時。洞山不獲<span class='corr'>已</span>。傍地為儞著力。珍重。</p>
<p>師問僧。甚處來。云汝州。師云。此去多少。云八百里。師云。踏破幾緉草鞋。云三緉。師云。甚處得錢買。云打笠子。師云。參堂去。僧應諾去。</p>
<p>問赤水求珠。猶是人間之寶。和雲唱出。固非格外之談。未審今日。將何示人。師云。夜聞祭鬼鼓。朝聽上灘歌。</p>
<p>問言超象表青霄外。出語幽玄事若何。師云。岸上行人聲有韻。舡中漁父和不齊。云幽玄事若何。師云。鈎長線短。</p>
<p>問如何是佛。師云。麻三斤。</p>
<p>問纔生便死時如何。師云。鍾馗解舞十八拍。</p>
<p>問如何是古佛心。師云。巢知風穴知雨。</p>
<p>問蓮華未出水時如何。師云。漢水正東流。云出後如何。師云。楚山頭倒卓。</p>
<p>問如何是衲僧本分事。師云。雲褁楚山頭。決定多風雨。</p>
<p>問衲僧得一時如何。師云。五九四十五。太陽來入戶。</p>
<p>問佛法禪道。是同是別。師云。頭不梳面不洗。</p>
<p>問德山入門便棒。臨濟入門便喝。未審和尚意旨如何。師云。尖㪷量不盡。</p>
</div>
<div class='div-other'><a id='mulu727' />
<p class='h5'>韶州雙峰競欽禪師<span class='note-inline'>(凡二)</span></p><p>益州人也。示眾云。進一步則迷理。退一步即失事。饒汝一向兀然去。又同無情。</p>
<p>時有僧問。如何得不同無情去。師云。動轉施為。云如何得不迷理失事去。師云。進一步。退一步。僧作禮。師云。向來有人恁麼會。老僧不肯伊。云請和尚直指。師便打出。</p>
<p>僧問。如何是法王劒。師云。鉛刀徒逞。不若龍泉。云用者如何。師云。藏鋒猶不許。露刃更何堪。</p>
</div>
<div class='div-other'><a id='mulu728' />
<p class='h5'>蘄州北禪寂禪師<span class='note-inline'>(凡二)</span></p><p>師拈拄杖。示眾云。過去未來現在。三世諸佛。微塵菩薩。一時在拄杖頭上。轉大法輪。盡向諸人鼻孔裏過。還見麼。若見。與我拈將來。若不見。大似立地死漢。良久云。風恬浪靜。不如歸堂。</p>
<p>師問僧。甚處來。云黃州。師云。在甚麼寺。云資福。師云。福將何資。僧云。兩重公案。師云。爭柰在北禪手裏。云在手裏。即収取。師便打。僧不甘。師隨後趂出。</p>
<p style="margin-left:2em">雪竇云。奇怪宛有超師之作。還知這僧麼。只解瞻前。不能顧後。若在雪竇手裏。棒折也未放在。</p>
</div>
<div class='div-other'><a id='mulu729' />
<p class='h5'>朗州德山圓明密禪師<span class='note-inline'>(凡八)</span></p><p>示眾云。靈山會上。付囑相傳。十方諸佛。出現於世。喚作建立道場。轉大法輪。如斯之法。只在如今。若於祖宗門下。天地懸殊。上上之流。何不啟問。</p>
<p>時有僧出。師便云。去去西天路。迢迢十萬餘。</p>
<p>問靈山一會。意旨如何。師云。當時妄想。直至如今。</p>
<p>云如何是最初一句。師云。三生六十劫。</p>
<p>云大悟底人。還有過也無。師云。鐵山橫在路。</p>
<p>師乃云。坐斷日頭。天地黯黑。茫茫者。匝地普天。當此之時。佛祖出頭來。也好與三十棒。雖然如是。官不容針。私通車馬。</p>
<p>示眾云。十方諸佛出世。了無一法與人。只是治病解縛。但有來者。盡是依草附木。竹木精靈。所以從頭地棒待有箇獨脫底出來。別有商量。眾中還有麼。</p>
<p>時有僧出作禮。師便下座。</p>
<p>示眾云。一人在須彌頂上。一人在千尺井中。又無繩索。亦無梯橙。日月照不到。要與此人相見。且作麼生得相見。若相見了。朝打三千。暮打八百。良久云。直饒恁麼會得。埋沒宗乘。不恁麼會得。辜負平生。據汝諸人。論甚麼劫數。</p>
<p>示眾云。與麼來者。現成公案。不與麼來者。垛生招箭。總不與麼來者。徐六擔板。迅速鋒鋩。猶是鈍漢。萬里無雲。青天猶在。</p>
<p>示眾。舉臨濟示眾云。恁麼來者。恰似失却。不恁麼來者。無繩自縛。十二時中。莫亂斟珪。會與不會。都盧是錯。分明與麼道。一任天下人貶剝。</p>
<p>師云。古鏡闊一丈。屋梁長三尺。是汝鉢盂饙子。闊多少。</p>
<p>示眾云。但參活句。莫參死句。活句下薦得。永劫無滯。一塵一佛國。一葉一釋迦。是死句。揚眉瞬目。舉指竪拂。是死句。山河大地。更無誵訛。是死句。</p>
<p>時有僧問。如何是活句。師云。波斯仰面看。云恁麼則不謬去也。師便打。</p>
<p>示眾云。俱胝和尚。凡有扣問。只竪一指。寒則普天普地寒<span class='note-inline'>(雪竇云。甚麼處見俱胝老)</span>。熱則普天普地熱<span class='note-inline'>(雪竇云。且莫錯認定盤星)</span>。</p>
<p style="margin-left:2em">雪竇復云。森羅萬象。徹下孤危。大地山河。通上嶮絕。甚麼處。得一指頭禪來。</p>
<p>僧問。牛頭未見四祖時如何。師云。秋來黃葉落。云見後如何。師云。春來草自青。</p>
<p>問達磨未來時如何。師云。千年松倒挂。云來後如何。師云。金剛努起拳。</p>
<p>問羚羊未挂角時如何。師云。獵屎狗。云挂角後如何。師云。獵屎狗。</p>
<p>問明星現時。便成正覺。時如何。師云。曲為今時。</p>
<p>云倜儻無差時如何。師云。繫驢橛。云過在甚麼處。師云。自屎不覺臭。云和尚與麼道即得。師云。蜣蜋推糞毬。</p>
<p>問一物不將來時如何。師云。猢猻繫露拄。</p>
<p>問無蹤無跡。是甚麼人行履處。師云。偷牛賊。</p>
</div>
<div class='div-other'><a id='mulu730' />
<p class='h5'>隋州雙泉郁禪師<span class='note-inline'>(凡二)</span></p><p>僧問。如何是第一句。師云。回頭終不顧。云如何是第二句。師云。未語先分付。云如何是第三句。師云。連根猶帶苦。</p>
<p>示眾云。初祖不虗傳。二祖不虗受。彼彼大丈夫。因甚麼到恁麼地。便下座。</p>
</div>
<div class='div-other'><a id='mulu731' />
<p class='h5'>郢州林溪敬脫禪師<span class='note-inline'>(凡四)</span></p><p>僧問。如何是法身。師云。四海五湖賓。</p>
<p>問如何是本來人。師云。風吹滿面塵。</p>
<p>問牛頭未見四祖時如何。師云。富貴多賓客。云見後如何。師云。貧窮絕往還。</p>
<p>問如何是佛。師云。十字街頭。云如何是法。師云。三家村裏。云佛之與法。是一是二。師云。露柱渡三江。猶懷感恨長。</p>
</div>
<div class='div-other'><a id='mulu732' />
<p class='h5'>潞府妙勝臻禪師<span class='note-inline'>(凡一)</span></p><p>僧問。金粟如來。為甚麼。却降釋迦會裏。師云。香山南雪山北。云南瞻部洲事。又作麼生。師云。黃河水急浪花麤。</p>
<p>云如何是向上一路。師云。一條濟水貫新羅。</p>
</div>
<div class='div-other'><a id='mulu733' />
<p class='h5'>益州香林澄遠禪師<span class='note-inline'>(凡四)</span></p><p>漢州綿竹。上官氏子。</p>
<p>示眾云。諸上座。本來只是箇無事人。不造作。不攀緣。無所得。一念相應。不受後有。不見病惱逼迫。四大本空。五陰虗假。起心動念。有少疑慮。盡屬魔民。皆落妄想。若得實地。逆須皆通。實際理地。無法當情。凡有施設。不滯前塵。物物當體。都無所得。本來解脫。不假功成。故云。一切法常住。且無儞加減處。盡十方法界。一塵一剎。頭頭並是一真實人體。皆是受用門庭。若離此外。別有何見。並是揑目生花。三頭二首。外道邪魔。鬼神群隊。且不編入本姓。與儞自<span class='corr'>己</span>。了無交涉。</p>
<p>師在眾時。普請鋤茶次。一僧喚云。看。俗家火發。師云。那裏失火。僧云。儞不見那。師云。不見。僧云。這瞎漢。</p>
<p>是時一眾。皆謂遠上座敗闕。後智門寬和尚。聞云。須是我遠兄始得。</p>
<p>僧問。北斗裏藏身。意旨如何。師云。月似彎弓。少雨多風。</p>
<p>問如何是室內一盌燈。師云。三人證龜成鼈。</p>
<p>問如何是衲衣下事。師云。臈月火燒山。</p>
<p>問魚游陸地時如何。師云。發言必有後救。云却下碧潭時如何。師云。頭重尾輕。</p>
<p>問。但有言句。盡是賓。如何是主。師云。長安城裏。云如何領會。師云。千家萬家。</p>
<p>師臨示寂時。示眾云。老僧四十年來。不能打得成一片。言訖告寂。</p>
</div>
<div class='div-other'><a id='mulu734' />
<p class='h5'>韶州雲門法球禪師<span class='note-inline'>(凡一)</span></p><p>示眾云。一法如是。諸法亦然。萬別千差。不離方寸。諸禪德。若能如是。盡十方世界。一時拈來。向諸人眼睫上。百千諸佛。向眼睫上。轉大法輪。各各湧身。向虗空。現十八變。為三世諸佛說法。諸人還見麼。若道不見。可惜父母祈生眼。若道見。且作甚麼面目。試對眾道看。良久云。買賣不當價。拊掌一下。</p>
</div>
<div class='div-other'><a id='mulu735' />
<p class='h5'>潭州南臺道遵禪師<span class='note-inline'>(凡二)</span></p><p>示眾云。從上宗乘。合作麼生提綱。合作麼生言論。將佛法兩字。當得麼。雖然如是。細不通風。大通車馬。若約理化門中。一言啟口。振動乾坤。山河大地。海晏河清。三世諸佛。說法現前。若也分明。古佛殿前。同登彼岸。</p>
<p>僧問牛頭未見四祖時如何。師云。著衣喫飯。云見後如何。師云。鉢盂挂壁上。</p>
</div>
<div class='div-other'><a id='mulu736' />
<p class='h5'>南岳般若啟柔禪師<span class='note-inline'>(凡二)</span></p><p>上堂聞板聲。乃云。善哉三下板。知識盡來參。既善知時節。吾今不再三。</p>
<p>僧問。西天以蠟人為驗。此土以何為驗。師云。新羅人草鞋。</p>
</div>
<div class='div-other'><a id='mulu737' />
<p class='h5'>信州鵝湖雲震禪師<span class='note-inline'>(凡一)</span></p><p>僧問。如何是佛。師云。闍梨不是。</p>
<p>云如何是鵝湖家風。師云。客是主人相師。云恁麼則謝師周旋去也。師云。難下陳蕃之榻。</p>
</div>
<div class='div-other'><a id='mulu738' />
<p class='h5'>廬州天王徽禪師<span class='note-inline'>(凡二)</span></p><p>僧問。如何是一大藏教。師云。高座不曾登。云登後如何。師云。三段不同。今當第一。向下文長。付在來日。東家籬西家壁。自<span class='corr'>己</span>分上。合作麼生。僧無對。師便打。</p>
<p>僧問。如何是從天降下。師云。風雨順時。云如何是從地涌出。師云。稻麻竹[竺-二+韋]。</p>
</div>
<div class='div-other'><a id='mulu739' />
<p class='h5'>深明二上座<span class='note-inline'>(凡二)</span></p><p>因聞僧問法眼。如何是色。法眼竪起拂子。或云。雞冠花。或云。貼肉汗衫。</p>
<p>二師特特遠訪。遂問。承聞和尚。有三種色語。是否。眼云是。深云。鷂子過新羅。便歸眾。</p>
<p>時李後主在座下。不肯。乃白法眼。寡人來日。為致茶筵。請此二人。重新問話。明日茶筵罷。備綵一箱。劒一口。謂二師曰。上座問話。若問得是。奉賞雜綵。若問不是。只賜一劒。法眼既陞座。深復出問。今日奉勑問話。師還許也無。眼云。許。深云。鷂子過新羅。捧綵便行。</p>
<p>大眾一時散去。時法燈作維那。乃鳴鍾集眾僧堂前。勘二師。眾既集。法燈問。承聞二上座。久在雲門。有甚奇特因緣。舉一兩則來。商量看。深云。古人道。白鷺下田千點雪。黃鶯上樹一枝花。維那作麼生商量。燈擬議。深打一坐具。便歸眾。</p>
<p>二上座。到淮河。見人牽網。有魚從網透出。深云。明兄。俊哉。一似箇衲僧。明云。雖然如此。爭如當初不撞入網羅好。深云。明兄。儞欠悟在。明至中夜。方省。</p>
</div>
<div class='div-other'><a id='mulu740' />
<p class='h5'>饒州薦福古禪師<span class='note-inline'>(凡三)</span></p><p>師望雲門百餘歲。因閱其錄。發明<span class='corr'>己</span>見。即為之嗣。</p>
<p>示眾云。三世諸佛。仰望不及。天下祖師。結舌有分。知有者。善自保任。未知有者。不休何待。</p>
<p>示眾云。劒去遠矣。爾方刻舟。便下座。</p>
<p>示眾。舉百丈恒和尚。有時上堂。眾纔集。便云。喫茶去。</p>
<p>有時眾纔集。便云。珍重。</p>
<p>有時眾纔集。便云。歇。便下座。往往多用此時節因緣。</p>
<p>後自作一頌。頌此三轉因緣云。百丈有三訣。喫茶珍重歇。直下便承當。敢保君未徹。</p>
<p>大眾。只如恒和尚。作此一頌。且道。見處如何。還知得失麼。據他三度上堂時。恰似箇好人。後來作此一頌。恰似面上雕兩行字。若是通人達士。舉起便知。後學初機。難為揀辨。老僧與儞。從頭註出。百丈有三訣。賊身<span class='corr'>已</span>露。喫茶珍重歇。贓物出來。直下便承當。敢保君未徹。大似抱贓判事。雖然如此。諸仁者。若具擇法眼。方能證明。如或邪正未分。可謂顢頇佛性。更須愽問賢良。可惜虗生浪死。</p>
</div></div>
<div class='div-other'><a id='mulu741' />
<p class='h4'>福州長慶慧稜禪師法嗣</p>
<div class='div-other'><a id='mulu742' />
<p class='h5'>泉州招慶道匡禪師<span class='note-inline'>(凡四)</span></p><p>潮州人也。示眾云。聲前薦得。辜負平生。句後投機。殊乖道體。且道。從來合作麼生。</p>
<p>示眾云。招慶今日。與諸人一時道却。還知落處麼。</p>
<p>有僧出云。大眾一時散去。還稱師意也無。師云。好與三十拄杖。僧作禮。師云。雖有盲龜之意。且無曉月之程。</p>
<p>時有僧問。如何是曉月之程。師云。此是盲龜之意。</p>
<p>云如何是沙門行。師云。非行不行。</p>
<p>云如何是祖師西來意。師云。蚊子上鐵牛。</p>
<p>師在長慶。作桶頭。常與眾僧語話。</p>
<p>一日長慶入寮。見。乃問。儞終日口嘮嘮地。作甚麼。師云。一日不作。一日不食。慶云。與麼則磨弓錯箭去也。師云。專待尉遲來。慶云。尉遲來時如何。師云。教伊筋骨徧地。眼睛突出。慶便出去。</p>
<p>僧問。如何是佛法大意。師云。七顛八倒。</p>
<p>問如何是招慶家風。師云。清貧長樂。濁富多憂。</p>
</div>
<div class='div-other'><a id='mulu743' />
<p class='h5'>福州報慈光雲禪師<span class='note-inline'>(凡三)</span></p><p>閩王問。報慈與神泉。相去遠近。師云。若說遠近。不如親到。</p>
<p>師問。大王日應千差。是甚麼心。王云。甚麼處得心來。師云。豈有無心者。王云。那邊事作麼生。師云。請向那邊問。王云。大師謾別人即得。師休去。</p>
<p>示眾云。瘥病之藥。不假驢䭾。若據如今。各自歸堂好。</p>
<p>師問僧。甚處來。云臥龍。師云。在彼多少時。云經冬過夏。師云。龍門無宿客。因甚麼在彼許多時。云師子窟中無異獸。師云。汝試作師子吼看。云若作師子吼。即無和尚去。師云。念汝新到。放汝三十棒。</p>
<p style="margin-left:2em">雪竇云。奇怪諸禪德。若平展。則兩不相傷。若據令。則彼此俱嶮。還檢點得出麼。</p>
</div>
<div class='div-other'><a id='mulu744' />
<p class='h5'>婺州報恩寶資禪師<span class='note-inline'>(凡二)</span></p><p>僧問。波騰鼎沸。起必全真。未審古人意旨如何。師叱之。僧云。恁麼則造次也。師云。儞話墮也。</p>
<p>又云。我話亦墮。汝作麼生。僧無對。</p>
<p>師令侍者。取西橋水。灌東邊蓮盆。侍者灌了。師云。灌何處。者云。東邊蓮盆。師顧旁僧云。是真實。是妄語。</p>
</div>
<div class='div-other'><a id='mulu745' />
<p class='h5'>襄州鷲嶺明遠禪師<span class='note-inline'>(凡三)</span></p><p>長慶問師。汝名甚麼。師云。明遠。慶云。那邊事作麼生。師云。明遠退兩步。慶云。儞無端退兩步作麼。師無語。慶代云。若不退兩步。爭知明遠。師於是喻旨。</p>
<p>僧問。無一法當前。應用無差。時如何。師以手卓火。其僧有省。</p>
</div>
<div class='div-other'><a id='mulu746' />
<p class='h5'>福州石佛靜禪師<span class='note-inline'>(凡一)</span></p><p>示眾云。素面相呈。猶兼脂粉。縱離忝過。猶有負愆。諸人作麼生體悉。</p>
</div>
<div class='div-other'><a id='mulu747' />
<p class='h5'>福州僊天守玭禪師<span class='note-inline'>(凡一)</span></p><p>僧問。十二時中。常在底人。還消得人天供養也無。師云。消不得。云為甚麼消不得。師云。為伊常在。云只如不常在底人。還消得麼。師云驢年。</p>
</div>
<div class='div-other'><a id='mulu748' />
<p class='h5'>杭州傾心法瑫禪師<span class='note-inline'>(凡二)</span></p><p>示眾。良久云。大眾不待一句語。便歸堂去。還有紹繼宗風分也無。若有人酬得。這裏與諸人為怪笑。若無人酬得。諸人與這裏為怪笑。</p>
<p>僧問。承古有言。不斷煩惱。而入涅槃。此意如何。師云。又是發人業。云如何得不發人業去。師云。汝話墮也。</p>
</div>
<div class='div-other'><a id='mulu749' />
<p class='h5'>新羅龜山和尚<span class='note-inline'>(凡一)</span></p><p>師舉。裴相國問僧。看甚麼經。云無言童子經。裴云。有幾卷。云兩卷。裴云。既是無言。為甚有經兩卷。僧無對。</p>
<p>師代云。若論無言。非唯兩卷。</p>
</div>
<div class='div-other'><a id='mulu750' />
<p class='h5'>大傳王公延彬<span class='note-inline'>(凡三)</span></p><p>因入佛殿。指鉢盂。問殿主。這箇是甚麼鉢。主云。藥師鉢。公云。只聞有降龍鉢。主云。待有龍即降。公云。忽遇拏雲<span class='corr'>㸕</span>霧來時。又作麼生。云他亦不顧。公云。話墮也。</p>
<p style="margin-left:2em">玄沙云。盡儞神力走。向甚麼處去　保福展云。皈依佛法僧　雲門云。他日生天。莫辜負老僧。</p>
<p>王與長慶語話次。慶舉。雪峰見僧來。竪起拂子。僧便出去。</p>
<p>慶云。若據此僧。合喚回與一頓棒。公云。和尚是甚麼心行。慶云。洎合放過。</p>
<p>公到招慶。煎茶次。時朗上座。與明招把銚。忽翻却茶銚。公見乃問。茶爐下是甚麼。朗云。捧爐神。公云。既是捧爐神。為甚麼飜却茶銚。朗云。事官千日。失在一朝。公拂袖而出。招云。朗上座。喫却招慶飯了。却向江外打野榸。朗云。儞又作麼生。招云。非人得其便。</p>
<p style="margin-left:2em">雪竇云。當時但踏倒茶爐　大溈喆云。王太傅。大似相如奪璧。怒髮衝冠。明招也是忍俊不禁。難逢快便。大溈若作朗上座。當時見問。但呵呵大笑。何故。見之不取。千載難忘。</p>
</div></div>
<div class='div-other'><a id='mulu751' />
<p class='h4'>漳州保福從展禪師法嗣</p>
<div class='div-other'><a id='mulu752' />
<p class='h5'>泉州招慶省僜禪師<span class='note-inline'>(凡一)</span></p><p>同保福。入佛殿。覩佛像。福舉手問師。佛與麼。意作麼生。師云。和尚也是橫身。福云。一橛我自取。師云。和尚不唯橫身。福然之。</p>
</div>
<div class='div-other'><a id='mulu753' />
<p class='h5'>漳州報恩熈禪師<span class='note-inline'>(凡一)</span></p><p>為保福。往王太傅宅。下書。王問。漳南和尚。近日還為人麼。師云。若道為人。即屈著和尚。若道不為人。又屈著太傅。王云。何不道取一句。待鐵牛能嚙草。木馬解含煙。師云。某甲惜口喫飯。</p>
<p>王良久。又問。驢來馬來。師云。驢馬不同途。王云。爭得到這裏。師云。謝太尉領話。</p>
</div></div>
<div class='div-other'><a id='mulu754' />
<p class='h4'>福州皷山神晏國師法嗣</p>
<div class='div-other'><a id='mulu755' />
<p class='h5'>金陵淨德慧悟禪師<span class='note-inline'>(凡一)</span></p><p>福州人也。僧問。如何是大道。師云。我無小徑。云如何是小徑。師云。我不知有大道。</p>
</div>
<div class='div-other'><a id='mulu756' />
<p class='h5'>福州鼓山智岳禪師<span class='note-inline'>(凡一)</span></p><p>本州人也。初游方。至鄂州黃龍。遂問。久響黃龍。到來只見赤斑虵。龍云。汝只見赤斑虵。且不識黃龍。師云。如何是黃龍。龍云。滔滔地。師云。忽遇金翅鳥來。又作麼生。龍云。性命難存。師云。恁麼則被他吞却也。龍云。謝子供養。</p>
<p>師不契。尋回受業。禮覲國師。發明奧旨。</p>
</div>
<div class='div-other'><a id='mulu757' />
<p class='h5'>建州白雲智作禪師<span class='note-inline'>(凡三)</span></p><p>因皷山上堂。召大眾。眾皆迴眸。山披襟示之。師忽有省。</p>
<p>鼓山一日問。南泉喚院主。意作麼生。師叉手端容而立。山莞然奇之。</p>
<p>示眾云。還有人向宗乘中。致得一問來麼。待山僧向宗乘中答。時有僧出作禮。師便歸方丈。</p>
</div></div>
<div class='div-other'><a id='mulu758' />
<p class='h4'>明州翠巖令參禪師法嗣</p>
<div class='div-other'><a id='mulu759' />
<p class='h5'>杭州龍冊子興禪師<span class='note-inline'>(凡二)</span></p><p>僧問。正位中。還有成佛否。師云。誰是眾生。云恁麼則成佛去也。師云。還我正位來。云如何是正位。師云。汝是眾生。</p>
<p>僧問。如何是無價珍。師云。卞和空抱璞。云忽遇楚王。還進也無。師云。刖足始知非。</p>
</div></div>
<div class='div-other'><a id='mulu760' />
<p class='h4'>泉州臥龍道溥禪師法嗣</p>
<div class='div-other'><a id='mulu761' />
<p class='h5'>漳州保福清豁禪師<span class='note-inline'>(凡二)</span></p><p>福州永泰人也。臥龍問師。豁闍梨。見何尊宿來。師云。某甲謁大章。得箇信入處。龍遂陞座。眾集。龍召豁闍梨。出來燒香。對眾說悟處。老僧為汝證明。師出燒香云。香<span class='corr'>已</span>燒了。悟臥不悟。龍深肯之。</p>
<p>僧問。家貧遭劫時如何。師云。不能盡底去。云為甚麼不能盡底去。師云。賊是家親。云既是家親。為甚麼飜成家賊。師云。內既無應。外亦不能為。云忽然捉敗。功歸何處。師云。賞亦未曾聞。云恁麼則勞而無功去也。師云。功則不無。成而不處。云為甚麼不處。師云。不見道。太平本是將軍致。不許將軍見太平。</p>
<p style="margin-left:2em">妙喜云。絲來線去。弄精魂。</p>
</div></div>
<div class='div-other'><a id='mulu762' />
<p class='h4'>洪州雲居懷岳禪師法嗣</p>
<div class='div-other'><a id='mulu763' />
<p class='h5'>揚州風化令崇禪師<span class='note-inline'>(凡一)</span></p><p>僧問。如何是敵國一局碁。師云。下將來。</p>
<p>問一棒打破虗空時如何。師云。把將一片來。</p>
</div></div>
<div class='div-other'><a id='mulu764' />
<p class='h4'>安州白兆志圓禪師法嗣</p>
<div class='div-other'><a id='mulu765' />
<p class='h5'>朗州大龍智洪禪師<span class='note-inline'>(凡一)</span></p><p>僧問。如何是佛。師云。即汝是。云如何領會。師云。更嫌鉢盂無柄那。</p>
</div>
<div class='div-other'><a id='mulu766' />
<p class='h5'>襄州白馬行靄禪師<span class='note-inline'>(凡一)</span></p><p>僧問。如何是清淨法身。師云。井底蝦蟆吞却月。</p>
<p>云如何是白馬正眼。師云。面南看北斗。</p>
</div>
<div class='div-other'><a id='mulu767' />
<p class='h5'>晉州興化師普禪師<span class='note-inline'>(凡二)</span></p><p>僧問。盈龍宮。溢海藏。真詮。即不問。如何是教外別傳底事。師云。眼裏耳裏鼻裏。云莫只這便是麼。師云。是甚麼。僧便喝。師便打。</p>
<p>師問僧。近離甚處。云下寨。師云。還逢著賊也無。云今日捉下。師云。放儞三十棒。</p>
</div></div>
<div class='div-other'><a id='mulu768' />
<p class='h4'>洪州同安丕禪師法嗣</p>
<div class='div-other'><a id='mulu769' />
<p class='h5'>洪州同安志禪師<span class='note-inline'>(凡一)</span></p><p>僧問。一機不到。如何舉唱。師云。徧處不逢。玄中不失。</p>
<p>問凡有言句。盡落今時。學人上來。請師直指。師云。目前不現。句後不迷。云向上事如何。師云。逈然不換。標的即乖。</p>
</div></div></div>
<div class='div-other'><a id='mulu770' />
<p class='h3'>青原下第九世</p>
<div class='div-other'><a id='mulu771' />
<p class='h4'>婺州明招德謙禪師法嗣</p>
<div class='div-other'><a id='mulu772' />
<p class='h5'>處州報恩契從禪師<span class='note-inline'>(凡一)</span></p><p>示眾云。烈士鋒前。還有俊鷹俊鷂麼。放一箇出來看。</p>
<p>時有僧出。師云。著精彩。僧擬議。師云。甚麼處去也。</p>
<p>問師子未出窟時如何。師云。鋒鋩難擊。云出窟後如何。師云。藏身無路。云欲出未出時如何。師云。命若懸絲。云向去事如何。師云拶。</p>
</div></div>
<div class='div-other'><a id='mulu773' />
<p class='h4'>鄂州黃龍誨璣禪師法嗣</p>
<div class='div-other'><a id='mulu774' />
<p class='h5'>棗樹和尚<span class='note-inline'>(凡四)</span></p><p>僧問訊次。師問。儞見阿誰了。便不審。云見師不問訊。禮式不全。師云。却是辜負老僧。</p>
<p>僧舉似首座。座云。和尚近日。可謂為人切。師聞乃打首座七棒。座云。某甲恁麼道。未有過在。亂打作麼。師云。喫了我多少鹽醋。又打七棒。</p>
<p>有僧辭。師問。若到諸方。有人問儞老僧法道。作麼生對他。云待他問。即道。師云。何處有無口底佛。云只這也還難。師竪起拂子云。還見麼。僧云。何處有無眼底佛。師云。只這也還難。僧繞繩床一迊而出。師云。善能祗對。僧便喝。師云。老僧不識子。云用識作麼。師敲繩床三下。</p>
<p>師問僧。發足甚處。云閩中。師云。俊哉。云謝師指示。師云屈哉。僧作禮。師云。我與麼道。落在甚麼處。僧無對。師云。彼自無瘡。勿傷之也。</p>
<p>師問僧。未到這裏時。在甚麼處。安身立命。僧叉手近前。師亦近前。相並而立。僧云。某甲未到此時。和尚與誰並立。師指背後云。莫是伊麼。僧無語。師云。不獨自謾。兼謾老僧。僧作禮。師云。正是自謾。</p>
</div>
<div class='div-other'><a id='mulu775' />
<p class='h5'>嘉州黑水和尚<span class='note-inline'>(凡一)</span></p><p>問黃龍。雪覆蘆花時如何。龍云。猛烈。師云。不猛烈。龍又云。猛烈。師又云。不猛烈。龍便打。師因而有省。</p>
</div></div>
<div class='div-other'><a id='mulu776' />
<p class='h4'>漳州羅漢桂琛禪師法嗣</p>
<div class='div-other'><a id='mulu777' />
<p class='h5'>金陵清涼法眼文益禪師<span class='note-inline'>(凡十三)</span></p><p>餘杭魯氏子。參長慶。不大發明。後同景修法璡三人。欲出嶺。經過地藏。阻雪。少憩。藏即琛禪師也。琛問。此行何之。師云。行脚去。琛云。作麼生是行脚事。師云。不知。藏云。不知最親切。</p>
<p>又同三人。舉肇論。至天地與我同根處。琛云。山河大地。與儞自<span class='corr'>己</span>。是同是別。師云同。琛竪起兩指。熟視之云。兩箇。即便起去。</p>
<p>師須臾啟行。琛門送之。問云。上座尋常說。三界惟心。萬法惟識。乃指庭下片石云。且道。此石。在心內。在心外。師云。在心內。琛云。行脚人。著甚來由。安片石。在心頭耶。師窘。無以對。即放包。依席下。求決擇。近一月餘。日呈見解。說道理。藏語之曰。佛法不恁麼。師云。某甲詞窮理絕也。藏云。若論佛法。一切見成。師於言下大悟。</p>
<p>後出世撫州崇壽。</p>
<p>長慶會下。有子昭首座。平昔與師商確古今。心中憤憤。一日領眾。遠詣撫州。責問於師。師舉眾出迎。特加禮待。主賓位上。各挂拂子。茶罷。昭忽變色問云。長老開堂。的嗣何人。師云。地藏。昭云。何太辜長慶先師。某甲同在座下。商確古今。曾無間隔。因何却嗣地藏。師云。某甲不會長慶一則因緣。昭云。何不問來。師云。長慶道。萬象之中獨露身。作麼生。昭竪起拂子。師叱云。首座。此是當年學得底。別作麼生。昭無對。師云。只如萬象之中獨露身。是撥萬象。不撥萬象。昭云。不撥。師云。兩箇。參隨。連聲救云。撥萬象。師云。萬象之中獨露身。聻。昭等。摩㦬而退。師指住云。首座。殺父殺母。猶通懺悔。謗大般若。誠難懺悔。昭竟不能對。</p>
<p>於是參師。發明<span class='corr'>己</span>見。更不開堂。</p>
<p>示眾云。出家兒。但隨時及節。便得。寒即寒。熱即熱。欲識佛性義。當觀時節因緣。古今方便不少。石頭初看肇論。至會萬物為<span class='corr'>己</span>者。其惟聖人乎。則曰。聖人無<span class='corr'>己</span>。靡所不<span class='corr'>己</span>。乃作參同契。首言。竺土大僊心。無過此語也。中間亦是尋常說話。夫欲會萬物。為自<span class='corr'>己</span>去。盖盡大地。無有一法可見。<span class='corr'>已</span>而又囑云。光陰莫虗度。所以告汝輩。但隨時及節。便得。若也移時失候。却虗度光陰。於非色中。作色解。即是移時失候。且道。色作非色解。還當得麼。若恁麼會。便是沒交涉。正是癡狂兩頭走。有甚用處。但守分過時好。</p>
<p>示眾云。古人道。我立地待儞搆去。山僧如今坐地。待儞搆去。還有道理也無。那箇親。那箇踈。試斷看。</p>
<p>示眾云。盡十方世界。皎皎地。無一絲頭。若有一絲頭。即是一絲頭。</p>
<p style="margin-left:2em">法燈云。若有一絲頭。不是一絲頭。</p>
<p>師指橙子云。識得橙子。周匝有餘。</p>
<p style="margin-left:2em">雲門云。識得橙子。天地懸殊　天衣懷云。識得橙子。梌楠木做　圓通秀云。識得橙子。四脚著地。其間一出一沒。半合半開。有得有失。有親有疎。具眼禪人。一任檢點。</p>
<p style="margin-left:2em">妙喜云。識得橙子。好剃頭洗脚。</p>
<p>師問修山主。毫釐有差。天地懸隔。兄作麼生。修云。毫釐有差。天地懸隔。師云。恁麼會又爭得。修云。某甲只恁麼。和尚作麼生。師云。毫釐有差。天地懸隔。修作禮。</p>
<p style="margin-left:2em">保寧代修山主云。恁麼會。又爭得。</p>
<p style="margin-left:2em">又頌云。石城親切問同參。不話東西便指南。明暗兩條來去路。依稀屈曲在烟嵐。</p>
<p>師拈香匙。問悟空云。兄不得喚作香匙。畢竟喚作甚麼。空云香匙。師不肯。悟空後二十餘日。方省。</p>
<p>師問僧。甚處來。云泗州禮拜大聖來。師云。大聖今年出塔否。云出。師却問傍僧。儞道。這僧曾到泗洲麼。</p>
<p>一日有二僧來參。師以手指簾。二僧齊去捲。師云。一得一失。</p>
<p>師開井。泉眼不通。問僧。泉眼不通。被沙塞。道眼不通。被甚麼礙。僧無對。師代云。被眼礙。</p>
<p>子方上座。自長慶來。師問。長慶道。萬象之中獨露身。作麼生。方舉起拂子。師云。恁麼會又爭得。云師意如何。師云。儞喚甚麼。作萬象。云古人不撥萬象。師云。萬象之中獨露身。說甚麼撥與不撥。方豁然有省。</p>
<p>師指竹問僧。還見麼。云見。師云。竹來眼裏。眼到竹邊。云總不恁麼。師休去。</p>
<p>師問百法座主云。百法是體用雙陳。明門是能所兼舉。座主是能。法座是所。作麼生說箇兼舉底道理。主無對。</p>
<p style="margin-left:2em">雪竇別云。和尚分半院。與某甲。始得。</p>
<p>僧問。如何是塵劫來事。師云。盡在于今。</p>
<p style="margin-left:2em">楊次公頌云。塵劫來事。盡在于今。祖師不會。面壁沉吟。</p>
</div>
<div class='div-other'><a id='mulu778' />
<p class='h5'>襄州青溪洪璡禪師<span class='note-inline'>(凡三)</span></p><p>師在地藏。居第一座。因二僧禮拜地藏和尚。藏云。俱錯。僧無對。</p>
<p>下堂請益修山主。修云。儞自巍巍堂堂。却禮拜。擬問別人。豈不是錯耶。</p>
<p>師聞之不肯。修乃問。未審上座作麼生。師云。汝自迷暗。焉可為人。修憤然。上方丈。請益地藏。藏指庫下云。典座入庫頭去也。修乃有省。</p>
<p>師問修山主。明知生是不生之理。為甚麼。為生死之所流。修云。笋畢竟成竹去。如今作篾使得麼。師云。汝向後自悟去在。修云。某甲所見。只如此。上座作麼生。師云。這箇是監院房。那箇是典座房。修乃作禮。</p>
<p>僧問。眾旨摸象。各說異端。忽遇明眼人。又作麼生。師云。汝但舉似諸方。</p>
</div>
<div class='div-other'><a id='mulu779' />
<p class='h5'>撫州龍濟紹修山主<span class='note-inline'>(凡七)</span></p><p>師同法眼悟空三人。到地藏。阻雪。附爐次。藏問。山河大地。與上座自<span class='corr'>己</span>。是同是別。眼云別。藏竪起兩指。師云同。藏亦竪起兩指。便起去。師罔措。遂投誠入室。</p>
<p>師問地藏。古人道。萬象之中獨露身。意旨如何。藏云。汝道。撥萬象。不撥萬象。師云不撥。藏云兩箇。師駭然沉思。却問。未審古人。撥萬象。不撥萬象。藏云。儞喚甚麼作萬象。師於言下領旨。</p>
<p>示眾云。具足凡夫法。凡夫不知。具足聖人法。聖人不會。聖人若會。即是凡夫。凡夫若知。即是聖人。此語具一理二義。若人辨得。不妨於佛法中。有箇入路。若辨不得。莫道不疑。</p>
<p>示眾云。聲色不到處。病在見聞。言詮不及處。過在唇舌。僧云。離却聲色。請和尚道。師云。聲色裏問將來。</p>
<p>師問僧。甚處來。云翠岩。師云。有何言句。云尋常道。出門逢彌勒。入門見釋迦。師云。恁麼道。又爭得。云和尚作麼生。師云。出門逢阿誰。入門見甚麼。僧言下有省。</p>
<p style="margin-left:2em">天衣懷云。雖得一場榮。刖却一雙足。且道。落在賓家分上。主家分上。若定當得出。憂則共戚。樂則同<span class='corr'>歡</span>。山僧即不然。出門則吳山楚水。入門則佛殿行廊。或有箇衲僧。出來問。師意如何。也許伊具一隻眼。</p>
<p>僧問。師子返擲時如何。師云。儞還怕文殊麼。云非但文殊。佛來亦不顧。師云。爭柰披文殊騎何。云文殊騎者。不是師子。師云。返擲事作麼生。云應用無虧。師云。正是文殊騎師子。</p>
<p>僧問。劫火洞然。大千俱壞。未審這箇。壞不壞。師云。不壞。云為甚麼不壞。師云。為同大千。</p>
<p>問毫釐不隔。為甚麼。覰之不見。師云。作家弄影漢。</p>
<p>問古鏡未磨時如何。師云。照天照地。云磨後如何。師云。黑似漆。</p>
<p>師有頌云。欲識解脫道。諸法不相到。眼耳絕見聞。聲色閙浩浩。</p>
<p>又云。諸佛不出世。四十九年說。祖師不西來。少林有妙訣。</p>
<p>又云。萬法是心光。諸緣唯性曉。本無迷悟人。只要今日了。</p>
</div>
<div class='div-other'><a id='mulu780' />
<p class='h5'>金陵清涼休復悟空禪師<span class='note-inline'>(凡三)</span></p><p>師凡三度入嶺。偶值地藏不安。師一日侍立床前。乃啟地藏云。某甲與和尚因緣背。此來。又值和尚不安。地藏起身。拈拄杖卓向面前云。這箇也不背。師於此有省。</p>
<p>示眾云。古聖纔生下。便周行七步。目顧四方云。天上天下。唯我獨尊。便有這箇方便奇特。只如諸上座。生下時。有箇甚麼奇特。試舉看。若道無。是對面諱却。若道有。作麼生。通得箇消息來。還會麼。諸上座。幸自有奇特事。因甚麼不知去。</p>
<p>問如何是佛。師云。汝是眾生。</p>
<p>問如何是髑目菩提。師云。問取髑髏後人。</p>
<p>問如何是諸佛本源。師云。儞喚甚麼作諸佛。</p>
</div>
<div class='div-other'><a id='mulu781' />
<p class='h5'>南岳南臺守安禪師<span class='note-inline'>(凡一)</span></p><p>僧問。寂寂無依時如何。師云。寂寂底聻。</p>
<p>師有偈云。南臺靜坐一爐香。終日凝然萬慮忘。不是息心除妄想。都緣無事好思量。</p>
<p style="margin-left:2em">資壽尼妙總云。可惜南臺。向死水裏浸殺。當初若見。與他一拶。令渠別有生涯。</p>
</div></div>
<p class='juan'>聯燈會要卷第二十六</p></div></div></div>
</div><!-- end of div[@id='body'] -->
</body></html>