<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>聯燈會要目次</p><p class="pre">卷第一<br/>　序<br/>　　毗婆尸佛　尸棄佛<br/>　　毗舍浮佛　拘留孫佛<br/>　　拘那含牟尼佛　迦葉佛<br/>　　釋迦牟尼佛　竺乾應化賢聖<br/>　　　西天祖師<br/>　　初祖摩訶大迦葉　二祖阿難陀<br/>　　三祖商那和修　四祖優婆毱多<br/>　　五祖提多迦　六祖彌遮迦<br/>　　七祖婆須密　八祖佛陀難提<br/>　　九祖伏䭾密多　十祖脇尊者<br/>卷第二<br/>　　十一祖富那夜奢　十二祖馬鳴<br/>　　十三祖迦毗摩羅　十四祖龍樹<br/>　　十五祖迦提婆　十六祖羅睺羅<br/>　　十七祖僧迦難提　十八祖耶舍多<br/>　　十九祖鳩摩羅多　二十祖闍夜多<br/>　　二十一祖婆修盤頭　二十二祖摩拏羅<br/>　　二十三祖鶴勒那　二十四祖師子<br/>　　二十五祖婆舍斯多　二十六祖不如密多<br/>　　二十七祖般若多羅　二十八祖菩提達磨<br/>　　　東土祖師<br/>　　二祖慧可大師　三祖僧璨大師<br/>　　四祖道信大師　五祖弘忍大師<br/>　　六祖慧能大師<br/>　四祖道信大師旁出法嗣一人<br/>牛頭第一世<br/>　　金陵牛頭法融禪師<br/>牛頭第二世<br/>　金陵牛頭法融禪師法嗣一人<br/>　　金陵牛頭智巖禪師<br/>牛頭三世四世無機緣不載<br/>牛頭第五世<br/>　金陵牛頭法威禪師法嗣三人<span class='note-inline'>(師見法持。持見惠方。方見二世智巖)</span><br/>　　潤州鶴林玄素禪師　宣州安國玄挺禪師<br/>　　舒州天柱崇慧禪師<br/>牛頭第六世<br/>　金陵牛頭慧忠禪師法嗣一人<br/>　　天台佛窟巖惟則禪師<br/>　潤州鶴林玄素禪師法嗣一人<br/>　　杭州徑山道欽禪師<br/>牛頭第七世<br/>　天台佛窟巖惟則禪師法嗣一人<br/>　　天台雲居　智禪師<br/>　杭州徑山道欽禪師法嗣一人<br/>　　杭州鵲巢道林禪師<br/>卷第三<br/>　五祖弘忍禪師旁出法嗣三人<br/>　　北宗神秀大師　嵩山慧安國師<br/>　　袁州蒙山道明大師<br/>五祖旁出第二世<br/>　北宗神秀大師法嗣二人<br/>　　嵩山普寂禪師<span class='note-inline'>(無機緣)</span>　兖州降魔藏禪師<br/>　嵩山慧安國師法嗣二人<br/>　　嵩山破竈墮禪師　嵩山元珪禪師<br/>五祖旁出第三世<br/>　嵩山普寂禪師法嗣一人<br/>　　終南山惟政禪<span class='corr'></span>師<br/>五祖旁出第四世<br/>　益州無相禪師法嗣一人<span class='note-inline'>(師見資州處寂。寂見資州智侁。侁見五祖)</span><br/>　　益州保唐無住禪師<br/>　六祖慧能禪師法嗣一十五人<span class='note-inline'>(南嶽懷讓禪師。見第四卷。青原行思<br/>　禪師見第十九卷)</span><br/>　　西天崛多三藏　韶州法海禪師<br/>　　永嘉真覺禪師　司空山本淨禪師<br/>　　婺州玄策禪師　荷澤神會禪師<br/>　　信州智常禪師　壽州智通禪師<br/>　　洪州法達禪師　江西志徹禪師<br/>　　吉州志誠禪師　廣州志通禪師<br/>　　西京光宅慧忠國師<span class='note-inline'>(吉州耽源應真禪師附)</span><br/>卷第四<br/>　六祖慧能大師法嗣<br/>　　南嶽懷讓禪師<br/>南嶽第二世<br/>　南嶽懷讓禪師法嗣<br/>　　江西馬祖道一禪師<br/>南嶽第三世<br/>　江西馬祖一禪師法嗣<br/>　　池州南泉普願禪師　洪州百丈懷海禪師<br/>　　廬州歸宗智常禪師　明州大梅海常禪師<br/>　　杭州鹽官齊安國師　京兆章敬懷惲禪師<br/>　　幽州盤山寶積禪師　婺州五洩靈默禪師<br/>　　蒲州麻谷寶徹禪師<br/>卷第五<br/>南嶽下第六世<br/>　江西馬祖道一禪師法嗣<br/>　　分陽大達無業國師　䖍州西堂智藏禪師<br/>　　越州大珠慧海禪師　信州鵝湖大義禪師<br/>　　池州杉山智賢禪師　澧州茗溪道行禪師<br/>　　撫州石鞏慧藏禪師　袁州南源道明禪師<br/>　　鼎州中邑洪恩禪師　洛京佛光如滿禪師<br/>　　潭州三角山總禪師　伊闕伏牛自在禪師<br/>　　湖南東寺如會禪師　池州魯祖寶雲禪師<br/>　　定州栢巖明哲禪師　京兆興善惟寬禪師<br/>　　洪州百丈惟政禪師　洪州泐潭法會禪師<br/>　　洪州泐潭常興禪師　毗陵芙蓉大毓禪師<br/>　　潭州華林善覺禪師　袁州楊岐甄叔禪師<br/>　　南巖西園曇藏禪師　郢州大陽山伊禪師<br/>　　江西北蘭山讓禪師　唐州紫玉道通禪師<br/>　　磁州馬頭神照禪師　五臺山鄧隱峰禪師<br/>　　潭州龍山和尚　潭州秀溪和尚<br/>　　鎮州金牛和尚　韶州乳源和尚<br/>　　洛京黑㵎和尚　京兆興平和尚<br/>　　溫州佛㠗和尚　齊峰和尚<br/>　　古寺和尚　烏臼和尚<br/>　　石臼和尚　松山和尚<br/>　　本谿和尚　石林和尚<br/>　　浮盃和尚　洞安和尚<br/>　　百靈和尚　濛溪和尚<br/>　　水潦和尚　打地和尚<br/>　　利山和尚　亮公座主<br/>　　則公首座<br/>卷第六<br/>南嶽下第三世<br/>　江西馬祖道一禪師法嗣下<br/>　　襄州龐蘊居士<br/>南嶽下第四世<br/>　池州南泉普願禪師法嗣一十一人<br/>　　趙州觀音從諗禪師　衢州子湖利蹤禪師<br/>　　終南山雲際禪師　荊州白馬曇照禪師<br/>　　湖南長沙景岑禪師　鄧州香嚴義端禪師<br/>　　池州靈鷲閑禪師　鄂州茱萸禪師<br/>　　日子和尚　陸亘大夫<br/>　　甘贄行者<br/>卷第七<br/>南嶽下第四世<br/>　洪州百丈懷海禪師法嗣一十三人<br/>　　潭州大偽靈祐禪師　筠州黃蘗希運禪師<br/>　　廣州和安通禪師　杭州大慈寰中禪師<br/>　　天台平田普岸禪師　筠州五峯常觀禪師<br/>　　潭州石霜性空禪師　福州長慶大安禪師<br/>　　福州古靈神讚禪師　洪州東山慧禪師<br/>　　江州龍雲臺禪師　京兆府衛國道禪師<br/>　　清田和尚<br/>　廬山歸宗智常禪師法嗣四人<br/>　　福州芙蓉靈訓禪師　漢南高亭禪師<br/>　　新羅大茅禪師　五臺智通禪師<br/>　明州大梅法常禪師法嗣<br/>　　天龍和尚<br/>　秀州鹽官齊安國師法嗣<br/>　　關南道常禪師<br/>　京兆府章敬懷惲禪師法嗣三人<br/>　　金州操禪師　朗州古堤和尚<br/>　　福州龜山智真禪師<br/>　幽州盤山寶積禪師法嗣<br/>　　鎮州普化和尚<br/>　蒲州麻谷寶徹禪師法嗣<br/>　　壽州良遂座主<br/>　䖍州西堂智藏禪師法嗣<br/>　　䖍州處微禪師<br/>　湖南東寺如會禪師法嗣<br/>　　吉州薯山慧超禪師<br/>　荊州永嘉靈湍禪師法嗣三人<span class='note-inline'>(師見馬祖)</span><br/>　　湖南上林戒靈禪師　湖南祇林和尚<br/>　　秘魔巖和尚<br/>南嶽下第五世<br/>　趙州觀音從諗禪師法嗣六人<br/>　　楊州光孝慧覺禪師　隴州國清奉禪師<br/>　　婺州新建禪師　洪州嚴陽尊者<br/>　　杭州多福和尚　益州西穆和尚<br/>　衢州子湖利蹤禪師法嗣三人<br/>　　日容遠禪師　紫桐和尚<br/>　　漳州浮石和尚<br/>卷第八<br/>南嶽下第五世<br/>　長沙景岑禪師法嗣一人<br/>　　明州雪竇常通禪師<br/>　鄂州茱萸禪師法嗣一人<br/>　　石梯和尚<br/>　潭州大溈靈禪師法嗣一十一人<br/>　　袁州仰山惠寂禪師　鄧州香嚴智閑禪師<br/>　　杭州徑山洪諲禪師　福州雙峯禪師<br/>　　福州九峰慈慧禪師　徐州定山神英禪師<br/>　　襄州延慶法端禪師　益州應天和尚<br/>　　元康和尚　京兆米和尚<br/>　　常侍王公敬<br/>　筠州黃蘗希運禪師法嗣上四人<br/>　　睦州陳尊宿　福州烏石靈觀禪師<br/>　　杭州千頃楚南禪師　相國裴公休<br/>卷第九<br/>南嶽下第五世<br/>　筠州黃蘗希運禪師法嗣下<br/>　　鎮州臨濟義玄禪師<br/>卷第十<br/>南嶽下第五世<br/>　福州長慶大安禪師法嗣六人<br/>　　益州大隨法真禪師　韶州靈樹如敏禪師<br/>　　福州壽山師解禪師　福州靈雲志勤禪師<br/>　　台州浮江和尚　南臺鄭十三娘子<br/>　筠州高安大愚禪師法嗣一人<br/>　　筠州末山尼了然禪師<br/>　襄州關南道常禪師法嗣二人<br/>　　襄州關南道吾禪師　漳州羅漢和尚<br/>　福州先雙峯禪師法嗣一人<br/>　　福州雙古禪師<br/>南嶽下第六世<br/>　楊州光孝慧覺禪師法嗣一人<br/>　　道巘禪師<br/>　袁州仰山慧寂禪師法嗣四人<br/>　　袁州仰山南塔湧禪師　晉州霍山景通禪師<br/>　　袁州仰山東塔和尚　鄧州佛巖暉禪師<br/>　睦州陳尊宿法嗣一人<br/>　　睦州陳操尚書<br/>　鎮州臨濟義玄禪師法嗣一十八人<br/>　　鎮州保壽沼禪師　鎮州三聖慧然禪師<br/>　　魏府大覺禪師　魏府興化存獎禪師<br/>　　鄂州灌溪志閑禪師　幽州談空和尚<br/>　　定州崔禪禪師　鎮州萬歲和尚<br/>　　襄州歷村和尚　滄州米倉和尚<br/>　　克符道者　桐峯庵主<br/>　　虎谿庵主　覆盆庵主<br/>　　杉洋庵主　雲山庵主<br/>　　定上座　奯上座<br/>卷第十一<br/>南嶽下第七世<br/>　袁州仰山西塔穆禪師法嗣二人<br/>　　吉州資福如寶禪師　鴿湖和尚<br/>　袁州仰山南塔光湧禪師法嗣二人<br/>　　郢州芭蕉慧清禪師　越州清化全怤禪師<br/>　鎮州保壽禪師法嗣二人<br/>　　汝州西院思明禪師　鎮州後保壽禪師<br/>　鎮州三聖慧然禪師法嗣二人<br/>　　鎮州大悲和尚　緇州水陸和尚<br/>　魏府大覺禪師法嗣四人<br/>　　廬州澄心旻德禪師　汝州南院和尚<br/>　　廬州大覺禪師　荊州竹園山禪師<br/>　魏府興化存獎禪師法嗣三人<br/>　　汝州南院顒禪師　太行山禪房克賓禪師<br/>　　守廓侍者<br/>　幽州談空和尚法嗣一人<br/>　　池州魯祖教禪師<br/>　涿州克符道者法嗣一人<br/>　　際上座<br/>南嶽下第八世<br/>　郢州芭蕉慧清禪師法嗣三人<br/>　　郢州興陽清讓禪師　汝州芭蕉繼徹禪師<br/>　　天彭詞殻禪師<span class='note-inline'>(或本作彭州承天辭礭禪師)</span><br/>　汝州南院思明禪師法嗣一人<br/>　　郢州興陽歸靜禪師<br/>　汝州南院顒禪師法嗣二人<br/>　　汝州風穴延沼禪師　汝州頴橋安禪師<br/>南嶽下第九世<br/>　汝州風穴延沼禪師法嗣二人<br/>　　汝州首山省念禪師　汝州廣慧真禪師<br/>南嶽下第十世<br/>　前安州首山省念禪師法嗣上一人<br/>　　汾陽善昭禪師<br/>卷第十二<br/>南嶽下第十世<br/>　前汝州首山省念禪師法嗣下九人<br/>　　汝州葉縣歸省禪師　襄州石門聰禪師<br/>　　汝州廣慧元璉禪師　潭州神鼎鴻諲禪師<br/>　　并州承天　嵩禪師　汝州首山志禪師<br/>　　隋州智門罕禪師　汝州仁王評禪師<br/>　　襄州鹿門慧昭山主<br/>南嶽下第十一世<br/>　汾陽善昭禪師法嗣上三人<br/>　　潭州興化楚圓禪師　筠州大愚守芝禪師<br/>　　滁州瑯瑘慧覺禪師<br/>卷第十三<br/>南嶽下第十一世<br/>　汾陽善昭禪師法嗣下四人<br/>　　舒州法華全舉禪師　蘄州龍華曉愚禪師<br/>　　湖州天聖浩泰禪師　南嶽芭蕉谷泉庵主<br/>　汝州葉縣歸省禪師法嗣二人<br/>　　舒州浮山法遠禪師　汝州寶應法昭禪師<br/>　襄州石門慈照聦禪師法嗣五人<br/>　　大乘遵禪師　潤州達觀曇頴禪師<br/>　　襄州石門了同禪師　處州仁壽嗣珍禪師<br/>　　都尉李公遵勗<br/>　汝州廣慧元璉禪師法嗣一人<br/>　　侍郎楊公億<br/>南嶽下第十二世<br/>　潭州興化楚圓禪師法嗣上二人<br/>　　洪州黃龍慧南禪師　袁州楊岐方會禪師<br/>卷第十四<br/>南嶽下第十二世<br/>　潭州興化楚圓禪師法嗣下三人<br/>　　洪州翠巖可真禪師　洪州大寧　寬禪師<br/>　　潭州道吾悟真禪師<br/>　筠州大愚守芝禪師法嗣一人<br/>　　潭州雲峯文悅禪師<br/>　滁州琅瑘慧覺禪師法嗣二人<br/>　　越州姜山方禪師　蘇州定慧信禪師<br/>南嶽下第十三世<br/>　洪州黃龍慧南禪師法嗣上八人<br/>　　洪州黃龍祖心禪師　洪州寶峯克文禪師<br/>　　潭州雲蓋守智禪師　湖州報本元禪師<br/>　　洪州寶峯洪英禪師　南嶽福嚴慈感禪師<br/>　　筠州黃檗勝禪師　洪州雲居元祐禪師<br/>卷第十五<br/>南嶽下第十三世<br/>　洪州黃龍慧南禪師法嗣下四人<br/>　　蘄州開元琦禪師　吉州隆慶閑禪師<br/>　　金陵保寧璣禪師<br/>　　江州東林常總禪師<span class='note-inline'>(語見拈提)</span><br/>　袁州楊岐方會禪師法嗣二人<br/>　　舒州白雲守端禪師　建康保寧仁勇禪師<br/>　洪州翠巖可真禪師法嗣一人<br/>　　潭州大偽慕喆禪師<br/>　潭州雲峰文悅禪師法嗣一人<br/>　　桂州崇壽齊曉禪師<br/>南嶽下第十四世<br/>　洪州黃龍祖心禪師法嗣四人<br/>　　洪州黃龍悟新禪師　洪州黃龍惟清淨師<br/>　　洪州寶峰善清禪師　鄂州黃龍明禪師<br/>　洪州寶峯克文禪師法嗣五人<br/>　　洪州寶峯文準禪師<br/>　　東京法雲佛照杲禪師<br/>　　洪州兜率從悅禪師　衢州超化靜禪師<br/>　　南嶽上封慧和禪師<br/>卷第十六<br/>南嶽下第十四世<br/>　南康軍雲居元祐禪師法嗣三人<br/>　　洪州羅漢系南禪師　泉州南峯永程禪師<br/>　　鄂州子凌山自瑜禪師<br/>　江州東林常總禪師法嗣一人<br/>　　廬州開先廣鑑英禪師<br/>　潭州大偽懷秀禪師法嗣一人<br/>　　南嶽南臺允恭禪師<br/>　舒州白雲守端禪師法嗣二人<br/>　　蘄州五祖法演禪師　潭州雲蓋智本禪師<br/>南嶽下第十五世<br/>　前洪州黃龍悟新禪師法嗣一人<br/>　　吉州禾山方禪師<br/>　前洪州黃龍惟清禪師法嗣二人<br/>　　東京天寧守卓禪師　福州鼓山本才禪師<br/>　前洪州兜率從悅禪師法嗣一人<br/>　　丞相張商英<br/>　前蘄州五祖法演禪師法嗣四人<br/>　　成都昭覺克勤禪師　建康蔣山慧懃禪師<br/>　　舒州龍門清遠禪師　潭州開福道寧禪師<br/>　潭州雲蓋智本禪師法嗣一人<br/>　　潭州承天自承禪師<br/>　東京智海平禪師法嗣一人<br/>　　東京淨因繼成禪師<br/>南嶽下第十六世<br/>　東京天寧府卓禪師法嗣一人<br/>　　湖州道場良範禪師<br/>　福州鼓山本才禪師法嗣二人<br/>　　福州普賢元素禪師　泉州法石祖珍禪師<br/>　成都昭覺克勤禪師法嗣上一人<br/>　　潭州大偽法泰禪師<br/>卷第十七<br/>南嶽下第十六世<br/>　成都府昭覺克勤禪師法嗣下四人<br/>　　臨安府徑山宗杲禪師　明州育王端裕禪師<br/>　　平江府虎丘隆禪師　台州護國景元禪師<br/>　建康府蔣山慧懃禪師法嗣一人<br/>　　韶州南華炳禪師<br/>　舒州龍門清遠禪師法嗣三人<br/>　　福州鼓山士珪禪師　饒州薦福道行禪師<br/>　　撫州白楊法順禪師<br/>　潭州開福道寧禪師法嗣一人<br/>　　潭州大溈善果禪師<br/>南嶽下第十七世<br/>　前潭州大偽法泰禪師法嗣二人<br/>　　鼎州靈巖仲安禪師　潭州芙蓉清旦禪師<br/>　臨安府徑山宗杲禪師法嗣上五人<br/>　　福州西禪鼎需禪師　福州龜山彌光禪師<br/>　　福州東禪思岳禪師　福州西禪守淨禪師<br/>　　建州開善道謙禪師<br/>卷第十八<br/>南嶽下第十七世<br/>　臨安府徑山宗杲禪師法嗣下九人<br/>　　江州東林道顏禪師　饒州薦福道本禪師<br/>　　潭州大偽法寶禪師　明州阿育王光禪師<br/>　　福州雪峯蘊聞禪師　建寧府竹原元庵主<br/>　　平江資壽妙總禪師　溫州淨居尼妙道禪師<br/>　　侍郎張公九成<br/>　明州阿育王山端裕禪師法嗣二人<br/>　　湖州道場法全禪師　臨安府淨慈師一禪師<br/>　平江府虎丘隆禪師法嗣一人<br/>　　明州天童曇華禪師<br/>　台州護國景元禪師法嗣一人<br/>　　台州國清行機禪師<br/>　饒州薦福道行禪師法嗣一人<br/>　　泉州法石惠光禪師<br/>南嶽下第十八世<br/>　前福州西禪鼎需禪師法嗣三人<br/>　　溫州龍翔南雅禪師　福州天王志清禪師<br/>　　南劒州劒門安分庵主<br/>　福州東禪思岳禪師法嗣一人<br/>　　福州鼓山宗逮禪師<br/>　福州西禪府淨禪師法嗣一人<br/>　　福州乾元宗頴禪師<br/>　前湖州道場法全禪師法嗣一人<br/>　　常州華藏有權禪師<br/>　明州天童曇華禪師法嗣一人<br/>　　明州天童咸傑禪師<br/>卷第十九<br/>　韶州六祖慧能禪師法嗣一人<br/>　　吉州青原行思禪師<br/>青原下第二世<br/>　吉州青原行思禪師法嗣一人<br/>　　南嶽石頭希遷禪師<br/>青原下第三世<br/>　南嶽石頭希遷禪師法嗣一十人<br/>　　荊州天皇道悟禪師　澧州藥山惟儼禪師<br/>　　鄧州丹霞天然禪師　潭州長髭曠禪師<br/>　　潭州大川和尚　潮州大顛和尚<br/>　　汾州石樓和尚　鳳翔府佛陀遜禪師<br/>　　潭州招提慧朗禪師　丁行者<br/>青原下第四世<br/>　前荊州天皇道悟禪師法嗣一人<br/>　　澧州龍潭崇信禪師<br/>　前澧州藥山惟儼禪師法嗣六人<br/>　　澄州道吾宗智禪師　潭州雲巖曇晟禪師<br/>　　秀州舡子德誠禪師　宣州椑樹慧省禪師<br/>　　高沙彌　朗州刺史李翱<br/>　前鄧州丹霞天然禪師法嗣三人<br/>　　京兆翠微無學禪師　吉州孝義性空禪師<br/>　　米倉和尚<br/>　前潭州長髭曠禪師法嗣一人<br/>　　潭州石室善導禪師<br/>　前潭州大川和尚法嗣一人<br/>　　僊天和尚<br/>卷第二十<br/>青原下第四世<br/>　潮州大顛和尚法嗣四人<br/>　　漳州三平義忠禪師　馬頰山本空和尚<br/>　　本生和尚　侍郎文公韓愈<br/>青原下第五世<br/>　<span class='corr'>澧</span>州龍潭崇信禪師法嗣二人<br/>　　鼎州德山宣鑑禪師　洪州寶峰和尚<br/>　潭州道吾宗智禪師法嗣三人<br/>　　潭州石霜慶諸禪師　潭州漸源仲興禪師<br/>　　祿青和尚<br/>　潭州雲巖曇晟禪師法嗣四人<br/>　　筠州洞山良价禪師　潭州神山僧密禪師<br/>　　涿州杏山鑒洪禪師　幽溪和尚<br/>卷第二十一<br/>青原下第五世<br/>　秀州華亭舡子德誠禪師法嗣一人<br/>　　澧州夾山善會禪師<br/>　京兆府翠微無學禪師法嗣五人<br/>　　舒州投子大同禪師　湖州道場如訥禪師<br/>　　鄂州清平令遵禪師　棗山光仁禪師<br/>　　建州白雲約禪師<br/>　吉州性空禪師法嗣一人<br/>　　歙州茂源和尚<br/>青原下第六世<br/>　鼎州德山宣鑒禪師法嗣上二人<br/>　　鄂州巖頭全豁禪師　福州雪峯義存禪師<br/>卷第二十二<br/>青原下第六世<br/>　鼎州德山宣鑒禪師法嗣下三人<br/>　　泉州瓦棺和尚　襄州高亭簡禪師<br/>　　洪州感潭資國和尚<br/>　潭州石霜慶諸禪師法嗣八人<br/>　　筠州九峯道䖍禪師　台州湧泉景欣禪師<br/>　　潭州雲蓋志元禪師　福州覆舡荐禪師<br/>　　潭州大光居誨禪師　鳳翔府石柱和尚<br/>　　潭州文殊禪師　秀才張公拙<br/>　筠州洞山良价禪師法嗣上一十一人<br/>　　撫州曹山本寂禪師　洪州雲居道膺禪師<br/>　　潭州龍牙居遁禪師　襄州洞山師虔禪師<br/>　　撫州踈山羗仁禪師　澧州欽山文䆳禪師<br/>　　京兆華嚴休靜禪師　筠州白水本仁禪師<br/>　　益州北院通禪師　洛京白馬遁儒禪師<br/>　　明州天童感啟禪師<br/>卷第二十三<br/>青原下第六世<br/>　筠州洞山良价禪師法嗣下四人<br/>　　越州乾峯和尚　筠州九峯普滿禪師<br/>　　蜆子和尚　幽棲和尚<br/>　澧州夾山善會禪師法嗣四人<br/>　　澧州洛浦元安禪師　袁州盤龍可文禪師<br/>　　撫州黃山月輪禪師　洛京韶山寰普禪師<br/>　舒州投子大同禪師法嗣三人<br/>　　福州牛頭微禪師　安州九嵕山和尚<br/>　　東京觀音巖俊禪師<br/>青原下第七世<br/>　鄂州巖頭全豁禪師法嗣三人<br/>　　福州羅山道閑禪師　台州瑞巖師彥禪師<br/>　　懷州玄泉彥禪師<br/>　福州雪峯義存禪師法嗣上一人<br/>　　福州玄沙師備禪師<br/>卷第二十四<br/>青原下第七世<br/>　福州雪峯義存禪師法嗣下一十七人<br/>　　韶州雲門文偃禪師　福州長慶慧稜禪師<br/>　　福州安國明真禪師　漳州保福從展禪師<br/>　　杭州龍冊德怤禪師　福州長生皎然禪師<br/>　　福州鼓山神晏禪師　明州翠巖令參禪師<br/>　　泉州臥龍道溥禪師　越州越山師鼐禪師<br/>　　安州白兆志圓禪師　南嶽金輪可觀禪師<br/>　　漳州報恩懷嶽禪師　漳州隆壽紹卿禪師<br/>　　杭州龍華靈照禪師　洛京南院和尚<br/>　　太原孚上座<br/>卷第二十五<br/>青原下第七世<br/>　筠州九峯道虔禪師法嗣三人<br/>　　洪州同安常察禪師　吉州禾山澄源禪師<br/>　　新羅清院和尚<br/>　潭州雲盖志安禪師嗣一人<br/>　　新羅臥龍和尚<br/>　潭州大光居誨禪師嗣一人<br/>　　潭州伏龍和尚<br/>　台州湧泉景欣禪師法嗣一人<br/>　　台州六通紹禪師<br/>　潭州雲盖志元禪師法嗣一人<br/>　　潭州雲盖志罕禪師<br/>　撫州曹山本寂禪師嗣五人<br/>　　撫州金峯從志禪師　處州廣利容禪師<br/>　　襄州鹿門處真禪師　衡州育王弘通禪師<br/>　　撫州曹山惠霞禪師<br/>　洪州雲居道膺禪師法嗣八人<br/>　　杭州佛日和尚　蘇州永光真禪師<br/>　　洪州同安丕禪師　洪州雲居懷岳禪師<br/>　　歙州朱溪謙禪師　池州嵆山章禪師<br/>　　洪州雲居簡禪師　廬山歸宗懷惲禪師<br/>　筠州九峯普滿禪師法嗣一人<br/>　　洪州同安威禪師<br/>　潭州龍牙居遁禪師法嗣二人<br/>　　潭州報慈岐禪師　襄州含珠審哲禪師<br/>　襄州洞山師虔禪師法嗣二人<br/>　　襄州鳳凰山獻蘊禪師　襄州萬銅山廣德禪師<br/>　撫州踈山羗仁禪師法嗣四人<br/>　　筠州黃蘗慧禪師　韶州護國淨困禪師<br/>　　洛京長水歸仁禪師　撫州大安省禪師<br/>　筠州高安白水本仁禪師法嗣一人<br/>　　杭州瑞龍幻璋禪師<br/>　澧州洛浦元安禪師法嗣二人<br/>　　鳳翔青峰傳楚禪師　蘄州烏牙彥賓禪師<br/>　袁州盤龍可文禪師法嗣一人<br/>　　袁州木平善道禪師<br/>　撫州黃山月輪禪師法嗣一人<br/>　　郢州桐泉和尚<br/>青原下第八世<br/>　福州羅山道閑禪師法嗣五人<br/>　　婺州明招德謙禪師　吉州清平惟曠禪師<br/>　　婺州金柱義昭禪師　吉州匡山和尚<br/>　　西川慧和尚<br/>　懷州桐泉彥禪師法嗣一人<br/>　　鄂州黃龍誨璣禪師<br/>卷第二十六<br/>青原下第八世<br/>　福州玄沙師備禪師法嗣七人<br/>　　漳州羅漢桂琛禪師　福州安國惠球禪師<br/>　　婺州金華國泰禪師　福州螺峯冲奧禪師<br/>　　泉州睡龍禪師　天台雲峯光緒禪師<br/>　　天台國清師淨上座<br/>　韶州雲門文偃禪師法嗣一十九人<br/>　　韶州白雲祥禪師　岳州巴陵顥鑒禪師<br/>　　隋州智門師寬禪師　襄州洞山守初禪師<br/>　　韶州雙峰敬欽禪師　蘄州北禪寂禪師<br/>　　朗州德山圓明禪師　隋州雙泉郁禪師<br/>　　郢州臨溪竟脫禪師　潞府妙勝臻禪師<br/>　　益州香林澄遠禪師　韶州雲門法球禪師<br/>　　潭州南台道遵禪師　南岳般若啟柔禪師<br/>　　信州鵝湖雲震禪師　廬州天王徽禪師<br/>　　深明二上座　饒州薦福古禪師<br/>　福州長慶慧稜禪師法嗣九人<br/>　　泉州招慶道匡禪師　福州慈雲光雲禪師<br/>　　婺州報恩寶資禪師　襄州鷲嶺明遠禪師<br/>　　福州石佛靜禪師　福州僊天守玭禪師<br/>　　杭州傾心法瑫禪師　新羅龜山和尚<br/>　　太傅王公延彬<br/>　漳州保福從展禪師法嗣二人<br/>　　泉州招慶省僜禪師　漳州報恩熙禪師<br/>　福州鼓山神晏國師法嗣三人<br/>　　金陵淨德慧悟禪師　福州鼓山智嶽禪師<br/>　　建州白雲時作禪師<br/>　明州翠巖令參禪師法嗣一人<br/>　　杭州龍冊子興禪師<br/>　泉州臥龍道溥禪師法嗣一人<br/>　　漳州保福清豁禪師<br/>　洪州雲居懷嶽禪師法嗣一人<br/>　　楊州風化令崇禪師<br/>　安州白兆志圓禪師法嗣三人<br/>　　朗州大龍智洪禪師　襄州白馬行靄禪師<br/>　　晉州興化師晉禪師<br/>　洪州同安丕禪師法嗣一人<br/>　　洪州同安志禪師<br/>　韶州護國淨果禪師法嗣一人<br/>　　頴州薦福思禪師<br/>青原下第九世<br/>　婺州明招德謙禪師法嗣一人<br/>　　處州報恩契從禪師<br/>　鄂州黃龍誨璣禪師法嗣二人<br/>　　棗樹和尚　嘉州黑水和尚<br/>　漳州羅漢桂琛禪師法嗣五人<br/>　　金陵清凉文益禪師　襄州青溪洪璡禪師<br/>　　撫州龍濟紹修山主　金陵清凉休復禪師<br/>　　衡岳南台守安禪師<br/>卷第二十七<br/>青原下第九世<br/>　潭州延壽慧輪禪師法嗣一人<span class='note-inline'>(師見保福)</span><br/>　　盧山歸宗道詮禪師<br/>　韶州白雲祥禪師法嗣二人<span class='note-inline'>(師見雲門)</span><br/>　　連州保峯和尚　韶州日華和尚<br/>　吉州巴陵顥鑒禪師法嗣一人<br/>　　泐潭靈澄散聖<br/>　隋州智門師寬禪師法嗣七人<br/>　　江陵福昌惟善禪師　蘄州五祖師戒禪師<br/>　　蘄州四祖諲禪師　蘄州廣教懷志禪師<br/>　　舒州龍門永禪師　唐州天目契滿禪師<br/>　　鄂州建福智通禪師<br/>　襄州洞山守初禪師法嗣三人<br/>　　嶽州乾明睦禪師　鄧州廣濟通禪師<br/>　　荊南府開福德賢禪師<br/>　朗州德山密禪師法嗣四人<br/>　　南嶽南臺勤禪師　鼎州文殊應真禪師<br/>　　鼎州德山慧晏禪師　鼎州文殊寬禪師<br/>　隋州雙泉郁禪師法嗣一人<br/>　　鼎州德山慧遠禪師<br/>　江陵府奉先深禪師法嗣一人<span class='note-inline'>(師見雲門)</span><br/>　　天台蓮華峯祥公庵主<br/>　郢州林溪敬脫禪師法嗣一人<span class='note-inline'>(師見雲門)</span><br/>　　西劒州鳳凰智廣禪師<br/>　路府妙勝臻禪師法嗣一人<br/>　　潭州大溈承禪師<br/>　益州香林澄遠禪師法嗣一人<br/>　　隋州智門光祚禪師<br/>　洪州同安志禪師法嗣一人<br/>　　鼎州梁山緣觀禪師<br/>　韶州舜峯韶禪師法嗣一人<span class='note-inline'>(師見雲門)</span><br/>　　磁州桃園曦朗禪師<br/>青原下第十世<br/>　金陵清凉大法眼文益禪師法嗣一十三人<br/>　　天台山德韶國師　金陵清凉泰欽禪師<br/>　　金陵報恩玄則禪師　金陵報恩玄覺禪師<br/>　　杭州報恩慧明禪師　漳州羅漢守仁禪師<br/>　　金陵鍾山義章禪師　金陵報恩文遂禪師<br/>　　杭州永明道潛禪師　廬山歸宗慧超禪師<br/>　　廬山棲賢慧圓禪師　洪州百丈恒禪師<br/>　　杭州靈隱清聳禪師<br/>　襄州清溪洪璡禪師法嗣一人<br/>　　相州天平從漪禪師<br/>　蘄州五祖師戒禪師法嗣三人<br/>　　洪州泐潭懷澄禪師　筠州洞山自寶禪師<br/>　　復州北塔思廣禪師<br/>　潭州福嚴良雅禪師法嗣一人<br/>　　潭州北禪智賢禪師<br/>　鼎州文殊應真禪師法嗣一人<br/>　　筠州洞山曉聦禪師<br/>　朗州德山慧遠禪師法嗣一人<span class='note-inline'>(師見雙泉郁都見雲門)</span><br/>　　廬山歸宗善暹禪師<br/>　隋州智門光祚禪師法嗣三人<br/>　　明州雪竇重顯禪師　鼎州彰法燈泗禪師<br/>　　潭州雲盖繼鵬禪師<br/>　鼎州梁山緣觀禪師法嗣一人<br/>　　郢州太陽警延禪師<br/>卷第二十八<br/>青原下第十一世<br/>　天台德韶禪師法嗣八人<br/>　　杭州永明延壽禪師　溫州僊巖安禪師<br/>　　杭州五雲志逢禪師　廣州光聖師護禪師<br/>　　杭州龍華慧居禪師　溫州瑞鹿本先禪師<br/>　　溫州鴈蕩願齊禪師　杭州興教洪壽禪師<br/>　金陵清凉泰欽禪師法嗣一人<br/>　　洪州雲居齊禪師<br/>　洪州百丈恒禪師法嗣一人<br/>　　廬山栖賢澄諟禪師<br/>　洪州雲居清錫禪師法嗣一人<span class='note-inline'>(師見法眼)</span><br/>　　天台般若從進禪師<br/>　廬山歸宗義柔禪師法嗣一人<span class='note-inline'>(師見法眼)</span><br/>　　明州天童新禪師<br/>　廬山長安延規禪師法嗣一人<span class='note-inline'>(師見法眼)</span><br/>　　潭州雲蓋用清禪師<br/>　洪州泐潭澄散聖法嗣二人<br/>　　明州育王懷璉禪師　婺州承天惟簡禪師<br/>　復州北塔思廣禪師法嗣一人<span class='note-inline'>(師見五祖戒)</span><br/>　　荊門軍玉泉承浩禪師<br/>　潭州北禪智賢禪師法嗣一人<br/>　　洪州法昌倚遇禪師<br/>　筠州洞山曉聦禪師法嗣一人<br/>　　洪州雲居曉舜禪師<br/>　廬山歸宗善暹禪師法嗣一人<br/>　　洪州雲居了元禪師<br/>　明州雪竇重顯禪師法嗣四人<br/>　　越州天衣義懷禪師　泉州承天傳宗禪師<br/>　　舒州投子宗禪師　越州天衣在禪師<br/>　郢州大陽警延禪師法嗣四人<br/>　　郢州興陽剖禪師　舒州投子義青禪師<br/>　　惠州羅浮如禪師　西川雲頂山鵬禪師<br/>青原下第十二世<br/>　廬山栖賢澄諟禪師法嗣一人<br/>　　湖州西余體柔禪師<br/>　洪州雲居曉舜禪師法嗣二人<br/>　　建康蔣山法泉禪師　處州慈雲居慧禪師<br/>　越州天衣義懷禪師法嗣六人<br/>　　東京法雲法秀禪師　杭州佛日智才禪師<br/>　　東京慧林宗本禪師　台州瑞巖子鴻禪師<br/>　　真州長廬體明禪師　蘇州淨慧可證禪師<br/>　舒州投子義青禪師法嗣二人<br/>　　東京淨因道楷禪師　西京少林恩禪師<br/>卷第二十九<br/>青原下第十三世<br/>　東京法雲法秀禪師法嗣一人<br/>　　澧州香積用旻禪師<br/>　東京慧林宗本禪師法嗣三人<br/>　　杭州淨慈善本禪師　福州太平恩禪師<br/>　　秀州本覺法真禪師<br/>　北京天鉢重元禪師法嗣一人<br/>　　西京聖善真悟禪師<br/>　東京淨恩楷禪師法嗣二人<br/>　　鄧州丹霞淳禪師<span class='note-inline'>(未見錄)</span><br/>　　東京淨因法成禪師<br/>青原下第十四世<br/>　杭州淨慈善本禪師法嗣一人<br/>　　福州雪峯思慧禪師<br/>　鄧州丹霞淳禪師法嗣一人<br/>　　明州天童正覺禪師<br/>青原下第十五世<br/>　福州雪峯思慧禪師法嗣一人<br/>　　杭州淨慈道昌禪師<br/>　明州天童正覺禪師法嗣一人<br/>　　臨安府淨慈慧暉禪師<br/>　　　應化賢聖　亡名尊宿<br/>卷第三十<br/>　傅大士心王銘　誌公和尚十二時歌<br/>　誌公和尚十四科　三祖璨大師信心銘<br/>　真覺大師證道歌　石頭和尚參同契<br/>　石頭和尚草庵歌　僧亡名息心銘<br/>　趙州和尚十二時歌　羅漢琛和尚明道頌<br/>　同安察禪師十玄談　法眼禪師三界惟心頌<br/>　澄觀國師答皇太子心要<br/>　鼎州普安和尚頌</p>
<p>聯燈會要目次<span class='note-inline'>(終)</span></p>
</div>
<div class='div-xu'><a id='mulu2' />
<p class='h1'>No. 1557-A</p><p>楚人鬻照乘之殊於鄭。寘之薰桂之櫝。飾以翡翠。綴以玫瑰。鄭人悅其外之澤也。不吝千金。爭市其櫝。珠則還之。</p>
<p>嗚呼今之鶵僧。承言滯句。其類是歟。</p>
<p>自七佛以還。初無一字示人。傳燈廣燈。暨前修一時機緣。雖言滿宇宙。聖諦第一義。盖未之見也。況有所謂第二句哉。年祀浸遼。烏焉成馬。密室呫囁。以打之遶。為機辯。以鳳林楂。為全提。末派渺瀰。直指之宗胥而為名相之學。櫝則為我有矣。摩尼寶珠。其將安在。</p>
<p>真懶明老。入木庵之室。而操戈逐之。深疾夫曲曲彎彎緜緜密密。廼罔羅衲僧巴鼻。下刃於頂[寧*頁]上。着着有出身之路者。目以聯燈會要。鋟板流通。將使鏖戰。沙場者。射人先射馬。擒賊先擒王。然後<span class='corr'>櫜</span>弓仆鼓。坐底太平。老負之心。蓋亦切矣。</p>
<p>千里詒書。謁余以序。余聞。東寺只索一顆明珠。仰山當下傾一栲栳。今觀此書。盡泄天地之寶。又何止傾一拷栳也。探驪頷者。其毋遭神龍之寤哉。雖然自顛迄末。有一轉語。未徹根源。畢竟誵訛在底處。呈似大方之家。必能辯出。</p>
<p style="margin-left:1em">淳熈<span class='corr'>己</span>酉三月初吉　淡齊李泳　序。</p>
</div>
<div class='div-xu'><a id='mulu3' />
<p class='h1'>No. 1557-B</p><p>聯燈錄。乃晦翁和尚居江心潛光室時。全提機要。開鑿人天。編集聯類。而成此書。始唱道于泉之崇福。耆衲檀信。力請刊行。逮遷鄮峯。遂以板寘旃檀林。歲壬申。思忠在寂窻老叔侍下。多舉錄中機緣激勵。乃曰。此錄去取。簡而不繁。未幾。板為灰爐。深為嘆惜。僕僕旋閩越。二十年。復來湖上。搜尋故本。就大報國鋟梓。工費二千餘緡。實文雅藏主。相其成也。敬以此錄。仍舊歸育王寂窓塔下。[凡/?/一]之無窮。俾燈聯燄續。晦而復明。庶有補於宗教云耳。</p>
<p style="margin-left:1em">時至元辛卯佛成道日松江澱山比丘思忠拜書。</p>
</div>
<div class='div-xu'><a id='mulu4' />
<p class='h1'>No. 1557-C</p><p>達磨西來。不立文字。直指人心。見性成佛。只要當人具決定志。有大力量。不思前筭後。直下一刀兩段。到頂到底。無第二見。無第二人。便與從上佛祖。無異無別。</p>
<p>自曹谿而下。得其傳者。千有餘數。凡垂一言半句。如同電拂。眨得眼來。新羅國裡。設有方便。如國家兵器。不得<span class='corr'>已</span>而用之。道箇抽釘拔楔。解粘去縛。早是項上著枷。脚下著杻了也。其餘合作麼生即得。</p>
<p>近年<span class='corr'>已</span>來。據師位者。不本宗由。枝詞蔓說。對句押韻。簇錦攢花。謾人自謾。不知其幾。學者不辨邪正。遞相㳂襲。與之俱化。從上不傳之旨。絕無聞矣。</p>
<p>余淳熈癸卯。坐夏永嘉之中川。因閱傳燈廣燈。前輩當代諸大老錄。採摭其具徹向上巴鼻。可以關鑿人天眼目者。六百餘家。提唱機緣。問答語句。拈提古今。得其要妙者。各逐本人章次收錄。離為三十卷。命曰聯燈會要。唯臨濟雲門二宗。自汾陽昭雪竇顯而下。罕得其錄。今所編者。十之二三。續燈所載。似無取焉。當伺同志。集而補之。庶幾後學。得見前輩典刑存焉爾。</p>
<p>然前所謂不立文字。直指人心。見性成佛。此一絡索。得非文字語言乎。若作文字語言會。未具衲僧眼在。不作文字語言會。亦未具衲僧眼在。畢竟如何。英俊道流。試請從頭定當看。時淳熈十年。解制後五日。偃谿真懶子悔明。書于潛光室。</p>
</div>No. 1557
<p class='juan'><a id='mulu5' />聯燈會要卷第一</p><p class="byline">住泉州崇福禪寺嗣祖比丘　悟明　集</p>
<div class='div-other'><a id='mulu6' />
<div class='div-other'><a id='mulu7' />
<p class='h2'>過去莊嚴劫。第九百九十八尊。毗婆尸佛</p><p style="margin-left:3em">偈曰。</p>

<div class="lg regular"><div class='lg-row'>身從無相中受生　猶如幻出諸形像</div>
<div class='lg-row'>幻人心識本來無　罪福皆空無所住</div>
</div><p>長阿含經云。人壽八萬歲。佛剎利種。姓拘利若。父名槃頭。母名槃頭婆提。居槃頭婆城。坐波波羅樹下。成最正覺。說法三會。度人三十四萬八千。上足二。一名騫茶。一名提舍。執事無憂。子方膺。</p>
</div>
<div class='div-other'><a id='mulu8' />
<p class='h2'>過去莊嚴劫。第九百九十九尊。尸棄佛</p><p style="margin-left:3em">偈曰。</p>

<div class="lg regular"><div class='lg-row'>起諸善業本是幻　造諸惡業亦是幻</div>
<div class='lg-row'>身如聚沫心如風　幻出無根無實相</div>
</div><p>長阿含經云。人壽七萬歲。佛剎利種。姓拘利若。父名明相。母名光耀。居光相城。坐分陀利樹下。成最正覺。說法三會。度人二十五萬。上足二。一名阿毗淨。一名三婆婆。執事忍行。子無量。</p>
</div>
<div class='div-other'><a id='mulu9' />
<p class='h2'>過去莊嚴劫。第一千尊。毗舍浮佛</p><p style="margin-left:3em">偈曰。</p>

<div class="lg regular"><div class='lg-row'>假借四大以為身　心本無生因境有</div>
<div class='lg-row'>前境若無心亦無　罪福如幻起亦滅</div>
</div><p>長阿含經云。人壽六萬歲。佛剎利種。姓拘利若。父名善燈。母名稱戒。居無踰城。坐婆婆樹下。成最正覺。說法二會。度人一十三萬。上足二。一名扶游。一名鬱多羅。執事寂光。子妙覺。</p>
</div>
<div class='div-other'><a id='mulu10' />
<p class='h2'>見在賢劫。第一尊。拘留孫佛</p><p style="margin-left:3em">偈曰。</p>

<div class="lg regular"><div class='lg-row'>見身無實是佛見　了心如幻是佛了</div>
<div class='lg-row'>了得身心本性空　斯人與佛何殊別</div>
</div><p>長阿含經云。人壽四萬歲。佛婆羅門種。姓迦葉。父名記得。母名善枝。居安和城。坐尸利沙樹下。成最正覺。說法一會。度人四萬。上足二。一名薩尼。一名毗樓。執事善覺。子上勝。</p>
</div>
<div class='div-other'><a id='mulu11' />
<p class='h2'>見在賢劫。第二尊。拘那含牟尼佛</p><p style="margin-left:3em">偈曰。</p>

<div class="lg regular"><div class='lg-row'>佛不見身知是佛　若實有知別無佛</div>
<div class='lg-row'>智者能知罪性空　坦然不怖於生死</div>
</div><p>長阿含經云。人壽三萬歲。佛婆羅門種。姓迦葉。父名大德。母名善勝。居清淨城。坐烏暫婆羅門樹下。成最正覺。說法一會。度人三萬。上足二。一名舒槃那。一名鬱多樓。執事安和。子導師。</p>
</div>
<div class='div-other'><a id='mulu12' />
<p class='h2'>見在賢劫。第三尊。迦葉佛</p><p style="margin-left:3em">偈曰。</p>

<div class="lg regular"><div class='lg-row'>一切眾生性清淨　從本無生無可滅</div>
<div class='lg-row'>即此身心是幻生　幻化之中無罪福</div>
</div><p>長阿含經云。人壽二萬歲。佛婆羅門種。姓迦葉。父名梵德。母名財主。居波羅奈城。坐尼拘律樹下。成最正覺。說法一會。度人二萬。上足二。一名提舍。一名婆羅婆。執事善友。子進軍。</p>
</div>
<div class='div-other'><a id='mulu13' />
<p class='h2'>見在賢刼。第四尊。釋迦牟尼佛</p><p style="margin-left:3em">偈曰。</p>

<div class="lg regular"><div class='lg-row'>幻化無因亦無生　皆即自然見如是</div>
<div class='lg-row'>諸化無非自化生　幻化無生無所畏</div>
</div><p>謹桉佛本行經云。姓剎帝利。父淨飯王。毋摩耶。於無量劫。護持禁戒。梵行清淨。命終之後。正念往生兜率陀天。應其補處。名曰護明。智慧滿足。天壽四千歲。為諸天說法教化。顯示法相。天壽既盡。遂即下生。托孕摩耶夫人。十月滿足。當春之時。摩耶夫人。游嵐毗尼園。至波羅叉樹下。即舉右手。攀其樹枝。菩薩從母右脇而降。</p>
<p>又桉普耀經云。佛初生剎利王家。放大智光明。照十方法界。地湧金蓮華。自然捧雙足。東西及南北。各行於七步。分手指天地。作大師子吼。上下及四維。無能尊我者。</p>
<p>即周昭王二十四年。甲寅歲。四月八日也。至四十二年。二月八日。游四門。踰城出家。歷試邪法。摧伏外道。至穆王三年癸未。二月八日。明星現時。成道。為憍陳如五人。轉四諦法輪。而證道果。住世說法。四十九年。</p>
<p>後告上首迦葉云。吾以清淨法眼。涅槃妙心。實相無相。微妙正法。分付於汝。汝當護持。并勑阿難。副貳傳化。無令斷絕。</p>
<p>仍說偈云。法本法無法。無法法亦法。今付無法時。法法何曾法。</p>
<p>復告迦葉云。吾將金縷僧伽梨衣。傳付於汝。轉授補處。至慈氏佛出世。勿令朽壞。</p>
<p>即於熈連河側娑羅樹間。右脇累足。泊然而寂。實穆王五十二年。壬申。二月十五日也。</p>
<p>後一千一十七年。教流東土。即從漢永平十年。戊辰歲也。</p>
<p>世尊初生下。一手指天。一手指地。周行七步。目顧四方云。天上天下。唯我獨尊。</p>
<p style="margin-left:2em">雲門云。我當時若見。一棒打殺。與狗子喫。貴圖天下太平　琅瑘覺云。可謂將此深心奉塵剎。是則名為報佛恩　雲峰悅云。雲門雖有定亂之謀。且無出身之路。</p>
<p style="margin-left:2em">妙喜頌云。老漢纔生便着忙。周行七步似顛狂。賺他無院癡男女。開眼堂堂入鑊湯。</p>
<p>世尊一日陞座。大眾纔集定。文殊白槌云。諦觀法王法。法王法如是。</p>
<p style="margin-left:2em">雪竇頌云。列聖叢中作者知。法王法令不如斯。會中若有仙陀客。何必文殊下一槌。</p>
<p>世尊因文殊至諸佛集處。值諸佛。各還本處。唯有一女人。近彼佛座。入於三昧。文殊白佛。何此女人。得近佛座。而我不得。佛告文殊。汝但覺此女。令從三昧起。汝自問之。文殊遶女人三匝。鳴指三下。乃托至梵天。盡其神力。而不能出。世尊云。假使百千文殊。亦出此女人定不得。下方過四十二恒河沙國土。有罔明菩薩。能出此女人定。須臾罔明從地湧出。作禮世尊。世尊勑罔明。出女人定。罔明於女人前。鳴指一下。女子從定而起。</p>
<p style="margin-left:2em">五雲云。不唯文殊。不能出此女子定。但恐世尊。也出此定不得。只如教意。怎生體解　夾山齡云。若具奔流度刃底眼。非但見這一隊漢敗闕。乃至河沙佛祖出來。也被他覷破。其或青黃不辨。邪正不分。只管覔女子出定。玄沙道底。</p>
<p>世尊因自恣日。文殊三處度夏。迦葉欲白槌擯出。纔舉槌。乃見百千萬億文殊。迦葉盡其神力。槌不能舉。世尊遂問迦葉。汝欲擯那箇文殊。葉無對。</p>
<p>世尊因靈山會上。有五百比丘。得四禪定。具五神通。未得法忍。以宿命智通。各各自見。過去殺父害母。及諸重罪。心內懷疑。於甚深法。不能證入。於是文殊。承佛神力。手握利劒。持逼如來。世尊謂文殊云。住住。不應作逆。勿得害吾。吾必被害。為善被害。文殊。從本以來。無有我人。但以內心見有我人。內心起時。吾必被害。即名為害。於是五百比丘。自悟本心。如夢如幻。於夢幻中。無有我人。乃至能生所生父母。於是五百比丘。同聲贊嘆云。文殊大智士。深達法源底。自手握利劒。持逼如來身。如劒佛亦爾。一相無有二。無相無所為。是中云何殺。</p>
<p>世尊。因文殊忽起佛見法見。被世尊神力攝。向二鐵圍山。</p>
<p>世尊一日見文殊。在門外立。乃云。文殊文殊。何不入門來。文殊云。我不見一法在門外。何以教我入門來。</p>
<p style="margin-left:2em">玄覺徵云。為復是門內語。門外語。</p>
<p style="margin-left:2em">大溈喆云。吾不如汝。</p>
<p>世尊將諸聖眾。往第六天。說大集經。勑他方此土。人間天上。一切獰惡鬼神。悉皆集會。受佛付囑。擁護正法。設有不赴者。四天門王。飛熱鐵輪。追之令集。既集會<span class='corr'>已</span>。無有不順佛勑者。各發弘誓擁護正法。</p>
<p>唯有一魔王。謂世尊云。瞿曇。我待一切眾生。成佛盡。眾生界空。無有眾生名字。我乃發菩提心。</p>
<p style="margin-left:2em">天衣懷云。臨危不變。真大丈夫。諸仁者。作麼生着得一轉語。與黃面瞿曇出氣。尋常神通妙用。智慧辨才。總用不着。盡閻浮大地。無不愛佛。到這裏。何者是佛。何者是魔。還有人辨得麼。良久云。欲識魔麼。開眼見明。欲識佛麼。合眼見暗。魔之與佛。以柱杖子。一時穿却鼻孔。</p>
<p style="margin-left:2em">妙喜代云。幾乎錯喚儞作魔王。</p>
<p>世尊因普眼菩薩。欲見普賢。不能得見。乃至三度入定。徧觀三千大千世界。覓普賢。不能得見。却來白佛。佛云。汝但於靜三<span class='corr'>昧</span>中。起一念便見普賢。普眼於是纔起一念。便見普賢。向空中。乘六牙白象。</p>
<p style="margin-left:2em">雲居舜云。作麼生會雲居道。普眼推倒世尊。世尊推倒普眼。儞道。普賢在甚麼處。</p>
<p>世尊一日陞座。大眾集定。迦葉白槌云。世尊說法竟。世尊便下座。</p>
<p>世尊在靈山會上。拈花示眾。眾皆默然。唯迦葉破顏微笑。世尊云。吾有正法眼藏。涅槃妙心。實相無相。微妙法門。不立文字。教外別傳。付囑摩訶迦葉。</p>
<p style="margin-left:2em">妙喜頌云。拈起一枝花。風流出當家。若言付心法。天下事如麻。</p>
<p>世尊昔至多子塔前。命摩訶迦葉分座。以僧伽梨圍之。乃告云。吾有正法眼藏。密付於汝。汝當護持。傳付將來。無令斷絕。</p>
<p>世尊一日陞座。默然而坐。阿難白槌云。請世尊說法。世尊云。會中有二比丘。犯律行。我故不說法。阿難以他心通。觀是比丘。遂乃遣出。世尊復默然。阿難白世尊。是二比丘。<span class='corr'>已</span>遣出。何不說法。世尊云。吾誓不為聲聞二乘人說法。便下座。</p>
<p>世尊同阿難行次。見一古佛塔。世尊作禮。阿難云。是甚麼人塔。世尊云。是過去諸佛塔。阿難云。過去諸佛。是甚麼人弟子。世尊云。是吾弟子。難云。應當如是。</p>
<p>世尊一日食時將至。勑阿難。汝當入城持鉢。阿難應諾。世尊云。汝既持銖。當依過去七佛儀式。阿難遂問。如何是過去七佛儀式。世尊召阿難。阿難應諾。世尊云。持鉢去。</p>
<p>世尊因地布髮掩泥。獻花於燃燈佛。燃燈見布髮處。遂約退眾。乃指地云。此一方地。宜建一梵剎。眾中有一賢子長者。持標。於指處插云。建梵剎<span class='corr'>已</span>竟。時諸天散花贊嘆云。庶子有大智矣。</p>
<p>世尊九十日。在忉利天宮。為母說法。及辭天界而下時四眾八部。俱往空界奉迎。有蓮花色比丘尼。作念云。我是尼身。必居大僧後。不若用神力。變作轉輪聖王。千子圍繞。最初見佛。果滿其願。世尊纔見。便呵云。蓮華色比丘尼。何得越大僧見吾。汝雖見吾色身。且不見吾法身。須菩提在岩中宴坐。却見吾法身。</p>
<p>世尊因五通仙人問云。世尊有六通。我有五通。如何是那一通。世尊召云。五通仙人。通應諾。世尊云。那一通。汝問我。</p>
<p style="margin-left:2em">雪竇云。老胡元不知那一通。却因邪打正。</p>
<p style="margin-left:2em">雲峯悅云。大小瞿曇。被外道勘破了也。有傍不肯底麼。出來。我要問儞。如何是那一通。</p>
<p style="margin-left:2em">保寧勇頌云。無量劫來曾未遇。如何不動到其中。莫言佛法無多子。最苦瞿曇那一通。</p>
<p>世尊因長爪梵志。索論義。預約云。我義若墮。我自斬首以謝。世尊云。汝義以何為宗。志云。我義以一切不受為宗。世尊云。是見受否。志拂袖而去。行至中路。有省。乃謂弟子云。吾當回去。斬首以謝世尊。弟子云。人天眾前。幸當得勝。何以斬首。志云。我寧於有智人前斬首。不於無智人前得勝。乃嘆云。我義兩處負墮。是見若受。負門處麤。是見不受。負門處細。一切人天二乘。皆不知我義墮處。唯有世尊。諸大菩薩。知我義墮。回至世尊前云。我義兩處負墮。故當斬首以謝。世尊云。我法中。無如是事。汝當回心向道。</p>
<p>於是。同五百徒眾。一時投佛出家。證阿羅漢。</p>
<p style="margin-left:2em">天衣懷頌云。是見若受破家門。是見不受與誰論。匾擔驀折兩頭脫。一毫頭上現乾坤。</p>
<p>世尊因比丘問。我於佛法中。見處即有。證處未是。世尊當何所示。佛云。比丘某甲。當何所示。是汝所問。</p>
<p>世尊因耆婆善別音響。同至塚間。見五髑髏。世尊敲一髑髏。問云。此生何道。云生人道。又敲一云。此生何道。云生天道。又敲一云。此生何道。耆婆罔措。</p>
<p>世尊因黑齒梵志。運神力。以左右手。擎合歡梧桐花兩株。來供養佛。佛召仙人。志應諾。佛云。放下著。志放下左手花。佛又召仙人放下著。志放下左手花。佛又召仙人放下著。志云。我今空手而立。更放下箇甚麼。佛云。吾非教汝。放捨其花。汝當放捨外六塵。內六識。中六根。一時放捨。至無可捨處。是汝免生死處。志放言下。悟無生法忍。</p>
<p>世尊因調達謗佛。生身陷地獄。佛勑阿難。傳問云。汝在地獄中。安否。達云。我雖在地獄。如三禪天樂。佛又勑問汝還求出否。達云。我待世尊來。即出。阿難云。佛是三界大師。豈有入地獄分。達云。佛既無入地獄分。我豈有出地獄分。</p>
<p style="margin-left:2em">翠巖真云。親言出親口。</p>
<p>世尊因異學問。諸法是常耶。世尊不對。又問。諸法是無常耶。世尊亦不對。異學云。世尊具一切智。何不對我。世尊云。汝之所問。皆為戲論。</p>
<p>世尊一日以隨色摩尼珠。問五方天王云。此珠作何色。天王互說異色。世尊。藏其珠。却舉手問。此珠作何色。天王云。佛手中無珠。色從何有。世尊嘆云。汝何迷倒之甚。吾將世珠示之。便強說有青黃赤白。吾將真珠示之。便總不知。時五方天王。聞語。悉悟道。</p>
<p>世尊因波斯匿王。問。聖義諦中。還有世俗諦否。若言其有。智不應一。若言其無。智不應二。一二之義。其義云何。世尊云。大王。汝於過去龍光佛法中。曾問此義。我今無說。汝亦無聞。無說無聞。是名一義二義。</p>
<p style="margin-left:2em">翠巖真云。波斯匿王。善問。不善答。世尊善答。不善問。一人理上偏枯。一人事上偏枯。翠巖當時若見。點一把火。照看黃面老子。面皮厚多少。</p>
<p>世尊坐次。見二人舁猪子過。乃問。這箇是甚麼。其人云。世尊具一切智。猪子也不識。世尊云。也要問過。</p>
<p style="margin-left:2em">大陽延云。不因世尊問。<span class='corr'>洎</span>乎忘却。</p>
<p>世尊因乾闥婆王獻樂。其時山河大地。盡作琴聲。迦葉起舜。王問。迦葉。豈不是阿羅漢。諸漏<span class='corr'>已</span>盡。何更有餘習。佛云。實無餘習。莫謗法也。王又撫琴三遍。迦葉亦三度作舞。王云。迦葉作舞。豈不是。佛云。實不曾作舞。王云。世尊何得妄語。佛云。不妄語。汝撫琴。山河大地。草木。盡作琴聲。豈不是。王云是。佛云。迦葉亦復如是。實不曾作舞。王乃信受。</p>
<p style="margin-left:2em">修山主問澄源禪師。乾闥婆王奏樂。直得須彌岌峇。海水騰波。迦葉作舞。作麼生會。源云。迦葉過去世曾作樂人來。習氣未除。修云。須彌岌峇。海水騰波。又作麼生。源休去。</p>
<p style="margin-left:2em">法眼代云。正是習氣。</p>
<p>世地因外道問。昨日說何法。云說定法。外道云。今日說何法。云說不定法。外道云。昨日說定法。今日何故說不定法。云昨日定。今日不定。</p>
<p style="margin-left:2em">大溈喆云。非公境界。</p>
<p>世尊因外道問云。不問有言。不問無言。世尊據坐。外道贊嘆云。世尊大慈大悲。開我迷雲。令我得入。作禮而去。阿難白佛云。外道有何所證。而言得入。世尊云。如世良馬。見鞭影而行。</p>
<p style="margin-left:2em">翠巖芝云。大小世尊。被外道當面搽糊。只如外道云。令我得入。要且不曾夢見。既不曾夢見。為甚麼悟去　翠巖真云。六合九有。緇黃青紫。一一交參。咸言良久據坐不對。要且不是。</p>
<p style="margin-left:2em">又舉諸方拈了。復云。於戲假如鶖子滿慈。運智摛詞。馳神作用。何益之有　雪竇云。邪正不分。過由鞭影　妙喜云。邪正兩分。正由鞭影。</p>
<p style="margin-left:2em">天衣懷頌云。雙鋒覆護兩俱摧。迷雲從此豁然開。收得劫初鈴子後。輕輕一振動雲雷。</p>
<p>世尊因七賢女。游屍陀林。一女指屍云。屍在這裏。人在甚麼處。一女云。作麼作麼。諸姉諦觀。各各契悟。感帝釋散花。云惟願聖姉。有何所須。我當終身供給。女云我家。四事七珍。悉皆具足。唯要三般物。一要無根樹子一株。二要無陰陽地一片。三要呌不響底山谷一所。帝釋云。一切所須。我悉有之。若此三般物。我實無得。女云。汝若無此。爭能濟人。帝釋罔措。同往白佛。佛言。憍尸迦。我諸弟子。諸大阿羅漢。悉皆不解此義。唯有諸大菩薩。乃解此義。</p>
<p>世尊成道後。在逝多林樹下。跏趺而坐。有二商人。以五百乘車。經過林畔。有二車牛不行。商人怪訝。山神報云。林中有聖人。成道。逾四十九日。未食。汝當供養。商人入林。果見一人。端坐不動。遂問云。為是梵王耶。帝釋耶。山神耶。河神耶。世尊微笑。舉袈裟示之。商人作禮。陳供養。</p>
<p>世尊一日。於涅槃會上。以手摩胷。告大眾云。汝等善觀吾紫摩金色之身。瞻仰取足。勿令後悔。若謂吾滅度。非吾弟子。若謂吾不滅度。亦非吾弟子。時百萬億眾。悉皆悟道。</p>
<p style="margin-left:2em">雲峯悅云。然則膏肓之門。不足以發藥。雲峯今日。且作死馬醫。汝等諸人。皮下還有血麼。</p>
<p>世尊臨入涅槃。文殊請佛再轉法輪。世尊咄云。文殊吾四十九年住世。未甞說一字。汝請吾再轉法輪。是吾曾轉法輪耶。</p>
<p>世尊<span class='corr'>已</span>入涅槃。迦葉後至。世尊乃於槨中。露雙趺。示之。迦葉作禮。請如來。以三昧火。而自闍維。即時金棺。從七寶床升舉。繞拘尸羅城七迊。却還本處。化火光三昧。而自焚之。</p>
</div></div>
<div class='div-other'><a id='mulu14' />
<p class='h1'>竺乾諸大賢聖<span class='note-inline'>(凡二十五)</span></p><p>文殊大士。一日令善財採藥云。是藥者採將來。善財徧採。無不是藥。却來白云。無不是者。文殊云。是藥者採將來。善財拈一枝草。度與文殊。文殊提起。示眾云。此藥。能殺人。亦能活人。</p>
<p style="margin-left:2em">大溈喆云。善財能採。文殊善用。非但寢疾毗耶。直饒盡大地人。抱必死之疾。到文殊所。教伊。箇箇脫體而去。何故解用不須霜刃劒。延齡何必九還丹。</p>
<p>文殊大士。謂善住意天子言。汝今若能違背諸佛。毀謗法僧。吾即同汝如是梵行。天子言。大士今何故。復如是語。大士言。天子。如汝意者。以何為佛。天子言。如如法界。我言是佛。大士言。汝意云何。如如法界。可染著乎。天子言。弗也。大士言。以是義故。我如是說。汝今若能毀背佛法。吾將同汝如是梵行。</p>
<p>文殊問菴提遮女云。生以何為義。女云。生以不生生為生義。文殊云。如何是生以不生生為生義。女云。若能明知地水火風四緣。未甞自得有所和合。而能隨其所宜。以為生義。</p>
<p>文殊又問。死以何為義。女云。死以不死死為死義。文殊云。如何是死以不死死為死義。女云。若能明知地水火風四緣。未甞自得有所離散。而能隨其所宜。以為死義。</p>
<p>天親菩薩。從彌勒內宮下。無著問。經云。人間四百年。彼天為一晝夜。彌勒於一時中。成就五百億天子。證無生法忍。未審說甚麼法。天親云。只說這箇法。只是梵音清雅。令樂聞。</p>
<p style="margin-left:2em">天衣懷云。彌勒<span class='corr'>已</span>是錯說。天親<span class='corr'>已</span>是錯傳。山僧今日將錯就錯。與儞諸人注破。良久云。諦聽諦聽。向下文長。付在來日。</p>
<p>利益菩薩。白燃燈佛。我欲得阿耨菩提。唯願世尊。教示我。令速成菩提。佛言利益。汝觀此法。何者是法。是汝所問。</p>
<p>天竺有一上首菩薩。作一乞士。入城乞食次。時有比丘恒伽。謂乞士言。汝從何來。云我從真實中來。又問。何謂真實。云寂滅故名真實。又問。寂滅相中。有所求耶。無所求耶。云無所求。又問。無所求者。何用求耶。云無所求中。吾欲求之。又問。無所求中。何用求耶。答有所求者。一切皆空。得者亦空。著者亦空。實者亦空。求者亦空。語者亦空。問者亦空。寂滅涅槃。一切虗空界分。亦復皆空。吾為如是空法。而求真實。</p>
<p>維摩會上。三十二菩薩。各說不二法門。文殊云。我於一切法。無言無說。無示無識。離諸問答。是為菩薩入不二法門。文殊又問維摩。維摩默然。文殊嘆云。乃至無有語言文字。是菩薩真入不二法門。</p>
<p style="margin-left:2em">保福展云。大小維摩。被文殊一坐。直至如今。起不得　雪竇云。維摩道甚麼　又云。勘破了也。</p>
<p style="margin-left:2em">琅瑘覺云。文殊贊善。也是杓卜聽虗聲。維摩默然。汝等諸人。不得鑽龜打瓦。</p>
<p>維摩因須菩提。持鉢到門。取鉢滿盛香飯。謂尊者云。若能於法等者。於食亦等。乃至入諸邪見。不到彼岸。住於八難。不得無難。同於煩惱。離清淨法。汝得無諍三昧。一切眾生。亦得是定。其施汝者。不名福田。供養汝者。墮三惡道。為與眾魔同一手。作諸勞侶。汝與眾魔及諸塵勞。等無有異。於一切眾生。而有怨心。謗於佛。毀於法。不入眾數。終不得滅度。汝若如是。乃可取食。須菩提聞此語。忙然不知以何答。置鉢欲去。</p>
<p>須菩提說法。帝釋雨花。須菩提乃問。此花從天得耶。從地得耶。從人得耶。帝釋皆云。弗也。須菩提云。從何而得。帝釋舉起手。菩提云。如是如是。</p>
<p>須菩提在巖間宴坐。諸天雨花贊嘆。尊者云。空中贊嘆者。復是何人。天云。我是梵天。敬重尊者。善說般若。尊者云。我於般若。未甞說一字。汝云何贊嘆。天云。如是。尊者無說。我乃無聞。無說無聞。是真說般若。</p>
<p style="margin-left:2em">雪竇云。避喧求靜處。世未有其方　在巖間宴坐。也被這一隊漢搽糊。更有這老漢。把不定。問空中雨花贊嘆。復是何人。早敗闕了也。我重尊者善說般若。惡水驀頭潑。又云。我於般若。未甞說一字。草裏漢。尊者無說。我乃無聞。識甚好惡。總似這般漢。何處有今日。</p>
<p style="margin-left:2em">復召大眾云。雪竇幸是無事人。儞來這裏。覔甚麼。以拄杖一時趂下。</p>
<p>舍利弗問天女。汝何不轉却女身。云我從十二年。求女人相。了不可得。當何所轉。</p>
<p>即時天女。以神通力。變舍利弗作天女。乃化身如舍利弗。却問舍利弗。汝何不轉却女身。舍利弗言。我今不知何輪而變為女身。</p>
<p>舍利弗因入城。遙見月上女出城。舍利弗心口思惟。此姉見佛。不知得忍否。我試問之。纔近前便問。甚麼處去。女云。如舍利弗與麼去。弗云。我方入城。汝當出城。云何言如舍利弗與麼去。女云。諸佛弟子。當依何住。舍利弗云。諸佛弟子。當依大涅槃而住。女云。諸佛弟子。既依大涅槃而住。我如舍利弗與麼去。</p>
<p>舍利弗問須菩提。夢中說六波羅密。與覺時同異。須菩提言。此義深遠。吾不能說。會中有彌勒大士。汝往彼問。</p>
<p style="margin-left:2em">雪竇云。當時若不放過。隨後與一劄。誰名彌勒。誰是彌勒者。便見冰消瓦解。</p>
<p>富樓那問佛。清淨本然。云何忽生山河大地。</p>
<p style="margin-left:2em">瑯瑘覺云。山僧即不然。清淨本然。云何忽生山河大地　薦福信云。先行不到。末後太過。</p>
<p>首楞嚴云。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。</p>
<p style="margin-left:2em">雪竇頌云。全象全牛翳不殊。從來作者共名模。如今要見黃頭老。剎剎塵塵在半途。</p>
<p>賓頭盧尊者。因阿育王問。承聞尊者。親見佛來。是否。尊者以手䇿起眉云。會麼。云不會。者云。阿耨達池龍王。曾請佛齋。吾是時預其數。</p>
<p style="margin-left:2em">翠巖真云。且道甚麼處見。直饒雪天漂渺。湖光淡蕩。且莫說夢。</p>
<p style="margin-left:2em">大溈喆云。無憂王雖飯三萬大阿羅漢。要且不識賓頭盧。當時待他䇿起眉毛云。會麼。便與作禮。非唯識賓頭盧。亦乃同參古佛。</p>
<p>善財因毗目仙人執其手。善財自見其身。往十方佛剎微塵數諸佛所。乃至經不可說不可說。微塵數劫時。仙人放手。善財即見自身還在本處。</p>
<p>善財參五十三員善知識。末後到彌勒閣前。見樓閣門閉。瞻仰讚嘆。見彌勒從別處來。善財作禮云。願樓閣門開。令我得入。尋時彌勒。至善財前。彈指一聲。樓閣門開。善財入<span class='corr'>己</span>。閣門即閉。見百千萬億樓閣。一一樓閣內。有一彌勒。領諸眷屬。并一善財。而立其前。</p>
<p>善財因無著問。我欲見文殊。何者即是。財云。汝發一念心清淨。即是。無著云。我發一念心清淨。為甚麼不見。財云。是真見文殊。</p>
<p>善住天子。白文殊云。可共往如來所咨決未受。亦同此時如法問難。文殊云。儞莫分別取著如來。天子云。如來今在何所。令我莫著。文殊云。只在目前。天子云。若如是者。我何不見。文殊云。汝若一切不見。是名真見如來。天子云。若見在前。云何戒我。莫取著如來。文殊云。汝今見前何有。天子云。有虗空界。文殊云。如來者虗空界是。虗空界即是如來。此中無有一物。可分別者。</p>
<p>殃崛摩羅。因持鉢。至一長者家。值婦人產難。子母未分。者云。瞿曇弟子汝為至聖。當有何法。能免產難。殃崛語長者云。我乍入道。未知此法。待我回問世尊。却來相報。及返白佛。佛告殃崛。汝速去報言。我自從賢聖法來。未曾殺生。殃崛往告。婦人聞之當下分免。</p>
<p style="margin-left:2em">妙喜頌云。華陰山前百尺井。中有寒泉徹骨冷。誰家女子來照影。不照其餘照斜領。</p>
<p>月氏國王。聞罽賓國。有一尊者。曰祇夜多。有大名稱。即與群臣。往彼國。禮見問法。修敬畢。請尊者。為開演。尊者云。大王時來好。道今去亦如來時。</p>
<p>緊那羅王。奏無生樂。供養。佛乃勑有情無情。俱隨王去。若有一物。不隨王去。即去佛處不得。</p>
<p>無厭足王。入大寂定。乃勑有情無情。皆順於王。若有一物。不順於王。即入大寂定不得。</p>
<p>障蔽魔王。領諸眷屬。一千年。隨金剛齊菩薩。覔起處不得。忽一日得見。乃問云。汝當依何而住。我一千年。覔汝起處不得。齊云。我不依有住而住。不依無住而住。如是而住。</p>
<p style="margin-left:2em">法眼云。障蔽魔王。不見金剛齊。即且從。只如金剛齊。還見障蔽魔王麼。</p>
<p>城東有一老母。與佛同生。而不欲見佛。每見佛來。即便回避。雖然如此。回顧東西。總皆是佛。遂以手掩其面。十指掌中。亦總是佛。</p>
<p>菴婆提遮女。問文殊云。明知生是不生之義。為甚麼。被生死之所流轉。文殊云。其力未充。</p>
<p>有一聚落。毒龍所居。時五百尊者。往彼降之不得。有一異方尊者。彈指一聲。其龍即降。</p>
<p style="margin-left:2em">瑯瑘覺云。若據教乘。自有科判。山僧即不然。只這彈指。也不消得。雖然如是。且莫困魚止箔。鈍鳥棲蘆。</p>
</div>
<div class='div-other'><a id='mulu15' />
<p class='h1'>西天祖師</p>
<div class='div-other'><a id='mulu16' />
<p class='h2'>初祖摩訶大迦葉<span class='note-inline'>(凡三)</span></p><p>分座。傳衣。世尊示滅。結集法藏。斥出阿難。未盡諸漏。阿難遂於畢鉢巖前。磐陀石上。坐至中夜。得證道果。即現神通。透石而入。</p>
<p>迦葉後付法眼。而說偈云。法法本來法。無法無非法。何於一法中。有法有不法。</p>
<p>有外道問。如何是我我。祖云。覔我者是汝我。外道云。這箇是我我。師我何在。祖云。汝問我覔。</p>
<p>祖踏泥次。有沙彌問。尊者何得自為。祖云。我若不為。誰為我為。</p>
<p style="margin-left:2em">法眼云。我當時若見。拽來踏泥。</p>
</div>
<div class='div-other'><a id='mulu17' />
<p class='h2'>二祖阿難尊者<span class='note-inline'>(凡三)</span></p><p>祖一日白佛云。今日入城。見一奇特事。佛云。見何奇特事。祖云。入城時。見一攢樂人作舞。出城。總見無常。佛云。我昨日入城。亦見一奇特事。祖云。未審見何奇特事。佛云。我入城時。見一攢樂人作舞。出城時。亦見一攢樂人作舞。</p>
<p>祖問迦葉云。師兄。世尊傳金襴袈裟外。別傳箇甚麼。迦葉召阿難。祖應諾。迦葉云。倒却門前剎竿著。</p>
<p style="margin-left:2em">汾陽昭云。不問那知。</p>
<p style="margin-left:2em">翠巖芝云。千年無影樹。今時沒底靴。</p>
<p>祖大事既辦。詣常水河。化為金地。集諸聖眾。顧得道弟子商那和修。付正法眼。說偈云。本來付有法。付了言無法。各各須自悟。悟了無無法。</p>
</div>
<div class='div-other'><a id='mulu18' />
<p class='h2'>三祖商那和修尊者<span class='note-inline'>(凡一)</span></p><p>問優婆毱多云。汝年幾耶。云。我年十七。祖云。汝身十七耶。性十七耶。云師髮<span class='corr'>已</span>白。為髮白耶。心白耶。祖云。但髮白。非心白爾。云我身十七。非性十七。祖知是法器。</p>
<p>後付法眼。而說偈云。非法亦非心。無心亦無法。說是心法時。是法非心法。</p>
</div>
<div class='div-other'><a id='mulu19' />
<p class='h2'>四祖優婆毱多尊者<span class='note-inline'>(凡二)</span></p><p>祖訪一比丘尼。纔入門。便觸撒鉢盂。尼云。佛在日。六群比丘。甚是麤行。數來我舍。尚不如此。尊者紹繼祖位人。得與麼麤行。</p>
<p style="margin-left:2em">汾陽昭代云。<span class='corr'>已</span>知錯誤。</p>
<p>祖說法度人。籌盈石室。有長者子曰眾香。投祖出家。祖問。汝心出家耶。身出家耶。云我自出家。非為身心。祖云。不為身心。復誰出家。云夫出家者。無我我故。心不生滅。心不生滅。即是常道。故諸佛亦常。心無形相。其體亦然。祖云。汝當大悟。心自通達。即為剃度。易名提多迦。遂付法眼。而說偈云。心自本來心。本心非有法。有法有本心。非心非本法。</p>
</div>
<div class='div-other'><a id='mulu20' />
<p class='h2'>五祖提多迦尊者<span class='note-inline'>(凡一)</span></p><p>有彌遮迦者。見師慈相。即悟宿因。乃棄仙術。而求聖果。請問祖云。我於仙道。更無進趣。唯守虗靜。不達至理。祖云。佛言。修仙敬學小道似繩牽。汝可自知之。若棄小流。頓歸大海。當證無生。彌遮迦聞語。豁然契悟。</p>
<p>後付法眼。而說偈云。通達本法心。無法無非法。悟了同未悟。無悟亦無法。</p>
</div>
<div class='div-other'><a id='mulu21' />
<p class='h2'>六祖彌遮迦尊者<span class='note-inline'>(凡一)</span></p><p>道化北天。有婆須蜜者。手提酒器。逆問祖云。師何方來。欲往何所。祖云。從自心來。欲往無所。云師識我手中物否。祖云。此是觸器。而負淨者。云還識我否。祖云。我即不識。識即非我。汝當稱名。吾後示汝本因。云我姓波羅墮。名婆須密。祖云。佛記汝。當紹祖位。即與剃度。頓悟宿因。</p>
<p>後付法眼。而說偈云。無心無可說。說得不名法。若了心非心。始解心心法。</p>
</div>
<div class='div-other'><a id='mulu22' />
<p class='h2'>七祖婆須蜜尊者<span class='note-inline'>(凡一)</span></p><p>游行諸國。說法度人。有一智者。自稱佛陀難提。謂祖云。我欲與師論義。祖云。義即不論。論即不義。若擬論義。終非義論。難提即悟本心。投祖出家。</p>
<p>後付法眼。而說偈云。心同虗空界。示等虗空法。證得虗空時。無是無非法。</p>
</div>
<div class='div-other'><a id='mulu23' />
<p class='h2'>八祖佛陀難提尊者<span class='note-inline'>(凡一)</span></p><p>智慧滔淵。捷辯無礙。有伏䭾密多者。作禮問云。父母非我親。誰是最親者。諸佛非我道。誰是最道者。祖云。汝言與心親。父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。伏䭾聞是偈。頓悟佛理。祖與剃度。</p>
<p>後付法眼。而說偈云。虗空無內外。心法亦如是。若了虗空故。是達真如理。</p>
</div>
<div class='div-other'><a id='mulu24' />
<p class='h2'>九祖伏䭾密多尊者<span class='note-inline'>(凡一)</span></p><p>生來五十年。唯坐一床。口不曾言。足不曾履。聞偈悟道。傳法度生。</p>
<p>有難生者。投師出家。長坐不臥。通達法性。</p>
<p>祖付法眼。而說偈云。真理本無名。因名顯真理。受得真真法。非真亦非偽。</p>
</div>
<div class='div-other'><a id='mulu25' />
<p class='h2'>十祖脇尊者<span class='note-inline'>(凡一)</span></p><p>處胎六十年。神珠夢應。誕生之日。滿室光明。出家得道。</p>
<p>至一林中。有富那夜奢者。恭敬合掌而立祖前。祖問。汝從何來。云我心非往。祖云。汝住何處。云我心非止。祖云。汝不定耶。云諸佛亦然。祖云。汝非諸佛。云諸佛亦非。祖知是法器。即與剃度。</p>
<p>付法說偈云。真體自然真。因真說有理。領得真真法。無行亦無止。</p>
</div>
<p class='juan'>聯燈會要卷第一</p></div>
</div><!-- end of div[@id='body'] -->
</body></html>