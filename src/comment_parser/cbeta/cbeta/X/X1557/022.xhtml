<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu590' />聯燈會要卷第二十二</p><p class="byline">住泉州崇福禪寺嗣祖比丘　悟明　集</p><p class="head3">青原下第六世</p>
<p class="head4">鼎州德山宣鑒禪師法嗣下</p>

<div class='div-other'><a id='mulu591' />
<p class='h5'>泉州瓦棺和尚<span class='note-inline'>(凡一)</span></p><p>師在德山。為侍者。德山斫木欲。山將一盌水。度與師。師接得喫却。山云。會麼。師云。不會。山又將一盌水。度與師。師接得又喫却。山云會麼。師云不會。山云。何不成褫取那不會底。師云。不會又成褫箇甚麼。山云。大似箇鐵橛。</p>
<p>師住後。雪峰相訪。茶話次。峯問。當年在德山。斫木因緣。作麼生。師云。先師當時肯我。峯云。和尚離先師太早。其時面前。有一椀水。峰云。將水來。師度與峯。峯接得便潑却。</p>
<p style="margin-left:2em">雲門云。莫壓良為賤。</p>
</div>
<div class='div-other'><a id='mulu592' />
<p class='h5'>襄州高亭簡禪師<span class='note-inline'>(凡一)</span></p><p>師初見德山。在江岸坐。即隔江問訊。山以扇子招之。師忽然契悟。橫趍而過。更不渡江。遂返高亭。住持。</p>
</div>
<div class='div-other'><a id='mulu593' />
<p class='h5'>洪州大寧感潭資國和尚<span class='note-inline'>(凡一)</span></p><p>白兆來問。家內停喪。請師慰問。師云。苦痛蒼天。兆云。死却父耶。死却母耶。師便打出。</p>
<p>師凡遇僧來。多以拄杖打趂。</p>
</div></div>
<div class='div-other'><a id='mulu594' />
<p class='h4'>潭州石霜慶諸禪師法嗣</p>
<div class='div-other'><a id='mulu595' />
<p class='h5'>筠州九峰道虔禪師<span class='note-inline'>(凡五)</span></p><p>福州劉氏子。師為石霜侍者。霜遷化。眾請第一座。繼踵。師云。須會先師意始得。座云。先師有甚麼意。師云。先師道。休去歇去。一念萬年去。寒灰枯木去。古廟香爐去。冷湫湫地去。如一條白練去。作麼生。座云。明一色邊事。師云。元來不會先師意。座云。儞不肯我那。裝香事。座乃焚香云。我若不會先師意。香煙起處即脫去不得。果隨香煙脫去。師撫其背云。坐脫立亡。即不無首座。先師意。未夢見在。</p>
<p style="margin-left:2em">南華昺云。透生死關。高超世表。秉殺活劒。獨踞寰中。若非智眼洞明。未免扶籬摸壁。要會麼。春蘭與秋菊。各一時榮。</p>
<p>僧問。無間中人。行甚麼行。師云。畜生行。云畜生復行甚麼行。師云。無間行。云此猶是長生路上人。師云。須知有不共命者。云不共甚麼命。師云。長生氣不常。</p>
<p>師復云。還識命麼。欲知命。流泉是命。湛寂是身。千波競起。是文殊境界。一亘晴空。是普賢床榻。其次借一句子是指月。於中事是話月。從上宗門中事。如節度使信旗。相似。且如諸方先德。未建立許多名目。指陳<span class='corr'>已</span>前。兄弟。約甚麼體格商量。到這裏。不假三寸。試道看。不假耳根。試釆聽看。不假眼根。試辨白看。所以道。聲前拋不出。句後不藏形。盡乾坤。都盧是汝諸人本體。向甚麼處。著眼耳鼻舌。若向意根下。圖度作解。盡未來際。未有了日。所以洞山和尚道。擬將心意學玄宗。狀似西行却向東。珍重。</p>
<p>僧問。承師有言。諸聖間出。只是傳語底人。是否。師云。是。云世尊一手指天。一手指地云。天下天下。唯我獨尊。為甚麼。喚作傳語底人。師云。只為他一手指天。一手指地。所以喚作傳語人。</p>
<p>僧問。如何是自<span class='corr'>己</span>。師云。更問阿誰。云便恁麼承當時如何。師云。須彌上不可戴須彌。</p>
<p>僧問。一筆丹青。為甚麼。邈志公真不得。師云。僧繇却許誌公。僧云。為甚麼。繇却許誌公。師云。烏龜稽首須彌柱。</p>
</div>
<div class='div-other'><a id='mulu596' />
<p class='h5'>台州湧泉景欣禪師<span class='note-inline'>(凡四)</span></p><p>示眾云。若是應世傍借。盡是千差門頭事。善惡二念未生時。是法身體。纔生屬報身。報屬化。一化千化。我道盡處為身。空處為座。萬行為衣。只喚作三世。因圓果滿。是菩提成立處。直得白衣拜相。善財龍女。屠兒廣額。拋刀便行。乃是一乘圓頓。猶是時人淨土。亦云一生補處。直得無方絕所。物物不拘。亦是佛地愚。若是渠爭肯坐著方所。我道出不隨應入不居空。內證見寂。即落守蘊。外證明空。即落明蘊。有見落常。無見落斷。不有不無。即落中道。若不知有此事。盡被人天帶將去。切須在意。莫作等閑。</p>
<p>示眾云。我四十年。在這裏。尚自有走作。汝等諸人。莫開大口。見解人多。行解人。萬中無一箇半箇。見解言語。總要知通。若識不盡。敢道輪回去在。為何如此。蓋為識漏未盡。汝但盡却今時。即得成立。亦喚作立中功。轉功就他去。亦喚作就中功親他去。我所以道。親人不得度。渠不度親人。恁麼譬喻。尚不會薦得。渾崙底。但管取信。亂動舌頭。不見洞山道。相續也大難。汝須知有此事。若不知有此事。啼哭有日在。</p>
<p>雪峰相訪。及去。師門送。峰入轎了。師云。這箇四人舁。那箇幾人舁。峰湧身起云。道甚麼。師再問。峯云。行行。他不會。師云。知即知。即是道不得。</p>
<p>強德二禪客。路次見師騎牛。禪客云。頭角甚分明。爭奈騎者不識。師驟牛而去。二禪客。憩於樹下煎茶。師回來。下牛相問訊。與坐喫茶。師問近離甚處。云那邊。師云。那邊事作麼生。僧提起茶盞。師云。猶是這邊事。那邊事作麼生。二人無對。師云。莫道騎者不識好。</p>
</div>
<div class='div-other'><a id='mulu597' />
<p class='h5'>潭州雲蓋志元禪師<span class='note-inline'>(凡三)</span></p><p>師問雲居。某甲不奈何時如何。居云。只為工夫不到。師不禮拜而退。</p>
<p>後問石霜。霜云。非但闍梨。老僧亦不柰何。云和尚。因甚麼。不奈何。霜云。我若奈何。便拈却儞不奈何。師乃作禮求入室。</p>
<p>師因僧問石霜。萬戶俱閉。即不問。百戶俱開時如何。霜云。堂中事作麼生。僧云。無人接得渠。霜云。道也太殺道。只道得八成。師聞。乃禮請石霜。為道。霜不道。師抱石霜。從方丈後去。復作禮不住。云請和尚。為某甲道。若不道。須打和尚去。霜云。得在。師復設拜。霜云。無人識得渠。師於言下有省。</p>
<p style="margin-left:2em">翠巖云。先行不到。末後太過。</p>
<p style="margin-left:2em">妙喜云。一對無孔鐵鎚。就中一箇最重。</p>
<p>有道正奏聞馬王。乞與師論義。馬王請師至。具說其事。師茶罷。就大王。借一口劒。乃握劒。問道正。儞本教道。恍恍惚惚。其中有物。是何物。杳杳冥冥。其中有精。是何精。道得即不斬。道不得即斬。道正作禮謝過。師謂大王曰。還識此人否。云識。師云。是誰。云道正。師云不是。其道若正。合對得臣。只是箇無主孤魂。</p>
<p>因斯。道門不復紛紜。</p>
</div>
<div class='div-other'><a id='mulu598' />
<p class='h5'>福州覆舡荐禪師<span class='note-inline'>(凡四)</span></p><p>道吾問。久響和尚會禪。是否。師云。蒼天蒼天。吾近前。掩却師口云。低聲低聲。師與一掌。吾云。蒼天蒼天。師近前把住云。得與麼無禮。吾却與師一掌。師云。老僧罪過。吾拂袖便行。師呵呵大笑云。早知如是。悔不如是。</p>
<p>師見僧來。作起身勢。僧便出去。師云。闍梨。且容人事。僧回身。作抽坐具勢。師却歸方丈。僧云。蒼天蒼天。師云。龍頭虵尾。僧叉手近前而立。師云。敗將投主。不存性命。</p>
<p>僧問。鈎錐不到處。請師道。師良久。僧云。掣電之機。徒勞竚思。師云。出格一句。儞試道看。僧近前三步。却退後。師云。此是出格句。即今事作麼生。僧以衣袖一拂。便出。師云。也是天津橋上漢。</p>
<p>僧問。如何是師子子。師云。善能哮吼。僧撫掌云。好手好手。師云。青天白日。却被鬼迷。僧作掀繩床勢。師便打。僧云。驢事未去。馬事到來。師云。酌然是作家。僧拂袖而去。師云。將甌盛水。擬比大洋。</p>
</div>
<div class='div-other'><a id='mulu599' />
<p class='h5'>潭州大光居誨禪師<span class='note-inline'>(凡三)</span></p><p>師依石霜凡十年。霜問。國家每年。放舉人及第。朝門還得拜也無。師云。有一人。不求進。霜云。憑何。師云。他不為名。霜云。除却今日。別更有時也無。師云。渠亦不道今日者是。</p>
<p>示眾云。一代時教。只是整理今時人手脚。直饒剝盡到底。只成得箇了事人。不可將當衲衣下事。所以四十九年。明不盡。標不起。到這裏。合作麼生。若更忉忉。恐成負累。</p>
<p>僧問。達磨還是祖否。師云。不是祖。云不是祖。又來作箇甚麼。師云。為儞不薦祖。云薦後如何。師云。方知不是祖。</p>
</div>
<div class='div-other'><a id='mulu600' />
<p class='h5'>鳳翔府石柱和尚<span class='note-inline'>(凡一)</span></p><p>師謁洞山。因山垂語云。有四種人。一人說過佛祖。一步行不得。一人行過佛祖。一句說不得。一人說得行得。一人說不得。行不得。且道。那箇是其人。</p>
<p>師出眾云。一人說過佛祖。一步行不得。只是無舌。不許行。一人行過佛祖。一句說不得。只是無足。不許說。一人說得行得。正是函蓋相應。一人說不得。行不得者。如斷命而求活。此是石女兒。擔枷帶鎻。洞山云。闍梨自<span class='corr'>己</span>。又作麼生。師云。該通分上。卓卓寧彰。洞山云。只如海上明公秀。又作麼生。師云。幻人相逢。撫掌呵呵。</p>
</div>
<div class='div-other'><a id='mulu601' />
<p class='h5'>潭州文殊禪師<span class='note-inline'>(凡一)</span></p><p>僧問。僧繇為甚麼。邈誌公真不得。師云。非但僧繇。誌公亦邈不得。云誌公為甚麼邈不得。師云。彩繪不將來。云和尚還邈得也無。師云。我亦邈不得。云和尚為甚麼。邈不得。師云。渠不以苟我顏色。教我作麼生邈。</p>
</div>
<div class='div-other'><a id='mulu602' />
<p class='h5'>秀才張公拙<span class='note-inline'>(凡一)</span></p><p>往石霜。訪禪月齊巳太布衲。石霜相接。公但略相顧而<span class='corr'>已</span>。即與三人。終日劇談。</p>
<p>公忽問。三人中。何不推一人。作長老。禪月知公輕於霜。乃云。公宜謁堂頭和尚。此是肉身菩薩。堂中五百學徒。勝某甲者。二百五十人。公遂欽奉。即造方丈參禮。</p>
<p>霜問。秀才何姓。公云。姓張名拙。霜云。覔巧了不可得。拙自何來。公言下有省。乃述偈云。光明寂照徧河沙。凡聖含靈共我家。一念不生全體現。六根纔動被雲遮。斷除煩惱重增病。趣向真如亦是邪。隨順世緣無罣礙。涅槃生死是空華。</p>
</div></div>
<div class='div-other'><a id='mulu603' />
<p class='h4'>筠州洞山良价禪師法嗣</p>
<div class='div-other'><a id='mulu604' />
<p class='h5'>撫州曹山本寂禪師<span class='note-inline'>(凡二十三)</span></p><p>泉州莆田張氏子。謁洞山。山問師。名甚麼。師云。本寂。云何不向上道。師云。不道。云為甚麼不道。師云。不名本寂。洞山器之。</p>
<p>師辭洞山。山問。甚處去。師云。不變異處去。洞云。不變異處。豈有去耶。師云。去亦不變異。</p>
<p>示眾云。諸方盡把格則。何不與他道一轉語。教伊不疑去。雲門便問。密密處。為甚麼不知有。師云。只為密密。所以不知有。門云。此人如何親近。師云。莫向密密處親近。門云。不向密密處親近時如何。師云。始解親近。門云。諾諾。</p>
<p style="margin-left:2em">妙喜云。濁油更著濕燈心。</p>
<p>示眾云。莫行心處路。不挂本來衣。何須更恁麼。切忌未生時。</p>
<p>師聞鐘聲。乃云。阿耶耶。阿耶耶。僧云。和尚作甚麼。師云。打著我心。</p>
<p style="margin-left:2em">五祖戒云。作賊人心虗。</p>
<p>雲門問。如何是沙門行。師云。喫常住苗稼者是。門云。便恁麼去時如何。師云。汝還畜得麼。門云畜得。師云。汝作麼生畜。門云。著衣喫飯。有甚麼難。師云。何不道披毛帶角。門便作禮。</p>
<p>鏡清問。清虗之理。畢竟無身。時如何。師云。理即如是。事作麼生。云如理如事。師云。謾曹山一人即得。爭柰諸聖眼何。云若無諸聖眼。爭鑑得箇不恁麼。師云。官不容針。私通車馬。</p>
<p style="margin-left:2em">大溈喆云。曹山雖善切瑳琢磨。其奈鏡清玉本無瑕。要會麼。不經敏手。終成廢器。</p>
<p>僧清銳問。某甲孤貧。乞師賑濟。師召銳闍梨。銳應諾。師云。清源白家三盞酒。喫了猶道未沾唇。</p>
<p>師問強德二上座。菩薩在定。聞香象渡河。出甚麼經。云涅槃經。師云。定前聞。定後聞。云和尚流也。師云。道也太殺道。只道得一半。云和尚又作麼生。師云。灘下接取。</p>
<p>師問僧。甚處來。云掃地來。師云。佛前掃。佛後掃。云前後一時掃。師云。與我過袈裟來。</p>
<p>僧問。抱璞投師。請師雕琢。師云。不雕琢。云為甚麼不雕琢。師云。須知曹山好手。</p>
<p>僧問。學人通身是病。請師醫。師云。不醫。云為甚麼不醫。師云。教儞求生不得。求死不得。</p>
<p>僧問。子歸就父。為甚麼。父全不顧。師云。理合如是。云父子之恩何在。師云。始成父子之恩。云如何是父子之恩。師云。刀斧斫不開。</p>
<p>僧問。世間甚麼物最貴。師云。死猫兒最貴。云為甚麼死猫兒却貴。師云。無人著價。</p>
<p>僧問。如何是師子。師云。眾獸近不得。云如何是師子兒。師云。能吞父母。云既是眾獸近不得。為甚麼却被兒吞。師云。若哮吼。祖父母俱盡。云只如祖父母。還盡也無。師云盡。云盡後如何。師云。全身歸父。云前來為甚麼道。父母俱盡。師云。不見道。王子能成一國事。枯木上更糝些子花。</p>
<p>僧問。乘教有言。大海不宿死屍。如何是海。師云。包含萬有。云為甚麼不宿死屍。師云。絕氣息者不著。云既是包含萬有。為甚麼。絕氣息者不著。師云。萬有非其功。絕氣息者有其德。云未審向上還有事也無。師云。有。云如何是向上事。師云。道有道無即得。爭奈龍王按劒何。</p>
<p>僧問。幻本何真。師云。幻本元真。云當幻何顯。師云。即幻即顯。云恁麼則始終不離於幻也。師云。覓幻相。了不可得。</p>
<p>僧問。日未出時如何。師云。三十年前。曹山也曾恁麼來。云日出後如何。師云。猶較曹山半月程。</p>
<p>僧問。國內按劒者誰。師云。曹山。云擬殺何人。師云。但有。一切總殺。云忽遇所生父母。又作麼生。師云。揀甚麼。云爭奈自<span class='corr'>己</span>何。師云。誰人奈我何。云和尚何不自殺。師云。無下手處。</p>
<p>僧問。如何是無刃劒。師云。非淬煉所成。云用者如何。師云。逢者皆喪。云不逢者如何。師云。亦須頭落。云既不逢。為甚麼亦頭落。師云。不見道。能盡一切。云盡後如何。師云。方知有此劒。</p>
<p>僧問。古人有言。盡大地唯有此人。未審是甚麼人。師云。不可有第二月去也。云如何是第二月。師云。也要老兄定當。云作麼生是第一月。師云嶮。</p>
<p>問。雪覆千山。為甚麼。孤峯不白。師云。須知有異中異。云如何是異中異。師云。不墮諸山色。</p>
<p>僧問。即心即佛。即不問。如何是非心非佛。師云。兔角不用無。牛角不用有。</p>
<p>僧問。十二時中。如何保任。師云。如經蠱毒之鄉。水也不得沾他一滴。</p>
<p>問一牛飲水。五馬不嘶。時如何。師云。曹山解忌口。</p>
</div>
<div class='div-other'><a id='mulu605' />
<p class='h5'>洪州雲居道膺禪師<span class='note-inline'>(凡二十三)</span></p><p>幽州玉田壬氏子。謁洞山。山問。汝名甚麼。師云。道膺。洞云。向上更道。師云。若向上道。即不名道膺。洞云。與吾在雲巖時祗對。無異也。師乃服勤席下。</p>
<p>洞山問師。甚處來。師云。踏山來。洞云。阿那箇山堪住。師云。阿那箇山。不堪住。洞山云。恁麼則國內。總被子占却也。師云不然。洞云。恁麼則子得箇入路。師云無路。洞云。若無路。爭得與老僧相見。師云。若有路。即與和尚隔生也。洞云。子<span class='corr'>已</span>後。千人萬人。把不住。</p>
<p>師問洞山。如何是祖師西來意。洞云。闍梨。他後有把茆蓋頭。有人問儞。作麼生。師云。道膺罪過。</p>
<p>師剗草。偶剗殺蚯蚓。洞山指問。這箇聻。師云。他不死洞云。二祖往鄴都。又作麼生。師不對。</p>
<p>住後僧問。和尚在洞山。剗蚯蚓。洞山問師。豈不是無語。師云。當時有語。只是無人聽。</p>
<p>洞山問師。吾聞思大在倭國。作國王。是否。師云。若是思大。佛亦不作。況國王乎。洞然之。</p>
<p>洞山問。大闡提人。殺父殺母。出佛身血。破和合僧。如是種種孝養何在。師云。始能孝養。</p>
<p>自此洞山推之。為室中領袖。</p>
<p>示眾云。得者不輕微。明者不賤用。識者不咨嗟。解者無厭惡。從天降下則貧寒。從地涌出則富貴。門裏出身易。身裏出門難。動則埋身千丈。不動則當處生苗。一言逈脫。獨拔當時。言語不要多。多即無用處。</p>
<p>示眾云。了無所有。得無所圖。言無所恃。行無所依。心無所托。即得無過。在眾如無眾。無眾如在眾。豈不是無嬈。其德超於萬類。脫一切羈鎻。千人萬人得尚道不當自<span class='corr'>己</span>。古人云。體取那邊事。却來這邊行履。那邊有甚麼事。這邊又作麼生行履。所以道。有也莫將來。無也莫將去。見在底。是誰家事。</p>
<p>示眾云。汝等直饒學得佛法邊事。早是錯用心了也。不見古人道。講得。天花落地。頑石點頭。尚不干自<span class='corr'>己</span>事。自餘是甚麼閑。擬將有限身心。向無限中用。有甚麼交涉。如將方木逗圓孔。多少誵訛。若無恁麼事。饒汝攢花簇錦。亦無用處。未離情識在。須向這裏及盡。方得無過。方有出身路。若有一毫髮。去不盡。即被塵累。豈況更多。差之毫釐。過犯山嶽。不見古人道。學處不玄。盡是流俗。閨閤中物。捨不得。俱為滲漏。併盡一切事。始得無過。頭頭上了。物物上通。只喚作了事人。終不喚作尊貴。將知尊貴一路自別。所以古人道。猶如雙鏡。光光相對。光明相照。更無虧盈。豈不是一般。猶喚作影像邊事。如日出照於世間明朗。是一半。那一半。喚作甚麼。如今人。未認得光影。門頭戶底。麤淺底事。將作屋裏事。又爭得。</p>
<p>示眾云。汝等發言吐氣。須有來由。莫當等閑。凡問箇事。也須識好惡。莫學相似語。所以尋常道。莫怪不相似。恐同學太多去。第一莫將來。將來不相似。八十翁翁入場屋。真誠不是小兒戲。一言若差。鄉關萬里。敲骨打髓。須有來由。言語如鉗鋏鈎鎻。相續不斷始得。頭頭上明。物物上顯。方是得妙。知有底。終是不取次。十度發言。九度休去。為甚如此。恐無利益他。得底人。如臈月扇。口生白醭去。不是強為。任運如此。要明恁麼事。須是恁麼人。若是恁麼人。何愁恁麼事。</p>
<p>示眾。舉古人云。地獄未是苦。衲衣下。不明大事。始是苦。汝等既在這行流。十分去九。不較多了。更著些心力。便是上座不枉平生行脚眼。不辜負叢林。古人道。欲得保任此事。須向高高峰頂立。深深海底行。方有些子氣息。若大事未辦。且須履踐玄途。</p>
<p>示眾云。若有一毫許。去不盡。即被塵累。豈況更多。不見尋常道。昇天底事。對眾掉却。十成底事。對眾去却。擲地作金聲。不須回頭顧著。自餘有甚麼用處。所以道。智人不向言中取。得人不向說中求。不是異於常徒。息一切萬累道。暫時不在途路。便有來由。非但惡眷屬。善眷屬也覓他不得。甚處去。通身去。歸家去。省覲去。脫諸有門去。絕牢籠去。脫嶮難。異常徒。</p>
<p>示眾云。老僧二十年前。住三峯庵時。有魏府興化長老。來問。權借一問。以為影草時。如何。老僧當時。機思遲鈍。道不得。為伊致得箇話頭奇特。不敢辜負伊。他云。想和尚。答這話不得。不如禮拜了退。</p>
<p>如今思量。當時不消道箇何必。</p>
<p>後遣化主。到魏府興化。化問。和尚住三峰庵時。老僧問伊話。對不得。如今道得也未。主舉前話。化云。雲居二十年。只道得箇何必。興化即不然。爭如箇道不必。</p>
<p style="margin-left:2em">三聖云。雲居二十年。道得底。猶較興化半月程。</p>
<p>示眾云。如人將三貫錢。買得一隻獵狗。只解尋得有蹤跡。多氣息底。忽遇羚羊挂角時。氣息也無。</p>
<p>僧問。羚羊未挂角時如何。師云。六六三十六。云挂角後如何。師云。六六三十六。僧作禮。師云。會麼。云不會。師云。豈不見道。絕蹤跡。</p>
<p>僧舉似趙州。州云。雲居師兄猶在。僧却問。羚羊未挂角時如何。州云。九九八十一。云挂角後如何。州云。九九八十一。</p>
<p>師問雪峰。門外雪消也未。峯云。一片也無。消箇甚麼。師自云。消也。</p>
<p style="margin-left:2em">保福展云。要且無雪上加霜。</p>
<p>有一僧。在旁看經。師問。念底是甚麼經。云維摩經。師云。我不問儞維摩經。念底是甚麼。其僧言下有省。</p>
<p>師令侍者。送袴。與住菴道者。者云。自有娘生袴。竟不受。師又令侍者去問。娘未生時。著箇甚麼。者無對。</p>
<p>後遷化。燒得舍利。持以似師。師云。直饒出得八斛四㪷。不如當初下取一轉語好。</p>
<p style="margin-left:2em">保寧勇。向無語處。代僧。舉脚示之。</p>
<p>僧問。如何是諸佛師。師喝云。這田厙奴。僧作禮。師云。儞作麼生會。僧作舞出去。師云。㳂臺般乞兒。</p>
<p>僧問。山河大地。從何而有。師云。從妄想有。云與某甲。想出一鋌金。作麼。師休去。僧不肯。</p>
<p style="margin-left:2em">雲門云。<span class='corr'>已</span>是葛藤。不能折合。待伊道與某甲。想出一鋌金。得麼。拈拄杖。劈脊便打。</p>
<p>僧問。如何是一法。師云。如何是萬法。云未審如何領會。師云。一法是儞本心。萬法是儞本性。且道。心與性。是一是二。僧作禮。</p>
<p>師示以頌云。一法諸法宗。萬法一法通。惟心惟汝性。不說異兼同。</p>
<p>僧問。有人衣錦入來。見和尚後。為甚麼寸絲不挂。師云。直作瑠璃殿上行。撲倒。也須粉碎。</p>
<p>問香積之飯。甚麼人作喫。師云。須知得喫之人。入口也須挑出。</p>
<p>荊南節度使成尚書。與大將。送供入山。問世尊有密語。迦葉不覆藏。如何是世尊有密語。師召尚書。書應諾。師云。會麼。云不會。師云。汝若不會。世尊有密語。汝若會去。迦葉不覆藏。</p>
<p style="margin-left:2em">法燈云。且道。喚底是密語。應底是密語。若也總是。即不密也。且道。作麼生是密語。</p>
<p style="margin-left:2em">時有僧問。如何是世尊有密語。燈云。何曾得密來。</p>
<p style="margin-left:2em">東林總云。怪哉弘覺。二十年。羚羊挂角。絕跡亡蹤。及乎被尚書一拶。直作帶水拖泥。作人笑怪。法燈也是日午點金燈。夜半潑墨汀。東林即不然。如何是密語。却向伊道。甚處不密。且道。恁麼還有過也無。良久云。更不用別人。</p>
<p>師臨示寂時。問侍者。今日是幾。者云。初三。師云。三十年後。但道。只這是。乃端然告寂。</p>
</div>
<div class='div-other'><a id='mulu606' />
<p class='h5'>潭州龍牙居遁禪師<span class='note-inline'>(凡九)</span></p><p>師問翠微。學人自到法席。不蒙一法示誨。意在於何。微云。嫌甚麼。</p>
<p>又謁德山。理前問。山亦云。嫌甚麼。師不肯。</p>
<p>後見洞山。理前問。洞山云。爭怪作老僧。</p>
<p>師問翠微。如何是祖師西來意。微云。與我過禪板來。師度禪板。與微。微接得便打。師云。打即任打。要且無祖師意。</p>
<p>又問臨濟。濟云。與我過蒲團來。師度蒲團。與濟。濟接得便打。師云。打即任打。要且無祖師意。</p>
<p>師住後。有僧問。和尚當時。問二尊宿祖師意。未審二尊宿。還明也無。師云。明則明<span class='corr'>已</span>。要且無祖師意。</p>
<p style="margin-left:2em">石門總云。龍牙無人挨著。猶較些子。纔被箇布衲挨著。失却一隻眼。</p>
<p style="margin-left:2em">雪竇云。臨濟翠微。只解放不解収。我若作龍牙。待伊索禪板蒲團。拈得劈胷便擲。</p>
<p>師問德山。學人仗劒。取師頭時如何。山近前。引頸云。㘞。師云。頭落也。山呵呵大笑。</p>
<p>師後舉似洞山。山云。德山道甚麼。師云。他無語。山云。無語且致。將德山落底頭來。呈似老僧看。師於是有省。遂焚香。遙禮懺謝。</p>
<p>後有僧。舉似德山。山云。洞山老人。不識好惡。這漢死來多少時了也。救得有甚用處。</p>
<p style="margin-left:2em">保福展云。龍牙只知進前。不知失步。</p>
<p style="margin-left:2em">翠巖芝云。龍牙當斷不斷。如今作麼生斷。</p>
<p>師問洞山。如何是祖師西來意。山云。待洞水逆流時。即向汝道。師於言下契悟。</p>
<p>示眾云。夫參學人。須透過佛祖始得。新豐和尚云。佛教祖教。如生冤家。始有參學分。若透不過。即被佛祖謾。</p>
<p>時有僧問。佛祖還有謾人之心也無。師云。汝道。江湖還有礙人之意也無。又云。江湖雖無礙人之意。為時人過不得。江湖成礙人去。不得道江湖不礙人。佛祖雖無謾人之心。為時人透不得。佛祖成謾人去。不得道佛祖不謾人。若透得佛祖過。此人過却佛祖。始體得佛祖意。方與向上人同。若未透得過。但學佛求祖。萬劫無有出期。</p>
<p>僧問。如何得不被佛祖謾去。師云。道者直須自悟始得。</p>
<p>僧問。師子返擲時如何。師云。返擲且止。儞道。還怕文殊麼。云非但文殊。佛亦不怕。師云。爭奈被文殊騎何。云文殊騎者。不是師子。師云。返擲事作麼生。僧云。應用無虧。師云。正是文殊騎者。返擲事作麼生。僧無語。</p>
<p>僧問。二鼠侵藤時如何。師云。須有隱身處始得。云如何是隱身處。師云。還見文殊麼。</p>
<p>僧問。如何是祖師西來意。師云。待石烏龜解語時。即向儞道。云石烏龜語也。師云。向儞道甚麼。</p>
<p>僧問。十二時中。如何用力。師云。如無手人行拳。</p>
<p style="margin-left:2em">大溈秀云。是即是。又教人入陰界中。作活計。十二時中。如何用力。如有手人行拳。又且如何。</p>
<p>僧問。古人得箇甚麼。便休去。師云。如賊入空屋。</p>
<p>問大庾嶺頭提不起時如何。師云。六祖為甚麼將得去。</p>
</div>
<div class='div-other'><a id='mulu607' />
<p class='h5'>襄州洞山師䖍禪師<span class='note-inline'>(凡五)</span></p><p>洞山問師。近離甚處。師云。武陵。山云。武陵法道。何似此間。師云。胡地冬抽筍。山云。別甑炊香飯。供養此人。師便出。山云。此子<span class='corr'>已</span>後。千人萬人把不住。</p>
<p style="margin-left:2em">皷山永云。恁麼祇對。滴水難消。因甚別甑炊香飯。</p>
<p>示眾云。祖師門下。鳥道玄微。功窮皆轉。不究難明。汝等諸人。直須離心意識參。出聖凡路學。方可保任。若不如是。非吾子息。</p>
<p style="margin-left:2em">妙喜云。饒汝離心意識。參得透。出聖凡路。學得成。也是雪峰道底。</p>
<p>師凡有新到來。須令擔泥三擔。</p>
<p>有一僧不肯。乃問云。三轉內。即不問。三轉外事如何。師云。鐵輪天子寰中勑。僧無語。師便打。趂出院。</p>
<p style="margin-left:2em">大溈秀云。夫欲君臣道合。應須水乳和同。這僧既抗節朝堂。不覺喪身失命。當時見道鐵輪天子寰中勑。將坐具便揖。待伊擬議。劈面便摵。</p>
<p>僧問。昔年疾苦中又毒。諸師醫。師云。金鎞刮破腦。頂上灌醍醐。云恁麼則謝師醫去也。師便打。</p>
<p>僧問。學人徑往時如何。師云。死虵當大路。勸子莫當頭。云當頭者如何。師云。喪子命根。云不當頭者如何。師云。亦無回避處。云正恁麼時如何。師云。失却也。云未審向甚麼處去。師云。草深無覔處。云和尚也須隄防始得。師撫掌云。一等是毒藥。</p>
</div>
<div class='div-other'><a id='mulu608' />
<p class='h5'>撫州疎山羗仁禪師<span class='note-inline'>(凡五)</span></p><p>吉州新淦人。初往東林聽習。嘆曰。尋行數墨。語不如默。捨<span class='corr'>己</span>求人。假不如真。即卷衣游方。</p>
<p>初謁溈山。見示眾云。行脚高士。直須向聲色裏睡眠。聲色裏坐臥。師出問。如何是不落聲色句。溈山竪起拂子。師云。此猶是落聲色句。溈山便歸方丈。</p>
<p>師不契。便辭香嚴。嚴云。何不且住。師云。某甲與和尚無緣。嚴云。有何因緣。不契。試舉看。師舉前話。嚴云。某甲有箇語。師云。道甚麼。嚴云。言發非聲。色前不物。師云。元來此中有人。乃囑嚴云。儞向後有住處。某甲却來相見。遂去。</p>
<p>溈山問香嚴云。問聲色話底矮闍梨。在麼。嚴云。<span class='corr'>已</span>去了也。溈云。曾舉向子麼。嚴云。某甲亦曾有語。對他來。溈云。試舉看。嚴云。言發非聲。色前不物。溈云。他道甚麼。嚴云。他深肯。溈云。我將謂他有長處。元來只在這裏。此子向後。設有住處。近山無柴燒。近水無水喫。</p>
<p>師到福州西禪。遇上堂。師出問。法身之理。理絕玄微。不奪是非之境。猶是法身邊事。如何是法身向上事。禪舉起拂子。師云。此猶是法身邊事。禪云。如何是法身向上事。師進前奪拂子。摺折擲向地上。便歸眾。禪云。龍虵易辨。衲子難謾。</p>
<p>示眾云。老僧。咸通年<span class='corr'>已</span>前。會得法身邊事。咸通年<span class='corr'>已</span>後。會得法身向上事。</p>
<p>雲門問。承聞。和尚咸通年<span class='corr'>已</span>前。會得法身邊事。咸通年<span class='corr'>已</span>後。會得法身向上事。是否。師云是。門云。如何是法身邊事。師云。枯樁。門云。如何是法身向上事。師云。非枯樁。門云。還許學人說道理也無。師云許。門云。枯樁。豈不是明法身邊事。師云是。門云。非枯樁。豈不是明法身向上事。師云是。門云。法身還該一切也無。師云。作麼生不該。門指淨瓶云。還該這箇麼。師云。闍梨莫向淨瓶邊會。問便作禮。</p>
<p style="margin-left:2em">上方岳云。疎山總是戰爭収拾得。却因歌舞破除休。雲門舌上有龍泉。</p>
<p style="margin-left:2em">妙喜云。雲門禮拜。不是好心。</p>
<p>師到夾山。問承聞和尚有言。目前無法。意在目前。如何是目前法。山云。山月流輝。澄潭無影。師作掀繩床勢。山云。闍梨又作麼生。師云。目前無法。了不可得。山云。大眾看。這一員戰將。</p>
<p>師因知事。為造壽塔畢。來白師。師云。將多少錢。與匠人。云一切在和尚。師云。為將三文。與匠人。為將兩文。與匠人。為將一文。與匠人。若道得。與吾親造塔。知事無對。</p>
<p>羅山閑禪師。時在大嶺住菴。其僧到大嶺。閑問。甚處來。云疎山。閑云。有何言句。僧舉前話。閑云。還有人道得麼。云未有人道得。閑云。汝却歸去。舉似疎山道。大嶺云。若將三文與匠人。和尚此生。決定不得塔。若將兩文。與匠人。和尚與匠人。共出一隻手。若將一文。與匠人。帶累匠人。眉鬚墮落。</p>
<p>僧回舉似師。師具威儀。望大嶺作禮。嘆云。將謂無人。大嶺有古佛。放光射到此間。</p>
<p>却語僧云。儞去向大嶺道。猶如﨟月蓮花。僧持此語。舉似閑。閑云。早是龜毛長數丈。</p>
<p style="margin-left:2em">浮山遠云。疎山以錐栽地。大嶺用刀剜空。雖然二老錯下錐刀。今時人。亦難搆赴。何故。後語中。有稍有殺。雖然如是。河裏失錢何裏摝。</p>
<p>師問僧。甚處來。云雪峰來。師云。我<span class='corr'>已</span>前到時。是事不足。如今足也未。云如今足也。師云。粥足飯足。僧無對。</p>
<p style="margin-left:2em">洞山代云。粥足飯足。</p>
<p>僧問。牛頭未見四祖時如何。師云。魚隱深潭。必招釣客。云見後如何。師云。瞥然渾濁水。白鷺卒難尋。</p>
<p>僧問。久負不逢時如何。師云。饒汝雄信解拈鎗。猶較秦王一百步。云正恁麼時如何。師云。將軍不上便橋。金牙徒勞拈筈。</p>
<p>師甞握木虵。僧問。和尚手中。是甚麼。師云。曹家女。</p>
<p>云如何是和尚家風。師云。尺五頭巾。云如何是尺五頭巾。師云。圓中取不得。</p>
<p>僧問。如何是冬來意。師云。京師出大黃。</p>
<p>問百匝千重。是何人境界。師云。在搓芒繩縛鬼子。</p>
</div>
<div class='div-other'><a id='mulu609' />
<p class='h5'>澧州欽山文䆳禪師<span class='note-inline'>(凡十一)</span></p><p>福州人也。同巖頭雪峰。見德山。師問德山。天皇也恁麼道。龍潭也恁麼道。未審和尚作麼生道。山云。儞試舉天皇龍潭底看。師擬議。山便打。師下延壽堂云。是即是。打我太殺。巖頭云。若恁麼。他後不得道見德山來。</p>
<p style="margin-left:2em">雪竇云。諸禪客。欽山致箇問端。甚是奇特。爭奈龍頭虵尾。汝試舉天皇龍潭底看。坐具便摵。大丈夫漢。捋虎鬚。也是本分。他既不能。德山令行一半。令若全行。雪峰巖頭。總是涅槃堂裏漢。</p>
<p style="margin-left:2em">五祖戒云。德山只解打死欽山。不解打活欽山。</p>
<p style="margin-left:2em">大溈喆云。德山門下。草偃風行。待問未審和尚作麼生道。劈脊便棒。且道。德山是。大溈是。</p>
<p>師游方時。同雪峰巖頭。憩一店上。喫茶。師云。不會轉身吐氣者。不得茶喫。頭云。若恁麼。我今日定不得茶喫。峯云。某甲亦然。師云。這兩箇老漢。話頭也不識。頭云。甚麼處去來。師云。布袋裏老鵶。雖活如死。頭退後云。看看。師云。豁公且致。存公作麼生。峰作一圓相。師云不得不問。頭笑云。太遠生。師云。有口不得茶喫者多。</p>
<p>師與巖頭雪峰坐次。洞山行茶來。師乃閉目。洞云。甚麼處去也。師云。入定。洞云。定本無門。從何而入。</p>
<p style="margin-left:2em">有一老宿云。大有人恁麼會　雪竇代云。當時但指巖頭雪峰云。與這兩箇瞌睡漢茶喫。</p>
<p>巖頭住庵。師訪之。問云。師兄在此。二時齋粥。如何。頭云。每日受張四郎宅供養。極是難消。師云。師兄受他供養。他時異日。去他家。作男作女。頭以手揑拳。安頭上。師云。恁麼則向頂[寧*頁]上。生去也。頭便喝。師云。何如生取文邃去好。頭又喝云。我見儞三二十年。鼓兩片皮。直至如今。猶作這箇去就。便喝出。</p>
<p>時張四郎。却同師歸宅。</p>
<p>師垂淚云。三十年同行。有佛法。不向文䆳道。至半夜。又去敲門云。師兄師兄。有佛法。不向文䆳道。且乞慈悲。頭遂開門。為說細大法門。方得安樂。再回澧州住也。</p>
<p>示眾。橫按拄杖。顧視大眾云。有麼有麼。如無。欽山唱菩薩蠻去也。囉囉哩哩。便下座。</p>
<p>示眾。伸起手云。開即為掌。五指參差。復握拳云。握即為拳。必無高下。還有商量分也無。</p>
<p>時有僧出。竪起拳。師云。汝只是箇無開合漢。</p>
<p style="margin-left:2em">雪竇云。我即不然。竪起拳云。握即為拳。有高有下。復開云。開即成掌。無黨無偏。且道。放開為人好。把定為人好。開也造車。握也合轍。若謂閉門造車。出門合轍。我也知儞向鬼窟裏。作活計。</p>
<p>良禪客問。一鏃破三闕時如何。師云。放出關中主看。云恁麼則知過必改。師云。更待何時。云好箭放不著所在。便出去。師云。且來闍梨。良回首。師把住云。一鏃破三關。即且致。試與欽山。發箭看。良擬議。師打七棒云。且聽這漢。疑三十年。</p>
<p style="margin-left:2em">同安察云。良公雖能發箭。要且未中的。</p>
<p style="margin-left:2em">有僧問。未審如何得中的去。安云。關中主是甚麼人。</p>
<p style="margin-left:2em">僧舉似欽山。山云。良公若解與麼。也免得欽山口。雖然如是。同安不是好心。亦須看始得。</p>
<p>師到浴下。見僧踏水車次。放却來問訊。師云。幸自轉轆轆地。何須却恁麼。僧云。不恁麼。又爭得。師云。若恁麼。欽山眼在甚麼處。云作麼生是和尚眼。師以手作撥眉勢。僧云。和尚又得與麼。師云。是是。為我與麼。便不得與麼。僧無對。師云。索戰無功。一場氣悶。良久云。會麼。云不會。師云。欽山為儞擔一半。</p>
<p>德山侍者來。纔作禮。師把住云。還甘欽山與麼也無。云某甲却悔久住德山。今日無言可對。師放却云。一任儞祇對。者撥開胷云。且聽某甲通氣一上。師云。德山門下即得。這裏用不著。云久響欽山不通人情。師云。累他德山眼目。參堂去。</p>
<p>僧問。十二時中。如何接人。師云。我若接人。即與儞一般。云某甲特來。和尚也須吐露。師云。汝若特來。我須吐露。云便請師便打。僧無語。師云。守株待兔。枉用心神。</p>
</div>
<div class='div-other'><a id='mulu610' />
<p class='h5'>京兆府華嚴休靜禪師<span class='note-inline'>(凡四)</span></p><p>師問洞山。學人未見理路。未免情識。山云。儞還見理路也未。云無理路。山云。甚處得情識來。云學人實問。山云。若與麼。須向萬里無寸草處立。云無寸草處。還許立也無。洞云。直須恁麼去。</p>
<p>師在洛浦。作維那。普請。白槌云。上間般柴。下間鋤地。首座云。聖僧作甚麼。師云。當堂不正坐。不赴兩頭機。</p>
<p>僧問。既是長老。為甚麼。却後生。師云。三歲國家龍鳳子。百年堦下老朝臣。</p>
<p>云王子未登九五時如何。師云。貪游六宅戲。不覺國內傾。云正登九五時如何。師云。朱簾齊捲上。四相集朝儀。云登九五後如何。師云。金箱排玉印。御輦四方歸。</p>
<p>僧問。大悟底人。為甚麼却迷。師云。破鏡不重照。落花難上枝。</p>
</div>
<div class='div-other'><a id='mulu611' />
<p class='h5'>筠州高安白水本仁禪師<span class='note-inline'>(凡四)</span></p><p>示眾云。尋常不欲向聲前句後。鼓弄人家男女。何故且聲不是聲。色不是色。</p>
<p>時有僧問。如何是聲不是聲。師云。喚作色得麼。云如何是色不是色。師云。喚作聲得麼。僧作禮。師云。且道。為汝說。答汝話若人辨得。有箇入處。</p>
<p style="margin-left:2em">雪竇云。既非聲前句後。且作麼生入。</p>
<p>示眾云。眼裏著沙不得。耳裏著水不得。</p>
<p>時有僧問。如何是眼裏著沙不得。師云。應真無比。云如何是耳裏著水不得。師云。白淨無垢。</p>
<p>師問鏡清。時寒。不易道者。清云。不敢。師云。還有臥單也無。清云。設有也無展底工夫。師云。直饒道者滴水氷生。亦不干他事。清云。滴水氷生。事分相涉。師云。是。清云。此人意作麼生。師云。此人不落意。清云。不落意此人[斬/耳]。師云。高高山頂。無可與道者㗖啄。</p>
<p>僧問。文殊與普賢。萬法悉同源。文殊普賢即不問。如何是同源底法。師云。却須問取文殊普賢。僧云。如何是文殊普賢。師云。一釣便上。</p>
<p>僧問。如何是不遷義。師云。落花隨流水。明月上孤峰。</p>
</div>
<div class='div-other'><a id='mulu612' />
<p class='h5'>益州北院通禪師<span class='note-inline'>(凡四)</span></p><p>師辭洞山。山問。甚處去。師云。入嶺去。山云飛猿嶺峻。好看。師沈吟。山云。通闍梨。何不入嶺去。師於此有省。更不入嶺。</p>
<p>師在夾山。見示眾云。坐斷主人公。不落第二見。</p>
<p>師出眾云。須知有一人不合伴。山云。猶落第二見。師便掀倒繩床。山云。老兄作麼生。師云。待某甲舌頭爛。即向和尚道。</p>
<p>師問夾山。目前無法。意在目前。不是目前法。非耳目之所到。豈不是和尚語。山云。是。師便掀倒繩床。叉手而立。夾山起來。打一棒。便下去。</p>
<p style="margin-left:2em">法眼云。是伊掀倒繩床了。何不下去。須待夾山起來。打一棒了去。意在甚麼處。</p>
<p>僧問。二龍爭珠。誰是得者。師云。得者失。云不失時如何。師云。還我珠來。</p>
<p>問如何是祖師西來意。師云。壁上畫枯松。蜂來爭採蘂。</p>
</div>
<div class='div-other'><a id='mulu613' />
<p class='h5'>洛京白馬遁儒禪師<span class='note-inline'>(凡一)</span></p><p>師問僧。名甚麼。云覔箇名。了不可得。師云。自是老僧不識好惡。云幾人於此忘言。師云。酌然是作家。云須是和尚眼始得。師云。闍梨聻。僧拂袖而出。師召云。闍梨闍梨。僧回首。師云。苦屈之辭。不妨難吐。</p>
</div>
<div class='div-other'><a id='mulu614' />
<p class='h5'>明州天童咸啟禪師<span class='note-inline'>(凡二)</span></p><p>僧問。學人卓卓上來。請師的的。師云。我這裏一屙便了。有甚麼卓卓的的。云和尚與麼答話。更買草鞋行脚始得。師喚其僧近前。僧近前。師云。只如老僧恁麼祇對。過在甚麼處。僧無語。師便打。</p>
<p>師問伏龍。甚處來。云伏龍來。師云。還伏得龍麼。云不曾伏這畜生。師云喫茶去。</p>
</div>
<p class='juan'>聯燈會要卷第二十二</p></div></div></div></div>
</div><!-- end of div[@id='body'] -->
</body></html>