<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu520' />聯燈會要卷第十九</p><p class="byline">住泉州崇福禪寺嗣祖比丘　悟明　集</p>
<div class='div-other'><a id='mulu521' />
<p class='h2'>韶州六祖慧能禪師法嗣</p>
<div class='div-other'><a id='mulu522' />
<p class='h3'>吉州青原行思禪師<span class='note-inline'>(凡六)</span></p><p>本郡安城。劉氏子。師問六祖云。當何所務即得不落階級。祖云。儞曾作什麼來。師云。聖諦亦不為。祖云。落何階級。師云。聖諦尚不為。何階級之有。祖云。如是如是。善自護持。</p>
<p>石頭來參。師問。甚處來。云曹溪來。師竪起拂子云。曹溪還有這箇麼。云非但曹溪。西天亦無。師云。子莫曾到西天否。云若到。即有也。師云。未在更道。云和尚也須道取一半。莫全靠某甲。師云。不辭向儞道。恐<span class='corr'>已</span>後無人承當。</p>
<p>師令遷馳書。往南嶽讓和尚處。師謂遷云。達書了回來。與汝箇鈯斧子。住山去。遷到南嶽。未通書。便問。不求諸聖。不重<span class='corr'>己</span>靈。時如何。讓云。子問太高生。何不向下問。遷云。寧可永劫沈淪。不求諸聖解脫。讓休去。</p>
<p>遷回。師問。書達否。云信亦不通。書亦不達。去時。蒙許鈯斧子。即今便請。師垂下一足。遷便作禮。尋歸南嶽。</p>
<p style="margin-left:2em">玄沙云。大小石頭。被大慧靠倒。至今起不得。</p>
<p style="margin-left:2em">翠巖芝云。思和尚垂足。石頭禮拜。要且不得他斧子。且道。後來用箇甚麼。</p>
<p style="margin-left:2em">黃龍南云。石頭雖善馳達。不辱宗風。其柰逞俊太過。不知落節。既是落節。回來。因甚得斧子。</p>
<p style="margin-left:2em">雪竇云。大小大慧。不能據令。</p>
<p>僧問。如何是祖師西來意。師云。又恁麼去也。</p>
<p>僧問。和尚近日。有何言句。乞示一兩則。師召云。近前來。僧近前。師云。分明記取。</p>
<p>僧問。如何是佛法大意。師云。廬陵米作麼價。</p>
</div>
<div class='div-other'><a id='mulu523' />
<p class='h3'>青原下第二世</p>
<div class='div-other'><a id='mulu524' />
<p class='h4'>吉州青原行思禪師法嗣</p>
<div class='div-other'><a id='mulu525' />
<p class='h5'>南嶽石頭希遷禪師<span class='note-inline'>(凡八)</span></p><p>高<span class='corr'>要</span>陳氏子。師參六祖。祖將示寂。師問。和尚百年後。希遷當依附何人。祖云。尋思去。祖順世。師每靜坐。寂若忘生。第一座問云。汝師<span class='corr'>已</span>逝。空坐何為。師云。我稟遺戒。故尋思爾。第一座云。汝有師兄行思和尚。住吉州青原。師言甚直。汝自迷耳。師聞是語。禮辭祖龕。直詣吉州青原。見思。思問。子自何來。師云。曹溪。思云。將得甚麼來。師云。未到曹溪。亦不失。思云。若恁麼。用去曹溪作麼。師云。若不到曹溪。爭知不失。</p>
<p>師却問。曹溪還識和尚麼。思云。汝今還識吾麼。師云。識又爭能識得。思云。眾角雖多。一麟足矣。</p>
<p>師因青原云。有人道。嶺南有消息。師云。有人不云云。原云。若恁麼。大藏小藏。從何而出。師云。盡從這裏去。青原然之。</p>
<p>師問青原和尚。自離曹溪。甚麼年。到此住。思云。我即知儞早晚離曹溪。師云。某甲不從曹溪來。思云。我亦知汝來處。師云。和尚幸是大人。且莫造次。</p>
<p>示眾云。我之法門。先佛傳授。不論禪定精進。惟達佛之知見。即心即佛。心佛眾生。菩提煩惱。名異體一。汝等當知。自<span class='corr'>己</span>心靈。體離斷常。性非垢淨。湛然圓滿。凡聖齊同。應用無方。離心意識。三界六道。惟自心現。水月鏡像。豈有生滅。汝能知之。無所不備。</p>
<p>師垂語云。言語動用。沒交涉。藥山出云。直得非言語動用。亦沒交涉。師云。我這裏。針劄不入。山云。我這裏。如石上栽花。</p>
<p>大顛問。古人云。道有道無。二俱是謗。請和尚除。師云。我這裏。一物也無。除箇甚麼。</p>
<p>師却問顛。併却咽喉唇吻。道將來。顛云。無這箇。師云。若與麼。汝即得入門。</p>
<p>師問僧。甚處來。云江西來。師云。還具馬大師麼。僧云。見。師指一橛柴云。馬大師。何似這箇。僧罔措。</p>
<p>回舉似馬大師。大師云。汝見橛柴大小。云沒量大。大師云。汝甚有力。僧云。何故。大師云。汝從南嶽。負一橛柴來。豈不是有力耶。</p>
<p>僧問。如何是解脫。師云。誰縛汝。云無人縛。師云。誰求解脫。</p>
<p>問如何是淨土。師云。誰垢汝。問如何是涅槃。師云。誰將生死與汝。</p>
<p>問如何是禪。師云。碌塼。云如何是道。師云。木頭。</p>
<p>問如何是祖師西來意。師云。問取露柱。云某甲不會。師云。我更不會。</p>
</div></div></div>
<div class='div-other'><a id='mulu526' />
<p class='h3'>青原下第三世</p>
<div class='div-other'><a id='mulu527' />
<p class='h4'>南嶽石頭希遷禪師法嗣</p>
<div class='div-other'><a id='mulu528' />
<p class='h5'>荊州天皇道悟禪師<span class='note-inline'>(凡二)</span></p><p>婺州東陽張氏子。師問石頭。離却定慧。以何法示人。頭云。我這裏。無奴婢。離箇甚麼。師云。如何明得。頭云。汝還撮得虗空麼。師云。恁麼則不從今日去也。頭云。未審汝早晚。從那邊來。師云。某甲不是那邊人。頭云。我早知汝來處。師云。和尚何得贓。誣於人。頭云。汝身現在。師云。雖然如是。畢竟將何示於後人。頭云。汝道。誰是後人。師於言下契悟。前所得心。罄殫其跡。</p>
<p>師臨示寂時。大眾問疾。師驀召典座。近前云。會麼。云不會。師拈枕。擲于地。即便告終。</p>
</div>
<div class='div-other'><a id='mulu529' />
<p class='h5'>澧州藥山惟儼禪師<span class='note-inline'>(凡二十五)</span></p><p>絳州韓氏子。精持律行。愽通經論。</p>
<p>一日自嘆云。大丈夫。當離法自淨。誰能屑屑。事細行耶。直造石頭。問三乘十二分教。某甲粗知。甞聞南方直指人心。見性成佛。實未明了。伏望和尚。慈悲指示。頭云。恁麼也不得。不恁麼也不得。恁麼不恁麼。總不得。汝作麼生。師竚思。頭云。子因緣不在此。江西馬大師處去。必為子說。</p>
<p>師造江西。復理前問。馬大師云。我有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。山於言下頓悟。便作禮。馬大師云。子見箇甚麼道理。便禮拜。師云。某甲在石頭時。如蚊子上鐵牛相似。馬大師云。汝既如是。宜善護持。</p>
<p style="margin-left:2em">法雲秀云。石頭好箇無孔鐵鎚。大似分付不著人。藥山向江西悟去。爭奈平地喫交。有甚麼扶䇿處。具眼者辨看。</p>
<p>馬大師一日問師。子近日見處如何。師云。皮膚脫落盡。唯有真實在。馬云。子之所得。可謂恊於心體。布於四肢。既然如是。宜將三條篾。束取肚皮。隨處住山去。師云。某甲又是何人。敢言住山。師云。不然。未有長行而不住。未有長住而不行。欲益無所益。欲為無所為。宜作舟航。無久住此。師即禮辭。復返石頭。</p>
<p>師坐次。石頭問師。作甚麼。師云。一物不為。頭云。恁麼則閑坐也。師云。若閑坐。則為也。頭云。汝道不為。又不為箇甚麼。師云。千聖亦不識。頭以偈贊云。從來共住不知名。任運相將只麼行。自古上賢猶不識。造次凡流豈可明。</p>
<p>示眾云。祖師只教汝保護。若貪嗔癡起來。切須防禁。莫教掁觸。是儞欲知。枯木石頭。却須擔荷。實無枝葉可得。雖然如此。更宜自看。不得絕却言語。我今為汝。說這箇語。顯那無語底。他那箇。本來無耳目等貌。</p>
<p>時有僧問。云何有六趣。師云。我此要輪。雖在其中。元來不染。問不了身中煩惱時如何。師云。煩惱作何相狀。我且要儞考看。有一般底。只向紙背上。記持言語。多被經論惑。我不曾看經論䇿子。汝只為迷事走。失自家不定。所以便有生死心。未學得一言半句。一經一論。便說與麼。菩提涅槃。世攝不攝。若如此解。只是生死。若不被此得失繫縛。便無生死。汝見律師。說甚尼薩耆。突吉羅。最是生死本。雖然與麼。窮生死。且不可得。上至諸佛。下至螻蟻。盡有此長短好惡。大小不同。若也不從外來。何處有閑漢。掘地獄待儞。欲識地獄道。只今鑊湯煎煑者是。欲識餓鬼道。只今多虗少實。不令人信者是。欲識畜生道。見今不識仁義。不辨親疎者是。豈須披毛帶角。斬割倒懸。欲識人天。只今清淨威儀。持瓶挈鉢者是。切須保任。免墮諸趣。第一不得棄這箇。這箇不是易得。須向高高山頂立。深深海底行。此處行不易。方有少分相應。如今出頭來。盡是多事人。覔箇癡鈍漢。不可得。莫只記䇿子中言語。以為自<span class='corr'>己</span>見知。見他不解者。便生輕慢。此輩盡是闡提外道。此心直不中。切須審悉。與麼道。猶是三界邊事。莫在衲衣下空過。到這裏。更微細在。莫作等閑。須知珍重。</p>
<p>師久不上堂。院主白云。大眾久思和尚示誨。師云。打鐘著。院主打鐘。大眾纔集。師便下座。歸方丈。院主隨後問。和尚許為大眾說話。為甚一詞不措。師云。經有經師。論有論師。又爭怪得老僧。</p>
<p style="margin-left:2em">瑯瑘覺云。藥山下座。不妨疑著。及乎院主拶著。失却一隻眼　翠巖芝云。院主怪藥山不為說話。可謂悞他三軍。</p>
<p>師晚參云。我有一句子。待特牛生兒。即向汝道。時有僧出云。特牛生兒也。只是和尚不道。師喚侍者。將燈來。其僧便抽身歸眾。</p>
<p style="margin-left:2em">洞山云。這僧會即會。只是不肯禮拜。</p>
<p style="margin-left:2em">法燈云。生底。是牯牛兒。牸牛兒　代云雙生。</p>
<p>師尋常不許人看經。一日將經自看。僧問。和尚尋常不許人看經。為甚麼。却自看。師云。我只要遮眼。云某甲學和尚。看得麼。師云。儞若看。牛皮也須穿。</p>
<p style="margin-left:2em">長慶稜云。眼有何過。</p>
<p>師與道吾雲巖游山。見兩株樹。一榮一枯。師問雲巖。枯者是榮者是。云榮者是。師云。與麼。則酌然一切處光明燦爛去。又問道吾。吾云。枯者是。師云。與麼。則酌然一切處放教枯淡去。少頃高沙彌來。師又問高。高云。枯者從他自枯。榮者從他自榮。師回顧雲巖道吾云。不是不是。</p>
<p style="margin-left:2em">保寧勇頌云。抹粉搽坯復裹頭。盡由行主線牽抽。鼓顰打破曲吹徹。収拾大家歸去休。</p>
<p>師謂雲巖云。與我喚沙彌來。巖云。喚他來作甚麼。師云。我有箇折脚鐺子。要他提上挈下。岩云。恁麼則某甲共和尚。每人出一隻手。</p>
<p style="margin-left:2em">大溈喆云。藥山不得雲巖。折脚鐺子。幾成廢器。</p>
<p>師一日。提笠子出。雲巖指問。用這箇作甚麼。師云。有處用。岩云。風雨來時作麼生。師云。蓋覆著。岩云。還受蓋覆也無。師云。雖然如是。要且無遺漏。</p>
<p>一日齋時。院主報云。打鐘也。請和尚上堂去。師云。汝與我擎鉢盂去。主云。和尚無手來。多少時也。師云。汝只是枉披袈裟漢。主云。某甲只恁麼。和尚又作麼生。師云。我無這箇眷屬。</p>
<p>師坐次。僧問。兀兀地。思量箇甚麼。師云。思量箇不思量底。云不思量底。又如何思量。師云。非思量。</p>
<p>遵布衲作殿主。俗佛次。師問。儞只浴得這箇。還浴得那箇麼。遵云。把將那箇來。</p>
<p style="margin-left:2em">長慶稜云。邪法難扶　黃龍南云。此二尊宿。一出一入。未見輸贏。三十年後。不得錯舉。</p>
<p>師於手中。書佛字。問道吾云。是甚麼字。吾云。佛字。師云。多口阿師。</p>
<p>師問僧。甚處來。云南泉。師云。在彼多少時。云粗經冬夏。師云。恁麼則三十年後。成一頭水牯牛去也。云某甲雖在彼中。且不曾上他食堂。師云。儞口欱南風那。云和尚莫錯。自有把匙筯人在。</p>
<p>師問僧。甚處來。云湖南來。師云。洞庭水滿也未。云未。師云。許多時雨水。為甚麼未滿。</p>
<p style="margin-left:2em">雲巖代云。湛湛地　道吾云。滿也。</p>
<p>師問僧。年多少。云七十二。師云。是七十二那。云是。師便打。</p>
<p style="margin-left:2em">曹山云。前箭猶似可。後箭射人深。</p>
<p style="margin-left:2em">僧問。如何免得此棒。曹云。王勑既行。諸侯避道。</p>
<p>師問飯頭。儞在這裏。得多少時。云三年也。師云。我總不識儞。其僧不契。憤然而去。</p>
<p>僧問。學人有疑。請師決。師云。待晚間來。為汝決。</p>
<p>晚參眾集。師云。今日要決疑僧。何在。僧便出。師下座。搊住云。大眾。這僧有疑。便托開。歸方丈。</p>
<p style="margin-left:2em">翠巖芝云。藥山與麼決疑。土上更加泥。雖然如是。這僧也不得辜負藥山。</p>
<p>僧問。<span class='corr'>己</span>事未明。乞師指示。師良久云。吾為汝道亦不難。只宜於言下。便見去。猶較些子。若更思量。却成吾罪過。不如各自合取口。免相累及。</p>
<p>僧問。平田淺草。麈鹿成羣。如何射得麈中主。師云。看箭。僧放身便倒。師喚侍者云。拖出這僧著。僧便走。師云。弄泥團漢。有甚麼限。</p>
<p>僧問。如何是道中至寶。師云。莫謟曲。云不謟曲時如何。師云。傾國莫換。</p>
<p>僧問。勞人擬歸鄉時如何。師云。汝父母。徧身紅爛。在荊棘林中。汝歸何所。云若恁麼。即不歸也。師云。汝却須歸去。汝若歸去。我示汝箇休粮方。子云。便請。師云。二時上堂。不得咬破一粒米。</p>
<p>僧問。祖師未來時。還有祖師意也無。師云有。云既有。祖師又來作麼。師云。只謂有。所以來。</p>
<p>師臨示寂時。呌云。法堂倒。法堂倒。眾皆持物。撑拄。師舉手云。子不會我意。即告終。</p>
</div>
<div class='div-other'><a id='mulu530' />
<p class='h5'>鄧州丹霞天然禪師<span class='note-inline'>(凡十)</span></p><p>初習儒業。入長安應舉。遇一禪者。問仁者何往。師云。選官去。禪者云。選官何如選佛。師云。選佛當何所詣。禪者云。江西馬大師。是選佛之場。仁者可往。師徑造江西。纔見馬大師。便以兩手。托幞頭脚。馬顧視之云。吾非汝師。南嶽石頭處去。</p>
<p>師復造石頭。亦以前意投之。頭云。著槽廠去。師乃服勤三年。</p>
<p>石頭一日告眾云。來日剗佛殿前草。次日大眾。各備鍬钁剗草。師獨以水洗頭。胡跪石頭前。頭微笑。與落髮。又為說戒。師掩耳而去。</p>
<p>師再謁馬祖。未參禮。便入僧堂。騎却聖僧項。而坐。眾皆愕然。報馬大師。大師入堂見。即笑云。我子天然。師跳下。作禮云。謝師安名。因名天然。</p>
<p>馬祖問。甚處來。師云石頭來。祖云。石頭路滑。還躂倒汝麼。師云。若躂倒。即不來也。</p>
<p>師經過一寺。值天寒。師取殿中木佛。燒火向。院主忽見。呵云。何得燒我木佛。師以拄杖撥灰云。吾燒取舍利。院主云。木佛何有舍利。師云。既無舍利。更請兩尊。再取燒之。院主自後。眉髮墮落。</p>
<p>師問僧。甚處來。云山下來。師云。喫飯了也未。云喫飯了。師云。將飯與汝喫底人。還具眼麼。僧無對。</p>
<p style="margin-left:2em">長慶問保福。將飯與人喫。報恩有分。為甚麼。不具眼。福云。施者受者。二俱瞎漢。慶云。盡其機來。還成瞎否。福云。道我瞎得麼。</p>
<p>師訪龐居士。至門首相見。師問。居士在否。士云。飢不擇食。師云。龐老在否。士云。蒼天蒼天。便入宅去。師云。蒼天蒼天。便回去。</p>
<p>師問居士。昨日相見。何似今日。士云。如法舉昨日底來。作箇宗眼。師云。只如宗眼。還著得龐公麼。士云。我在儞眼裏。師云。我眼窄。何處安身。士云。是眼何窄。是身何安。師休去。士云。更道取一句。便得此話圓。師不對。士云。就中這一句。無人道得。</p>
<p>師與居士行次。見一泓水。士以手指水云。得與麼也。還辨不出。師云。酌然是辨不出。士戽水二掬潑師。師云。莫與麼。莫與麼。士云。須與麼。須與麼。師却戽水三掬潑士。士云。正與麼時。堪作甚麼。師云。無外物。士云。得便宜者少。師不對。士云。誰是落便宜者。</p>
<p>師訪居士。門逢女子靈照。提籃洗菜。師問。居士在否。照放下菜籃。斂手而立。師再問。照提籃便行。師遂回山。</p>
<p>須臾居士歸。照舉前話。士云。丹霞在否。照云。<span class='corr'>已</span>去也。士云。赤土塗牛嬭。</p>
<p style="margin-left:2em">大溈喆云。大小丹霞。被居士女子勘破。</p>
<p>師路次。逢一翁。與一童子。師問翁。住在甚處。翁云。上是天下是地。師云。忽遇天崩地陷。又作麼生。翁云。蒼天蒼天。童子噓一聲。師云。非父不生其子。翁與童子。入山而去。</p>
</div>
<div class='div-other'><a id='mulu531' />
<p class='h5'>潭州長髭曠禪師<span class='note-inline'>(凡七)</span></p><p>師謁石頭。頭云。甚處來。師云。嶺南來。頭云。大庾嶺頭。一鋪功德。成就也未。師云。成就久矣。只欠點眼在。頭云。莫要點眼麼。師云。便請。頭垂下一足。師便作禮。頭云。儞見箇甚麼道理。便禮拜。師云。如紅爐上一點雪相似。</p>
<p style="margin-left:2em">雪竇云。無限功德。有甚點處。</p>
<p style="margin-left:2em">南華昺云。喚作一鋪功德。<span class='corr'>已</span>是強名。石頭垂下一足。長髭云。如洪爐上一點雪。轉見漏逗。雖然如是。劒閣路雖嶮。夜行人更多。</p>
<p>師陞座次。龐居士來。眾集定。士出云。各請自檢好。師便提唱。士却於繩床右立。時有僧問。不觸主人公。請師答話。師云。還識龐公麼。云不識。士搊住其僧云。苦哉苦哉。僧無語。士便托開。</p>
<p>師少頃問居士。適來這僧。還喫拄杖麼。士云。待伊甘。始得。師云。居士只見錐頭利。不見鑿頭方。士云。和尚恁麼說話。某甲即得。外人聞之。要且不妨。師云。不好箇甚麼。士云。阿師只見鑿頭方。不見錐頭利。</p>
<p>師廓下行。見僧問訊。師云。步步是汝證明處。還知麼。僧云。不知。師云。汝若知。我堪作甚麼。僧作禮。師云。我不堪。汝却好。</p>
<p>師一日見僧來。驀擒住云。獅子兒。野犴屬。僧以手作撥眉勢。師云。雖然如此。猶欠哮吼在。僧擒住師云。偏要行此一機。師與一摑。僧放手。拍三下。師云。若見同風。汝還甘與麼否。云終不由別人。師作撥眉勢。僧云。猶欠哮吼在。師云。料想不由別人。</p>
<p>有僧來。繞繩床一匝。卓然而立。師云。若是石頭法席。一點也用不著。僧又行一匝。師云。却是恁麼時。不易道得箇來處。僧便出去。師喚云。上座。僧不顧。師云。這漢猶少教詔在。僧却回首云。有一人。不從人得。不受教詔。不落階級。師還許麼。師云。逢之不逢。逢必有事。僧退身三步。師却繞繩床一匝。僧云。不唯宗眼分明。亦乃師承有據。師打三棒。</p>
<p>師問僧。甚處來。云九華控石庵。師云。庵主是甚麼人。云馬祖下尊宿。云名甚麼。云不委他名。師云。他不委儞。儞不委他。云尊宿眼在甚麼處。師云。若是庵主親來。也須喫棒。云賴遇和尚。放某甲過。師云。百年後。討箇師僧。也難得。</p>
<p style="margin-left:2em">雪竇云。是則是。二俱作家。且不解收虎尾。只解據虎頭。若是德山令行。並須瓦解。</p>
<p>師問。李行婆。憶得在絳州時事麼。婆云。非師不委。師云。多虗少實在。婆云。有甚諱處。師云。念汝是女人。放儞拄杖。婆云。某甲終不見尊宿過。師云。老僧過在甚麼處。婆云。和尚既無過。婆豈有過。師云。無過底人作麼生。婆竪起拳云。與麼不與麼。總成顛倒。師云。實無諱處。</p>
</div>
<div class='div-other'><a id='mulu532' />
<p class='h5'>潭州大川和尚<span class='note-inline'>(凡一)</span></p><p>問僧。甚處來。云江陵來。師云。幾時發足。僧提起坐具。師云。謝子遠來。下去。僧繞繩床一匝。便出。師云。若不恁麼。焉知眼目端的。僧撫掌一下云。苦殺人。洎合錯判諸方。師云。甚得禪宗道理。</p>
<p>後僧舉似丹霞。霞云。大川法道即得。我這裏即不然。云和尚此間。作麼生。霞云。猶較大川三步在。僧作禮。霞云。錯判諸方者多。</p>
<p style="margin-left:2em">洞山云。若不是丹霞。也難分玉石。</p>
</div>
<div class='div-other'><a id='mulu533' />
<p class='h5'>潮州大顛和尚<span class='note-inline'>(凡五)</span></p><p>初謁石頭。頭問。阿那箇是汝心。師云。見言語者是。頭便喝出。</p>
<p>經旬日。師詣方丈。請問前話云。前者既不是。除此外。何者是心。頭云。除却揚眉瞬目。將心來。師云。無心可得將來。頭云。元來有心。何得言無。無心盡同謗。師於言下有省。</p>
<p>示眾云。夫學道人。須識自家本心。將心相示。方可見道。多見時輩。只認揚眉動目。一語一默。驀頭印可。以為心要。此實未了。吾今為汝諸人。分明說出。各須聽受。但除却一切妄運想念見量。即汝真心。此心與塵境。及守認寂默時。全無交涉。即心是佛。不假修治。何以故。應機隨照。泠泠自用。窮其用處。了不可得。喚作妙用。乃是本心。大須護持。不可容易。</p>
<p>水空和尚來。師把住坐具云。不用通時暄。亦不用通來處。空云。擬欲恁麼。又恐人情不足。師放手云。還足也未。空提起坐具云。若通時暄。又恐迷來處。師云。暫時相見。也無妨。</p>
<p>師將痒和。廊下行。逢一僧問訊。師以痒和。驀口打云。會麼。云不會。師云。大顛老野狐。不曾辜負人。</p>
<p>侍郎韓愈文公。問師。春秋多少。師提起數珠云。會麼。愈云不會。師云。晝夜一百八。愈罔措。歸宅。怏怏不樂。夫人問。侍郎情思不懌。復有何事。愈舉前話。夫人云。何不進語云。晝夜一百八。意旨如何。愈明日凌晨復去。及門逢首座。座云。侍郎入寺。何早。愈云。特去堂頭通話。座云。有何因緣。愈舉前話。座云。侍郎怎生會。愈云。晝夜一百八。意旨如何。座扣齒三下。復至方丈。進前語。師亦扣齒三下。愈云。信知佛法一般。師云。有箇甚麼道理。愈云。適來門首。問首座。亦如是。師喚首座問。適來祇對侍郎佛法。是否。座云是。師便打。即時趂出。</p>
<p style="margin-left:2em">保寧勇頌云。一步纔行兩步移。門前驚起鳳凰兒。棲蹤不在梧桐樹。羣鳥東西空繞枝。</p>
</div>
<div class='div-other'><a id='mulu534' />
<p class='h5'>汾州石樓和尚<span class='note-inline'>(凡二)</span></p><p>僧問。未識本來性。乞師方便。師云。石樓無耳朵。僧云。某甲自知非。師云。老僧還有過。僧云。和尚過在甚麼處。師云。過在汝非處。僧作禮。師便打。</p>
<p>師問僧。近離甚處。云漢國。師云。漢國天子。還重佛法也無。僧云。苦哉賴遇問著某甲。問著別人。即禍生。師云何也。僧云。人尚不見。有何佛法可重。師云。闍梨受戒多少時也。僧云。二十夏。師云。大好不見人。便打。</p>
<p style="margin-left:2em">雪竇云。這僧棒即喫了。要且去不再來。石樓令雖行。爭柰無風起浪。</p>
</div>
<div class='div-other'><a id='mulu535' />
<p class='h5'>鳳翔府佛陀遜禪師<span class='note-inline'>(凡三)</span></p><p>因米胡。領眾來相看。師便拽轉繩床。面壁而坐。米於背後立少時。却回客位。師云。是即是。若不驗過。<span class='corr'>已</span>後遭人貶剝。却令侍者去請。米胡纔上來。拽轉繩床便坐。師繞繩床一匝。便歸方丈。胡拽飜繩床。領眾出去。</p>
<p>師訪龐居士。士云。憶得在母胎時。有一則語。今日舉似阿師。第一不得作道理主持。師云。猶是隔生也。士云。向道不得作道理主持。師云。驚人之句。爭得不怕。士云。如師見解。可謂驚人。師云。不作道理。却成道理。士云。不但隔一生兩生。師云。粥飯僧。一任檢責。</p>
<p>師見居士來。便閉却門。云多知老翁。莫與相見。士云。獨坐獨語。過在阿誰。師便開門。被士搊住云。是儞多知。是我多知。師云。多知且置。閉門開門。卷之與舒。相去幾何。士云。只此一問。氣急殺人。師不對。士云。弄巧成拙。</p>
</div>
<div class='div-other'><a id='mulu536' />
<p class='h5'>潭州招提慧朗禪師<span class='note-inline'>(凡二)</span></p><p>師謁馬大師。大師問。汝來何求。師云。求佛知見。大師云。佛無知見。知見乃魔爾。汝自何來。云南嶽來。大師云。汝從南嶽來。未見曹溪心要。汝速歸彼。不宜他往。師即歸石頭。</p>
<p>問石頭。如何是佛。頭云。汝無佛性。師云。蠢動含靈。又作麼生。頭云。蠢動含靈却有。師云。某甲為甚麼却無。頭云。為汝不肯承當。師於言下悟入。後凡有學者扣問。師皆云。去。汝無佛性。</p>
</div>
<div class='div-other'><a id='mulu537' />
<p class='h5'>丁行者<span class='note-inline'>(凡一)</span></p><p>訪性空。空打一棒云。瞎却汝本來眼也。丁云。非但今日。古人亦行此令。空云。誰向汝道古今。丁拂袖便出。空云。青天白日。有迷路人。丁云。莫要指示麼。空便打。丁云。莫瞎却人眼好。空云。瞎却俗人眼。有甚麼過。</p>
</div></div></div>
<div class='div-other'><a id='mulu538' />
<p class='h3'>青原下第四世</p>
<div class='div-other'><a id='mulu539' />
<p class='h4'>荊州天皇道悟禪師法嗣</p>
<div class='div-other'><a id='mulu540' />
<p class='h5'>澧州龍潭崇信禪師<span class='note-inline'>(凡三)</span></p><p>本渚宮賣餅家子。未詳姓氏。</p>
<p>師家。日令師送十餅。上天皇。皇受畢。每留一餅。與之云。我惠汝。以廕子孫。師忽自念云。餅我持去。何返遺我。豈別有旨耶。請問皇。皇云。是汝持來。復汝何咎。師言下領旨。因投出家。皇云。汝昔崇福善。今信吾言。可名崇信。</p>
<p>師問天皇。某甲自到來。不蒙和尚指示心要。皇云。自汝到來。吾未甞不指示汝心要。師云。何處是指示某甲心要處。皇云。汝擎茶來。吾為汝接。汝行食來。吾為汝受。汝和南時。吾便低首。何處不指示汝心要。師竚思。皇云。見即直下便見。擬思即差。師當下開悟。乃問云。如何保任。皇云。任性逍遙。隨緣放曠。但盡凡心。別無聖解。</p>
<p>師問天皇。從上來。相承底事如何。皇云。不是明汝來處不得。師云。這箇眼目。幾人具得。皇云。淺草易為長蘆。</p>
</div></div>
<div class='div-other'><a id='mulu541' />
<p class='h4'>前澧州藥山惟儼禪師法嗣</p>
<div class='div-other'><a id='mulu542' />
<p class='h5'>潭州道吾宗知禪師<span class='note-inline'>(凡十二)</span></p><p>豫章海昏。張氏子。初見藥山。山問。甚處來。師云。游山來。山云。不離此室。速道將來。師云。山上烏兒白似雪。水裏游魚閑不徹。</p>
<p>師因藥山示眾云。我有一句子。未曾向人說。師云。相隨來也。僧請問藥山。一句子如何說。山云。非言說。師云。早說了也。</p>
<p>師見南泉。泉問。闍梨名甚麼。師云。宗智。泉云。智不到處。作麼生宗。師云。切忌道著。泉云。酌然。道著即頭角生。</p>
<p>三日後。師與雲巖。在後架把針。泉見乃問。前日道智不到處。切忌道著。道著即頭角生。合作麼生行履。師便抽身入僧堂。泉便去。</p>
<p>師却來坐。巖問。師弟適來。何不祗對和尚。師云。汝得恁麼靈利。巖罔措。却去問南泉云。適來因緣。智頭陀何不祗對和尚。泉云。他却是異類中行。巖云。如何是異類中行。泉云。不見道。智不到處。切忌道著。道著即頭角生。直須向異類中行。始得。</p>
<p>師知巖不薦。默計云。此人因緣。不在這裏。却同歸藥山。山見二人回。乃問巖。汝到甚麼處去來。巖云。到南泉。山云。有何言句。巖舉前話。山云。子作麼生會。巖無對。山大笑。巖問。如何是異類中行。山云。我今日困。別時來。巖云。某甲特為此事歸來。山云。且去巖便出。</p>
<p>師在方丈外。聞巖不薦。不覺咬得指頭。血出。師却下來。問巖云。師兄。去問和尚。那因緣。作麼生。巖云。和尚不為某甲說。師便低頭。</p>
<p>施主施裩。南泉提起示眾云。法身具四大。有人道得。與汝一腰裩。師出云。性地非空。空非性地。此是地大。三大亦然。泉云。與汝一腰裩。</p>
<p>雲巖問。師兄[冗-几+豕]風作麼生。師云。教汝指點著。堪作甚麼。云無這箇來。多少時也。師云。牙根猶帶生澁在。</p>
<p>雲巖不安。師問。離却殻漏子。向甚處相見。云向不生不滅處相見。師云。何不道。非不生不滅處。亦不求相見。</p>
<p>師見雲巖修鞋。乃問。作甚麼。云將敗壞。補敗壞。師云。何不道。即敗壞。非敗壞。</p>
<p>雲巖問。大悲菩薩。用許多手眼。作甚麼。師云。如人背手摸枕子。巖云。我會也。我會也。師云。儞作麼生會。巖云。徧身是手眼。師云。道也太殺道。只道得八成。巖云。師兄又作麼生。師云。通身手眼。</p>
<p>石霜問。百年後。有人。問極則事。向他道甚麼。師喚河彌。彌應諾。師云。添淨瓶水著。</p>
<p>師良久。却問石霜。適來問甚麼。霜擬再舉。師便起去。</p>
<p>師指佛桑花。問僧。這箇何似那箇。云直得寒毛卓竪。師云。畢竟如何。云道吾門下。師云。十里大王。</p>
<p>僧問。無神通菩薩。為甚麼足跡難尋。師云。同道者方知。亡和尚還知麼。師云。不知。云為甚麼不知。師云。去。汝不會我語。</p>
<p>僧問。萬里無雲。未是本來天。如何是本來天。師云。今日好曬麥。</p>
</div>
<div class='div-other'><a id='mulu543' />
<p class='h5'>潭州雲巖曇晟禪師<span class='note-inline'>(凡十一)</span></p><p>鐘陵海昌。王氏子。師初參百丈。凡二十年。無省發。</p>
<p>後謁藥山。山問。甚處來。師云。百丈來。山云。有何言句。師云。有時示眾云。我有一句子。百味具足。山云。鹹即鹹味。淡即淡味。不鹹不淡。是常味。作麼生是百味具足底句。師無對。山笑云。爭柰目前生死何。師云。目前無生死。山云。二十年在百丈。俗氣也不除。</p>
<p>藥山一日又問。海兄更說甚麼法。師云。有時道。三句外會取。六句外省去。山云。且喜沒交涉。</p>
<p>又問。更說甚麼法。云有時上堂。眾纔集。拈拄杖打下。復召大眾。眾回首。丈云。是甚麼。山云。何不早恁麼道。師於此大悟。</p>
<p style="margin-left:2em">妙喜云。悟去即不無。爭柰未出葛藤窠。</p>
<p>藥山問師。儞未到百丈時。曾到甚麼處。師云。曾到廣南。山云。見說廣南城東門外。有一片石。被州主移去是否。師云。非但州主。盍國人來。亦移不動。</p>
<p>藥山問師。聞儞解弄師子。是否。師云。是。山云。弄得幾出。師云。弄得六出。山云。我亦解弄。師云。和尚弄得幾出。山云。弄得一出。師云。一即六六即一。</p>
<p>師到溈山。山問。承聞長老。在藥山弄師子。是否。師云。是。溈云。長弄。還有置時。師云。要弄即弄。要置便置。溈云。置時。師子在甚麼處。師云。置也置也。</p>
<p>師問一尼云。儞爺在否。云在。師云。年多少。云六十八。師云。儞有箇爺。不年六十八。汝還知否。云莫便是恁麼來者麼。師云。猶是兒孫在。</p>
<p style="margin-left:2em">洞山云。直是不恁麼來者。亦是兒孫。</p>
<p>師謂眾云。有一箇人家兒子。問著。無有道不得底。洞山云。他屋裏。有多少典籍。師云。一字也無。道云。爭得與麼多知。師云。日夜不曾眠。洞云。問一件事。還得否。師云。道得即不道。</p>
<p>師煎茶次。道吾問。煎與阿誰。師云。有一人要。吾云。何不教伊自煎。師云。幸有某甲在。</p>
<p>師問石霜。甚處來。云溈山來。師云。在彼多少時。云粗經冬夏。師云。與麼則成山長去也。霜云。雖在彼中。却不知。師云。他家亦非知非識。</p>
<p style="margin-left:2em">道吾聞云。得恁麼。無佛法身心。</p>
<p>師掃地次。道吾云。太區區生。師云。須知有不區區者。吾云。恁麼則有第二月去也。師竪起掃箒云。這箇是第幾月。吾休去。</p>
<p style="margin-left:2em">玄沙云。正是第二月。長慶云。被他倒轉掃箒。攔面摵。又作麼生。沙休去　羅山云。噫。兩箇漢。不識好惡。雲巖箇漢。縛手脚。死來多少時也。</p>
<p style="margin-left:2em">雲門云。奴見婢殷勤。</p>
<p>裴大夫問僧。只如供養佛。佛還喫否。僧云。如大夫祭家神。</p>
<p>大夫舉似師。師代云。有幾味飯食。但一時下將來。</p>
<p>師却問神山。一時下來後。作麼生。山云。合取鉢盂師然之。</p>
</div>
<div class='div-other'><a id='mulu544' />
<p class='h5'>秀州華亭船子德誠禪師<span class='note-inline'>(凡五)</span></p><p>節操高邈。度量不羣。與道吾雲巖。得法於藥山。山順寂後。三人同議。各卜深山。隱居去。</p>
<p>道吾須臾云。適來所議。甚愜鄙懷。莫辜負先師否。</p>
<p>師良久云。予率性疎野。唯好山水。樂情自遣。他無所能也。若遇靈利座主。指一箇來。或堪雕琢。付受平日所得。以報先師之恩。三人於是分袂。</p>
<p>師即泛小舟於華亭。時人呼為船子和尚。後道吾至京口。指夾山見師。問答。言下大悟<span class='note-inline'>(語載夾山章)</span>。山禮辭。師遂覆舡而逝。</p>
<p>有官人問。如何是和尚日用事。師竪起橈子云。會麼。云不會。師云。棹撥清波。金鱗罕遇。因示頌云。</p>
<p>三十年來坐釣臺。釣頭往往得黃能。金鱗不遇空勞力。收取絲綸歸去來。</p>
<p>千尺絲綸直下垂。一波纔動萬波隨。夜靜水寒魚不食。滿舡空載月明歸。</p>
<p style="margin-left:2em">雪竇云。這漢。勞而無功。忽若雲門道一句合頭語。萬劫繫驢橛。又作麼生。免得此過。良久云。莫謂水寒魚不食。如今載得月明歸。</p>
<p>三十年來海上游。水清魚現不吞鈎。釣竿斫盡重栽竹。不計功程得便休。</p>
</div>
<div class='div-other'><a id='mulu545' />
<p class='h5'>宣州椑樹慧省禪師<span class='note-inline'>(凡四)</span></p><p>師問洞山。儞來作甚麼。山云。親近和尚。師云。若是親近。用動兩片皮。作麼。山無對。</p>
<p style="margin-left:2em">曹山聞舉。乃云。一子親得。</p>
<p>師問定山云。不落數量。請師道。山提起數珠云。是落不落。師云。圓珠三竅人人有。請師圓前話。山便打。師便走。山云。三十年後。槌胷大哭去在。</p>
<p>師後開堂。示眾云。老僧三十年前。被定山熱瞞一上。不同小小。</p>
<p>師睡次。道吾來見。乃牽被盖之。師云。作甚麼。吾云。蓋覆。師云。坐底是。臥底是。吾云。不在這兩頭。師云。爭柰蓋覆何。吾云。莫亂道。</p>
<p>僧問。如何是佛。師云。猫兒上露柱。云不會。師云。問取露柱去。</p>
</div>
<div class='div-other'><a id='mulu546' />
<p class='h5'>高沙彌<span class='note-inline'>(凡五)</span></p><p>初見藥山。山問甚處來。師云。南嶽來。山云。甚處去。師云。江陵受戒去。山云。受戒圖箇甚麼。師云。圖免生死。山云。有一人。不受戒。亦無生死可免。汝還知麼。師云。恁麼則佛戒何用。山云。這沙彌。猶挂唇齒在。師因是契自本心。更不受戒。</p>
<p>藥山謂道吾云。適來有箇沙彌。却有些子氣息。吾云。未可全信。待與勘過始得。</p>
<p>至晚上堂。召云。早來沙彌。在甚麼處。師出眾。山問。我聞長安甚閙。汝還知麼。師云。我國晏然。山云。汝從人得。看經得。請益得。師云。亦不從人得。不從看經得。不從請益得。山云。有人。不看經。不請益。為甚麼不得。師云。不道他不得。自是他不肯承當。山顧道吾雲巖云。不信道。這跛脚沙彌。却有些子氣息。</p>
<p>藥山一日。自打鼓。師捧鉢作舞上堂。山擲下槌云。是第幾和。師云。第二和。山云。如何是第一和。師就桶。舀一杓飯。便行。</p>
<p>師辭藥山。去住庵。山問。生死事大。何不受戒去。師云。知是般事便休。喚甚麼作戒。山咄云。這饒舌沙彌。入來近處住菴。庶幾時復相見。</p>
<p>師住菴後。一日雨中來。山云。儞來也。師云是。山云。可殺濕。師云。不打這鼓笛。雲巖云。皮也無。打甚麼皷。道吾云。皷也無。打甚麼皮。山云。今日大好曲調。</p>
</div>
<div class='div-other'><a id='mulu547' />
<p class='h5'>朗州<span class='corr'>刺</span>史李翱<span class='note-inline'>(凡二)</span></p><p>一日肅莊客禮。直造藥山前。山看經。略不相顧。李云。見面不如聞名。拂袖便出。山召尚書。李應諾。山云。何得貴耳賤目。李遂作禮。問云。如何是道。山以手指天。復指淨瓶云。會麼。李云不會。山云。雲在青天水在瓶。李禮謝。贈詩云。鍊得身形似鶴形。千株松下兩函經。我來問道無餘事。雲在青天水在瓶。</p>
<p>李問藥山。如何是戒定慧。山云。我這裏。無這閑家具。李莫測其旨。山云。太守欲保任此事。直須向高高山頂立。深深海底行。閨閤中物捨不得。便為滲漏。</p>
</div></div>
<div class='div-other'><a id='mulu548' />
<p class='h4'>鄧州丹霞天然禪師法嗣</p>
<div class='div-other'><a id='mulu549' />
<p class='h5'>京兆府翠微無學禪師<span class='note-inline'>(凡四)</span></p><p>問丹霞。如何是佛。霞云。幸自可憐生。須要執巾箒。作麼。師退身三步。霞云。錯。師進前三步。霞云。錯。師蹺一足。旋身一轉而出。霞云。得即得。辜負諸佛師。</p>
<p>龍牙問。自到和尚法席。每上堂。不蒙一言示誨。意在於何。師云。嫌箇甚麼。</p>
<p>後問洞山。山云。爭怪得老僧。</p>
<p>後有僧。問法眼。眼云。祖師來也。</p>
<p style="margin-left:2em">雪竇云。兩箇老漢。被這僧穿却。唯有法眼。與他同參。若是雪竇門下。喫棒了。趂出。</p>
<p>師在法堂上行。投子進前。作禮問。西來密旨。和尚如何指示於人。師顧視少頃。子云。乞師垂示。師云。更要第二杓惡水那。子作禮。師云。莫垛却。子云。時至根苗自生。</p>
<p>僧問。二祖初見達磨。有何所得。師云。汝今見吾。復何所得。</p>
</div>
<div class='div-other'><a id='mulu550' />
<p class='h5'>吉州孝義性空和尚<span class='note-inline'>(凡二)</span></p><p>僧來參。師展手示之。僧近前。復退後。師云。父母俱喪。略不慘顏。僧呵呵大笑。師云。與闍梨舉哀。其僧打筋斗而出。師云。蒼天蒼天。</p>
<p>師見僧來。乃問。與麼下去。還有佛法道理也無。僧云。某甲結舌有分。師云。老僧又作麼生。僧云。素非好手。師仰身合掌。僧亦合掌。師撫掌三下。僧拂袖而出。師云。烏不前兔不後。幾人於此忙然走。只有闍梨達本源。結舌何曾著空有。</p>
</div>
<div class='div-other'><a id='mulu551' />
<p class='h5'>米倉和尚<span class='note-inline'>(凡一)</span></p><p>有僧來。繞師三匝。敲繩床一下云。不見主人公。終不參眾去。師云。情識甚麼處去來。云果然不在。師打一拄杖云。幾落情識。僧呵呵大笑。師云。村草步頭。逢著一箇半箇。有甚共語處。僧云。且參堂去。</p>
</div></div>
<div class='div-other'><a id='mulu552' />
<p class='h4'>潭州長髭曠禪師法嗣</p>
<div class='div-other'><a id='mulu553' />
<p class='h5'>潭州石室善道和尚<span class='note-inline'>(凡四)</span></p><p>侍石頭游山次。頭云。與我斫却前頭樹子。礙我。師云。不將刀來。頭袖中取刀。倒度與師。師云。何不過那頭來。頭云。汝用那頭作麼。師於此有省。</p>
<p>杏山問。承聞行者游五臺。還見文殊麼。師云。見。山云。道甚麼。師云。道儞生身父母。在深草裏。杏無對。</p>
<p>師與仰山翫月次。山問。尖時。圓相向甚麼處去。圓時。尖相向甚麼處去。師云。尖時圓相在。圓時尖相隱。</p>
<p>師每見僧來。拈起拄杖子云。三世諸佛。盡由這箇。對者皆不契。</p>
<p>長沙聞得云。我若見。只令放下拄杖。別通箇消息來。三聖將此語。去祇對。被師識破。是長沙語。</p>
<p>杏山聞三聖失機。親到石室。纔見便問。行者不易。貧道難消。師云。開心盌子盛將來。無縫盤子合將去。說甚麼難消。杏山休去。</p>
</div></div>
<div class='div-other'><a id='mulu554' />
<p class='h4'>潭州大川和尚法嗣</p>
<div class='div-other'><a id='mulu555' />
<p class='h5'>僊天和尚<span class='note-inline'>(凡六)</span></p><p>有新羅僧。來參。纔展坐具。師捉住云。未離本國時。道取一句。僧無語。師便推出云。問伊一句。便道兩句。</p>
<p>披雲和尚來。纔入方丈。師便問。未見東越老人時。如何為物。雲云。只見雲生碧嶂。焉知月落寒潭。師云。只與麼也難得。雲云。莫是未見東越老人時消息麼。師便喝。雲展兩手。師云。錯怪人底。有甚麼限。雲掩耳出去。師云。死却這漢平生也。</p>
<p>洛平來。師問。甚處來。云南溪。師云。將得南溪消息來麼。云消即<span class='corr'>已</span>消。息即未息。師云。最苦是未息。云且道。未息箇甚麼。師云。一回見面。千載忘名。平拂袖便行。師云。弄死虵手。有甚麼限。</p>
<p>有僧來。擬作禮。師云。野狐兒。見箇甚麼。便禮拜。僧云。老禿奴。見甚麼。便恁麼道。師云。苦哉苦哉。僊天今日忘前失後。云要且得時終不補失。師云。爭不如此。僧云。誰甘。師呵呵大笑云。遠之遠矣。僧四顧而出。</p>
<p>有僧來。纔展坐具。師云。這裏會得。早是辜負平生。云不向這裏會。又作麼生。師云。不向這裏會。更向甚麼處會。便打出。</p>
<p>有僧來。纔展坐具。師云。不用通時暄。還我文彩未生時道理來。云某甲有口啞却。即閑苦死。覔箇臈月扇子作麼。師拈棒。作打勢。僧捉住云。還我未拈棒時道理來。師云。隨我者。隨之南北。不隨我者。死住東西。云隨與不隨。即且置。請和尚。指出東西南北。師便打。</p>
</div></div>
<p class='juan'><span class='corr'>聯燈會要卷第十九</span></p></div></div></div>
</div><!-- end of div[@id='body'] -->
</body></html>