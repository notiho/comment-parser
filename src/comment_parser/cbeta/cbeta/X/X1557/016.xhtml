<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu428' />聯燈會要卷第十六</p><p class="byline">住泉州崇福禪寺嗣祖比丘　悟明　集</p><p class="head3">南嶽下第十四世</p>

<div class='div-other'><a id='mulu429' />
<p class='h4'>南康軍雲居元祐禪師法嗣</p>
<div class='div-other'><a id='mulu430' />
<p class='h5'>洪州羅漢系南禪師<span class='note-inline'>(凡五)</span></p><p>汀州張氏子。示眾云。紅霞穿碧落。白鷺點滄州。不是寒山子。時臨古渡頭。騎駿馬。驟高樓。萬里銀河輥玉毬。別明真解脫。撥火覔浮漚。</p>
<p>示眾云。禪不禪。道不道。三寸舌頭胡亂掃。昨夜日輪飄桂花。今朝月窟出芝草。阿呵呵。萬兩黃金無處討。一句絕思量。諸法不相到。</p>
<p>示眾云。大智如愚。大巧若拙。勿謂今朝。中秋令節。八極同風。千潭共月。三十年後。蘆花照雪。與麼悟去。腦門百裂。</p>
<p>示眾云。[颱-台+弗][颱-台+弗]籬邊菊正黃。妙談西祖意琅琅。不知誰解聞斯語。堪為宗門立紀綱。便見。羅漢拂子。展大神通。化作文殊普賢。觀音勢至。穿過諸人髑髏。若也盡知來處。可謂於出入息中。供養恒沙諸佛。若也不知。分付德山臨濟。拂子擊一擊。</p>
<p>示眾云。諸佛不出世。達磨不西來。祖師心印。狀似鐵牛之機。所以印空也。日月沉輝。乾坤黯黑。印水也。蹙浪驚濤。魚龍喪命。印泥也。大地氷消。聖凡絕路。若是那一印。誰敢正眼覰著。爭奈諸方起模畫樣。若到羅漢門下。直教粉碎。</p>
</div>
<div class='div-other'><a id='mulu431' />
<p class='h5'>泉州南峰永程禪師<span class='note-inline'>(凡一)</span></p><p>示眾云。始自雞峰續燄。少室流芳。大布慈雲。宏開慧日。教分三藏。直指一心。或全提而棒喝齊施。或縱奪而賓主互設。或金剛按劒。或獅子飜身。或照用雷奔。或機鋒電掣。無非剪除邪妄。開廓玄微。直下明宗。到真實地。諸仁者。到此方許一線道。與儞商量。苟或未然。盡是依師作解。無有是處。</p>
</div>
<div class='div-other'><a id='mulu432' />
<p class='h5'>鄂州子凌山自瑜禪師<span class='note-inline'>(凡二)</span></p><p>示眾云。祖師關棙子。都不在言詮。若更重宣說。特地隔西天。</p>
<p>僧問。如何是佛法大意。師云。好事不如無。</p>
</div></div>
<div class='div-other'><a id='mulu433' />
<p class='h4'>江州東林常總禪師法嗣</p>
<div class='div-other'><a id='mulu434' />
<p class='h5'>廬州開先廣鑑英禪師<span class='note-inline'>(凡三)</span></p><p>桂州永福毛氏子。示眾云。談玄說妙。譬如畫餅充飢。入聖超凡。大似飛蛾赴火。一向無事。敗種焦芽。更若馳求。水中捉月。以拂子一拂云。適來許多見解。拂却了也。作麼生是諸人透脫一句。良久云。鐵牛不喫欄邊草。直向須彌頂上眠。以拂子。擊繩床。</p>
<p>示眾云。有一人。說得一丈。一寸也行不得。有一人。行得一丈。一寸也說不得。有一人。說得行得。有一人。說不得行不得。此四人中。要覔一人為師。明眼衲僧。試請揀看。</p>
<p>僧問。如何是道。師云。良田萬頃。僧云。不會。師云。春不耕秋無望。</p>
</div></div>
<div class='div-other'><a id='mulu435' />
<p class='h4'>潭州大溈懷秀禪師法嗣</p>
<div class='div-other'><a id='mulu436' />
<p class='h5'>南嶽南臺允恭禪師<span class='note-inline'>(凡一)</span></p><p>示眾云。稀逢難遇。正是此時。何謂釋迦<span class='corr'>已</span>滅。彌勒未生。拈起拂子云。正當今日。佛法盡在山僧拂子頭上。放行把住。一切臨時。放行則風行草偃。瓦礫生光。拾得寒山。點頭撫掌。把住則水泄不通。真金失色。德山臨濟。飲氣吞聲。當恁麼時。放行即是。把住即是。良久云。後五日看。</p>
</div></div>
<div class='div-other'><a id='mulu437' />
<p class='h4'>舒州白雲守端禪師法嗣</p>
<div class='div-other'><a id='mulu438' />
<p class='h5'>蘄州五祖法演禪師<span class='note-inline'>(凡十三)</span></p><p>蜀人也。首謁圓照本禪師。古今因緣會盡。唯不會。僧問興化。四方八面來時如何。化云。打中間底。僧作禮。化云。我昨日赴箇村齋。中途遇一陣卒風暴雨。却向古廟裏。避得過。</p>
<p>諸益本。本云。此是臨濟下因緣。須是問他家兒孫。始得。</p>
<p>師遂謁浮山遠禪師。請益前話。遠云。我有箇譬喻。說似儞。儞一似箇三家村裏。賣柴漢子。把箇匾擔。向十字街頭。立地問人。中書堂。今日商量甚麼事。師默計云。若如此。大故未在。</p>
<p>遠一日語師云。吾老矣。白雲端。爐鞴不可失也。師唯諾。</p>
<p>即訪白雲端。端一見乃云。川藞䕢。儞來也。</p>
<p>一日請問。南泉摩尼珠語。端叱之。師領悟。汗下被體。作投機頌云。山前一片閑田地。叉手丁寧問祖翁。幾度賣來還自買。為憐松竹引清風。端首肯之。</p>
<p>示眾。舉德山小參云。今夜不答話。問話者三十棒。眾中舉者甚多。會者不少。且道。向甚麼處見德山。有不顧性命者。試出來道看。若無。山僧為大眾。與德山老人。相見去也。待德山道今夜不答話。問話者三十棒。但向伊道。某甲話也不問。棒也不喫。儞道。還契他德山老人麼。到這裏。須是箇漢始得。</p>
<p>某甲游方。十有餘年。海上參尋。見數人尊宿。自為了當。及到浮山會裏。直是開口不得。後到白雲門下。咬破一箇鐵酸豏。直得百味具足。且道。豏子一句。作麼生道。乃云。花發雞冠媚早秋。誰人能染紫絲頭。有時風動頻相倚。似向堦前鬪不休。</p>
<p>示眾。舉祖師道。吾本來茲土。傳法救迷情。一花開五葉。結果自然成。達磨大師。信脚來。信口道。後代兒孫多成計較。要會開花結果處麼。鄭州梨青州棗。萬物無過出處好。</p>
<p>示眾。舉古人云。我若向儞道。即禿却我舌。我若不向儞道。即啞却我口。且道。還有為人處也無。四面有時擬為儞吞却。又被當門齒礙。擬為儞吐却。又為咽喉小。且道還有為人處也無。乃云。四面從來柳下惠。</p>
<p>示眾云。真如凡聖。皆是夢言。佛及眾生。並為增語。忽有人出來道。盤山老聻。但向伊道。不因紫陌花開早。爭得黃鶯下柳條。若更道四面老聻。自云諾。惺惺著。</p>
<p>示眾云。一向恁麼去。道絕人荒。一向恁麼來。辜負先聖。去此二途。佛祖不能近。設使與白雲。同生同死。亦未稱平生。何故。鳳凰不是凡間鳥。不得梧桐誓不棲。</p>
<p>示眾云。十方諸佛。六代祖師。天下善知識。皆同這箇舌頭。若識得這箇舌頭。始會大脫空。便道。山河大地是佛。草木叢林是佛。</p>
<p>若未識得這箇舌頭。只成小脫空。自謾去。明朝後日。大有事在。太平恁麼說話。還有實頭處也無。自云。有。如何是實頭處。歸堂喫茶去。</p>
<p>示眾云。山僧昨日入城。見一棚傀儡。不免迎前看。或見端嚴奇特。或見醜陋不堪。動轉行坐。青黃赤白。一一見了。子細看時。元來青布幔裏有人。山僧忍俊不禁。乃問。長史高姓。他道。老和尚看便休。問甚麼姓。大眾。山僧被他一句。直得無言可對。無理可伸。還有人為山僧。道得麼。昨日那裏落節。今日這裏㧞本。</p>
<p>示眾云。白雲不會說禪。三門開在兩邊。有人動著關捩。兩片東扇西扇。</p>
<p>示眾云。佛祖生冤家。悟道染泥土。無為無事人。聲色如聾瞽。且道。如何即是。恁麼也不得。不恁麼也不得。恁麼不恁麼。總不得。忽有箇漢。出來道。恁麼也得。不恁麼也得。恁麼不恁麼。總得。即向伊道。我也知。儞向鬼窟裏。作活計。</p>
<p>示眾舉德山和尚。因僧問。從上諸聖。以何法示人。山云。我宗無語句。亦無一法與人。雪峰從此有省。</p>
<p>後有僧。問雪峰云。和尚見德山。得箇甚麼。便休去。峯云。我當時空手去。空手歸。</p>
<p>白雲今日。說向透未過者。有箇人。從東京來。問伊。甚處來。他却道蘇州來。問伊。蘇州事如何。伊道。一切尋常。雖然如是。謾白雲不過。何故只為語音各別。畢竟如何。蘇州菱。邵伯藕。</p>
<p>示眾云。說佛說法。拈槌竪拂。白雲萬里。德山入門便棒。臨濟入門便喝。白雲萬里。然後恁麼也不得。不恁麼也不得。恁麼不恁麼。總不得。也則白雲萬里。忽有箇出來道。長老。儞恁麼道。也則白雲萬里。這箇說話。喚作矮子看戲。隨人上下。三十年後。一場好笑。且道。笑箇甚麼。笑白雲萬里。</p>
<p>示眾云。汝等諸人。見老和尚。鼓動唇吻。竪起拂子。便作勝解。及乎山禽聚集。牛動尾巴。却將作等閑。殊不知。簷聲不斷前旬雨。電影還連後夜雷。</p>
<p>示眾云。陸亘大夫問南泉。弟子家中有片石。也曾坐。也曾臥。如今擬䥴作佛去。得麼。泉云得。陸云。莫不得麼。泉云不得。</p>
<p>師云。夫為善知識。須明決擇。為甚麼。他人道得。也道得。他人道不得。也道不得。還知南泉落處麼。白雲不惜眉毛。與儞注破。得又是誰道來。不得又是誰道來。儞若更不會。老僧今日。為儞作箇樣子。乃舉手云。將三界二十八天。作箇佛頭。金輪水際。作箇佛脚。四大部洲。作箇佛身。雖然。作此佛兒子了。儞諸人又向那裏。安身立命。大眾還會也未。老僧作第二箇樣子去也。將東弗于逮。作箇佛。南瞻部洲。作箇佛。西瞿耶尼。作箇佛。北鬱單越。作箇佛。草不叢林。是佛。蠢動含靈。是佛。既恁麼。又喚甚麼。作眾生。還會也未。不如東弗于逮。還他東弗于逮。南瞻部洲。還他南瞻部洲。西瞿耶尼。還他西瞿耶尼。北鬱單越。還他北鬱單越。草木叢林。還他草木叢林。蠢動含靈。還他蠢動含靈。所以道。是法住法位。世間相常住。既然恁麼。又喚甚麼作佛。忽有箇漢。出來道。白雲休寐語大眾記取這一轉。</p>
<p>問牛頭未見四祖時如何。師云。頭上戴纍垂。云見後如何。師云。青布遮前。云未見四祖時。為甚麼。百鳥銜花。師云。富與貴。是人之所欲。云見後。為甚麼。不銜花。師云。貧與賤。是人之所惡。</p>
<p>問。如何是奪人不奪境。師云。秋風吹渭水。落葉滿長安。云如何是奪境不奪人。師云。路上逢人半是僧。云如何是人境兩俱奪。師云。高空有月千門照。大道無人獨自行。云如何是人境俱不奪。師云。少婦棹孤舟。歌聲逐水流。</p>
<p>問。如何是先照後用。師云。王言如絲。云如何是先用後照。師云。其出如綸。云如何是照用同時。師云。舉起軒轅鑑。蚩尤頓失威。云如何是照用不同時。師云。金將火試。</p>
<p>問。如何是臨濟下事。師云。五逆聞雷。云如何是雲門下事。師云。紅旗閃爍。云如何是溈仰下事。師云。斷碑橫古路。云如何是曹洞下事。師云。馳書不到家。僧作禮。師云。何不問法眼下事。云留與和尚。師云。巡人犯夜。</p>
<p>問。如何是白雲一滴水。師云。打碓打磨。云飲者如何。師云。教儞無著面處。</p>
<p>問。百尺竿頭。如何進步。師云。快走始得。</p>
<p>僧問。如何是佛。師云。肥從口入。</p>
<p>問。祖意教意。是同是別。師云。人貧智短。馬瘦毛長。</p>
</div>
<div class='div-other'><a id='mulu439' />
<p class='h5'>潭州雲蓋智本禪師<span class='note-inline'>(凡四)</span></p><p>筠州郭氏子。拈拄杖。示眾云。牙如劒樹面如鐵。眼放電光光不歇。手把蒺䔧一萬斤。等閑敲落天邊月。卓拄杖一下。</p>
<p>示眾云。去者鼻孔遼天。來者脚蹈實地。且道。祖師意向甚麼處著。良久云。長恨春歸無覔處。不知流入此中來。</p>
<p>示眾云。滿口道不出。句句甚分明。滿眼覰不見。山山疊亂青。皷聲猶不會。那況是鐘聲。喝一喝。</p>
<p>僧問。人人有面古鏡。如何是學人古鏡。師云。打破來。向儞道。云打破了也。師云。胡地冬抽笋。</p>
<p>問。如何是咬人師子。師云。五老峰前。云這箇豈會咬得。師云。今日拾得性命。</p>
<p>問。古人云。說取行不得底。行取說不得底。且如行不得底。作麼生說。師云。口在脚下。云說不得底。作麼生行。師云。蹈著舌頭。</p>
</div></div></div>
<div class='div-other'><a id='mulu440' />
<p class='h3'>南嶽下第十五世</p>
<div class='div-other'><a id='mulu441' />
<p class='h4'>洪州黃龍悟新禪師法嗣</p>
<div class='div-other'><a id='mulu442' />
<p class='h5'>吉州禾山方禪師<span class='note-inline'>(凡二)</span></p><p>示眾云。先用後照。要驗作家。先照後用。不存影跡。照用同時。壁立千仞。照用不同時。根塵可鑑。古人以此四轉語。驗天下衲僧。若非具真正眼目。親切悟明者。難為湊<span class='corr'>泊</span>。今日分明。為諸人拈出了也。還委悉麼。若委悉去。可謂不動絲毫。頓超覺地。其或未然。切須子細。</p>
<p>示眾。舉起拂子云。看看。只這箇。在臨濟則照用齊行。在雲門則事理俱備。在曹洞則偏正叶通。在溈仰則暗機圓合。在法眼則何止唯心。然五家宗派。門庭施設。則不無。直饒辨得。倜儻分明去。猶是光影邊事。若要抵敵死生。則霄壤有隔。且道。超越死生一句。又作麼生道。良久云。洎合錯下注脚。</p>
</div></div>
<div class='div-other'><a id='mulu443' />
<p class='h4'>洪州黃龍惟清禪師法嗣</p>
<div class='div-other'><a id='mulu444' />
<p class='h5'>東京天寧守卓禪師<span class='note-inline'>(凡五)</span></p><p>泉州莊氏子。示眾云。大凡普會眾前。出來鼓揚此事。也須是箇本分衲僧。方可函蓋相投。當機勦絕。纔有誵訛。便為離隔。而況機輪轉處。佛眼猶迷。祖令行時。凡情那測。故德山棒下。知輕重者。關竅俱通。臨濟喝中。辨賓主者。皮膚脫落。如王寶劒。孰敢當鋒。所以道。言之者。失其真。知之者。返其愚。有之者。乖其性。無之者。傷其軀。病既多途。藥還異狀。若不深窮閫域。直造根源。水乳何分。精麤莫辨。致使廣大威德。枉受驅馳。本智不生。識情為咎。當須明悟。理則昭然。</p>
<p>示眾云。了法非法。則法法真如。知心非心。則心心玄寂。玄寂則應用<span class='corr'>恒</span>沙。真如則隱顯無間。既是隱顯。作麼生無間。良久云。早知燈是火。飯熟也多時。</p>
<p>示眾云。平高就下。勾賊破家。截鐵斬釘。狐狸戀窟。總不恁麼。合作麼生。所以道。萬仞崖頭親撒手。須是其人。只如香積國中。持鉢一句。作麼生道。良久云。切忌風吹別調中。</p>
<p>示眾云。釋迦掩室。過犯彌天。毗耶杜詞。自救不了。如何如何。口門太小。</p>
<p>僧問。如何是主中賓。師云。不許夜行。投明須到。云如何是賓中主。師云。長安雖樂。不是久居。云如何是賓中賓。師云。人無遠慮。必有近憂。云如何是主中主。師云。當斷不斷。返招其亂。</p>
</div>
<div class='div-other'><a id='mulu445' />
<p class='h5'>福州鼓山佛心才禪師<span class='note-inline'>(凡八)</span></p><p>住乾元。開堂示眾云。百千三昧門。無量福德藏。放行也。如開武庫。錯落交輝。把住也。似雪覆蘆花。通身莫辨。使見之者。撩起便行。聞之者。單刀直入。箇箇具頂門正眼。人人懸肘後靈符。掃佛祖見知。作叢林殃害。憶得寶壽開堂日。三聖推出一僧。寶壽便打。三聖云。與麼為人。瞎却鎮州一城人眼去在。且如乾元。今日開堂。或有僧出來。山僧亦打。不唯此話大行。且要開却福州一城人眼去。何也。劒為不平離寶匣。藥因救病出金瓶。</p>
<p>示眾云。三千劒客。獨許莊周。百萬鳳毛。點頭自肯。若也兩頭坐斷。中間不留。只是打淨潔毬子。未知向上一竅。若也隨波逐浪帶水拖泥。辜負<span class='corr'>己</span>靈。未具頂門正眼。總不恁麼。又作麼生。良久云。不入驚人浪。難尋稱意魚。</p>
<p>示眾云。達磨未來東土<span class='corr'>已</span>前。人人懷媚水之珠。箇箇抱荊山之璞。可謂壁立千仞。及乎二祖禮却三拜之後。一一南詢諸友。北禮文殊。好不丈夫。或有一箇半箇。不求諸聖。不重<span class='corr'>己</span>靈。疋馬單鎗。投虗置刃。不妨慶快平生。如今有麼。自是不歸歸便得。五湖煙境有誰爭。</p>
<p>示眾云。撥塵見佛。眼翳花生。擲地金聲。賢者不貴。直得牢籠不肯住。呼喚不回頭。正好喫痛棒。畢竟如何。閑持經卷倚松立。笑問客從何處來。</p>
<p>示眾云。宗乘提唱。妙絕名言。一句該通。乾坤函蓋。直似首羅正眼。竪亞面門。又如員伊三點。橫該法界。乃卓拄杖云。向這一點下明得。出身猶可易。脫體道應難。又卓拄杖云。向第二點下明得。縱橫三界外。隱映十方身。又卓拄杖云。向第三點明得。魚龍鎖戶。佛祖潛蹤。不然。放過一著。隨分有春色。一枝三四花。</p>
<p>示眾云。即心即佛。眼中著屑。非心非佛。虗空釘橛。不是心。不是佛。不是物。遂以拂子。擊繩床云。為君擊碎精靈窟。北斗南星位不殊。一一觀方隨兆出。擲下拂子云。打鼓普請看。</p>
<p>示眾。大道無中。復誰先後。僧堂裏聖僧。盡日與諸人說法。長廊上露柱。與諸人覿體談玄。何須更來這裏。熱謾山僧。不如休去歇去好。良久云。道泰不傳天子令。時清休唱太平歌。</p>
<p>上堂。衲僧家。四事隨身。三玄被體。當機不犯。如珠走盤。須是殺人刀。活人劒。活人劒下。死人縱橫。殺人刀頭。活人無數。殺活自在。収放縱橫。還有出格翻身底麼。不是渠儂多意氣。他家曾蹈上頭關。</p>
<p>上堂。寶劒不失。虗舟不刻。朝游羅浮。暮歸檀特。若謂本光之地。理合如然。正是坐井觀天。持蠡酌海。若謂言發非聲。色前不物。非唯迷宗。亦乃失旨。宗明旨的。又作麼生。好把鴛鴦重繡出。從它人競覔金針。</p>
</div></div>
<div class='div-other'><a id='mulu446' />
<p class='h4'>洪州兜率從悅禪師法嗣</p>
<div class='div-other'><a id='mulu447' />
<p class='h5'>丞相無盡居士張公商英<span class='note-inline'>(凡三)</span></p><p>公年十九。應舉。入京師。經由向家。向預夢。人報云。明日接相公。凌晨公至。勞問曲折。後以女妻之。</p>
<p>因入僧寺。見藏經。梵夾齊整。怫然曰。吾孔聖之教。不如胡人之書。人所仰重。夜坐書院。研墨吮筆。憑紙長吟。向氏呼曰。官人夜深。何不睡去。公以前意語之。正此著無佛論。向曰。既是無佛。何論之有。當須著有佛論始得。公疑其言遂<span class='corr'>已</span>之。</p>
<p>後訪一同列。見佛龕前經卷。乃問。此何書也。同列云。維摩詰所說經也。公信手開卷。閱到此病。非地大。亦不離地大處。嘆曰。胡人之語。亦能爾耶。遂問此經幾卷。云三卷。因借歸。盡讀。向氏問。看者何書。公云。維摩詰所說經。向云。可熟讀此經。然後著無佛論也。公異其言。由是深信佛乘。留心祖道。</p>
<p>後為江西漕。徧參祖席。復謁東林總。總詰其所見。與<span class='corr'>己</span>符合。乃印可之。</p>
<p>後按部分寧。諸禪迓之。兜率居其末。公一一致敬罷。次及兜率。聞其聰明過人。遂問。聞公善文章。是否。悅大笑云。運使失却一隻眼。從悅臨濟九世孫。對運使論文章。政如運使。對從悅。論禪也。公意不平。遂問。此去玉溪幾里。云三十里。公云。兜率聻。云五里。夜宿兜率。</p>
<p>悅先一夜夢。日輪昇天。被悅以手摶取。因語首座曰。日論者。運轉之義。聞張運使。非久此來。吾當深錐痛劄若肯回頭。則吾門幸事。</p>
<p>公與悅語。至更深。論及宗門事。悅云。聞東林印可運使。未審運使於佛祖言教。有少疑否。公云有。悅云疑何等語。公云。香嚴獨脚頌。德山托鉢話。悅云。此既有疑。其餘安得無耶。只如巖頭云。末後句。是有耶。是無耶。公云有。悅大笑。歸方丈。閉却門。公睡不穩。至五更下床。觸翻蹈床。忽然契悟。作頌云。皷寂鍾沉托鉢回。巖頭一拶語如雷。果然只得三年活。莫是遭他受記來。遂扣方丈門云。某<span class='corr'>已</span>捉得賊也。悅云。贓物在甚處。公無語。悅云且去。來日相見。公翌日以前頌呈悅。悅云。參禪只為命根不斷。依語生解。如是之說。公<span class='corr'>已</span>深悟。然至極微細處。使人不覺不知墮在區宇。後作頌印之云。等閑行處。步步皆如。雖居聲色。寧滯有無。一心靡異。萬法非殊。休分體用。莫擇精麤。臨機不礙。應物無拘。是非情盡。凡聖皆除。誰得誰失。何親何疎。拈頭作尾。指實為虗。翻身魔界。轉脚邪途。了非逆順。不犯工夫。</p>
<p>佛日杲謁公。為湛堂求塔銘。纔相見。公便問祗恁麼著草鞋遠來。杲云。數千里。特來見相公。公遂問。年多少。杲云。二十八。公云。水牯牛。年多少。杲云。兩箇。公云。甚麼處。學得這虗頭來。杲云。今日親見相公。公云。念汝遠來。且坐喫茶。</p>
<p>茶罷公問。公遠來。有何事。杲趨前云。泐潭和尚示寂。茶毗。眼睛牙齒。數珠不壞。舍利無數。山中耆宿。皆欲得相公大手筆。作塔銘。激勵後學。得得遠來。冒瀆鈞聽。公云。今有一問。若道得。即做塔銘。遂問。聞準老。眼睛不壞。是否。杲云是。公云。我不問這箇眼睛。杲云。相公問甚麼眼睛。公云。金剛眼睛。杲云。若是金剛眼睛。在相公筆頭上。公云。恁麼則老夫。為他點出光明。令他照天照地去也。杲進謝云。先師多幸。謝相公做塔銘。公唯唯而笑。</p>
<p>公謂佛日云。余閱雪竇拈古。至百丈再參馬祖因緣。云。大冶精金。應無變色。投卷嘆曰。審如是。豈得有臨濟今日耶。遂作一頌云。馬師一喝大雄峰。深入髑髏三日聾。黃檗聞之驚吐舌。江西從此立宗風。</p>
<p>後平禪師。致書云。去夏讀臨濟宗派。乃知居士。得大機大用。且求頌本。余作頌。寄之云。吐舌耳聾師<span class='corr'>已</span>嘵。槌胷只得哭蒼天。盤山會裏翻筋斗。到此方知普化顛。</p>
<p>諸方往往以余聰明愽記。少知余者。公自江西法窟來。必辨優劣。試為老夫。言之。佛日云。居士見處。與真淨死心符合。公云。何謂也。佛日遂舉真淨頌云。客情步步隨人轉。有大威光不能現。突然一喝雙耳聾。那吒眼開黃蘗面。死心拈云。雲巖要問雪竇。既是大冶精金。應無變色。為甚却三日耳聾。諸人要知麼。從前汗馬無人識。只要重論蓋代功。公撫凡云。不因公語。爭見真淨死心用處。若非二大老。難顯雪竇馬師爾。</p>
</div></div>
<div class='div-other'><a id='mulu448' />
<p class='h4'>蘄州五祖法演禪師法嗣</p>
<div class='div-other'><a id='mulu449' />
<p class='h5'>成都府昭覺克勤禪師<span class='note-inline'>(凡八)</span></p><p>蜀人也。出峽。初謁北烏牙方禪師。得照覺平實之旨。復謁大溈喆。後謁五祖入室。平生知解。全用不著。乃謂。祖移換人。出不遜語。忿然而去。祖云。待儞著一頓熱病。打時。方思量我在。師到金山。染傷寒。幾不起。遂以平日見處。試之。無得力者。追繹五祖之言。乃自誓云。我病稍間。即歸五祖。尋歸五祖。祖一見而喜曰。汝來耶。即日參堂。令入侍者寮。方半月。偶陳提刑者。解印還蜀。過山問道。祖問。提刑曾讀小艶詩否。詩中有兩句。頗相近。頻呼小玉元無事。只要檀郎認得聲。提刑應諾。祖云。且子細。師適從外來。侍立次。問祖云。和尚舉小艶詩。提刑還會否。祖云。他只認得聲。師云。只要檀郎認得聲。他既認得聲。為甚麼。不是。祖云。如何是祖師西來意。庭前栢樹子。聻。師忽然大悟。趨出。見雞飛上襴干。鼓翅而鳴。師自謂曰。此豈不是聲。即袖香入室。通所悟。祖云。佛祖大事。非小根小器。所能造詣。吾助汝喜。遂徧謂山中耆宿云。我侍者參得禪也。</p>
<p>師同佛鑑佛眼。侍五祖於亭上。夜坐。歸方丈。燈<span class='corr'>已</span>滅。祖暗中云。各人下一轉語。鑑云。彩鳳舞丹霄。眼云。鐵虵橫古路。師云。看脚下。祖云。滅吾宗者。克勤爾。</p>
<p>師開堂日。示眾云。一向月視雲霄。壁立千仞。則辜負諸聖。一向拖泥帶水。土面灰頭。則埋沒<span class='corr'>己</span>靈。而今恁麼也得。不恁麼也得。且要正眼流通。還委悉麼。直饒高步毗盧頂。不稟釋迦文。婢視聲聞。奴呼菩薩底來。也須亡鋒結舌。自餘故是出頭不得。所以道。三世諸佛。只言自知。歷代祖師。全提不起。一大藏教。詮註不及。明眼衲僧。自救不了。若據本分草料。猶是節外生枝。且不涉化門一句。作麼生道。陣雲橫海上。拔劒攪龍門。</p>
<p>示眾云。通身是眼見不及。通身是耳聽不徹。通身是口說不著。通身是心鑑不出。直饒盡大地明得。無絲毫透漏。猶在半途。據令全提。如何展演。域中日月縱橫挂。一亘晴空萬古春。</p>
<p>示眾云。國無定亂之劒。四海晏清。門無白澤之圖。全家吉慶。若道有承恩力。正是土上加泥。更或削跡吞聲。亦乃持南作北。到這裏。縱橫十字。未免誵訛。據位投機。猶較些子。且作麼生是據位底句。寒山逢拾得。撫掌笑呵呵。</p>
<p>示眾云。一言截斷。千聖消聲。一劒當頭。橫屍萬里。所以道。有時句到意不到。有時意到句不到。句能剗意。意能剗句。意句交馳。衲僧巴鼻。若能恁麼轉去。青天也須喫棒。且道。憑箇甚麼。可憐無限弄潮人。畢竟還落潮中死。</p>
<p>示眾云。一塵入正受。盡大地冷湫湫。諸塵三昧起。徧十方閙浩浩。分身百億。未足為多。端坐虗堂。未甞言靜。到這裏。卷舒收放。擒縱殺活。以金剛王寶劒。截斷疑情。將衲僧巴鼻。脫生死關。坐斷要津。不通凡聖。千人萬人。牢籠不住。百千境界。轉變不得。始能為如來使。普現色身。且道。正當恁麼時如何。日用無回互。當機有淺深。</p>
<p>示眾云。萬仞崖頭撒手。要須其人。千鈞之弩發機。豈為鼷鼠。雲門睦州。當面蹉過。德山臨濟。誑謼閭閻。自餘立境立機。作窠作窟。故是滅胡種族。且獨脫一句。作麼生道。萬緣遷變渾閑事。五月山房冷似冰。</p>
<p>僧問。一大藏教。阿那箇是頭。師云。如是我聞。云此是阿難底。如何是和尚底。師云。老僧用得甚快。</p>
</div>
<div class='div-other'><a id='mulu450' />
<p class='h5'>建康府蔣山慧懃禪師<span class='note-inline'>(凡四)</span></p><p>師參五祖。因同圓悟。語話次。舉東寺問仰山。鎮海明珠因緣。至無理可伸處。圓悟徵云。既云取得。逮索此珠。又道無言可對。無理可伸。師不能加答。明日謂悟云。昨日公案。我有語也。悟云。試舉看。師云。東寺只索一顆明珠。仰山當下傾出一栲栳。悟深肯之。乃告之曰。老兄更宜親近老和尚去。</p>
<p>師一日造方丈。未及語。被祖㖃罵。摩㦬而退。歸寮閉門而睡。恨祖不<span class='corr'>已</span>。悟<span class='corr'>已</span>密知。即往扣門。召云。懃兄。師云誰。悟云我也。師即開門。悟問。儞見老和尚。如何。師云。我本不去。被儞賺累。我遭這老漢垢罵。悟呵呵大笑云。儞記得前日下底語麼。師云。是甚麼語。悟云。儞又道。東寺只索一顆明珠。仰山傾出一栲栳。師當下釋然。悟遂領師。同上方丈。祖纔見。遽云。懃兄且喜大事了畢。</p>
<p>示眾云。至道無難。唯嫌揀擇。桃花紅李花白。誰道融融只一色。燕子語黃鶯鳴。誰道關關只一聲。不識祖師闕捩子。空認山河作眼睛。</p>
<p>示眾云。十五日<span class='corr'>已</span>前事。錦上鋪花。十五日<span class='corr'>已</span>後事。如大海一漚發。正當十五日。大似一尺之鏡。照千里之像。雖則真空絕跡。其柰海印發光。任他露柱開花。說甚佛面百醜。何故。到頭霜夜月。任運落前谿。</p>
<p>示眾。舉僧問趙州。如何是不遷義。州以手作流水勢。其僧有省。</p>
<p>又僧問法眼。不取於相。如如不動。如何不取於相。見於如如不動。眼云。日出東方夜落西。其僧亦有省。</p>
<p>若也於此見得。方知道。旋嵐偃嶽。本來常靜。江河競注。元自不流。其或未然。不免更為饒舌。天左旋地右轉。古往今來經幾徧。金烏飛玉兔走。纔方出海門。又落青山後。江河波渺渺。淮濟浪悠悠。直入滄溟晝夜流。遂高聲喝云。還見如如不動麼。</p>
</div>
<div class='div-other'><a id='mulu451' />
<p class='h5'>舒州龍門清遠禪師<span class='note-inline'>(凡七)</span></p><p>蜀之臨卭李氏子。年十四。捨家受具。依毗尼。究其說。因誦法華經。至是法非思量分別之所能解。持以問講師。講師莫能答。師嘆曰。義學名相。非所以了生死大事。遂卷衣南游。徑造舒之太平演禪師席。室中酬酢。水乳相合。凡七年。洞造閫域。</p>
<p>後出世舒之萬壽。遷龍門。後主和之褒禪也。</p>
<p>示眾云。始自隻履西歸。卷衣南邁。空聞消息。流落人間。古往今來。遞相敬授。大似一人傳虗。萬人傳實。山僧病多諳藥性。年老變成精。不是刻剝古人。免見互相埋沒。諸人應是從前覺觸。往日見知。從人邊請益得來語言中舉時中的。出入游戲。即不無。究竟真實大事。萬不可得。但能情忘理喪。計盡途窮。無施設處用心。正是作工夫處。山僧尋常只道喫茶去。今日也道喫茶云。會盡諸方五味禪。何似山僧喫茶去。</p>
<p>示眾云。總記不得。天花滿裓。縱有千言。不如一默。</p>
<p>示眾云。只宜說一句。有人會得去。猶較些子。或若無人會得。山僧却成妄語。思量來。不如且休。各自大家。堂中喫茶。自由自在。免見異日他時。被人覷破。何也。將軍自有嘉聲在。不得封侯也是閑。</p>
<p>示眾云。慮而解。思而知。孤燈難並太陽暉。不是心。不是佛。為君掃蕩精靈窟。摩天鷂子入雲飛。千里萬里只一突。阿剌剌。</p>
<p>示眾云。千說萬說。不如親面一見。縱不說亦自分明。王子寶刀喻。眾盲摸象喻。禪學中。隔江招手事。望州亭相見事。逈絕無人處事。深山巖崖處事。此皆親面而見之。不在說也。</p>
<p>僧問。道遠乎哉。觸事而真。如何是道。師云。頂上八尺五。云未審此理如何。師云。方圓七八寸。</p>
<p>云向上一路還許學人會也無。師云。不論向上向下。却許儞會。</p>
</div>
<div class='div-other'><a id='mulu452' />
<p class='h5'>潭州開福道寧禪師<span class='note-inline'>(凡四)</span></p><p>示眾云。全提正令。匝地風生。把定要津。孰分優劣。三玄料簡。未辨衲僧。五位君臣。殊乖道體。平實無事。誑謼閭閻。入理深談。粘皮帶骨。何故。纖毫不動。空劫<span class='corr'>已</span>前。數量難該。憑何話會。諸禪德。還委悉麼。幾回拋向眾人前。千眼大悲看不見。</p>
<p>示眾云。秋日耀長空。秋江浸虗碧。嗟傷門外人。處處尋彌勒。驀路忽擡頭。相逢不相識。諸禪德。既是相逢。為甚麼。却不相識。剪盡霜前竹。臨溪不化龍。</p>
<p>示眾云。靈山會上。早是周遮。良馬窺鞭。豈為英俊。巖間宴坐。天帝雨花。無說無聞。藏身露影。少林面壁。計較未成。立雪斷肱。辜他衲子。黃梅呈頌。勝負偏枯。半夜傳衣。謾人不少。從上來事。合作麼生。豈假人天眾前。鼓舌搖脣。競銳爭鋒。互立賓主。問答交參。檢點將來。彌天罪犯。雖然恁麼。不因紫陌花開早。爭得黃鸎下柳條。</p>
<p>示眾云。摩竭正令。未免崎嶇。少室垂慈。早傷風骨。腰囊挈錫。辜負平生。煉行灰心。遞相鈍置。爭似春雨晴春山青。白雲三片。五片黃鳥一聲兩聲。千眼大悲看不足。王維妙手畫難成。直饒便恁麼。猶是涉途程。諸禪德。不涉途程一句。作麼生。良久云。人從陳州來。不得東京信。</p>
</div></div>
<div class='div-other'><a id='mulu453' />
<p class='h4'>潭州雲蓋智本禪師法嗣</p>
<div class='div-other'><a id='mulu454' />
<p class='h5'>潭州承天自承禪師<span class='note-inline'>(凡二)</span></p><p>示眾云。不是心。不是佛。不是物。打繩床云。與君打破精靈窟。簸土揚塵無處尋。千山萬山空突屼。復拍繩床云。歸堂去。</p>
<p>示眾云。五更殘月落。天嘵白雲飛。分明目前事。不是目前機。既是目前事。為甚麼。不是目前機。良久云。欲言言不及。林下好商量。</p>
</div></div>
<div class='div-other'><a id='mulu455' />
<p class='h4'>東京智海平禪師法嗣</p>
<div class='div-other'><a id='mulu456' />
<p class='h5'>東京淨因繼成禪師<span class='note-inline'>(凡九)</span></p><p>示眾云。正法眼藏。頭頭漏泄真機。涅槃妙心。處處一時成現。若向言中取則。句外尋求。巧覔見知。強生分別。大似迷頭認影。緣木求魚。顛倒一生。永無休歇。直須回光返照。親近明師。識取自<span class='corr'>己</span>家鄉。便是當人活計。迷悟心歇。取捨情忘。萬別千差。不離這箇。苟或未然。清風月下守株人。涼兔漸遙芳草緣。</p>
<p>示眾云。狹路相逢且莫疑。電光石火<span class='corr'>已</span>遲遲。若教直下三心徹。只在如今一餉時。到這裏。直使問來答去。火迸星飛。互換主賓。照用得失。波翻嶽立。玉轉珠回。衲僧面前。了無交涉。豈不見。拈花鷲嶺。獨許飲光。問疾毗耶。誰當金粟。那知微笑。<span class='corr'>已</span>成途轍。縱使默然。未免風波。要須格外相逢。始解就中頴契。還會麼。一曲寥寥動今古。洛陽三十六峰西。</p>
<p>示眾云。五蘊山頭一段空。同門出入不相逢。無量劫來賃屋住。到頭不識主人公。若也識得。正是認奴作郎。若也不識。作麼生免得古人恁麼道。當初只謂茆長短。燒却元來地不平。</p>
<p>示眾云。舉不顧。即差互。擬思量。何劫悟。大眾。枯桑知天風。是顧不顧。海水知天寒。是思不思。且喚甚麼。作悟底道理。兔角杖頭挑法界。龜毛拂子舞三臺。</p>
<p>示眾云。鼻裏音聲耳裏香。眼中鹹淡舌玄黃。意能覺觸身分別。氷室如春九夏涼。如斯見得。方知男子身中入定時。女子身中從定出。葵花隨日轉。犀紋翫月生。香楓化老人。螟蛉成蜾蠃。若也不知。苦哉佛陀耶。許儞具隻眼。</p>
<p>示眾云。一念心清淨。佛居魔王殿。一念惡心生。魔王居佛殿。懷禪師云。但恁麼信去。喚作脚踏實地而行終無別法。亦無別道理。老僧恁麼舉了。只恐儞諸人。見兔放鷹。刻舟求劒。何故。功德天黑暗女。有智主人。二俱不受。</p>
<p>示眾。舉汾陽拈拄杖。示眾云。三世諸佛在這裏。為汝諸人無孔竅。遂走向山僧拄杖裏去。強生節目。師云。汾陽與麼示徒。大似擔雪填井。傍若無人。山僧今日。為汝諸人出氣。拈起拄杖云。三世諸佛。不敢強生節目。却從山僧拄杖裏走出。向諸人道。我不敢輕於汝等。汝等皆當作佛。說是語<span class='corr'>已</span>。翻筋斗。向拘尸羅城裏去也。擲下拄杖云。若到諸方。分明舉似。</p>
<p>師同圓悟法真慈受。并十大法師。齋于陳太尉良弼府第。時　徽宗。私幸。觀其法會。大師魯公。亦預焉。適善華嚴。對眾。問諸禪云。我佛設教。自小乘。至于圓頓。掃除空有。獨證真常。然後萬德莊嚴。方名為佛。禪宗一喝。轉凡成聖。與諸經論。似相違背。今一喝。若能入五教。而為正說。若不能入。是為邪說。</p>
<p>諸禪顧師。師云。如法師所問。不足三大禪師所答。淨因小長老。可以使法師無惑。</p>
<p>乃召善。善應諾。師云。法師所謂愚法小乘者。乃有義也。大乘始教者。乃無義也。大乘中教者。不有不空義也。大乘頓教者。即有即空義也。一乘圓頓者。乃空而不有有。而不空義也。如我一喝。非唯能入五教。至方百工伎藝。諸子百家。皆悉能入。師乃喝一喝云。還聞麼。善云聞。師云。汝既聞此一喝。是有。能入小乘教。須臾又問善。還聞麼。善云不聞。師云。汝既不聞適來一喝。是無。能入大乘始教。師又顧善而問曰。我初一喝。汝既道有。喝久聲消。汝復道無。道無則元初實有。道有則如今實無。既乃不有不無。能入大乘中教。又云。我有一喝之時。非有是有。因無故有。我無一喝之時。非無是無。因有故無。即有即無。能入大乘頓教。又云。我有一喝。不作一喝用。有無不及。情解兩忘。道有之時。纖塵不立。道無之時。橫徧十方。即此一喝。入百千萬億喝。百千萬億喝。入此一喝。是為圓教也。善不覺身起于座。再拜師前。</p>
<p>師復語之曰。非唯一喝為然。乃至語默動靜。一切時。一切處。一切事。一切物。契理契機。周徧無餘。</p>
<p>於是四眾歡喜。聞所未聞。</p>
</div></div></div>
<div class='div-other'><a id='mulu457' />
<p class='h3'>南嶽下第十六世</p>
<div class='div-other'><a id='mulu458' />
<p class='h4'>東京天寧守卓禪師法嗣</p>
<div class='div-other'><a id='mulu459' />
<p class='h5'>湖州道場良範禪師<span class='note-inline'>(凡三)</span></p><p>泉州晉江蔡氏子。示眾云。塵劫來事。盡在如今。空劫那邊。全歸日用。觸處成現。覿體無私。人人單提祖印。箇箇獨用全機。到這裏。直饒有通天作略。竭世樞機。只是枝上生枝。蔓上生蔓。於本分事上。了無交涉。是故諸佛出世。罕遇其人。西祖東來。乘虗接響。一大藏教。誑謼閭閻。明眼衲僧。自救不了。且作麼生話會。作麼生承當。作麼生展演。作麼生提唱。還有向這裏。挨得身。著得脚。顯大丈夫作略底麼。出來相見。如無。且放過一著。</p>
<p>示眾云。青眸一瞬。金色知歸。授手而來。如王寶劒。如今開張門戶。各說異端。可謂古路坦而荊棘生。法眼明而還自翳。辜負先聖。埋沒<span class='corr'>己</span>靈。且道。不埋沒。不辜負。正法眼藏。如何吐露。還有吐露得底麼。出來吐露看。如無。擔取詩書歸舊隱。野花啼鳥一般春。</p>
<p>示眾云。未離兜率。<span class='corr'>已</span>降王宮。未出母胎。度人<span class='corr'>已</span>畢。猶較些子。及乎周行七步。目顧四方。一手指天。一手指地。道天上天下。唯我獨尊。特地一場敗闕。後來雲門老漢出來。要一棒打殺。與狗子喫。貴圖天下太平。未救得一半。而今莫有全救得底麼。出來。大展作略看。若向這裏展得去。釋迦雲門性命。總在上座手裏。</p>
</div></div>
<div class='div-other'><a id='mulu460' />
<p class='h4'>福州鼓山本才禪師法嗣</p>
<div class='div-other'><a id='mulu461' />
<p class='h5'>福州普賢元素禪師<span class='note-inline'>(凡六)</span></p><p>建州人也。示眾云。拈花微笑。猶乖量外之機。斷臂安心。何異捉月之見。設使萬機休罷。千聖不携。還同待兔守株。未是通方達士。明眼漢沒窠臼。高高處。觀之不足。低低處。平之有餘。神光照徹大千。萬有全歸掌握。大機大用。草偃風行。全暗全明。超情離見。所以道。神光不昧。萬古徽猷。入此門來。莫存知解。知解既泯。真智現前。八字打開。分明顯示。竪起拂子云。還見麼。於斯見得。言語路絕。取捨情忘。了非生佛未分。豈是威音那畔。權實俱備。照用雙行。流出自<span class='corr'>己</span>胷襟。要且不從人得。既不從人得。正當今日。祝嚴　聖壽一句。作麼生道。良久云。四海浪平龍睡穩。萬年松在祝融峯。</p>
<p>示眾云。兵隨印轉。三千里外絕煙塵。將逐符行。二六時中淨躶躶。不用鐵旗鐵鼓。自然草偃風行。何須七縱七擒。直得無思不服。所謂大丈夫。秉慧劒。般若鋒兮金剛燄。非但能摧外道心。早曾落却天魔膽。正恁麼時。且道。主將是甚麼人。喝一喝。</p>
<p>示眾云。南泉道。我十八上。便解作活計。囊無繫蟻之絲。厨乏聚繩之糝。趙州道。我十八上。便解破家散宅。南頭賣賤。北頭賣貴。撿點將來。好與三十棒。且放過一著。何故。曾為宕子偏憐客。自愛貪盃惜醉人。</p>
<p>示眾。提起拄杖云。敲空作響。罕遇知音。復擊繩床云。擊木無聲。稀逢鑒者。莫向情中卜度。休於事上情量。縱饒劃斷兩頭。未是到家時節。且道。作麼生是到家時節。良久云。清風<span class='corr'>已</span>逐和風去。朱夏還隨暑氣回。</p>
<p>示眾云。未開口時先分付。擬思量處隔千山。莫言佛法無多子。未透玄關也大難。只如玄關。作麼生透。喝一喝。</p>
<p>示眾云。一葉落天下秋。正是時人升降處。一塵起大地収。衲僧向甚麼處著眼。若向這裏。著得一隻眼。如珠走盤。不撥自轉。脫或未然。十字街頭吹尺八。酸酒冷茶愁殺人。</p>
</div>
<div class='div-other'><a id='mulu462' />
<p class='h5'>泉州法石祖珍禪師<span class='note-inline'>(凡四)</span></p><p>莆田林氏子。示眾云。大道只在目前。要且目前難覩。欲識大道真體。不離聲色言語。卓拄杖云。這箇是聲。竪起拄杖云。這箇是色。喚甚麼作大道真體。直饒向這裏見得。也是鄭州出曹門。</p>
<p>示眾云。向上一路。千聖不傳。卓拄杖云。恁麼明得。十萬八千。畢竟如何。桃紅李白薔薇紫。問著春風總不知。</p>
<p>示眾云。尋牛須訪跡。學道貴無心。跡在牛還在。無心道易尋。竪起拂子云。這箇是跡。牛在甚麼處。直饒見得。頭角分明。鼻孔也在嶽林手裏。</p>
<p>僧問。投子繞繩床一匝。便為推藏竟。此理如何。師云。畫龍看頭。畫虵看尾。云未審甚處是投子轉藏處。師云。箭穿紅日影。須是射鵰人。進云。婆子云。比來請轉全藏。為甚却轉半藏。此意如何。師云。人無遠慮。必有近憂。云未審甚處是轉半藏處。師云。不是知音者。徒勞話歲寒。</p>
</div></div>
<div class='div-other'><a id='mulu463' />
<p class='h4'>成都府昭覺圓悟克勤禪師法嗣</p>
<div class='div-other'><a id='mulu464' />
<p class='h5'>潭州大溈法泰禪師<span class='note-inline'>(凡十一)</span></p><p>蜀人也。示眾云。祖師道。欲得現前。莫存順逆。釋迦老子。是甚麼破草鞋。一大藏教。是拭不淨底故紙。達磨九年面壁。瞌睡未惺。汝等諸人。皮下無血。眼裏無筋。更來這裏。覔甚麼椀。各請歸堂。</p>
<p>示眾云。止止不須說。我法妙難思。釋迦老子。無端向淨地上放屙。諸增上慢者。聞必不敬信。彼彼丈夫兒。諸人向甚麼處。見釋迦老子。若也見得。入得德山門。未入得德山室。且德山室。如何入。良久云。三十年後。</p>
<p>示眾云。開口有時非。開口有時是。麤言及細語。皆歸第一義。釋迦老子盌鳴聲。達磨西來屎臭氣。唯有山前水牯牛。身放毫光照天地。</p>
<p>示眾云。法不爾而爾。暗去明來。道不然而然。雷奔雨驟。直得千江競注。萬壑爭流。山頭白浪滔天。平地人魚共處。莫問稻芽增長。如今頭上漫漫。雖然水到渠成。爭柰過猶不及。幸而雲収雨散。浪息波停。杲日當空。萬家同慶。且大功不宰一句。作麼生道。野老不知堯舜力。鼕鼕打鼓祭江神。</p>
<p>示眾云。寶劍拈來便用。豈有遲疑。眉毛剔起便行。更無回互。一切處騰今煥古。一切處截斷羅籠。不犯鋒鋩。亦非顧鑑。獨超物外。則且置。萬機喪盡時如何。八月秋何處熱。</p>
<p>示眾云。聞聲悟道。未免著水耳中。見色明心。亦是撒沙眼裏。直得纖毫無障礙。空有等空平。下絕<span class='corr'>己</span>躬。上無攀仰。孤逈逈絕情塵。峭魏魏離分別。猶是那邊事。且這邊事。又作麼生。休戀寒潭無影樹。且看六月雪花飛。</p>
<p>示眾云。動則影現。覺則氷生。不動不覺。土木無殊。衲僧家。到這裏。須有轉身一路。始得。若也轉得。分三成六。唱九作十。納須彌於芥中。擲大千於方外。若轉不得。守他山鬼窟。不免是精靈。</p>
<p>示眾云。達得人空法空。未稱祖佛家風。體得全用全照。亦非衲僧要妙。直須打破牢關。識取向上一竅。如何是向上一竅。春寒料峭。凍殺年少。</p>
<p>示眾云。涅槃無異路。方便有多門。拈起拄杖云。看看。山僧拄杖子。一口吸盡西江水。東海鯉魚[跳-兆+孛]跳。上三十三天。帝釋忿怒。把須彌山。一摑粉碎。堅牢地神。合掌讚嘆云。諦觀法王法。法王法如是。以拄杖。擊繩床。</p>
<p>示眾云。德山入門便棒。平地生堆。監濟入門便喝。無風起浪。俱胝只竪一指。未免顢頇。雪峰輥出三毬。小兒戲劇。到這裏。總用不著。爭如六月三伏。甘雨普滋。水足東皐。禾青南畆。農夫鼓腹。樵者高歌。古佛家風。儼然如在。於斯會得。共樂昇平。脫或未然。只知事逐眼前過。不覺老從頭上來。</p>
</div>
<p class='juan'>聯燈會要卷第十六</p></div></div></div></div>
</div><!-- end of div[@id='body'] -->
</body></html>