<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu309' />聯燈會要卷第十一</p><p class="byline">住泉州崇福禪寺嗣祖比丘　悟明　集</p>
<div class='div-other'><a id='mulu310' />
<p class='h3'>南嶽下第七世</p>
<div class='div-other'><a id='mulu311' />
<p class='h4'>袁州仰山西塔穆禪師法嗣</p>
<div class='div-other'><a id='mulu312' />
<p class='h5'>吉州資福如寶禪師<span class='note-inline'>(凡四)</span></p><p>僧問。古人拈槌竪拂。意旨如何。師云。古人與麼那。僧云。拈槌竪拂。又作麼生。師便喝出。</p>
<p style="margin-left:2em">雲門云。古人是甚麼眼目。僧云。和尚與麼驢年去。門却召僧云。來來。僧近前。門以拂子。驀口打。</p>
<p>示眾云。隔江見資福剎竽。便回去。脚跟下。好與三十棒。豈況過江來。</p>
<p>時有僧出。師便云。不堪共語。</p>
<p>僧問。如何是一塵入正受。師作入定勢。云如何是諸塵三昧起。師云。汝問阿誰。</p>
<p style="margin-left:2em">雲門云。這阿師。話墮也不知。前頭早是葛藤。後頭又道。儞問阿誰。</p>
<p>陳操尚書來。師畫一圓相。陳云。弟子與麼來。早是不著便。更畫圓相。師便歸方丈。閉却門。</p>
<p style="margin-left:2em">雪竇云。陳操尚書。只具一隻眼　大溈喆云。資福雖是本分爐韛。爭奈陳操是煅了精金。諸人要識資福麼。等閑擲下釣。驚動碧潭龍。</p>
</div>
<div class='div-other'><a id='mulu313' />
<p class='h5'>鴿湖和尚<span class='note-inline'>(凡一)</span></p><p>師開堂日。資福令人送襪樣與之。師書火字。封還。福開封見。皺眉久不語。鹿苑和尚。畫一圓相。福云。拘尸那國。親行此令。</p>
</div></div>
<div class='div-other'><a id='mulu314' />
<p class='h4'>袁州仰山南塔光湧禪師法嗣</p>
<div class='div-other'><a id='mulu315' />
<p class='h5'>郢州芭蕉慧清禪師<span class='note-inline'>(凡四)</span></p><p>新羅人也。示眾云。如人行次。忽遇前面。萬丈懸崖。背後野火來逼。兩邊荊棘叢林。若也向前。則墮坑落塹。若也退後。則野火燒身。若轉側。又被荊棘林礙。當恁麼時。作麼生免得。若也免得。合有出身之路。若免不得。墮身死漢。</p>
<p>示眾云。儞有拄杖子。我與儞拄杖子。儞無拄杖子。我奪却儞拄杖子。</p>
<p>師謂眾云。我十八上。到仰山。見南塔。上堂云。汝等諸人。若是箇漢。從娘肚裏屙出來。便作師子吼。解好麼。我於言下。歇得身心。便住五載。</p>
<p>僧問。如何是提婆宗。師云。赤幡在左。</p>
<p>問。賊來須打。客來須看。忽遇客賊俱來時如何。師云。屋裏有緉破草鞋。云只如破草鞋。還堪受用也無。師云。汝若將去。前凶後不吉。</p>
<p>問佛未出興時如何。師云。千年茄子根。云出興後如何。師云。金剛努出眼。</p>
<p>問。如何是佛。師云。胸題卍字。背負圓光。</p>
</div>
<div class='div-other'><a id='mulu316' />
<p class='h5'>越州清化全怤禪師<span class='note-inline'>(凡一)</span></p><p>蘇州崑山人也。僧問。如何是佛。師云。華表柱上木鸖飛。</p>
<p>問。路逢達道人。不將語默對。未審將甚麼對。師云。眼裏瞳人吹呌子。</p>
<p>問。和尚年多少。師云。始見去年九月九。如今又見秋葉黃。僧云。恁麼則無數去也。師云。問取黃葉。僧云。畢竟如何。師云。六隻骰子滿盤紅。</p>
<p>問。亡僧遷化。向甚麼處去。師云。長江無間斷。聚沫任風吹。</p>
</div></div>
<div class='div-other'><a id='mulu317' />
<p class='h4'>鎮州保壽禪師法嗣</p>
<div class='div-other'><a id='mulu318' />
<p class='h5'>汝州西院思明禪師<span class='note-inline'>(凡三)</span></p><p>僧問。踏破化城時如何。師云。不斬死漢。僧云斬。師云。不斬。僧又云斬。師便打。僧連道十聲斬。師連打十棒。趂出。師云。這箇師僧。將赤肉。抵他乾棒。有甚麼死急。</p>
<p>次有僧云。某甲啟和尚。適來問話僧。在大覺處來。兩人同參。在這裏。見解總與麼。和尚須是趂出此二人。若不趂出。恐委悉和尚法道。<span class='corr'>已</span>後難得承嗣。道聲未絕。師便打。即時趂出。</p>
<p>僧問。學人有一問。在和尚處。時如何。師云。設有也斬為三段。僧作禮。師便休。</p>
<p>會下有一僧。次見問話僧云。和尚道即太殺道。即是未了在。</p>
<p>問話僧。拽其僧。到法堂云。這僧不肯和尚。</p>
<p>師問。上座不肯老僧那。云某甲不曾覺事。亦不曾說。師一時喝下。其僧歸堂。又云。說甚麼道即太殺道。直是未了在。問話僧。又拽其僧來。投師。師云。上座是不肯老僧那。僧云。和尚莫信這僧。今日見伊兩度風發。師拈棒。一時打下。</p>
<p>師未住時。聞汝州南院出世。元是同參。特去相訪。纔人事了。云某甲啟和尚。無可作人事。自從許州來。収得江西剃刀一柄。上和尚。院云。汝從許州來。因甚却収得江西剃刀。師於南院手上。掐一掐。院呼侍者云。収。師以衣袖。拂一拂。便行。院云。阿剌剌。阿剌剌。</p>
<p style="margin-left:2em">大溈喆云。西院収得江西剃刀。無處施呈。直遇同參。方始拈出。如今還有収得者麼。試呈似老僧看。如無。尋常用箇甚麼。</p>
</div>
<div class='div-other'><a id='mulu319' />
<p class='h5'>鎮州第二世保壽禪師<span class='note-inline'>(凡二)</span></p><p>先保壽問師。父母未生前。還我本來面目來。師立至深夜。下語。不契。翌日辭去。先保壽云。汝何往。師云。昨日蒙和尚設問。某甲不契。往南方。參知識去。壽云。南方禁夏不禁冬。我此間禁冬不禁夏。汝且作街坊過夏。若是佛法。闤闠之中。浩浩紅塵。常說正法。師不敢違。</p>
<p>一日街頭。見兩人交爭。揮一拳云。儞得恁麼無面目。師當下大悟。走見先保壽。未及出語。壽便云。儞會也。不用說。先保壽。臨遷化時。囑三聖。為師開堂。</p>
<p>師開堂日。三聖推出一僧。師便打。聖云。與麼為人。瞎却鎮州一城人眼去在。師擲下拄杖。便歸方丈。</p>
<p style="margin-left:2em">雪竇云。保壽三聖。雖發明臨濟正法眼藏。要且只解無佛處稱尊。當時這僧。若是箇漢。纔被推出。便掀倒繩床。直饒保壽全機。也較三千里。</p>
<p style="margin-left:2em">五祖戒。別保壽云。千鈞之弩。不為鼷鼠而發機。</p>
<p style="margin-left:2em">雲峰悅云。臨濟一宗。掃土而盡。因甚麼。却到這裏。驀拈拄杖云。甚麼處去也。</p>
<p style="margin-left:2em">大溈喆云。保壽大似寰中天子勑正行。三聖恰如塞外將軍令正舉。還有不惜性命者麼。出來。與老僧相見。要斷不平之事。良久云。橫按鏌鎁全正令。太平寰宇斬癡頑。</p>
<p style="margin-left:2em">妙喜頌云。提起須彌第一鎚。電光石火大遲遲。象王行處狐蹤絕。子咆哮百獸危。</p>
</div></div>
<div class='div-other'><a id='mulu320' />
<p class='h4'>鎮州三聖慧然禪師法嗣</p>
<div class='div-other'><a id='mulu321' />
<p class='h5'>鎮州大悲和尚<span class='note-inline'>(凡一)</span></p><p>僧問。除上去下。請師道。師云。我開口即錯。僧云。恁麼則真學人師也。師云。今日向弟子手中死。</p>
</div>
<div class='div-other'><a id='mulu322' />
<p class='h5'>緇州水陸和尚<span class='note-inline'>(凡一)</span></p><p>僧問。如何是學人用心處。師云。用心即錯。云不起一念時如何。師云。沒用處漢。</p>
<p>問。如何是最初一句。師便喝。</p>
<p>問。驀路相逢時如何。師攔胷與一托。</p>
</div></div>
<div class='div-other'><a id='mulu323' />
<p class='h4'>魏府大覺禪師法嗣</p>
<div class='div-other'><a id='mulu324' />
<p class='h5'>廬州澄心旻德禪師<span class='note-inline'>(凡二)</span></p><p>師問興化。學人有一問。在和尚處時如何。化拍繩床左角。師便喝。化拍繩床右角。師又喝。便歸眾。化云。旻德較却興化三十棒。雖然如是。是他旻德會。若小可衲僧。一棒也較不得。</p>
<p>僧問。如何是澄心。師云。我不作這活計。云未審作甚麼活計。師便喝。僧云。大好不作這活計。師便打。</p>
</div>
<div class='div-other'><a id='mulu325' />
<p class='h5'>汝州南院和尚<span class='note-inline'>(凡一)</span></p><p>僧問。匹馬單鎗時如何。師云。待我上山斫棒。</p>
</div>
<div class='div-other'><a id='mulu326' />
<p class='h5'>廬州大覺禪師<span class='note-inline'>(凡一)</span></p><p>僧問。牛頭未見四祖時。為什麼百鳥銜花。師云。有恁麼畜生無所知。云見後。為什麼不銜花。師師。無恁麼畜生有所知。</p>
</div>
<div class='div-other'><a id='mulu327' />
<p class='h5'>荊南府竹園山禪師<span class='note-inline'>(凡一)</span></p><p>僧問。久響和尚會禪。是否。師云是。僧云。蒼天蒼天。師以手掩僧口云。低聲低聲。僧打師一掌。師托開云。也是山僧招得。僧拂袖而出。師笑云。早知如是。悔不如是。</p>
</div></div>
<div class='div-other'><a id='mulu328' />
<p class='h4'>魏府興化存獎禪師法嗣</p>
<div class='div-other'><a id='mulu329' />
<p class='h5'>汝州南院顒禪師<span class='note-inline'>(凡十五)</span></p><p>示眾云。赤肉團上。壁立千仞。</p>
<p>時有僧出問。赤肉團上。壁立千仞。豈不是和尚語。師云是。僧便掀倒繩床。師云。儞看這瞎漢。亂做。僧擬議。師便打。趂出院。</p>
<p>示眾云。諸方只具啐啄同時眼。不具啐啄同時用。有僧便問。如何是啐啄同時用。師云。作家不啐啄。啐啄同時失。云此未是學人問處。師云。儞問處作麼生。僧云失。師便打。僧不肯。</p>
<p style="margin-left:2em">翠巖芝云。運籌幃幄。決勝千里。南院雖則全機受敵。其柰土曠人稀。</p>
<p style="margin-left:2em">大溈喆云。南院高提祖師。縱奪當機。這僧善能勍敵。爭奈力極計窮。如今還有本色衲僧麼。出來。與大溈相見。不圖鼓舞揚聲。貴要宗風不墜。有麼有麼。如無。大溈今日。大似索戰無功。</p>
<p style="margin-left:1em">其僧。後到雲門會下。聞二僧舉此話。一人云。當時南院棒折那。其僧忽然契悟。</p>
<p style="margin-left:1em">遂回省覲。師<span class='corr'>已</span>圓寂。乃謁風穴。穴一見。便認得。乃問。上座莫是當時先師會中。問啐啄同時話底僧麼。云是。穴云。儞當時作麼生會。云某甲當時。如在燈影裏行相似。穴云。儞會也。</p>
<p style="margin-left:2em">瑯瑘覺云。只解竪降旗。不解奪劒戟　翠巖真出風穴語云。當時待他擬祗對。坐具劈口摵。</p>
<p style="margin-left:2em">天封成云。風穴當時。待他擬祗對。便與本分草料。會麼。真金曾百煉。入火轉鮮明。</p>
<p>師問僧。近離甚處。云襄州。師云。來化甚麼。云特來禮拜和尚。師云。恰遇寶應不在。僧便喝。師云。向儞道不在。又喝作麼。僧又喝。師拈棒。僧擬議。師便打。僧禮拜。師云。這棒本分。是儞打我。我且打儞。要這話行。瞎漢參堂去。</p>
<p>僧問。從上諸聖。向甚麼處去。師云。不上天堂。即入地獄。云和尚又作麼生。師云。還知寶應老漢落處麼。僧擬議。師以拂子。驀口打。復云。近前來。僧近前。師云。令合是汝行。又打一拂子。</p>
<p style="margin-left:2em">雪竇云。令既自行。且拂子。不知來處雪竇道箇瞎。且要雪上加霜　黃龍心云。白珪之玷。猶尚可磨。病在膏肓。亦宜救療。這僧令既在手。為甚麼不行。過在甚麼處　妙喜云。權衡臨濟三要三玄。須是南院始得。雪竇因甚麼道。拂子不知來處。妙喜亦道箇瞎。且圖兩得相見。</p>
<p>有僧來參。乃云。敗也敗也。師遂引杖。向其僧前。僧無語。師連打數棒。</p>
<p style="margin-left:2em">雲峰悅云。這僧頂上有光。不知脚下有漆。且作麼生會。直饒儞十字縱橫。朝打三千。暮打八百。</p>
<p>師問園頭。匏子開花也未。頭云。開花<span class='corr'>已</span>久。師云。還著子也無。云昨夜遭霜了。師云。大眾喫箇甚麼。園頭擬議。師便打。</p>
<p>僧問。如何是佛法大意。師便喝。僧云。和尚莫探頭好。師又喝。僧作禮。師云。放過即不可。便打。</p>
<p>又僧問。如何是佛法大意。師亦喝。僧作禮。</p>
<p>師云。今日兩員。俱是作家禪客。與寶應老。稱提臨濟正法眼藏。若要一喝下辨賓主。問取二禪客。</p>
<p>師問僧。名甚麼。云普參。師云。忽遇屎橛時。又作麼生。僧云不審。師便打。</p>
<p>師問僧。近離甚處。云長水。師云。東流西流。僧云。總不恁麼。師云。作麼生。僧便珍重。師便打。</p>
<p>師一日。把住一僧云。作麼作麼。僧無語。師云。三十年弄馬騎。</p>
<p>僧問。如何是佛法大意。師云。無量大病源。云請師醫。師云。世醫拱手。</p>
<p>僧問。古殿重興時如何。師云。明堂瓦插簷。云恁麼則莊嚴畢備去也。師云。斬草虵頭落。</p>
<p>僧問。如何是無縫塔。師云。七花八裂。云如何是塔中人。師云。頭不梳面不洗。</p>
<p>僧問。祖意教意。是同是別。師云。黃尚書李僕射。</p>
</div>
<div class='div-other'><a id='mulu330' />
<p class='h5'>太行山禪房克賓禪師<span class='note-inline'>(凡一)</span></p><p>興化一日。謂師云。儞不久。為唱道之師。師云。不入這保社。化云。儞會了不入。不會不入。師云。總不恁麼。化便打。</p>
<p>復云。克賓維那。法戰不勝。罰錢五貫。設饡飯一堂。至明日齋時。化白槌云。克賓維那。法戰不勝。不得喫飯。即便出院。</p>
<p style="margin-left:2em">雪竇云。克賓要承嗣興化。罰錢出院且置。却須索取這一頓棒。始得。且問諸人。棒既喫了。且作麼生索得。雪竇要斷不平之事。今日與克賓雪屈。以拄杖。一時打散　黃龍南云。克賓失錢遭罪。有理難伸。興化。以剛決柔。未足光也。</p>
<p style="margin-left:2em">大溈喆云。興化令雖行。大似以勢欺人。克賓一期輸機。爭柰千古聲光不墜。且道。利害在甚麼處。若不沙場經久戰。揚天犪皷喪紅塵。</p>
<p style="margin-left:2em">資壽尼妙總云。重賞之下。必有勇夫。</p>
<p style="margin-left:2em">真淨文頌云。丈夫當斷不自斷。興化為人徹底漢。<span class='corr'>已</span>後從教眼自開。棒了罰錢趂出院。</p>
</div>
<div class='div-other'><a id='mulu331' />
<p class='h5'>守廓侍者<span class='note-inline'>(凡三)</span></p><p>師一日自語云。從上諸聖。向甚麼處去。德山聞云。作麼作麼。師云。勑點飛龍馬。跛鼈出頭來。山休去。</p>
<p>明日浴出。郭過茶。與山。山撫師背云。昨日公案作麼生。師云。這老漢。今日方瞥地。</p>
<p style="margin-left:2em">雪竇云。然則真金百煉。要須本分鉗鎚。德山既以<span class='corr'>己</span>妨人。這僧還同受屈。拈拄杖。劃一劃云。適來公案。且置。從上諸聖。向甚麼處去。大眾擬議。師一時趂出　黃龍南云。德山持聾作啞。雖然暗得便宜。廓公掩耳偷鈴。爭奈傍觀者哂。</p>
<p style="margin-left:2em">大溈喆云。若不登龍門。焉知滄海深。直饒浪激千尋。爭奈龍王不顧。</p>
<p>師因華嚴示眾云。今日賜卿無畏。若是臨濟德山。高亭大愚。鳥窠舡子兒孫。不用如何若何。便請單刀直入。華嚴為汝證據。師出作禮。起便喝。嚴亦喝。師又喝。嚴又喝。師作禮。起云。大眾看。這老漢。一場敗闕。又喝一喝。拍手歸眾。華嚴歸方丈。</p>
<p>時風穴作維那。上去問訊。嚴云。尀耐浙客守廓。今日把老僧。搊㔢一上。如今集眾打一頓趂出院。穴云。趂他遲了也。和尚云。便請單刀直入。自是和尚言過。他是臨濟兒孫。本分與麼作用。嚴方息怒。</p>
<p>穴下來。與師具言其事。師云。儞著甚來由。勸這老漢。我未問<span class='corr'>已</span>前。早要棒喫得。我話行。如今不打。搭却我這話。不行。穴云。此話<span class='corr'>已</span>行也。</p>
<p>師到鹿門。一日在後架。見楚和尚。與數僧道話次。鹿門下來。問云。儞終日披披搭搭。作甚麼。楚云。和尚見某甲披披搭搭那。門便喝。楚亦喝。兩家休去。</p>
<p>師云。諸上座。儞看這兩箇瞎漢。隨後便喝。</p>
<p>門歸方丈。令侍者。請師上來。云老僧適來。與楚闍梨。賓主相見。有甚敗闕處。師云。轉見病深。門云。老僧自見興化來。便會也。師云。和尚到興化時。某甲作侍者。記得恁麼時語。門云。請舉看。師遂舉。興化問甚處來。和尚云。五臺來。化云。還見文殊麼。和尚便喝。化云。我問儞。還見文殊麼。又惡發作甚麼。和尚又喝。化不語。和尚作禮而去。至明日。教某甲喚和尚。待問和尚。和尚早去了也。</p>
<p>化乃上堂云。儞看這漢。擔得一條斷貫索。向南方去也。<span class='corr'>已</span>後也道。曾見興化來。</p>
<p>師云。今日公案。恰似與麼時底。門云。興化當時。為甚無語。師云。知和尚不會賓主句。所以不語。明日待與持論。和尚早<span class='corr'>已</span>去了也。</p>
<p>鹿門次日。特為煎茶。</p>
<p>晚參告眾云。夫參學龍象。直須子細。入室決擇。不可容易。逴得箇語。便以為極則。道我靈剎。只如山僧。當時見興化時。認得箇動轉底。見人道一喝兩喝。便休。以為佛法也。今日被明眼人覰破。却成一場笑具。圖箇甚麼。只為我慢無明。不能回轉。親近上流。賴得明眼道人。不惜身命。對眾出來。為鹿門老漢證據。實謂此恩難報。何故。興化云。直饒儞喝得興化。上三十三天。却撲下來。一點氣也無。欵欵地。待我蘇息起來。向儞道未在。何故如此。興化未曾向紫羅帳裏撒真珠。與儞諸人在。乾虗空裏。胡喝亂喝。作甚麼。</p>
<p>真謂藥石之言。道流難信。如今直須明辨取。豈不慶快平生。參學事畢。</p>
</div></div>
<div class='div-other'><a id='mulu332' />
<p class='h4'>涿州克符道者法嗣</p>
<div class='div-other'><a id='mulu333' />
<p class='h5'>際上座<span class='note-inline'>(凡一)</span></p><p>師在洛京。因朱行軍齋僧。入堂行香。顧視上下云。直下是。直下是。隨行隨道。口不暫住。至師面前。師問。直下是箇甚麼。朱便喝。師云。行軍。幸是佛法中人。又惡發作甚麼。朱云。儞作惡發。即不得。師便喝。朱云。鈎在不疑之地。師又喝。</p>
<p>朱齋罷。請師說話。僧錄云。上啟行軍。適來爭容得這僧與麼無禮。朱云。若儞諸人喝時。下官有劒在。僧錄云。某甲一隊紫布袋不會。須是南禪長老始得。師云。若是南禪長老。未夢見在。</p>
</div></div></div>
<div class='div-other'><a id='mulu334' />
<div class='div-other'><a id='mulu335' />
<p class='h4'>郢州芭蕉慧清禪師法嗣</p>
<div class='div-other'><a id='mulu336' />
<p class='h5'>郢州興陽清讓禪師<span class='note-inline'>(凡一)</span></p><p>僧問。大通智勝佛。十劫坐道場。佛法不現前。不得成佛道。此意如何。師云。其問甚諦當。僧云。既是坐道場。為甚麼。不得成佛道。師云。為伊不成佛。</p>
</div>
<div class='div-other'><a id='mulu337' />
<p class='h5'>汝州芭蕉繼徹禪師<span class='note-inline'>(凡四)</span></p><p>師謁風穴。穴云。作麼生是正法眼。師云。泥彈子。穴奇之。後參芭蕉。聞上堂有云。兩口一無舌。即是吾宗旨。師豁然大悟。</p>
<p>示眾云。昔日如來。於波羅奈國。梵王請轉法輪。如來不<span class='corr'>已</span>而<span class='corr'>已</span>。有屈宗風。隨機逗教。遂有三乘名字。流轉於天上人間。至今光揚不墜。若據祖宗門下。天地懸殊。上上根機。頓超不異。作麼生是混融一句。還有人道得麼。若也道得。有參學眼。若道不得。天寬地窄。</p>
<p>示眾云。眼中無翳。空裏無花。水長舡高。泥多佛大。莫將問來。我也無答。會麼。問在答處。答在問處。</p>
<p>古曲偈云。芭蕉的旨。不挂唇齒。木童唱和。石人側耳。</p>
</div>
<div class='div-other'><a id='mulu338' />
<p class='h5'>天彭詞殻禪師<span class='note-inline'>(凡一)</span></p><p>示眾云。正令提綱。猶是揑窠造偽。佛法祗對。特地謾驀上流。問著即參差。答著即交互。大德。擬向甚麼處下口。雖然如是。事無一向。權柄在手。縱奪臨時。有疑請問。</p>
<p>僧問。如何是第一義。師云群山穿海去。滴水下巖來。</p>
</div></div>
<div class='div-other'><a id='mulu339' />
<p class='h4'>汝州西院思明禪師法嗣</p>
<div class='div-other'><a id='mulu340' />
<p class='h5'>郢州興陽歸靜禪師<span class='note-inline'>(凡一)</span></p><p>師問。西院。擬問不問。時如何。院便打師良久。院云。儞若喚作棒。則眉鬚墮落。師於言下有省。</p>
<p style="margin-left:2em">保福展云。雖然如是。儞眉毛有幾莖。</p>
</div></div>
<div class='div-other'><a id='mulu341' />
<p class='h4'>汝州南院顒禪師法嗣</p>
<div class='div-other'><a id='mulu342' />
<p class='h5'>汝州風穴延沼禪師<span class='note-inline'>(凡十七)</span></p><p>餘杭劉氏子。初見南院。纔跨門。院便云。入問須辨主。師云。端的請師分。院左拊其膝。師便喝。院右拊其膝。師又喝。院云。左邊一拍且從。右邊一拍作麼生。師云瞎。院拈棒。師指住云。不要盲枷瞎棒。奪棒。打和尚去。莫言不道。院靠却拄杖云。今日被黃面浙子鈍置。師云。大似持鉢不得。詐道不飢。院問。子曾到此間麼。師云。是何言歟。院云。好好相借問。師云。也不得放過。便作禮。院揖云。且坐喫茶。</p>
<p>茶罷。院復問。汝與從游者。誰那。師云。與廓侍者。在襄州華嚴。同夏。院云。情知儞見作家來。</p>
<p>復問。渠向儞。道甚麼。師云。教某甲一向作主。院云。這瞎漢。來這裏。納敗闕。便打。師遂伏膺弟子之列。</p>
<p>南院一日問師。南方一棒。作麼生商量。師云。作奇特商量。師却問。未審和尚此間一棒。作麼生商量。院橫按拄杖云。棒下無生忍。臨機不見師。師於言下。大徹玄旨。</p>
<p>示眾云。大凡參學眼目。直須臨機大用現前。勿自拘於小節。設使言前薦得。猶是滯殻迷封。句下精通。未免觸途狂見。勸汝諸人。應是向來。依他學解。明昧兩岐。凡聖二途。與儞一時掃卻。直教箇箇。如師子兒。吒沙地哮吼一聲。壁立千仞。誰敢正眼覰著。覰著即瞎却渠眼。</p>
<p>示眾云。先師道。欲得親切。莫將問來問。會麼。問在答處。答在問處。雖然如是。有時問不在答處。答不在問處。儞若擬議。老僧在儞脚底。</p>
<p>示眾云。若立一塵。家國興盛。野老顰蹙。不立一塵。家國喪亡。野老安貼。於此明得。闍梨無分。全是老僧。於此不明。老僧即是闍梨。闍梨與老僧。亦能悟却天下人。亦能迷却天下人。要識闍梨麼。左邊拍一拍云。這裏是。要識老僧麼。右邊拍一拍云。這裏是。</p>
<p style="margin-left:2em">雲門云。這裏即易。那裏即難。</p>
<p style="margin-left:2em">雪竇頌云。野老從教不展眉。且圖家國立雄基。謀臣猛將今何在。萬里清風只自知。</p>
<p>示眾云。若是上上之流。各有證據者。略赴箇程限。未證據者。各自英雄。當處發生。隨處滅盡。如爆龜紋。爆即成兆。不爆成鈍。欲爆不爆。直下便揑。</p>
<p>示眾云。若據中下。止啼之義。若論祖令。便是碧眼胡僧。出頭來。也須乞命。若是盡令而行。便須倩人看院。</p>
<p>時有僧問。盡令而行時如何。師云。儞擬散眾那。僧擬議。師便打。</p>
<p>示眾云。三千劒客。耻見莊周。赤眉排肩。得無訛謬。他時豹變。後五日看。珍重。</p>
<p>郢州牧請。就衙內陞座。云。祖師心印。狀似鐵牛之機。去即印住。住即印破。只如不去不住。印即是。不印即是。</p>
<p>時有廬陂長老。出問。某甲有鐵牛之機。請師不搭印。師云。慣釣鯤鯨澄巨浸。却嗟蛙步[馬*展]泥沙。陂竚思。師便喝云。長老何不進語。陂擬議。師打一拂子云。還記得話頭麼。試舉看。陂擬開口。師又打一拂子。</p>
<p>牧主云。佛法元來與王法一般。師云。太守見箇甚麼。牧云。當斷不斷。返招其亂。師便下座。</p>
<p style="margin-left:2em">雪竇頌云。擒得盧陂跨鐵牛。三玄戈甲未輕酬。楚王城畔朝宗水。喝下曾令却倒流。</p>
<p>師問懷本上座。有事相借問。得麼。本云。不可惜口去。師云。不惜口即道。本擬議。師便打。</p>
<p>又問第二人。莫道得麼。云道甚麼。師亦打。</p>
<p>又問第三人云。三人同行。必有我師。作麼生是師。云見參禮次。師亦打云。過這邊立。復云。將頭不猛。帶累三軍。瞎漢參堂去。</p>
<p>本至來日上堂頭。請益云。某甲夜來。有甚麼過。便蒙賜棒。師云。要會麼。左邊拍一拍云。這裏是祖意。右邊拍一拍云。這裏是教意。還麼會。本不肯。</p>
<p>後到頴橋安鐵胡處。舉前話。安云。要會風穴道。這裏是祖意教意麼。非唯儞不會。直饒白非老。口赤赫地。教他舉。也舉不得。</p>
<p>僧問。語默涉離微。如何通不犯。師云。常憶江南三月裏。鷓鴣啼處百花香。</p>
<p style="margin-left:2em">雪竇云。曾有僧問。我對他道。劈腹剜心。又且如何。復云。因風吹火。別是一家。傷鱉怒龜。必應有主。</p>
<p>僧問。寶塔元無縫。金門即日開。時如何。師云。智積佐來空合掌。天王捧出不知音。云如何是塔中人。師云。萎花風掃去。香水雨飄來。</p>
<p style="margin-left:2em">瑯瑘覺云。風穴若無後語。大以紀信詐降。</p>
<p>僧問。如何是第一句。師云。三要印開朱點窄。未容擬議主賓分。便喝。僧云。如何是第二句。師云。妙解不容無著問。謳和爭赴兩頭機。又云。未問<span class='corr'>已</span>前錯。僧云。如何是第三句。師云。但看棚頭弄傀儡。抽牽全在裏頭人。又云。明破即不堪。</p>
<p>僧問。如何是賓中主。師云。入市雙瞳瞽。云如何是主中賓。師云。回鑾兩曜新。云如何是賓中賓。師云。攢眉看白雲。云如何是主中主。師云。磨礱三尺劒。待斬不平人。</p>
<p>云如何是佛。師云。杖林山下竹筋鞭。</p>
<p>僧問。古鏡未磨時如何。師云。天魔膽落。云磨後如何。師云。軒轅無道。</p>
<p>僧問。如何是佛。師云。如何不是佛。云未曉玄言。乞師再指。師云。家住海門東。扶桑最先照。</p>
<p>僧問。古曲無音韻。如何和得齊。師云。木雞啼子夜。蒭狗吠天明。</p>
<p>問。九夏賞勞。請師言薦。師云。一把香蒭拈未下。六環金錫響搖空。</p>
<p>問。如何是廣慧劒。師云。不斬死漢。</p>
<p>問。素面相呈時如何。師云。拈却蓋面帛。</p>
<p>問。百了千當時如何。師云。不許夜行。投明須到。</p>
<p>問。如何是佛。師云。嘶風木馬緣無絆。背角泥牛痛下鞭。</p>
</div>
<div class='div-other'><a id='mulu343' />
<p class='h5'>汝州頴橋安禪師<span class='note-inline'>(凡一)</span></p><p>師向火次。有鍾司徒。問三界焚燒。如何出得。師以香匙撥火。召云。司徒司徒。鍾於是有省。</p>
</div></div></div>
<div class='div-other'><a id='mulu344' />
<p class='h3'>南嶽下第九世</p>
<div class='div-other'><a id='mulu345' />
<p class='h4'>汝州風穴延沼禪師法嗣</p>
<div class='div-other'><a id='mulu346' />
<p class='h5'>汝州首山省念禪師<span class='note-inline'>(凡九)</span></p><p>萊州狄氏子。生平業法華經。因號念法華。</p>
<p>一日侍立風穴次。穴顧師。垂淚云。不幸臨濟之道。至吾將墜于地耳。師云。觀此一眾。豈無人耶。穴云。聦敏者多。見性者少。師云。如某者如何。穴云。吾雖望子之久。猶恐擔著此經。不能放下。師云。此亦可事。願聞其要。</p>
<p>於是風穴上堂。舉世尊。以青蓮目。顧視迦葉。正恁麼時。且道。說箇甚麼。若言不說而說。又埋沒先聖。且道。說箇甚麼。師拂袖而退。穴擲下拄杖。歸方丈。</p>
<p>侍者遂問。念法華。為甚麼。拂袖而去。穴云。念法華會也。</p>
<p>師後與真園頭。同上侍立次。穴問。作麼生是世尊不說說。真云。鵓鳩樹頭啼。意在麻畬裏。穴云。儞作許多癡福。作什麼。何不體究言句。</p>
<p>復問師。師云。動容揚古道。不墮悄然機。穴顧真云。汝何不看念法華下語。於是聲動叢林。</p>
<p>示眾云。佛法付囑國王大臣。有力檀那。令燈燈相續不斷。至于今日。大眾。且道。續箇甚麼。良久云。須是迦葉師兄始得。</p>
<p>時有僧出問。靈山一會。何異今日。師云。墮坑落塹。僧云。為甚麼如此。師云。瞎。</p>
<p>問如何是和尚家風。師云。一言截斷千江口。萬仞峯前始得玄。云如何是佛法大意。師云。楚王城畔。汝水東流。</p>
<p>示眾云。諸上座。不得盲喝亂喝。這裏尋常向儞道。賓則始終賓。主則始終主。賓無二賓。主無二主。若有二賓二主。只是兩箇瞎漢。所以道。我若立時。汝須坐。我若坐時。汝須立。坐則共儞坐。立則共儞立。雖然如此。到這裏。急著眼始得。若也眼孔定動。則千里萬里。何故如此。如隔窻看馬騎相似。擬議則沒交涉。諸上座。既然於此留心。直須子細。不得掠虗好。他日異時。賺却儞在。諸人若也有事近前。無事珍重。</p>
<p>師問僧。恁麼來者。是甚麼人。云問者是誰。師云。老僧。僧便喝。師云。向儞道。是老僧。又惡發作麼。僧又喝。師云。恰遇棒不在手。僧云。草賊大敗。師云。今日又似得便宜。又似落便宜。</p>
<p>僧問。菩薩未成佛時如何。師云。眾生。云成佛後如何。師云。眾生眾生。</p>
<p>僧問。魚皷未鳴時如何。師云。看天不見天。云鳴後如何。師云。覷地不見地。</p>
<p>僧問。一毫未發時如何。師云。路逢穿耳客。云發後如何。師云。不用更遲疑。</p>
<p>僧問。萬機喪盡時如何。師云。死水不藏龍。云動轉後如何。師云。是碧眼胡僧笑默頭。</p>
<p>僧問。如何是佛。師云。新婦騎驢阿家牽。</p>
<p>問。二龍爭珠。誰是得者。師云。得者失。</p>
</div>
<div class='div-other'><a id='mulu347' />
<p class='h5'>汝州廣慧真禪師<span class='note-inline'>(凡二)</span></p><p>風穴問師。會昌沙汰時。護法善神。向甚麼處去。師云。常在闤闠中。要且無人見。風穴云。汝徹也。</p>
<p style="margin-left:2em">妙喜云。汝道。風穴自徹也未。</p>
<p>僧問。如何是廣慧境。師云。小寺前頭資福後。云如何是和尚家風。師云。杴爬钁子。</p>
</div></div></div>
<div class='div-other'><a id='mulu348' />
<p class='h3'>南嶽下第十世</p>
<div class='div-other'><a id='mulu349' />
<p class='h4'>汝州首山省念禪師法嗣</p>
<div class='div-other'><a id='mulu350' />
<p class='h5'>汾陽善昭禪師<span class='note-inline'>(凡十一)</span></p><p>初謁首山。遇上堂。師出問。馬祖陞堂。百丈卷席。意旨如何。山云。龍袖拂開全體現。師云。師意如何。山云。象王行處絕狐蹤。師於言下大悟。提起坐具云。萬古碧潭空界月。再三撈摝始應知。便作禮。</p>
<p>時葉縣省和尚。作首座。參退。問師。昭兄儞適來見箇甚麼道理。便恁麼道。師云。正是善昭。放身捨命處。省便休。</p>
<p>示眾云。凡一句語。須具三玄門。每一玄門。須具三要路。有玄有要。有昭有用。或先照後用。或先用後照。或照用同時。或照用不同時。或先照後用。且要共儞商量。或先用後照。也須是箇人始得。或照用同時。儞又作麼生當抵。或照用不同時。儞又作麼生湊泊。</p>
<p>示眾云。汾陽門下。有西河師子。當門據坐。但有來者。即便咬殺。作何方便。入得汾陽門。見得汾陽人。若見得汾陽人。堪與佛祖為師。若見不得。盡是立地死漢。如今還有入得門底麼。快須入取。免得辜負平生。不是龍門客。切忌遭點額。</p>
<p>示眾云。汾陽有三訣。衲僧難辨別。更擬問如何。拄杖驀頭掣。</p>
<p>時有僧問。如何是三訣。師便打。</p>
<p>示眾云。若是按劒手。汾陽不奈何。還識得劍麼。與儞註破。寰中無當者。海內獨橫行。</p>
<p>示眾云。夫說法者。須具十智同真。若不具十智同真。邪正不辨。緇素不分。不能與人天為眼目。決斷是非。如鳥飛空而折翼。如箭射的而斷弦。弦斷故射的不中。翼折故空不可飛。弦壯翼牢。空的俱徹。</p>
<p>作麼生是十智同真。與諸上座點出。一同一質。二同大事。三總同參。四同真智。五同徧普。六同具足。七同得失。八同生殺。九同音吼。十同得入。</p>
<p>又與甚麼人同得入。與誰同音吼。作麼生同生殺。甚物同得失。阿那箇同具足。是甚麼同徧普。何人同真智。孰能總同參。那箇同大事。何物同一質。莫有點得出底麼。點得出底。不恪慈悲。點不出底。未有參學眼在。切須辨取。要識是非。面目見在。</p>
<p style="margin-left:2em">妙喜云。汾湯末後。若無箇面目見在。一場敗闕。雖然如是。喪我兒孫。喝一喝。</p>
<p><span class='corr'>示</span>眾云。千說萬說。不如自見分明。當下超凡入聖。不被眾魔惑亂。喚作大事<span class='corr'>已</span>辨。但有來者。到儞面前。一箇伎倆也用不得。所以趙州云。老僧只管看。這裏不是箇擇法眼。釋尊喚作妙明真性。不假莊嚴。會取免得妄認緣塵。虗過時光。</p>
<p>示眾云。諸方老宿。事不獲<span class='corr'>已</span>。東語西話。汝等諸人。謂合恁麼地。廣陳辭說。各競聚頭。不眠不睡。道我參尋。你擬向那裏參。古人云。向外作功夫。總是癡狂漢。快須信取。不用久立。</p>
<p>示眾云。倒却須彌。涸竭大海。魚龍變化。禽鳥飛鳴。忙忙者。逼塞虗空。正當恁麼時。佛出頭來。也貶向他方世界。且道。還有修行分也無。與我點出來看。有麼有麼。時有僧出。纔作禮。師便打云。我早無端入荒草。儞更來平地上掘坑。彼此相埋沒。作甚麼。道來道來。僧無語。</p>
<p>師拈拄杖。示眾云。識得拄杖子。行脚事畢。</p>
<p style="margin-left:2em">雲峯悅。舉罷。拈起拄杖云。這箇是拄杖子。那箇是行脚事。</p>
<p style="margin-left:2em">復云。楖<span class='corr'>[木*栗]</span>橫檐不顧人。直入千峰萬峰去　三角云。識得柱杖子。入地獄如箭射。</p>
<p style="margin-left:2em">大溈喆舉罷。拈起拄杖云。這箇是拄杖。那箇是行脚事。直饒向這裏見得。於衲僧門下。只是箇脫白沙彌。若也不識。且向三家村裏。東卜西卜。忽然卜著也不定　智海逸。舉汾陽三角語罷云。二老一出一入。半合半開。猶是干戈相待。山僧即不然。識得拄杖子。畫月冷光在。指雲秋片移。</p>
<p>僧問。如何是學人著力處。師云。嘉州打大像。云如何是學人轉身處。師云。<span class='corr'>陝</span>府灌鐵牛。云如何是學人親切處師云西河弄師子。</p>
<p>師云。若人會得此三句。<span class='corr'>已</span>辨三要三玄。切須薦取。不是等閑。</p>
<p>又與大眾頌出。三玄三要事難分。得意忘言道易親。一句明明該萬象。重陽九日菊花新。</p>
<p>僧問。如何是接初機句。師云。汝是行脚僧。云如何是辨衲僧句。師云。西方日出卯。云如何是正令行句。師云千里持來呈舊面。云如何是定乾坤句。師云。北俱盧州長粳米。食者無貪亦無瞋。</p>
<p>師復云。將此四句語。驗天下衲僧。</p>
<p style="margin-left:2em">大愚芝云。子細思量。將此四句語。被天下衲僧勘破。</p>
<p>僧問。如何是賓中賓。師云。合掌庵前問世尊。云如何是賓中主。師云。對面無儔侶。云如何是主中賓。師云。陳雲橫海上。拔劒攪龍門。云如何是主中主。師云。三頭六臂擎天地。忿怒那吒撲帝鐘。</p>
<p>僧問。心地未寧時如何。師云。誰亂儞。云爭奈這箇何。師云。自作自受。</p>
<p>問學人未悟時如何。師云。誰言未悟。云悟後如何。師云。莫詐明頭。</p>
<p>問如何是祖師西來意。師云。青絹扇子足風凉。</p>
</div>
<p class='juan'>聯燈會要卷第十一</p></div></div></div></div>
</div><!-- end of div[@id='body'] -->
</body></html>