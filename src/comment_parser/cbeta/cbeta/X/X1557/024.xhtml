<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu636' />聯燈會要卷第二十四</p><p class="byline">住泉州崇福禪師嗣祖比丘　悟明　集</p><p class="head3">青原下第七世</p>
<p class="head4">福州雪峰義存禪師法嗣下</p>

<div class='div-other'><a id='mulu637' />
<p class='h5'>韶州雲門文偃禪師<span class='note-inline'>(凡五十一)</span></p><p>蘇州嘉興人也。初參睦州。發明心要。</p>
<p>後謁雪峰。值峰上堂次。師犯眾出。熟視云。項上三百斤鐵枷。何不卸却。峰云。因甚到與麼。師以手拭目。趨出。峰奇之。自是入室。益臻玄奧。</p>
<p>示眾云。我事不獲<span class='corr'>已</span>。向儞諸人道。直下無事。早是相埋沒了也。更擬踏步向前。尋言逐句。求覔解會。千差萬別。廣設問難。贏得一場口滑。去道轉遠。有甚休歇時。此事若在言句上。三乘十二分教。豈是無言句。因甚麼。更道教外別傳。若從學解機智得者。只如十地聖人。說法如雲如雨。猶被呵責見性如隔羅糓。以此故知。一切有心。天地懸隔。雖然如此。若是得底人。道火何曾口著燒。終日說事。不曾動著口脣。終日著衣未曾挂著一縷[糸*系]。終日喫飯。未曾咬破一粒米。此猶是門庭之說。須實得恁麼。始得。若向衲僧門下句。裏呈機。徒勞竚思。直饒一句下承當得。猶是瞌睡漢。</p>
<p>示眾云。學人簇簇地。商量箇甚麼。舉一句語。教汝直下承當去。早是撒屎。在汝頭上了。直饒捻一毫頭。盡大地。一時明得。<span class='corr'>已</span>是剜肉作瘡。雖然如此。也須實到這箇田地。始得。若未得如此。切不可掠虗。退步向自<span class='corr'>己</span>脚跟下。推尋看。是甚麼道理。實無絲髮。與儞作解會。各各當人。一段大事。一切現前。更不煩汝一毫頭氣力。便與祖佛無別。自是諸人。起得許多頭角。擔鉢囊子。千鄉萬里。受屈。且儞諸人。有甚麼不足處。大丈夫漢。阿誰無分。直下承當得。<span class='corr'>已</span>是不著便。不可受人欺謾。取人處分。纔見老和尚動口。便好將特石。驀口塞。恰似屎上蠅子相似。鬪咂將去。三箇五箇。聚頭商量。苦屈兄弟。古德一期。為儞諸人。不柰何。所以方便。垂一言半句。通汝入路。知是般事捻放一邊自家著些精彩。豈不是有相親分。快與快與。時不待人。出息不保入息。更有甚麼身心別處閑用。切須在急。</p>
<p>示眾云。我看諸人。二三機中。尚不能搆得。空披衲衣何益。儞還會麼。我為儞註破。久後到諸方。若見老宿。舉一指。竪一拂子。云是禪是道。拽拄杖。打破頭。便行。若不如此。盡落天魔眷屬。壞滅吾宗。汝若實不會。且向葛藤社裏看。我尋常向儞道。微塵剎土中。三世諸佛。西天二十八祖。唐土六祖。盡在拄杖頭上說法。神通變化。聲應十方。一任縱橫。儞還會麼。若不會。且莫掠虗。雖然如此。且諦當實見也未。直饒到此田地。也未夢見衲僧沙彌在。三家村裏。不逢一人。驀拈拄杖。劃一劃云。總從這裏出去也。</p>
<p>示眾云。儞諸人。無端來這裏。覔甚麼。老僧只是喫飯屙屎。別解作甚麼。儞諸方行脚。參禪問道。我且問儞。諸方參得底事。作麼生。試舉看。謼儞屋裏老爺得麼。向老漢骨臀後。覔得些子㖒唾。嚼將以為自<span class='corr'>己</span>。便謂我解禪解道饒儞念得一大藏教擬作麼生去。古人事不獲<span class='corr'>已</span>。見儞亂走。向儞道。菩提涅槃。是埋沒儞。是釘橛繫却儞。又見儞不會。向儞道。非菩提涅槃。知是般事。早是不著便了也。又更覔他注解。這般底。滅胡種族。從上來總似儞。何處有今日也。</p>
<p>示眾云。從上來是甚麼事。如今抑不得<span class='corr'>已</span>。且向諸人道。盡大地。有甚麼物。與儞諸人。為緣為對。若有針鋒許。與儞為隔礙。與我拈將來。喚甚麼作佛。喚甚麼作祖。喚甚麼。作山河大地。日月星辰。將甚麼。為四大五蘊。我與麼道。喚作三家村裏。老婆說話。忽然遇著本色行脚漢。聞與麼道。把脚拽向堦下。有甚麼罪過。雖然如是。據箇甚麼道理。便與麼莫趂口快。向這裏亂道。須是箇漢始得。忽然被老漢。脚跟下尋著。沒去處。打折儞脚。莫言不道。</p>
<p>示眾云。諸和尚。莫妄想。天是天。地是地。山是山。水是水。僧是僧。俗是俗。良久云。與我拈將案山來。</p>
<p>時有僧問。學人見山是山。水是水。時如何。師云。三門為甚麼。騎佛殿。從這裏過。僧云。與麼則不妄想去也。師云。還我話頭來。</p>
<p>示眾云。儞若不相當。且覔箇入頭處。微塵諸佛。在儞舌頭上。三藏聖教。在儞脚跟底。不如無事去好。還有人悟得麼。出來對眾道看。</p>
<p>示眾。拈拄杖。指面前云。乾坤大地。微塵諸佛。總在這裏。爭佛法勝負。還有人諫得麼。若無人諫得。待老僧與儞諫看。</p>
<p>時有僧出云。請和尚諫。師云。這野狐精。</p>
<p>師拈拄杖。示眾云。凡夫謂之有。二乘謂之無緣。覺謂之幻有。菩薩當體即空。衲僧家。見拄杖。但喚作拄杖。行但行。坐但坐。不得動著。</p>
<p>師拈拄杖。示眾云。拄杖子。化為龍。吞却乾坤了也。山河大地。甚處得來。</p>
<p>師有頌云。不露風骨句。未語先分付。進步口喃喃。知君大罔措。</p>
<p>示眾云。諸方老宿盡道。聲色外。有一段事。似這般語話。三間法堂裏。獨自妄想。未曾夢見我本師宗旨。作麼生消得他信施。﨟月三十日。各償他始得。乃[跳-兆+孛]跳云。儞諸人。各自努力。</p>
<p>師垂語云。燈籠是儞自<span class='corr'>己</span>。把鉢盂噇飯。飯不是儞自<span class='corr'>己</span>。</p>
<p>時有僧問。飯是自<span class='corr'>己</span>時如何。師云。這野狐精。三家村裏漢。</p>
<p>復云。來來。不是儞道飯是自<span class='corr'>己</span>。云是。師云。驢年夢見。三家村裏漢。</p>
<p style="margin-left:2em">妙喜云。用盡自<span class='corr'>己</span>心。笑破他人口。</p>
<p>師舉三平頌云。只此見聞非見聞。師云。喚甚麼。作見聞。無餘聲色可呈君。師云。有甚麼口頭聲色。箇中若了全無事。師云。有甚麼事。體用何妨分不分。師云。語是體。體是語。</p>
<p>復拈拄杖云。拄杖是體。燈籠是用。是分不分。不見道。一切智智清淨。</p>
<p>師有時云。大用現前。不存軌則。時有僧便問。如何是大用現前。師拈起拄杖。高聲云。釋迦老子來也。</p>
<p>師舉誌公云。如我身空法亦空。千品萬類悉皆同。師云。儞立不見立。行不見行。四大五蘊不可得。何處見有山河大地來。是汝每日。把鉢盂噇飯。喚甚麼作飯。何處更有一粒米來。</p>
<p>師有時云。要識祖師麼。以拄杖指云。祖師在儞頭上[跳-兆+孛]跳。要識祖師眼睛麼。在儞脚跟下。又云。這箇是祭鬼神茶飯。然雖如此。鬼神也無厭足。</p>
<p style="margin-left:2em">妙喜云。不見道。留惑潤生。</p>
<p style="margin-left:2em">時有僧。在傍咳嗽一聲。妙喜云。老僧恁麼道。有甚麼過。僧擬議。妙喜便打。</p>
<p>師有時云。若說菩提涅槃是。燒楓香。供養儞。若說佛祖是。燒黃熟香。供養儞。若說超佛越祖之談是。燒餅香供養儞。歸依佛法僧。下去。</p>
<p>師有時拈起拂子云。這裏得箇入處揑怪也。日本國裏說禪。三十三天。有箇人出來。喚云。吽吽。特舍兒。擔枷過狀。</p>
<p>師有時云。直得乾坤大地。無纖毫過患。猶是轉句。不見一法。始是半提。須知更有全提底時節。</p>
<p>師云。有三種人。一人因說得悟。一人因喚得悟。一人聞舉。便回去。儞道。便回去。意作麼生。復云。也好與三十棒。</p>
<p>師一日云。盡十方世界。乾坤大地。天下老和尚。以拄杖一劃云。百雜碎。</p>
<p style="margin-left:2em">雪竇云。是即是。要且未有出身之路。如今拄杖。在雪竇手裏。復橫按云。東西南北。甚處得來。</p>
<p>師一日云。三乘十二分教。達磨西來。放過即不可。若不妨過。不消一喝。</p>
<p>師一日云。聞聲悟道。見色明心。作麼生是聞聲悟道。見色明心。乃云。觀世音菩薩。將錢買胡餅。放不手云。元來却是饅頭。</p>
<p>師一日云。真空不壞有。真空不異色。</p>
<p>僧問。作麼生是真空。師云。還聞鐘聲麼。云此是鐘聲。師云。驢年夢見麼。</p>
<p>師有時云。平地上。死人無數。過得荊棘林者。是好手。</p>
<p>有僧云。與麼則堂中第一座。有長處也。師云。蘇嚕蘇嚕。</p>
<p>師有時云。光不透脫。有兩般病。一切處不明。面前有物。是一。</p>
<p>又透得一切法空。隱隱地。似有箇物相似。亦是光不透脫。</p>
<p>又法身。亦有兩種病。得到法身。為法執不忘。<span class='corr'>己</span>見猶存。坐在法身邊。是一。</p>
<p>直饒透得法身去。放過即不可。子細撿點來。有甚氣息。亦是病。</p>
<p style="margin-left:2em">妙喜云。不用作禪會。不用作道會。不用作向上商量。此是雲門老漢。據實而論。我恁麼道。有沒量罪過。汝若撿點得出。許儞具擇法眼。若撿點不出。且向雲門葛藤裏參。</p>
<p>師甞舉。馬大師云。一切語言。是提婆宗。以這箇為主。乃云。好語。只是無人問。</p>
<p>時有僧問。如何是提婆宗。師云。西天九十六種。汝是最下種。</p>
<p style="margin-left:2em">雪竇云。赤幡。被這僧奪却了也。</p>
<p>師舉臨濟三句。問塔主云。只如塔中和尚。得第幾句。主無對。師云。儞問我。主便問。師云。不快即道。主云。作麼生是不快即道。師云。一不成。二不是。</p>
<p>師問臥龍。明<span class='corr'>己</span>底人。還見有<span class='corr'>己</span>麼。龍云。不見有<span class='corr'>己</span>。始明得<span class='corr'>己</span>。</p>
<p>師又問。長連床上。學得底。是第幾機。龍云。第二機。師云。作麼生是第一機。龍云。緊峭草鞋。</p>
<p style="margin-left:2em">妙喜云。騎賊馬趕賊隊。借婆帔子拜婆年。</p>
<p>僧舉灌溪語。問師。十方無壁落。四面亦無門。淨倮倮赤洒洒。沒可把。作麼生。師云。與麼道即易。也大難出。僧云。上座不肯他與麼道那。師云。適來是儞恁麼舉那。云是。師云。驢年夢見灌溪麼。云某甲話在。師云。我問儞。十方無壁落。四面亦無門。淨倮倮赤洒洒。沒可把。儞道。大梵天王。與帝釋。商量甚麼事。云豈于他事。師喝云。逐隊喫飯漢。</p>
<p>師到天童。童問。儞還定當得麼。師云。和尚道甚麼。童云。不會。即目前包裹。師云。會即目前包裹。</p>
<p>師因鵝湖上堂。有云。莫道未了底人。長時浮逼逼地。設使了得底人。明明知得有去處。尚乃浮逼逼地。</p>
<p>師下堂。舉問首座。適來和尚示眾。意作麼生。座云。浮逼逼地。師云。首座久在此住。頭白齒黃。作這箇語話。座云。上座又作麼生。師云。要道即得。見即便見。若不見。且莫亂道。座云。只如堂頭道浮逼逼地。又作麼生。師云。頭上著枷。脚下著杻。座云。與麼則無佛法也。師云。此是文殊普賢。大人境界。</p>
<p style="margin-left:2em">大溈喆云。大凡撥草瞻風。須是其人。雲門可謂青天霹靂。旱地震雷。直得魂慮變懾。不見道。驚群須是英靈漢。敵勝還他師子兒。</p>
<p>師在浙中。蘊和尚會中。喫茶次。蘊垂語云。見聞覺知是法。法離見聞覺知。作麼生。</p>
<p>時有僧云。見定如今目前。一切見聞覺知是法。法亦不可得。師遂拍手一下。蘊舉頭。師云。猶欠一著在。蘊云。我到這裏。却不會。</p>
<p>[啗-口+王]長老。舉菩薩手中幡。問師。作麼生。師云。儞是無禮漢。[啗-口+王]云。作麼生無禮。師云。是儞外道奴。也作不得。</p>
<p>師問首座。儞道。乾坤大地。與儞自<span class='corr'>己</span>。是同是別。座云同。師云。一切物命。蛾蛘蟻子。與儞自<span class='corr'>己</span>。是同是別。座云同。師云。儞為甚麼。干戈相待。</p>
<p>師雲游。到江西。陳操尚書。請喫飯。</p>
<p>陳問。三乘教典。即不問。儒書更不在言。作麼生是行脚事。師云。曾問幾人來。陳云。即今問上座。師云。即今且致。作麼生是教意。陳云。黃卷赤軸。師云。這箇是語言文字。作麼生是教意。陳云。口欲談而詞喪。心欲緣而慮忘。師云。口欲談而詞喪。為對有言。心欲緣而慮忘。為對妄想。作麼生是教意。陳無對。師云。見說尚書。看法華經。是否。云是。師云。經中道。治世語言。資生產業。皆與實相。不相違背。且道非非想天。有幾人退位。陳又無對。師云。尚書且莫草草。十經五論。師僧拋却。入叢林。十年二十年。尚不奈何。尚書又爭會得。陳作禮云。某甲罪過。</p>
<p>師問直歲。甚處來。云割茆來。師云。割得幾箇祖師。歲云。三百箇。師云。朝三千暮八百。東家杓柄長。西家杓柄短。又作麼生。歲無語。師便打。</p>
<p>師問僧。光明寂照徧河沙。豈不是張拙秀才語。僧云。是。師云。語墮了也。</p>
<p style="margin-left:2em">妙喜云。驢揀濕處尿。</p>
<p style="margin-left:2em">大溈果頌云。萬丈龍門勢倚空。懸崖撒手辨魚龍。時人只看絲綸上。不見蘆花對蓼紅。</p>
<p>師問僧。甚處人。云新羅人。師云。將甚麼過海。云草賊大敗。師云。為甚麼在我手裏。云恰是。師云。一任[跳-兆+孛]跳。</p>
<p style="margin-left:2em">雪竇云。雲門老漢。龍頭虵尾。放過這漢。為甚麼在我手裏。恰是。臂脊便棒。</p>
<p>師問僧。近離甚處。云西禪。師云。西禪有何言句。僧展兩手。師與一掌。僧云。某甲話在。師却展兩手。僧無語。師又打。</p>
<p>師到庫下。見一僧。乃問。作甚麼。云設供。師云。儞是甚處人。云某處人。師喚典座。與這僧。設却供。</p>
<p style="margin-left:2em">大溈喆云。雲門一期慈悲。却成多事。當時便回去。免見挂後人唇齒。良久云。若不登樓望。焉知滄海深。</p>
<p>師問僧。甚處來。云江西。師云。江西一隊老漢。寐語住也未。僧無語。</p>
<p>後舉似法眼。眼云。大小雲門。被這僧勘破。</p>
<p>師問僧。近離甚處。云南嶽。師云。我不曾與人葛藤。近前來。僧近前師。云去。</p>
<p>僧問。如何是法身向上事。師云。向上。與儞道。即不難。作麼生是法身。云請和尚鑑。師云。鑑即且致。作麼生是法身。云與麼與麼。師云。這箇是長連床上。學得底我且問儞。法身還喫飯麼。僧無對。</p>
<p style="margin-left:2em">雪竇云。將成九仞之山。不進一簣之土。過在甚麼處　梁家庵主云。雲門直得入泥入水。</p>
<p>有一僧。罷經論。來參師。問云。未到雲門時。恰似初生月。及乎到來。曲彎彎地。師云。是儞道那。云是。師云。甚好。我問汝。作麼生是初生月。僧斫額。作望月勢。師云。儞如此。<span class='corr'>已</span>後失却目去在。</p>
<p>僧經旬却來。師云。儞還會也未。云未會。師云。儞問我。僧便問。如何是初生月。師云。曲彎彎地。僧罔措。後果失目。</p>
<p style="margin-left:2em">瑯瑘覺云。且道。佛法有靈驗麼。如今若有問瑯瑘。如何是初生月。向道。經堂前打板聲。</p>
<p style="margin-left:2em">白雲端云。這僧失却目。雲門和鼻孔不見。雖然如是。家住州西。</p>
<p>師問僧。甚處來。云禮塔來。師云。謔我。云某甲實禮塔來。師云。五戒也不持。</p>
<p style="margin-left:2em">汾州云。彼此相鈍置。</p>
<p>僧問。十方薄伽梵。即不問。如何是一路涅槃門。師云。我道不得。云和尚為甚麼道不得。師云。儞舉話即得。</p>
<p style="margin-left:2em">雪竇云。淺水無魚。徒勞下釣。</p>
<p>僧問。秋初夏末。前程忽有人問。作麼生祗對。師云。大眾退後。僧云。未審過在甚麼處。師云。還我九十日飯錢來。</p>
<p style="margin-left:2em">大溈喆云。這僧貪程太速。致使雲門。隨索飯錢。如今還有識雲門者麼。良久云。不是弄潮人。休入洪波裏。</p>
<p>僧問。佛法如水中月。是否。師云。清波無透路。云和尚從何而得。師云。再問復何來。云便與麼去時如何。師云。重疊關山路。</p>
<p>僧問。如何是雲門一曲。師云。臈月二十五。云唱者如何。師云。且緩緩。</p>
<p>僧問。如何是法身。師云。六不收。</p>
<p style="margin-left:2em">雪竇頌云。一二三四五六。碧眼胡僧數不足。少林謾道付神光。卷衣又說歸天竺。天竺茫茫何。</p>
<p style="margin-left:2em">處尋。夜來却對乳峰宿。</p>
<p>問如何是透法身句。師云。北斗裏藏身。</p>
<p style="margin-left:2em">白雲端頌云。五陵公子游花慣。未第貧儒自古多。冷地看他人富貴。等閑不柰幞頭何。</p>
<p>僧問。不起一念。還有過也無。師云。須彌山。</p>
<p style="margin-left:2em">保寧勇頌云。萬仞峯頭立大乖。須臾眨眼落懸崖。通身不損毫毛者。天上人間安敢埋。</p>
<p>問如何是道。師云。透出一字。云透出後如何。師云。千里同風。</p>
<p>問如何是清淨法身。師云。花藥欄。云便恁麼去時如何。師云。金毛師子。</p>
<p>問如何是塵塵三昧。師云。鉢裏飯。桶裏水。</p>
<p>問。一言道盡時如何。師云。裂破。</p>
<p>問。如何是超佛越祖之談。師云。胡餅。</p>
<p>問。如何是佛法大意。師云。面南看北斗。</p>
<p>問。如何是佛。師云。乾屎橛。</p>
<p>問。一切智通無障礙時如何。師云。掃地潑水相公來。</p>
</div>
<div class='div-other'><a id='mulu638' />
<p class='h5'>福州長慶慧稜禪師<span class='note-inline'>(凡十二)</span></p><p>杭州鹽官孫氏子。初參靈雲。問如何是佛法大意。雲云。驢事未去。馬事到來。</p>
<p>師往返。看二十年。無省動。</p>
<p>後謁雪峯。忽一日捲簾。豁然大悟。述偈云。也大差也大差。捲起簾來見天下。有人問我解何宗。拈起拂子驀口打。</p>
<p>雪峯謂玄沙云。此子徹也。沙云。未可。此是意識著述。待與勘過始得。</p>
<p>至晚師上問訊。峯問師。備頭陀不肯儞。若實有正悟。對眾舉來看。師復作偈云。萬象之中獨露身。唯人自肯乃方親。昔時謬向途中覔。今日看來火裏氷。峯顧玄沙云。不可也是意識著述。</p>
<p>示眾云。淨潔打疊了也。却近前。問我覔我。劈脊與儞一棒。有一棒到汝。汝須生慚愧。無一棒到汝。汝又向甚麼處會。</p>
<p style="margin-left:2em">雪竇云。我即不然。淨潔打疊了也。直須近前。就我覔我。臂脊與儞一棒。有一棒到儞。儞須受屈。無一棒到儞。與儞平出。但恁麼會。</p>
<p>示眾云。撞著道伴。交肩過。一生參學事畢。</p>
<p style="margin-left:2em">雪竇云。是即是。針不劄風不入。有甚麼用處。</p>
<p>示眾云。總似今日老。胡有望。</p>
<p style="margin-left:2em">保福展云。總似今日。老胡絕望。</p>
<p>師拈拄杖。<span class='corr'>示</span>眾云。識得這箇。一生參學事畢。</p>
<p style="margin-left:2em">雲門云。識得這箇。為甚麼不肯住。</p>
<p style="margin-left:2em">靈巖安云。恁麼住者。喪我兒孫。恁麼去者。寒灰發焰。然雖如是。都未得勦絕在。拈起拄杖云。識得這箇。遂卓一下云。敲出鳳凰五色髓。擊碎驪龍明月珠。</p>
<p>師同保福鼓山。三人游山。福指雪峰舊院云。教中道妙高峯頂。莫只這裏便是麼。師云。是即是。可惜許。</p>
<p>鼓山云。若不是孫公。便見髑髏徧野。</p>
<p style="margin-left:2em">雪竇云。今日共這漢游山。圖箇甚麼。</p>
<p style="margin-left:2em">復云。百千年後。不道全無。只是少。</p>
<p style="margin-left:2em">又頌云。妙峰孤頂草離離。拈得分明付與誰。不是孫公辨端的。髑髏徧野幾人知。</p>
<p>師一日陞堂。大眾集定。師拽出一僧云。大眾禮拜這僧著。又云。且道。這僧有甚長處。却教大眾禮拜他。眾無對。</p>
<p>臥龍舉。僧問曹山。維摩默然。文殊讚善。未審還稱得維摩意也無。曹云。儞還縛得虗空麼。云恁麼則不稱維摩意也。曹云。他又爭肯。云畢竟有何所歸。曹云。若有所歸。即同彼二公也。云和尚作麼生。曹云。待汝患維摩病。始得。</p>
<p>臥龍舉了。師云。我雖不見曹山。敢與曹山。作箇話主。龍愕然云。這老和尚。近日顛倒。作麼。山頭老漢。以維摩默然話。休歇了多少人。他却道。與曹山作箇話主。師咄云。這尿床鬼子。不會便休。亂統作麼。</p>
<p>僧問。羚羊未挂角時如何。師云。草裏漢。云挂角後如何。師云。亂叫喚。云畢竟如何。師云。驢事未去。馬事到來。</p>
<p>師問僧。甚處來。云鼓山。師云。鼓山有不跨石門句。有人問儞。作麼生道。云昨夜宿報慈。師云。劈脊便棒。儞又作麼生。云和尚若行此棒。不虗受人天供養。師云。洎乎放過。</p>
<p>僧問。眾手淘金。誰是得者。師云。有伎倆者得。云學人還得也無。師云。大遠在。</p>
<p style="margin-left:2em">雪竇代這僧。當時便喝。</p>
<p style="margin-left:2em">復云。有伎倆者得。一手分付。有伎倆者不得。兩手分付。學人還得也無。蒼天蒼天。</p>
<p>閩帥夫人練師崔氏。遣使送衣物至。云練師。令就大師請取回信。師云。傳語練師。領取回信。</p>
<p>師次日。入府。練師云。昨日謝大師回信。師云。却請昨日回信看。練師展兩手。帥云。練師與麼呈信。還愜大師意麼。師云。猶較些子。云未審大師意旨如何。師良久。帥云。不可思議大師。佛法深遠。</p>
</div>
<div class='div-other'><a id='mulu639' />
<p class='h5'>福州安國明真大師<span class='note-inline'>(凡二)</span></p><p>師問僧。得之於心。伊蘭作旃檀之樹。失之於旨。甘露乃蒺䔧之園。我要箇語。具得失兩意。僧竪起拳云。不可喚作拳頭。師云。只為喚作拳頭。</p>
<p style="margin-left:2em">雪竇云。無繩自縛漢。拳頭也不識。</p>
<p>雪峯一日。攔胸扭住師云。盡大地是箇解脫門。把手拽伊。不肯入。師云。和尚怪某甲不得。峯云。雖然如此。爭柰背後許多師僧何。</p>
</div>
<div class='div-other'><a id='mulu640' />
<p class='h5'>漳州保福從展禪師<span class='note-inline'>(凡十二)</span></p><p>福州陳氏子。示眾云。此事如擊石火。似閃電光。搆得。搆不得。未免喪身失命。</p>
<p>有僧問。未審搆得底人。還免喪身失命也無。師云。適來且致。闍梨還搆得麼。僧云。若搆不得。未免大眾笑怪。師云。作家作家。云是甚麼心行。師云。一杓屎。欄面潑。也不知臭。</p>
<p style="margin-left:2em">雪竇云。保福有生擒虎兕底牙爪。這僧也不易相敵。雖然如是。且放過保福一著。只如雪竇與大眾。還免諸方檢責也無。若免不得。平地上死人無數。其中有得活底麼。遂拈拄杖云。來也來也。</p>
<p>師問長慶。盤山道。光境俱忘。復是何物。洞山道。光境未忘。復是何物。</p>
<p>據二老。總未得勦絕在。作麼生得勦絕去。慶良久。師云。情知儞向鬼窟裏。作活計。慶云。儞作麼生。師云。兩手扶犁水過膝。</p>
<p style="margin-left:2em">雪竇云。俱忘未忘。總由我。保福因甚道。未得勦。絕。酌然能有幾箇。諸人又作麼生道。免得長慶在鬼窟裏。良久云。柳絮隨風。自西自東。</p>
<p>師一日云。如今有人。從佛殿後過。便知是李四張三。有人從佛殿前過。為甚麼不見。且道。佛法利害。在甚麼處。僧云。為伊有一分麤境。所以不見。師便喝。復自云。若是佛殿。即不見。云不是佛殿。還見麼。師云。不是佛殿。見箇甚麼。</p>
<p>師因僧侍立。師云。儞得恁麼麤心。云甚處是某甲麤心處。師拈一塊土。度與僧云。拋向門前著。僧拋了。却來云。甚處是某甲麤心處。師云。我見儞築著磕著。所以道儞麤心。</p>
<p style="margin-left:2em">雪竇云。然則這僧被熱瞞。爭柰真不掩偽。曲不藏直。雪竇將今視古。於理不甘。儞這一隊漠。忽僧堂裏來。寮舍裏去。築著磕著。儞亦不知近來麤心轉盛。我若放過。便見諸方檢責。乃卓拄杖下座。</p>
<p>長生卓菴。師往相訪。茶話次。生云。有僧問某甲。如何是祖師西來意。某甲竪起拂子。不知得不得。師云。我爭敢道得不得。有箇問。有人讚咲此事。如虎帶角。有人輕賤此事。分文不直。一等是與麼事。為甚贊毀不同。生云。適來出自偶爾。</p>
<p style="margin-left:2em">有一老宿云。毀又爭得　有一老宿云。惜取眉毛　太原孚云。若無智眼。雞辨得失。</p>
<p style="margin-left:2em">雪竇都別云。若非和尚證明。拂子一生無用。</p>
<p>師病中問僧。我與儞。相識年深。有何名方妙藥。相救。云藥方甚有。聞和尚不解忌口。</p>
<p style="margin-left:2em">雪竇別云。只恐難為和尚。</p>
<p>師問飯頭。鑊闊多少。云和尚試量看。師作量勢。僧云。和尚莫瞞人好。師云。却是儞瞞我。</p>
<p>師問僧。儞作甚麼業。得與麼長。云和尚短多少。師蹲身。作短勢。僧云。和尚莫瞞人好師云。却是儞瞞我。</p>
<p>師問僧。儞名甚麼。云咸澤。師云。忽遇枯涸時如何。云誰是枯涸者。師云。我是。僧云。和尚莫瞞人好。師云。却是儞瞞我。</p>
<p>師問僧。殿裏是甚麼佛。僧云。和尚試定當看。師云。釋迦佛。僧云。和尚莫瞞人好。師云。却是儞瞞我。</p>
<p>師見一僧。拈拄杖。打其頭。僧作忍痛聲。師云。那箇為甚麼不痛。僧無對。</p>
<p style="margin-left:2em">玄覺代三。貪行拄杖。</p>
<p>師因尼來參。師云。阿誰。侍者云。覺師姑。師云。既是覺師姑。用來作麼。尼云。仁義道中。即不無。師自別云。和尚是甚麼心行。</p>
<p>師見僧數錢。乃展手云。乞我一錢。云和尚因何到恁麼地。師云。我到恁麼地。云若到恁麼地。將取一錢去。師云。汝為何到恁麼地。</p>
<p>師問僧。甚處來。云江西觀音。師云。還見觀音麼。云見。師云。左邊見。右邊見。僧云。見時不歷左右。</p>
<p style="margin-left:2em">法眼別云。如和尚見。</p>
<p>師令侍者。屈崇壽長老云。但獨自來。莫帶侍者來。壽云。不許帶來。爭解離得。師云。太煞恩愛。壽無語。</p>
<p>僧問。如來禪即不問。如何是祖師禪。師以手撥云。香嚴道底。拈向一邊著。僧無語。</p>
<p>師却問明招云。道者道取。招云。請大師舉。師便舉。招云。更有第二下鐵鎚來。和尚又將箇甚麼當抵始得。師休去。</p>
<p>僧問師。雪峰平生。有何言句。得似羚羊挂角時。師云。我不可作雪峰弟子不得。</p>
<p style="margin-left:2em">雪竇云。一千五百箇衲子。保福較些子。</p>
</div>
<div class='div-other'><a id='mulu641' />
<p class='h5'>杭州龍冊順德怤禪師<span class='note-inline'>(鏡清也凡十八)</span></p><p>師問雪峰。只如古德。豈不是以心傳心。峰云。兼不立文字語句。師云。只如不立文字語句。未審如何傳授。峰良久。師便作禮。峰云。更問我一轉。豈不好。師云。就和尚。請一轉問頭。峰云。只恁麼。為別有商量。師云。和尚恁麼即得。峯云。汝又作麼生。師云。辜負殺人。</p>
<p>師在雪峰。普請次。峰舉。溈山云。見色便見心。還有過也無。師云。古人為甚麼事。峰云。雖然如此。我要共儞商量。師云。若恁麼。不知某甲钁地去好。</p>
<p>示眾云。有舟無楫。亦不得。有楫無舟。亦不得。舟揖俱備。亦不得。亦不得。亦不得。諸人作麼生。</p>
<p>示眾云。一人到。亦不得。一人不到。亦不得。二人俱到。亦不得。亦不得。亦不得。諸人作麼生。此是妙中之妙。拂盡青霄。通霄不礙。</p>
<p>師一日。於僧堂前。自打鐘云。玄沙道底。玄沙道底。</p>
<p>時有僧問。玄沙道甚麼。師畫一圓相。僧云。若不久參。爭知與麼。師云。還我草鞋錢來。</p>
<p style="margin-left:2em">雪竇云。洎被打破蔡州。</p>
<p>師普請。鋤草次。浴頭請師浴。師不顧。如是三請。師舉钁。作打勢。頭便走。師召云。來來。頭面首。師云。向後遇作家。分明舉似。</p>
<p>僧後見保福。舉前話。未了。福以手掩僧口。</p>
<p>僧復舉似師。師云。饒伊與麼。也未作家。</p>
<p>師問靈雲。行脚大事。乞師指南。雲云。浙中米作麼價。師云。若不是某甲。洎作米價會。</p>
<p>師問風穴。近離甚處。云自離東來。師云。還過小江也無。云大舸獨飄空。小江無可濟。師云。鏡水秦山。鳥飛不渡。子莫道聽遺言。云滄溟尚怯艨䑳勢。列漢飛帆渡五湖。師竪起拄杖子云。爭柰這箇何。云這箇是甚麼。師云。果然不識。云出沒卷舒。與師同用。師云。杓卜聽虗聲。熟睡饒噡語。云澤廣藏山。理能伏豹。師云。捨罪恕愆。速須出去。云出去即得。便出。</p>
<p>到法堂上。却云。行脚人。因緣未盡善。不可便休。再上方丈。見師。坐次。穴問訊云。某甲適來。輙呈騃見。冐瀆尊顏。伏承和尚慈悲。未賜罪責。師云。適來言。從東來。豈不是翠巖來。云雪竇親棲寶蓋東。師云。不逐忘羊狂解息。却來這裏念篇章。云路逢劒客須呈劒。不是詩人不献詩。師云。詩速秘却。略借劒看。云梟首甑人携劒去。師云。不獨觸風化。亦自顯顢頇。云若不觸風化。爭明古佛心。師云。何名古佛心。云再許允容。師今何有。師云。東來衲子。菽麥不分。云只聞不<span class='corr'>已</span>而<span class='corr'>已</span>。何得抑<span class='corr'>已</span>而<span class='corr'>已</span>。師云。巨浪涌千尋。澄波不離水。云一句截流。萬機寖削。便作禮。師云。東來衲子。俊哉俊哉。</p>
<p>師問僧。近離甚處。云三峰。師云。夏在甚處。云五峰。師云。放儞三十棒。云某甲過在甚麼處。師云。為儞出一叢林。入一叢林。</p>
<p style="margin-left:2em">琅瑘覺云。割菜鎌子。</p>
<p>師問僧。近離甚處。云石橋。師云。本分事作麼生。云近離石橋。師云。我豈不知儞近離石橋。本分事作麼生。云。和尚何不領話。師便打。僧云。某甲話在。師云。儞但喫棒。我要這話行。</p>
<p style="margin-left:2em">雪竇云。然則倚勢欺人。爭柰事不孤起。這僧若能慎初護末。棒須是鏡清自喫。</p>
<p>師問僧。門外甚麼聲。云雨滴聲。師云。眾生顛倒。迷<span class='corr'>己</span>逐物。云和尚作麼生。師云。洎不迷<span class='corr'>己</span>。云洎不迷<span class='corr'>己</span>。意作麼生。師云。出身猶可易。脫體道應難。</p>
<p style="margin-left:2em">黃龍心云。說易說難。轉見迷<span class='corr'>己</span>。要不迷<span class='corr'>己</span>。如今喚作甚麼聲。</p>
<p>師問僧。門外甚麼聲。云虵咬蝦蟆聲。師云。將謂眾生苦。更有苦眾生。</p>
<p>師住庵時。有一行者。徐徐近前。取拂子。竪起云。某甲決定喚這箇。作拂子。庵主喚作甚麼。師云。不可更分名立字也。者擲下拂子云。著甚死急。</p>
<p style="margin-left:2em">明招代云。敢死喘氣。</p>
<p>僧問。學人未達其源。乞師方便。師云。是甚麼源。云其源。師云。若是其源。爭受方便。</p>
<p style="margin-left:2em">雪竇云。死水裏浸殺。有甚用處。</p>
<p style="margin-left:1em">侍者隨後問。適來是成褫伊那。師云。無。云不成褫伊那。師云。無。云和尚尊意如何。師云。一點水墨。兩處成龍。</p>
<p style="margin-left:2em">雪竇云。猶較些子。雪竇不是減鏡清威光。要與這僧相見。是甚麼源。其源。三十年後。與儞三十棒。</p>
<p>僧問。學人啐。請師啄。師云。還得活也無。云若不活。遭人怪笑。師云。也是草裏漢。</p>
<p style="margin-left:2em">雪竇云。衲僧有此奇特事。若有一人半人。互相平展。古聖也不虗出來一回。</p>
<p>僧問。聲前絕妙。請師指歸。師云。許由不洗耳。云為甚麼如此。師云。猶繫脚在。云某甲只如此。師意又如何。師云。無端夜來鴈。驚起後池秋。</p>
<p>僧問。新年頭還有佛法也無。師云。有。云如何是新年頭佛法。師云。元正啟祚。萬物咸新。云謝師答話。師云。鏡清今日失利。</p>
</div>
<div class='div-other'><a id='mulu642' />
<p class='h5'>福州長生皎然禪師<span class='note-inline'>(凡五)</span></p><p>師因雪峰。普請次。峰自負一束藤。路逢一僧。便拋下。僧擬取。被峰一踏踏倒。</p>
<p>乃謂師云。今日踏得這僧快生。師云。和尚須替這僧。入涅槃堂始得。峯休去。</p>
<p style="margin-left:2em">雪竇云。長生大似東家人死。西家人助哀。也好與一踏　白雲端云。雪峰外面贏得五百。家中失却一貫。</p>
<p>有僧問雪峰。如何是第一句。峯良久。</p>
<p>僧舉似師。師云。此是第二句。峰聞。令僧同師。如何是第一句。師云。蒼天蒼天。</p>
<p>雪峰問師。光境俱亡。復是何物。師云。放某甲過。有箇商量。峰云。我放儞過。儞作麼生商量。師云。某甲亦放和尚過。峰深肯之。</p>
<p>玄沙問。我觀如來。前際不來。後際不去。今亦無住。長老作麼生。師云。放某甲過。有箇道處。沙云。我放儞過。儞作麼生道。師默然。沙云。誰委。師云。和尚不委那。沙云。情知儞向鬼窟裏。作活計。</p>
<p>僧問。從上宗乘。如何舉唱。師云。不可為闍梨。荒却長生山也。</p>
</div>
<div class='div-other'><a id='mulu643' />
<p class='h5'>福州鼓山神晏禪師<span class='note-inline'>(凡十一)</span></p><p>久依雪峰。峰知其緣熟。一日驀攔胷扭住云。是甚麼。師當下釋然契悟。但舉手搖拽而<span class='corr'>已</span>。峰云。子作道理耶。師云。何道理之有。峰撫而印之。</p>
<p>示眾云。諸和尚盡道。向諸方參學。未審參箇甚麼。學箇甚麼。還有參得者也無。有即出來。對眾驗看。諸和尚。為復參禪參道。參佛參法。參毗盧師。法身主。參佛向上事。涅槃後句。若實參此。得無大妄。喚作望上。心不息。與諸和尚。了無交涉。</p>
<p>示眾云。大事未辦。宗脉不通。切忌記持言句。意識裏作活計。不見道。意為賊。識為浪。盡被漂沉沒溺去。無自由分。諸和尚。必若大事未辦。不如休去歇去。身心純靜去好。時中莫駐著事。却易得露這箇。是事不得<span class='corr'>已</span>。相勸之言。古人喚作死馬醫。若是箇漢。向他與麼道。如同寐語一般。且諸人分上。作麼生。十二分教。還用得一字麼。諸方老宿語。還用得一句麼。若十二分教是。兄弟在阿那箇教裏。若諸方老宿語。當得。兄弟在阿那句中。所以道。十二分教唱不得。聖凡攝不得。古今流不得。言教該不得。與麼說話。為刺頭入在教門裏。且與伊折開。若有箇漢。總未通達箇消息。向伊與麼道。被伊驀口摑。[尸@豕]沸作麼。不可怪得他也。兄弟大須甄別。莫吉凶不辨。有辨得者。出來。對眾驗看。時寒。久立。</p>
<p>示眾云。若是靈利底。撩著便休去。似這般底。千里萬里去也。有甚麼救處。進前退後。納箇如何。醉人相似。有甚麼衲僧氣息。既然如是。且宗門中事。作麼生。諸和尚。這裏也須是箇漢。始得。大不容易。兄弟。鼓山不惜口業。向汝諸人道。不假記一字。亦不用一功。亦不用眨眼。亦不用呵氣。大坐著。便紹却去。諸和尚。且道。紹甚麼。為復紹佛紹祖。紹禪紹道。紹佛向上事。涅槃後句。若紹此句。得為大妄。喚作望上心不息。與諸兄弟。了無交涉。於諸人分上。作麼生紹。普請驗看。是甚麼。為復是凡是聖。是毗盧師。法身主。在甚麼處居住。甚麼年中有渠。方圓闊狹。長短大小。試道看。還有絲髮大物解。蓋覆得麼。還有絲髮許。間隔麼。向阿那裏抄。向阿那裏寫。諸和尚。與麼顯露。與麼聊要。何不直下承當取。又更<span class='corr'>刺</span>頭。入他言句裏。意識中學。有甚麼交涉。不見道。意為賊。識為浪。走作馳求。終無歇分。若自不具眼。就人揀辨。卷子裏抄。䇿子裏寫。假饒百千萬句。龍宮海藏。一時吞納。盡是他人。不干自<span class='corr'>己</span>事。亦喚作識學依通。猶如水母。借蝦為目。無自由分。亦如盲者辨色。依他語故。實不能辨色之正相。若是學經律論。自有人在。所以鼓山尋常道。經有經師。律有律師。論有論師。有函有號。有部有秩。白日明䆫。夜附燈。燭自有人傳持在。禪師作麼生。還有人道得麼。試出來道看。</p>
<p>時有僧問。如何是目前顯露底機。師云。道甚麼。僧再問。師喝出去。</p>
<p>示眾云。諸和尚。大凡行脚。須識辨宗風。莫只是尋言逐句。無有了期。雪峰和尚道。三世諸佛。不能唱。十二分教。載不起。所以鼓山道。有一人與麼來。總未曾通這箇消息。向伊與麼道。被伊把黃泥驀口塞。還怪得他也無。恐人亂塞人口。所以道。鼓山有不跨石門句。作麼生道。這裏須是其人。莫亂道。</p>
<p>時有僧問。如何是不跨底事。師拈拂子。驀口打云。還會麼。云不會。師咄云。汝不是這手脚。</p>
<p>示眾云。實不敢欺兄弟。亦不敢昧兄弟。然且沒人辨得。</p>
<p>有僧問。從上宗乘。如何舉唱。師便打。僧作禮。擬再問。師云。老兄不是這手脚。</p>
<p>示眾云。鼓山門下。不得咳嗽。</p>
<p>時有僧。咳[口*敕]一聲。師云。作甚麼。僧云。傷寒。師云。傷寒即得。</p>
<p>示眾云。若論此事。如一口劒相似。</p>
<p>時有僧問。和尚是死屍。學人是死屍。如何是劒師云。拖出這死屍。僧應諾。歸衣鉢下。束裝便行。</p>
<p>師至晚。問首座。問話僧在否。座云。當時便去也。師云。好與三十棒。</p>
<p style="margin-left:2em">雲居齊云。鼓山拄杖。是賞伊罰伊。具眼者。試商量看　雪竇云。諸方老宿總道。鼓山失却一隻眼。殊不知。重賞之下。必有勇夫。然雖如是。若子細撿點來。未免一時埋却。</p>
<p>師問僧。直下猶難會。尋言轉見賖。若論佛與祖。特地隔天涯。儞作麼生會。僧無語。</p>
<p>後舉問侍者云。某甲不會。請侍者。代一轉語。侍者云。和尚與麼道。猶隔天涯在。</p>
<p>僧舉似師。師喚侍者來。問儞為新到代語。是否。云是。師便打趂出院。</p>
<p>有一僧。製得雪峰實錄云。師因上堂。良久顧視大眾云。是甚麼。</p>
<p>師問。雪峰只有此語。為當別更有在。僧云。別更有。師云。案圓也。下山去。</p>
<p>師因囷山同上雪峯。囷山云。與和尚鬪行。師云。輸也。</p>
</div>
<div class='div-other'><a id='mulu644' />
<p class='h5'>明州翠巖令參禪師<span class='note-inline'>(凡三)</span></p><p>示眾云。一夏<span class='corr'>已</span>來。為兄弟東語西話。看我眉毛在麼。</p>
<p style="margin-left:2em">長慶云。生也　雲門云關　保福云。作賊人心虗　翠巖芝云。為眾竭力。禍出私門。</p>
<p>僧問。還丹一粒。點鐵成金。至理一言。轉凡成聖。學人上來。請師一點。師云。不點。云為甚麼不點。師云。恐汝落在凡聖。云乞師至理。師喚侍者點茶來。</p>
<p>僧問。古人拈槌竪拂。意旨如何。師云。邪法難扶。</p>
<p>問僧繇為甚麼。寫誌公真不得。師云。作麼生折合。</p>
<p>問。嶮惡道中。以何事為津梁。師云。藥山再三叮囑。</p>
</div>
<div class='div-other'><a id='mulu645' />
<p class='h5'>泉州臥龍道溥禪師<span class='note-inline'>(凡二)</span></p><p>示眾云。莫道空山無祇待。便歸方丈。</p>
<p>僧問。初心後學。乍入叢林。方便門中。乞師指示。師敲門枋。示之。云向上還更有事也無。師云有。云如何是向上事。師再敲門枋。</p>
</div>
<div class='div-other'><a id='mulu646' />
<p class='h5'>越州越山師鼐禪師<span class='note-inline'>(凡三)</span></p><p>初謁雪峰。於道染指。</p>
<p>後因閩主請。於清風樓上齋。坐久。舉頭。忽見日光。豁然大悟。作偈云。清風樓上赴官齋。此日平生眼豁開。方信普通年遠事。不從忽嶺帶將來。</p>
<p>僧問。如何是佛身。師云。儞問那箇佛身。云釋迦佛身。師云。舌覆三千界。</p>
<p>師臨順寂時。示偈云。眼光隨色盡。耳識逐聲消。還源無別旨。今日與明朝。</p>
</div>
<div class='div-other'><a id='mulu647' />
<p class='h5'>安州白兆山志圓禪師<span class='note-inline'>(凡二)</span></p><p>僧問。如何是佛法大意。師云苦。云如何是道。師云普。</p>
<p>玄則問。如何是學人自<span class='corr'>己</span>。師云。丙丁童子來求火。</p>
</div>
<div class='div-other'><a id='mulu648' />
<p class='h5'>南嶽金輪可觀禪師<span class='note-inline'>(凡一)</span></p><p>師謁雪峰。峰召云。近前來。師近前。峰與一踏。師即冥契。</p>
<p>住後。示眾云。自從一喫雪峰踏。直至如今眼不開。不知是何境界。</p>
</div>
<div class='div-other'><a id='mulu649' />
<p class='h5'>漳州報恩懷嶽禪師<span class='note-inline'>(凡二)</span></p><p>僧問。十二時中。如何行履。師云。動即死。云不動時如何。師云。猶是守古塚鬼。</p>
<p>僧問。如何是學人出身處。師云。有甚麼纏縛汝。云爭柰出不得何。師云。過在阿誰。</p>
</div>
<div class='div-other'><a id='mulu650' />
<p class='h5'>漳州隆壽紹鄉禪師<span class='note-inline'>(凡一)</span></p><p>師侍雪峰行次。見風吹芋葉動。峰指示之。師云。某甲甚生怕怖。峰云。是儞屋裏事。怕箇甚麼。師於此有省。</p>
</div>
<div class='div-other'><a id='mulu651' />
<p class='h5'>杭州龍華靈照禪師<span class='note-inline'>(凡一)</span></p><p>師指半月。問溥上座。那一片。甚麼處去也。溥云。莫妄想。師云。失却一片了也。溥無對。</p>
</div>
<div class='div-other'><a id='mulu652' />
<p class='h5'>洛京南院和尚<span class='note-inline'>(凡一)</span></p><p>有一儒士。博覧古今。呼為張百會。一日謁師。師問。莫是張百會麼。云不敢。師以手空中。畫一晝云。會麼。張云不會。師云。一尚不會。甚麼處得百會來。</p>
</div>
<div class='div-other'><a id='mulu653' />
<p class='h5'>太原孚上座<span class='note-inline'>(凡十)</span></p><p>初名座主。在楊州光孝。講涅槃經。有一禪者。阻雪在寺。因往隨喜。講至三因佛性。三德法身。廣談法身妙理。禪者失笑。孚講罷。請禪者喫茶。問某甲素志狹劣。依文解義。適蒙見笑。有不到處。伏望見教。禪者云。實笑座主不識法身。師云。如此解說。何處不是。云請座主。更說一徧。師云。法身之理。猶若太虗。竪窮三際。橫亘十方。彌綸八極。包括二義。隨緣赴感。靡不周徧。禪者云。不道座主說得不是。只是說得法身量邊事。實未識法身在。師云。既然如是。禪者當為我說。云座主還信否。師云。焉敢不信。云若如是。座主暫輟講旬日。於室內端坐靜<span class='corr'>慮</span>。収心攝念。善惡諸緣。一時放却。師一依所教。從初夜至五更。聞鼓角聲。忽然契悟。走扣禪者門。禪者問云。誰。師云。某甲。禪者咄云。教儞傳持大教。代佛宣揚。夜來為甚麼醉酒臥街。師云。禪德自來講經。將生身父母鼻孔扭揑。從今向去。更不敢如是。禪者云。且去。明日來相見。師即罷講。徧謁諸方。</p>
<p>師初到雪峰。纔上法堂。顧視雪峰。便下去。見知事。</p>
<p style="margin-left:2em">雪竇云。一千五百人善知識。被孚老一覷。便高竪降旗。</p>
<p style="margin-left:1em">明日却上方丈。作禮云。昨日觸忤和尚。峰云。知是般事便休。</p>
<p style="margin-left:2em">雪竇云。果然。</p>
<p style="margin-left:1em">後有僧。問雲門。作麼生是觸忤處。門便打。</p>
<p style="margin-left:2em">雪竇云。打得百千萬億箇。有甚麼用處。直須盡大地人。喫棒。方可扶竪雪峰。且道。孚上座。具甚麼眼。</p>
<p>雪峰一日。指日示師。師搖手而去。峰云。儞不肯老僧那。師云。和尚搖頭。某甲擺尾。甚麼處是不肯和尚處。峰云。到別處。也須諱却。</p>
<p>雪峰問師。見說臨濟有三句。是否。師云。是。峰云。如何是第一句。師舉目視之。峰云。此是第二句。如何是第一句。師叉手而退。峯深器之。</p>
<p>晏國師問。父母未生前。鼻孔在甚麼處。師云。老兄先道。晏云。如今生也。鼻孔在甚麼處。師不肯。</p>
<p>晏却問。汝作麼生。師云。將扇子來。晏與扇。再徵之。師默致。晏乃歐師一拳。</p>
<p>師因雪峰。門送晏國師。住鼓山。回至法堂。峰云。一隻聖箭。射入九重城裏去也。師云。和尚是伊未在。峯云。渠是徹底人。師云。若不信。待某甲去。勘過。</p>
<p>遂趂至中路。便問。師兄向甚麼處去。晏云。九重城裏去。師云。忽遇三軍圍繞時如何。晏云。他家自有通霄路。師云。恁麼則離宮失殿去也。晏云。何處不稱尊。師拂袖而歸。</p>
<p>峯問。如何。師云。好一隻聖箭。折却了也。遂舉前話。峰云。奴奴。渠語在。師云。這老漢。畢竟有鄉情在。</p>
<p style="margin-left:2em">大溈喆云。此話叢林商量不少。或云。纔問甚麼處去。這裏便好打。是聖箭折處。或云。忽遇三軍圍繞時如何。亦好打。是聖箭折處。</p>
<p style="margin-left:2em">如斯理論。非唯瞞他。亦乃自瞞。會麼。相如奪得連城璧。秦主安然致太平。</p>
<p>保福簽瓜次。見師。乃問。道得即與汝瓜喫。師云。把將來。福度一片與師。師接得便去。</p>
<p style="margin-left:2em">雪竇云。雖是死虵。解弄也活。且道。誰是好手者。試請辨看。</p>
<p>師到投子。子問。久響太原孚上座。莫便是麼。師作掌勢。子云。也是老僧招得。師便出。子云。且聽諸方斷看。師回首。子便打。</p>
<p style="margin-left:2em">玄沙云。莫是投子。招得麼。</p>
<p>僧問。如何是觸目菩提。師踢狗子。作聲走。僧罔措。師云。小狗子。不消一踢。</p>
<p>師在雪峰。有大聲譽。後歸楊州。陳尚書。留在宅供養。一日謂尚書云。來日講一徧大涅槃經。報答尚書。書次日致齋。煎茶畢。師遂陞座。良久。揮尺一下云。如是我聞。乃召尚書。書應諾。師云。一時佛在。乃脫去。</p>
</div></div>
<p class='juan'>聯燈會要卷第二十四</p></div></div></div>
</div><!-- end of div[@id='body'] -->
</body></html>