<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu386' />聯燈會要卷第十四</p><p class="byline">住泉州崇福禪寺嗣祖比丘　悟明　集</p><p class="head3">南嶽下第十二世</p>
<p class="head4">潭州興化楚圓禪師法嗣下</p>

<div class='div-other'><a id='mulu387' />
<p class='h5'>洪州翠巖可真禪師<span class='note-inline'>(凡六)</span></p><p>福州長谿人也。師參慈明。因之金鑾。同善侍者坐夏。善乃慈明高弟。道吾真。楊歧會。皆推伏之。師自負親見慈明。天下無可意者。善與語。知其未徹。笑之。</p>
<p>一日山行。真舉論鋒發。善拈一片瓦礫。置盤石上云。若向這裏。下得一轉語。許儞親見慈明。真左右視。擬對之。善叱云。竚思停機。情識未透。何曾夢見。真自愧悚。即還石霜。</p>
<p>慈明見來。叱云。本色行脚人。必知時節。有甚急事。夏未了。早<span class='corr'>已</span>至此。師云。被善兄毒心。終礙塞人。故來見和尚。慈明遽問。如何是佛法大意。師云。無雲生嶺上。有月落波心。明嗔目喝云。頭白齒豁。猶作這箇見解。如何脫離生死。師不敢仰視。淚交頥。久之遂問。未審如何是佛法大意。明云。無雲生嶺上。有月落波心。師於言下大悟。</p>
<p>師爽氣逸出。機辨迅捷。叢林憚之。後出世翠巖。</p>
<p>示眾云。眾生為解礙。菩薩未離覺。拈拄杖云。拄杖子。是礙。那箇是覺。若也會去。解礙為礙。而不自在。若也不會。歸源性無二。方便有多門。</p>
<p>示眾云。不見一法。是大過患。山河大地。日月星辰。色空明暗。不是一法。拈起拄杖云。凡夫見拄杖。喚作拄杖。聲聞人。見拄杖。認得箇頑空。撥無拄杖。菩薩人。見拄杖。豈曾挂著齒牙。飢來喫飯。困來打睡。寒來向火。熱則取凉。不見道。一切智智清淨。恁麼說話。笑破土地口。</p>
<p>示眾。舉僧問巴陵。如何是道。陵云。明眼人落井。又問寶應。應云。五鳳樓前。又問首山。山云。脚下深三尺。</p>
<p>師云。此三轉語。一轉語。壁立千仞。一轉語。陸地行舡。一轉語。賓主交參。眾中莫有揀得出者麼。出來道看。如無。且行羅漢慈。破結賊故。行菩薩慈。安眾生故。行如來慈。得如相故。</p>
<p>示眾云。臨陣抗敵。不懼生死者。將軍之勇也。入山不懼虎兕者。獵夫之勇也。入水不避蛟龍者。漁父之勇也。作麼生是衲僧之勇。拈起拄杖云。這箇是拄杖子。拈得。把得。動得。三千大千世界。一時搖動。若拈不得。把不得。動不得。文殊自文殊。解脫自解脫。</p>
<p>師住上藍時。有國愽。問百丈華和尚云。既是百丈。為甚麼却矮小。華云。今日好天晴。愽不肯。</p>
<p>請師代語。愽理前問。師云。須彌南畔。把手同行。愽竚思。却云。未審意旨如何。師云。蚊子上鐵牛。愽云。請和尚為某甲說。師云。請去却妻子來。老僧為汝說。愽云。只如長老。還行得也無。師云。老僧每日。上藍寺送客。行百十遭。</p>
</div>
<div class='div-other'><a id='mulu388' />
<p class='h5'>洪州大寧寬禪師<span class='note-inline'>(凡六)</span></p><p>示眾云。佛法無事。人自迷源。佛祖出來。大家整頓。故有教流沙界。道播四方。盡皆捨短從長。窮究本性。本性若達。一切皆空。信手拈來。千般受用。且道。恁麼說話。還合得祖宗門下事麼。良久云。啼得血流無用處。不如緘口過殘春。</p>
<p>示眾云。少林妙訣。祖佛家風。應用隨機。卷舒自在。如拳作掌。開合有時。似水成漚。起滅無定。動靜俱顯。語默全彰。萬用自然。不勞心力。到這裏。喚作順水放船。是人去得。逆風把拖。誰是知音。良久云。弄潮須是弄潮人。</p>
<p>示眾云。高而不危。滿而不溢。在凡凡不捨。居聖聖難逃。十方都一照。大地絕纖毫。且道是甚麼。喝一喝。</p>
<p>示眾。拈拄杖云。前佛性命。後佛紀綱。總在這裏。如今用去也。為雲為雨。為瑞為祥。利人利天。出生入死。他方世界。出沒卷舒。若也通身是口。說不能盡。通身是眼。照不能窮。一念相應。剎那萬劫。</p>
<p>示眾云。無念為宗。無住為本。真空為體。妙有為用。所以道。盡大地是真空。徧法界是妙有。且道。是甚麼人用得。四時運轉。日月長明。法本不遷。道無方所隨緣自在。逐物昇沉。此土他方。入凡入聖。雖然如此。且道。入鄉隨俗一句。作麼生道。良久云。西天梵語。此土唐言。</p>
<p>示眾云。從上來事。非從佛得。不就祖求。丈夫稟性。本自天真。動止合儀。去來無著。如魚在水。任性浮沉。似鳥飛空。俱無罣礙。如斯說話。誰是知音。良久云。一氣不言含有象。萬靈何處謝無私。</p>
<p>僧問。教中道。始知眾生。本來成佛。為甚麼。却有煩惱菩提。師云。甘草甜黃連苦。云却成兩箇去也。師云。儞不妨會得好。</p>
<p>問。既是一真法界。為甚麼。却有千差萬別。師云。根深葉茂。云未審還出得這箇也無。師云。弄巧成拙。</p>
<p>問如何是露地白牛。師以火筯。插火爐上云。會麼。云不會。師云。頭不欠尾不剩。</p>
<p>問。作止任滅。教中四病。後學之流。如何趣向。師云。巧匠運斤斧。斫木不抨繩。</p>
<p>問。丹霞燒木佛。院主為甚麼。眉鬚墮落。師云。賊不打貧兒家。</p>
<p>師在同安。僧問。既是同安。為甚麼。却病僧化去。師云。布施不如還却債。</p>
<p>問法無取捨。為甚麼。遞相傳授。師云。傳授無取捨。</p>
<p>問飲光正見。為甚麼。見拈華却微笑。師云。忍俊不禁。</p>
<p>問天下禪和。為甚麼。出這箇○不得。師云。往往如斯。</p>
</div>
<div class='div-other'><a id='mulu389' />
<p class='h5'>潭州道吾悟真禪師<span class='note-inline'>(凡十)</span></p><p>示眾云。古今日月。依舊山河。若明得去。十方薄伽梵。一路涅槃門。若明不得。謗斯經故。獲罪如是。</p>
<p>示眾云。古人道。認著依前還不是。實難會。土宿頷下鬚髭多。波斯眼深鼻孔大。甚奇怪。欻然透過新羅界。</p>
<p>示眾。舉僧問首山。如何是佛。山云。新婦騎驢阿家牽。師云。手提巴鼻脚踏尾。仰面看天聽流水。天明送出路傍邊。夜靜還歸茆屋裏。</p>
<p>示眾。舉洞山云。五臺山上雲蒸飯。佛殿堦前狗尿天。剎竿頭上煎䭔子。三箇猢猻夜簸錢。師云。老漢即不然。三面狸奴脚踏月。兩頭白牯手拏煙。戴冠碧兔立庭柏。脫殻烏龜飛上天。老僧葛藤。盡被諸人覷破了也。洞山老人。甚是奇特。雖然如是。只行得三步四步。且不過七跳八跳。且道。誵訛在甚麼處。老僧今日。不惜眉毛。一時布施。良久云。丁寧損君德。無言真有功。任從滄海變。終不為君通。</p>
<p>示眾云。獅子兒哮吼。龍馬駒[跳-兆+孛]跳。古佛鏡中明。三山孤月皎。乃作舞。下座。</p>
<p>師問僧。有一事。相借問。只是不得打老僧。僧云。著甚來由。師提起坐具云。爭奈這箇何。云莫亂做。師便打。僧又云。莫亂做。師又打云。且坐喫茶。僧云。適來道。著甚來由。和尚因甚打某甲。師云。儞適來。甚麼處去來。僧無語。師搥胷一下。</p>
<p>師問僧。甚處來。云堂中來。師云。聖僧道甚麼。僧近前不審。師云。東家作驢。西家作馬。云過在甚麼處。師云。萬里崖州。</p>
<p>師不安。僧問。和尚近日尊位如何。師云。粥飯頭不了事。僧無語。師鳴指一下。</p>
<p>僧問。如何是第一玄。師云。釋尊光射阿難肩。云如何是第二玄。師云。孤輪眾象攢。云如何是第三玄。師云。泣向枯桑淚漣漣。云如何是第一要。師云。最好精麤照。云如何是第二要。師云。閃電乾坤光晃耀。云如何是第三要。師云。路夾青松老。</p>
<p>僧問。凝然便會時如何。師云。老鼠尾上帶研搥。</p>
</div></div>
<div class='div-other'><a id='mulu390' />
<p class='h4'>筠州大愚守芝禪師法嗣</p>
<div class='div-other'><a id='mulu391' />
<p class='h5'>潭州雲峰文悅禪師<span class='note-inline'>(凡九)</span></p><p>南昌徐氏子。初造大愚。聞示眾。有云。大家相聚喫莖虀。若喚作一莖虀。入地獄如箭射。便下座。無他語。師大駭。夜造方丈。芝問。來何所求。師云。求心法。芝云。法輪未轉。食輪先轉。後生。趂色力徤。何不為眾乞食。我忍飢不暇。何暇為儞說禪乎。師不敢違。未幾。芝移翠巖。師納疏罷。復過翠巖。求指示。芝云。佛法未到爛却。雪寒。宜為眾乞炭。師亦奉命。能事罷。復造方丈。芝云。堂司闕人。今以煩汝。師受之不樂。恨芝不去心。</p>
<p>一日後架脩桶。桶<span class='corr'>箍</span>忽散。自架墮落。師忽然開悟。頓見芝用處。急走方丈。芝見來。笑云。且喜大事了畢。師再拜。不及吐一辭。服勤八年。</p>
<p>後出世翠巖。時首座領眾出迎。問云。德山宗乘。即不問。如何是臨濟大用。師云。儞甚處去來。座擬議。師便掌。座擬對。師喝云。領眾歸去。自是一眾畏服。</p>
<p>示眾云。莫有作家禪客。本分衲僧。何妨出來。共相證據。有麼。布袋裏盛錐子。不出頭來。是好手。大凡扶竪宗乘。亦須是箇人始得。若未有奔流度刃。石火電光底手眼。不勞拈出。不見臨濟。與德山坐次。山云。今日困。濟云。老漢。寐語作麼。山拈棒。濟便掀倒繩床。師云。奇怪諸禪德。看此二員作家。一拶一捺。略露風規。大似把手上高山。雖然如是。未免傍觀者哂。且道。誰是傍觀者。喝一喝。擊繩床一下。</p>
<p>示眾云。佛法至理。非競辯而求。擊揚鏗鏘。以摧異學。諸祖之道。豈其然乎。所以一大藏教。不能自詮。十方諸佛。不能提唱。輝騰今古。逈絕見知。圓滿十虗。寧有方所。只為情生知隔。想變體殊。雖終日行。而不自覺。是以勞他先聖。回首塵勞。曲開方便。方便即有。還有證明得者麼。若也證明得。便能隨機利物。應化無方。出沒卷舒。人間天上。雖然如是。即不得向衲僧門下過。何故。笑破他口。</p>
<p>示眾云。過去諸佛<span class='corr'>已</span>滅。未來諸佛未生。正當今日。佛法委在翠巖。放行則隨機利物。把住則瓦解氷消。且道。把住好。放行好。良久云。咄。這野狐精。擊繩床一下。</p>
<p>示眾云。汝等諸人。與麼上來。大似<span class='corr'>刺</span>頭入膠盆。與麼下去。也似平地喫交。直饒不來不去。朝打三千。暮打八百。</p>
<p>示眾云。道遠乎哉。觸事而真。聖遠乎哉。體之則神。所以娑婆世界。以音聲為佛事。香積世界。以香飯為佛事。翠巖這裏。只於出入息內。供養承事過現未來。塵沙諸佛。無一空過者。過現未來。塵沙諸佛。是翠巖侍者。無一不到。如一不到。三十拄杖。諸上座。還會麼。將此深心奉塵剎。是則名為報佛恩。</p>
<p>示眾云。有情之本。依智海以為源。含識之流。總法身而為體。只為情生智隔。想變體殊。達本情忘。知心體合。諸禪德。會麼。古佛與露柱相交。佛殿與燈籠鬪額。若也不會。單重交拆。</p>
<p>小參。舉百丈歲夜示眾云。儞這一隊後生。經律論固是不知。入眾參禪。禪又不會。臈月三十日。且作麼生折合去。</p>
<p>師云。酌然諸禪德。去聖時遙。人心澹泊。看却今時叢林。更是不得。所在之處。或聚徒三百五百。浩浩地。只以飯食豐濃。寮舍穩便。為旺化。中間孜孜為道者。無一人。設有。十箇五箇。走上走下。半青半黃。會即總道我會。各各自謂握靈虵之寶。孰肯知非。及乎挨拶鞭逼將來。直是萬中無一。苦哉苦哉。所謂般若叢林歲歲凋。無明荒草年年長。就中今時後生。纔入眾來。便自端然拱手。愛他別人供養。到處菜不擇一莖。柴不般一束。十指不沾水。百事不干懷。雖則一期快意。爭奈三塗累身。豈不見教中道。寧以熱鐵纏身。不受信心人衣。寧以洋銅灌口。不受信心人食。上座若也是去。直饒變大地作黃金。攪長河為酥酪。供養上座。未為分外。若也未是。至於滴水寸絲。便須披毛戴角。牽犁拽杷。償他始得。不見祖師道。入道不通理。復身還信施。此是決定底事。終不虗也。諸上座。光陰可惜。時不待人。莫待一期眼光落地。緇田無一簣之功。鐵圍陷百刑之痛。莫言不道。</p>
<p>僧問。萬法歸一。一歸何所。師云。黃河九[阿-可+尻]。云恁麼則今古無間斷也。師云。可怜沙塞鴈。嗚咽與春期。</p>
<p>問。如何是第一句。師云。垂手過膝。云如何是第二句。師云。萬里崖州。云如何是第三句。師云。糞箕掃箒。</p>
<p>問。巔山巖崖。甚有佛法也無。師云有。云如何是巔山巖崖佛法。師云。猢猻倒上樹。</p>
<p>問。達磨未來時如何。師云。流沙浪闊。云來後如何。師云。熊耳山高。</p>
<p>俗士問。如何是佛。師云。著衣喫飯量家道。云恁麼則退身三步。叉手當胷去也。師云。醉後添柸不如無。</p>
</div></div>
<div class='div-other'><a id='mulu392' />
<p class='h4'>滁州琅瑘慧覺禪師法嗣</p>
<div class='div-other'><a id='mulu393' />
<p class='h5'>越州姜山方禪師<span class='note-inline'>(凡七)</span></p><p>示眾云。不是道得道不得。諸方盡把為奇特。寒山燒火滿頭灰。笑罵豐干這老賊。</p>
<p>示眾云。穿雲不渡水。渡水不穿雲。乾坤把定不把定。虗空放行不放行。橫三竪四。乍離乍合。將長補短。即不無。汝諸人。飯是米做一句子。要且難道。良久云。私事不得官酬。</p>
<p>僧問。奔流度刃。疾燄過風。未審姜山門下。還許借借也無。師云。天寒日短夜更長。云錦帳繡鴛鴦。行人難得見。師云。髑髏裏面氣衝天。僧云和尚。師云。雞頭鳳尾。云諸方泥裏洗。姜山畫將來。師云。姜山今日為客。且望闍梨善傳。然雖如是。不得放過。拍繩床一下。</p>
<p>僧問。如何是一塵入正受。師云。虵銜老鼠尾。云如何是諸塵三昧起。師云。鱉咬釣魚竿。云恁麼則東西不辨。南北不分去也。師云。堂前一椀夜明燈。簾外數莖清瘦竹。</p>
<p>僧問。佛未出世時如何。師云。不識酒望子。云出世後如何。師云。釣魚舡上贈三槌。</p>
<p>問。蓮花未出水時如何。師云。穿針嫌眼小。云出水後如何。師云。盡日展愁眉。</p>
<p>云如何是不動尊。師云。單著布杉穿市過。云學人未曉。師云。騎驢踏破洞庭波。</p>
<p>問。透過三級浪。專聽一聲雷。師云。伸手不見掌。云還許學人進向也無。師云。踏地告虗空。云雷門之下。布鼓難鳴。師云。八花毬子上。不用綉紅旗。云三十年後。此話大行。師便打。</p>
</div>
<div class='div-other'><a id='mulu394' />
<p class='h5'>蘇州定慧海印信禪師<span class='note-inline'>(凡六)</span></p><p>示眾云。摩竭掩室。計較未成。毗耶杜詞。伎倆俱盡。一棒一喝。未稱衲僧。舉拂揚眉。殘羹餿飯。諸仁者。山僧與麼說話。為他閑事長無明。且道。不傷物義一句。作麼生道。良久云。常愛嶺南深臈裏。雪中初綻一枝梅。</p>
<p>示眾云。若識般若。即被般若縛。若不識般若。亦被般若縛。識與不識。拈放一邊。如何是般若體。良久云。參堂去。</p>
<p>示眾云。有時一喝。壁立千仞。有時一喝。四稜蹋地。喝一喝云。且道。落在甚麼處。儞若辨得。也好與一喝。</p>
<p>師問僧。忠國師無情說法。南方尊宿。如何商量。云諸方皆云。六根互用。師云。無眼耳鼻舌身意。將甚麼互用。僧擬議。師劈脊便棒。</p>
<p>問如何是平常無生句。師云。三脚蝦蟆吞巨鼇。云如何是妙玄無私句。師云。白雲覆青山。云如何是體明無盡句。師云。須彌頂上浪滔天。云三句外。還有向上事也無。師云有。如何是向上事。師云。南嶽天台。</p>
<p>問。如何是第一句。師云。那吒忿怒。云如何是第二句。師云。衲僧罔措。云如何是第三句。師云。西天此土。</p>
</div></div></div>
<div class='div-other'><a id='mulu395' />
<p class='h3'>南嶽下第十三世</p>
<div class='div-other'><a id='mulu396' />
<p class='h4'>洪州黃龍慧南禪師法嗣</p>
<div class='div-other'><a id='mulu397' />
<p class='h5'>洪州黃龍祖心禪師<span class='note-inline'>(凡十二)</span></p><p>南雄始興鄔氏子。初謁雲峯悅禪師。孤硬難入。終不契機。告悅將去。悅云。必往依黃檗南禪師。師依南四年。不大發明。</p>
<p>辭南。再上雲峯。會悅謝世。即憩止石霜。</p>
<p>因閱傳燈。至僧問多福。如何是多福一叢竹。福云。一莖兩莖斜。云不會。福云。三莖四莖曲。師於此開悟。徹見二師用處。徑回黃檗。方展坐具。南云。子<span class='corr'>已</span>入吾室矣。師踊躍云。大事本來如是。和尚何得教人看話。百計搜尋。南云。若不教儞如此究尋。到無心處。自見自肯。即吾埋沒汝也。</p>
<p>示眾云。知幻即離。不作方便。離幻即覺。亦無漸次。釋迦老子。千門萬戶。一時擊開。靈利漢。纔聞舉著。撩起便行。更若踟蹰。君往西秦。我之東魯。</p>
<p>示眾云。有句無句。如藤倚樹。且任諸方點頭。及乎樹倒藤枯。上無衝天之計。下無入地之謀。靈利漢。這裏著得隻眼。便見七縱八橫。乃舉拂子云。太陽溢目。萬里不挂片雲。若是覆盆之下。又爭怪得老僧。</p>
<p>示眾。把拂子。擊繩床云。一塵纔起。大地全収。諸人耳在一聲中。一聲徧在諸人耳。若是摩霄俊鶻。便合乘時。止濼困魚。徒勞激浪。</p>
<p>示眾云。不與萬法為侶。即是無諍三昧。便恁麼去。爭奈絃急則聲促。若能向紫羅帳裏撒真珠。未必善因而招惡果。</p>
<p>示眾云。礙處非墻壁。通處沒虗空。若能如是會。心色本來同。竪起拂子云。拂子是色。那箇是心。靈利漢。纔聞舉著。隔墻見角。早知是牛。若更擬議思量。白雲千里萬里。</p>
<p>示眾云。若也單明自<span class='corr'>己</span>。不悟目前。此人有眼無足。若悟目前。不明自<span class='corr'>己</span>。此人有足無眼。據此二人。十二時中。常有一物。蘊在胷中。物既在胸。不安之相。常在目前。既在目前。觸途成滯。且作麼生。得平穩去。祖不云乎。執之失度。必入邪路。放之自然。體無去住。</p>
<p>示眾云。愚人除境不忘心。智者忘心不除境。不知心境本如如。觸目遇緣無障礙。舉拂子云。看看。拂子走過西天。却來新羅國裏。知我者。謂我拖泥帶水。不知我者。贏得一場怪誕。</p>
<p>示眾云。良工未出。玉石不分。巧冶無人。金沙混雜。還有無師自悟底漢麼。出來辨別看。乃舉拂子云。且道。是金是沙。良久云。見之不取。思之千里。</p>
<p>示眾云。敲空作響。誰是知音。擊木無聲。徒勞側耳。不是目前法。莫生種種心。起滅不相知。箇中無背面。象王行處。狐兔絕蹤。水月現時。風雲自異。到這裏。乾坤収不得。宇宙不知名。千聖立下風。誰敢當頭道。諸仁者。應是從前活計。所作施為。會與不會。一時掃却。不如䇿杖歸山去。長嘯一聲煙霧深。</p>
<p>示眾云。玄道者。不可以設功得。聖智者。不可以有心知。真諦者。不可以存我會。至功者。不可以營事為。古人一期。應病與藥。則不可。若是大丈夫漢。出則經濟天下。不出則卷而懷之。儞若一向聲和響順。我則排斥諸方。儞若示現酒肆婬坊。我則孤峰獨宿。且道。甚處是黃龍為人眼。</p>
<p>夏倚公。與師劇談肇論。論會萬物為自<span class='corr'>己</span>。情與無情共一體。時有狗子。臥香卓下。師拈壓尺擊狗。又擊香卓云。狗子有情即去。香卓無情自住。情與無情。如何得成一體。公不能加答。師云。纔入思惟。便成剩法。何曾會萬物。為自<span class='corr'>己</span>哉。</p>
</div>
<div class='div-other'><a id='mulu398' />
<p class='h5'>洪州寶峰真淨克文禪師<span class='note-inline'>(凡十八)</span></p><p><span class='corr'>陝</span>府鄭氏子。</p>
<p>坐夏大溈。聞僧舉雲門話。云。佛法如水中月。是否。門云。清波無透路。師豁然契悟。</p>
<p>遂造積翠。見南禪師。南問。甚處來。師云。大溈來。南云。恰值老僧不在。師云。甚麼處去。南云。天台普請。南嶽游山。師云。恁麼則學人得自在去也。南云。脚下鞋。甚處得來。師云。廬山七百五十文唱來。南云。何曾得自在。師指鞋云。何甞不自在。南駭之。</p>
<p>師開堂日。上首白槌云。法筵龍象眾。當觀第一義。師召大眾云。當須自觀。若此觀者。名為正觀。若他觀者。名為邪觀。邪正未分。有疑請問。</p>
<p>僧問列祖陞堂。賢侯堅請。向上宗乘。願聞舉唱。師云。六六三十六。進云。常憶江南三月裏。鷓鴣啼處百花香。師云。好箇消息。進云。今日郎中承此問。退身三拜謝師恩。師云深。</p>
<p>師乃云。問話且止。<span class='corr'>秖</span>知問佛問法。殊不知佛法來處。且道。從甚麼處來。乃垂下一足云。昔日黃龍。親行此令。十方諸佛。無敢違者。諸代祖師。一切聖賢。無敢越者。無量法門。一切妙義。天下老和尚舌頭。始終一印。無敢異者。無異即且止。印在甚麼處。還見麼。若見。非僧非俗。無黨無偏。一一分付。若也不見。而我自収。遂収足。喝一喝云。兵隨印轉。將逐符行。佛手驢脚生緣老。好痛與三十棒。如今會中。莫有不甘者麼。若有。不妨奇特。若無。新長老。謾儞諸人去也。故我大覺世尊。昔日於摩竭陀國。十二月八日。明星現時。豁然悟道。大地有情。一時成佛。今有釋子沙門克文。於東震旦國。筠陽城中。六月十三日。赫日現時。又悟箇甚麼。以拂子。劃一畫云。我不敢輕於汝等。汝等皆當作佛。</p>
<p>上堂。僧問。如何是佛。師呵呵大笑。進云。何笑之有。師云。我笑儞隨語生解。云偶然失利。師喝云。不得禮拜。僧便歸眾。師復云。隨語生解。</p>
<p>師乃云。還更有問話者麼。良久云。三十年弄馬騎。却被驢撲。撫膝云。直得須彌岌嶪。海水騰波。三十三天。一時退位。十八地獄。盡乃停酸。見麼。若這裏見得。釋迦拱手。彌勒攢眉。文殊普賢。與伊作侍者。若也不見。看我七縱八橫。且向葛藤裏薦取。阿呵呵。諸高德且道。我笑箇甚麼。噫。我笑昔日雲門臨濟。德山巖頭。螢火之光。蚊蚋之解。一人道。我呵佛罵祖。一人道。我得末後句。一人道。黃檗佛法無多子。一人道。大覺世尊。初生下時。一手指天。一手指地云。天上天下。唯我獨尊。我當時若見。一棒打殺。與狗子喫。似這一隊掠虗漢。總只一期無佛處稱尊。若是如今。一時喚來。與伊生按過。自餘之輩。放過即不可。豈不聞。僧問乾峰。十方薄伽梵。一路涅槃門。未審路頭。在甚麼處。乾峰以拄杖。劃一劃云。在這裏。只如乾峰。恁麼道。曾夢見也未。若是老僧。即不然。十方薄伽梵。一路涅槃門。未審路頭。在甚麼處。劈脊便棒。却問他。路頭在甚麼處。待伊擬開口。熱喝出去。更有雲門折脚老比丘。不分緇素。不辨邪正。拈扇子云。扇子[跳-兆+孛]跳。上三十三天。築著帝釋鼻孔。東海鯉魚。打一棒。雨似盆傾。似這般和泥合水漢。糞掃推頭。埋却十箇五箇。有甚麼過。阿呵呵。樂不樂。足不足。如今幸對山青水綠。年來是事一時休。信任身心懶拘束。大眾休瞌睡。</p>
<p>示眾云。天地與我同根。萬物與我一體。脚頭脚底。橫三竪四。北俱盧州火發。燒著帝釋眉毛。東海龍王。忍痛不禁。轟一箇霹靂。直得傾湫倒岳。雲暗長空。十字街頭瘳胡子。醉中驚覺。起來撫掌呵呵大笑云。筠陽城中。近來少賊。驀拈拄杖云。賊賊。</p>
<p>示眾云。佛法不須人情。諸方長老。大開口了道。我會禪會道。且道。伊會也未。無端向屎坑裏坐。瞞神諕鬼。似遮般底。打殺百千萬箇。與狗子喫。有甚麼過。又有一般禪和子。大開著眼。被伊狐媚。殊不自知。驀頭著屎澆。亦不厭惡。大眾。彼此丈夫。爭受與麼。自<span class='corr'>己</span>合作麼生。</p>
<p>示眾云。獅子不食鵰殘。快鷹不打死兔。放出臨濟大龍。抽却雲門一顧。遂拈起拄杖云。雲行雨施。三草二木。</p>
<p>示眾云。洞山門下。要行便行。要坐便坐。鉢盂裏屙屎。淨瓶裏吐唾。執法修行。如牛拽磨。</p>
<p>示眾云。洞山門下。有時和泥合水。有時壁立千仞。儞諸方。擬向和泥合水處。見洞山。洞山且不在和泥合水處。擬向壁立千仞處。見洞山。洞山且不在壁仞千仞處。擬向一切處。見洞山。洞山且不在一切處。儞擬不要見洞山。鼻索又在洞山手裏。擬瞌睡。也把鼻索一掣。只見眼孔定動。又不相識。也不要儞識洞山。但識得自<span class='corr'>己</span>也得。</p>
<p>示眾云。汾陽莫妄想。俱胝竪指頭。古今佛法事。到此一時休。休休。却憶趙州勘婆子。不風流處也風流。拈拄杖云。為眾竭力。</p>
<p>示眾云。佛法兩字。直是難得人。有底不信自<span class='corr'>已</span>佛事。唯憑少許。古人影響。相似般若。所知境界。定相法門。動即背覺合塵。黏將去脫不得。或學者來。如印印泥。遞相印受。不唯自悞。亦乃悞他。洞山門下。無佛法與人。只有一口劒。但有來者。一一斬斷。使伊性命不存。見聞俱泯。却向父母未生前。與伊相見。見伊纔向前。便為斬斷。然則鋼刀雖利。不斬無罪之人。莫有無罪底麼。也好與三十棒。</p>
<p>示眾。舉三聖問雪峰。透網金鱗。未審以何為食。峰云。待汝出得網來。向汝道。聖云。一千五百人善知識。話頭也不識。</p>
<p>師云。俊哉俊哉。快活快活。恰似一隻鷂子。莫驚著。報寧即不然。透網金鱗。未審以何為食。待汝出得網來。向汝道。待佗道一千五百人善知識。話頭也不識。但拽拄杖。打出三門外。復云。也好快活。恰似一隻虎。莫動著。諸禪德且道。報寧快活。何似三聖快活。莫有快活底漢。出來定當看。良久。喝一喝云。把手拽不住。</p>
<p>示眾。舉雪峰云。南山有一條鱉鼻虵。汝等諸人。出入切須好看。師云。雪峰無大人相。然則虵無頭不行。長慶恰似箇新婦兒。怕阿家。相似。便道。堂中今日。大有人。喪身失命。雲門拈拄杖。攛向面前。作怕勢。為蛇畫足。玄沙云。用南山作麼。道我見處親切。不免在窠窟裏。更無一人。有些子天然氣槩。報寧門下。莫有天然氣槩底麼。不敢望儞別懸慧日。獨振玄風。且向古人鶻臭布衫上。知些氣息。也難得。</p>
<p>示眾云。頭陀石。被莓苔褁。擲筆峰。遭薜茘纏。羅漢院裏。一年度三箇行者。歸宗寺裏。參退喫茶。</p>
<p>示眾云。是日<span class='corr'>已</span>過。命亦隨減。如少水魚。斯有何樂。唯二乘禪定寂滅為樂。是為真樂。學般若菩薩。法喜禪悅為樂。是為真樂。三世諸佛。慈悲喜捨。四無量心。為樂。是為真樂。石霜普會云。休去歇去。冷湫湫地去。是謂二乘寂滅之樂。雲門云。一切知通無障礙。拈起扇子云。釋迦老子來也。是謂法喜禪悅之樂。德山棒。臨濟喝。是三世諸佛。慈悲喜捨之樂。除此三種樂。不為樂也。且道。歸宗一眾。在三種內。三種外。良久云。今日莊主設鑽飯。俵襯錢。參退。僧堂內普請。喫茶去。喝一喝。</p>
<p>師問僧。了也未。云未了。師云。儞喫粥了也未。云了。師云。又道未了。</p>
<p>復云。門外甚麼聲。云雨聲。師云。又道未了。</p>
<p>復云。面前是甚麼。云屏風師云。又道未了。</p>
<p>復云。還會麼。云不會。師云。聽取一頌。隨緣事事了。日用何欠少。一切但尋常。自然不顛倒。</p>
<p>僧問。學人一面琴。不是凡間木。今日捧上來。請師彈一曲。師云。大眾側耳。云得聞於未聞去也。師云。是何指法。僧提起坐具。師云。哀哉哀哉。儞命何太短。云且喜沒交涉。師云。不是知音。云不如歸去來兮。葱嶺有人憶。師云。何得忘却焦桐。云在這裏。師云。放下著。</p>
<p>師有法界三觀六頌。一曰。色空無礙。如意自在。萬象森羅。影現中外。出沒去來。他方此界。心印廓然。融通廣大。二曰。理事無礙。如意自在。倒把須彌。卓向纖芥清淨法身。圓滿土塊。一點鏡燈。十方海會。三曰。事事無礙。如意自在。不動道場。十方世界。東涌西沒。千差萬怪。火裏蝍蟟。吞却螃蠏。四曰。事事無礙。如意自在。手把猪頭。口誦淨戒。趂出婬坊。未還酒債。十字街頭。解開布袋。五曰。事事無礙。如意自在。拈起一毛。重重法界。一念徧入。無邊剎海。只在目前。或顯或晦。六曰。事事不知。空色誰會。理事既休。鐵舡下海。石火電光。咄哉不快。橫按鏌鎁。魔軍膽碎。</p>
</div>
<div class='div-other'><a id='mulu399' />
<p class='h5'>潭州雲蓋守智禪師<span class='note-inline'>(凡四)</span></p><p>劒州龍津陳氏子。示眾云。緊峭離水靴。踏破湖湘月。手把鐵蒺䔧。打破龍虎穴。飜身倒上樹。始見無生滅。却笑老瞿曇。彈指超彌勒。</p>
<p>示眾云。不離當處常湛然。覔即知君不可見。雖然先聖恁麼道。且作箇模子搭却。若也出不得。只抱得古人底。若也出得。方有少分相應。雲蓋即不然。騎駿馬繞須彌。過山尋蟻跡。能有幾人知。</p>
<p>示眾。舉趙州問僧。甚處去。云摘茶去。州云閑。</p>
<p>師云。道著不著。何處摸索。背後龍鱗。面前驢脚。飜身筋斗。孤雲野鶴。阿呵呵。</p>
<p>示眾云。唯一堅密身。一切塵中現。雲蓋今日。千山鬱茂。鳥獸嘶鳴。百花競發。萬卉抽枝。盡是諸佛。箇箇真如。汝等諸人。游山翫水。直須急着眼睛。莫被伊瞞。</p>
</div>
<div class='div-other'><a id='mulu400' />
<p class='h5'>湖州報本元禪師<span class='note-inline'>(凡六)</span></p><p>潮州倪氏子。初謁黃龍。示以三關語。一日坐下板。輙引手返覆視之。云寧以道理而言。以佛手知吾家。揭陽而復問。生緣何處乎。久而頓釋其疑。</p>
<p>示眾云。擊大法鼓。演大法義。未擊鼓<span class='corr'>已</span>前。文殊大士。向諸人眉毛眼睫上。出沒卷舒。作大佛事。及乎擊動法鼓。觀音菩薩。又向諸人耳上。轉大法輪。諸人還聞麼。直饒見得聞得。<span class='corr'>已</span>是不著便。若也真箇不知。自是無枝葉。莫怨太陽春。</p>
<p>示眾云。白雲消散。紅日東昇。仰面看天。低頭覷地。東西南北。一任觀光。達磨眼睛。斗量不盡。演若何曾認影。善財不往南方。衲僧鼻孔遼天。到此一時穿却。</p>
<p>示眾云。般若無知。無所不知。作麼生說箇無知底道理。若謂杜絕視聽。何異斷見外道。其或忘知遺照。正是背境凡夫。諸人還知麼。釋迦老子。終日向燈籠露柱。隨有道有。隨無道無。雖不即於有無。亦不離於有無。如斯語話。鈍置祖師。明眼衲僧。輸他冷笑。且道。笑箇甚麼。喝一喝。</p>
<p>僧問。未離兜率。<span class='corr'>已</span>降王宮。未出母胎。度人<span class='corr'>已</span>畢。今日意作麼生。師云。守株待兔。枉費精神。云不因入水。爭見長人。師云。未問<span class='corr'>已</span>前。猶較些子。</p>
<p>僧問。黑白未分時如何。師云。天高地厚。云分後如何。師云。日暖月凉。云便恁麼去時如何。師云。須彌山倒卓。</p>
</div>
<div class='div-other'><a id='mulu401' />
<p class='h5'>洪州寶峰洪英禪師<span class='note-inline'>(凡八)</span></p><p>邵武陳氏子。因讀李長者十明論。豁然開悟。夜經行。聞二僧。舉黃龍佛手驢脚因緣。師異之。就問。南公今何所寓。僧云。筠州黃蘗。師黎明徑造黃檗。南一見與語。自以為不及也。</p>
<p>示眾云。若論此事。直是難以商量。何也。況古佛心印。狀似鐵牛之機。擬欲進前。喪身失命。更乃退後。瓦解永消。直饒不進不退。猶是紅錦襖子。臭肉汗衫。貼體粘身。難為透脫。諸禪德。到這裏。縱饒明去。不露鋒鋩眹兆。又是靈龜曳尾。鼠咬枯髏。若向飲光門下。天地懸殊。且道。飲光門下。一句作麼生道。良久云。海月夜來籠石室。山雲時復潤禪衣。</p>
<p>示眾云。石門巇嶮鐵關牢。舉目重重萬仞高。無角鐵牛衝得破。毗盧海內作波濤。大眾且道。不涉波濤一句。作麼生道。良久云。一句不遑無著問。迄今猶作野盤僧。</p>
<p>示眾云。先聖道。江月照。松風吹。永夜清霄何所為。佛性戒珠心地印。霧露雲霞體上衣。諸禪德。雖然如是道。可謂傷鹽傷醋。若是山僧。即不然。江月照。松風吹。永夜清霄何所為。牧童嶺上一聲笛。驚起群鵶遶樹飛。</p>
<p>示眾云。祖師道。一切眾生性清淨。從本無生無可滅。即此身心是幻生。幻化之中無罪福。大眾。先聖恁麼道。不妨奇特。柰緣衲僧門下。檢點將來。也是食飽傷心。坐久腰痛。</p>
<p>示眾云。阿呵呵是甚麼。昨夜蟾光獨自坐。屈指從頭數故人。飜憶當年破竈墮。破竈墮。是甚麼。眨上眉毛早蹉過。拍禪床一下。</p>
<p>上堂。有僧出。禮拜起。垂下袈裟角云。脫衣卸甲時如何。師云。喜得狼煙息。弓梢壁上懸。僧攬上袈裟云。重整衣甲時如何。師云。不到烏江畔。知君未肯休。僧便喝。師云。驚殺我。僧拍一拍。師云。也是死中得活。僧作禮。師云。將謂是収燕破趙之才。元來是販私鹽賊。</p>
<p>僧問。逢場作戲時如何。師云。紅爐拋出鐵烏龜。</p>
</div>
<div class='div-other'><a id='mulu402' />
<p class='h5'>南嶽福嚴慈感禪師<span class='note-inline'>(凡二)</span></p><p>梓州杜氏子。示眾云。擲鉢峰前。春風浩浩。湘江水裏。白浪滔滔。是法無私顯露。動著不然而然。解后指南不遇。只管鼻孔遼天。南泉頭頭垂示。大顛寂爾無言。毗耶長啟一室。誰人敢共齊肩。咄。以拂子。擊繩床。</p>
<p>示眾云。古佛心只如今。若不會苦沉吟。秋雨微微。秋風颯颯。乍此乍彼。若為酬答。沙岸蘆花。青黃交雜。禪者何依。良久云劄。</p>
</div>
<div class='div-other'><a id='mulu403' />
<p class='h5'>筠州黃檗勝禪師<span class='note-inline'>(凡二)</span></p><p>梓州中江羅氏子。示眾云。羅漢書字。仰山白槌。禾山打鼓。清平踏泥。四人一向婆母。不知漏洩真機。雖然漏洩真機。要且後人不知。選佛須是英靈漢。敵勝還他獅子兒。</p>
<p>示眾云。寂兮寥兮。蟾蜍皎皎下空谷。寬兮廓兮。曦光赫赫流四海。曹谿路上。勦絕人行。多子塔前。駢闐如市。直饒這裏薦得。倜儻分明。未是衲僧活計。大丈夫漢。須是向黑暗獄中。敲枷打鎻。餓鬼隊裏。放火奪漿。推倒慈氏樓。拆却空王殿。靈苗瑞草和根㧞。滿地從教荊棘生。</p>
</div>
<div class='div-other'><a id='mulu404' />
<p class='h5'>洪州雲居元祐禪師<span class='note-inline'>(凡五)</span></p><p>信州上饒王氏子。示眾云。參學之士。須得悟由。發明心地。若悟法身主。盡大地草木。歸依佛法僧。若悟毗盧師。虗空世界。歸依佛法僧。且道。喚甚麼。作法身主。毗盧師。要得直下會麼。眼睛裏放光現瑞。耳竅裏轉大法輪。</p>
<p>結夏示眾云。無相光中。有一無位真人。出沒三界。輪轉五道。不捨十惡業。不墮五陰身。不捨煩惱障。不證涅槃心。不增毀禁。不敬持戒。不經冬不過夏。諸人還知去處麼。良久云。九旬陽焰裏。五分法身圓。</p>
<p>示眾云。過去諸如來。更不再勘。現在諸菩薩。放過即不可。未來參學人。謾他一點不得。所以教中道。若人欲了知三世一切佛。應觀法界性。一切惟心造。雖然如是。羅漢門下。正是金屑落眼。</p>
<p>示眾。舉僧問趙州。如何是祖師西來意。州云。庭前栢樹子。云和尚莫將境示人。州云。我不將境示人。云如何是祖師西來意。州云。庭前栢樹子。</p>
<p>師云。奇哉古聖。垂一言半句。可謂截斷聖凡門戶。直示彌勒眼睛。今昔無墜。眾中異解多途。商量非一。埋沒宗旨。錯判名言。謂青青翠竹。盡是真如。鬱鬱黃花。無非般若。或謂山河草木。物物皆是真心顯現。何獨庭前栢樹子乎。塵毛瓦礫。但是一法界中。重重無盡。理事圓融。或謂庭前栢樹子。纔舉直下薦取。敵體全真。擬議之間。早落魔境。須是當人作用。臨機相見。或棒或喝。或擎起拳頭。衣袖一拂。這箇眼目。如石火電光相似。或謂庭前栢樹子。更有甚麼事。趙州直下為人。實頭說話。飢來喫飯。困來打睡。動轉施為。盡是自家受用。</p>
<p>如斯見解。似粟如麻。皆是天魔種族。外道邪宗。但取識情分別。用心取捨。強作知見。口耳相傳。誑惑於人。貴圖名利。是何業種。玷瀆祖風。何不游方徧歷。求善知識。決擇身心略似箇衲僧。古來自有宗門師範。我佛心宗。梵釋諸天。拱手敬信。三賢十聖。罔測其由。乃舉拂子云。若向這裏悟去。山河大地。與汝同參。復顧視左右云。道林爭敢壓良為賤。</p>
<p>僧問。如龜藏六時如何。師云。文彩<span class='corr'>已</span>彰。云爭奈處處無蹤跡。師云。一任拖泥帶水。云便恁麼去時如何。師云果然。</p>
</div>
<p class='juan'>聯燈會要卷第十四</p></div></div></div></div>
</div><!-- end of div[@id='body'] -->
</body></html>