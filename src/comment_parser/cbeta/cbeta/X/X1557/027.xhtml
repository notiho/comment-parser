<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu782' />聯燈會要卷第二十七</p><p class="byline">住泉州崇福禪寺嗣祖比丘　悟明　集</p><p class="head3">青原下第九世</p>

<div class='div-other'><a id='mulu783' />
<p class='h4'>潭州延壽惠輪禪師法嗣</p>
<div class='div-other'><a id='mulu784' />
<p class='h5'>廬山歸宗道詮禪師<span class='note-inline'>(凡二)</span></p><p>僧問。承聞和尚。親見延壽來。是否。師云。山前麥熟也未。</p>
<p>僧問。九峰山中。還有佛法也無。師云有。如何是九峰山中佛法。師云。石頭大底大。小底小。</p>
</div></div>
<div class='div-other'><a id='mulu785' />
<p class='h4'>韶州白雲祥禪師法嗣</p>
<div class='div-other'><a id='mulu786' />
<p class='h5'>連州保峰和尚<span class='note-inline'>(凡四)</span></p><p>示眾云。看天看地。新羅國裏。和南不審。日銷萬兩黃金。雖然如是。猶欠少在。</p>
<p>示眾云。盡十方世界。是箇木羅漢。幡竿頭上。道將一句來。</p>
<p>師問僧。甚處來。僧云。大容來。師云。大容近日作麼生。僧云。合得一甕醬。師喚沙彌。將一盌水來。與這僧照影。</p>
<p>師見僧。從法堂階下過。師敲繩床。作聲。僧云。若是這箇。不消拈出。師喜。近前詰之。僧無說。師便打。</p>
</div>
<div class='div-other'><a id='mulu787' />
<p class='h5'>韶州月華和尚<span class='note-inline'>(凡一)</span></p><p>有一老宿。上法堂。東西顧視云。好箇法堂。要且無主。師召云。且坐喫茶。老宿問。玄中最的。猶是龜毛兔角。不向二諦中修。如何密用。師云。側。老宿云。與麼則抝折拄杖。割斷草鞋去也。師云。細而詳之。</p>
</div></div>
<div class='div-other'><a id='mulu788' />
<p class='h4'>吉州巴陵顥鑒禪師法嗣</p>
<div class='div-other'><a id='mulu789' />
<p class='h5'>泐潭靈澄散聖<span class='note-inline'>(凡二)</span></p><p>知門寬問師。甚處來。師云。水清月現。寬云。好好借問。師云。褊衫不染皂。寬云。喫茶去。</p>
<p>寬一日又問。到來數日。且喜安樂。師云。菠菱好煑羮。寬云。儞作這箇去就那。師云。王字不著點。寬拊掌大笑。</p>
</div></div>
<div class='div-other'><a id='mulu790' />
<p class='h4'>隋州智門師寬禪師法嗣</p>
<div class='div-other'><a id='mulu791' />
<p class='h5'>江陵福昌惟善禪師<span class='note-inline'>(凡十一)</span></p><p>示眾。拈拄杖一劃云。盡乾坤大地。微塵諸佛。總在福昌這裏。說佛說法。諸禪德。若也會得。出來與汝證據。若也不會。花須連夜發。莫待曉風吹。</p>
<p>師問僧。近離甚處。云大別。師云。在彼多少時。云三年。師云。水牯牛便甚麼人作對。云不曾觸他一粒米。師云。二時喫箇甚麼。僧無語。師便打。</p>
<p>有僧來。畫一圓相。師便喝云。野狐精。僧作擲勢。以脚拶之者三。師云。蒿箭子。僧作禮。師便打。</p>
<p>師問僧。近離甚處。云安州。師云。甚麼物恁麼來。云請師辨看。師云。驢前馬後漢。僧便喝。師云。驢前馬後漢。又惡發作麼。僧又喝。師便打。僧無語。師喝云。這瞎驢。打殺一萬箇。有甚麼罪過。參堂去。</p>
<p>有僧。自號映達磨。纔入方丈門。提起坐具云。展則徧周沙界。不展則賓主不分。展即是。不展即是。師云。平地喫交了也。映云。明眼宗師。果然有在。師便打。映云。奪拄杖打和尚去。莫言不道。師云。棺木裏撑眼。且坐喫茶。</p>
<p>茶罷。映前白云。適來容易。觸忤和尚。師云。兩重公案。罪不重科。便喝出。</p>
<p>師問僧。近離甚處。云承天。師云。不涉程途。道將一句來。僧便喝。師便打。僧拈坐具。作摵勢。師笑云。喪車後拋藥袋。</p>
<p>師問僧。近離甚處。云遠離兩浙。近發鼎州。師云。夏在甚處。云德山。師云。武陵溪上。道將一句來。僧無語。師自代云。水到渠成。</p>
<p>師問僧。甚處來。云復州。師云。甚麼物恁麼來。云請和尚辨看。師云。禮拜著。僧云諾。師云。自領去。三門外。與儞三十棒。</p>
<p>師問超山主。名甚麼。云與和尚同名。師云。回互不回互。云不回互。師便打。</p>
<p>師問俗士。年多少。云四十四。師云。減一添一是多少。士無對。師便打。叉自代云。適來猶記得。</p>
<p>僧問。祖意教意。是同是別。師云。巢知風穴知雨。</p>
<p>問如何是佛法大意。師云。東方甲乙木。</p>
</div>
<div class='div-other'><a id='mulu792' />
<p class='h5'>蘄州五祖師戒禪師<span class='note-inline'>(凡七)</span></p><p>智門問師。暑往寒來。即不問。林下相逢事若何。師云。五鳳樓前聽玉漏。云爭柰主山高按山低。師云。須彌頂上擊金鍾。</p>
<p>示眾云。大迦葉擊金鍾於須彌頂上。普震大千。阿難陀集總持於畢鉢岩前。曲垂奧旨。今則大教東流。法傳西祖。觀機應響。接物隨緣。有解問者。一任施呈。</p>
<p>時有僧出作禮。師云。切忌龍門點破額。</p>
<p>示眾云。涅槃含四德。唯我契真常。拈拄杖云。豈不是四德。作麼生是真常。諸人還會麼。儞若不會。祖峰布施儞諸人。乃云。拄杖子穿過真常。真常穿過四德。會麼。祖峰解開布袋。一時傾出了也。儞諸人。有會底也無。出來說看。祖峰與儞證明。若說不得。敲落儞鼻孔。拽脫儞眉毛。以拄杖。擊香臺。下座。</p>
<p>示眾。拈拄杖云。彌勒先鋒。釋迦殿後。總在祖峰拄杖頭上。儞諸人。還見麼。</p>
<p>又道。我觀法王法。法王法如是。會麼。會即出來道看。若也不會。伏惟尚饗。以拄杖。擊香臺。</p>
<p>師問僧。近離甚處。云東京。師云。還見天子也無。云常年一度。出金明池。師云。有禮可恕。無禮難容。出去。</p>
<p>僧問。截鐵鏌鎁。猶是鈍。囓鏃當鋒事若何。師云。儞試用看。云恁麼則獻上漢高王也。師云。儞見箇甚麼道理。云苦痛深。師云。頭在我手裏。一任[跳-兆+孛]跳。</p>
<p>僧問。如何是佛。師云。鼻孔長三尺。云不會。師云。真不掩偽。曲不藏直。</p>
<p>問如何是道。師云。點。云點後如何。師云。荊三卞四。</p>
</div>
<div class='div-other'><a id='mulu793' />
<p class='h5'>蘄州四祖諲禪師<span class='note-inline'>(凡二)</span></p><p>示眾云。盡乾坤大地。三世諸佛。天下老和尚。今日被山僧坐斷。無儞出頭處。設有出頭得。也只是箇竹木精靈。雖然如是。未免擔枷判事。</p>
<p>僧問。如何是祖師西來意。師云。一人傳虗。萬人傳實。</p>
</div>
<div class='div-other'><a id='mulu794' />
<p class='h5'>蘄州廣教懷志禪師<span class='note-inline'>(凡二)</span></p><p>示眾云。舉令提綱。群魔屏跡。全提祖印。坐斷十方。正恁麼時。老胡出來。也須乞命。眾中若是作家。略希英鑒。</p>
<p>僧問。如何是佛法大意。師云。儞記來多少時。云學人不會。師云。言猶在耳。</p>
</div>
<div class='div-other'><a id='mulu795' />
<p class='h5'>舒州龍門永禪師<span class='note-inline'>(凡三)</span></p><p>示眾云。諸佛言詮。止啼為義。祖師心印。莫可論之。向上一路。誰敢措足。直下會得。<span class='corr'>已</span>是不著便。</p>
<p>僧問。祖祖相傳。未審傳箇甚麼。師云。德山拄杖。僧云。恁麼則師得其妙也。師便打。</p>
<p>僧問。如何是龍門路。師云嶮。云為甚麼如此。師云。點額却回來。</p>
</div>
<div class='div-other'><a id='mulu796' />
<p class='h5'>唐州天目契滿禪師<span class='note-inline'>(凡一)</span></p><p>示眾云。迦葉親傳如來密印。達磨西來。多虗少實。若論此事。權且認奴作郎。說佛說祖。剜肉作瘡。直下單明。未是衲僧活計。作麼生是衲僧活計。何不出來。對眾證據。</p>
<p>時有僧出作禮。師云。若是仙陀客。更不待揚眉。僧應諾。師云。金剛路兩兩三三。</p>
</div>
<div class='div-other'><a id='mulu797' />
<p class='h5'>鄂州建福智通禪師<span class='note-inline'>(凡二)</span></p><p>示眾云。直饒一句下。倜儻分明去。早是不著便。遭他點污了也。衲僧家。合作麼生。便下座。</p>
<p>僧問。如何是透法身句。師云。鸚鵡戀西秦。</p>
</div></div>
<div class='div-other'><a id='mulu798' />
<p class='h4'>襄州洞山守初禪師法嗣</p>
<div class='div-other'><a id='mulu799' />
<p class='h5'>岳州乾明睦禪師<span class='note-inline'>(凡二)</span></p><p>師問洞山。停機罷賞時如何。山云。水底弄傀儡。師云。誰是看翫者。山云。停機罷賞者。師云。恁麼則知音不和也。山云。知音底事。作麼生。師云。大盡三十日。山云。未在更道。師云。某甲合喫和尚手中痛棒。山休去。</p>
<p>僧問。昔日靈山記。今朝嗣阿誰。師云。楚山突屼。漢水東流。云恁麼則洞山的嗣也。師云。聽事不真。喚鐘作甕。</p>
</div>
<div class='div-other'><a id='mulu800' />
<p class='h5'>鄧州廣濟通禪師<span class='note-inline'>(凡一)</span></p><p>僧問。如何是佛法大意。師云。黑漆崑崙牽白象。云和尚莫謾後學好。師云。好心不得好報。</p>
</div>
<div class='div-other'><a id='mulu801' />
<p class='h5'>荊南府開福德賢禪師<span class='note-inline'>(凡一)</span></p><p>示眾云。不用思而知。不用慮而解。知解俱泯。合談何事。良久云。一葉落天下秋。</p>
<p>僧問。如何是衲僧活計。師云。耳裏種田。</p>
</div></div>
<div class='div-other'><a id='mulu802' />
<p class='h4'>朗州德山密禪師法嗣</p>
<div class='div-other'><a id='mulu803' />
<p class='h5'>南岳南臺勤禪師<span class='note-inline'>(凡二)</span></p><p>示眾云。南岳山裏寒。不似別處寒。寒則樹結銀條。草鋪碎玉。江河凍定。四海成氷。虗空結合。鳥道不通。雲布長郊。龍魚鎻戶。當恁麼時。命若懸絲。作麼生道。若道得。即紅日連天。若道不得。冥冥長夜。</p>
<p>僧問。如何是祖師西來意。師云。一寸龜毛重七斤。</p>
</div>
<div class='div-other'><a id='mulu804' />
<p class='h5'>鼎州文殊應真禪師<span class='note-inline'>(凡二)</span></p><p>示眾云。直鈎釣驪龍。曲鈎釣蝦蟆蚯蚓。還有龍麼。良久云。勞而無功。</p>
<p>僧問。寶劒未出匣時如何。師云。在甚麼處。云出匣後如何。師云。臂長衫袖短。</p>
</div>
<div class='div-other'><a id='mulu805' />
<p class='h5'>鼎州德山紹晏禪師<span class='note-inline'>(凡二)</span></p><p>示眾云。一塵纔起。大地全収。一毛頭上。師子全身。一塵纔起。大地全収。須彌山重多少斤兩。一毛頭上。師子全身。大海水有幾許滴瀝。有人道得。與汝拄杖子。天下橫行。若道不得。須彌山。盖却儞頭。大海水。溺却汝身。</p>
<p>僧問。如何是祖師西來意。師云。桃源水繞白雲亭。</p>
</div>
<div class='div-other'><a id='mulu806' />
<p class='h5'>鼎州文殊寬禪師<span class='note-inline'>(凡三)</span></p><p>示眾云。直教儞聞一句。一時決了。<span class='corr'>已</span>是不著便。遭他點污。合作麼生。</p>
<p>僧問。如何是文殊為人一句。師云。粗識好惡。</p>
<p>云古人捲席。意旨如何。師云。汝自不知時。</p>
<p>僧問。如何是雲門透法身句。師云。惜取眉毛。云為甚麼如此。師云。非汝境界。</p>
</div></div>
<div class='div-other'><a id='mulu807' />
<p class='h4'>隋州雙泉郁禪師法嗣</p>
<div class='div-other'><a id='mulu808' />
<p class='h5'>鼎州德山慧遠禪師<span class='note-inline'>(凡二)</span></p><p>開堂示眾云。無量法門。悉<span class='corr'>已</span>具足。然雖如此。且須委悉始得。其餘方便。昔時聖人互出。乃曰傳燈。爾後賢者差肩。故云繼祖。是以心心相傳。法法相印。且作麼生傳。作麼生印。舉起拂子云。此乃人天同證。若如是。也遞相證明。其或未曉之徒。請垂下問。</p>
<p>僧問。如何是祖師西來意。師云。鐵門路嶮。</p>
<p>示眾云。夫出家之人。生死事大。直須究取生滅之法。既於剎那剎那之際。猶如電轉。電轉之法。無有所寄。諸法生滅滅<span class='corr'>已</span>。會麼。會即便會。不會即生死根本。</p>
</div></div>
<div class='div-other'><a id='mulu809' />
<p class='h4'>江陵府奉先深禪師法嗣</p>
<div class='div-other'><a id='mulu810' />
<p class='h5'>天台蓮華峰祥公庵主<span class='note-inline'>(凡二)</span></p><p>師拈拄杖。示眾云。古人到這裏。為甚麼不肯住。眾無對。師自云。為他途路不得力。復云。畢竟如何。又自云。楖[木*栗]橫擔不顧人。直人千峰萬峰去。</p>
<p>示眾云。若論此事。最是急切。切須明取始得。若也明得。時中免被拘繫。便能隨處安閑。亦不要將心捺伏。自然合他古轍去。若學處分劑。便須路布箇道理。以為佛法。幾時得休歇去。上座。却請與麼相委好。</p>
</div></div>
<div class='div-other'><a id='mulu811' />
<p class='h4'>郢州林溪敬脫禪師法嗣</p>
<div class='div-other'><a id='mulu812' />
<p class='h5'>西劒州鳳凰山智廣禪師<span class='note-inline'>(凡二)</span></p><p>示眾云。朝朝相似日日一般。更有新奇。也拈不出。以至諸聖出來。且不敢誑於上座。因甚如此。盖為上座。是行脚人。如今與上座。在這裏。聚集少時。早是欺屈諸人了也。更若停騰是非鋒起。不如且歇。</p>
<p>僧問。如何是和尚此間佛法。師云。東壁打西壁。</p>
</div></div>
<div class='div-other'><a id='mulu813' />
<p class='h4'>潞府妙勝臻禪師法嗣</p>
<div class='div-other'><a id='mulu814' />
<p class='h5'>潭州大溈承禪師<span class='note-inline'>(凡一)</span></p><p>僧問。梁皇。為甚麼不識達磨。師云。彼此丈夫。</p>
<p>問九年面壁。意旨如何。師云。一人傳虗。萬人傳實。</p>
</div></div>
<div class='div-other'><a id='mulu815' />
<p class='h4'>益州香林澄遠禪師法嗣</p>
<div class='div-other'><a id='mulu816' />
<p class='h5'>隋州智門光祚禪師<span class='note-inline'>(凡十二)</span></p><p>示眾云。汝等諸人。橫擔拄杖。出一叢林。入一叢林。儞道。叢林有幾種。或有旃檀叢林。旃檀圍繞。或有荊棘叢林。荊棘圍繞。或有荊棘叢林。旃檀圍繞。或有旃檀叢林。荊棘圍繞。只如四種叢林。是汝諸人。在阿那箇叢林裏。安身立命。若無安身立命處。虗踏破草鞋。閻羅王。徵儞草鞋錢。有日在。</p>
<p>示眾云。三兩日來好雨。可謂滂沱。凡夫見水是水。天人見水是瑠璃。龍魚見水是窟宅。餓鬼見水是火。儞衲僧家。喚作甚麼。儞若喚作水。又同凡夫見。若喚作瑠璃。又同諸天見。若喚作窟宅。又同龍魚見。若喚作火。又同餓鬼見。是儞尋常。還作麼生。所以道。若是得底人。道火不燒口。道水不溺身。儞每日喫飯。還少得一粒麼。古人云。終日著衣喫飯。未曾咬著一粒米。未曾挂著一縷絲。雖然如此。又須實到這裏。始得若未到這田地。且莫掠虗。</p>
<p>示眾云。雪峰輥毬。羅漢書字。歸安斬虵。大隋燒畬。且道。明甚麼邊事。還有人明得麼。試道看。若明不得。所以道。斬虵須是斬虵手。燒畬須是燒畬人。瞥起情塵生妄見。眼底無筋一世貧。</p>
<p>示眾云。數日來好雨。且道。從甚麼處來。若道從天降。且阿那箇是天。若道從地出。喚甚麼作地。若更不會。所以道。天地之前徑。時人莫強移。箇中生解會。眼上更安錐。</p>
<p>示眾云。赫日裏我人。雲霧裏慈悲。霜雪裏假褐。雹子裏藏身。還藏身得麼。若藏不得。却被雹子打破髑髏。</p>
<p>示眾云。南泉道。自小養一頭水牯牛。擬向溪東放。不免食他國王水草。擬向溪西放。不免食他國王水草。不免隨分納些些。他總不見得。所以雲門大師道。平地上死人無數。過得荊棘林者。是好手。直饒儞截斷凡聖。及盡有無。也只是老鼠入飯甕。未知有向上一竅在。</p>
<p>時有僧問。如何是向上一竅。師便打云。我早是將一塊屎。驀口抹了。儞更來。洨我手作麼。</p>
<p>僧問。蓮華未出水時如何。師云。蓮華。云出水後如何。師云。荷葉。</p>
<p style="margin-left:2em">雪竇頌云。蓮華荷葉報君知。出水何如未出時。江北江南問王老。一狐疑了一狐疑。</p>
<p>問如何是般若體。師云。蚌含明月。云如何是般若用。師云。兔子懷胎。</p>
<p style="margin-left:2em">雪竇云。非唯把定世界。亦乃安貼邦家。若也善能參詳。便請丹霄獨步。</p>
<p style="margin-left:2em">又頌云。一片虗凝絕謂情。人天從此見空生。蚌含玄兔深深意。曾與叢林作戰爭。</p>
<p>僧問。如何是佛。師云。踏破草鞋赤脚走。云如何是佛向上事。師云。拄杖頭上挑日月。</p>
<p>雪竇云。千兵易得。一將難求。</p>
<p>僧問。金剛眼中。著得箇甚麼。師云。一把沙。云為甚麼如此。師云。非公境界。</p>
<p>僧問。國師三喚侍者。意旨如何。師云。憐兒不覺醜。云國師辜負侍者。意旨如何。師云。美食不中飽人飡。侍者辜負國師。意旨如何。師云。粉骨碎身未足報。</p>
<p>僧問。如何是透法身句。師云。胡猻繫露柱。</p>
<p>問曹溪路上。還有俗談也無。師云。六祖是盧行者。</p>
<p>問一切智智清淨。還有地獄也無。師云。閻羅王是鬼做。</p>
</div></div>
<div class='div-other'><a id='mulu817' />
<p class='h4'>洪州同安志禪師法嗣</p>
<div class='div-other'><a id='mulu818' />
<p class='h5'>鼎州梁山緣觀禪師<span class='note-inline'>(凡六)</span></p><p>示眾云。垂絲千尺。意在深潭。一句橫空。白雲自異。孤舟獨掉。不犯清波。海上橫行。不逢明鑒。</p>
<p>示眾云。停機罷賞。匿跡潛蹤。竹戶茆堂。眠雲臥月。青松碧㵎。枕石漱流。道不屬修。無心自悟。談玄唱道。莫非雲水高人。鳥道無蹤。乃是道人行履。談玄則不挂脣吻。履踐則鬼神難覔。悟之則剎那成佛。迷之則永劫生死。有疑即決。不可守株待兔。抱拙守愚。潦倒無成。空延歲月。</p>
<p>師與端長老坐。話次。有僧問。二尊不並化。因甚麼兩人居方丈。師云。一亦非。</p>
<p>僧問。家賊難防時如何。師云。識得後不為冤。云識得後時如何。師云。貶向無生國裏。云莫是他安身立命處也無。師云。死水不藏龍。云如何是活水龍。師云。興雲不吐霧。云忽遇興雲致雨時如何。師下繩床。把住云。莫教濕却老僧袈裟角。</p>
<p>僧問。如何是從上來傳底事。師云。渡水胡僧無膝袴。背駞梵夾不持經。</p>
<p>問如何是西來意。師云。葱嶺不傳唐土信。胡人謾說太平歌。</p>
<p>師示眾。有偈云。赫日猶虧半。烏沉未得圓。若會箇中意。牛頭尾上安。</p>
</div></div>
<div class='div-other'><a id='mulu819' />
<p class='h4'>韶州舜峰韶禪師法嗣</p>
<div class='div-other'><a id='mulu820' />
<p class='h5'>磁州桃園曦朗禪師<span class='note-inline'>(凡一)</span></p><p>示眾云。若是唱道門風。權且強名。若論祖宗提綱。難為開口。所以先聖道。向上一路。千聖不傳。學者勞形。如猿捉影。諸禪德。且作麼生商量。得與先聖齊去。眾中莫有作家底麼。便請離却前非。單刀直入。</p>
<p>時有僧。出作禮。師云。真師子兒。</p>
<p>問靈山一會。何異今日。師云。當時妄想。此日猶存。</p>
</div></div></div>
<div class='div-other'><a id='mulu821' />
<p class='h3'>青原下第十世</p>
<div class='div-other'><a id='mulu822' />
<p class='h4'>金陵清涼法眼禪師法嗣</p>
<div class='div-other'><a id='mulu823' />
<p class='h5'>天台德韶國師<span class='note-inline'>(凡九)</span></p><p>師處州龍泉縣陳氐子。</p>
<p>問龍牙云。天不能盖。地不能載。時如何。牙云。道者合如是。</p>
<p>凡經十七次問。牙云。若為汝說。汝<span class='corr'>已</span>後罵我去。</p>
<p>師後住天台通玄峰。因澡浴。忽省前話。遂具威儀。焚香遙禮龍牙云。當時若為我說。今日決定罵他。</p>
<p style="margin-left:2em">妙喜云。只今也不少。</p>
<p>師問踈山。百匝千重。是何人境界。山云。左搓芒繩縛鬼子。師云。不落古今。請師說。山云不說。師云。為甚麼不說。山云。箇中不辨有無。師云。師今善說。山駭之。</p>
<p>師參五十三員善知識。後謁法眼。但隨眾而<span class='corr'>已</span>。</p>
<p>一日有僧。問法眼。如何是曹源一滴水。眼云。是曹源一滴水。僧罔措。師在座側。豁然開悟。凝滯氷釋。</p>
<p>示眾云。真空不二。萬德無言。正當明時。如王寶劒。所以如來。於一切處。成等正覺。於刀山劒樹上。成等正覺。於鑊湯爐炭裏。成等正覺。於棒下。成等正覺。所以一動一靜。一去一來。一生一滅。未曾有纖毫異相。未曾有纖毫別相。更無毫釐絲髮許。作見聞心識解會。何故。儲仁者。誠謂是非路絕。妙性天機。所以道。汝生我亦生。汝殺我亦殺。生殺輪王機。交馳如電掣。</p>
<p>示眾云。古聖方便。猶如何沙。祖師道。非風幡動。仁者心動。斯乃無上心印法門。我輩是祖師門下客。合作麼生。莫是風幡不動。汝心妄動麼。莫是不撥風幡。就風幡道取麼。莫是動處是甚麼麼。有云。附物明心。有云。色即是空。有云。非風幡動。應須妙會。如此解會。與祖師。有何交涉。既不許如是會。諸上座。便合知悉。這裏悟去。何法而不明。百千諸佛方便。一時洞了。若不如此。設經塵劫。只自勞神。無有是處。</p>
<p>示眾云。佛法現成。一切具足。圓同太虗。無欠無餘。若能如是。且誰欠誰剩。誰是誰非。誰會誰不會。所以道。東去也是上座。西去也是上座。南去也是上座。北去也是上座。上座因甚麼。得成東西南北去。若會得。自然見聞覺知路絕。一切諸法現前。何故如此。為法身無相。觸物皆形。般若無知。對緣而照。一時徹底會去好。</p>
<p>師住通玄峰。有偈云。通玄峰頂。不是人間。心外無法。滿目青山。</p>
<p style="margin-left:2em">法眼聞得。乃云。只此一偈。可以起吾宗。</p>
<p style="margin-left:2em">妙喜云。滅却法眼一宗。只緣此一偈。</p>
<p>僧問名假法假。人空法空。向去諸緣。請師直指。師云。謝此一問。云不覩王居壯。焉知天子尊。師云。貪觀天上月。失却手中橈。</p>
<p>僧問。敲打虗空鳴觳觳。石人木人齊應諾。六月降雪落紛紛。此是如來大圓覺。如何是敲打虗空底。師云。崑崙兒著鐵袴。打一棒行一步。僧云。恁麼則石人木人齊應諾也。師云。儞還聞麼。</p>
<p>僧問。諸法寂滅相。不可以言宣。和尚如何為人。師云。若到諸方。更舉一徧。云恁麼則絕於言句去也。師云。夢裏惺惺。</p>
<p>問如何是古佛心。師云。此問不弱。</p>
<p>云如何是絕滲漏底句。師云。口似鼻孔。</p>
<p>問三世諸佛。為甚麼不知有。師云。却是儞知有。云狸奴白牯。為甚麼却知有。師云。儞甚麼處。見三世諸佛。</p>
<p>問淨慧寶印。和尚親傳。未審今日一會。分付何人。師云。鼕鼕鼓。一頭打兩頭鳴。</p>
</div>
<div class='div-other'><a id='mulu824' />
<p class='h5'>金陵清涼泰欽禪師<span class='note-inline'>(凡四)</span></p><p>開堂日。示眾云。某甲本欲居山藏拙。養病過時。柰緣先師有未了底公案。出來與他了却。</p>
<p>時有僧出問。如何是先師未了底公案。師便打云。祖禰不了。殃及兒孫。僧云。過在甚麼處。師云。過在我。殃及儞。</p>
<p style="margin-left:2em">翠巖芝云。為眾竭力。禍出私門。</p>
<p style="margin-left:2em">雲峰悅云。這老漢。一斯與奪。也似絕後光前。及乎拶著。又却龍頭虵尾。如今莫有為清涼作主底麼。</p>
<p>李國主問。先師有甚未了底公案。師云。見分析次。</p>
<p>師問僧。近離甚處。云廬山。師拈起香匝云。廬山還有這箇麼。僧無對。</p>
<p>僧問。百骸俱潰散。一物鎮長靈。未審百骸一物。相去多少。師云。百骸一物。一物百骸。</p>
<p style="margin-left:2em">雪竇別云。吾不如汝。</p>
</div>
<div class='div-other'><a id='mulu825' />
<p class='h5'>金陵報恩玄則禪師<span class='note-inline'>(凡四)</span></p><p>法眼問師。曾見甚麼人來。師云。曾見青峰和尚來。眼云。有何言句。師云。某甲曾問。如何是學人自<span class='corr'>己</span>。峯云。丙丁童子來求火。眼云。好語。只恐儞錯會。儞試說來看。師云。丙丁屬火。將火求火。如將自<span class='corr'>己</span>。而求自<span class='corr'>己</span>。眼云。與麼會。又爭得。師云。某甲只恁麼。和尚尊意如何。眼云。儞問來。待我與儞道。師理前問。眼云。丙子童子來求火。師言下大悟。</p>
<p>師開堂日。李王與法眼在會。</p>
<p>有僧問。龍吟霧起。虎嘯風生。學人知是出世邊事。到這裏。為甚麼不會。師云。會取好。僧舉頭看師。又看法眼。便抽身入眾。</p>
<p>眼與李王失色。眼歸方丈。令侍者喚其僧至。眼問。上座適來問底語。許儞具眼。人天眾前。何不禮拜。盖覆却。便摵一坐具。其僧三日後。吐光而終。</p>
<p>僧問。宗門中玄要。乞師一言。師云。汝行脚來。多少時也。僧云。不曾逢伴侶。師云。少瞌睡。</p>
<p>問如何是不遷義。師云。江河競注。日月旋流。</p>
</div>
<div class='div-other'><a id='mulu826' />
<p class='h5'>金陵報恩玄覺禪師<span class='note-inline'>(凡一)</span></p><p>聞鳩子鳴。問僧。是甚麼聲。云<span class='corr'>鵓</span>鳩聲。師云。欲得不招無間業。莫謗如來正法輪。</p>
</div>
<div class='div-other'><a id='mulu827' />
<p class='h5'>杭州報恩慧明禪師<span class='note-inline'>(凡二)</span></p><p>問僧。近離甚處。云都城。師云。上座離却都城。到此山。都城少上座。此山剩上座。剩則心外有法。少則心法不周。說得道理則住。不會則去。僧無對。</p>
<p>師舉雪峰塔銘。問僧。從緣有者。始終而成壞。非從緣有者。歷劫而長堅。堅之與壞。即且置。雪峰只今在甚麼處。僧無對。</p>
<p style="margin-left:2em">法眼代云。只今是成是壞。</p>
</div>
<div class='div-other'><a id='mulu828' />
<p class='h5'>漳州羅漢守仁禪師<span class='note-inline'>(凡四)</span></p><p>示眾云。報恩這裏。不曾與人揀話。今日與上座。揀一兩則。還願樂麼。諸上座。鶴脛自長。鳧脛自短。甘草甜。黃連苦。恁麼揀辨。還愜雅意麼。諸上座。莫道血脉不通。泥水有隔好。且莫錯會。珍重。</p>
<p>師問僧。甚處來。云福州。師云。䟦涉如許多山嶺。那箇是上座自<span class='corr'>己</span>。云某甲親離福州。師云。只恁麼。別更有商量。云更作麼生商量。師云。汝話墮也。</p>
<p>僧問。如何是祖師西來意。師云。喚甚麼作祖師西來意。云恁麼則無西來意也。師云。由儞口頭道。</p>
</div>
<div class='div-other'><a id='mulu829' />
<p class='h5'>金陵鍾山義章禪師<span class='note-inline'>(凡二)</span></p><p>示眾云。道遠乎哉。觸事而真。聖遠乎哉。體之則神。我尋常示汝。何不向衣鉢下坐地。直下參取。須要上來。討箇甚麼。欲得省要麼。但向僧堂裏。三門下。察舍裏。參取好。還有會處也未。若有會處。試說看。</p>
<p>僧問。如何是祖師西來意。師云。不東不西。</p>
</div>
<div class='div-other'><a id='mulu830' />
<p class='h5'>金陵報恩文遂禪師<span class='note-inline'>(凡一)</span></p><p>師問僧。甚處來。云曹山。師云。幾程到此。云七程到。師云。行許多山林溪㵎。何者是汝自<span class='corr'>己</span>。云總是。師云。眾生顛倒。認物為<span class='corr'>己</span>。云如何是學人自<span class='corr'>己</span>。師云。總是。</p>
</div>
<div class='div-other'><a id='mulu831' />
<p class='h5'>杭州永明道潛禪師<span class='note-inline'>(凡五)</span></p><p>法眼問。律中道。隔壁聞釵釧聲。即名破戒。見觀金銀合雜。朱紫駢闐。是破戒。是不破戒。師云。好箇入路。</p>
<p>示眾云。佛法顯然。因甚麼不會去。欲會佛法。問取張三李四。欲會世法。參取古佛叢林。珍重。</p>
<p>僧問。牛頭未見四祖時如何。師云。看東看西。云見後如何。師云。南看看北。</p>
<p>問如何是慧日祥光。師云。此去報恩不遠。云恁麼則親蒙照燭去也。師云。且喜沒交涉。</p>
<p>僧問。至理無言。假言詮而顯道。如何是顯道底言。師云。切忌揀擇。云如何是不揀擇。師云。元帥大王。太保令公。</p>
<p style="margin-left:2em">佛鑑勤云。大好不揀擇。</p>
<p>僧問。祖師西來。未審傳箇甚麼。師云。傳箇䇿子。云恁麼則心外有法去也。師云。心內無法。</p>
</div>
<div class='div-other'><a id='mulu832' />
<p class='h5'>廬山歸宗慧超禪師<span class='note-inline'>(凡二)</span></p><p>師問法眼。如何是佛眼。云汝是慧超。師於言下大悟。</p>
<p style="margin-left:2em">雪竇頌云。江國春風吹不起。鷓鴣啼在深花裏。三級浪高魚化龍。癡人猶戽夜塘水。</p>
<p>僧問。如何是佛。師云。我向汝道。即別有也。</p>
</div>
<div class='div-other'><a id='mulu833' />
<p class='h5'>廬山捿賢慧圓禪師<span class='note-inline'>(凡一)</span></p><p>示眾云。出得僧堂門。見五老峰。一生參學事畢。何用更到這裏。雖然如此。也勞上座一轉。</p>
</div>
<div class='div-other'><a id='mulu834' />
<p class='h5'>洪州百丈恒禪師<span class='note-inline'>(凡六)</span></p><p>師問法眼。外道問佛。不問有言。不問無言。敘語未終。眼云。住住。儞擬向世尊良久處會那。師於此大悟。</p>
<p>示眾云。諸上座。適來從僧堂裏出來。脚未跨門限。便回去。<span class='corr'>已</span>是重說偈言了也。更來這裏。不可重重下切脚也。古人云。參他。不如自參。所以道。森羅萬象。是善財之宗師。業惑塵勞。乃普賢之境界。若恁麼參得。即與善財同參。若不肯與麼參。却歸堂向火。參勝熱婆羅門。珍重。</p>
<p>師或時上堂。眾纔集。師便云。喫茶去。</p>
<p>或時眾纔集。便云珍重。</p>
<p>或時眾纔集。便云歇。後有頌云。百丈有三訣。喫茶珍重歇。直下便承當。敢保君未徹。</p>
<p>僧問。承古有言。於無異法中。而說諸法。如何是無異底法。師云。鶴脛長鳧脛短。云如何體會。師云。有甚麼可體會。</p>
<p>僧問。祖師西來。直指人心。見性成佛。未審此理如何。師云。不用更如何。云學人不會。乞師慈悲。師云。靈利人難得。</p>
<p>僧問。學人乍入叢林。諸事不會。時如何。師云。吾助汝喜。</p>
<p>問一物不將來時如何。師云。却請將取去。</p>
<p>問學人欲作佛時如何。師云。汝許多時。作甚麼來。</p>
</div>
<div class='div-other'><a id='mulu835' />
<p class='h5'>杭州靈隱清聳禪師<span class='note-inline'>(凡一)</span></p><p>示眾云。十方諸佛。常在汝前。還見麼。若言見。將心見。將眼見。所以道。一切法不生。一切法不滅。若能如是解。諸佛常現前。</p>
<p>又曰。見色便見心。且喚甚麼作心。山河大地。萬象森羅。青黃亦白。男女等相。是心。不是心。若是心。為甚麼却成物象去。若不是心。又道。見色便見心。還會麼。只為迷此。而成顛倒。種種不同。於無同異中。強生同異。若能直下承當。頓豁本心。皎然。無一物。可作見聞。若離心。別求解脫者。古人喚作迷波討源。卒難曉悟。</p>
</div></div>
<div class='div-other'><a id='mulu836' />
<p class='h4'>襄州清溪洪璡禪師法嗣</p>
<div class='div-other'><a id='mulu837' />
<p class='h5'>襄州天平從漪禪師<span class='note-inline'>(凡一)</span></p><p>師到西院。居常自言。莫道會佛法。今時覔箇舉話人。也無。</p>
<p>西院聞之。一日遙見師。遂召云。從漪。師舉頭。院云錯。師行三兩步。院又云錯。師近前。院云。適來這兩錯。是西院錯。上座錯師云。是從漪錯。院又云錯錯。師無語。院云。且在這裏。過夏。待共上座。商量這兩錯。師當下便行。</p>
<p>住後告眾云。我當初行脚時。被業風吹。到汝州思明長老處。被他連下兩錯。更留我過夏。待共我。商量這兩錯。我不道那時錯。發足南方去時。早知道錯了也。</p>
<p style="margin-left:2em">首山云。據天平作與麼解會。也未夢見西院在。何故。話在。</p>
</div></div>
<div class='div-other'><a id='mulu838' />
<p class='h4'>蘄州五祖師戒禪師法嗣</p>
<div class='div-other'><a id='mulu839' />
<p class='h5'>洪州泐潭懷澄禪師<span class='note-inline'>(凡一)</span></p><p>僧問。如何是佛。師云。文不加點。</p>
<p>問不與萬法為侶者。是甚麼人。師云。觀世音菩薩。</p>
<p>問如何是佛法大意。師云。文殊自文殊。解脫自解脫。</p>
</div>
<div class='div-other'><a id='mulu840' />
<p class='h5'>筠州洞山自寶禪師<span class='note-inline'>(凡二)</span></p><p>示眾云。總恁麼。風恬浪靜。那裏得來。忽遇洪波浩渺。白浪滔天。當恁麼時。覔箇水手也難得。眾中莫有把柂者也無。眾無對。師云。賺殺一舡人。</p>
<p>問如何是佛。師云。腰長脚短。</p>
</div>
<div class='div-other'><a id='mulu841' />
<p class='h5'>復州北塔思廣禪師<span class='note-inline'>(凡二)</span></p><p>問如何是衲僧變通事。師云。東涌西沒。云通變後如何。師云。地肥茄子嫰。</p>
<p>問如何是和尚家風。師云。左手書右字。云學人不會。師云。歐頭柳脚。</p>
</div></div>
<div class='div-other'><a id='mulu842' />
<p class='h4'>潭州福嚴良雅禪師法嗣</p>
<div class='div-other'><a id='mulu843' />
<p class='h5'>潭州北禪智賢禪師<span class='note-inline'>(凡二)</span></p><p>歲夜小參。示眾云。年窮歲盡。無可與諸人分歲。且烹箇露地白牛。炊黍米飯。向骨拙火。唱村田樂。何故。免見倚他門戶。傍他墻。剛被時人喚作郎。便下座。</p>
<p>至深夜。維那來問訊云。縣裏有公人。到勾和尚。師云。作甚麼。那云。道。和尚宰牛。不納皮角。師捋頭帽。擲地云。這箇不是。那就地拾得便行。師跳下繩床。攔胷搊住。叫云。賊賊。那將帽子。覆師頂云。天寒。且還和尚帽子。</p>
<p>時法昌為侍者。師顧法昌云。這箇公案。作麼生。昌云。潭州紙貴。一狀領過。</p>
<p>僧問。如何是佛。師云。匙挑不上。</p>
</div></div>
<div class='div-other'><a id='mulu844' />
<p class='h4'>鼎州文殊應真禪師法嗣</p>
<div class='div-other'><a id='mulu845' />
<p class='h5'>筠州洞山曉聰禪師<span class='note-inline'>(凡六)</span></p><p>韶州曲江林氏子。</p>
<p>示眾云相見不揚眉。君東我亦西。紅霞穿碧落。白日繞須彌。</p>
<p>示眾云。井底生紅塵。高峰起白浪。石女生石兒。龜毛寸寸長。若欲學菩提。但看此模樣。</p>
<p>送化主。示眾云。住持之事。勞他十方高人。且實際理地。不受一塵。佛事門中。不捨一法。盖為清眾之故。所以忘勞。盡大地。作箇胡餅。天下人盡得喫。唯有深沙神不得喫。怒發將蒺䔧棒打一棒。瓦解氷消。</p>
<p>僧問。德山入門便棒。猶是起模畫樣。臨濟入門便喝。未免揑目生花。離此二途。未審洞山如何為人。師云。天晴久無雨。近日有雲騰。云他日若有人。問洞山宗旨。教學人如何舉似。師云。園蔬枯槁甚。擔水潑菠菱。</p>
<p>云師唱誰家曲。宗風嗣阿誰。師云。竹錫挑擎千界月。鉢盂盛貯五天雲。</p>
<p>云古聖說不到處。請師舉。師云。寒星明月夜。寂寂萬家門。</p>
<p>僧問。無根樹子。向甚麼處㘽。師云。千年常住一朝僧。</p>
<p>云如何是離聲色句。師云。南瞻部洲。北鬱單越。云恁麼則學人知恩不昧去也。師云。四海水深多少。</p>
<p>僧問。如何是佛。師云。理長即就。</p>
<p>問祖師西來。當為何事。師云。幾人被渠謾。</p>
<p>問國師三喚侍者。意旨如何。師云。年老心孤。</p>
<p>云既是泗洲大聖。為甚麼在揚州出現。師云。君子愛財。取之有道。</p>
</div></div>
<div class='div-other'><a id='mulu846' />
<p class='h4'>朗州德山慧遠師云法嗣</p>
<div class='div-other'><a id='mulu847' />
<p class='h5'>廬山歸宗善暹禪師<span class='note-inline'>(凡二)</span></p><p>臨江軍人也。示眾云。一若是二即非。東西南北少人知。休話指天并指地。青天白雲徒爾為。以拄杖。繫繩床。下座。</p>
<p>僧問。達磨未來時如何。師云。清貧長樂。云來後如何。師云。濁富多憂。</p>
<p>問年窮歲盡時如何。師云。依舊孟春猶寒。</p>
<p>云更深夜靜時如何。師云。老鼠入燈籠。</p>
</div></div>
<div class='div-other'><a id='mulu848' />
<p class='h4'>隋州智門光祚禪師法嗣</p>
<div class='div-other'><a id='mulu849' />
<p class='h5'>明州雪竇重顯禪師<span class='note-inline'>(凡二十四)</span></p><p>遂州李氏子。</p>
<p>問智門。不起一念。云何有過。門召師近前。師纔近前。門以拂子驀口打。師擬開口。門又打。師豁然開悟。</p>
<p>師開堂日。普觀大眾云。人天普集。合發明箇甚麼事。焉可互分賓主。馳騁問答。便當宗乘去。廣大門風。威德自在。輝騰今古。杷定乾坤。千聖只言自知。五乘莫能建立。所以聲前悟旨。猶迷顧鑒之端。言下知宗。尚昧識情之表。諸人要知真實相為。但以上無攀仰。下絕<span class='corr'>己</span>躬。自然常光現前。箇箇壁立千仞。還辨明得也無。未辨辨取。未明明取。既辨明得。能截生死流。同居佛祖位。妙圓超悟。正在此時。堪報不報之恩。以助無為之化。</p>
<p>示眾云。形興未質。名起未名。形名既兆。游氣亂清。拈起拄杖云。大眾。拄杖子。是形名雙舉。還有過也無。有即水底月。無即形名兆。若也究得。實謂恩大難酬。</p>
<p>示眾云。一問一答。總未有事在。直饒乾坤大地。草木叢林。盡為衲僧。異口同音。各置百千問難。不消長老彈指一下。並乃高低普應。前後無差。曠佛祖之妙靈。廓人天之幽跡。如是則何假覺城東際。五眾咸居。古佛廟前。此時參畢。</p>
<p>示眾云。田地穩密底。佛祖不敢近。為甚麼擡脚不起。神通游戲底。鬼神不能測。為甚麼下脚不得。直饒十字縱橫。朝打三千。暮打八百。</p>
<p>示眾云。春山疊亂青。春水漾虗碧。寥寥天地間。獨立望何極。便下座。</p>
<p>却顧侍者云。適來有人。看方丈麼。者云有。師云。作賊人心虗。</p>
<p>示眾云。國無定亂之劒。四海晏清。也不是分外。還有梯山入貢者麼。</p>
<p>示眾云。十方無碧落。四面亦無門。古人向甚麼處見客。或若道得接手句。許儞天上天下。</p>
<p>示眾云。上士相見。一言半句。如擊石火。瞥爾便過。應非即言定旨。滯句迷源。從上宗乘。合作麼生議論。直得三世諸佛。不能自宣。六代祖師。全提不起。一大藏教。詮註不及。所以棒頭取證。喝下承當。意句交馳。還同流浪。其有通方作者。共相證明。</p>
<p>示眾云。立賓立主。剜肉作瘡。舉古舉今。拋沙撤土。直下無事。正是無孔鐵鎚。別有機關。合入無間地獄。明眼衲子。應須自看。</p>
<p>師問大龍。語底默底不是。非語非默底更非。總是總不是拈却。大用現前。時人知有。大龍如何。龍云。子有如是見解那。師云。這老漢。今日瓦解氷消。</p>
<p>至晚。龍問師。那裏是老僧瓦解氷消處。師云。轉見不堪。拂袖便出。龍云。尀耐尀耐。師不顧。</p>
<p>後舉似福嚴雅雅云。何不與他本分草料。師云。和尚更買草鞋行脚。始得。</p>
<p>一日五人新到相看。師云。洞庭絕頂無行路。不假梯航試道看。云特來禮拜和尚。師云。湛水停舟。徒勞運濟。僧無語。師云。過這邊來。其僧齊過。師云。將頭不猛。帶累三軍。參堂去。</p>
<p>師問僧名甚麼。云宗雅。師云。雅即不問。如何是宗。僧無對。</p>
<p>師云。且限三日。其僧頻來下語。師不諾。僧云。和尚作麼生。師云。儞何不問。僧擬問。師連打數棒。</p>
<p>一日六人新到相看。師問參頭。夫為上將。須是七事隨身。兩刃交鋒。作麼生。云久響和尚。有此一著。師云。一著放過。還我草鞋錢來。僧便喝。師便打。僧約住棒。與師一掌。師云。未到翠峰時。與儞三十棒了也。僧無語。師云。且過一邊著。</p>
<p>却問第二僧。副將作麼生。僧茫然。師云。一狀領過。喫茶了。</p>
<p>師把住參頭云。適來公案。這裏只恁麼。堂中作麼生舉。僧擬議。師打一坐具。便推出。</p>
<p>一日六人新到相見。師問。還有作家禪客麼。參頭云。和尚道甚麼。師云。點即不到。僧擬議。師便喝。僧無語。師云。龍頭虵尾漢。</p>
<p>復問第二僧。僧指參頭云。和尚問儞。何不祇對。師與一掌。僧無語。</p>
<p>復指第三僧。其僧茫然。師云。一狀領過。</p>
<p>師問僧。甚處人。僧提起坐具。師云。蝦跳不出斗。僧云。[跳-兆+孛]跳。師便打。僧云。更[跳-兆+孛]跳。師又打。僧便走。師喚回。僧作禮云。觸忤和尚。師云。我要這話行。儞又走作麼。僧云。<span class='corr'>已</span>徧天下了也。師又打五棒。僧云。有諸方在。師云。儞只管喫棒。</p>
<p>師又喚第二人近前。僧近前。師云。儞是甚處人。云鼎州。師云。敗也。云青天白日。師云。兩重公案。云恰是。師以拄杖指云。儞擬[跳-兆+孛]跳那。僧議擬。師亦打五棒。</p>
<p>參頭云。這僧。與某甲喫棒不同。師云。一時近前來。僧珍重便走。師隨後與一拄杖。</p>
<p>師問僧。近離甚處。云和尚道甚麼。師云。我問儞。近離甚處。僧退身而立。師云。克由尀耐。不言來處。將拄杖來。僧云。某甲近離奉川。師云。打野榸漢。何不早恁麼道。</p>
<p>復問第二人云。儞也一處來。云某甲近離大梅。師云。兩段不同。好與三十棒。且放過。</p>
<p>師問聰道者云。久參事作麼生。聰云。青天白日。師云。亂走作甚麼。聰便喝。師云。喫棒得也。聦擬舉手。師打一坐具云。儞看。這瞎漢亂做。</p>
<p>師問僧。近離甚處。云天台。師云。還見智者麼。云見。師云。為甚麼在我脚底。僧無語。師云。脫空妄語漢。</p>
<p>師問僧。近離甚處。云溫州。師云。還識永嘉大師麼。云是鄉人。師云。與儞隔海在。云酌然。師云。面赤不如語直。僧無語。師噓一聲。</p>
<p>師在大溈。為知客李殿院來。問云。知客是長老鄉人那。師云不敢。李云。且在這裏。不得亂走。師云。本為行脚。李云。行脚當為何事。師云。看亂走底。李大笑。</p>
<p>僧問。只在目前。為甚麼再三不覩。師云。截耳臥街。</p>
<p>云黑豆未生芽時如何。師云。餧驢餧馬。云生芽後如何。師云。透水透沙。</p>
<p>僧問。牛頭未見四祖時如何。師云。恰恁麼。云見後如何。師云。三生六十劫。</p>
<p>僧問。如何是雪竇境。師云。天無四壁。云如何是境中人。師云。月在中峰。</p>
</div>
<div class='div-other'><a id='mulu850' />
<p class='h5'>鼎州彰法燈泗禪師<span class='note-inline'>(凡一)</span></p><p>僧問。如何是佛法大意。師云。多少人摸索不著。云忽然摸著時如何。師云。堪作甚麼。</p>
</div>
<div class='div-other'><a id='mulu851' />
<p class='h5'>潭州雲盖繼鵬禪師<span class='note-inline'>(凡三)</span></p><p>初謁雙泉雅禪師。雅令充侍者。示以芭蕉拄杖話。經久無省發。</p>
<p>一日雅向火次。師侍立。雅忽問。拄杖子話。試舉來。與子商量。師擬舉。雅拈火筯便摵。師豁然大悟。</p>
<p style="margin-left:2em">白雲端頌云。與奪雙行驗正邪。纔爭拄杖便亡家。驀然鐵棒如風至。失却從前眼裏花。</p>
<p>示眾云。高不在絕頂。富不在福嚴。樂不在天宮。苦不在地獄。良久云。相識滿天下。知心能幾人。</p>
<p>僧問。如何是佛法大意。師云。舌頭無骨。</p>
</div></div>
<div class='div-other'><a id='mulu852' />
<p class='h4'>鼎州梁山緣觀禪師法嗣</p>
<div class='div-other'><a id='mulu853' />
<p class='h5'>郢州太陽明安警延禪師<span class='note-inline'>(凡十一)</span></p><p>師問梁山。如何是無相道場。梁指觀音云。此是吳處士畫。師擬進語。梁急索云。這箇是有相底。那箇是無相底。師於言下大悟。作禮。叉手而立。梁云。何不道取一句。師云。道即不辭。恐上紙墨。梁山呵呵大笑云。此語<span class='corr'>已</span>後。上碑去在。</p>
<p>示眾云。諸禪德。須明平常無生句。妙玄無私句。體明無盡句。第一句。通一路。第二句。無賓主。第三句。兼帶去。一句道得。師子嚬呻。二句道得。師子返擲。三句道得。師子踞地。縱也周徧十方。擒也一時坐斷。正恁麼時。作麼生通得箇消息。大眾證明。若通不得來朝更献楚王看。</p>
<p>時有僧出問。如何是平常無生句。師云白雲覆青山。青山頂不露。云如何是妙玄無私句。師云。寶殿無人不侍立。不種梧桐免鳳來。云如何是體明無盡句。師云。手指空時天地轉。回途石馬出紗籠。</p>
<p>問如何是師子嚬呻。師云。終無回顧意。爭肯落平常。云如何是師子返擲。師云。周旋往返全歸父。繁興大用體無虧。云如何是師子踞地。師云。逈絕去來機。古今無變異。</p>
<p>示眾云。莫行心處路。莫坐無處功。有無二俱離。廓然天地空。所以南泉道。大家在這裏。喫莖菜。若更覔一莖菜。入地獄如箭射。且道。是甚麼語話。</p>
<p>示眾云。文殊隱顯於人間。普賢出沒於眾中。儞若一念通明。向文殊門裏發機。儞若通前叶後。超方不弱。向普賢門裏出身。如今上來下去。頭上脚下。是箇甚麼。上來也我辨儞。下去也儞辨我。句裏明宗即易。宗中辨的則難。句裏明宗。為儞恁麼來。宗中辨的。儞諸人試通箇消息看。大家證明。有麼。乃云。老僧今日。一場醉酒。</p>
<p>示眾云。一句子。拈起也。滿目生光。放下也。寒雲收谷。且道。不拈不放。喚作甚麼。洪波浩渺。白浪滔天。杲日當空。森羅俱顯。若向言中取則。句裏明機。也似迷頭認影。若也宗乘舉唱。石人拊掌。且道。石人明甚麼邊事。乃云。露柱懷胎猶未可。鐵牛生處不難通。</p>
<p>示眾云。放一線道。縱橫可否。不放一線道。大難大難。所以睦州和尚道。放一線道。也由睦州。不放一線道。也由睦州。僧問。如何是放一線道。州云。量才補職。如何是不放一線道。州云。萬里崖州。雖然如是。各在門底施設。建立宗乘。大開徑路。大陽尋常道。握拳展手。為訪知音。展則當處出生。握則隨處滅盡。恁麼告報。猶尚不會。豈況言中宛轉。句裏藏鋒。覿面無私。徒伸意欵。一句當軒。三門頭合掌。兩廊下行道。中庭裏作舞。後門底搖頭。更有針鋒上師子。作麼生道。儞若委悉去。放一線道。若也宗乘舉唱。老僧口門窄。</p>
<p>示眾云。廓然去。肯重去。無所得心去。平等心去。離彼我心去。然後方可穩坐。所以古德道。牽牛向水東去。也不免官家傜稅。牽牛向水西去。也不免官家傜稅。不如隨分納些些。免被他家撈擾。作麼生是隨分納些些底道理。但截斷兩頭。聖凡情盡。體露真常。事理不二。即如如佛。若能如是。法法無依。平等大道。萬有不繫。隨處碌碌地。更有何事。</p>
<p>師問聰上座。<span class='note-inline'>(即石門慈照也。)</span>近離甚處。聰云。襄州。師云。作麼生是不隔底句。聦云。和尚住持不易。師云。且坐喫茶。聰便參堂去。</p>
<p>侍者遂問。暫到祇對。住持不易。和尚為甚麼。教且坐喫茶。師云。我献他新羅附子。他酬我舶上茴香。儞去問。他有語在。</p>
<p>侍者問聰。適來祇對和尚。住持不易。意旨如何。聰云。真鍮不博金。</p>
<p>師問僧。甚處來。云洪山。師云。先師在麼。云在。師云。在即不無。請渠出來。我要相見。僧云聻。師云。這箇猶是侍者。僧無對。師云。喫茶去。</p>
<p>師問侍者。有一人。徧身紅爛。在荊棘林中。周匝火圍。如何近附。救得此人。者云。六根不具。七識不全。師云。教伊出來。我要與伊相見。者云。只今別無左右祇對。師云。官不容針。</p>
<p>僧問。雲門透法身句。意旨如何。師云。儞記來多少時。云深承和尚指示。師云。更不再撥。</p>
</div></div></div>
<p class='juan'>聯燈會要卷第二十七</p></div></div>
</div><!-- end of div[@id='body'] -->
</body></html>