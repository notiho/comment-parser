<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu615' />聯燈會要卷第二十三</p><p class="byline">住泉州崇福禪寺嗣祖比丘　悟明　集</p><p class="head3">青原下第六世</p>
<p class="head4">筠州洞山良价禪師法嗣下</p>

<div class='div-other'><a id='mulu616' />
<p class='h5'>越州乾峰和尚<span class='note-inline'>(凡四)</span></p><p>示眾云。法身有三種病。二種光。須一一透得。始解歸家穩坐。須知更有照用同時。向上一竅。</p>
<p>雲門出眾云。庵內人。為甚麼。不知庵外事。師呵呵大笑。門云。猶是學人疑處。師云。子是甚麼心行。門云。也要和尚相委。師云。若恁麼。始得穩坐。門云。諾諾。</p>
<p style="margin-left:2em">雪竇云。若明得褒貶句。未必善因而招惡果。</p>
<p>示眾云。舉一。不得舉二。放過一著。落在第二。</p>
<p>雲門出眾云。昨日有人。從天台來。却往徑山去。師云。來日不得普請。</p>
<p style="margin-left:2em">雪竇云。雲門只解一手擡。不能一手搦。還有共相著力者麼。試露牙爪看。</p>
<p style="margin-left:2em">大溈喆云。乾峰善唱。雲門善拍。唱拍相隨。風清古格。還有知音者麼。一堂風冷淡。千古意分明。</p>
<p>僧問。十方薄伽梵。一路涅槃門。未審路頭。在甚麼處。師拈拄杖。劃一劃云。在這裏。</p>
<p>僧後請益雲門。門拈起扇子云。扇子[跳-兆+孛]跳。上三十三天。築著帝釋鼻孔。東海鯉魚。打一棒。雨似盆傾。會麼。</p>
<p style="margin-left:2em">黃龍南云。乾峯一期指路。曲為初機。雲門乃通其變。使後人不倦。汝等須窮二老之意。莫逐二老之言。得意則返正道。以歸家。尋言則蕩邪途。而轉遠　大溈喆云。乾峯被這僧勘破　大溈秀云。乾峯老漢。被這僧一問。直得脚忙手亂。</p>
<p style="margin-left:2em">教忠光云。雲門跛脚阿師。泥水不辨。菽麥不分。懸羊頭。賣狗肉。神出鬼沒。爭柰伊何。還知乾峰落處麼。擲下拄杖云。切忌向這裏垛跟。</p>
<p style="margin-left:2em">妙喜頌云。撦破雲門一柄扇。拗折乾峰一條杖。二三千處管絃樓。四五百條花柳巷。</p>
<p>師問僧。甚處來。云天台。師云。見說石橋成兩截。是否。云和尚甚處。得這消息來。師云。將謂是華頂峰前客元來只是平田村裏人。</p>
</div>
<div class='div-other'><a id='mulu617' />
<p class='h5'>筠州九峰普滿禪師<span class='note-inline'>(凡十三)</span></p><p>示眾云。常住法身。不生不滅。</p>
<p>有僧問。既不生不滅。為甚麼。六道輪迴。師云。為有心故。云以何方便。當證法身。師云。以虗空心。合虗空理。云證後如何。師云。任從三界轉。徒聽四生奔。復云。會麼。云不會。師云。禮拜著。</p>
<p>師問僧。近離甚處。云閩中。師云。遠涉不易。云不難。動步便到。師云。有不動步者麼。云有。師云。爭得到這裏。僧無對。師云。賺殺一船人。拈拄杖。即時趂下。</p>
<p>僧問。對境心不動時如何。師云。汝無大人力。云如何是大人力。師云。對境心不動。云適來為甚麼道。汝無大人力。師云在舍只言為客易臨淵方覺取魚難。</p>
<p>僧問。古人道。真因妄立。從妄顯真。是否。師云是。云如何是真。師云。不雜食。云如何是妄。師云。起倒攀緣。云去此二途。如何合得圓常。師云。不敬功德天。誰怕黑暗女。</p>
<p>僧問。如何是不遷義。師云。東生明月。西落金烏。云非師不委。師云。理當即行。僧作禮。師便打。云仁義道中。禮拜何咎。師云。來處不明。須行嚴令。</p>
<p>僧問。九峰一路。古今咸知。向上宗乘。請師提唱。師竪起拂子。僧云。大眾側聆。願垂方便。師云。清波不覩魚龍現。迅浪風高下底鈎。云若不久參。那知今日。師云。人生無定止。像沒鏡中圓。</p>
<p>僧問。如何是把定乾坤眼。師云。把定在裏許。云乾坤眼何在。師云。正是乾坤眼。云還照燭也無。師云。不借三光勢。云既不借三光勢。憑何照燭。喚作乾坤眼。師云。若不恁麼。髑髏前。見鬼無數。</p>
<p>僧問。人人盡言請益。師將何極濟。師云。儞道。巨嶽還曾乏寸土麼。云四海參尋。當為何事。師云。演若迷頭心自狂。云還有不狂者也無。師云有。云如何是不狂者。師云。突曉途中眼不開。</p>
<p>僧問。如何是道。師云。見通車馬。云如何是道中人。師便打。僧作禮。師便喝。</p>
<p>僧問。如何是不遷義。師云。深夜眾星皆拱北。庭前花發滿堦紅。云如何領會。師云。出去。</p>
<p>僧問。如何是不壞身。師云。正是。云學人不會。請師直指。師云。適來曲多少。</p>
<p>僧問。眼不到色塵時如何。師指香臺云。面前是甚麼。云請師子細。師云。不妨遭檢點。</p>
<p>僧問。如何是祖師西來意。師云。更問阿誰。云恁麼則學人全體是也。師云。須彌頂上戴須彌。</p>
</div>
<div class='div-other'><a id='mulu618' />
<p class='h5'>蜆子和尚<span class='note-inline'>(凡一)</span></p><p>混俗閩川。居無定所。日㳂江岸。採拾蝦蜆充腹。夜宿東山白馬廟。紙錢中。華嚴休靜禪師。欲決師真偽。一夜潛入紙錢中。深夜師歸。靜驀欄胷搊住云。如何是祖師西來意。師云。神前酒臺盤。</p>
</div>
<div class='div-other'><a id='mulu619' />
<p class='h5'>台州幽棲和尚<span class='note-inline'>(凡三)</span></p><p>鏡清問。如何是少父。師云。無標的。清云。無標的。以為少父耶。師云。有甚麼過。清云。只如少父。又作麼生。師云。道者是甚麼心行。</p>
<p>僧問。如何是佛。師云。汝不信是眾生。云某甲深信。師云。若作聖解。即墮群邪。</p>
<p>師因僧為造壽塔畢。師即領眾看塔。即入塔內。端坐云。一客不煩兩主人。便告寂。</p>
<p>眾僧競喚云。和尚許多年在世。不可便即恁麼去。遂舁歸主事辦齋了。師復上堂。告眾云。不得喚作是。不得喚作非。汝喚作甚麼。時有僧出問。承和尚有言。不得喚作是。不得喚作非。未審喚作甚麼。師便珍重告寂。</p>
</div></div>
<div class='div-other'><a id='mulu620' />
<p class='h4'>澧州夾山善會禪師法嗣</p>
<div class='div-other'><a id='mulu621' />
<p class='h5'>澧州洛浦元安禪師<span class='note-inline'>(凡二十四)</span></p><p>鳳翔府麟游。<span class='corr'>淡</span>氏子。</p>
<p>師在臨濟。為侍者。濟問。從上來。一人行棒。一人行喝。阿那箇親。師云。總不親。濟云。親處作麼生。師便喝。臨濟便打。</p>
<p>一日有座主。相看。臨濟問。講何經。論主云。某甲荒虗。粗習百法論。濟云。有一人。於三乘十二分教。明得。有一人。於三乘十二分教。明不得。是同是別。主云。明得即同。明不得即別。師遽云。座主。這裏是甚麼所在。說同說別。濟回顧師云。儞又作麼生。師便喝。濟送座主回。問師。適來是汝。喝老僧那。師云。是。濟便打。</p>
<p>濟每對眾。賞之曰。臨濟門下一隻聖箭。誰敢當鋒。</p>
<p>師辭臨濟。濟拈拄杖。畫一畫云。過得這箇。便去。師便喝。濟便打。師作禮去。</p>
<p>後臨濟上堂云。臨濟門下。有一赤梢鯉魚。搖頭擺尾。向南方去。不知向誰家虀甕裏淹殺。</p>
<p>師到澧州夾山。於案山頂上。卓庵。山訝之。修書令侍者招之。師接書坐却。又展手。就侍者索。者無語。師便打云。歸去。分明舉似和尚。</p>
<p>者歸舉似夾山。山云。他若開書。三日後必來。若不開書。此人救不得。</p>
<p>山乃令人密伺其出庵。即焚之。</p>
<p>三日後。果來。隨後焚其庵。或告之曰。庵中火發。師不回顧。直詣夾山。不禮拜。端身而立。山云。雞棲鳳巢。非其同類。出去。師云。自遠趍風。乞師一接。山云。目前無闍梨。座上無老僧。師便喝。山云。住住。且莫草草怱怱。雲月是同。谿山各異。坐斷天下人舌頭。即不無闍梨。爭教無舌人解語。師佇思。山便打。師即投誠入室。</p>
<p style="margin-left:2em">興化獎云。但知作佛。愁甚麼眾生　五祖戒。出洛浦語云。更說道理看。便出去　雪竇云。這漢可悲可痛。鈍致他臨濟。他既雲月是同。我即谿山各異。說甚麼無舌人解語。坐具劈口便摵。夾山若是箇知方漢。必然明窻下安排。</p>
<p>師問夾山。佛魔不到處。如何體會。山云。燭明千里像。闇室老僧迷。</p>
<p>又問。朝陽<span class='corr'>已</span>昇。夜月如何不現。山云。龍啣寶珠。游魚不顧。師於言下大悟。</p>
<p>夾山將示寂。垂語云。石頭一枝。看看即滅矣。師云。不然。山云。何也。師云。自有青山在。山云。苟或如是。即吾道不滅矣。</p>
<p>示眾云。末後一句。始到牢關。把斷要津。不通凡聖。尋常向諸人道。任從天下樂欣欣。我獨不肯。欲知上流之士。不將佛法見解。貼在額頭上。何故。如龜負圖。自取喪身之兆。鳳縈金網。趣雲漢以何期。直須旨外明宗。莫向言中取則。是以石人機似汝。也解唱巴歌。汝若似石人。雪曲也須和。指南一路。智者知疏。</p>
<p>示眾云。學道先須識得自<span class='corr'>己</span>宗旨方可臨機免失。只如鋒鋩未兆<span class='corr'>已</span>前。都無是箇非箇。瞥爾暫起見聞。便有張三李四。胡來漢去。四姓雜居。不親而親。是非互起。致使玄關固閉。識鏁難開。疑網羅籠。智刀劣剪。若不當陽曉示。迷子何以知歸。欲得大用現前。但可頓忘諸見。諸見若盡。昏霧不生。大智洞然。更非他物。今之學人。觸途成滯。蓋為聽不出聲。見不超色。假饒併當門頭淨潔。自<span class='corr'>己</span>未得通明。還同不了。若也單明自<span class='corr'>己</span>。法眼未明。此人只具一隻眼。所以是非欣厭貫係。不得脫折自由。謂之深可愍傷。各自努力。</p>
<p>示眾云。孫賓収鋪去也。有卜者。出來。時有僧出云。請和尚一卜。師云。汝家爺死。僧無語。</p>
<p style="margin-left:2em">法眼代。撫掌三下。</p>
<p>師問僧。近離甚處。云荊南。師云。有一人。恁麼去。汝還逢麼。云不逢。師云。為甚麼不逢。云若逢則頭須粉碎師云。闍梨三寸甚密。</p>
<p>雲門在江西。見其僧。問云。還有此語否。云是。門云。洛浦倒退三千里。</p>
<p>龐居士來。設拜。起云。孟夏毒熱。孟冬薄寒。師云。莫錯士云。龐公年老。師云。何不寒時道寒。熱時道熱。士云。患聾作麼。師云。放儞三十棒。士云。啞却我口。塞却儞眼。</p>
<p>有故人問。倐忽數年。何處逃難。師云。只在闤闠中。云何不向無人處去。師云。無人處去。有何難。云且如闤闠中。如何逃避。師云。雖在闤闠中。要且無人識。故人罔措。</p>
<p>復問。西天二十八祖。至此土。人傳一人。且如彼此不垂曲者如何。師云。野老門前。不話朝堂之事。云合談何事。師云。未逢別者。終不開拳。云有人不從朝堂來。相逢時還話否。師云。量外之機。徒勞目擊。故人無對。</p>
<p>僧問。一毫吞盡巨海。於中更復何言。師云。家有白澤之圖。必無如是之怪。</p>
<p style="margin-left:2em">保福別云。家無白澤之圖。必無如是之怪。</p>
<p>問如何是主中賓。師云。逢人長問路。足下鎮長迷。云如何是賓主雙舉。師云。枯樹無橫枝。鳥來無措足。</p>
<p>問眾手淘金。誰是得者。師云。拳中舊寶。不假披沙。云恁麼。則展手不逢也。師云。莫將鶴唳。擬當鶯啼。</p>
<p>問學人擬歸鄉時如何。師云。家破人亡。子歸何處。云恁麼則不歸去也。師云。庭前殘雪日輪消。室內紅塵遣誰掃。</p>
<p>問如何是祖師西來意。師以拂子。擊繩床云。會麼云。不會。師云。天上忽雷驚宇宙。井底蝦蟆不舉頭。</p>
<p>問撥亂乾坤底人來。師還接否。師竪起拂子。僧云。恁麼則今日得遇明君去也。師云。依稀似曲纔堪聽。又被風吹別調中。</p>
<p>問萬仞崖頭須進步。如何免得喪於身。師云。須彌繫藕絲。云是何境界。師云。剎竿頭上仰蓮心。云澄澄湛湛去也。師云。須彌頂上再翻身。云恁麼則競競切切也。師云。空隨媒鴿走。虗喪網羅身。云如何得不隨去。師云。鸚鵡瓶項小。擬透望天飛。</p>
<p>問二王當筵。龍虵未辨。救難之心。誰人最切。師云。踏開鴻門者。云誰知今古不覺虗隨。師云。只貪香餌。身滯網羅。云饒君古鏡當軒。猶被野狐精魅。師云。山僧今日大戰無功。僧作虎聲。師便打。僧隨棒便倒。師云。棒打不死漢。有甚麼限。僧拂袖出去。師云。臘狗不向床下死。</p>
<p>問法身無為不墮諸數。是否。師云。惜取眉毛好。云如何免得斯咎。師云。泥龜任儞千年。終不解隨雲鶴。云任是孫賓。也遭貶剝。師云。無鼻孔牛。有甚禦處。僧以手托地。作牛吼。師云。這畜生。僧便喝。師云。掩尾露牙。終非好手。</p>
<p>問無問無答。請師答話。師云。儞不是丁姚。云謝師答話。師云。中九下七。</p>
<p>問如何是祖師西來意。師云。颯颯當軒竹。經霜不自寒。僧擬議。師云。只聞風擊響。知是幾千竿。</p>
<p>問枯盡荒田獨立事如何。師云。鷺倚雪巢猶可辨。烏投漆立事難分。</p>
<p>師臨順寂時。告眾云。吾非明。即後也。今有事。問汝等。若道這箇是。即頭上安頭。若道這箇不是。即斬頭覔活。</p>
<p>第一座云。青山不舉足。日下不挑燈。師云。如今是甚麼時節。作這箇語話。</p>
<p>有彥從上座。出云。離此二途。請和尚不問。師云。未在更道。云彥從道不盡。師云。我不管汝盡不盡。云彥從無侍者祗對和尚。</p>
<p>師至深夜。令侍者。喚彥從來方丈。問云。儞今日祗對老僧。甚有道理。據汝。合體得先師意。先師道。目前無法。意在目前。不是目前法。非耳目之所到。且道。那句是主。若擇得出。分付鉢袋子。云彥從不會。師云。汝合會。但道看。云彥從實不會。師喝出。乃云。苦苦。</p>
<p>次日午前。有僧舉前話問師。師云。慈舟不棹清波上。劒峽徒勞放木鵝。即便告寂。</p>
</div>
<div class='div-other'><a id='mulu622' />
<p class='h5'>袁州盤龍可文禪師<span class='note-inline'>(凡一)</span></p><p>僧問。亡僧遷化。向甚麼處去。師云。石牛㳂江路。日裏夜明燈。</p>
<p>問如何是佛。師云。癡兒捨父逃。</p>
</div>
<div class='div-other'><a id='mulu623' />
<p class='h5'>撫州黃山月輪禪師<span class='note-inline'>(凡四)</span></p><p>夾山問師。名甚麼。師云。月輪。山畫一圓相云。何似這箇。師云。和尚與麼說話。諸方大有人不肯。山云。子又作麼生。師云。還見月輪麼。山云。子恁麼說話。大有人不肯諸方。</p>
<p>夾山問師。甚處人。師云。閩中人。山云。還識老僧麼。師云。和尚還識某甲麼。山云。不然。子且還老僧草鞋錢。老僧然後還子廬陵米價。師云。與麼則不識和尚。未審廬陵米作麼價。山云。子善能哮吼。</p>
<p>示眾云。祖師西來。特唱此事。自是諸人不薦。向外馳求。投赤水以尋珠。就荊山而覔玉。所以道。從門入者。不是家珍。認影迷頭。豈非大錯。</p>
<p>僧問。如何是道。師云。石牛頻吐三春霧。木馬嘶聲滿道途。</p>
<p>問如何得見本來面目。師云。不勞懸石鏡。天曉自雞鳴。</p>
</div>
<div class='div-other'><a id='mulu624' />
<p class='h5'>洛京韶山寰普禪師<span class='note-inline'>(凡四)</span></p><p>因遵布衲。到山下相見。遵問。韶山路。向甚麼處去。師以手指云。烏那青黯黯處去。遵近前把住云。久響韶山。莫便是否。師云。是即是。闍梨有甚麼事。遵云。擬伸一問。師還答否。師云。想君不是金牙作。爭解彎弓射尉遲。遵云。鳳凰直入煙霄去。誰怕林間野雀兒。師云。當軒布鼓從君擊。試展家風似老僧。遵云。一句逈超千聖外。松蘿不與月輪齊。師云。饒君透出威音外。猶較韶山半月程。遵云。未審過在甚麼處。師云。倜儻之詞。時人知有。遵云。與麼則真玉泥中異。不撥萬機塵。師云。魯般門下。徒施巧妙。遵云。某甲只恁麼。和尚又如何。師云。玉女夜拋梭。織錦於西舍。遵云。莫便是和尚家風也無。師云。耕夫製玉漏。不是行家作。遵云。北猶是文談。作麼生是和尚家風。師云。橫身當宇宙。誰是出頭人。</p>
<p>復云。闍梨有衝天之氣。老僧有入地之謀。闍梨橫吞巨海。老僧背負須彌闍梨按劒上來老僧亞鎗相待向上一路速道速道。遵云。明鏡當臺。請師一鑑。師云。不鑑。遵云。為甚麼不鑑。師云。淺水無魚。徒勞下釣。遵無語。師便打。</p>
<p>師問白頭因云。莫是多口白頭因麼。云不敢。師云。有多少口。因云。徧身是。師云。大小二事。向甚麼處屙。云韶山口裏。師云。有韶山口。即且從。無韶山口。向甚麼處屙。因無語。師便打。</p>
<p style="margin-left:2em">雲門代云。這話墮阿師。放儞三十棒　又云。將謂是師子兒　又云。韶山今日瓦解氷消。</p>
<p style="margin-left:2em">雪竇別云。從來疑著韶山。</p>
<p>僧問。是非不到處。還有句也無。師云有。云是甚麼句。師云。一片孤雲不露醜。</p>
<p>問如何是一切相。師云。鳥飛霄漢白。山遠色深青。云恁麼則一切相去也。師云。情知儞亂會。</p>
</div></div>
<div class='div-other'><a id='mulu625' />
<p class='h4'>舒州投子大同禪師法嗣</p>
<div class='div-other'><a id='mulu626' />
<p class='h5'>福州牛頭微禪師<span class='note-inline'>(凡二)</span></p><p>示眾云。三世諸佛。用一點伎倆不著。天下老師。口似匾擔。諸人作麼生。大不容易。除非知有。餘莫能知。</p>
<p>僧問。如何是和尚家風。師云。山畬粟米飯。野菜淡黃虀。云忽遇上客來時。又作麼生。師云。喫則從君喫。不喫任東西。</p>
</div>
<div class='div-other'><a id='mulu627' />
<p class='h5'>安州九嵕山和尚<span class='note-inline'>(凡一)</span></p><p>僧問。如何是佛。師云。只汝是。</p>
<p>問久響九嵕山。到來只見一嵕。師云。儞只見一嵕。且不見九嵕。云如何是九嵕。師云。水急浪花麤。</p>
</div>
<div class='div-other'><a id='mulu628' />
<p class='h5'>東京觀音巖俊禪師<span class='note-inline'>(凡一)</span></p><p>師到投子。子問。昨夜宿何處。師云。不動道場。子云。既言不動。爭得到這裏。師云。到此。豈是動耶。子奇之。</p>
</div></div></div>
<div class='div-other'><a id='mulu629' />
<p class='h3'>青原下第七世</p>
<div class='div-other'><a id='mulu630' />
<p class='h4'>鄂州巖頭全豁禪師法嗣</p>
<div class='div-other'><a id='mulu631' />
<p class='h5'>福州羅山道閑禪師<span class='note-inline'>(凡十二)</span></p><p>本州長谿陳氏子。</p>
<p>師謁石霜問。起滅不停時如何。霜云。直須寒灰枯木去。一念萬年去。函蓋乾坤去。純清絕點去。師不契。</p>
<p>復謁巖頭。理前問。頭喝云。是誰起滅。師於此大悟。</p>
<p>師初入院。上堂。纔攬衣欲坐。即云。珍重。便下座。</p>
<p>良久却回云。未識底。近前來。</p>
<p>時有僧。纔出作禮。師云。也大苦。僧拜起云。某甲咨和尚。師便喝出。</p>
<p>僧問。如何是奇特一句。師云。道甚麼。</p>
<p>良久云。若是上士。脚纔跨門。便委得。若也覿面相呈。猶是鈍漢。口喃喃地。不消一钁。會麼。不是禪。不是道。不是佛。不是法。是甚麼。靈鋒寶劒。常露現前。亦能殺人。亦能活人。若也操持。一任操持。若也出場定當。須是箇漢。始得。機機相副。法法無根。互為賓主。雖然如此。切忌承當。何故。儞若野犴鳴。我即師子吼。我若野犴鳴。儞亦師子吼。儞若師子吼。我亦師子吼。臨時布取意句有主宰。所以道。意中句。句中意。意中不停句。句中不停意。意句不同倫。合作麼生會。意能剗句。句能剗意。意句交馳。是為可畏。意句不明。事聖不通。只是箇無孔鐵鎚。古人喚作流俗阿師。似這般底。如稻麻竹[竺-二+韋]。有甚麼用處。比箇門中。須是箇漢。眼卓朔地。點著便轉轆轆地。豈是儞清濁可羨。凡聖能詮。有恁麼漢。上士相逢。如擊石火。似爆龜紋。迅速如風。捷辯如電。快著精彩。一人半人。事褫言句。動逾萬億。低頭學禪。卒不可得。所以道。恁麼則易。不恁麼則難。亦云。恁麼則難。不恁麼則易。諸人作麼生。大須細意。</p>
<p>兄弟。夫行脚。也須帶眼。莫被這般底罩却。教儞直須冥然去。須得綿綿去。苦哉被這般底。無辜枷著。有甚麼出期。這箇如水上葫蘆子。有人按得麼。常露現前。滔滔地。自由自在。未甞有一法解蓋得伊。未甞有一法解等得伊。撥著便露。觸著便轉轆轆地。蓋聲蓋色。展即周流無滯。常露現前。豈是兀兀底。出則無無。不是入則箇箇歸源。聲前逈逈地。豈墮有無。所以道。聲前一句。非聖不傳。未曾親近。如隔大千。聲前一思。大家具知。這箇作麼生會。尋常道。聲前有路。從汝洞明。句後不來。猶虧一半。纖毫不盡。如隔鐵圍。奇特相逢。將何詰對。大凡唱教。須會目前生死。意句殺活。方可襃揚。殺人刀。活人劒。上古之機鋒。亦是今時之樞要。摧魔破執不得不無。直露直詮。須知<span class='corr'>已</span>有。的能破的。大用無虧。圓通現前。魔難措手。若也未得如此。一切四威儀中。合作麼生明顯。還見伊面孔麼。這裏尋常道。面前一思。常時無間。諸人還得恁麼也無。若實未明。且須自立露倮倮地。不與萬法為隣。一切法。蓋伊不得。所以古人道。目前無法。意在目前。不是目前法。非耳目之所到。第一須得本智現前。本地風光。常露倮倮地。自由自在。出入無滯。方可違時。乃至龍神擎花無路。外道潛覷不見有蹤。不是泯形實去。兄弟。透頂透底始得。莫只這邊那邊。逴得些言句。到處插語。指東劃西。舉古舉今。這般底。槌殺一萬箇。有甚麼過。明朝後日。錮鏴人家男女。打汝鬼骨臀。有日在。知麼。宗門深奧。酌度胷襟。麤飡易飽。細食難飢。根本差殊。良由自錯。虗勞一報。空腹高心。過在阿誰。食人言語。揀擇是非。只占<span class='corr'>己</span>長。終無是處。無事珍重。</p>
<p>師侍巖頭。游山次。忽喚云。和尚。頭云作麼。師近前作禮云。和尚豈不是三十年前。在洞山。又不肯洞山。頭云是。師云。和尚豈不是法嗣德山。又不肯德山。頭云。是。師云。不肯德山。即不問。且如洞山。有甚麼虧闕。頭良久云。洞山好佛。只是無光。師便作禮。</p>
<p>保福會中。有一僧來。作禮云。保福傳語和尚。秋間入府。朝覲大王。致四十箇問頭。問大師。忽若一句不相當。莫言不道。師呵呵大笑云。陳老師。入福建道。洪唐橋頭。下一硬寨。未見一箇毛頭星現。汝向從展道。陳老師無許多問頭。只有一口劒。劒下有分身之意。亦有出身之路。稍若不明。直須成末。但與麼傳語。</p>
<p>僧回舉似保福。福云。我當時也只是謔伊。</p>
<p>至秋朝覲。師特為辨茶筵相請。福不赴。却向僧云。我當時曾有謔語。恐大師問著。</p>
<p>僧回舉似師。師云。汝更去。向他道。猛虎終不食伏肉。僧再去請。福遂來。師不言其事。</p>
<p>師任禾山。與清貴上座說話次。貴云天下無第一人。大小溈山。輸他道吾。師云。有甚麼語。輸他。貴云。石霜辭溈山。作禮起。溈山云。有句無句。如藤倚樹。子意如何。霜無對。</p>
<p>却到道吾。吾問。甚處來。霜云。溈山來。吾云。有何言句。霜舉前話。吾云。汝為我看庵。待我與汝報讎去。</p>
<p>吾往溈山。值山泥壁次。忽回首。見道吾在背後。山云。智頭陀。因何到此。吾云。某甲不為別事來。聞和尚。問諸道者。有句無句。如藤倚樹。還是也無。溈云。是。吾云。且如樹倒藤枯時如何。溈山擲下泥盤。呵呵大笑。被吾捺向泥中。山總不管。</p>
<p>貴舉了云。這箇豈不是溈山。輸他道吾。師云。三十年後。有把茆蓋頭。切忌舉著此話。貴不肯。却與道吾作主。被師擒下地云。白大眾。各請停喧。某甲今日。與貴上座。直為大溈雪屈話。且須側聆。貴云。知也知也。便作禮。師云。何不早恁麼道儞還識道吾麼。只是館驛裏本色撮馬糞漢。</p>
<p>無軫上座。問巖頭道。洞山好佛。只是無光。未審洞山。有何虧闕。便道無光。師召無軫。軫應諾。師云。酌然好佛。只是無光。軫云大師為甚麼。撥某甲話。師云。甚麼處。是撥儞話處。快道快道。軫無對。師打三十棒。趂出院。</p>
<p>軫後舉似招慶。慶得一夏罵詈。夏末自來。問師此事。師即分明舉似慶。慶作禮懺悔云。洎合錯怪大師。</p>
<p>師發泉州化主。臨岐問化主。太傅忽問。大師十二時中。將何示徒。儞作麼生祗對。主無語。師云。但道。騎虎頭取虎尾。第一句下明宗旨。</p>
<p>師又問。渠忽進語云。此猶是菩薩有言教。菩薩無言教。又作麼生。主又無語。師又代云。敵露機鋒。如同電拂。</p>
<p>師住大嶺。有僧辭。往疎山。師云。我有一信。寄與疎山。將麼。云便請。師以手挃頭上。却展云。還柰何麼。僧無對。</p>
<p>僧後到疎山。堂內舉次。一僧云。還會麼。眾無對。僧云。天下人不柰大嶺何。</p>
<p>師在禾山。送同行矩長老。出門次。師以拄杖。攛向面前。矩無對。師云。石牛欄古路。一馬勿雙駒。</p>
<p>有僧舉似疎山。疎山云。石牛欄古路。一馬生三寅。</p>
<p>招慶問師。有問巖頭。塵中如何辨主。頭云。銅沙鑼裏滿盛油。意作麼生。師召大師。師應諾。師云。獼猴入道場。</p>
<p>僧後問明招。招云。箭穿紅日影。</p>
<p>招慶問。岩頭和尚道。恁麼恁麼。不恁麼不恁麼。意作麼生。師召大師。慶應諾。師云。雙明亦雙暗。慶作禮而去。</p>
<p>三日後。却來問。前日蒙大師垂慈。只為看不破。師云。盡情向儞道了也。慶云。大師是把火行。師云。若恁麼。據儞疑處問來。慶云。如何是雙明復雙暗。師云。同生亦同死。慶乃禮謝而去。</p>
<p>後有僧。問長慶。同生亦同死。時如何。慶云。彼此合取狗口。僧云。大師収取口喫飯。</p>
<p>其僧却問師。同生不同死時如何。師云。如牛無角云同生亦同死時如何。師云。如虎帶角。</p>
<p>師臨順寂時上堂。良久。展開左手。知事罔測。遂令師僧退後。師又展開右手。知事又指令西邊師僧退後。師乃云。欲報佛恩。無過守志。欲報王恩。無過流通大教去也。呵呵大笑。奄然而逝。</p>
</div>
<div class='div-other'><a id='mulu632' />
<p class='h5'>台州瑞巖師彥禪師<span class='note-inline'>(凡四)</span></p><p>福州許氏子。</p>
<p>問巖頭。如何是本常理。頭云。動也。師云。動時如何。頭云。不是本常理。師沉思。頭云。肯則未脫根塵。不肯則永沉生死。師於言下頓悟。</p>
<p>師到夾山。山問。甚處來。師云。臥龍來。山云。來時龍起也未。師近前。以目顧視山。山云。炙瘡瘢上更著艾燋。師云。和尚又苦如此作麼。山休去。</p>
<p style="margin-left:2em">大溈喆云。瑞巖雖然威獰厇愬。爭奈夾山水清不容。</p>
<p>師問夾山。與麼即易。不與麼即難。與麼與麼。即惺惺。不與麼不與麼。即居空界。與麼不與麼。請師速道。山云。老僧謾闍梨去也。師便喝云。這老和尚。是甚麼時節。便出去。</p>
<p>後有僧。舉似巖頭。頭云。苦哉。將我一枝佛法。與麼流將去。</p>
<p>師尋常自喚主人公。復自應云。諾。復云。惺惺著。他後莫受人謾。</p>
<p>後有僧。舉似玄沙。沙云。一等是弄精魂。甚奇怪。復云。何不且住彼中。云<span class='corr'>已</span>遷化了。沙云。如今還喚得。應麼。僧無對。</p>
</div>
<div class='div-other'><a id='mulu633' />
<p class='h5'>懷州玄泉彥禪師<span class='note-inline'>(凡一)</span></p><p>僧問。如何是佛。師云。張家三箇兒。僧云。不會。師云。孟仲季。</p>
</div></div>
<div class='div-other'><a id='mulu634' />
<p class='h4'>福州雪峰義存禪師法嗣上</p>
<div class='div-other'><a id='mulu635' />
<p class='h5'>福州玄沙師備禪師<span class='note-inline'>(凡三十九)</span></p><p>本州謝氏子。初謁雪峰。後欲徧歷諸方。參尋知識。携囊出嶺。築著脚指頭。流血痛楚。忽然猛省曰。是身非有。痛自何來。即回雪峰。峰問。那箇是備頭陀。師云。終不敢誑於人。</p>
<p>峰一日召云。備頭陀。何不徧參去。師云。達磨不來東土。二祖不往西天峰然之。</p>
<p>後閱楞嚴。發明心地。由是應機敏捷。與修多羅冥契。</p>
<p>峰每徵詰。當仁不讓。峰云備頭陀。其再來人也。實雪峰門下。角立者。</p>
<p>師侍雪峰。行次。峰指面前地云。這一片田地。好造箇無縫塔。師云。高多少。峰上下顧視。師云。人天福報。即不無和尚。靈山受記。未夢見在。峰云儞作麼生。師云七尺八尺。</p>
<p style="margin-left:2em">琅瑘覺云。國清才子貴。家富小兒嬌。</p>
<p>雪峰指火爐云。三世諸佛。在火焰裏。轉大法輪。師云。近日王令稍嚴。峰云。作麼生。師云。不許攙行奪市。</p>
<p style="margin-left:2em">雲門云。火焰。為三世諸佛說法。三世諸佛。立地聽　黃龍新云。雪峰雲門。交互爭輝。薪盡火滅。向甚麼處聽。莫戀白雲深處坐。切忌寒灰煨殺人。</p>
<p>雪峰謂師云。有箇南際長老。問著。無有答不得者。</p>
<p>一日令訪師。師問。古人道。此事唯我能知。長老作麼生。際云。須知有不求知者。師云。山頭老漢。喫許多辛苦。作麼。</p>
<p>師上山。問訊雪峰。時太原孚。主俗。峰云。我此間。有箇老鼠。今在浴下。師云。待與和尚勘過。師到浴下。見孚打水。師召云。新到相看。孚云。<span class='corr'>已</span>相見了也。師云。甚麼劫中。曾相見來。孚云。莫瞌睡。</p>
<p>師上方丈。謂雪峰云。<span class='corr'>已</span>勘破了也。峰云。子作麼生勘。師舉前話。峰云。汝著賊了也。</p>
<p style="margin-left:2em">雪竇別云。這賊敗也　妙喜云。又勘破一箇。</p>
<p>師侍立雪峰。有二僧。從堦下過。峰云。此二人。堪為種草。師云。某甲不與麼。峯云。子又作麼生。師云。便好與二十棒。</p>
<p>師因雪峰云。世界闊一丈。古鏡闊一丈。世界闊一尺古鏡闊一尺。師指火爐云。且道。火爐闊多少。峰云。如古鏡闊。師云。這老漢。脚跟未點地在。</p>
<p style="margin-left:2em">東使問僧。為復古鏡致火爐與麼闊。火爐致古鏡與麼大　雲門云。餿飯泥茶爐　保寧勇。別雪峰云。若不是吾。洎被子惑。</p>
<p>雪峰到來。謂師云。近日有僧。來禮拜我。我打伊一棒。僧回首。我向伊道。是甚麼。渠便有箇會處。師云。和尚莫錯保持人。也須是某甲勘驗始得。</p>
<p>師後上雪峰。果見其僧。師問。山中和尚。見兄來。打一棒云。是甚麼。是否。云是。師拂袖而去。</p>
<p>峰問師。那僧如何。師云。那僧荒也。峰云。何處荒。師云。四邊荒倮倮地。</p>
<p>師遣僧。馳書上雪峰。峰開緘。唯見三番白紙。乃呈似大眾云。會麼。良久云。不見道。君子千里同風。僧回舉似師。師云。山頭老漢。蹉過也不知。</p>
<p style="margin-left:2em">五祖戒云。將謂胡鬚赤　黃龍南云。雪峰不道無長處。既被玄沙識破。直至如今。雪不出。</p>
<p style="margin-left:2em">海師信云。智與師齊。減師半德。智過於師。方堪傳授。要且欠一著在。</p>
<p style="margin-left:2em">開善謙云。玄沙白紙。爭柰文彩<span class='corr'>已</span>彰。雪峰既曰千里同風。何故不知蹉過。不見道。養子莫教大。大了作家賊。</p>
<p>雪峰遷化。師作喪主。三朝集眾煎茶。</p>
<p>師於靈前。拈起一隻盞云。先師在日。即且從。汝道。如今作麼生道。若道得。即先師無過。若道不得。即過在先師。還有人道得麼。</p>
<p>如是三問。眾無對。師撲破盞子。歸寺。</p>
<p>後問中塔。作麼生會。塔云。先師有甚麼過。師便面壁。塔便出去。師召塔。塔回首。師云。儞作麼生會。塔面壁。師休去。</p>
<p>示眾云。佛道閑曠。無有程途。無門解脫之門。無意道人之意。不在三際。故不可昇沉。建立乖真。非屬造化。動則起生死之本。靜則沉昏醉之鄉。動靜雙泯。即落空亡。動靜雙收。則顢頇佛性。直須對塵對境。如枯木寒灰。但臨時應用。不失其宜。鏡照諸像。不亂光輝。鳥飛空中。不雜空色。所以十方無影像。三界絕行蹤。不墮往來機。不住中間意。鐘中無鼓響。鼓中無鐘聲。鐘鼓不相交。句句無前後。如壯士展臂。不借他力。師子游行。不求伴侶。九霄絕翳。何在穿通。一段光明。未曾昏昧。若到這裏。體寂寂常的的。日赫焰無邊表。圓覺空中不動搖。吞爍乾坤逈然照。夫出世者。元無出入。名相無體。道本如如。法爾天真。不同修證。只要虗閑。不昧作用。不涉塵泥。箇中纖毫道不盡。即為魔王眷屬。句前句後。是學人難處。所以一句當天八萬門。永絕生死。直饒得似秋潭月影。靜夜鐘聲。隨扣擊以無虧。觸波瀾而不散。猶是生死岸頭事。道人行處。如火銷氷。終不却成氷。箭既離絃。無返回勢。所以牢籠不肯住。呼喚不回頭。古聖不安排。至今無處所。若到這裏。步步登玄。不屬邪正。識不能識。智不能知。動便失宗。覺即迷旨。二乘膽戰。十地魂驚。語路處絕。心行處滅。直得釋迦掩室於摩竭。淨名杜口於毗耶。須菩提唱無說而顯道。釋梵絕聽而雨花。若與麼現前。更疑何事。沒棲泊處。離去來今。限約不得。心思路絕。不因莊嚴。本來真淨。動用語笑。隨處明了。更無欠少。今時人不悟箇中道理。妄自涉事涉塵。處處染著。頭頭繫絆。縱悟則塵境紛紜。名相不實。便擬凝心<span class='corr'>斂</span>念。攝事歸空。閉目藏睛。終有念起。旋旋破除。細想纔生。即便遏捺。如此見解。即是落空亡底外道。魂不散底死人。溟溟漠漠。無覺無知。塞耳偷鈴。徒自欺誑。這裏分別則不然也不是隈門傍戶。句句現前。不得商量。不涉文墨。本絕塵境。本無位次。權名箇出家兒。畢竟無蹤跡。真如凡聖。地獄天堂。只是療狂子之方。虗空尚無改變。大道豈有昇沉。悟則縱橫不離本際。若到這裏。凡聖也無立處。若向句中作意。則沒溺殺學人。若向外馳求。又落魔界。如如向上。沒可安排。恰似焰爐。不藏蚊蚋。此理本來平坦。何用剗除。動轉揚眉。是真解脫。道不強為。意度建立乖真。若到這裏。纖毫不受。措意則差。便乃千聖出頭來。安排一字不得。久立。</p>
<p>示眾云。夫古佛真宗。常隨物現。堂堂應用。處處流輝。隱顯坦然。高低盡照。是以沙門上士。道眼唯先。契本明心。方為竟究。森羅萬像。一體同源。廓爾無邊。誰論有滯。塵劫中事。都在目前。時人曠隔年深。致乖殊體。迷心認物。久背真宗。執有滯空。不遇良朋善友。只自於私作解縱有商量。渾成意度及至尋窮理地。不辨正邪。況平生自<span class='corr'>己</span>。未甞撈摝。若乃先賢古德。便自知時。克<span class='corr'>己</span>推功。菴巖石室。古德云。情存聖量。猶落法塵。<span class='corr'>己</span>見未忘。還成滲漏。不可道持齋持戒。長坐不臥。住意觀空。凝神入定。便當去也。有甚麼交涉。西天外道。入得八萬劫大定。凝神寂靜。閉目藏睛。灰心滅智。劫數滿後。不免輪廻。蓋為道眼不明。生死根源不破。夫出家兒。即不然。不可同他外道也。莫非真實明達。具大見知。能與諸佛同徹。寂照忘知。虗含萬像。如今甚麼處不是汝。甚麼處不分明。甚麼處不露現。何不與麼會去。若無這箇田地。時中爭柰諸般滲漏何。總成虗妄。阿那箇便是平生得力處。如實未有發明。却須在急。時中忘飡失寢。似救頭燃。如喪身命。冥心自救。放捨閑緣。歇却心識。方有少分相親。若不如是。明朝後日。盡被識情帶將去。有甚麼自由分。如今却不如他無情之物。敷唱分明。土木石頭說法。</p>
<p>非常真實。只是少人能聽。若聞此說。始可商量。且道。無情說底法。作麼生商量。試道看。不可道無言無說。也無視無聽。也不可道無問而自說。稱嘆所行道。不見善財童子。參五十三人知識。末後。見彌勒。彈指之頃。得入門。纔入門後。其門自閉。於樓閣中。覩百千諸佛。過去捨身受身。所參底。五十三人善智識。化境。於樓閣中。一時俱現。為其證明。善財疑心頓息。大凡三條椽下。具這箇真實發明。即可商量。便向四生六道中。同於諸佛淨土。更懼何生死。且阿誰知他。一切諸法。都無實體。至於靈山會上。迦葉親聞。猶如話月。古德云。善惡都莫思量。還如指月。乃至三乘行位解脫。菩薩涅槃。聖德聖果。並如空花兔角。不見道。却來觀世間。猶如夢中事。有為心法。不可相依。日久年深。全無利益。只為違真棄本。厭離凡情。折心聖道。作此見知。不出他限量。拋他五陰不去。不見道。諸行無常。是生滅法。儞只擬向前。爭能明得。可中徹去。方得知之。若未究得。當知盡是虗頭。世間難信之法。具大根器。方能明達。今生若徹去。萬劫亦然。古德云。直向今生須了却。誰能永劫受餘殃。珍重。</p>
<p>示眾云。夫為宗匠。大不容易。我恁麼。方便助汝。尚不能搆得。若純舉宗乘。汝又向甚麼處措足。所以靈山百萬眾。唯有迦葉親聞。汝道迦葉親聞底事。作麼生不可道世尊不說說。迦葉不聞聞。便當得去。且如道吾有正法眼藏。分付摩訶大迦葉。我道。猶如話月。曹溪竪拂。猶如指月。所以道。大唐國裏。宗乘中事。未甞有一人舉唱。設有一人舉唱。盡大地人。失却性命。如無孔鐵鎚。一時亡鋒結舌。賴遇我不惜身命。隨汝顛倒。方有箇伸問處。若不恁麼。汝又向甚麼處。相見。</p>
<p>示眾云。世尊道。吾有正法眼藏。付囑摩訶大迦葉。猶如話月。曹溪竪拂。猶如指月。</p>
<p>時鼓山出眾云。月聻。師云。這阿師。就我覔月。</p>
<p style="margin-left:2em">雪竇云。玄沙鼓山。如排百萬大陣。只拋瓦礫相擊。或有衲僧辨得。當知正法眼藏。分付有在。</p>
<p>師上堂。眾集。拈拄杖打下。却回顧侍者云。我今日作得一解。嶮。入地獄如箭射。者云。喜得和尚再復人身。</p>
<p style="margin-left:2em">翠巖芝云。大小玄沙。前不搆村。後不至店。且作麼生。道得出身一路。</p>
<p>示眾云。諸方盡道。接物利生。忽遇三種病人來。且作麼生接。患盲者。拈槌竪拂。他又不見。患聾者。語言三昧。他亦不知。患啞者。教伊說。又說不得。且作麼生接。若接不得。佛法無靈驗。</p>
<p>時地藏出云。某甲有眼有耳。和尚作麼生接。師云。慚愧。便歸方丈。</p>
<p style="margin-left:2em">後有僧。請益雲門。門云。汝禮拜著。僧拜起。門以拄杖桎之。其僧退後。門云。汝不是患盲。復喚僧近前來。僧近前。門云。汝不是患聾。又云。會麼。云不會。門云。汝不是患啞。其僧於此有省。</p>
<p style="margin-left:2em">雪竇舉了。便喝云。這盲聾瘖啞漢。若不是雲門。驢年去。如今有底。拈鎚竪拂。他又不管。教伊近前。他又不來。還會麼。他又不應。諸方還奈何得麼。雪竇若不柰何。儞這一隊驢漢。又堪作甚麼。以拄杖。一時趂散。</p>
<p style="margin-left:2em">龍門遠頌云。玄沙三種病人。有理不在高聲。引得香嚴老子。却來樹上懸身。</p>
<p>示眾云。我與釋迦老子同參。</p>
<p>時有僧出問。未審參見甚麼人。師云。釣魚船上謝三郎。</p>
<p>師上堂。聞燕子聲。乃云。深談實相。善說法要。便下座。</p>
<p>尋有僧。請益云。某甲不會。師云。去。無人信汝。</p>
<p>師一日云。我尋常道。亡僧面前。正是觸目菩提。萬里神光頂後相。若搆得。不妨出得陰界。</p>
<p>天龍為師侍者。隨師游山。見虎。龍云。前面是虎。師云。是汝虎。</p>
<p>至晚侍立次。龍問。今日見虎。未審和尚尊意如何。師云。娑婆世界。有四種重障。若人透得許。儞出陰界。</p>
<p style="margin-left:2em">雪竇云。要與人天為師。面前端的是虎。</p>
<p style="margin-left:2em">保寧勇頌云。猛虎當途獨振威。爪牙真箇利如錐。可憐不覺亡身者。碎骨拾來良可悲。</p>
<p>師問鏡清云。我不見一法。為大過患。汝道。不見甚麼法。清指露柱云。莫是不見這箇法麼。師云。浙中清水白米。從汝喫。佛法未夢見在。</p>
<p style="margin-left:2em">雪竇云。大小鏡清。被玄沙熱謾。我當時若見。但向道。靈山受記。也未到如此。</p>
<p style="margin-left:2em">保寧勇。代鏡清。拍手呵呵大笑。</p>
<p>師一日云。深山巖崖。千年萬年。人跡不到處。還有佛法也無。若道有。喚甚麼。作佛法。若道無。佛法却有不到處。</p>
<p>長慶稜來。師云。去却藥忌。作麼生道。稜云。放憨作麼。師云。雪峰山象子拾食。却來這裏。雀兒放糞。</p>
<p>師訪三斗庵主。纔相見。主云。莫怪住庵年深。無坐具。師云。人人盡有。庵主為甚麼却無。主云。且坐喫茶。師云。元來有在。</p>
<p>師見鼓山來。作圓相。示之。山云。人人出這箇不得。師云。情知儞向驢胎馬腹裏。作活計。山云。和尚又作麼生。師云。人人出這箇不得。山云。和尚與麼道。却得。某甲為甚麼不得。師云。我得。汝不得。</p>
<p>師與地藏說話。夜深。師云。侍者關隔子門了。汝作麼生出得。藏云。喚甚麼作門。</p>
<p style="margin-left:2em">法燈別云。和尚莫欲歇去。</p>
<p style="margin-left:2em">雪竇別。珍重便行。</p>
<p>有聲明三藏到王。大王請師。試驗。師將銅火筯。敲鐵火爐。問。是甚麼聲。云銅鐵聲。師云。大王莫受外國人謾。</p>
<p style="margin-left:2em">雪竇別云。大王宜加敬信。又別三藏云。莫謾外國人。法燈代。却是和尚謾大王。</p>
<p>師入眾時。光侍者云。師叔若學得禪。某甲打鐵舡。下海去。</p>
<p>師住後。令人馳書。問光云。打得鐵船也未。</p>
<p style="margin-left:2em">法燈代。請和尚下船。</p>
<p>師謂大普玄通云。汝在彼住。莫誑惑人家男女。通云。某甲開箇供養門。爭敢作與麼事。師云。事難。通云。某實是難。師云。甚麼處是難處。云為伊不肯承當。師便歸方丈。</p>
<p>師與泉守。在室中說話。有沙彌。揭簾欲入。見却退步出去。師云。那沙彌。好與三十棒。守云。恁麼則某甲罪過。師云。佛法不是這箇道理。</p>
<p>韋監軍云。曹山和尚。甚奇怪。師乃問。撫州取曹山多少。韋指傍僧云。上座曾到曹山麼。僧云。曾到。韋云。撫州取曹山多少。僧云。一百二十里。韋云。與麼則上座不曾到曹山。韋却起禮拜。師云。監軍却須拜此僧。他却具慚愧。</p>
<p style="margin-left:2em">承天宗云。這僧可悲可痛。直饒玄沙。具金剛眼。</p>
<p style="margin-left:2em">睛。蹉過韋監軍了也。</p>
<p>監軍問。占波國人。語稍難會。何況五天梵語。還有人辨得麼。師拈起槖子云。識得這箇。即辨得。</p>
<p style="margin-left:2em">雪竇云。玄沙何用繁辭。又云。適來道甚麼。</p>
<p>師坐次。指面前一點白。問侍僧云。還見麼。云見。如是三問。僧亦三應。師云。儞也見。我也見。為甚麼不會。</p>
<p>師問僧。甚處來。云德山來。師云。近日有何言句。云和尚一日。大眾集定。拈拄杖。甚向面前。便歸方丈。閉却門。師云。賺舉了也。云甚麼處。是賺舉處。師云。更舉看。僧又舉。師云。不違種草。</p>
<p>僧問。承師有言。盡十方世界。是一顆明珠。學人為甚麼不會。師云。盡十方世界。是一顆明珠。用會作麼。</p>
<p style="margin-left:2em">雪竇云。諸方即得。我這裏不得。</p>
<p style="margin-left:2em">慈雲隆云。這般說話。喚作嚼飯餧孾兒。把手更與杖。若也不會。須是扣<span class='corr'>己</span>而參。直須真實。不可信口掠虗。徒自虗生浪死。</p>
<p>僧問。是甚麼得恁麼難見。師云。只為太近。</p>
<p style="margin-left:2em">法眼云。也無可得近。直下是上座。</p>
<p>師到泉州莆田縣。百戲迎之。</p>
<p>次日問小唐長老。昨日許多喧鬨。向甚麼處去也。小唐提起袈裟角。師云。料掉沒交涉。</p>
<p style="margin-left:2em">法燈別云。今日更是好笑。</p>
<p>鏡清問。學人乍入叢林。乞師指箇入路。師云。汝聞偃溪水聲麼。云聞。師云。從這裏入。</p>
<p>一日有三人新到來。師自去。打普請鼓三下。却歸方丈。新到具威儀了。亦去打普請鼓三下。却入僧堂。</p>
<p>久住僧白師云。新到輕欺和尚。師云。打鐘集眾勘過。大眾既集。新到不來。師令侍者去喚。纔至法堂。新到却拍侍者背一下云。和尚喚儞。侍者至師傍。新到便歸堂。</p>
<p>久住僧問。和尚何不勘他。師云。我與汝勘了也。</p>
<p>師因誤服藥。徧身紅爛。僧問。如何是堅固法身。師云膿滴滴地。</p>
<p style="margin-left:2em">天衣懷頌云。涸滴通身是爛膿。釣魚舡上顯家風。時人只看絲綸上。不見蘆花對蓼紅。</p>
<p>師因雪峰垂語云。飯籮邊坐。餓死漢。臨河渴死漢。師云。飯蘿裏坐。餓死漢。水裏沒頭浸。渴死漢。</p>
<p style="margin-left:2em">雲門云。通身是飯。通身是水。</p>
<p style="margin-left:2em">妙喜舉三人語了。喝云。多觜阿師。可殺忍俊不禁。通身是飯。通身是水。那裏得這消息來。</p>
</div>
<p class='juan'><span class='corr'>聯燈會要卷第二十三</span></p></div></div></div></div>
</div><!-- end of div[@id='body'] -->
</body></html>