<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu366' />聯燈會要卷第十三</p><p class="byline">住泉州崇福禪寺嗣祖比丘　悟明　集</p><p class="head3">南嶽下第十一世</p>
<p class="head4">汾陽善昭禪師法嗣</p>

<div class='div-other'><a id='mulu367' />
<p class='h5'>舒州法華全舉禪師<span class='note-inline'>(凡十一)</span></p><p>示眾云。鐘鳴皷響。鵲噪鵶鳴。為汝諸人。脫般若講涅槃了也。還信得及麼。觀音勢至。向諸人面前。作大神通。若信不及。却往他方。救苦利生去也。</p>
<p>示眾云。擬則垛生招箭。不擬則三千里外。</p>
<p>示眾云。釋迦不出世。達磨不西來。佛法徧天下。談玄口不開。</p>
<p style="margin-left:2em">妙喜云。作賊人心虗。</p>
<p>示眾云。若開口。又成增語。不開口。又成剩語。乃云。金輪天子勑。草舍家風別。</p>
<p>示眾云。語漸也。返常合道。論頓也。不留眹跡。直饒論其頓。返其常也。是抑而為之。</p>
<p>示眾云。心不是佛。智不是道。且道。是甚麼。刻舟求劍。膠柱調絃。</p>
<p>師到公安遠和尚處。遠問。作麼生是伽藍。師云。深山藏獨虎。淺草露群虵。遠云。作麼生是伽藍中人。師云。青松蓋不得。黃葉豈能遮。遠云。道甚麼。師云。少年翫盡天邊月。潦倒扶桑沒日頭。遠云。一句兩句。雲開月露。作麼生。師云。照破佛祖。</p>
<p>師到大愚芝和尚。問古人見桃花。意作麼生。師云。曲不藏直。愚云。那箇且從。這箇作麼生。師云。大街拾得金。四鄰爭得知。愚云。上座還知麼。師云。路逢劒客須呈劍。不是詩人不獻詩。愚云。作家待客。師云。一條紅線兩人舁。愚云。玄沙道。諦當甚諦當。敢保老兄未徹在。又作麼生。師云。海枯終見底。人死不知心。</p>
<p>師到瑯瑘覺和尚。問近離甚處。師云。兩浙。瑘云。舡來陸來。師云。舡來。瑘云。舡在甚處。師云。步下。瑘云。不涉程途。一句作麼生道。師云。杜撰長老。如麻似粟。拂袖而出。</p>
<p>瑘問侍者。此是甚麼人。者云。舉上座。瑘云。莫是舉師叔麼。先師教我尋見伊。遂下旦過問。上座莫是舉師叔麼。莫怪適來相觸忤。師便喝。</p>
<p>復問。長老何時到汾陽。瑘云。恁時到。師云。我在浙江。早聞儞名。元來見解只如此。何得名播寰宇。瑘云。慧覺罪過。便作禮。</p>
<p>僧問。牛頭未見四祖時。為甚麼。百鳥㘅花。師云。果熟兼猿重。云見後。為甚麼。不㘅花。師云。林踈鳥不過。</p>
<p>僧問。祖師西來事。請師直指陳。師云。截耳臥街。</p>
<p>問七星光彩天將曉。不犯皇風試道看。師云。將軍馬蹄紅。</p>
<p>問如何是佛。師云。波斯倚夜臺。</p>
</div>
<div class='div-other'><a id='mulu368' />
<p class='h5'>蘄州龍華曉愚禪師<span class='note-inline'>(凡二)</span></p><p>示眾云。摩騰入漢。<span class='corr'>已</span>涉繁詞。達磨西來。不守<span class='corr'>已</span>分。山僧今日。與麼道。也是為他閑事長無明。</p>
<p>師到五祖戒和尚。問不落唇吻一句。作麼生道。師云。老老大大。話頭也不照顧。戒便喝。師亦喝。戒拈棒。師拍手一下。便下去。戒云。闍梨闍梨。且住。話在。師將坐具。搭在肩上。直出。更不回頭。</p>
</div>
<div class='div-other'><a id='mulu369' />
<p class='h5'>湖州天聖浩泰禪師<span class='note-inline'>(凡一)</span></p><p>師到琅瑘。瑘問。埋兵掉鬪。未是作家。匹馬單鎗。便請相見。師指瑘云。將頭不猛。帶累三軍。瑘打師一坐具。師亦打瑘一坐具。瑘接住云。適來一坐具。是山僧令行。上座一坐具。落在甚麼處。師云。伏惟尚享。瑘托開云。五更侵早起。更有夜行人。師云。賊過後張弓。瑘云。且坐喫茶。</p>
</div>
<div class='div-other'><a id='mulu370' />
<p class='h5'>南嶽芭蕉谷泉庵主<span class='note-inline'>(凡三)</span></p><p>泉州人也。受法汾陽。放蕩湖湘。後省同參慈明禪師。明問。白雲橫谷口。道人何處來。師左右顧視云。夜來何處火。燒分古人墳。明云。未在更道。師作虎聲。明以坐具便摵。師接住。推明置繩床上。明却作虎聲。師大笑云。我見八十餘員善知識。只有儞一箇。較些子。</p>
<p>倚遇上座來參禮。問云。庵主在麼。師云誰。遇云。行脚僧。師云。作甚麼云禮拜庵主。師云。恰值庵主不在。遇云。儞聻。師云。向道不在。說甚麼儞。我拽棒趂下山。</p>
<p>次日再來。師又打出。</p>
<p>遇一日又來。問庵主在麼。師云。誰。遇云。行脚僧。揭簾便入。師攔胸搊住云。我這裏。狼虎縱橫。尿床鬼子。三回兩度。來討甚麼。遇云。人言。庵主親見汾陽來。師解衣抖擻云。儞道。我見汾陽。有多少奇特。遇云。如何是菴中主。師云。入門須辨取。遇云。莫只這便是麼。師云。賺殺幾多人。遇云。前言何在。師云。聽事不真。喚鐘作甕。遇云。萬法泯時全體現。君臣合處正中邪去也。師云。驢漢。不會便休。亂統作麼。云未審客來將何祇侍。師云。雲門胡餅趙州茶。云恁麼則謝師供養去也。師叱云。我這裏火種也未有。早言謝供養。</p>
</div></div>
<div class='div-other'><a id='mulu371' />
<p class='h4'>汝州葉縣歸省禪師法嗣</p>
<div class='div-other'><a id='mulu372' />
<p class='h5'>舒州浮山法遠禪師<span class='note-inline'>(凡八)</span></p><p>鄭囿田人王氏子。師出世受請。示眾云。看風使帆即不可。若教山僧舉揚宗旨。據令全提。三世諸佛。盡乃平沈。法堂堦前。草深一丈。雖然如是。建化門中。事無一向。大眾普集。太守臨筵。明眼高流。何不詰問。</p>
<p>僧問。師唱誰家曲。宗風嗣阿誰。師云。八十翁翁輥綉毬。云一句逈然超祖胄。三玄戈甲振叢林。師云。李陵元是漢朝臣。</p>
<p>問釋迦出世。地湧金蓮。和尚說法。有何祥瑞。師云。萬願悉瞻春色異。暖風纔動雪初晴。云學人只如此。師意又如何。師云。野花開古岸。樵子夜還謌。</p>
<p>師云。更有問話者麼。問與不問。亦無得失之機。何故。況此事不在言詮之下。乃至三世諸佛出世。以森羅萬象。日月星辰。他方此土。有情無情。以海印三昧。一印印定。普天匝地。更無絲毫透漏。雖然如是。與衲僧拄杖子。天地懸殊。何謂衲僧拄杖子。緣具殺活。別有蹊徑。我若以此拄杖。向上舉擊。便須星辰移位。日月無光。鳥獸悲鳴。魚龍鎻戶。若也向下拈提。實乃千花競秀。萬木迎春。風不鳴條。雨不破塊。嘉禾合穗。皷腹謌謠。儻或不上不下。又作麼生商量。良久云。勸君不用鐫頑石。路上行人口是碑。</p>
<p>示眾云。諸佛出世。建立化門。不離三身智眼。亦如摩醯首羅。圓伊三點。何故。一隻眼。水泄不通。緇素難辨。一隻眼。大地全該。十方通暢。一隻眼。高低一顧。萬類齊瞻。雖然如是。若是本分衲僧。驀路相逢。別具正眼始得。所以道。三世諸佛不知有。狸奴白牯却知有。且道。知有箇甚麼。良久云。深秋簾幕千家雨。落日樓臺一笛風。</p>
<p>示眾云。欲得鷹俊麼。仍須四事俱備。方顯宗師蹊徑。何謂也。一者祖師巴鼻。二具金剛眼睛。三有師子爪牙。四得衲僧殺活拄杖。得此四事也。縱橫變態。任運卷舒。高聳人天。壁立千仞。儻不如是。守死善道者。敗軍之兆。何故。棒打石人。貴論實事。是以到這裏。得不脩江耿耿。大野雲凝。緣竹凝煙。青山鎻翠。風雲一致。水月齊觀。一句該通。<span class='corr'>已</span>彰殘朽。</p>
<p style="margin-left:2em">草堂清舉了云。黃龍今日出世。時當末季。佛法澆漓。不用祖師巴鼻。不用金剛眼睛。不用師子牙爪。不用殺活拄杖。只有一枝拂子。以為蹊徑。亦能縱橫變態。任運卷舒。亦能高聳人天。壁立千仞。有時逢強則弱。有時遇貴則賤。拈起則羣魔屏跡。佛祖潛蹤。放下則合水和泥。聖凡同轍。且道。拈起好。放下好。竿頭絲線從君弄。不犯清波意自殊。</p>
<p>示眾云。諸仁者。欲得橫擔拄杖。目視雲霄。直得棲息無門。安居無地。孤峯嶮峻。不可延留。墟市平原。那堪久住。進一步。未免踏他王公草地。退一步。亦是少父丘園。且道。不進不退。又作麼生商量。拈起拄杖云。要會麼。閑持經卷倚松立。笑問客從何處來。</p>
<p>示眾云。學須實學。見須實見。儞若自憑正眼。觸淨有歸。祖師病關。永拋游刃。蓋謂儞出言吐氣。亮處不孤。暗鋒自合。承言易墜。貴語難該。目擊道存。早傷途轍。況復守株待兔。殺瓜棲蘆。淹却迅光。卒難緇素。所以夾山和尚道。直須揮劒。若不揮劒。漁父棲巢。</p>
<p>示眾云。諸兄弟。若約本分事。說箇甚麼即得。說佛說祖。挑瘡抉<span class='corr'>刺</span>。相似。說禪說道。眼裏撒沙一般。西天二十八祖。天下老和尚出世。直饒儞能言解語。辯若懸河。還的當道得一字也未。只如釋迦老子。四十九年出世。建立化門。種種因緣。種種譬喻。善巧方便。即不無。亦未曾言著一字。儞道言著一字。成謗他眉鬚墮落。然雖如是。儞莫見我恁麼道。便撥無就空。作箇脫洒解會。此之理道三世諸佛出世。建立化場。無不蒙益。無一針一草。而乖違諸祖連繼。天下老和尚。布化並無虗設。開物成務。故經云。開方便門。示真實相。所以到這裏。得失是非。顛倒取捨。盡歸一道。不見古人云。會得也奇特。不會亦相許。</p>
<p>問從上諸聖。傳不到處。請師道。師云。番人愛著鵰鼠帽。云特地乾坤。斬新日月。師云。鐵鞭遙指賀蘭山。</p>
<p>問大善知識。言無話墮。有出人眼。如何是出人眼。師云。黃河九[阿-可+尻]。云恁麼則真善知識。師云。<span class='corr'>陝</span>府鐵牛。</p>
<p>問牛頭未見四祖時如何。師云。雨下堦頭濕。云見後如何。師云。晴乾便無泥。</p>
<p>問蓮花未出水時如何。師云。焦磚打著連底凍。云出水後如何。師云。洋瀾左裏。無風浪起。</p>
<p>問金鏃慣調曾百戰。鐵鞭多力恨無讎。學人上來。請師端的。隨後以衣袖拂一拂。師云。誅龍之劍。豈可揮虵。僧乃噓噓。師云。如今大有如君者。不到烏江不肯休。</p>
<p>問如何是諸佛不斷命處。師云。嫰竹抽新笋。枯松長老枝。</p>
<p>云如何是清淨法身。師云。條絲不挂。</p>
</div>
<div class='div-other'><a id='mulu373' />
<p class='h5'>汝州寶應法昭禪師<span class='note-inline'>(凡二)</span></p><p>示眾云。若論此事。從古至今。未曾有一人舉唱得。若有一人舉唱得。盡大地人。失却性命。如無孔鐵鎚相似。一時亡鋒結舌去。猶較些子。我若假立主賓。動兩片皮。舉指頭。竪拂子。隨汝顛倒。教汝有箇問處。若是明眼人前。直是拈掇不出。看他魯祖和尚。纔見僧來。便面壁。被他長慶道。恁麼接人。驢年去。如今看魯祖。只是箇不識羞漢。諸人行脚。合自肯重取好。</p>
<p>僧問如何是法王法。師云。長三尺。云用者如何。師云。閙市看青天。</p>
<p>云如何是本來心。師云。頭大尾小。云如何見得。師云。地深三尺餘。</p>
<p>云文殊贊善即不問。維摩默然。事如何。師槌胸三下。云向上事如何。師云。休鬼話。</p>
</div></div>
<div class='div-other'><a id='mulu374' />
<p class='h4'>襄州石門慈照聰禪師法嗣</p>
<div class='div-other'><a id='mulu375' />
<p class='h5'>大乘遵禪師<span class='note-inline'>(凡一)</span></p><p>師問石門。古人索火。意旨如何。門云。任他滅。師云。滅後如何。門云。初三十一。師云。正好時節。門云。見箇甚麼道理。師云。今日好困。</p>
<p>乃有頌云。索火之機實快哉。藏鋒妙用少人猜。要會我師端的旨。紅爐火盡不添柴。</p>
</div>
<div class='div-other'><a id='mulu376' />
<p class='h5'>潤州金山達觀曇穎禪師<span class='note-inline'>(凡九)</span></p><p>首謁大陽延禪師。遂問。洞山特設偏正君臣。意明何事。延云。父母未生時事。師云。如何體會。延云。夜半正明。天曉不露。師罔然。</p>
<p>遂謁石門。舉前話。聰云。大陽不道不是。只是口門窄。滿口說未盡。老僧即不然。師問。如何是父母未生時事。聰云。糞墼子。師云。如何是夜半正明。天曉不露。聰云。牡丹花下睡猫兒。師愈疑駭。</p>
<p>一日普請。聰問。今日運薪耶。師云然。聰云。雲門問僧。人般柴。柴般人。如何會。師無對。聰云。此事如人學書。點畫可効者工。否者拙。蓋未能忘法耳。當筆忘手。當手忘心。乃可。師於是默契。良久云。如石頭云。執事元是迷。契理亦非悟。聰云。汝以為藥語為病語。師云。是藥語。聰呵云。汝以病為藥。又安可哉。師云。事如函得蓋。理如箭直鋒。妙寧有加者。而猶以為病。實未喻旨。聰云。妙至是。亦只名理事。而祖師意旨。意所不能到。矧事理能盡乎。故世尊云。理障礙正見知。事障續諸生死。師晃如夢覺云。如何受用。聰云。語不離巢道。安能出蓋纏。師嘆云。纔涉唇吻。便落意思。盡是死門。終非活路。</p>
<p>示眾云。纔涉唇吻。便落意思。盡是死門。俱非活路。直饒透脫。猶在沉淪。莫教辜負平生。虗度此世。要得不辜負平生麼。拈拄杖。卓一下云。須是莫被拄杖瞞。始得。看看。拄杖子。穿過儞諸人髑髏。[跳-兆+孛]跳入儞鼻孔裏去也。卓拄杖一下。</p>
<p>示眾云。山僧門庭別。<span class='corr'>已</span>改諸人轍。為文殊拔却眼中榍。教普賢休嚼口中鐵。勸人放開髂虵手。與儞斫却繫驢橛。駐意擬思量。喝一喝云。揑揑。</p>
<p>師一日陞堂。首座出作禮。師云。好好問著。座低頭纔問。師便云。今日不答話。便下座。歸方丈。</p>
<p>示眾云。五千教典。諸佛常談。八萬塵勞。眾生妙用。猶未是金剛眼睛。且作麼生是金剛眼睛。良久云。瞎。</p>
<p>示眾云。山僧平生好相撲。即是無搭對。今日且共首座搭對。遂卷袈裟下座。索首座相撲。座纔出。師云。平地喫交。便歸方丈。</p>
<p>僧問。和尚還念佛也無。師云。不念。云為甚麼不念。師云。污人口。</p>
<p>都尉李公端愿。問人死。識歸何處。師云。未知生。焉知死。李云。生則<span class='corr'>已</span>知。師云。生從何來。李擬議。師揕其胷云。只在這裏。思量箇甚麼。李云。只知貧程。不覺蹉路。師托開云。百年一夢。</p>
<p>都尉問。地獄畢竟是有是無。師云。諸佛向無中說有。眼見空花。太尉就有中覔無。手搘水月。堪笑眼前見牢獄不避。心外見天堂欲生。殊不知。忻怖在心。善惡成境。太尉。但了自心。自然無惑。李云。心如何了。師云。善惡都莫思量。李云。不思量後。心歸何所。師云。請都尉歸宅。</p>
<p>觀察李公端懿。問西方淨土。如何得到。師云。即今坐却雕梁畫棟。却要生西方淨土。是好假。不好真。李云佛豈是妄也。師云。佛不妄。自是太尉妄。李云。某甲爭得妄。師云。若不妄。何求西方淨土。大凡淨土者。是清淨之性。西方者。日落之處。令人作歸投處耳。知歸投處。即是西方淨土。極樂世界也。李致謝而退。</p>
<p>刁景純學士。問佛教。於世間何用。師云。日用少不得。刁云。作麼用。師云。在眼曰見。在耳曰聞。刁云。干佛甚麼事。師云。若不干佛事。將何為見聞。刁云。自有眼耳在。師云。雕畫一切人佛。皆有眼耳。只為無佛。了不能見聞。佛是覺義。為有正覺。號之為佛。若無正見。盡是邪解。且不用頭戴火燄。脚踏蓮華。黃卷赤軸。為佛教耳。</p>
</div>
<div class='div-other'><a id='mulu377' />
<p class='h5'>襄州石門了同禪師<span class='note-inline'>(凡一)</span></p><p>示眾云。鐘未鳴時。諸上座。便合知時。何用上來。握節當胷。實為沉屈諸人者。然雖如是。撒沙向諸人眼裏去也。三世諸佛。在諸人鼻孔上。轉大法輪。看看。春行冬令。</p>
</div>
<div class='div-other'><a id='mulu378' />
<p class='h5'>處州仁壽嗣珍禪師<span class='note-inline'>(凡二)</span></p><p>示眾云。明明無悟。有法則迷。日上無雲。麗天普照。眼中無翳。空本無花。無智人前。不得錯舉。</p>
<p>僧問。如何是和尚家風。師云。土雞瓦犬。</p>
</div>
<div class='div-other'><a id='mulu379' />
<p class='h5'>都尉李文和公遵勗<span class='note-inline'>(凡六)</span></p><p>公謁石門聰禪師。問出家事。聰云。昔崔趙公。參國一禪師。問曰。弟子欲出家。得否。一云。出家是大丈夫事。非將相之所能為。公於言下大悟。作頌云。學道須是鐵漢。著手心頭便判。直趣無上菩提。一切是非莫管。</p>
<p>慈明來謁。公問。我聞西河有金毛師子。是否。明云。都尉甚處得這消息來。公便喝。明云。野干鳴。公又喝。明云恰是。公拍手呵呵大笑。</p>
<p>慈明辭。公問。如何是臨行一句。明云。好自將息。公云。與麼則不異諸方去也。明云。都尉見處。又作麼生。公云。放儞三十棒。明云。恁麼則專為流通去也。公便喝。復拍手一下。明云。瞎。公云。好去。明云。諾諾。</p>
<p>公因堅上座辭。公問。近離上黨。得<span class='corr'>屆</span>中都。方接麈談。遽回虎錫。指雲屏之翠嶠。訪雪嶺之清流。未審此處彼處。的的事。作麼生。堅云。利劒拂開天地靜。霜刀纔舉斗牛寒。公云。老夫今日耳聵。堅云。一箭落雙鵰。公云。上座為甚麼著靴睡。堅以衣袖一拂。公低頭云。今日可謂降伏也。堅云。香化出僧堂。</p>
<p>公因肅國大長公主。生辰。就府。命谷隱石靈葉縣三大禪師。演法。末當葉縣省禪師。省登座。拈拄杖。就膝拗折。擲于地。便下座。公笑云。老作家。手段終別。省云。都尉也不得無過。</p>
<p>公臨終時。鬲胃躁熱。因尼道堅。就枕問云。都尉。眾生見劫盡。大火所燒時。切要照管主人公。公云。大師與我。煎一服藥來。堅無語。公云。這師姑。藥也不會煎得。投枕未安而終。</p>
</div></div>
<div class='div-other'><a id='mulu380' />
<p class='h4'>汝州廣慧元璉禪師法嗣</p>
<div class='div-other'><a id='mulu381' />
<p class='h5'>侍郎楊公億<span class='note-inline'>(凡九)</span></p><p>公得汝州。未到任。先謁廣慧璉禪師。遂問。布鼓當軒擊。誰是知音者。璉云。來風深辨。公云。禪客相逢。只彈指也。璉云。君子可八。楊云。諾諾。璉云。今日太賺侍郎。</p>
<p>楊問。只如僧問風穴。布皷當軒擊。誰是知音者。穴云。藏身不吞炭。僧云。未審此意如何。穴云。山雉枉遭傷。楊問。如何是藏身不吞炭。璉云。在野何傷。楊云。山雉枉遭傷。意旨如何。璉云。聽事不真。有甚麼事。</p>
<p>夜話次。璉問。侍郎曾見甚麼人來。楊云。億曾問雲居諒監寺。兩箇大蟲相咬時如何。諒云。一合相。億云。某甲只管看。未審恁麼道。還得也無。璉云。老僧不然。楊云。請和尚下一轉語。璉云。但請問來。楊理前問。璉搊楊鼻孔云。這畜生。更[跳-兆+孛]跳看。楊當下知歸。欣然禮謝。</p>
<p>道話徹夜。</p>
<p>次目上任。置一百問。請璉答。璉一一著語。送回。</p>
<p>公謂人云。玄沙和尚道。大唐國內。宗乘中事。未曾有一人舉唱。或有一人舉唱。盡大地人。失却性命。如無孔鐵鎚。一時亡鋒結舌去。且道。是甚道理。如今假立箇主賓。皷這兩片皮。竪起指頭。舉起拂子。總成顛倒知見。順汝狂意。教汝有箇伸問處。若是明眼人前。怎生拈掇得出。只如魯祖。見僧來。便面壁。長慶道。恁麼為人。驢年去。我道魯祖。只是不識羞。是他明眼人。又爭肯儞。如今事不獲<span class='corr'>已</span>。順汝諸人顛倒知見。一似結巾為馬。捏目生花。上祖道。箇開佛知見。示佛知見。悟佛知見。入佛知見。</p>
<p>他恁麼道。抑下多少威光。且諸人分上。欠少箇甚麼。雖然如是。我若不恁麼。汝又向甚麼處見我。古人云。知恩者少。且道。承甚麼人恩力。於此不明。問取露柱去。</p>
<p>公又云。此事大難。釋迦老子。於三七日中。思惟如是事。便道。我寧不說法。疾入於涅槃。帝釋梵王。殷勤三請。不得<span class='corr'>已</span>而許之。始自鹿野苑。終於俱尸羅城。中間四十九年。作大佛事。說五乘十二分教。如瓶注水。末後於靈山會上。目顧迦葉。謂大眾云。吾正法眼。<span class='corr'>已</span>付摩訶大迦葉。又云。四十九年間。未甞說一字。是甚麼道理。於諸人分上。著一字脚不得。為諸人各各。有奇特事在。若喚作奇特事。早不中了也。我道。釋迦是敗軍之將。迦葉是喪身失命底人。汝等諸人。作麼生會。不見道。涅槃生死是夢言。佛及眾生為增語。直須恁麼會取。不要向外馳求。若也未明。乖張不少。</p>
<p>公問廣慧。承和尚有言。一切罪業。皆因財寶所生。勸人踈於財寶。而況閻浮提眾生。以財為命。邦國以財聚人。教中有財法二施。何得勸人疎於財。慧云。幡竿頭上鐵龍頭。公云。海壇馬子似驢大。慧云。楚雞不是丹山鳳。公云。佛滅二千年。比丘少慚愧。</p>
<p style="margin-left:2em">公同李都尉。與唐明嵩禪師。問答。</p>
<p>問彌陀演化於西方。達磨傳心於東土。胡來漢現。水到渠成。五嶽鎮靜以崢嶸。百谷朝宗而浩渺。一靈之性。托境現形。三有之中。憑何立命。嵩云。仙人無婦。玉女無夫。公云。尼剃頭不復生子。嵩云。<span class='corr'>陝</span>府鉄牛能哮吼。嘉州大像念摩訶。李云。側跳上山巔。嵩云。騎牛不著靴。</p>
<p style="margin-left:2em">廣慧璉云。進象倒戈　汾陽昭云。端身裂面破。妙喜云。月下看弄雪師子。</p>
<p>問。玄沙不出嶺。保壽不渡河。善財參知識五十三員。慧遠結黑白一十八士。雪峰三度上投子。智者九旬講法華。這六箇漢。為復野干鳴。為復師子吼。速道速道。嵩云。水急魚行澁。峰高鳥不棲。公云。泗洲大聖。嵩云。士上加泥更一重。李云。舌上覆金錢。嵩云。半夜歌樂動。誰人得知音。</p>
<p style="margin-left:2em">廣慧璉云。謌謠滿路人皆望　汾陽昭云。看壁畫人笑　妙喜云。野犴鳴師子吼。</p>
<p>問。風穴提印。南院傳衣。昭公演化於西河。嵩師領徒於并壘。南宗之旨。北土大興。且道。二師承誰恩力。嵩云。不入蓮池浴。嬾向雪山游。公云。清凉山裏萬菩薩。嵩云。維摩會中諸聖集。李云。背負乾薪遭野火。嵩云。口是禍門。</p>
<p style="margin-left:2em">廣惠璉云。藏頭白海頭黑　汾陽昭云。告天手捺地噓噓　妙喜云。猢猻騎鱉背。</p>
<p>問。忉利透日月之上。四禪無風火之災。三交駕鐵牛之車。臨汝握全提之印。獼猴有一面古鏡。狸奴有萬里神光。直下承當。是何人也。嵩云。朝看東南。暮看西北。公云。狸奴白牯却知有。嵩云。淹殺塚頭蒿。李云。月裏煑油鐺。嵩云。石人腰帶。</p>
<p style="margin-left:2em">廣慧璉云。陳蒲鞋周金剛　汾陽昭云。直裰又逢胡釘鉸　妙喜云。小出大遇。</p>
<p>問。[○@尾]一切諸佛。盡在裏許。動則喪身失命。覰著兩頭俱瞎。擬議之間。千山萬水。直下會得。也是炭庫裏坐地。有不惜眉毛者。通箇消息來。嵩云。百雜碎。公云。平生不妄語。嵩云。也要道過。李云。出穴兔遭罥。嵩云。東西無滯礙。南北得自由。</p>
<p style="margin-left:2em">廣惠璉云。振錫下泥犁　汾陽昭云。穿山透石壁。鼻孔血淋淋　妙喜云。自作自受。</p>
</div></div></div>
<div class='div-other'><a id='mulu382' />
<p class='h3'>南嶽下第十二世</p>
<div class='div-other'><a id='mulu383' />
<p class='h4'>潭州興化楚圓禪師法嗣</p>
<div class='div-other'><a id='mulu384' />
<p class='h5'>洪州黃龍慧南禪師<span class='note-inline'>(凡十七)</span></p><p>信州玉山章氏子。</p>
<p>師久依泐潭澄禪師。分座接物。名振諸方。偶同雲峰悅禪師。游西山。夜話雲門法道。悅云。澄公雖是雲門之後。法道異矣。師詰其所以異。悅云。雲門如九轉丹砂。點鐵成金。澄公藥汞銀。徒可翫。入煅則流去。師怒以枕投之。明日悅謝過。</p>
<p>又云。雲門氣宇如王。甘死語不乎。澄公有法受人。死語也。死語其能活人乎。即背去。師挽之云。若如是。則誰可汝意。悅云。石霜楚圓。手段出諸方。子宜見之。不可後也。師默計之云。悅師翠巖。使我見石霜。於悅何有哉。即造石霜。聞慈明不事事。忽叢林。悔欲無行。</p>
<p>即謁福嚴賢。賢命掌書司。俄賢卒。郡守以慈明補之。既至。目其貶剝諸方。件件數為邪解。師為之氣索。遂造其室。明云。書記領徒游方。借使有疑。可坐而商略。師哀懇愈切。明云。公學雲門禪。必善其旨。如云。放洞山三頓棒。是有喫棒分。是無喫棒分。師云。有喫棒分。明色莊曰。從朝至暮。鵲噪鵶鳴。皆應喫棒。明即端坐。受師炷香作禮。明復問。趙州道。臺山婆子。我為汝勘破了也。且阿那裏是他勘破婆子處。師汗下。不能加答。</p>
<p>明日又詣。明㖃罵不<span class='corr'>已</span>。師云。罵豈慈悲法施耶。明云。儞作罵會那。師於言下大悟。作頌云。傑出叢林是趙州。老婆勘破有來由。如今四海清如鏡。行人莫與路為讎。呈慈明。明頷之。自是泐潭。舊好絕矣。</p>
<p>示眾云。盡令提綱。不通凡聖。放一線道。有箇商量。遂拈起拄杖云。即今拄杖子竪也。十方世界一時竪。又橫拄杖云。即今拄杖子橫也。十方世界一時橫。何也。不見道。極小同大。忘絕境界。極大同小。不見邊表。遂卓拄杖一下。</p>
<p>示眾云。雲從龍風從虎。五九四十五。叢林將為向上關。同安不打這破皷。為甚麼不打。守株待兔。豈是智人。避色逃聲。何名作者。祖不云乎。執之失度。必入邪路。放之自然。體無去住。</p>
<p>示眾云。有利無利。不離行市。鎮州蘿蔔頭。即且置。廬陵米價。作麼生。若善其價。可謂終日喫飯。未曾咬破一粒米。苟若不知。他時後日。有人索上座飯錢在。莫言不道。</p>
<p>示眾云。智海無風。因覺妄以成凡。覺妄元虗。即凡心而見佛。只恁麼休去。便道同安無折合。隨汝顛倒所欲。南斗七北斗八。</p>
<p>示眾云。擬心即差。動念即乖。不擬不動。土木無殊。行脚人。須得轉身一句。遂拈起拂子云。這箇是同安拂子。汝等諸人。作麼生轉。若也轉得。一為無量。無量為一。若轉不得。布袋裏老鵶。雖活如死。</p>
<p>示眾云。江南之地。春寒秋熱。近日<span class='corr'>已</span>來。滴水滴凍。</p>
<p>僧問滴水滴凍時如何。師云。未是衲僧分上事。云如何是衲僧分上事。師云。滴水滴凍。</p>
<p>復云。諸上座。且作麼生會。良久云。鴛鴦繡出從君看。莫把金針度與人。</p>
<p>示眾云。道遠乎哉。觸事而真。聖遠乎哉。體之即神。拈起拄杖云。道之與聖。總在歸宗拄杖頭上。汝等諸人。何不識取。若也識得。十方剎土。不行而至。百千三昧。無作而成。若也未識。有寒暑兮促君壽。有鬼神兮妬君福。</p>
<p>示眾云。半夜捉烏雞。驚起梵王睡。毗藍風忽起。吹倒須彌山。官路無人行。私酒多人喫。當此之時。臨濟德山。開得口。張得眼。有棒有喝用不得。汝等諸人。各自尋取祖業契書。莫認驢鞍橋。作阿爺下頷。</p>
<p>示眾云。說妙談玄。乃太平之姦賊。行棒行喝。為亂世之英雄。英雄姦賊。棒喝玄妙。皆為長物。黃檗門下。總用不著。且道。黃檗門下。尋常用箇甚麼。咄。</p>
<p>示眾云。輕輕踏步恐人知。語笑分明更是誰。智者只此猛提取。莫待天明失却雞。</p>
<p>示眾。舉永嘉道。游江海涉山川。尋師訪道為參禪。自從認得曹谿路。了知生死不相關。諸上座。那箇是游底江海。那箇是涉底山川。那箇是尋底師。那箇是訪底道。那箇是參底禪。若向湖南兩浙。廬山衡嶽。雲門臨濟。而尋師訪道。洞山法眼而參禪。是向外求。名為外道。若以毗盧自性為海。般若寂滅智為禪。名為內求。若向外求。走殺儞。若住於五蘊內求。縛殺儞。是故禪者。非內非外。非有非無。非實非虗。不見道。內見外見俱錯。佛道魔道俱惡。瞥然與麼去兮。月藏西山。更尋聲逐色兮。何處名邈。以拂子。擊繩床。</p>
<p>示眾云。有一人。朝看華嚴。暮看般若。晝夜精勤。無有暫暇。有一人。不參禪。不論義。把箇破席日裏睡。於此二人同到黃龍。一人有為。一人無為。安下那箇即是。良久云。功德天黑暗女。有智主人。二俱不受。</p>
<p>示眾云。心王不妄動。六國一時通。罷拈三尺劒。休弄一張弓。</p>
<p>示眾。舉大珠和尚道。身口意清淨。是名佛出世。身口意不淨。是名佛滅度。也好箇消息。古人一期方便。與儞諸人。討箇入路。既得箇入路。又須得箇出路。登山須到頂。入海須到底。登山不到頂。不知宇宙之寬廣。入海不到底。不知滄溟之淺深。既知寬廣。又知淺深。一踏踏翻四大海。一摑摑倒須彌山。撒手到家人不識。雀噪鵶鳴柏樹間。</p>
<p>僧問。無為無事人。猶是金鎻難。未審過在甚麼處。師云。一字入公門。九牛拽不出。云學人未曉。乞師方便。師云。大庾嶺頭。笑却成哭。</p>
<p>問大用現前。請師辨白。師云。摘却儞眉毛。傾出儞腦髓。脚跟下。道將一句來。云鏌鎁舉起。蛟龍失色。師云。作麼生。僧以手。面前一劃云。爭奈這箇何。師云。三十年後。討箇師僧。也難得。僧便喝。師云。好一喝。未有主在。僧作禮。師云。當斷不斷。返招其亂。</p>
<p>僧問。一不去。二不住。請師道。師云。高祖殿前樊噲怒。云與麼。則今日得遇和尚也。師云。仰面看天不見天。云若然者。學人禮謝。師云。更待何時。</p>
</div>
<div class='div-other'><a id='mulu385' />
<p class='h5'>袁州楊歧方會禪師<span class='note-inline'>(凡十四)</span></p><p>本州宜春冷氏子。</p>
<p>師在筠州九峰。受請。拈法衣。示眾云。會麼。若也不會。今日無端走入水牯牛隊裏去也。還知麼。筠陽九岫。萍實楊歧。遂陞座。</p>
<p>時有僧出。師云。漁翁未擲釣。躍鱗衝浪來。僧便喝。師云。不信道。僧撫掌歸眾。師云。消得龍王多少風。</p>
<p>僧問。師唱誰家曲。宗風嗣阿誰。師云。有馬騎馬。無馬步行。云少年長老。足有機籌。師云。念汝年老。放儞三十棒。</p>
<p>問如何是佛。師云。三脚驢子弄蹄行。云莫只這便是麼。師云。湖南長老。</p>
<p>師云。更有問話者麼。試出來相見。楊歧今日。性命在儞諸人手裏。一任橫拖倒拽。為甚麼如此。大丈夫兒。須是當眾決擇。莫背地裏。似水底按葫蘆相似。當眾引驗。即便面赤。有麼有麼。出來決擇看。如無。楊歧今日失利。便下座。</p>
<p>九峰勤和尚。把住師云。今日喜得箇同參。師云。作麼生是同參底事。勤云。九峰牽犁。楊歧拽把。師云。正恁麼時。楊歧在前。九峰在前。勤擬議。師托開云。將謂同參。元來不是。</p>
<p>示眾云。霧鎻長空。風生大野。百草樹木。作大師子吼。演說摩訶般若。三世諸佛。在諸人脚跟下。轉大法輪。若也會去。功不浪施。若也不會。莫道楊歧山勢嶮。前頭更有最高峰。</p>
<p>示眾云。不見一法。是大過患。拈起拄杖云。穿過釋迦老子鼻孔。作麼生道得脫身一句。向水不洗水處。道將一句來。良久云。向道莫行山下路。果然猿呌斷腸聲。</p>
<p>示眾。以手拍繩床云。只箇心心心是佛。十方世界最靈物。釋迦老子說夢。三世諸佛說夢。天下老和尚說夢。且問諸人。還僧作夢麼。若也作夢。向半夜裏。道將一句來。良久云。人間縱有真消息。偷向楊歧說夢看。</p>
<p>示眾云。景色乍晴。物情舒暢。舉步也。千身彌勒。動用也。隨處釋迦。文殊普賢。總在這裏。眾中有不受人瞞底。便道。雲蓋和麩糶麵。然雖如是。布袋裏盛錐子。</p>
<p>示眾云。楊岐無准的。種田博飯喫。說夢老瞿曇。何處覔蹤跡。</p>
<p>示眾云。踏著秤鎚硬似鐵。啞子得夢向誰說。須彌頂上浪滔天。大洋海裏遭火爇。</p>
<p>示眾云。一即一切。一切即一。拈拄杖。劃一劃云。山河大地。天下老和尚。百雜碎。作麼生是儞諸人鼻孔。良久云。劒為不平離寶匣。藥因救病出金瓶。</p>
<p>慈明忌辰設齋。眾纔集。師至真前。以兩手揑拳。安頭上。以坐具。劃一劃。打一圓相。便燒香。退身三步。作女人拜。首座云。休揑怪。師云。首座作麼生。座云。休揑怪。師云。兔子喫牛嬭。</p>
<p>第二座近前。打一圓相。便燒香。退身三步。作女人拜。師近前。作聽勢。座擬議。師打一掌云。這漆桶。也亂做。</p>
<p>龍興孜老遷化。僧至。下遺書。師問。世尊入滅。槨示雙趺。和尚歸真。有何相示。僧無語。師槌胸一下云。蒼天蒼天。</p>
<p>三人暫到相看。師問。三人同行。必有一智。提起坐具云。參頭上座。喚這箇。作甚麼。云坐具。師云。真箇那。云是。師復云。喚作甚麼。云坐具。師顧視左右云。參頭却具眼。</p>
<p>又問第二人。欲行千里。一步為初。如何是最初一句。云到和尚這裏。爭敢出手。師以手劃一劃。僧云。了。師展兩手。僧擬議。師云了。</p>
<p>又問第三人。近離甚處。云南源。師云。楊歧今日。被上座勘破。且坐喫茶。</p>
<p>七人新到相見。師問。陣勢既圓。作家戰將。何不出來。與楊歧相見。僧以坐具便打。師云。作家。僧又打。師云。一坐具兩坐具。作麼生。僧擬議。師背面而立。僧又打。師云。儞道。楊歧話頭。落在甚麼處。僧指面前云。在這裏。師云。三十年後。遇明眼人。不得錯舉。且坐喫茶。</p>
<p>師問僧。秋色依依。朝離何處。云去冬在上藍。師云。不涉程途。一句作麼生。云兩重公案。師云。謝上座答話。僧便喝。師云。那裏學得這虗頭來。云明眼尊宿難瞞。師云。恁麼則楊歧。隨上座去也。僧擬議。師云。念汝鄉人在此。放儞三十棒。</p>
<p>師問僧。雲深路僻。高步何來。云天無四壁。師云。踏破多少草鞋。僧便喝。師云。一喝兩喝。又作麼生。云儞看這老和尚。師云。拄杖不在。且坐喫茶。</p>
</div>
<p class='juan'>聯燈會要卷第十三</p>
<div class='div-w'><p>南<span class='corr'>嶽</span>芭蕉谷泉庵主。見汾陽昭禪師後。省同參慈明禪師問答。有云。我見八十餘員知識。只有儞較些子。後人見有此語。宗派圖盡列為慈明嗣。非也。今収汾陽下。</p>
</div></div></div></div></div>
</div><!-- end of div[@id='body'] -->
</body></html>