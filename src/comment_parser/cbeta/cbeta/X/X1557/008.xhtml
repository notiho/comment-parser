<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu241' />聯燈會要卷第八</p><p class="byline">住泉州崇福禪寺嗣祖比丘　悟明　集</p>
<div class='div-other'><a id='mulu242' />
<p class='h4'>長沙景岑禪師法嗣</p>
<div class='div-other'><a id='mulu243' />
<p class='h5'>明州雪竇常通禪師<span class='note-inline'>(凡一)</span></p><p>僧問。如何是密室。師云。不通風。云如何是室中人。師云。諸聖求覩不見。僧作禮。師云。千聖不能思。萬聖不能議。乾坤壞不壞。虗空包不包。一切無比倫。三世唱不起。</p>
</div></div>
<div class='div-other'><a id='mulu244' />
<p class='h4'>鄂州茱萸禪師法嗣</p>
<div class='div-other'><a id='mulu245' />
<p class='h5'>石梯和尚<span class='note-inline'>(凡二)</span></p><p>師見侍者。托鉢上堂。乃喚云侍者。者應諾。師云。甚處去。云上堂齋去。師云。我豈不知儞上堂齋去。云除此外。別道箇甚麼。即得。師云。我只問儞本分事。云和尚若問本分事。某甲實是上堂齋去。云汝不謬為吾侍者。</p>
<p>有一暫到來。師前立少頃。便出去。師云。有甚麼辨白處。僧再來。立良久。師云。辨得也辨得也。云辨得後如何。師云。埋却得也。云蒼天蒼天。師云。適來却恁麼。如今還不當。僧便出去。</p>
</div></div>
<div class='div-other'><a id='mulu246' />
<p class='h4'>潭州大溈靈祐禪師法嗣</p>
<div class='div-other'><a id='mulu247' />
<p class='h5'>袁州仰山慧寂禪師<span class='note-inline'>(凡四十五)</span></p><p>韶州懷化葉氏子也。初謁大溈。溈問。儞是有主沙彌。無主沙彌。師云。有主沙彌。溈云主在甚麼處。師從西過東立。溈異之。</p>
<p>溈山問師。承聞子在百丈先師處。問一答十。問十答百。是否。師云。不敢。溈云。佛法向上。道取一句。師擬開口。溈便喝。如是三問。三度擬對。三度遭喝。師垂淚云。先師道。儞須遇人始得。今日便是遇人也。遂發心牧牛三年。一日溈入山。見師在磐石上坐禪。溈以拄杖點師背云。寂子道得也未。師云。雖道不得。要且不借別人口。溈云。寂子會也。</p>
<p>溈山謂師云。汝須自回光返照。別人不知汝解處。汝試將實解。獻老僧看。師云。若教某甲自看。到這裏無圓位。亦無一物一解。得獻和尚。溈云。無圓位處。元是汝作解處。未離心境在。師云。既無圓位。何處有法。把何物作境。溈云。適來是汝作恁麼解。是否。師云是。溈云。若恁麼。是具足心境法。未脫我所心在。元來有解獻我。何得言無。許儞信位顯。人位隱在。</p>
<p>師問溈山。如何是真佛住處。山云。以思無思之妙。返思靈燄之無窮。思盡還源。性相常住。理事不二。真佛如如。師於言下大悟。</p>
<p>師在溈山。牧牛時。踢天泰上座問。百億毛頭。百億師子現。作麼生。師騎牛便歸。</p>
<p>次日侍立溈山。舉前話。方了。却見泰上座來。師云。便是這箇上座。溈遂問。百億毛頭。百億師子現。豈不是上座道。泰云是。師云。正當現時。毛前現。毛後現。泰云。現時不說前後。溈山大笑。師云。師子腰折也<span class='note-inline'>(依本錄)</span>。</p>
<p>師看牛。溈山問。此中還有菩薩也無。師云。有。溈云。儞見那箇是。試指出看。師云。和尚擬那箇不是。試指出看。溈休去。</p>
<p>溈山問師。忽有人。問儞。作麼生祇對。師云。東寺師叔若在。慧寂不到寂寞。溈云。放儞一箇不祇對罪。師云。生之與殺。只在一言。溈云。不辜汝見。別有人不肯。師云。阿誰。溈指露柱云。這箇。師云。道甚麼。溈亦云。道甚麼。師云。白鼠推遷。銀臺不變。</p>
<p>師問溈山。大用現前。請師辨白。溈下座。歸方丈。師隨後入。溈云。子適來。問甚麼。師再舉。溈云。還記得吾答否。師云。記得。溈云。試舉看。師便出去。溈云錯。師云。香嚴師弟來。莫道某甲無語。</p>
<p>師侍立溈山。忽聞鳥鳴。溈云。伊說事却徑。師云。不可向別人道。溈云。何故。師云。為伊說事太直。溈云。多少法門。寂子一時推下。師云。推下事作麼生。溈敲禪床三下。</p>
<p>溈山餧鵶生飯。回頭見師。乃云。今日為伊大上堂一上。師云。某甲隨例得聞。溈云。聞底事作麼生。師云。鵶作鵶鳴。鵲作鵲噪。溈云。爭奈聲色何。師云。和尚適來道甚麼。溈云。我只道。為伊大上堂一上。師云。為甚麼喚作聲色。溈云。雖然如此。驗過又何妨。師云。大事因緣。作麼生驗。溈竪起拳。師云。終是指東劃西。溈云。子適來問甚麼。師云。大事因緣。溈云。為甚麼。喚作指東劃西。師云。為著聲色故。某甲所以問。溈云。並未曉了此事。師云。如何得曉了去。溈云。寂子聲色。老僧東西。師云。一月千江體不分。溈云。應須與麼始得。師云。如金與金。終無異色。豈有異名。溈云。作麼生是無異名底道理。師云。瓶盤釵釧契盂盆。溈云。寂子說禪。如師子吼。驚殺狐狼野犴之屬。</p>
<p>師掃地次。溈山云。塵非掃得。空不自生。如何是塵非掃得。師以箒。掃地一下。溈云。作麼生是空不自生。師以手指自身。又指溈山。山云。塵非掃得。空不自生。離此二途。又作麼生。師又掃地一下。以手指自身。復指溈山。</p>
<p>師夏罷。問訊溈山。山云。一夏不見上來。在下面。作何所務。師云。某甲在下。鋤得一片畬。下得一籮種。溈云。子今夏也不空過。師却問溈山。和尚今夏。作得箇甚麼。溈云。日中一食。夜後一寢。師云。和尚今夏。也不空過。道了不覺吐舌。溈云。寂子何得自傷<span class='corr'>己</span>命。</p>
<p>師住東平。溈山寄鏡子一面。并書至。師陞堂。受書畢。提起鏡子。示眾云。大眾且道。是溈山鏡。是東平鏡。若道是東平鏡。又是溈山寄來。若道是溈山鏡。又在東平手裏。若道得。即留取。若道不得。即撲破去也。如是三說。眾皆無對。師遂撲破。</p>
<p style="margin-left:2em">西禪淨頌云。比謂拈來伸一問。如何舉眾盡茫然。不因一撲百雜碎。定作人間醜婦冤。</p>
<p>溈山問。盡大地眾生。業識忙忙。無本可據。子作麼生。知他有之與無。師云。惠寂有驗處。</p>
<p>時有僧。從面前過。師召云。上座。僧回首。師云。和尚。這箇便是業識忙忙。無本可據。溈云。此是師子一滴乳。迸散六斛驢乳。</p>
<p>溈山問師。甚麼處來。師云。田中來。溈云。田中有多少人。師插下鍬子。叉手而立。溈云。今日南山大有人刈茆。師拽鍬便行。</p>
<p style="margin-left:2em">玄沙云。我若見。即踏倒鍬　雪竇云。諸方咸謂。插鍬話奇特。大似隨邪逐惡。據雪竇見處。仰山被溈山一問。直得草繩自縛。去死十分。</p>
<p>溈山與師行次。指田云。這一丘田。那頭高這頭低。師云。却是這頭高。那頭低。溈云。汝若不信。向田中央立。看兩頭。師云。不必中間立。亦莫住兩頭。溈云。若如是。著水看。水能平物。師云。水亦無定。但高處高平。低處低平。溈休去。</p>
<p>師問溈山。和尚去後。有人問法道如何傳嗣。向他道甚麼。溈云。一粥一飯。師云。前人不肯。又作麼生。溈云。作家師僧。仰作禮。溈云。向後錯舉即不可。</p>
<p>師在溈山牧牛。見一僧上寺。不久便下。師問。何不且住。僧云。只為因緣不契。所以下山。師云。有何因緣。請舉看。僧云。和尚問某甲。名甚麼。某甲云歸真。和尚云。真歸何在。某甲無對。</p>
<p>師云。上座却回。向和尚道。某甲道得也。待他問儞乍麼生道。但云。耳裏眼裏鼻裏。其僧回。一如所教。溈云。脫空妄語漢。此是五百人善知識語。</p>
<p>師到巖頭。頭舉拂子。師展坐具。頭拈拂子。置背後。師將坐具。搭肩上。便出。頭云。我不重儞放。只重儞収。</p>
<p>師問東寺。借一路。過那邊。得麼寺云。大凡沙門。不可只一路也。別更有麼。師良久。寺却問師。借一路過那邊。得麼。師云。大凡沙門。不可只一路也。別更有麼。寺云。只有此。師云。大唐天子。決定姓金。</p>
<p>示眾云。汝等諸人。各自回光返照。莫記吾言。汝自無始劫來。背明投暗。妄想根深。卒難頓拔。所以假設方便。奪汝麤識。如將黃葉。止小兒啼。有甚麼是處。亦如人將百種貨物與金寶。作一鋪貨賣。<span class='corr'>秖</span>擬輕重來機。所以道。石頭是真金鋪。我這裏是雜貨鋪。有人來覔鼠屎。我亦拈與他。來覔真金。我亦拈與他。</p>
<p>時有僧問。鼠屎即不要。請和尚真金。師云。齧鏃擬開口。驢年亦不會。</p>
<p>示眾云。我若索喚。即有交易。若不索喚。即無交易。我若說禪宗。身邊要一人相伴。亦無。豈況有五百七百眾。我若東說西說。便爭頭向前採拾。如將空拳誑謼小兒。都無實義。我今分明。向汝說。聖邊事。且莫將心湊泊。但向自<span class='corr'>己</span>性海。如實而修。不要三明六通。何以故。此是聖末邊事。如今且要識心達本。但得其本。不愁其末。他時後日。自具去在。若未得本。縱饒將情學。他亦不得。汝豈不見。溈山和尚道。凡聖情盡。體露真常。事理不二。即如如佛。</p>
<p>師指雪師子。謂眾云。還有過得此色者麼。眾無對。</p>
<p style="margin-left:2em">雲門云。便好與推倒。</p>
<p style="margin-left:2em">雪竇云。雲門只解推倒。不解扶起。</p>
<p>僧問。禪宗頓悟。畢竟入門的意如何。師云。祖宗門下。上根利智。一聞千悟。得大總持。若是根微智劣。若不安禪靜慮。到這裏。總須茫然。云還別有方便也無。師云。別有別無。令汝心不安。且如汝。是甚麼處人。云幽州人。師云。汝還思彼處否。云常思。師云。彼處樓臺林苑。人馬駢闐。汝返思思底。還有許多般也無。云某甲到這裏。一切不見。師云。汝解猶在境。信位即是。人位師不是。據汝所解。只得一玄。得坐披衣。向後自看。僧作體而謝。</p>
<p>師在溈山。與天性上座。語話次。性云。好雨。師云。好在甚處。性無語。師却云。好雨。性云。好在甚處。師指雨示之。性無對。師云。何得大智而默。</p>
<p>鹽官會中。有數僧。到溈山。心不肯伏。一日普請。西莊擔禾。師同至嶺頭歇。師拈禾擔。向數僧前。行一匝云。有麼有麼。數人無對。師云。賺殺人。擔禾便去。</p>
<p>石霜有二僧。到溈山云。此間無一人會禪。師因普請。搬柴次。拈一橛柴。問云。還道得麼。二俱無對。師云。莫道無一人會禪好。</p>
<p>師歸。謂溈山云。今日二禪客。被慧寂勘破。溈云。子作麼生勘。師舉前話。溈云。子今日又被吾勘破。</p>
<p style="margin-left:2em">雲居錫云。甚麼處。是溈山勘破仰山處。</p>
<p>龐居士問。久響仰山。到來為甚麼却覆。師竪起拂子。士云。恰是。師云。是仰是覆。士打露柱一下云。雖然無人見。也要露柱證明。師擲下拂子云。若到諸方。一任舉似。</p>
<p>師問僧。甚處來。云幽州。師云。我恰要幽州信。幽州米作麼價。云某甲無端從他市上過。踏折他橋梁。</p>
<p style="margin-left:2em">保寧勇。代仰山云。放儞三十棒。</p>
<p>師夢往彌勒所。安第二座。有一尊者。白槌云。今日當第二座說法。師起白槌云。摩訶衍法。離四句絕百非。諦聽諦聽。</p>
<p style="margin-left:2em">大溈秀云。依文解義。即不無。忽然彌勒會中。有箇作者。纔見伊道摩訶衍法。便云。合取兩片皮。非唯止絕仰山寐語。亦免後人夢中說夢。</p>
<p>師問僧。近離甚處。云廬山。師云。曾到五老峰麼。云不曾到。師云。闍梨不曾游山。</p>
<p style="margin-left:2em">雲門云。此語皆因慈悲之故。有落草之談。</p>
<p style="margin-left:2em">黃龍心云。雲門仰山。只有受璧之心。且無割城之意。殊不知。被這僧一時領過。黃龍今日。更作死馬醫。乃拈拂子度與僧。僧擬接。龍便打。</p>
<p style="margin-left:2em">大溈喆云。仰山可謂光前絕後。雲門雖然提綱宗。要鉗鍵天下衲僧。爭奈無風起浪。諸人還識這僧麼。親從廬山來。</p>
<p>師住觀音時。出牓云。看經次。不許問事。後有一僧。潛至師背後立地。師回首見。遂卷却經。以目視之云。會麼。僧云。不會。師云。汝<span class='corr'>已</span>後會去在。</p>
<p style="margin-left:2em">後僧舉似巖頭。頭云。我將謂這老漢。被故紙埋。却元來猶在。</p>
<p>師問僧。近離甚處。云向南。師拈起拄杖云。彼中還說這箇麼。云不說。師云。不說這箇。還說那箇麼。云不說。師召大德。僧應諾。師云。參堂去。師復召僧。僧應諾。師云。近前來。僧近前。師便打。</p>
<p style="margin-left:2em">雲門云。仰山若無後語。爭識得人。</p>
<p>一日有一異僧。垂空而來。作禮而立。師問。近離甚處。云。早晨離西天。師云。何太遲生。云游山翫水。師云。神通妙用。即不無尊者。佛法須是老僧始得。云特來東土。禮文殊。却遇小釋迦。遂出西天貝多葉。與師。作禮騰空而去。</p>
<p style="margin-left:2em">東林總云。諸方商量。如麻似粟。盡道。碧眼胡兒。來無蹤去無跡。直是光前絕後。若不是仰山。也難為縱奪。殊不知騰空而來。騰空而去。一生只在虗空裏。作活計。大小仰山。被他兩杓惡水澆了也。當時集雲峰下。自有正令。何不施行。大眾且道。作麼生是正令。</p>
<p style="margin-left:2em">皷山永云。仰山被這僧熱瞞。若是箇漢。待他道早晨離西天。脚跟下。痛與三十。</p>
<p>師坐次。有一僧。來作禮。師不顧。僧問。師還識字否。師云。隨分。僧右旋一匝云。是甚麼字。師於地上。書十字。酬之。僧又左旋一匝云。是甚麼字。師添十字。作卍字。僧作圓相。以兩手托。如修羅擎日月勢云。是甚麼字。師作圓相。圍却卍字。僧作樓至勢。師云。如是如是。此是諸佛之所護念。汝既如是。吾亦如是。善自護持。其僧作禮。騰空而去。</p>
<p>有一道者見。後五日。遂問師。師云。汝還見麼。者云。某甲見出門騰空而去。師云。此是西天羅漢。來探吾道也。者云。某甲雖覩種種三昧。不辨其理。師云。吾以義為汝解釋。此是八種三昧。是覺海變為義海。其體亦然。此義合有因有果。即時異時。總別不離隱身三昧也。</p>
<p>師見僧來。乃於地上。畫半月相。示之。僧却添作滿月相。後以手抹之。師却展手。作索勢。其僧拂袖便出。師便休。</p>
<p>師坐次。有僧來云。不審。叉手東邊而立。以目視師。師垂下一足。僧從東過西而立。師又垂一足。僧向中間立。師取兩足。僧作禮。師云。老僧自住來二十年。不曾打著一箇人。遂下繩床。打一棒。其僧騰空而去。</p>
<p>師共一僧語話。傍有僧云。語底是文殊。默底是維摩。師云。不語不默底。莫是上座麼。僧默然。師云。何不現神通看。云不辭現神通。恐和尚取入教去。師云。鑑汝來處。未有教外底眼。</p>
<p>師見僧來。竪起拂子。僧便喝。師云。老僧過在甚麼處。僧云。和尚不合將境示人。師便打。</p>
<p>僧問。見色便見心。繩床是色。請和尚。離却色。指學人心。師云。那箇是繩床。試指出來看。僧無語。</p>
<p style="margin-left:2em">玄覺云。忽被伊指繩床。又作麼生。僧云。請師道。覺拊掌三下。</p>
<p>僧問。法身還會說法也無。師云。我說不得。別有一人說得。云說得底人。在甚麼處。師推出枕子。</p>
<p>溈山聞。乃云。寂子用劒刃上事。</p>
<p style="margin-left:2em">妙喜云。溈山真是憐兒不覺醜。仰山推出枕子。<span class='corr'>已</span>是漏逗。更著箇名字。喚作劒刃上事。誤他學語之流。便恁麼承虗接響。流通將去。</p>
<p style="margin-left:2em">妙喜雖似借水献花。要且理無曲斷。即今莫有傍不甘底麼。出來。我要問儞。推出枕子。還當得法身說法也無　天童華云。二老於唱教門中。足可稱尊。衲僧門下。總是喫棒底漢。</p>
<p>僧問。和尚還識字否。師云。隨分。僧畫圓相。以手托呈。師以衣袖拂之。僧又作半月相。托呈。師以兩手作背拋勢。僧以目視之。師即低頭。僧繞仰一匝。師便打。僧便出去。</p>
<p>韋宙相公。就溈山請伽陀。山云。覿面相呈。猶是鈍漢。豈況形於紙筆耶。韋乃就師請。師於紙上。畫一圓相。下面註云。思而知。落第二頭。不思而知。落第三首。</p>
<p>陸侍御。同師入僧堂。問如許多師僧。為復是喫粥飰僧。為復是參禪僧。師云。亦不是喫粥飰僧。亦不是參禪僧。陸云。在此作甚麼。師云。侍御自問取他。</p>
<p>師向陸郎中。承聞郎中。看經得悟。是否。陸云。弟子因看涅槃經。有云。不斷煩惱。而入涅槃。得箇安樂處。師竪起拂子云。只如這箇。作麼生入。陸云。入之一字。也不用得。師云。入之一字。不為郎中。陸便起去。</p>
<p style="margin-left:2em">法燈云。入之一字。為甚麼人　又云。郎中且莫煩惱　雪竇於舉拂子處。別云。拂子到某甲手裏也。又別後語云。我將謂儞是箇俗漢。</p>
</div>
<div class='div-other'><a id='mulu248' />
<p class='h5'>鄧州香嚴智閑禪師<span class='note-inline'>(凡七)</span></p><p>青州人也。初參百丈。性識聰敏。了無省動。百丈遷化後造溈山。山問。我聞汝在百丈先師處。問一答十。問十答百。此是汝聰明靈利。意解識想。生死根本。父母未生時。試道一句來看。師茫然不能加答。遂歸寮。將平日看過底文字。從頭檢尋。無一句可將酬對。乃自嘆云。畫餅不可充飢。屢上堂頭告溈山為說。山云。我若說似儞。儞<span class='corr'>已</span>後罵我去在。我說底是我底。終不干儞事。師遂將平昔所畜文字。以火爇却。云此生不學佛法也。且作箇長行粥飯僧。免役心神。乃泣辭溈山。</p>
<p>直過南陽忠國師遺跡。遂憩止草庵。一日芟除草木。因拋瓦礫。擊竹作聲。忽然省悟。遽歸沐浴。望溈山作禮。嘆云。和尚大慈。恩踰父母。當時若為我說破。何有今日之事。乃述偈云。一擊忘所知。更不自修治。動容揚古路。不墮悄然機。處處無蹤跡。聲色外威儀。諸方達道者。咸言上上機。</p>
<p>溈山聞得云。此子徹也。</p>
<p>時仰山侍立。乃云。此是心機意識。著述得成。待惠寂親自勘過。始得。</p>
<p>仰山後見師。問云。和尚贊嘆師兄。發明大事。儞試說看。師舉前頌。仰云。此是宿習。記持而成。若有正悟。更別說看。</p>
<p>師又作一偈云。去年貧未是貧。今年貧始是貧。去年貧尚有卓錐之地。今年貧錐也無。仰云。如來禪。許師兄會。祖師禪。未夢見在。</p>
<p>師又作一偈云。我有一機。瞬目視伊。若人不會。別喚沙彌。仰師報溈山云。且喜香嚴師兄。會祖師禪也。</p>
<p>師開堂日。溈山令人送書。并拄杖到。師接了云。蒼天蒼天。僧問。和尚為甚如此。師云。只為冬行春令。</p>
<p>示眾云。道由悟達。不在語言。況是密密堂堂。曾無間隔。不勞心意。暫借回光。日用全功。迷徒自背。</p>
<p>示眾云。如人上樹。口銜樹枝。脚不踏樹。手不攀枝。樹下忽有問。如何是祖師西來意。不對又違他所問。若對他。又喪身失命。當恁麼時。作麼生即得。</p>
<p>時有虎頭上座。出眾云。上樹即不問。未上樹。請和尚道。師乃呵呵大笑。</p>
<p style="margin-left:2em">雪竇云。樹上道即易。樹下道即難。老僧上樹也。致將一問來　妙喜云。吞了栗棘蓬。透了金剛圈。見這般說話。也是泗州人見大聖。</p>
<p style="margin-left:2em">保寧勇頌云。曲說多方老古錐。那堪枝上更生枝。好如良馬窺鞭影。逐塊且非師子兒。</p>
<p>僧問。不慕諸聖。不重<span class='corr'>己</span>靈。時如何。師云。萬機休罷。千聖不携。</p>
<p>踈山時在眾。作嘔聲云。是何言歟。師問誰。眾云師叔。師云。不肯老僧那。山出眾云。是。師云。師叔莫道得麼。云道得。師云。試道看。山云。若教某甲道。須還師資禮始得。師下座。讓坐作禮。躡前問。山云。萬機休罷。猶有物在。千聖不携。亦從人得。師云。請師叔道。山云。肯重不得全。師云。肯又肯箇甚麼。重又重阿誰。山云。肯則肯他諸聖。重則重自<span class='corr'>己</span>靈。師云。饒汝恁麼。也須倒屙三十年。設有住處。近山無柴燒。近水無水喫。分明記取。</p>
<p>後住疎山。果如師記。得疾。經二十七年方愈。自云。香嚴師兄。記我。三十年倒屙。猶少三年在。每食罷。以手扶而吐之。以應前記。</p>
<p>山後問道怤長老。肯重不得全。作麼生會。怤云。全歸肯重。踈山云。不得全。又作麼生。怤云。箇中無肯路。山云。方愜病僧意。</p>
<p>僧問。如何是道。師云。枯木裏龍吟。云如何是道中人。師云。髑髏裏眼睛。</p>
<p>其僧後問石霜。如何是枯木裏龍吟。霜云猶帶喜在。云如何是髑髏裏眼睛。霜云。猶帶識在。</p>
<p>又問曹山。如何是枯木裏龍吟。山云。血脉不斷。云如何是髑髏裏眼睛。山云。乾不盡。云未審還有得聞者麼。云盡大地。未有一人不聞。云未審龍吟。是何章句。山云。不知是何章句。聞者俱喪。遂作偈云。枯木龍吟真見道。髑髏無識眼初明。喜識盡時消息盡。當人那辨濁中清。</p>
<p>師問僧。甚處來。云溈山來。師云。有何言句。云有僧問。如何是祖師西來意。山竪起拂子。</p>
<p>師云。彼中兄弟。如何商量。云彼中商量道。即色明心。附物顯理。師云。會即便會。著甚死急。云師意如何。師亦竪起拂子。</p>
</div>
<div class='div-other'><a id='mulu249' />
<p class='h5'>杭州徑山洪諲禪師<span class='note-inline'>(凡三)</span></p><p>吳興吳氏子。佛日長老來。師問。承聞長老。獨化一方。何以荐游峰頂。云朗月當空挂。氷霜不自寒。師云。莫便是長老家風麼。云峭峙萬重關。於中含寶月。師云。此猶是文言。作麼生是長老家風。云今日賴遇佛日。</p>
<p>佛日却問師。隱密全真時。人知有道不得。太省無辜時。人知有道得。於此二途。猶是時人昇降處。未審長老。親道自道如何道。師云。我家道處。無箇道。日云。如來路上無私曲。更請玄音和一場。師云。任儞二輪更互照。碧潭雲外不相關。日云。為報白頭無限客。此回年少莫歸鄉。師云。老少同倫無向背。我家玄路勿參差。日云。一言定天下。四句為誰留。師云。儞言有三四。我道其中一也無。因有偈云。東西不相顧。南北為誰留。汝言有三四。我道一也無。</p>
<p>僧問。掩息如灰時如何。師云。猶是時人功幹。云幹後如何。師云。耕人田不種。云畢竟如何。師云。禾熟不臨場。</p>
<p>僧問。如何是長。師云。千聖不能量。云如何是短。師云。蟭螟眼裏著不滿。僧不肯。</p>
<p>後舉似石霜。霜云。只謂太近實頭。僧却問霜。霜云。不屈曲。僧進後語。霜云。雙陸盆中不喝彩。</p>
</div>
<div class='div-other'><a id='mulu250' />
<p class='h5'>福州雙峰禪師<span class='note-inline'>(凡一)</span></p><p>仰山問。師弟近日見處如何。師云。據某甲見處。實無一法可當情。仰云。汝解猶在境。師云。某甲只恁麼。師兄又如何。仰云。汝豈無能知無一法。可當情者。溈山聞云。寂子一句。疑殺天下人。</p>
</div>
<div class='div-other'><a id='mulu251' />
<p class='h5'>福州九峰慈慧禪師<span class='note-inline'>(凡一)</span></p><p>師因溈山上堂云。汝等諸人。只得大機。不得大用。師抽身便出。溈山召云。更不回顧。山云。此子堪為法器。</p>
<p style="margin-left:2em">保福展云。依稀似曲。失後忘前。</p>
</div>
<div class='div-other'><a id='mulu252' />
<p class='h5'>滁州定山神英禪師<span class='note-inline'>(凡二)</span></p><p>椑樹問。不落數量。請師道。師提起數珠云。是落不落。樹云。圓珠三竅。時人知有。請師圓前話。師便打。樹拂袖而出。師云。三十年後。槌胷大哭去在。</p>
<p>樹住後。示眾云。我三十年前。被定山熱瞞一上。不同小小。</p>
<p style="margin-left:2em">雪竇云。定山用即用。爭奈嶮。椑樹知即知。要且未具擇法眼。試請辨看。</p>
<p>師見首座洗衣。乃問。作甚麼。座提起衣。師云。洗底是甚麼。座云。福州使鐵錢。師喚維那。移下挂搭著。</p>
</div>
<div class='div-other'><a id='mulu253' />
<p class='h5'>襄州延慶法端禪師<span class='note-inline'>(凡一)</span></p><p>僧問。蚯蚓斬為兩段。兩頭俱動。未審佛性在那頭。師展兩手。</p>
<p style="margin-left:2em">洞山別云。問底在阿那頭。</p>
</div>
<div class='div-other'><a id='mulu254' />
<p class='h5'>益州應天和尚<span class='note-inline'>(凡一)</span></p><p>僧問。如何是和尚佛性。師云。汝喚甚麼作佛性。云恁麼則和尚無佛性也。師高聲呌云。快活快活。</p>
</div>
<div class='div-other'><a id='mulu255' />
<p class='h5'>元康和尚<span class='note-inline'>(凡一)</span></p><p>訪玉樓。樓見師來。便収足坐。師云。得恁麼。威儀周足。樓云。汝適來見箇甚麼。師云。無端被人領過。樓云。直須恁麼。始為真見。師云。苦哉賺却幾人來。樓便起身。師云。見即見<span class='corr'>已</span>。動即不動。樓云。盡力道不出定也。師拊掌三下。</p>
<p style="margin-left:2em">南泉云。天下人斷這兩箇漢。是非不得。若斷得出。即與他同參。</p>
</div>
<div class='div-other'><a id='mulu256' />
<p class='h5'>京兆米和尚<span class='note-inline'>(凡三)</span></p><p>師令僧。問仰山。今時人。還假悟也無。仰云。悟即不無。爭奈落在第二頭。師深肯之。</p>
<p>僧問。自古上賢。還達真正理也無。師云達。云只如真正理。作麼生達。師云。當時霍光賣假銀城。與單于契書是甚麼人做。僧云。某甲直得杜口無言。師云。平地教人作保。</p>
<p>師問僧。近離甚處。云藥山。師云。藥山老子。近日如何。云大似一片頑石。師云。得與麼鄭重。云無儞提掇處。師云。非但藥山。米胡亦如是。僧近前顧視。師云。看看頑石動也。其僧便出去。</p>
<p style="margin-left:2em">雪竇云。米胡也縱奪可觀。爭奈死而不弔。</p>
</div>
<div class='div-other'><a id='mulu257' />
<p class='h5'>襄州常侍王公敬<span class='note-inline'>(凡三)</span></p><p>公治事次。米胡來。王舉筆示之。米云。還判得虗空麼。王擲下筆。入宅。更不相見。米置疑。</p>
<p>明日憑華嚴置茶筵。米亦竄身屏間。嚴問。常侍昨日。米和尚有何言句。便不相見。王云。師子咬人。韓獹趂塊。米聞是語。遽出朗笑云。我會也。我會也。王云。會即不無。試請道看。米云。請常侍舉。王拈起一隻筯。米云。這野狐精。王云。這漢徹也。</p>
<p style="margin-left:2em">大溈喆云。米胡只得一橛。常侍看樓打樓。若是大溈。待他擲下筆。但云。我從來疑著汝。</p>
<p>常侍。同臨濟入僧堂。乃問。這一堂師僧。還看經也無。云不看經。王云。還習禪也無。云不習禪。王云。經又不看。禪又不習。在這裏。作甚麼。濟云。總教伊成佛作祖去。王云。金屑雖貴。落眼成瞖。濟云。我將謂儞是箇俗漢。</p>
<p style="margin-left:2em">鏡清代云。比來拋塼引玉　大溈喆云。王常侍。可謂儒門君子。禪門良匠。若非智鑑精明。爭得是非頴脫。</p>
<p>常侍問僧。一切眾生。還有佛性也無。云有。王指壁間畫狗云。這箇聻。僧無對。王云。看咬著。</p>
</div></div>
<div class='div-other'><a id='mulu258' />
<p class='h4'>筠州黃蘗希運禪師法嗣</p>
<div class='div-other'><a id='mulu259' />
<p class='h5'>睦州陳尊宿<span class='note-inline'>(凡二十四)</span></p><p>本郡人。得旨斷際。初居筠州米山。後住睦州觀音。常百餘眾。知道不偶世。捨眾居開元寺房。織蒲鞋養其母。挹世高蹈。為時所慕。凡應接來者。機辨峭絕。無容竚思。</p>
<p>指臨濟參黃蘗。接雲門嗣雪峰。皆師之力也。</p>
<p>示眾云。我見百丈和尚。不識好惡。上堂。大眾纔集。以拄杖一時打下。復召大眾。眾回首。丈云是甚麼。師云。有甚共語處。</p>
<p>黃蘗亦然。復召大眾。眾回首。蘗云。月似彎弓。少雨多風。師云。猶較些子。</p>
<p style="margin-left:2em">雪竇云。說甚麼。猶較些子。直是未在。雪竇眾集。一時打下。便休。或有箇無孔鐵鎚。為眾竭力。善能擔荷。可以籠罩古今。乾坤把斷。驀拈拄杖云。放過一著。</p>
<p>示眾云。汝等諸人。還得箇<span class='corr'>入</span>頭處也未。若未得箇入頭處。須得箇入頭處。若得箇入頭處。不得辜負老僧。</p>
<p>時有僧出作禮云。終不敢辜負和尚。師云。早是孤負我了也。</p>
<p style="margin-left:2em">雲峯悅云。古人恁麼道。和身放倒了也。汝等諸人。還相委悉麼。若相委悉。辜負睦州。若未委悉。雪峯亦遭連累。</p>
<p>示眾云。裂開也在我。捏聚也在我。</p>
<p>時有僧問。是何是裂開。師云。三九二十七。菩提涅槃。真如解脫。即心即佛。我且與麼道。汝又作麼生。僧云。某甲不恁麼。師云。盞子落地。楪子成七片。</p>
<p style="margin-left:2em">雲峰悅云。相罵饒你接觜。相唾饒汝潑水。</p>
<p>師云。明明向儞道。尚自不會。豈況盖覆將來。</p>
<p>時有僧出作禮云。某甲終不敢辜負和尚。師云。早是辭負我了也。</p>
<p style="margin-left:2em">妙喜云。葛藤得也未。</p>
<p>師云。我在此住持。未曾見箇無事人到來。汝等何不近前。</p>
<p>時有僧。近前。師云。維那不在。自領去三門外。與儞三十棒。云某甲過在甚麼處。師云。枷上更著杻。</p>
<p>西峰長老來。置茶果次。師問。今夏在甚麼處安居。峰云蘭溪。師云。多少眾。云七十餘人。師云。時中將何示徒。峰拈起柑子。師云。著甚死急。</p>
<p>師問武陵長老。了即毛吞巨海。始知大地一微塵。作麼生。陵云。和尚問阿誰。師云。問長老。陵云。何不領話。師云。我不領話。儞不領話。</p>
<p style="margin-left:2em">雪竇云。墮也墮也。復云。這葛藤老漢。好與劃斷。驀拈拄杖云。甚麼處去也。</p>
<p>師問僧。近離甚處。僧便喝。師云。老僧被儞一喝。僧又喝。師云。三喝四喝後作麼生。僧無語。師便打云。這掠虗漢。</p>
<p>師有時喚僧云。大德。僧回首。師云。擔板漢。</p>
<p style="margin-left:2em">雪竇云。睦州只具一隻眼。喚既回頭。因甚却成擔板　黃龍心云。雪竇亦只具一隻眼。這僧喚便回頭。因甚不成擔板。</p>
<p>師問僧。近離甚處。云瀏陽。師云。彼中老宿。祗對佛法大意。道甚麼。云徧地無行路。師云。老宿實有此語那。云實有。師拈拄杖打云。這念言語漢。</p>
<p>師問僧。近離甚處。云仰山。師云。五戒也不持。云甚麼處是某甲妄語處。師云。這裏不著沙彌。</p>
<p>師問僧。近離甚處。云那邊劄。師云。老僧屈。云和尚知即得。師云。檐枷過狀。劈脊便打。</p>
<p style="margin-left:2em">雲峰悅云。睦州何用繁辭。那邊劄。劈脊便棒。</p>
<p>師問僧。近離甚處。云河北。師云。河北有箇趙州和尚。曾到彼中麼。云某甲近離彼中。師云。有何言句。僧舉喫茶話。師云。慚愧。</p>
<p>却問。儞道。趙州意作麼生。云只是一期方便。師云。苦哉。趙州被儞一杓屎。潑了也。便打。</p>
<p>師却問沙彌。儞作麼生會。彌作禮。師亦打。</p>
<p>其僧往問沙彌。和尚適來打儞。作甚麼。彌云。若不是我和尚。終不打我。</p>
<p style="margin-left:2em">雪竇云。這僧克由尀耐。將一杓屎。潑他二員古佛。諸上座。若能辨得。非唯與趙睦二州。雪屈。亦乃雪竇。與天下老和尚無過。若辨不得。到處潑人。卒未了在。</p>
<p>師見僧來。便云。現成公案。放儞三十棒。云某甲如是。師云。寺門外金剛。為甚麼竪起拳。僧云。金剛尚乃如是。師便打。</p>
<p style="margin-left:2em">雲門云。睦州正恁麼時。天下人。披枷帶鎻。</p>
<p>師見僧行胡餅。乃問行甚麼。云胡餅。師云。這俗漢。</p>
<p>雲門來敲門。師云阿誰。門云文偃。師開門。攔胷搊住云。道道。門擬議。師便推出云。秦時[車*度]輅鑽。</p>
<p>師問僧。甚處來。云天台。師云。見說石橋。成兩截。是否。云和尚甚處。得這消息來。師云。將謂是華頂峰前客。元來只是平田村裏人。</p>
<p>師問僧正。聞汝講得唯識論。是否。云小年曾讀文字來。師拈胡餅。擘作兩片云。儞作麼生。正無語。師云。儞喚作胡餅。不喚作胡餅。云不可不喚作胡餅。師問沙彌。儞喚作甚麼。云胡餅。師云。儞也講得唯識論。</p>
<p>吳尚書至門。見師便問。三門俱開。弟子從何門入。師召尚書。書應諾。師云。從信門入。</p>
<p>有秀才。會二十四家書。師以拄杖。空中點一點云。會麼。云不會。師云。又道會二十四家書。永字八法。也不識。</p>
<p style="margin-left:2em">黃龍南云。睦州一點。直在威音王<span class='corr'>已</span>前。及乎八法論書。却被俗人勘破。若是黃龍。即不然。孔門弟子無人識。碧眼胡僧笑點頭。</p>
<p>僧問。高揖釋迦。不拜彌勒。時如何。師云。昨日有人。恁麼問。趂出去了也。云和尚恐某甲不實。師云。拄杖不在。苕菷柄。聊與三十。</p>
<p style="margin-left:2em">雪竇云。睦州只有受璧之心。且無割城之意。</p>
<p>僧問。門前金剛。托即乾坤大地。不托即絲髮不逢。時如何。師云。吽吽。我不曾見此問。先跳三千。倒退八百。儞合作麼生。僧云諾。師云。先責一紙罪狀好。便打。其僧擬去。師喚云。來來。我共儞葛藤。托即乾坤大地。儞且道。洞庭水深多少。云不曾量度。師云。洞庭湖又作麼生。云只為今時。師云。這葛藤尚不會。便打。</p>
<p>僧問。以字不成。八字不是。是何章句。師彈指一聲云。會麼。云不會。師云。上來講讚。無限良因。蝦<span class='corr'>䗫</span>[跳-兆+孛]跳上天。蚯蚓驀過東海。</p>
<p>僧問。如何是向上一路。師云。要道有甚麼難。云請和尚道。師云。初三十一。中九下七。</p>
<p>問以一重。去一重。即不問。不以一重。去一重。時如何。師云。昨日㘽茄子。今日種冬瓜。</p>
<p>問如何是展演之言。師云。量才補職。云如何是不展演之言。師云。伏惟尚饗。</p>
<p>問一氣還轉得一大藏教也無。師云。有甚[飢-几+(白-日+(田/廾))]羅䭔子。快下將來。</p>
</div>
<div class='div-other'><a id='mulu260' />
<p class='h5'>福州烏石靈觀禪師<span class='note-inline'>(凡六)</span></p><p>居常掩扄。人罕見之。</p>
<p>一日雪峰來敲門。師纔開門。峰搊住問云。是凡是聖。師唾云。這野狐精。托開。又閉却門。峯云。也只要識得老兄。</p>
<p>雪峰一日又來敲門。師問阿誰。峯云。鳳凰兒。師云。作甚麼。云㗖老觀。師開門搊住云。道道。峯擬議。師便托開。掩却門。</p>
<p>峰住後。示眾云。我當時。若入得老觀問。儞這一隊噇酒糟漢。向甚麼處摸索。</p>
<p style="margin-left:2em">有老宿云。雪峰徒有此語。當時入不得。如今也入不得　明招代峯。纔見開門。便云。動即喪。</p>
<p style="margin-left:2em">又代老觀云。俊哉俊哉　雪竇云。這辜恩負德漢。有甚麼交涉。當時入不得。豈是教儞入。今既摸索不著。累他雪峰。俱在老觀門下。</p>
<p>曹山問。如何是毗盧師。法身主。師云。不道。</p>
<p>曹舉似洞山。山云。好箇話頭。只欠進語。曹云。進甚麼語。洞云。何不問為甚麼不道。</p>
<p>曹復去進是語。師云。若言我不道。即啞却我口。若言我道。即禿却我舌。</p>
<p>曹山舉似洞山。山深肯之。</p>
<p>師引麵次。有新到相看。師引麫示之。僧便去。</p>
<p>師晚間問首座。今日新到。在甚麼處。首座云。當時便去了也。師云。是即是。即得一橛。</p>
<p style="margin-left:2em">雪竇云。老觀大似失錢遭罪。</p>
<p style="margin-left:2em">翠巖芝云。彼此出家兒。</p>
<p>師問懶安。此一片地。堪著箇甚麼。安云。好著箇無相佛。師云。好一片地。被和尚放不淨污了也。</p>
<p>僧問。如何是佛。師出舌示之。僧作禮。師云。汝見箇甚麼。便禮拜。云謝和尚出舌相示。師云。老僧近日。舌上生瘡。</p>
</div>
<div class='div-other'><a id='mulu261' />
<p class='h5'>杭州千頃楚南禪師<span class='note-inline'>(凡一)</span></p><p>南閩張氏子。示眾云。諸子設使解得三世佛教。如瓶注水。及得百千三昧。不如一念修無漏道。免被人天因果繫縛。</p>
<p>僧問。無漏道。如何修。師云。未有闍梨時。體取。云未有某甲時。教阿誰體。師云。體者亦無。</p>
</div>
<div class='div-other'><a id='mulu262' />
<p class='h5'>相國裴公休<span class='note-inline'>(凡三)</span></p><p>公守宣州時。指畫壁高僧。問僧云。形儀可觀。高僧在甚麼處。僧無對。公云。此間莫有禪僧麼。</p>
<p>時黃蘗運禪師。客寺中。僧云。有一客僧。頗似禪者。公請來。理前問。運召裴休。公應諾。運云。在甚麼處。公於言下大悟。</p>
<p>公一日。捧一尊佛。於黃蘗前。䠒跪云。請師安名。蘗召云。裴休。公應諾。蘗云。與汝安名竟。公作禮而謝。</p>
<p>公著傳心偈云。心不可傳。以契為傳。心不可見。以無為見。契亦無契。無亦無無。化城不住。迷額有珠。珠是強名。城豈有形。即心即佛。佛即無生。直下便是。勿求勿營。使佛覔佛。倍費功程。隨法生解。即落魔界。凡聖不分。乃離見聞。無心似鏡。與物無競。無念似空。無物不容。三乘外法。歷劫希逢。若能如是。是出世雄。</p>
</div>
<p class='juan'>聯燈會要卷第八</p></div></div></div></div>
</div><!-- end of div[@id='body'] -->
</body></html>