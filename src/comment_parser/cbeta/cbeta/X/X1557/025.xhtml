<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu654' />聯燈會要卷第二十五</p><p class="byline">住泉州崇福禪寺嗣祖比丘　悟明　集</p><p class="head3">青原下第七世</p>

<div class='div-other'><a id='mulu655' />
<p class='h4'>筠州九峰道虔禪師法嗣</p>
<div class='div-other'><a id='mulu656' />
<p class='h5'>洪州同安常察禪師<span class='note-inline'>(凡十二)</span></p><p>示眾云。洪音不剖。其理不彰。設使不言。且道是分不分。</p>
<p>時有僧出云。不分。師云。若不是闍梨。老僧不曉。云同安風<span class='corr'>采</span>。瓦解氷消。師云。養由弓矢。不射田蝸。僧作禮。師云。將謂是便宜。</p>
<p>示眾云。寅晡飲啄。無處藏身。儞道。有此道理麼。</p>
<p>時有僧出云。和尚作麼生。師打一拂子。僧云。撲手征人。徒誇好手。師云。握鞭側帽。豈是闍梨。云今古之道。何處藏身。師云。闍梨作麼生。僧珍重便出。師云。未在。</p>
<p>示眾云。青霄鳥道。登者即迷。碧海無波。動犯風影。今時學者。也似敲空覔響。擊石求聲。火中求水。水裏覔火。山僧有一曲。即不然。何也。五天唱不起。漢地和不成。欲曉其中事。鐵牛水上行。幻人看音樂。石女夜鳴機。若能如是作。許君解無為。有言玄妙用。無語句中明。滿目不干生死事。逈然那肯挂風雲。直須頭頭超祖意。句句越無生。方可言了。物物不沉空。明明三界內。獨脫萬機前。所以道。俊鳥不栖林。活龍不滯水。孤鸞那有伴。師子不同群。鳳飛無影樹。象徑絕狐蹤。言須有骨格。句句透玄關。萬象不能藏。森羅何障礙。譬如手向長空。任儞開合。</p>
<p>師一日云。喜鵲鳴寒檜。心印是渠傳。</p>
<p>時有僧云。何別。師云。眾中有人在。云同安門下。道絕人荒。師云。胡人飲乳。返怪良醫。僧云。休休。師云。老鶴入枯池。不見魚蹤跡。</p>
<p>師翫月次。乃云。奇哉。星明月朗。足可觀瞻。不異道乎。</p>
<p>僧問。如何是道。師云。汝試道看。云彼自無瘡。勿傷之也。師云。負笈公文。莫閑弓矢。</p>
<p>有僧來。繞繩床一匝。振錫一下云。凡聖不到處。請師道。師鳴指一下。僧云。奇哉同安。嚇得。忘前失後。師云。闍梨發足甚處。僧便珍重。師云。五湖衲子。一錫禪人。未到同安。不妨疑著。僧云。近見不如遠聞。師云。貪他一杯酒。失却滿舡魚。</p>
<p>師問僧。善惡不思。心體自現。古人還有理也無。云莫便是古人深意麼。師云。胡人飲乳。返怪良醫。僧作禮而出。師云。若到諸方。莫道參見同安來。</p>
<p>師問僧。甚處來。云五臺。師云。還見文殊麼。僧展兩手。師云。展手頗多。文殊誰覩。云氣急殺人。師云。不覩雲中鴈。焉知沙塞寒。云遠趍方丈。乞師一言。師云。孫賓門下。徒話鑽龜。云名不浪施。師云。喫茶去。僧珍重。師云。雖得一場榮。刖却一雙足。</p>
<p>師問僧。甚處來。云江西。師云。江西法道。與此間如何。云和尚賴遇問著某甲。問著別人。即禍生。師云。老僧適來造次。云某甲不是嬰兒。徒用止啼黃葉。師云。恕鼈傷龜。殺活由我。</p>
<p>僧又問。久造玄微。如何洞曉。師云。老僧耳背。分明問將來。云快鷂不打籬邊之雀。師云。暗中臨鏡。誰辨妍始。云向上機關。如何洞曉。師云。何必。云休休。師云。始解乘舟。便欲劒水。</p>
<p>師問僧。近籬甚處。云太原。師云。太原近日。法道如何。云只見雲隨日出。水逐波生。不知太原法道如何。師云。儞豈不是離太原。云苦苦。師云。不覩海雲色。微覺旱雷聲。云以金易鍮。憎真愛假。師便歸方<span class='corr'>丈</span>。僧拂袖便出。師云。橫抱嬰兒。擬彰皇簡。</p>
<p>僧問。萬法歸真。真歸何所。師云。龍門無宿客。龜鶴自成仙。云作麼生是龍門無宿客底道理。師云。爛斧只因碁少局。亡羊那得失長途。云久響和尚。師云。負笈公文。不勝交戰。</p>
<p>僧問。學人未曉時機。乞師指示。師云。參差松竹煙凝薄。重疊峰巒月上遲。僧擬進語。師云。劒甲未施。賊身<span class='corr'>已</span>露。云何也。師云。精陽不剪霜前竹。水墨徒誇海上龍。僧繞繩床一匝。大笑而出。師云。閉目食蝸牛。一場酸澁苦。</p>
<p>有座主問。三乘十二分教。某甲粗知。未審和尚。說何法示人。師云。我說一乘法。云如何是一乘法。師云。幾般雲色出峯頂。一樣泉聲落檻前。云某甲不問此事。如何是一乘法。師云。闍梨英賢。老僧蒙昧。對眾試道看。云某甲何咎。師云。只見錐頭利。不見鑿頭方。</p>
</div>
<div class='div-other'><a id='mulu657' />
<p class='h5'>吉州禾山澄源無殷禪師<span class='note-inline'>(凡二)</span></p><p>垂語云。習學謂之聞。絕學謂之隣。過此二者。謂之真過。僧問。如何是真過。師云。解打鼓。</p>
<p>云如何是真諦。師云。解打鼓。</p>
<p>又問。即心即佛。即不問。如何是非心非佛。師云。解打鼓。</p>
<p>云如何是向上事。師云。解打鼓。</p>
<p>云萬法齊興時如何。師云。解打鼓。</p>
<p>僧問。如何是古佛心。師云。世界崩壞。僧云。為甚麼世界崩壞。師云。寧無我身。</p>
</div>
<div class='div-other'><a id='mulu658' />
<p class='h5'>新羅清院和尚<span class='note-inline'>(凡一)</span></p><p>僧問。奔馬爭毬。誰是得者。師云。誰是不得者。云恁麼則不爭去也。師云。直得不爭。猶有過在。云如何免得此過。師云。要且不曾失。云不失處。如何煅煉。師云。兩手捧不起。</p>
</div></div>
<div class='div-other'><a id='mulu659' />
<p class='h4'>潭州雲盖志安禪師法嗣</p>
<div class='div-other'><a id='mulu660' />
<p class='h5'>新羅臥龍和尚<span class='note-inline'>(凡一)</span></p><p>僧問。如何是大人相。師云。紫羅帳裏不垂手。云為甚麼不垂手。師云。不尊貴。</p>
<p>問。十二時中。如何用心。師云。胡猻喫毛蟲。</p>
</div></div>
<div class='div-other'><a id='mulu661' />
<p class='h4'>潭州大光居誨禪師法嗣</p>
<div class='div-other'><a id='mulu662' />
<p class='h5'>潭州伏龍禪師<span class='note-inline'>(凡一)</span></p><p>僧問。賓主未分時如何。師云。雙陸盤中不喝彩。云分後如何。師云。骰子不曾拈。</p>
<p>云攪長河為酥酪。變大地作黃金。時如何。師云。臂長衫袖短。云隨緣認得時如何。師云。雪裏牡丹花。</p>
<p>問。如何是祖師西來意。師云。竺國不傳無字印。支那謾說過流沙。</p>
</div></div>
<div class='div-other'><a id='mulu663' />
<p class='h4'>台州湧泉景欣禪師法嗣</p>
<div class='div-other'><a id='mulu664' />
<p class='h5'>台州六通紹禪師<span class='note-inline'>(凡二)</span></p><p>涌泉問。甚處來。師云。燒畬來。泉云。火後事作麼生。師云。鐵虵鑽不入。</p>
<p>僧問。南山有一條毒虵。如何近得。師云。非但闍梨。千聖亦近不得。</p>
<p>問父母未生時。未審那人何處立。師云。卦兆未形。孫賓失筭。</p>
<p>問如何是大千頂。師云。不與眾峯齊。</p>
</div></div>
<div class='div-other'><a id='mulu665' />
<p class='h4'>潭州雲盖志元禪師法嗣</p>
<div class='div-other'><a id='mulu666' />
<p class='h5'>潭州雲盖志罕禪師<span class='note-inline'>(凡一)</span></p><p>僧問。如何是須彌頂上浪滔天。師云。文殊正作閙在。問如何是正位中事。師云。不向機前展大悲。</p>
<p>問如何是那邊人。師云。峯前不露影。句後覔無蹤。</p>
</div></div>
<div class='div-other'><a id='mulu667' />
<p class='h4'>撫州曹山本寂禪師法嗣</p>
<div class='div-other'><a id='mulu668' />
<p class='h5'>撫州金峯從志禪師<span class='note-inline'>(凡十六)</span></p><p>示眾云。事存函盖合。理應箭鋒拄。莫有人道得麼。若有人道得。金峰分半院。與他住。</p>
<p>時有僧出作禮。師云。相見易得好。共住難為人。便下座。</p>
<p>示眾云。我若舉來。又恐遭人唇吻。若不舉來。又恐遭人怪笑。於其中間。如何則是。</p>
<p>時有僧纔出。師便歸方丈。</p>
<p>至晚。有僧請益云。和尚今日垂語。有僧出。為甚麼不答他。師云。大似失錢遭罪。</p>
<p>師拈枕子。謂僧云。一切人。喚作枕子。金峰道不是。云未審和尚。喚作甚麼。師拈起枕子。僧云。恁麼則依而行之。師云。儞喚作甚麼。云枕子。師云。落在金峯窠裏。</p>
<p>師因僧侍立。師云。我有一則因緣。舉似儞。第一不得亂會。云請和尚舉。師竪起拂子。僧良久。師云。知道闍梨亂會。僧東西顧視。師云。雪上更加霜。</p>
<p>有僧問訊。師把住云。我有一則因緣。舉似儞。僧作聽勢。師與一掌。僧云。為甚麼打某甲。師云。儞但喫掌。我要這話行。</p>
<p style="margin-left:2em">開善謙云。可惜許。金峯好一則因緣。被這僧榻却。若要話行。這一掌。須是金峯自喫。始得。</p>
<p>師喫胡餅次。拈起一片。從上座板頭。轉一匝。大眾見。一一合掌。師云。假饒十分擡起手。也只得一半。</p>
<p>晚間。有僧請益云。今日和尚。行胡餅。見眾僧合掌。却云。假饒十分擡起手。也只得一半。請和尚全道。師以手作拈餅勢云。會麼。云不會。師云。金峯也只道得一半。</p>
<p>師見僧來。師云。不用通時暄。第一句。道將來。云孟春猶寒。伏惟和尚。尊候萬福。師云。猶有這箇在。云不可要人檢點。師云。誰。僧指自身。師云。不妨遭人檢點。</p>
<p>師問僧。發足何處。云趙州。師云。趙州法嗣何人。云南泉。師云。儞何曾離趙州。云未審和尚尊意如何。師云。趙州實嗣南泉。</p>
<p>僧至晚請益云。今日蒙和尚慈悲。某甲未會。乞和尚指示。師云。若到諸方。莫道後語。是金峯底。云為甚如此。師云。恐辱他趙州。</p>
<p>師見僧來。便起身。僧便出去。師云。恰共昨日師僧。見解一般。僧回首云。昨日師僧。道甚麼。師云。恰與麼。僧云。知道金峯有眼。師云。金峯且致。儞今日何處喫飯。云道著即不中。師云。與麼則無來處也。云老婆心。堪作甚麼。師云。金峯問僧。不曾弱他。就中闍梨。無話處。云豈是分外。師云。小慈妨大慈。</p>
<p>師見僧來。竪起拂子云。此是大人分上事。儞試通箇消息來看。云某甲不欲謾和尚。師云。孝養人。也還希有。云莫是大人分上事麼。師云。老僧不欲謾闍梨。云到這裏。也不易辨白。師云。酌然酌然。僧作禮。師云。發足何處。云只這裏。師云。不唯自謾。兼謾老僧。</p>
<p>師問僧。還知金峯一句子麼。云知來久矣。師云。儞作麼生。僧便喝云。金峯一句子。今日百雜碎。師云。稍曾問人。就中闍梨。門風孤峻。云不可要人撿點。師云。真鍮不博金。</p>
<p>師問僧。甚處來。云東國來。師云。作麼生過得金峯關。云某甲行止分明。師云。試呈似老僧看。僧展兩手。師云。金峰關。從來無人過得。云和尚過得麼。師云。波斯喫胡椒。</p>
<p>師見駢道者來。遂擎起經。作攬衣勢。以目視之。駢提起坐具。以目視師。師云。一切人道。儞會禪。駢云。和尚作麼生。師云。草賊大敗。</p>
<p>僧問。不落凡聖機。請師別道。師云。金峯眼不小。云恁麼則一撥良琴。頓清君主去也。師云。別道又爭得。云為物之言。作麼生。師云。頓清君主。云不是金峰也大難。師云。量籌漢席周下還輪。云若不承言。恐遭惑亂。師云。承甚麼言。云何勞再舉。師云。啞子趂舡。頑<span class='corr'>嚚</span>不少。僧休去。</p>
<p>僧問。是身無知。如土木瓦石。此意如何。師下繩床。扭僧耳垛。僧負痛作聲。師云。今日捉著箇無知漢。僧作禮而去。師召云。闍梨。僧回首。師云。若到堂中。不得舉著。云何故。師云。大有人笑金峯老婆心。</p>
<p>僧問。金杯滿酌時如何。師云。金峯不勝酩酊。</p>
</div>
<div class='div-other'><a id='mulu669' />
<p class='h5'>處州廣利容禪師<span class='note-inline'>(凡一)</span></p><p>師見僧來。竪起拂子云。貞溪老漢。還具眼麼。云某甲不取見人過。師云。老僧死在闍梨手裏。僧以手指胷。便出去。師云。闍梨參見先師來。</p>
<p>至晚。請喫茶了。僧拈起盞子云。這箇是諸佛出世邊事。作麼生是未出世邊事。師以手撥却盞子云。到闍梨死在老僧手裏。云五里牌在郭門外。師云。無故惑亂師僧。僧遂起謝茶。師云。特謝闍梨相訪。</p>
</div>
<div class='div-other'><a id='mulu670' />
<p class='h5'>襄州鹿門處真禪師<span class='note-inline'>(凡二)</span></p><p>師問韶國師。近離甚處。云谷隱。夜宿龐居士巖。師云。五眼之中。那箇是正眼。韶云。久響鹿門。師云。這一片田地。干甚儞事。韶云。話頭何在。</p>
<p>僧問。如何是和尚家風。師云。有鹽無醋。</p>
<p>問如何是道人。師云。口似鼻孔。云客來將何祇對。師云。柴門草戶。謝汝經過。</p>
<p>云如何是禪。師云。鸞鳳入雞籠。云如何是道。師云。藕絲牽大象。</p>
<p>云劫壞時。此箇還壞也無。師云。臨崖看滸眼。特地一場愁。</p>
<p>云如何是和尚轉身處。師云。昨夜三更。失却枕子。</p>
</div>
<div class='div-other'><a id='mulu671' />
<p class='h5'>衡州阿育王弘通禪師<span class='note-inline'>(凡二)</span></p><p>示眾云。釋迦老子。四十九年。說不盡底句。今日不避羞耻。為諸人說却。良久云。珍重。</p>
<p>僧問。心法雙忘時如何。師云。三脚蝦蟆背大象。</p>
<p>云如何是祖師西來意。云壁邊有鼠耳。</p>
</div>
<div class='div-other'><a id='mulu672' />
<p class='h5'>撫州曹山惠霞禪師<span class='note-inline'>(凡二)</span></p><p>僧問。佛未出世時如何。師云。曹山不如。云出世後如何。師云。不如曹山。</p>
<p>云四山相逼時如何。師云。曹山在裏許。云還求出也無。師云。若在裏許即求出。</p>
<p>師問僧。可殺熱。僧云。未審向甚麼處回避。師云。鑊湯爐炭裏回避。云只如鑊湯爐炭裏。作麼生回避。師云。眾苦不能到。</p>
</div></div>
<div class='div-other'><a id='mulu673' />
<p class='h4'>洪州雲居道膺禪師法嗣</p>
<div class='div-other'><a id='mulu674' />
<p class='h5'>杭州佛日和尚<span class='note-inline'>(凡四)</span></p><p>初游天台。甞謂人曰。有人奪得我機者。即我師也。</p>
<p>次謁雲居。便問。二龍爭珠。誰是得者。居云。卸却業身來。相見。師云。業身<span class='corr'>已</span>卸。膺云。珠在甚麼處。師無對。即投誠入室。</p>
<p>師到夾山。見維那。那云。此間不著後生。師云。暫來禮拜和尚。維那白山。山許相見。師未陞階。山便問。甚處來。師云。雲居。云即今在甚麼處。師云。在夾山頂[寧*頁]上山云。老僧行年在坎。五鬼臨身。師欲上階。山云。三道寶階。從何而上。師云。三道寶階。曲為今時。便上作禮。山問。闍梨與誰同行。師云。木上座。山云。何不來見老僧。師云。和尚見他有分。山云。在甚麼處。師云。堂中。山同師。下到堂中。山問。在甚麼處。師取拄杖。擲于山前。山云。莫從天台得麼。師云。非五岳之所生。山云。莫從須彌得麼。師云。月宮亦不逢。山云。莫從人得麼。師云。自<span class='corr'>己</span>尚如冤家。從人得。堪作甚麼。山云。冷灰裏。一粒豆爆。乃喚維那。明窻下安排著。</p>
<p>次日夾山入堂。問昨日新到。在甚麼處。師出應諾。山云。子未到雲居時。在甚麼處。師云。天台國清。山云。我聞天台有潺潺之水。淥淥之波。謝子遠來。子意如何。師云。久居巖谷。不挂松蘿。山云。此猶是春意。秋意作麼生。師良久。山云。看君只是撐舡客。終歸不是弄潮人。</p>
<p>一日大眾普請次。維那令師送茶。師云。某甲為佛法來。不為送茶來。那云。和尚教上座送。師云。和尚尊命即得。乃携茶。去作務處。撼盞作聲。夾山回顧。師云。釅茶三五盌。意在钁頭邊。山云。瓶有傾茶勢。籃中幾箇甌。師云。瓶有傾茶勢。籃中無一甌。便傾茶行。時大眾一時舉目。師云。大眾鶴望。請師一言。山云。路逢死虵莫打殺。無底籃子盛將歸。師云。手執夜明符。幾箇知天曉。山云。大眾。有人也。歸去來。歸去來。</p>
</div>
<div class='div-other'><a id='mulu675' />
<p class='h5'>蘇州永光真禪師<span class='note-inline'>(凡二)</span></p><p>示眾云。言鋒若差。鄉關萬里。直須懸崖撒手。自肯承當。絕後再甦。欺君不得。非常之旨。人焉廋哉。</p>
<p>僧問。道無橫徑。立處皆危。如何得不被橫徑所侵。師拈拄杖。劈口拄。</p>
</div>
<div class='div-other'><a id='mulu676' />
<p class='h5'>洪州同安丕禪師<span class='note-inline'>(凡四)</span></p><p>師看經次。有僧來參。師以衫袖盖却頭。僧作弔慰勢。師放下衫袖。提起經云。會麼。僧却將衫袖盖却頭。師云。蒼天蒼天。</p>
<p>師問僧甚處來。云湖南來。師云。還知同安這裏。風雲體道。花檻璇璣麼。云知。師云。非公境界。僧便喝。師云。短販樵人。徒誇書劒。僧擬進語。師云。劒甲未施。賊身<span class='corr'>已</span>敗。</p>
<p>僧問。如何是和尚家風。師云。金雞抱子歸霄漢。玉兔懷胎入紫微。僧云。忽遇客來。將何祗待。師云。金果早朝猿摘去。玉花晚後鳳銜來。</p>
<p>僧問。如何是同安一箭。師云。腦後看取。</p>
<p>云將來不相似。不將來時如何。師云。向甚麼處著。</p>
</div>
<div class='div-other'><a id='mulu677' />
<p class='h5'>洪州雲居懷岳禪師<span class='note-inline'>(凡一)</span></p><p>僧問。明鏡當臺時如何。師云。不鑑照。云為甚麼不鑑照。師云。胡來胡現。漢來漢現。云大好不鑑照。師便打。</p>
</div>
<div class='div-other'><a id='mulu678' />
<p class='h5'>歙州朱溪謙禪師<span class='note-inline'>(凡一)</span></p><p>韶國師到。聞犬咬靈鼠聲。遂問。是甚麼聲。師云。犬咬靈鼠聲。韶云。既是靈鼠。為甚麼被犬咬。師云。咬殺也。韶云。好箇犬。師便打。韶云。莫打。某甲話在。師休去。</p>
</div>
<div class='div-other'><a id='mulu679' />
<p class='h5'>池州嵆山章禪師<span class='note-inline'>(凡一)</span></p><p>師在投子。作柴頭。投子一日。送茶與師。乃云。森羅萬象。總在裏許。師潑却茶云。森羅萬象。在甚麼處。子云。可惜一盌茶。</p>
</div>
<div class='div-other'><a id='mulu680' />
<p class='h5'>洪州雲居簡禪師<span class='note-inline'>(凡三)</span></p><p>范陽人也。久依雲居膺禪師。居第一座。膺將順寂。主事問。誰堪繼嗣。膺云。堂中簡。主事未喻旨。謂之揀選。與眾僉議。舉第二座。為化主。備禮先請第一座。必若謙讓。即堅請第二座。</p>
<p>師既密承膺記。略不辭遜。自持道具。入方丈。主事不愜素志。罔循規式。師察其情。棄院下山。其夜山神號泣。詰旦主事大眾。奔至麥莊。悔過哀請。歸院。眾聞山神連聲云。和尚來也。和尚來也。</p>
<p>問維摩豈不是金粟如來。師云。是。云為甚麼。却預釋迦會下聽法。師云。他無人我。</p>
<p>問如何是和尚家風。師云。隨處得自在。</p>
<p>問如何是朱頂王菩薩。師云。儞問這赤頭漢。作甚麼。</p>
<p>問路逢猛虎時如何。師云。千人萬人不逢。偏儞便逢。</p>
<p>問孤峯獨宿時如何。師云。閑却七間僧堂。誰教儞孤峯獨宿。</p>
</div>
<div class='div-other'><a id='mulu681' />
<p class='h5'>廬山歸宗懷惲禪師<span class='note-inline'>(凡二)</span></p><p>僧問。截水停輪時如何。師云。磨不轉。</p>
<p style="margin-left:2em">妙喜云。恩大難酬。</p>
<p>僧問。無佛無眾生時如何。師云。甚麼人如此問。水清魚現時如何。師云。把將一箇來問。學人未到處。請師說。師云。汝未到甚麼處。</p>
</div></div>
<div class='div-other'><a id='mulu682' />
<p class='h4'>筠州九峯普滿禪師法嗣</p>
<div class='div-other'><a id='mulu683' />
<p class='h5'>洪州同安威禪師<span class='note-inline'>(凡四)</span></p><p>師問僧。眼界無光。如何得見。僧云。北斗東轉。南斗西移。師云。夫子入太廟。云恁麼則同安門下。道絕人荒去也。師云。橫抱嬰兒。擬彰皇簡。</p>
<p>僧問。牛頭未見四祖時如何。師云。路邊神樹子。見者盡擎拳。僧云。見後如何。師云。室內無靈床。渾家不著孝。</p>
<p>師游山次。大眾相隨。師云。階前翠竹。砌下黃花。古人謂真如般若。同安即不然。僧云。古人也好。和尚。師云。不貪香餌味。可謂碧潭龍。云諸方眼目。不怪陶潛。師云。闍梨。閉目中秋坐。劫笑月無光。云階前翠竹。砌下黃花。又作麼生。師云。安南未伏。塞北難降。僧作禮。師云。名稱普聞。</p>
<p>僧問。祖意教意。是同是別。師云。玉兔不曾知曉意。金烏那肯夜頭明。</p>
</div></div>
<div class='div-other'><a id='mulu684' />
<p class='h4'>潭州龍牙居遁禪師法嗣</p>
<div class='div-other'><a id='mulu685' />
<p class='h5'>潭州報慈嶼禪師<span class='note-inline'>(凡三)</span></p><p>僧問。承古有言。情生智隔。想變體殊。只如情未生時如何。師云。隔。云情既未生。隔箇甚麼。師云。這梢郎子。未遇人在。</p>
<p style="margin-left:2em">瑯瑘覺云。報慈不妨入泥入水。據衲僧門下。遠之遠矣。</p>
<p style="margin-left:2em">天衣懷頌云。報慈一隔。衲僧命脉。欲識一貫。兩箇五百。</p>
<p>師贊龍牙真云。日出連山。月圓當戶。不是無身。不欲全露。</p>
<p>龍牙一日。在紙帳內坐。僧問。不是無身。不欲全露。請師全露。龍牙撥開帳子云。還見麼。云不見。龍牙云。不將眼來。</p>
<p>師聞乃云。龍牙只道得一半。</p>
<p style="margin-left:2em">雲門謂僧曰。舉來我與儞道。僧舉了。門云。我不妨與儞道。</p>
<p>僧問。心眼相見時如何。師云。向儞道甚麼。云如何是實見處。師云。絲髮不隔。云與麼則見也。師云。南泉甚好去處。</p>
<p>問如何是西來意。師云。昨夜三更送過江。</p>
<p>問臨機便用時如何。師云。海東有果樹頭心。</p>
<p>問和尚年多少。師云。秋來黃葉落。春至便開花。</p>
</div>
<div class='div-other'><a id='mulu686' />
<p class='h5'>襄州含珠山審哲禪師<span class='note-inline'>(凡四)</span></p><p>問僧。有亦不是。無亦不是。不有不無。亦不是。汝本來名甚麼。云<span class='corr'>已</span>具名了。師云。具名即不無。畢竟名甚麼。僧云。只這是。師云。且喜沒交涉。</p>
<p>僧問。學人道不得處。請師道。師云。別日來。與汝道。僧云。即今為與麼不道。師云。覔箇領話人。不可得。</p>
<p>師問僧。張黃李趙。不是汝本來姓。汝本來姓。箇甚麼。云與和尚同姓。師云。同姓即且從。汝本來姓。箇甚麼。云待漢水逆流時。即向和尚道。師云。只今為甚麼不道。云漢水逆流也未。師休去。</p>
<p>師因檀越。請堂中首座。開堂。主事報師。師云。是即是。欠悟在。</p>
<p>首座聞得。束裝而去。師拈拄杖。隨後打出。</p>
</div></div>
<div class='div-other'><a id='mulu687' />
<p class='h4'>襄州洞山師虔禪師法嗣<span class='note-inline'>(亦云青林)</span></p>
<div class='div-other'><a id='mulu688' />
<p class='h5'>襄州鳳凰山石門獻蘊禪師<span class='note-inline'>(凡六)</span></p><p>師問青林。從上諸聖。學人還有分也無。林據坐。師良久。林云。會麼。師云。不會。林云。無子用心處。師於言下大悟。</p>
<p>住後。凡有扣問。多云好大哥。然後答話。時人呼為大哥和尚。</p>
<p>師在青林作園頭。林問。今日作甚麼。師云。種菜。林云。徧界是佛身。子向甚麼處種。師云。金鋤纔動土。靈苗在處生。</p>
<p>林次日入園。召蘊闍梨。師應諾。林云。剩㘽無影樹。留與後人看。師云。若是無影樹。又豈受㘽。林云。不受㘽。子還見他枝葉麼。師云。不曾見。林云。既不曾見。爭知不受㘽。師云。只為不見。所以道不受㘽。林云。如是如是。</p>
<p><span class='corr'>示</span>眾云。瑠璃殿上。光輝之日日無私。七寶山中。晃耀之頭頭有據。泥牛運步。木馬嘶鳴。野老謳謌。樵人舞袖。太陽路上。古曲玄音。林下相逢。復有何事。</p>
<p>馬王。自青林請師。過夾山。王出遠迎。遂問。如何是祖師西來意。師云。好大哥。御駕六龍千古秀。玉階排仗出金門。</p>
<p>僧問。月生雲際時如何。師云。三箇孩兒抱花皷。好大哥。莫來攔我毬門路。</p>
<p>問如何是祖師西來意。師云。好大哥。玉印不離天子手。金箱豈許外人知。</p>
<p>問如何是和尚家風。師云。騎駿馬驟高樓。鐵鞭指出胡人路。</p>
<p>問不落機關。請師別道。師云。湛月迅機無可比。君今曾問幾人來。云只今問和尚。師云。好大哥。雲綻不須藏九尾。恕君殘壽速歸丘。</p>
</div>
<div class='div-other'><a id='mulu689' />
<p class='h5'>襄州萬銅山廣德禪師<span class='note-inline'>(凡一)</span></p><p>僧問。盡大地是箇死屍。向甚麼處葬。師云。北邙山下。千丘萬丘。</p>
</div></div>
<div class='div-other'><a id='mulu690' />
<p class='h4'>撫州疎山羗仁禪師法嗣</p>
<div class='div-other'><a id='mulu691' />
<p class='h5'>筠州黃蘗慧禪師<span class='note-inline'>(凡一)</span></p><p>師謁疎山。正值坐法堂。參次。師先顧視大眾。然後設問云。剎那便去時如何。山云。逼塞虗空。儞作麼生去。師云。逼塞虗空。不如不去。山休去。</p>
<p>師下至僧堂前。首座謂師云。適觀上座。祗對和尚。語甚奇特。師云。此乃率爾。實自偶然。敢望慈悲。開示愚迷。座云。一剎那間。還有擬議也無。師言下有省。</p>
</div>
<div class='div-other'><a id='mulu692' />
<p class='h5'>隋州護國淨果守澄禪師<span class='note-inline'>(凡二)</span></p><p>同演化大師。在湖南報慈。值慈陞堂次。演化出問。如何是真如佛性。慈云誰無。化不契。</p>
<p>請益師。師云。汝但問來。化理前問。師云。誰有。化於言下契悟。乃云。首座或在眾。或住持。某甲誓終身相助。後化亦繼師。住護國。</p>
<p>僧問。諸佛不到處。是甚麼人行履。師云。耽耳髼頭。驢面獸顋。</p>
<p>問如何是祖師西來意。師云。一人傳虗。萬人傳實。</p>
<p>問百了千當時如何。師云。階下漢。</p>
<p>問鶴立枯松時如何。師云。地下底。一場摩㦬。</p>
<p>問會昌沙汰時。護法善神。向甚麼處去。師云。三門外兩箇。一場摩㦬。</p>
<p>問滴水滴凍時如何。師云。日出後。一場摩㦬。</p>
</div>
<div class='div-other'><a id='mulu693' />
<p class='h5'>洛京長水歸仁禪師<span class='note-inline'>(凡一)</span></p><p>僧問。如何是祖師西來意。師云。仰面獨揚眉。回頭自拍手。</p>
<p>云如何是和尚家風。師云。騎牛戴席帽。渡水著靴衫。</p>
<p>問如何是靈泉活計。師云。東壁打西壁。</p>
</div>
<div class='div-other'><a id='mulu694' />
<p class='h5'>撫州大安山省禪師<span class='note-inline'>(凡三)</span></p><p>僧問。失路迷人。請師直指。師云。三門前去。</p>
<p>問離四句。絕百非。請師道。師云。我王庫內。無如是刀。</p>
<p>問重重關鎖。信息不通。時如何。師云。爭得到這裏。云到後如何。師云。彼中事作麼生。</p>
<p>問如何是真中真。師云。十字街頭泥佛子。</p>
</div></div>
<div class='div-other'><a id='mulu695' />
<p class='h4'>筠州高安白水本仁禪師法嗣</p>
<div class='div-other'><a id='mulu696' />
<p class='h5'>杭州瑞龍幻璋禪師<span class='note-inline'>(凡一)</span></p><p>示眾云。老僧頃年。游歷江外。嶺南荊湖。但有知識叢林。無不參問。盖為今日。與諸人聚會。要知箇去處。然諸方終無異說。只教當人。歇却狂心。休從他覔。但隨方任真。亦無真可任。隨時受用。亦無時可用。設使垂慈苦口。且不可呼晝作夜。更饒善巧多方。終不能指東為西。脫或能爾。自是神通作怪。非干我事。若是學語之流。不自省<span class='corr'>已</span>知非。真欲向空裏採花。波中捉月。還著得心力麼。汝今各宜退思。忽然省去。始知瑞龍老漢。事不獲<span class='corr'>已</span>。迂迴太甚。還肯麼。</p>
</div></div>
<div class='div-other'><a id='mulu697' />
<p class='h4'>澧州洛浦元安禪師法嗣</p>
<div class='div-other'><a id='mulu698' />
<p class='h5'>鳳翔府青峰傳楚禪師<span class='note-inline'>(凡二)</span></p><p>師齋次。問北院云。先師道。信手拈來草。師兄作麼生。院拈起一隻筯。師云。汝恁麼。又何曾夢見先師。院云。汝恁麼會。又何曾夢見先師。</p>
<p>白水問師。我聞洛浦有生機一路。是否。師云是。水云。止却生機。熟路上。道將一句來。師云。生機上。死人無數。熟路上。不著活漢。水云。此是洛浦底。上座分上。又作麼生。師云。非但洛浦。夾山亦不柰何。水云。夾山為甚麼不柰何。師云。不見道。生機一路。</p>
</div>
<div class='div-other'><a id='mulu699' />
<p class='h5'>蘄州烏牙彥賓禪師<span class='note-inline'>(凡一)</span></p><p>僧問。未作人身<span class='corr'>已</span>前。作箇甚麼來。師云。三脚石牛波上走。一枝瑞氣月前分。</p>
<p>問匹馬單鎗。直入時如何。師云。饒汝雄信解拈鎗。猶較秦王一百步。</p>
<p>問久戰沙場。為甚麼。功名不就。師云。雙鵰隨手落。李廣不當名。</p>
<p>問百步穿楊。中的者誰。師云。將軍不上便橋。金牙徒勞拈筈。</p>
</div></div>
<div class='div-other'><a id='mulu700' />
<p class='h4'>袁州蟠龍可文禪師法嗣</p>
<div class='div-other'><a id='mulu701' />
<p class='h5'>袁州木平善導禪師<span class='note-inline'>(凡五)</span></p><p>問洛浦。如何是一漚未發<span class='corr'>已</span>前事。浦云。移舟諳水勢。舉棹別波瀾。師不肯。</p>
<p>復問蟠龍。龍云。移舟不別水。舉棹即迷源。師從此悟入。</p>
<p style="margin-left:2em">雲峰悅云。木平若於洛浦言下。悟去。猶較些子。可惜許。向蟠龍死水裏淹殺。</p>
<p style="margin-left:2em">後有問。如何是木平。對云。不勞斤斧。師云。果然。只在這裏。諸禪德。大凡發足超方。也須甄別邪正。識辨真偽。帶些眼筋。始得。然雖如此。也是賊過後張弓。</p>
<p>僧問。如何是木平一句。師云。逼塞虗空。僧云。逼塞虗空。意旨如何。師便打。</p>
<p>李王問。如何是木平。師云。不勞斤斧。王云。為甚麼不勞斤斧。師云。向道木平。</p>
<p>僧問。亡僧遷化。向甚麼處去。師云。石牛㳂古路。日裏夜明燈。</p>
<p>師凡有僧來參。先令擔泥三檐。有偈云。南山路側東山低。新到莫辭三檐泥。嗟汝在途經日久。明明不曉却成迷。</p>
</div></div>
<div class='div-other'><a id='mulu702' />
<p class='h4'>撫州黃山月輪禪師法嗣</p>
<div class='div-other'><a id='mulu703' />
<p class='h5'>郢州桐泉和尚<span class='note-inline'>(凡一)</span></p><p>黃山問師。天門一合。十方無路。若有道得。擺手出漳江。師云。蟄戶未開。龍無龍句。山云。是汝恁麼道那。師云。是即直言是。不是即直言不是。山云。擺手出漳江。</p>
</div></div></div>
<div class='div-other'><a id='mulu704' />
<p class='h3'>青原下第八世</p>
<div class='div-other'><a id='mulu705' />
<p class='h4'>福州羅山道閑禪師法嗣</p>
<div class='div-other'><a id='mulu706' />
<p class='h5'>婺州明招德謙禪師<span class='note-inline'>(凡二十三)</span></p><p>師自受羅山印記之後。出於流輩。機鋒頴捷。無敢當者。</p>
<p>示眾云。全鋒敵勝。罕遇知音。同死同生。萬中無一。尋言逐句。其數河沙。舉古舉今。滅胡種族。向上一路。啐啄猶乖。儒士相逢。握鞭回首。沙門所見。誠實苦哉。拋却真金。隨群撮土。報諸稚子。莫謾波波。解得他玄。猶兼瓦礫。不如一擲。騰過太虗。只這靈鋒。阿誰敢近。任君來箭。方稱丈夫。擬欲吞聲。不消一钁。</p>
<p>示眾云。太處挂劒。用顯吾宗。選佛場中。還有虎狼禪客麼。出生入死。一任施展看。若也覰地覔針。切忌亂呈矇袋。槌折儞腰。莫言不道。</p>
<p>示眾云。干劒輪頂。飛大寶光。虎眼鋒前。豁開宗要。有何俊鷂。不避死生。眨上眉毛。與吾相見。</p>
<p>有僧纔出。師便云。可惜許。</p>
<p>示眾云。半夜明星當午現。愚夫猶待曉雞鳴。便下座。</p>
<p>上堂。良久云。這裏風頭稍硬。不是儞諸人。安身立命處。且歸暖處商量。便歸方丈。</p>
<p>大眾隨後。上方丈。方立定。師云。纔到暖處。便乃瞌睡。拈拄杖一時趂下。</p>
<p>師到福田。眾請上堂。纔就座。有僧出云。某甲咨和尚。師便喝出。</p>
<p>却云。莫有英靈底麼。一任擎展。選佛選祖。今正是時。所以道。驚群須是英靈漢。敵勝還他師子兒。選佛若無如是眼。假饒千載又何為。</p>
<p>師一日。謁勝光。纔跨門。光方垂足。師云。伎倆<span class='corr'>已</span>盡。拂袖而出。</p>
<p>師到鼓山。廨院喫餓。山見便問。這浙子。總不來鼓山。師云。某甲自從入嶺。便患風。不得禮覲大師。山行數步。回顧師云。還有風也無。師略展兩足。山云。元來是會禪。師云。和尚幸是大人。不得造次。山云。儞不肯皷山。待上來。與儞三十棒。師云。喫棒自有人。</p>
<p>清八路。拈仰山插鍬話。問師。古人意在插鍬處。在叉手處。師召清上座。清應諾。師云。還夢見仰山麼。清云。不要上座下語。只要商量。師云。若要商量。堂頭自有五百人老師在。</p>
<p>師在招慶。普請般泥。慶將拄杖。當路坐。問一僧云。上窟泥。下窟泥。云上窟泥。慶打一棒。</p>
<p>又問一僧。僧云。下窟泥。慶亦打一棒。</p>
<p>却問師。師放下泥。叉手云。請和尚鑑。慶休去。</p>
<p style="margin-left:2em">妙喜云。劈脊與一棒。看他如何折合。</p>
<p>師在招慶。殿上指壁畫。問僧。是甚麼神。云護法善神。師云。會昌沙汰時。甚麼處去。僧無語。</p>
<p>師令僧。問演侍者。演云。儞甚麼劫中。遭此難來。</p>
<p>僧舉似師。師云。直饒演上座。他後有一千眾。有甚麼用處。</p>
<p>僧請師別語。師云。甚麼處去也。</p>
<p>師在法雲。插火。從食堂前過。遇數兄弟。一人云。此是眾僧火。盜向甚麼處去。師轉火插云。上座分上。有多少在裏許。僧無語。師云。這一隊漢。今夜總須凍殺。</p>
<p>師在智者。為首座。尋常不受淨水。院主瞋云。上座不識觸淨。為甚麼不受淨水。師跳下床。拈起淨瓶云。這箇是觸是淨。主無語。師撲破淨瓶。</p>
<p>師在王太傅宅。迎木佛。傅問。忽遇丹霞時作麼生。師驀頭撮起云。也要分付著人。</p>
<p>雙巖欲卸院。與師。請師喫茶云。有一問。問上座。若道得。即卸院與上座。遂舉金剛經云。一切諸佛。及諸佛阿耨多羅三<span class='corr'>藐</span>三菩提。皆從此經出。且道此經。是何人說。師云。說與不說。拈放一邊。和尚決定。喚甚麼。作此經。巖無語。</p>
<p>師却舉經云。一切賢聖。皆以無為法。而有差別。一切賢聖。皆以無為。為極則。憑何有差別。只如差別。是過底語。不是過底語。若是過。一切賢聖皆是過。若不是過。決定喚甚麼。作差別。巖又無語。師云。噫。雪峰道底。</p>
<p>師到坦長老處。坦云。夫參學人。一人所在。也須到。半人所在。也須到。</p>
<p>師問一人所在。即不問。如何是半人所在。坦無對。</p>
<p>後却令小師問師。汝欲識半人麼。只是箇弄泥團漢。</p>
<p>師會下。有一僧。去住庵。一年後。却來禮拜。師云。古人道。三日不相見。莫作舊時看。乃撥開胸云。儞道。我這裏。有幾莖蓋膽毛。僧無語。師云。儞甚時離庵。云今早。師云。來時折脚鐺子。分付阿誰。又無語。師遂喝出。</p>
<p>師訪保寧。中路相逢。師云。兄是道伴中人。遂以手點鼻云。這箇礙塞。我不可徹。與我拈却少時。得麼。寧云。和尚有來。多少時也。師云。噫。洎賺我。踏破一雙草鞋。便回。</p>
<p>國泰代云。非但某甲。諸佛亦不奈何。師云。因甚麼以<span class='corr'>己</span>妨人。</p>
<p>師問國泰。古人道。俱胝只念三行呪。便得名超一切人。作麼生。與他拈却三行呪。便得名超一切人。泰竪起一指。師云。不因今日。爭識得瓜州客。</p>
<p style="margin-left:2em">草堂清云。明招只識得瓜州客。且不識國泰。直饒識得國泰。也未夢見俱胝老在。</p>
<p>師臥疾國泰深和尚來相訪。纔入方丈。師便云。阿耶耶。阿耶耶。深師叔。救取老僧。深云。和尚有甚救處。師舉頭一覰云。咦。眼子烏㖀㖀地。依前只是舊時深上座。乃轉身面壁。更不相見。</p>
<p>師疾愈。訪國泰。泰領眾。門接。師指金剛云。這兩箇漢。在這裏。作甚麼。泰作金剛勢。師云。殿裏黃面老子。笑儞在。</p>
<p>僧問。師子未出窟時如何。師云。俊鷂趂不及。云出窟後如何。師云。萬里正紛紛。云欲出未出時如何。師云嶮。云向去時如何。師云貶。</p>
</div>
<div class='div-other'><a id='mulu707' />
<p class='h5'>吉州清平惟曠禪師<span class='note-inline'>(凡一)</span></p><p>示眾云。不動神情。便有輸贏之意。還有麼。出來看。</p>
<p>時有僧纔出。師云。不是作家。出去。</p>
<p>僧問。如何是第一句。師云。要頭便斫將去。</p>
</div>
<div class='div-other'><a id='mulu708' />
<p class='h5'>婺州金柱義昭禪師<span class='note-inline'>(凡二)</span></p><p>新到來。師以手揭簾。作除帽勢。僧擬進前。師云。賺殺人。</p>
<p>師示眾。有頌云。虎頭帶角人難措。石火電光須密布。假饒烈士薦應難。懵底那能解回互。</p>
</div>
<div class='div-other'><a id='mulu709' />
<p class='h5'>吉州匡山和尚<span class='note-inline'>(凡一)</span></p><p>示眾云。匡山路匡山路。岩崖嶮峻人難措。游人擬議隔千山。一句分明超佛祖。</p>
</div>
<div class='div-other'><a id='mulu710' />
<p class='h5'>西川慧禪師<span class='note-inline'>(凡三)</span></p><p>羅山問。甚處來。師云。遠離西蜀。近發開元。却近前云。即今事作麼生。山揖云。且坐喫茶。師擬議。山云。秋氣稍暖。出去。</p>
<p>師下法堂。自嘆云。我在峨嵋山下。拾得一隻蓬蒿箭。擬撥亂天下。今日到福建道。陳老師寨裏。弓折箭盡去也。休休。</p>
<p>羅山次日陞座。師出問。豁開戶牖。當軒者誰。山便喝。師無語。山云。羽毛未俻。翼梢未全。且去。</p>
<p>師謁勝光。光坐次。師直造身邊。叉手而立。光云。甚麼處來。師云。猶待答話在。便下去。</p>
<p>光遂拈拄杖拂子。下僧堂前。見師。提起拂子。問師。儞喚這箇。作甚麼。師云。敢死喘氣。光便低頭。歸方丈。</p>
</div></div>
<div class='div-other'><a id='mulu711' />
<p class='h4'>懷州玄泉彥禪師法嗣</p>
<div class='div-other'><a id='mulu712' />
<p class='h5'>岳州黃龍誨璣禪師<span class='note-inline'>(凡二)</span></p><p>清河張氏子。僧問。如何是君王劒。師云。不傷萬類。云佩者如何。師云。血濺梵天。云大好不傷萬類。師便打。</p>
<p>僧問。毛吞巨海。芥納須彌。不是學人本分事。如何是學人本分事。師云。封了合盤市裏揭。</p>
<p>問如何是大疑底人。師云。對座盤中弓落盞。云如何是不疑底人。師云。再座盤中弓落盞。</p>
<p>問風恬浪靜時如何。師云。百尺竿頭五兩垂。</p>
</div></div>
<p class='juan'>聯燈會要卷第二十五</p></div></div></div>
</div><!-- end of div[@id='body'] -->
</body></html>