<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu488' />聯燈會要卷第十八</p><p class="byline">住泉州崇福禪寺嗣祖比丘　悟明　集</p><p class="head3">南嶽下第十七世</p>
<p class="head4">臨安府住山宗杲禪師法嗣下</p>

<div class='div-other'><a id='mulu489' />
<p class='h5'>江州東林道顏禪師<span class='note-inline'>(凡十二)</span></p><p>蜀人也。久參圓悟。一日商確古今。師每當仁不讓。悟喝云。儞參禪。不求正悟。只管信口亂道作麼。師不覺汗下。歸堂坐禪。徹夜不寐。忽然猛省。不覺失笑。</p>
<p>次日復見圓悟。議論鋒發。略無疑滯。悟即點頭。師云。昨日亦如此祗對。和尚為甚麼不肯。今日亦如是。又却點頭。悟叱曰。癡漢。儞昨日雜妄想心也。師作禮云。元來釋迦老子。無神通也。</p>
<p>師待圓悟游山。見園頭。燒糞煙起。悟問。煙從甚處起。師云。從糞堆頭起。</p>
<p>悟休去。悟歸寂。師復依妙喜。徹證閫域。首眾徑山。名徧叢林。</p>
<p>示眾云。祖師巴鼻。列聖鉗鎚。驅耕夫牛。奪飢人食。耽耽虎視。凜凜全威。如商君法。如孫武令。有死無犯。除非久戰沙場。嗅土知機。望風决勝。識進退存亡者。聊通一線。若是<span class='corr'>己</span>眼未開。以蝦為目者。只了趂隊喫飯。無自由分。如今莫有當陽定奪底衲僧麼。山僧性命。盡在諸人手裏。</p>
<p>示眾云。法無定相。理絕去來。道無古今。體離生滅。若離生滅去來。趣向法道。何異緣木求魚。捕風繫影。諸人欲識道法根源。便是生死根本。還委悉麼。河裏失錢河裏摝。</p>
<p>示眾云。一塵纔舉。大地全収。新羅國裏打鐵。火星飛燒著雲門脚指頭。則且置。眉毛在眼上。為甚麼不見。眾中多口阿師。被這一問。便須亡鋒結舌。直饒雲門見得。亦須口似磉盤。或有問卍庵。又且如何。良久云。理合如是。</p>
<p>示眾云。向上一竅。八面玲瓏。覿面一機。全身擔荷。是則金鍮難掩。非則玉石俱楚。擬議不來。銀山粉碎。總不恁麼。又且如何。是非不挂娘生口。自有傍人話短長。</p>
<p>示眾云。萬物始於生生。生者無生。變化非於始始。始者無始。然則無生無始。物之性也。萬物有性情。古今有死生。死故因於生。生故因於情。情積不休。生死流注。是以如來出世。演萬行之因花。祖師西來。喝一乘之妙法。根性猛利。靈覺獨存底。坐斷報化佛頭。以蝦為目。借人鼻孔出氣底。未免生死海裏。頭出頭沒。是故名為可憐憫者。</p>
<p>示眾云。圓通門戶。八字打開。若是從門入得。不堪共語。須是入得無門之門。方可坐登堂奧。所以道。過去諸如來。斯門<span class='corr'>已</span>成就。現在諸菩薩。今各入圓明。未來參學人。當依如是法。從上諸聖。幸有如此廣大門風。不能繼紹。甘自鄙棄。穿窬墻壁。好不丈夫。敢問大眾。無門之門。作麼生入。良久云。非唯觀世音。我亦從中證。</p>
<p>示眾云。牀窄先臥。粥稀後坐。熱即取凉。寒即向火。拾得哭寒山笑。莫道無事好。</p>
<p>示眾云。法無定相。遇物斯形。事無固必。功成不宰。有時風高寥廓。不可得而親疎。有時屈<span class='corr'>己</span>伸他。不可得而翫狎。恁麼則易。不恁麼則難。世法佛法。俱成戲論。須知老僧。不在這裏。且道。在甚麼處。披蓑側立千峰上。引水澆蔬五老前。</p>
<p>僧問。如何是佛。師云。誌公和尚。云某甲問佛。和尚為甚麼。答誌公和尚。師云。誌公不是閑和尚。</p>
<p>云如何是法。師云。黃絹幼婦。外甥虀臼。云意旨如何。師云。絕妙好辭。云如何是僧。師云。釣魚舡上謝三郎。</p>
<p>云如何不直說。云玄沙和尚。云向上還更有事也無。師云。王喬詐仙得仙。僧呵呵大笑。師乃扣齒。</p>
<p>僧問。香嚴上樹話。意旨如何。師云。描不成畫不就。云李陵雖好手。爭免陷番身。師云。甚麼處去來。</p>
</div>
<div class='div-other'><a id='mulu490' />
<p class='h5'>饒州薦福道本禪師<span class='note-inline'>(凡五)</span></p><p>江州人也。示眾云。高揖釋迦。不拜彌勒者。與三十拄杖。何故。為他只會步步登高。不會從空放下。東家牽犁。西家拽把者。與三十拄杖。何故。為他只會從空放下。不會步步登高。山僧恁麼道。還有過也無。眾中莫有檢點得出者麼。若檢點得出。須彌南畔。把手共行。若檢點不出。布袋裏老鵶。雖活如死。</p>
<p>示眾。舉肇法師道。諸法無異者。不可續鳧截鶴。移嶽盈壑。然後為無異者哉。師云。僧堂穿過厨庫。佛殿走出三門。拽占波共新羅鬪額。雲門扇子[跳-兆+孛]跳。上三十三天。[祝/土]著帝釋鼻孔。東海鯉魚。打一棒。雨似盆傾。且道。是異無異。良久云。用盡自<span class='corr'>己</span>心。笑破他人口。</p>
<p>示眾云。千峰頂上一句子。十字街頭不知。十字街頭若知。便是千峰頂上。十字街頭一句子。千峰頂上莫測。千峰頂上若測。便是十字街頭。恁麼也得。不恁麼也得。恁麼不恁麼。總得。然後種田博飯。拽把牽犁。混俗和光。拖泥帶水。正當恁麼時。且道。到家一句。作麼生道。良久云。一堂風冷淡。千古意分明。</p>
<p>示眾云。當頭坐斷。未解轉身。蹈步向前。脚跟蹉過。直下漆桶子脫去。馬簸箕。三十年。不少鹽醬。是甚熱盌鳴聲。老趙州。十八上。便解破家散宅。徒為戲論。雖然如是。不因一事不長一智。</p>
<p>示眾云。善言言者。言所不能言。言既無言。終日言而未甞言。善跡跡者。跡所不能跡。跡既無跡。終日跡而未甞跡。譬如虗空。體非群象。而不礙諸相發揮。日出之時。明徧天下。而虗空未甞明。日沒之時。暗徧天下。而虗空未甞暗。如今忽有箇不受人謾底。聞恁麼說話。忍俊不禁。出來掀倒繩床。喝散大眾。向三千里外側足。威音那畔搖頭。視佛祖。如萬世仇讎。聞禪道。似千錐劄耳。豈不是有些衲僧氣息。雖然如是。要且只入得祖師門。未入得祖師室在。敢問大眾。且道。祖師室。畢竟作麼生入。還委悉麼。白雲乍可來青嶂。明月難教下碧天。</p>
</div>
<div class='div-other'><a id='mulu491' />
<p class='h5'>潭州大溈法寶禪師<span class='note-inline'>(凡三)</span></p><p>福州人也。示眾云。一句語具三玄門。一玄門具三要路。有玄有要孰得知八臂那吒擎鐵柱。擊拂子云。是玄門。是要路。若緇素得出。許儞。具衲僧正眼。其或未然。却為諸人指出。玉兔挨開碧海門。金烏飛上珊瑚樹。</p>
<p>示眾。舉肇法師道。言之者失其真。知之者返其愚。有之者乖其性。無之者傷其軀。大眾。古人一期方便。大似把髺投衙。抱贓呌屈。衲僧門下。千山萬水。且道。衲僧有甚長處。舉頭天外看。誰是箇中人。</p>
<p>示眾云。丫角女子雪滿頭。毗盧頂上倒騎牛。寒山拾得呵呵笑。不風流處也風流。雖然如是。且道。拾得寒山。笑箇甚麼。拈起拄杖云。還見麼。一片月生海。幾家人上樓。</p>
</div>
<div class='div-other'><a id='mulu492' />
<p class='h5'>明州阿育王佛照德光禪師<span class='note-inline'>(凡七)</span></p><p>臨江軍彭氏子。志學之年。依本郡南山光化寺。吉禪師。落髮。</p>
<p>一日入室。吉問。不是心。不是佛。不是物。是甚麼。師罔措。遂致疑。通夕不寐。次日詣方丈請益。昨日蒙和尚垂問。既不是心。又不是佛。又不是物。畢竟是甚麼。望和尚慈悲指示。吉震威一喝云。這沙彌。更要我與儞。下注脚在。拈棒劈脊打出。師於是有省。</p>
<p>後謁月庵果。應庵華。百丈震。終不自肯。</p>
<p>適妙喜領育王。四海英材鱗集。師亦與焉。妙喜室中問師。喚作竹篦則觸。不喚作竹篦則背。不得下語。不得無語。師擬對。妙喜便棒。師豁然大悟。從前所得。瓦解氷消。</p>
<p>示眾云。臨濟三遭痛棒。大愚言下知歸。興化於大覺棒頭。明得黃檗意旨。若作棒會。入地獄如箭射。若不作棒會。入地獄如箭射。眾中商量。盡道。赤心片片。恩大難酬。總是識情卜度。未出陰界。且如臨濟悟去。是得黃檗力。是得大愚力。若也見得。許儞。頂門眼正。肘後符靈。其或未然。鴻福更為諸人。通箇消息。丈夫氣宇衝牛斗。一蹈鴻門兩扇開。</p>
<p>示眾。舉金剛經云。三世諸佛。及諸佛阿耨多羅三藐三菩提法。皆從此經出。錯認定盤星。德山入門便棒。臨濟入門便喝。著甚死急。天下老和尚。拈鎚竪拂。瞬目揚眉。自屎不知臭。浮山冷地覰著。這一隊漢。敗闕不少。諸人若也知去。許他鼻孔遼天。若也未知。且莫雲居羅漢。</p>
<p>示眾。舉僧問靈樹。如何是祖師西來意。樹據坐。樹舉似雲門云。如何得一轉語。鐫上碑去。門云不難。遂代云師。後來白雲端師翁。頌云。師之一字太巍巍。獨向寰中定是非。畢竟水須朝海去。到頭雲定覔山歸。</p>
<p>山僧即不然。師之一字見還難。直下須教透祖關。縱使頂門開正眼。前頭更有萬重山。</p>
<p>示眾云。七手八脚。三頭兩面。耳聽不聞。眼覰不見。苦樂逆順。打成一片。且道。是甚麼。路逢死虵莫打殺。無底籃子盛將歸。</p>
<p>示眾云。聞聲悟道。落二落三。見色明心。錯七錯八。生機一路。猶在半途。且道。透金剛圈。吞栗棘蓬底。是甚麼人。披<span class='corr'>蓑</span>側立千峰上。引水澆蔬五老前。</p>
<p>僧問。浩浩塵中。如何辨主。師云。巾峰頂上塔心尖。</p>
</div>
<div class='div-other'><a id='mulu493' />
<p class='h5'>福州雪峰崇聖普慈蘊聞禪師<span class='note-inline'>(凡二)</span></p><p>洪州沈氏子。久依妙喜。發明心要。後出世信州懷玉。遷福州幽巖雪峯。被　旨。住臨安雙徑。再乞歸老于本山。</p>
<p>示眾云。大丈夫事。不要回頭轉腦。擬議則喪身失命。鄉關萬里。到這裏。象王行處。狐兔潛蹤。師子嚬呻。野干腦裂。釋迦彌勒猶是他奴。文殊普賢。權為小使。臨機應變。不失其宜。放去也。春花似錦。海晏河清。収來也。衲僧禍害。佛祖冤讎。敢問諸人。總不恁麼。落在什麼處。竪起拂子云。天人群生類。皆承此恩力。</p>
<p>示眾云。拈花微笑。飯裏著砂。少室傳心。腦門中箭。行棒行喝。大膽麤心。舉古舉今。蝦<span class='corr'>䗫</span>涎唾。修禪入定。活殯深埋。如斯舉唱。哂者還多。具眼衲僧。一撥便轉。雖然如是。事無一向。案不空行。又道。殺人須是殺人刀。活人須是活人劒。殺人刀則不問。作麼生是活人劒。喝一喝。下座。</p>
<p>示眾云。旃檀叢林。旃檀圍繞。師子叢林。師子圍繞。虎狼叢林。虎狼圍繞。荊棘叢林。荊棘圍繞。大眾四種叢林。合向那一種叢林。安居好。若也明得。九十日內。管取箇箇成佛作祖。其或未然。般若叢林歲歲凋。無明荒草年年長。</p>
</div>
<div class='div-other'><a id='mulu494' />
<p class='h5'>建寧府。竹原庵主宗元<span class='note-inline'>(凡六)</span></p><p>本府連氏子。久隨妙喜。得旨之後。徑歸桑梓。結茆韜晦。諸方屢請不出。終于是庵。</p>
<p>示眾云。達磨西來。<span class='corr'>已</span>成多事。二祖安心。一生受屈。後來乘虗接響。將謂多少禪道佛法。盡是迷頭狂怖。殊不知。古聖曲垂方便。事出急家。今時滿口道。隨意說。如之若何。盡是染污。兄弟不知。却謂是好。點頭嚥唾。若真實全體作用。却理會不得。盖謂不曾證悟。不遇真善知識。向心意識裏卜度。自謂百了千當。苦哉。可惜許。皮下還有血麼。老僧。只是箇喫飯屙屎底。老和尚。無一法與人。儞纔入門。便知儞端的。若是箇中人。如上將軍出陣。不顧危亡得失。決勝千里。把從上佛祖。蹈向脚跟下。一突突出。嗄。天下人。不奈儞何。然後更須知有向上一竅子。若透頂透底。方得自由自在。若只得箇入頭處。使寶惜。坐在勝妙境界中。堪作甚麼。大丈夫漢。一等是踏破草鞋。須是大徹大悟。方能出生入死。如其毫髮不透。則十萬八千。古人云。轉凡成聖易。轉聖成凡難。如今凡聖難易。總不得動著。但一切時中。著精彩看。忽然撞著無面目漢。老僧罪過彌天。達磨二祖。隱身無地。</p>
<p>師垂語云。諸方為人。抽釘拔榍。解粘去縛。我這裏為人。添釘添榍。加繩加縛。送向深潭裏。侍地自理會。</p>
<p>師垂語云。參禪須是透徹這一著子。始得。悟了。大法不明者。固有之。大法雖明。脚跟下紅線子不斷者。比比皆是。諸方聞恁麼道。盡罵老僧云。既是大法明了。又安得脚跟下紅線子。也怪他不得。為渠欠這一解。儘教他疑著。</p>
<p>師垂語云。這一些子。恰如撞著殺人漢。相似。儞若不殺了他。他便殺了儞。</p>
<p>師垂語云。楞嚴經。有十種魔界。如今盡大地人。參禪更高。也出他不得。時有僧云。和尚落在第幾界。師云。和儞在裏許。僧云。某甲不入這保社。師云。驢漢。儞擬那裏去那。</p>
</div>
<div class='div-other'><a id='mulu495' />
<p class='h5'>平江府資壽尼妙總禪師<span class='note-inline'>(凡五)</span></p><p>師徧參諸大老。後謁妙喜于徑山。因上堂。聞舉石頭云。恁麼也不得。不恁麼也不得。恁麼不恁麼。總不得。因緣。</p>
<p>時馮楫侍郎。在座下。忽有省。趨方丈。告妙喜曰。和尚適來。舉石頭話。楫會也。妙喜曰。侍郎作麼生會。馮云。恁麼也不得。蘇嚕娑婆訶。不恁麼也不得。㗭哩娑婆訶。恁麼不恁麼。總不得。蘇嚕㗭哩娑婆訶。</p>
<p>須臾師至。妙喜舉侍郎語。似師。師笑云。郭象註莊子。有識者謂。莊子註郭象。妙喜點之。</p>
<p>次日入室。妙喜問。古德既不出門。因甚却在莊上。喫油糍。師云。和尚放妙總過。即道。妙喜云。我放儞過。試道看。師云。妙總亦放和尚過。妙喜云。爭奈油糍何。師便喝。遂出去。</p>
<p>作投機頌云。驀然摸著鼻頭。伎倆氷消瓦解。達磨何必西來。二祖枉禮三拜。更問如何若何。一隊草賊大敗。</p>
<p>後出世平江資壽。</p>
<p>示眾云。宗乘一唱。三藏絕詮。祖令當行。十方坐斷。二乘聞之怖走。十地到此猶疑。若是俊流。未言而喻。設使用移星換斗底手段。施攙旗奪皷底機關。猶是空拳。豈有實義。向上一路。千聖不傳。學者勞形。如猿捉影。靈山付囑。俯徇時機。演唱三乘。各隨根噐。始於鹿野苑。轉四諦法輪。度百千萬眾。山僧今日。與此界他方。乃祖乃佛。山河大地。草木叢林。見前四眾。各轉大法輪。交光相羅。如寶絲網。若一草一木。不轉法輪。則不得名為轉大法輪。所以道。於一毫端。現寶王剎。坐微塵裏。轉大法輪。乘時於其中間。作無量無邊。廣大佛事。一一佛事。周徧法界。一為無量。無量為一。小中現大。大中現小。不動步。遊普賢樓閣。不反聞。入觀音普門。情與無情。性相平等。不是神通妙用。亦非法爾如然。於此倜儻分明　皇恩佛恩。一時報足。且道。如何是報恩一句。天高群象正。海闊百川朝。</p>
<p>示眾云。若也孤峯頂上。目視雲漢。則辜負先聖。若也披毛帶角。土面灰頭。又埋沒<span class='corr'>己</span>靈。於斯二途。誠難去取。若也全提正令。如倚天長劍。凜凜神威。恁麼也不得。不恁麼也不得。若放一線道。合水和泥。則恁麼也得。不恁麼也得。便能向虎穴魔宮。安身立命。街頭市尾。入草求人。驅耕夫牛。奪飢人食。不為分外。若是聽不出聲。見不超色。未免望崖而退。所以道。直似秋潭月影。靜夜鐘聲。隨扣擊以無虧。觸波瀾而不散。猶是生死岸頭事。到這裏。直須上無攀仰。下絕<span class='corr'>己</span>躬。人人常光現前。箇箇壁立千仞。還委悉麼。鶴有九臯難翥翼。馬無千里謾追風。</p>
<p>示眾云。若論此事。如按太阿。擬之則犯鋒傷手。如大火聚。近之則燎却面門。若是同聲相應。同氣相求。則舉一明三。目機銖兩。如奔流度刃。似疾焰過風。聊聞舉著。踢起便行。可以起臨濟宗。可以持摩竭令。點著不來。白雲萬里。所以道。懸崖撒手。自肯承當。絕後再甦。欺君不得。非常之旨。人焉廋哉。我恁麼告報。猶涉化門。且道。不涉化門一句。又作麼生。畢竟水須朝海去。到頭雲定覔山歸。</p>
<p>問如何是奪人不奪境。師云。野花開滿路。徧地自清香。云如何是奪境不奪人。師云。茫茫宇宙人無數。那箇男兒是丈夫。云如何是人境俱不奪。師云。處處綠楊堪繫馬。家家門底透長安。云如何是人境兩俱奪。師云。雪覆蘆花。舟橫斷岸。</p>
</div>
<div class='div-other'><a id='mulu496' />
<p class='h5'>溫州淨居妙道禪師<span class='note-inline'>(凡五)</span></p><p>延平黃氏子也。徧參尊宿。後謁妙喜。因妙喜室中問。不是心。不是佛。不是物。是什麼。師立門外聞之。豁然大悟。妙喜印具所解。</p>
<p>後開法延平福興。後終于本山。</p>
<p>僧問。言無展事。語不投機。時如何。師云。未屙<span class='corr'>已</span>前。墮坑落壍。</p>
<p>乃云。問話且止。直饒有傾湫之辯。倒嶽之機。衲僧門下。一點也用不著。且佛未出世時。一事全無。我祖西來。便有許多建立。列剎相望。碁布名山。以至今日。累及兒孫。遂使山僧。於人天大眾前。無風起浪。向第二義門。通箇消息。語默該不盡底。彌亘大方。言詮說不及處。徧周沙界。通身是眼。覿面當機。電卷星馳。如何湊泊。有時一喝。生殺全威。有時一喝。佛祖莫辨。有時一喝。八面受敵。有時一喝。自救不了。且道。那一喝。是生殺全威。那一喝。是佛祖莫辨。那一喝。是八面受敵。那一喝。是自救不了。若向這裏薦得。堪報不報之恩。脫或未然。山僧無夢說夢去也。拈起拂子云。還見麼。若見。被見<span class='corr'>刺</span>所障。擊禪床云。還聞麼。若聞。被聲塵所惑。直饒離見絕聞。正是二乘小果。跳出一步。蓋色騎聲。全放全収。主賓互換。所以道。欲知佛性義。當觀時節因緣。敢問諸人。即今是什麼時節。蕩蕩仁風扶聖化。熈熈和氣助昇平。</p>
<p>示眾云。若論本分相見。不必高陞此座。然法不孤起。仗境方生。即今權衡在手。應變臨時。擒縱卷舒。得大自在。有時孤峯頂上。把斷要津。恁麼也不得。不恁麼也不得。有時閙市門頭。放開一線。恁麼也得。不恁麼也得。便能攪長河為酥酪。變大地作黃金。拈一枝草。作丈六金身。將丈六金身。作一枝草。把定則三玄戈甲。五位正偏。竪拂拈槌。默然良久。石火電光。總用不著。又況勾章棘句。展露言鋒。簇錦攢花。只益戲論。所以道。窮諸玄辯。若一毫致於太虗。竭世樞機。似一滴投於巨壑。況是人人具足。各各圓成。履地頂天。眼橫鼻直。春行萬卉。月映千波。無欠無餘。何思何慮。如斯舉唱。猶涉支離。且與大眾。赴箇時節。卓拄杖云。還會麼。千尺鯨噴洪浪飛。一聲雷震清颷起。</p>
<p>示眾云禪非意想。立意乖宗。道絕功勳。建功失旨。聞清聲外句。莫向意中求。轉照用機關。柄佛祖鉗鍵。有佛處。互為賓主。無佛處。風颯颯地。心寧意泰。響順聲和。似恁麼人。且道。向什麼處安著。良久云。披簑側笠千峯外。引水澆蔬五老前。</p>
<p>示眾云。眨上眉毛蹉過。大似開眼尿床。現成公案放行。正是黠兒落節。恁麼不恁麼。總不得。曳尾靈龜。不是心。不是佛。不是物。虗空釘橛。離得許多閑門破戶。猶是死水藏龍。傾湫倒岳一句。又作麼生。巨靈擡手無多子。分破華山千萬重。</p>
</div>
<div class='div-other'><a id='mulu497' />
<p class='h5'>侍郎張公九成<span class='note-inline'>(凡十三)</span></p><p>字子韶。鹽官人也。初謁靈隱明禪師。扣其旨要。明云。公年盛氣豪。正欲唾手取功名。何暇死生大事乎。公云。先儒甞云。死生亦大矣。世出世間之法。初無有二。前輩超達之士。曾何儒釋之異哉。師既主盟。大法為事。安用峻拒耶。請至于再。明嘉其誠。示以栢樹子話。久無所契。</p>
<p>即謁善權清禪師。遂問甞聞此事。人人具足。箇箇圓成。是否。清云然。公云。既如是。某甲為甚無箇入處。清袖中出數珠。示之云。此是誰底。公竚思。清復藏諸袖云。若是儞底。便拈取去。才涉思惟。便不是也。公於是領旨。</p>
<p>公復謁胡文定公。問治心修<span class='corr'>己</span>之道。胡云。公但熟讀孟子。將他言仁義處。類作一處看。</p>
<p>一日如廁。因思惻隱之心。乃仁之端。忽聞蛙鳴。豁然有省。不覺自舉云。如何是祖師西來意。庭前栢樹子。不覺大笑。汗下被體。遂作頌云。春天月下一聲蛙。撞破乾坤共一家。正恁麼時誰會得。嶺頭脚痛有玄沙。</p>
<p>公訪規首座。纔相見。便問。承聞學錄因蛙鳴。有箇入處。是否。公云。那裏得這消息來。規云。現成公案。諱作甚麼。公召云。首座火發也。規云。滑頭作甚麼。公云燒到首座脚下也。規云。將謂儞有長處。元來只如此。</p>
<p>規一日同公。坐於圍爐。規驀拈起香匙云。學錄不得喚作香匙。畢竟喚作甚麼。公掣却香匙。踢倒湯瓶而出。規坐灰火中。笑云。幸自好向火。引得這漢無禮。</p>
<p>公一日。詣明靜庵尚禪師營供。尚還其金。及相見。尚展兩手。公以手撥之。尚批其頰。公驟步而前。尚云張學錄謗般若。公云。九成見處只如此。和尚有何方便。尚示以即心即佛因緣。公作頌云。尀耐人間一老兵。巧拈糞塊惑平人。百般計解都呈盡。却作妖狐現本身。</p>
<p>尚一日謂公云。天下無禪師。且如馬祖陞堂。百丈捲席。誰會得耶。公云。有甚難會。尚云。公作麼生。公云。但舉來。尚纔舉。公遽踢倒香卓。尚厲聲云。張學錄殺人。公回顧傍僧云。汝作麼生。僧無語。公打僧一掌。却顧尚云。祖嬭不了。殃及兒孫。尚乃大笑。</p>
<p>公魁多士後。再謁尚。尚舉浮山語云。饒儞入得汾陽室。未可望浮山門。公作麼生。公叱侍僧云。何不祗對。僧罔措。公打僧一掌云。蝦蟆窟裏。果沒蛟龍。</p>
<p>公因讀妙喜贊云。黑漆麤竹篦。佛來也一棒。公掩卷嘆云。今日方知佛法有人在。且以語尚。尚云。此老將一條竹篦。坐在徑山頂上。誰敢近傍。公云。儞去。也須喫棒始得。尚仰首云。如何打得我。公云。這鈍根阿師。從朝至暮。喫他棒了。自不知痛痒。大笑而起。</p>
<p>公謁妙喜不遇。妙喜報謁公私第。但寒溫而<span class='corr'>已</span>。妙喜歸。謂參徒云。張侍郎。不假師承。有箇自得處。學徒云。聞相見。未甞說著箇禪字。何以知之。妙喜云。要我眼。作甚麼。</p>
<p>公一日。復謁妙喜。論格物之旨。妙喜云。公只知有格物。不知有物格。公沉吟。須臾云。師豈無方便耶。妙喜哂之。公云。還有樣子否。妙喜云。不見。小說載。唐時有與安祿山謀叛者。其人先為閬守。有畫像在焉。明皇幸蜀。見之大怒。令侍臣。以劒擊像首。其人在<span class='corr'>陝</span>西。忽然首墮。公聞之。頓領厥旨。遂作偈云。子韶格物。曇晦物格。欲識一貫。兩箇五百。</p>
<p>公一日問妙喜。前輩既得了。何故。理會臨濟四料簡作甚。妙喜云。也不得。公乃嫚語。妙喜云。余甞以此問圓悟先師。政與公無少異。然公所見。只可入佛。不可入魔。可不從料簡中去耶。公由是默究。得法自在。</p>
<p>妙喜一日訪公。公云。九成每於夢中。必誦論孟。師以謂如何。妙喜云。豈不見。圓覺經云。由寂靜故。十方世界。諸如來心。於中顯現。如鏡中像。公拊几云。奇哉非老師。莫聞此論。</p>
<p>公作黃龍三關頌云。我手何似佛手。天下衲僧無口。縱饒撩起便行。也是鬼窟裏走<span class='note-inline'>(諱不得)</span>。我脚何似驢脚。又被[米*离]膠粘著。翻身直上兜率天。<span class='corr'>已</span>自遭他老鼠藥<span class='note-inline'>(吐不出)</span>。人人有箇生緣。鐵圍山下幾千年。三災燒到四禪天。者漢猶自在傍邊<span class='note-inline'>(殺得工夫)</span>。</p>
</div></div>
<div class='div-other'><a id='mulu498' />
<p class='h4'>明州阿育王山端裕禪師法嗣</p>
<div class='div-other'><a id='mulu499' />
<p class='h5'>湖州道場法全禪師<span class='note-inline'>(凡三)</span></p><p>示眾云。第一句。佛祖不存。第二句。稱提佛祖。第三句。與佛祖把手共行。此三句如摩醯首羅三目。非縱非橫。不並不別。照破本有靈機。著著元無虗棄。方知趙州道。有佛處不得住。無佛處急走過。三千里外。逢人不得錯舉。透過差別語言。不落一切音響。橫拋竪擲。示大威光。發大機。施大用。使一切人。脫籠頭。卸角䭾。隨時應變。或殺或活。或収或放。總在當人。全身出沒。得到恁麼田地。方知從上佛祖。握閫外威權。提驗人巴鼻。敢問大眾。作麼生辨仙林驗人底句。大啟洪爐烹佛祖。狐狸煅作王麒麟。</p>
<p>示眾云。一塵起大地収。釋迦老子。為甚麼。於三七日中。思惟如是事。一花開徧界春。達磨大師。為甚麼。九年面壁。若人道得収足句。可以坐致太平。</p>
<p>示眾云。欲得現前。莫存順逆。卓拄杖云。三祖大師。變作馬面夜叉。向東弗于逮。西瞿耶尼。南瞻部洲。北鬱單越。却來山僧手裏。首身元來只是一條黑漆拄杖。還見麼。直饒見得。入地獄如箭射。卓拄杖一下。</p>
</div>
<div class='div-other'><a id='mulu500' />
<p class='h5'>臨安府淨慈師一禪師<span class='note-inline'>(凡二)</span></p><p>婺州人也。示眾云。凍雲欲雪未雪。普賢象駕崢嶸。嶺梅半合半開。少室風光漏泄。便恁麼去。猶是半提。作麼生是全提底事。無智人前莫說。打儞頭破百裂。</p>
<p>示眾云。師子教兒迷子訣。擬前跳擲早翻身。羅紋結角交鋒處。鶻眼臨時失却蹤。祖師門戶。八字打開。便請橫身直入。有麼。若無。一上座。不免為虵畫足去也。拈拄杖。劃一劃云。三世諸佛。六代祖師。天下老和尚。山河大地。草木叢林。情與無情。百雜碎。莫有知恩者麼。若無舉鼎㧞山力。千里烏騅不易騎。</p>
</div></div>
<div class='div-other'><a id='mulu501' />
<p class='h4'>平江府虎丘隆禪師法嗣</p>
<div class='div-other'><a id='mulu502' />
<p class='h5'>明州天童曇華禪師<span class='note-inline'>(凡三)</span></p><p>示眾云。風行草偃。水到渠成。正令當行。十方坐斷。若也向上論去。語默不及處。棒喝未施前。總是依草附木漢。事不獲<span class='corr'>已</span>。且作死馬醫。所以道。隨處作主。遇緣即宗。法隨法行。法幢隨處建立。展臨濟三玄戈甲。會洞山五位君臣。敲唱雙行。殺活自在。拈一莖草。穿天下衲僧鼻孔。布縵天網。打衝浪錦麟。是則是。便恁麼去。達磨一宗。掃土而盡。驀拈拄杖。劃一劃云。劒為不平離寶匣。藥因救病出金瓶。卓拄杖一下。</p>
<p>示眾云。良工未出。玉石不分。巧冶無人。金沙混雜。縱使無師自悟。向天童門下。正好朝打三千。暮打八百。驀拈拄杖云。喚作拄杖。玉石不分。不喚作拄杖。金沙混雜。其間一箇半箇。善別端由。管取平丹丹霄。苟或未然。卓拄杖云。急著眼看。</p>
<p>示眾云。參禪人。切忌錯用心。悟明見性。是錯用心。成佛作祖。是錯用心。看經講教。是錯用心。行住坐臥。是錯用心。喫粥喫飯。是錯用心。屙屎送尿是錯用心。一動一靜。一往一來。是錯用心。更有一處錯用心。歸宗不敢與諸人說破。何故。一字入公門。九牛車不出。</p>
</div></div>
<div class='div-other'><a id='mulu503' />
<p class='h4'>台州護國景元禪師法嗣</p>
<div class='div-other'><a id='mulu504' />
<p class='h5'>台州國清行機禪師<span class='note-inline'>(凡三)</span></p><p>本州人也。示眾云。衲僧拄杖子。不用則<span class='corr'>已</span>。用則如鴆鳥落水。魚鱉皆死。正按傍提。風颯颯地。獨步大方。殺活在我。所以道。千人排門。不如一人拔關。若一人拔關千人萬人。得到安樂田地。還知麼。鴛鴦綉出從君看。不把金針度與人。</p>
<p>示眾云。觀色即空。成大智故。不住生死。觀空即色。成大悲故。不證涅槃。生死不住。涅槃不證。漢地不収。秦地不管。且道。在甚麼處。安身立命。莫是昭昭於心目之間。而相不可覩。晃晃於色塵之內。而理不可分麼。莫是起坐鎮相隨。語默同居止麼。若恁麼。總是髑髏前敲瞌。須知過量人。自有過量用。且作麼生是過量用。北斗藏身雖有語。出群消息少人知。</p>
<p>示眾云。古佛出世。成人者少。祖師西來。敗<span class='corr'>己</span>者多。三乘十二分教。玄言妙語。盡是鐃鈎搭索。向佛祖提撕不到處。提格外機。向佛祖開口不得處。說無義語。教他有殊勝功行者。寸步不移。不妨七縱八橫。教他有微妙語言者。一詞不措。不妨熾然常說。隱靜平高就下。未免拈占波與新羅鬪額。所以道。恁麼也得。不恁麼也得。有時恁麼中不恁麼。有時不恁麼中却恁麼。有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊<span class='corr'>揚</span>眉瞬目者不是。殺人刀活人劒。總在裏許。忽有箇衲子。出來道。和尚恁麼說話。且喜沒交涉。也怪他不得。何故。我王庫內。無如是刀。</p>
</div></div>
<div class='div-other'><a id='mulu505' />
<p class='h4'>饒州薦福道行禪師法嗣</p>
<div class='div-other'><a id='mulu506' />
<p class='h5'>泉州法石惠光禪師<span class='note-inline'>(凡二)</span></p><p>建寧府。陸氏子。師因舊住相訪。師問。頃年有一則公案。與儞商量不下如今作麼生。云未入門時。舉似和尚了也。師云。這裏又作麼生。云不可頭上安頭。師以手劃一劃云。這裏且置。儞為甚麼。踏斷天台石橋。僧無語。師云。脫空妄語漢。出去。</p>
<p>師問僧。上來。曾撞見釋迦老子麼。祖見。師云。在甚麼處。僧問訊而立。師云。且莫認賊為子。僧云。將錯就錯師云。救儞不得。</p>
</div></div></div>
<div class='div-other'><a id='mulu507' />
<p class='h3'>南嶽下第十八世</p>
<div class='div-other'><a id='mulu508' />
<p class='h4'>福州西禪鼎需禪師法嗣</p>
<div class='div-other'><a id='mulu509' />
<p class='h5'>溫州龍翔南雅禪師<span class='note-inline'>(凡六)</span></p><p>示眾云。萬機不到。切忌垛根。一句全提。有何巴鼻。直饒透出威音那畔。猶落今時。且不落今時一句。又作麼生。良久云。紅白花開桃李春。</p>
<p>示眾云。百尺竿頭進步。脚跟下五色線猶存。寒灰枯木。一念萬年。坐在鬼窟裏。總不與麼。未有轉身一路。畢竟如何。舉頭天外看。誰是箇中人。</p>
<p>示眾云。瑞峰頂上。棲鳳亭邊。一杯淡粥相衣。百衲蒙頭打坐。二祖禮三拜。依位而立。<span class='corr'>已</span>是周遮。達磨老臊胡。分盡髓皮。一場狼藉。其餘之輩。何足道哉。栢堂恁麼道。還免諸方檢責也無。拍繩床云。洎合停囚長智。</p>
<p>示眾云。大機貴直截。大用貴頓發。縱有嚙鏃機。一鎚須打殺。何故。我王庫內。無如是刀。</p>
<p>示眾云。昨日閙浩浩。今朝靜悄悄。閙中之事。靜中參靜中之事。閙中了。拈起拄杖云。拄杖子是靜閙雙舉。是汝諸人。作麼生了。若也了得。儞有拄杖子。我與儞拄杖子。儞無拄杖子。我奪却儞拄杖子。芭蕉鼻孔。落在諸人手裏。若了不得。芭蕉在汝諸人脚底。</p>
<p>示眾云。紫蕨伸拳笋破梢。楊花飛盡綠陰交。分明西祖單傳句。黃栗留鳴燕語巢。這裏見得。諦信得及。若約諸方。決定明牕下安排。龍翔門下。直是一槌槌殺。何故。不是與人難共住。大都緇素要分明。</p>
</div>
<div class='div-other'><a id='mulu510' />
<p class='h5'>福州天王志清禪師<span class='note-inline'>(凡五)</span></p><p>示眾云。雞足峰前。徒勞話會。曹溪路上。逈絕商量。縱有窮天玄辯。竭世樞機。渾用一點不著。若也一擊便透。一舉雙明。不在揚眉瞬目。亦非竚思停機。方可捋猛虎鬚。拈毒蛇尾。放身捨命。入水入泥。南北東西。縱橫自在。一一七穿八穴。明明絕慮忘言。如是則論劫在途中。不離家舍。論劫在家舍。不離途中。且道。只今在家舍。在途中。會麼。玉殿半開金鎻澁。夜深誰見紫微君。</p>
<p>示眾云。奔流度刃。未是作家。疾焰過風。猶為鈍漢。所以曹溪竪拂。笑殺衲僧。雪峯輥毬。飜成兒戲。指南一路。智者知疏。末後一機。要津把斷。若是具向上眼底脚未跨門。撩起便行。猶是刺頭入膠盆。離此之餘。大似猢猻戴紙帽。總不恁麼。又且如何。良久云。將此深心奉塵剎。是則名為報佛恩。</p>
<p>示眾云。師子教兒迷子訣。擬前跳擲早翻身。羅紋結角交鋒處。鶻眼臨時失却蹤。這般說話。不是弄滑頭。逞俊快。須是伎倆盡。得失忘。應時如風。應機如電。雖然如是。未是達人分上事。作麼生是達人分上事。寒鷹未舉首。俊鷂<span class='corr'>已</span>沖天。</p>
<p>示眾云。玄道者。不可以設功得。聖智者。不可以有心知。真諦者。不可以存我會。至功者。不可以營事求。古人恁麼說話。只見錐頭利。不見鑿頭方。通方君子。有時恁麼。有時不恁麼。有時恁麼者是。有時恁麼者不是。諸人還委悉麼。直饒見徹。一切法。無是。無不是。無非。無不非。直下是非兩忘。猶是隔靴抓痒。更向句裏呈機。言中辨的。劒去久矣。爾方刻舟。山僧恁麼道。還有為人處也無。虗空粉碎無依倚。不委蟠桃幾度春。</p>
<p>示眾。竪起拂子云。只這箇。天不能蓋。地不能載。徧界徧空。成團成塊。到這裏。三世諸佛。向甚麼處摸索。六代祖師。向甚麼處持提。天下衲僧。向甚麼處名邈。除非自得自證。便乃敲唱雙行。雖然如是。未是衲僧行履處。作麼生是衲僧行履處。是非海裏橫身入。豺虎叢中縱步行。</p>
</div>
<div class='div-other'><a id='mulu511' />
<p class='h5'>南劒州劒門庵安分庵主<span class='note-inline'>(凡五)</span></p><p>福州永福。林氏子。早歲於道。微有省發處。性疎散。</p>
<p>紹興初。妙喜領徑山。師往求挂搭。妙喜恐其擾眾。却之。</p>
<p>師入城。於稠人中。忽聞喝道者云。侍郎來。師豁然大悟。作頌云。幾年箇事挂胸懷。問盡諸方眼不開。</p>
<p>肝膽這回俱揭盡。一聲江上侍郎來。</p>
<p>遂徧歷江湖。徑歸洋嶼。依止懶庵需禪師。日臻玄奧。</p>
<p>一日取辭。需送以偈云。江頭風急浪花飛。南北相逢不展眉。獨有分禪英俊手。等閑奪得錦標歸。</p>
<p>後住本庵。</p>
<p>示眾云。這一片田地。汝等諸人。且道。天地未分<span class='corr'>已</span>前。在甚麼處。直下徹去。<span class='corr'>已</span>是鈍置分上座。不少了也。更若擬議思量。何啻白雲萬里。驀拈拄杖。打散大眾。</p>
<p>示眾云。斬草壺山頂。不是有為功。亦非無為法。驀拈拄杖。劃一劃云。誰敢正眼覰著。若也望崖而退者。辜負平生。任是聰明辯慧。種種神通。到這裏。用一點不著。直饒儞是箇鐵漢。向佛祖頭頂上行。正是門外客。入得山僧門者。打折儞脚。搥折儞腰。莫言不道。為甚如此。黃金自有黃金價。終不和沙賣與人。</p>
<p>示眾云。上至諸佛。下及眾生。性命總在山僧手裏。撿點將來。有沒量罪過。山僧亦有沒量罪過。還有撿點得出者麼。卓拄杖云。冤有頭債有主。復東西顧視云。自出洞來無敵手。得饒人處且饒人。</p>
<p>示眾云。十五日<span class='corr'>已</span>前。天上有星皆拱北。十五日<span class='corr'>已</span>後。人間無水不朝東。<span class='corr'>已</span>前<span class='corr'>已</span>後總拈却。到處鄉談各不同。遂以手屈指云。一二三四五六七八九十。十一十二十三十四。復召云。諸兄弟且道。今日是幾。良久云。本店買賣分文不賒。</p>
</div></div>
<div class='div-other'><a id='mulu512' />
<p class='h4'>福州東禪思岳禪師法嗣</p>
<div class='div-other'><a id='mulu513' />
<p class='h5'>福州鼓山宗逮禪師<span class='note-inline'>(凡五)</span></p><p>本州人也。初參東禪。密契微旨。復謁妙喜。臻極閫奧。後開法。終于本山。</p>
<p>示眾云。瀉懸河之辯。未免葛藤。設陷虎之機。翻成窠臼。縱使談空說有。舉古論今。意句交馳。主賓互換。正是無風起浪。好肉剜瘡。建化門中。不妨施設。若欲全提正令。把斷要津。斡旋佛祖樞機。提掇衲僧巴鼻。須是頂門眼正。肘後符靈。絕類離倫。超宗越格。始得。雖然如是。猶是宗門極則。只如祝。</p>
<p>聖開堂一句。作麼生道。</p>
<p>帝基盤礴三千界。睿筭廷鴻億萬春。</p>
<p>示眾。舉雲門大師云。平地上。死人無數。透得荊棘林者。是好手。遂拈拄杖云。大眾。若喚作拄杖子。正是平地上死人。若不喚作拄杖。未透荊棘林在。畢竟如何。良久云。冬不寒臘後看。卓拄杖下座。</p>
<p>示眾云。德山棒。臨濟喝。拈放一邊。秘魔扠。石鞏箭。不須拈出。三世諸佛。歷代祖師。橫說竪說。是甚麼熱盌鳴聲。諸人到這裏。又且如何。良久云。鼓山今日失利。下座。</p>
<p>示眾云。世尊道。應如是知。如是見。如是信解。不生法相。遂召大眾云。玉本無瑕却有瑕。</p>
</div></div>
<div class='div-other'><a id='mulu514' />
<p class='h4'>福州西禪守淨禪師法嗣</p>
<div class='div-other'><a id='mulu515' />
<p class='h5'>福州乾元宗頴禪師<span class='note-inline'>(凡六)</span></p><p>本州閩清人也。示眾。拈拄杖。卓一下云。性懆漢。只消一鎚。遂靠却拄杖云。刢利人。不勞再舉。而今莫有刢利底麼。良久云。比擬張麟。兔亦不遇。</p>
<p>示眾云。誰人無心。誰心無佛。佛常在人。人常逐物。竪起拂子云。茗喚這箇作拂子。未免為物所轉。若不喚這箇。作拂子。亦未免為物所轉。畢竟如何辨明。良久云。鴛鴦綉出從君看。莫把金針度與人。</p>
<p>示眾云。摩騰入漢。<span class='corr'>已</span>涉繁詞。達磨西來。自彰瑕纇。山僧與麼道。<span class='corr'>已</span>是罪過彌天。</p>
<p>示眾云。若論此事。是著即差。非著即錯。不是不非。如蟻循環。如蠶作蠒。到箇裏。直須揮劒。設或不然。清風月下守株人。凉兔漸遙芳草綠。</p>
<p>僧問。最初說法。不知有末後句。末後說法。不知有最初句。最初句即不問。如何是末後句。師云。痛領此問。云與麼。則謾他一點不得也。師云。早被謾了。</p>
<p>僧問。如何是正知正見。師云。猫兒狗子。云也只具一隻眼。師云。半隻也無。</p>
</div></div>
<div class='div-other'><a id='mulu516' />
<p class='h4'>湖州道場法全禪師法嗣</p>
<div class='div-other'><a id='mulu517' />
<p class='h5'>常州華藏有權禪師<span class='note-inline'>(凡三)</span></p><p>臨安府人也。師開堂。示眾云。拈花微笑。埋沒平人。面壁九年。外揚家醜。自此一人傳虗。萬人傳實。致使後代兒孫。承虗接響。今日既是逃避不得。不免將錯就錯。指空話空。扇子[跳-兆+孛]跳。上三十三天。築著帝釋鼻孔。東海鯉魚。打一棒。雨似盆傾。是名初轉法輪。開演第一義諦。於斯明得。靈山一會。儼在目前。無古無今。非別非異。若也未明。更將一句無私語。旁贊。</p>
<p>皇圖億萬春。</p>
<p>結夏示眾云。今朝結却布袋口。明眼衲僧休亂走。心行滅處解翻身。噴啑也成師子吼。旃檀林。任馳驟。剔起眉毛頂上生。剜肉成瘡露家醜。</p>
<p>示眾云。久雨不晴今日晴。簷頭雨滴許誰聽。髑髏忽破聞機盡。見色聞聲總現成。拈拄杖。擊繩床云。此是聲色雙舉。聞見歷然。且那箇是現成底。會麼。浙人不相色。胡人不相鼻。</p>
</div></div>
<div class='div-other'><a id='mulu518' />
<p class='h4'>明州天童曇華禪師法嗣</p>
<div class='div-other'><a id='mulu519' />
<p class='h5'>明州天童咸傑禪師<span class='note-inline'>(凡四)</span></p><p>福州人也。徧扣諸方。後依華禪師。華問。如何是正法眼。師云。破砂盆。華頷之。</p>
<p>一日取辭。華送以偈。末句有云。吾有末後句。歸來要汝遵。華領天童命。師充第一座。</p>
<p>師後開法衢之烏巨。終于本山。</p>
<p>示眾云。以榍出榍。翻成途轍。以心傳心。其病轉深。達磨大師。不會當頭句。却向少林。面壁九年。後代兒孫。承虗接響。揚眉瞬目。行棒行喝。盡是黃葉止啼。烏巨到這裏。直得上天無路。入地無門。咬定牙關。且與諸人。和泥合水。卓拄杖云。不是一番寒徹骨。爭得梅花撲鼻香。</p>
<p>示眾云。動絃別曲。葉落知秋。舉一明三。目機銖兩。如王秉劒。殺活臨時。猶是無風匝匝之波。向上別有一路。千聖把手共行。合入犁泥地獄。正當與麼時。合作麼生。江南兩浙。春寒秋熱。</p>
<p>示眾云。盡乾坤大地。喚作一句子。擔枷帶鎻。不喚作一句子。業識忙忙。兩頭俱透脫。淨倮倮赤洒洒。沒可把。達磨一宗掃土而盡。所以雲門大師道。盡乾坤大地。無纖毫過患。猶是轉句。不見一法。始是半提。更須知有全提底時節。大小雲門。劒去久矣。方乃刻舟。</p>
</div></div></div></div>
<p class='juan'>聯燈會要卷第十八</p></div>
</div><!-- end of div[@id='body'] -->
</body></html>