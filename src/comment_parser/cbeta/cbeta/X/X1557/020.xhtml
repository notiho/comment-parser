<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu556' />聯燈會要卷第二十</p><p class="byline">住泉州崇福禪寺嗣祖比丘　悟明　集</p><p class="head3">青原下第四世</p>

<div class='div-other'><a id='mulu557' />
<p class='h4'>潮州大顛和尚法嗣</p>
<div class='div-other'><a id='mulu558' />
<p class='h5'>漳州三平義忠禪師<span class='note-inline'>(凡三)</span></p><p>福州楊氏子。</p>
<p>師謁大顛。問不用指東劃西。請師直指。顛云。幽州江口石人蹲。師云。猶是指東劃西。顛云。若是鳳凰兒。不向籬邊討。師作禮。顛云。若不得後語。前話也難圓。</p>
<p>師問侍者。姓甚麼。者云。與和尚同姓。師云。儞道。我姓甚麼。者云。問頭何在。師云。幾時曾問儞。者云姓者誰。師云。念汝初機。放儞三十棒。</p>
<p>師陞座次。有道士出。從東過西。有僧出。從西過東。師云。道士却有見處。師僧未在。道士作禮云。謝師接引。師便打。僧作禮云。乞師指示。師亦打。</p>
<p>乃謂眾云。此兩件公案。且作麼生斷。還有斷得底麼。如是三問。眾無對。師云。既無人斷得。老僧為斷去也。擲下拄杖。便歸方丈。</p>
<p style="margin-left:2em">大溈喆云。若不是三平。洎乎作道理斷。却不見石鞏道。三十年。一張弓。兩隻箭。只射得半箇聖人。果然。</p>
</div>
<div class='div-other'><a id='mulu559' />
<p class='h5'>馬頰山本空和尚<span class='note-inline'>(凡一)</span></p><p>示眾云。只這施為動轉。還合得本來祖翁麼。若合得。十二時中。無虗棄底道理。若合不得。喫茶說話。往往喚作茶話去。</p>
<p>僧問。如何免得不成茶話去。師云。儞還識得口也未。云如何是口。師云。兩片皮也不識。云如何是本來祖翁。師云。大眾前。不得牽爺恃娘。云大眾欣然去也。師云。儞試點大眾性看。僧作禮。師云。汝往往道一性一切性去。僧欲進語。師云。辜負平生行脚眼。</p>
</div>
<div class='div-other'><a id='mulu560' />
<p class='h5'>本生和尚<span class='note-inline'>(凡二)</span></p><p>拈拄杖。示眾云。我若拈起。汝便向未拈起時。作道理。我若不拈起。儞便向拈起時。作主宰。且道。老僧為人。在甚麼處。</p>
<p>有僧出云。不敢妄生節目師云。也知闍梨不分外。云高高處。平之有餘。低低處。觀之不足。師云。節目上更生節目。僧無語。師云。掩鼻偷香。空招罪犯。</p>
<p style="margin-left:2em">雪竇云。這僧善能切瑳。爭柰弓折箭盡。雖然如是。且本生是作家宗師。拈起也。天回地轉。應須拱手歸降。放下也。草偃風行。必合全身遠害。還見本生為人處也無。復拈起拄杖云。太平本是將軍致。不許將軍見太平。</p>
<p>師問僧。甚處來。云太原來。師云。那邊風景如何。云與此間不別。師云。且道此間風景如何。云和尚與某甲不同。師云。踏破施主草鞋。當為何事。僧無對。師云。即古即今。出箇問處且難。乃至老僧。亦出不得。</p>
</div>
<div class='div-other'><a id='mulu561' />
<p class='h5'>侍郎文公韓愈<span class='note-inline'>(凡四)</span></p><p>公鎮潮州。暇日謁大顛。問弟子軍州事多。省要處。乞師一言。顛據坐。公罔措。時三平義忠禪師。侍立。乃敲繩床三下。顛回顧云。作麼。忠云。先以定動。後以智㧞。公作禮云。和尚門風高峻。弟子。於侍者邊。得箇入處。</p>
<p>三平遷化。眾請公作喪主。公將手巾一條。蓋一面砂鑼。上橫一口劒。直到龕前。放下云。還有人道得麼。若道得。某甲即作喪主。若道不得。某甲即不作喪主。其時一眾無對。公踢飜砂鑼。哭云。蒼天蒼天。先師遠矣。</p>
<p style="margin-left:2em">羅山閑。到三平讀碑。見載其事。乃云。噫。大奇大奇。三平門下。六百來人。總被箇俗漢吞却也。陳老師當時若在。未放他過在。</p>
<p style="margin-left:2em">時有僧問。只如侍郎與麼上來。未審作麼生祇對。羅山云。我當時若在。只將七尺布巾。蓋却頭。橫亞一柄靈刃刀。以手握起孝幕。當門而坐。看韓家箇漢。要作喪主。也未得。要不作喪主。也未得。進之須有理。退之須有理<span class='note-inline'>(統要云。漳守姓韓。非文公也)</span>。</p>
<p>公問僧。承聞講得肇論。是否。云不敢。公云。肇有四不遷。是否。云是。公將茶盞。撲破云。這箇是遷不遷。僧無對。</p>
<p style="margin-left:2em">汾陽昭代云。識得侍郎。</p>
<p>公因唐憲宗。迎佛骨。入大內供養。夜放光明。次日早朝。羣臣皆賀。陛下聖德聖感。唯公不賀。上宣問。羣臣皆賀。卿何獨不賀。公奏云。臣曾看佛書。佛光非青黃赤白等相。此是神龍衛護之光。上問。如何是佛光。公無對。因以罪出。</p>
<p style="margin-left:2em">雪竇代云。陛下高垂天鑑。</p>
</div></div></div>
<div class='div-other'><a id='mulu562' />
<p class='h3'>青原下第五世</p>
<div class='div-other'><a id='mulu563' />
<p class='h4'>澧州龍潭崇信禪師法嗣</p>
<div class='div-other'><a id='mulu564' />
<p class='h5'>鼎州德山宣鑑禪師<span class='note-inline'>(凡十三)</span></p><p>劒南周氏子。師在蜀。業金剛經。因號周金剛。甞謂同學云。一毛吞海。海性無虧。纖芥投鋒。鋒利不動。學與無學。唯我知焉。</p>
<p>後聞南方禪席頗盛。師氣不平。謂同列曰。出家兒。千劫學佛威儀。萬劫學佛細行。尚不得成佛。南方魔子。敢言。直指人心。見性成佛。我當樓其窟穴。滅其種族。以報佛恩。遂擔青龍疏抄。出蜀。及中路。遇一賣餅婆子。師放下疏抄。問婆云。買餅點心。婆斂手云。上座擔者。何文字師云。青龍疏抄。婆云。講何經。師云。金剛經。婆云。婆有一問。上座若道得。即捨餅充點心。師云。便請。婆云。經中道。過去心不可得。見在心不可得。未來心不可得。上座鼎鼎。是點那箇心。師無對。</p>
<p>徑造龍潭。纔相見。便問。久響龍潭。及乎到來。潭又不見。龍又不現。潭云。子親到龍潭。師作禮而退。</p>
<p style="margin-left:2em">雪竇云。將錯就錯　雲峯悅云。大小德山。向虀甕裏淹殺　黃龍心云。雪竇與麼。不知德山將錯就錯。龍潭將錯就錯。識休咎底衲僧。必知去處。未過關者。亦宜辨白。還相委悉麼。縱饒栽種得。不是棟梁材。</p>
<p>師因侍立龍潭。抵夜。潭云。夜深。子何不下去。師即珍重。揭簾而出。見外面黑。却回云。外面黑。潭點紙燈。度與師。師擬接。潭便吹滅。師於此大悟。便作禮。潭云。子見箇甚麼道理。師云。某甲從今日去。不疑天下老和尚舌頭。</p>
<p>次日龍潭陞堂云。可中有箇漢。牙如劒樹。口似血盆。一棒打不回頭。他時異日。向孤峯頂上。立吾道去在。</p>
<p>師取疏抄。於法堂前。將一炬火。提起云。窮諸玄辯。若一毫置於太虗。竭世樞機。似一滴投於巨壑。將疏抄便燒。於是取辭。</p>
<p>師到溈山。挾複子。於法堂。從西過東。從東過西。顧視方丈。溈山不顧。師云無無。便出去<span class='note-inline'>(雪竇云。勘破了也)</span>。師至門首。却云。也不得草草。却具威儀。再入相見。纔跨門。提起坐具。召云和尚。溈山擬取拂子。師便喝。拂袖而出。<span class='note-inline'>(雪竇云。勘破了也)</span>溈山至晚。問首座。今日新到。在甚麼處。座云。當時背却法堂。著草鞋出去了也。溈云。還識此人麼。云不識。溈云。此子<span class='corr'>已</span>後。向孤峯頂上。盤結草庵。呵佛罵祖去在<span class='note-inline'>(雪竇云。雪上加霜)</span>。</p>
<p style="margin-left:2em">五祖戒云。德山作賊人心虗。溈山賊過後張弓。</p>
<p style="margin-left:2em">妙喜云。二尊宿。恁麼相見。每人失却一隻眼。</p>
<p>示眾云。於<span class='corr'>己</span>無事。則勿妄求。妄求而得。亦非得也。汝但無事於心。無心於事。則虗而靈。空而妙。若毫端許。言之本末者。皆為自欺。何故。毫釐繫念。三塗業因。瞥爾情生。萬劫羈鎻。聖名凡號。盡是虗聲。殊相劣形。皆為幻色。汝欲求之。得無累乎。及其厭之。又成大患。終而無益。</p>
<p>小參。示眾云。今夜不答話。問話者。三十棒。時有僧出。作禮。師便打。僧云。某甲話也未問。為甚便打。師云。儞是甚處人。云新羅人。師云。未跨船舷時。好與三十棒。</p>
<p style="margin-left:2em">法眼云。大小德山。話作兩橛　德山密云。大小德山。龍頭虵尾　雪竇云。二尊宿。雖善裁長補短。舍重從輕。要見德山老漢。亦未可在。何故。殊不知。德山握閫外之威權。有當斷不斷。不招其亂底劒子。諸人要識新羅僧麼。只是撞著露柱底瞎漢　大溈喆云。德山大似清平世界鋥甲磨鎗。這僧不惜性命。身挨白刃。</p>
<p>示眾云。問則有過。不問猶乖。</p>
<p>時有僧出作禮。師便打。僧云。某甲話也未問。為甚便打。師云。待儞開口。堪作甚麼。</p>
<p>示眾云。諸子從朝至暮。有甚麼事。莫要逞驢唇馬觜。問德山老漢麼。我且不怕儞。未審諸子。有何疑慮。近來末法時代。多有鬼神群隊。傍家走言。我是禪師。未審學得多少禪道。說似老漢來。儞諸方老禿奴。教儞修行作佛。傍家行脚。成得幾箇佛也。儞若無可學。又走作甚麼。若有學者。儞將取學得底來。呈似老僧看。一句不相當。須喫痛棒。始得。儞被他諸方老禿奴。魔魅著。便道。我是修行人。打硬作模作樣。恰似得道底人面孔。莫取次用心。萬劫千生。輪回三界。皆為有心。何故。心生則種種法生。若能一念不生。則永脫生死。不被生死纏縛。要行即行。要坐即坐。更有甚麼事。仁者。我見儞諸人。到處發心。向老禿奴會下。學佛法。荷負不惜身命。皆被釘却諸子眼睛。斷諸子命根。三二百箇婬女相似。道我王化建立法幢。為後人開眼目。自救得麼。仁者如此說修行。豈不聞道。老胡經三大阿僧祇劫修行。即今何在。八十年後死去。與儞何別。諸子莫狂。勸儞。不如休歇去。無事去。儞瞥起一念。便是魔家眷屬。破戒俗人。儞見德山出世。十箇五箇。擬聚頭來難問。教結舌無言。儞是僂儸兒。今何不出來。破布袋裏。盛錐子。不出頭。是好手。我要問儞實底。莫錯。仁者。波波地傍家走道。我解禪解道。點胸點肋。稱楊稱鄭。到這裏。須盡吐却。始得無事。儞但外不著聲色。內無能所知解。體無凡聖。更學甚麼。設學得百千妙義。只是箇喫瘡疣鬼。總是精魅。我這裏虗空。道有。且不是有。道無。且不是無。言凡不凡。言聖不聖。一切處。安著他不得。與儞萬法為師。這箇老漢。不敢謗他。所以老胡。吐出許多方便涕唾。教儞無事去。莫向外求。儞更不肯。欲得採集殊勝言句。蘊在胷襟。巧說言辭。以舌頭取辦。高著布裙。貴圖人知。道我是禪師。要出頭處。若作如此見解。打那鬼骨臀。入㧞舌地獄。有日在。到處覔人。道我是祖師門下客。被他問著本分事。口似木揬。便却與他說菩提涅槃。真如解脫。廣引三藏言教。是禪是道。誑他閭閻。有甚麼交涉。謗我先祖。</p>
<p>德山老漢。見處即不然。這裏佛也無。祖也無。達磨是老臊胡。十地菩薩。是擔屎漢。等妙二覺。是破戒凡夫。菩提涅槃。是繫驢橛。十二分教。是鬼神簿。拭瘡疣紙。四果三賢。初心十地。是守古塚鬼。自救得也無。佛是老胡屎橛。仁者莫錯。身披瘡疣衣。學甚麼事。飽喫了飯。說真如涅槃。皮下還有血麼。須是箇丈夫始得。儞莫愛聖。聖是空名。向三界十方世間。若有一塵一法可得。與儞執取生解。保任貴重者。盡落天魔外道。是有學得底。亦是依草附木。精魅野狐。諸子。老漢此間。無一法與儞諸子。作解會。自<span class='corr'>己</span>亦不會禪。老漢亦不是善知識。百無所解。只是箇屙屎送尿。乞食乞衣。更有甚麼事。德山老漢勸儞。不如無事去。早休歇去。莫學顛狂。每人擔箇死屍。浩浩地走。到處向老禿奴口裏。愛他涕唾喫。便道。我是入三昧。修蘊積行。長養聖胎。願成佛果。如斯等輩。德山老漢見。似毒箭入心。花針亂眼。辜負先聖。帶累我宗。圖他道我是出家兒。如此消他十方施主。水也消不得。莫筭道。敢向他國王地上行。父母不供甘旨。豈為無罪。莫錯用心。閻羅王。徵儞草鞋錢。有日在。穿儞鼻孔。繫著橛上。償他宿債。莫言不道。是儞諸人。大似有福。遇著德山出世。與儞解却繩索。脫却籠頭。卸却角䭾。作箇好人去。三界六道。收攝儞不得。更無別法。是箇<span class='corr'>炟</span>赫虗空。無礙自在。不是儞莊嚴得底物。從佛從祖。皆傳此法。而得出離。一大藏教。只是整頓儞今時人。諸子。莫向別處求覔。乃至達磨小碧眼胡僧。到此來。也只是教儞無事去。教儞莫造作。著衣喫飯。屙屎送尿。更無生死可怖。亦無涅槃可得。無菩提可證。只是尋常。一箇無事人。第一莫拱手作禪師。覔箇出頭處。巧作言語。魔魅後生。欲得人喚作長老。自<span class='corr'>己</span>分上。都無交涉。徒知心識浩浩地。日夜揑怪不休。稱楊稱鄭。我是江西馬大師宗徒。德山老漢。且不是儞羣隊人。我見石頭和尚。不識好惡老漢。所以罵他諸子。儞莫著聲色。名言句義。境致機關。道理善惡。凡聖取捨。攀緣染淨。明暗有無諸念。可中與麼得。方是箇無事人。佛亦不如儞。祖亦不如儞。仁者莫走蹈儞脚板闊去。別無禪道可學。若有學得者。即是二頭三首。外道見解。亦無神通變現可得。汝道神通是聖。諸天龍神。五通神仙。外道修羅。亦有神通。應可是佛也。孤峰獨宿。一食卯齋。長坐不臥。六時禮念。疑他生死。老胡有言。諸行無常。是生滅法。若言入定凝神。靜慮得者。尼乾子等。諸外道師。亦入得八萬劫大定。莫是佛否。明知邪見精魅。仁者老胡不是聖。佛是老胡屎橛。且要仁者。辨取好惡。莫著人我。免被諸聖橛。菩提橛。解脫殊勝。名言妙義。沒溺繫縛汝。何故。一念妄心不盡。即是生死相續。仁者時不待人。莫因循過日。時光可惜。老漢不圖儞田厙奴荷負。若肯。即信取。若不肯。每人有箇屎鉢。擔取去。老漢亦不求儞。諸方大有老禿奴。取一方處所。說禪說道。儞急去學取抄取。我此間。終無一法與儞諸人。仁者問取學取。以為知解。老漢不能入㧞舌地獄。若有一塵一法。示諸人。說言有佛有法。有三界可出者。皆是野狐精魅。諸人者。欲得識麼。只是箇虗空。尚無纖塵可得。處處清淨。光明洞達。表裏瑩徹。無欲無依。無棲泊處。有甚麼事。老漢從生至死。只是箇老比丘。雖在三界生。而無垢染。欲得出離何處去。設有去處。亦是籠檻。魔得其便。仁者莫用身心。無可得。只要一切時中。莫用他聲色。應是從前行履處。一時放却。頓脫羈鎻。永離蓋纏。一念不生即前後際斷。無思無念。無一法可當情。仁者。作麼生擬下口觜。儞多知解。還曾識渠面孔麼。出家兒。乃至十地滿心菩薩。覔他蹤跡不得。所以諸天歡喜。地神捧足。十方諸佛讚嘆。魔王啼哭。何以故。緣此虗空。活鱍鱍地。無根株。無住處。若到這裏。眼目定動。即沒交涉。仁者莫求佛。佛是大殺人賊。賺多少人。入婬魔坑。莫求文殊普賢。是田厙奴。何惜許。一箇堂堂大丈夫兒。喫他毒藥了。便擬作禪師面孔。見神見鬼。向後狂亂。傍家走。覓師婆。打瓦卜去。被無知老禿奴。便即與卜道。教儞禮祖師鬼。佛鬼。菩提涅槃鬼。是小婬女子不會。便問。如何是祖師西來意。這老禿奴。便打繩床。作境致。竪起拂子云。好晴好雨。好燈籠。巧述言辭。強生節目。言有玄路。鳥道展手。若取如是說。如將寶器。貯於不淨。如將人糞。作旃檀香。仁者。彼既丈夫。我亦爾。怯弱於誰。竟日就他諸方老禿奴口觜。接涕唾喫了。無慚無愧。苦哉苦哉。狂却子去。因果分明。水牯牛。牽犂拽把。眼睛突出。氣力不登。大棒打儞脊。劫佛衣食。道我修行了也。若不明大理。饒儞去佛肚裏過來。只是箇能行底屎橛。不曾遇著好人。便即認得六根門頭光影。向口裏。說取露布。是隱言妙句。光彩尖新。爭奈儞自家無分。仁者。是別人涕唾。</p>
<p>更有一輩。三三兩兩。聚頭商量。甚麼處無事好。經冬過夏。快說禪道。有知解會義理。仁者。總作如此見解。覔便宜。豈有如此道理。入地獄。有日在。莫道不向諸子說。到處。菜不擇一莖。柴不搬一束。一朝福盡。只是喫草去。虗消信施。濫稱參學。更作禪師摸樣。無益於人。自<span class='corr'>己</span>分上。十二時中。行履處。心常附物。見人只欲妖媚。掉尾子。指東語西。眼裏口邊。果然不見。只欲將相似語。勘當解處。老漢。與儞諸人何別。郎君子。莫取一期眼下口快。喫他毒藥了。似貪婬女人。不持齋戒。瞎禿奴。羣羊僧。顛却他人。入地獄。仁者。莫取次看䇿子。尋句義。覔勝負。一遞一口。何時休歇。老漢相勸。不是惡事。切須自帶眼目。辨取清濁。是佛語是魔語。莫受人惑。所以殊勝名言。皆是老胡。一期方便施設。切須休歇去。莫倚一物。領他言語。作解會。揀擇親踈。浮虗詐偽。記他閑言長語。皆是比量。仁者。老漢只恐諸子。墮坑落壍。作薄福業。事持脣觜。得少為足。向靜處立。不肯進前。自惑諸境。亂走他。又由巡萬法。蓋為不信虗空。本來無事。增減他不得。儞諸人。好似老鴟。身在虗空。心在糞堆頭。只覔死物喫。諸子。莫道德山老漢。不曾入叢林。商量高聲。罵取無人情。不怕業。只為諸子。不守分。馳騁四方。傍他門戶。恰似女姑鬼。傳言送語。依事作解。心跡不忘。自猶不立。常負死屍。擔枷帶鎻。五百一千里。來到德山面前。八字立地。如欠伊禪道相似。和尚須為我說。指示我。老漢全體作用。大棒鎧這田厙奴。罵賊屎孔面。不識好惡。到我這裏。恰似遇澧州人。喫魚羮。爛臛一頓。且圖儞放下重擔。去却枷鎻。作箇好人去。還肯麼。若肯。即住。不肯。一任脫去。珍重。</p>
<p>雪峰問。古人斬虵。意旨如何。師便打。峰便走。師召云。布衲。峰回首。師云。他後悟去。方知老漢徹底老婆心。</p>
<p>師見僧來。閉却門。僧敲門。師問阿誰。云師子兒。師開門。僧作禮。師驀項騎云。這畜生。甚處去來。</p>
<p>有僧。來相看。作相撲勢。師云。與麼無禮。合喫山僧手中棒。僧拂袖便行。師云。饒儞如是。也只得一半。僧轉身便喝。師便打云。須是我打儞。始得。僧云。諸方有明眼人在。師云。天然有眼。僧擘開眼云。貓。便出。師云。黃河三千年一度清。</p>
<p>僧問。路逢達道人。不將語默對。未審將甚麼對。師云。只恁麼。僧良久。師云。汝更問看。僧擬再問。師便喝出。</p>
<p style="margin-left:2em">妙喜云。不妨好一喝。只是下得太遲。</p>
<p>僧問。如何是菩提。師云。出去。莫向這裏屙。問如何是佛。師云。佛是西天老比丘。</p>
<p>師因疾。僧問。還有不病者麼。師云有。云如何是不病者。師云。阿耶耶。阿耶耶。</p>
<p>師臨示寂時。示眾云。捫空追響。勞汝精神。夢覺覺非。復有何事。言訖端然而寂。</p>
<p>時咸通六年乙酉。十二月三日也。壽八十六。臈六十五。塔于本山。</p>
</div>
<div class='div-other'><a id='mulu565' />
<p class='h5'>洪州寶峰和尚<span class='note-inline'>(凡五)</span></p><p>師問巖頭。與麼與麼。作麼生會。頭云。不與麼不與麼。又作麼生會。師云。是平實語。頭云。腰帶無鈎。師云。作麼生。頭云。上腰不得。師云。是平實語。</p>
<p>有僧從巖頭來。師竪起拂子云。落在此機底人。未具眼在。僧擬進前。師云。恰落在此機。</p>
<p>僧回舉似巖頭。頭云。我若見。奪却拂子。看他作麼生。師聞乃云。我竪起拂子。從他奪。總不將物來。儞又作麼生。頭聞乃云。無星秤子。有甚麼辨處。</p>
<p>師見僧念經。從方丈前過。師云。滿口道盡。只是不具眼。僧以手指師云。道道師掌身邊沙彌云。眼在甚麼處。僧蹺一足云。與麼與麼。師云。長江下釣。無餌也吞。僧便喝云。這老和尚。無故塗糊人。師云。咬人師子不露牙。僧作咬勢。師云。大裁帽子別處戴。</p>
<p>師問僧。其中事。即易道。不落其中事。始終難道。僧云。某甲在路時。便知有此一問。師云。更二十年行脚。也不較多。云莫不契和尚意麼。師云。苦瓜那堪待客。</p>
<p>師問僧。古人有一條路。接初機晚進。汝還知麼。云請師指出。師云。恁麼則闍梨知了也。云頭上更安頭。師云。老僧不合問。云問又何妨。師云。我這裏。不曾容人亂道。出去。</p>
</div></div>
<div class='div-other'><a id='mulu566' />
<p class='h4'>潭州道吾宗智禪師法嗣</p>
<div class='div-other'><a id='mulu567' />
<p class='h5'>潭州石霜慶諸禪師<span class='note-inline'>(凡十二)</span></p><p>廬陵陳氏子。</p>
<p>師到溈山。作米頭。篩米次。山云。施主物。莫拋撒。師云。不拋撒。溈於地上。拾得一粒米。示師云。汝道不拋撒。這箇從甚麼處得來。師默然。溈云。莫輕這一粒。百千粒。盡從這一粒生。師云。未審這一粒。從甚麼處生。溈山呵呵大笑。歸方丈。</p>
<p>至晚上堂云。大眾。米裏有蟲。</p>
<p>師問道吾。如何是觸目菩提。吾喚沙彌。彌應諾。吾云。添淨瓶水著。吾却問。汝適來問甚麼。師擬舉。吾便起去。師於此密契。</p>
<p>道吾謂師云。我疾作。將欲去世。心中有物。久而為患。誰為我除。師云。心物俱非。除之益患。吾賢之。</p>
<p>示眾云。一代時教。是整頓儞時人手脚。凡有其由。皆落今時。直至法身非身。猶是教家極則。我輩沙門。全無肯路。若分即差。不分即坐著泥水。</p>
<p>僧問。咫尺之間。為甚麼。不覩師顏。師云。我道徧界不曾藏。</p>
<p>僧後問雪峯。徧界不曾藏。意旨如何。峯云。甚麼處不是石霜。</p>
<p>僧回舉似師。師云。這老漢。有甚麼死急。</p>
<p style="margin-left:2em">玄沙云。山頭老漢。蹉過也　洞山云。笑殺土地。</p>
<p style="margin-left:2em">瑯瑘覺云。雪峰雖有利人之心。且無出人之眼。石霜雖有出人之眼。未知有向上一竅。</p>
<p>僧問。先師一片靈骨。黃金色。擊作鐘聲。未審甚麼處去也。師召僧。僧應諾。師云。儞不會我語。去。</p>
<p>有僧辭師。問舡去陸去。云遇舡即舡。遇陸即陸。師云。我道半途稍難。僧無對。</p>
<p style="margin-left:2em">雲門代云。三十年後。此話大行　又云。臨行之句。永劫不忘。</p>
<p>僧問。三千里外遠聞。石霜有箇不顧。是否。師云是。云且如萬象歷然。是顧不顧。師云。我道不驚眾。云不驚眾。是不與萬象合。如何是不顧。師云。徧界不曾藏。</p>
<p style="margin-left:2em">雪竇云。誰是不顧者。</p>
<p>裴相公來。師拈起裴笏問。在天子手中為珪。在官人手中為笏。在老僧手中。且道。喚作甚麼。裴無對。師乃留下笏子。</p>
<p style="margin-left:2em">雪竇代云。弄巧成拙　保寧勇代云。只恐和尚用不著。</p>
<p>師問侍者。道吾云。莫棄這邊。著那邊。儞作麼生會。者云。一依和尚所會。師云。作麼生是我會處。者從西過東而立。師云。儞正是棄這邊。著那邊。</p>
<p>僧問。如何是祖師西來意。師扣齒示之。僧不契。</p>
<p>師遷化後。其僧問九峰。先師扣齒。意旨如何。峯云。寧可截舌。不犯國諱。</p>
<p>僧問雲蓋。蓋云。我與先師。有甚冤讎。</p>
<p>僧問。一毫穿眾穴。時如何。師云。直須萬年去。云萬年後如何。師云。登科任儞登科。㧞萃任儞拔萃。</p>
<p>其僧後問徑山諲。諲云。光靴任儞光靴。結褁任儞結褁。</p>
</div>
<div class='div-other'><a id='mulu568' />
<p class='h5'>潭州漸源仲興禪師<span class='note-inline'>(凡六)</span></p><p>師為道吾。作侍者。一日過茶與吾。吾接得。拈起盞子云。是斜是正。師叉手近前視之。吾云。斜則總斜。正則總正。師云。某甲不恁麼。吾云。子作麼生。師奪盞子。提起云。是斜是正。吾云。汝不謬為吾侍者。</p>
<p>師侍道吾。到一家吊慰次。師撫棺云。生耶死耶。吾云。生也不道。死也不道。師云。為甚麼不道。吾云。不道不道。</p>
<p>歸至中路。師云。和尚快與某甲道。若不道。打和尚去。吾云。打即任打。道即不道。師便打。</p>
<p>吾歸寺謂師云。汝宜離此。恐知事知。於汝不便。</p>
<p style="margin-left:2em">大溈秀云。大凡言論。須有轉身之謀。道吾既喫他痛棒。且漸源具甚麼眼。</p>
<p>師辭道吾。去一村院。凡經三年。一日聞童子念經云。應以比丘身得度者。即現比丘身。師忽然大悟。遂焚香。作禮云。信知先師之言。終不虗發。自是我不會。錯怪先師也。</p>
<p>師後造石霜。霜問。向來打先師因緣。還會也未。師云。却請和尚道。霜云。不見道。生也不道。死也不道。師遂通所得。作禮而退。</p>
<p style="margin-left:2em">雲居元云。石霜著甚死急。喚惺千箇漸源。有甚用處。當初待他舉了。以棒打出。非唯作天下宗師。亦乃與道吾雪屈。</p>
<p>師一日。荷鍬子。於法堂上。從西過東。從東過西。霜問。作甚麼。師云。覔先師靈骨。霜云。洪波浩渺。白浪滔天。覔甚麼先師靈骨。師云。正好著力。霜云。這裏針劄不入。著甚麼力。師荷鍬便出。</p>
<p style="margin-left:2em">太原孚云。先師靈骨猶在。</p>
<p style="margin-left:2em">保寧勇頌云。終日挨門復倚樓。幾回明鏡照梳頭。自從事却潘郎後。也會人前不識羞。</p>
<p>師在紙帳中坐。有僧來撥開帳云。不審。師視之。良久云。會麼。云不會。師云。七佛<span class='corr'>已</span>前事。為甚麼不會。</p>
<p>後僧舉似石霜。霜云。如人善射。箭不虗發。</p>
<p>師一日。捲簾。在方丈內坐。寶盖和尚來見。乃下却簾子。歸客位。師令侍者傳語云。長老遠來不易。猶隔津在。蓋打侍者一掌。者云。不得打某甲。自有堂頭和尚在。蓋云。為有堂頭和尚。所以打儞。者舉似師。師云。猶隔津在。</p>
</div>
<div class='div-other'><a id='mulu569' />
<p class='h5'>祿青和尚<span class='note-inline'>(凡三)</span></p><p>僧問。不落道吾機。請師道。師云。庭前紅莧樹。生葉不生花。僧無語。師云。會麼。云不會。師云。正是道吾機。為甚麼不會。僧作禮。師便打云。須是老僧打儞。始得。</p>
<p>有僧來。師以目視之。僧云。是箇機關。於某甲分上用不著。師彈指三下。僧繞繩床一迊。依位而立。師云。參堂去。僧纔出去。師便喝。僧以目視之。師云。酌然是用不著。</p>
</div></div>
<div class='div-other'><a id='mulu570' />
<p class='h4'>潭州雲巖曇晟禪師法嗣</p>
<div class='div-other'><a id='mulu571' />
<p class='h5'>筠州洞山良价禪師<span class='note-inline'>(凡二十六)</span></p><p>會稽俞氏子。七歲依律師出家。一日律師。為師授般若心經。至無眼耳鼻舌身意處。師顧律師上下。又自捫其身云。和尚亦有眼耳鼻舌身意。某甲亦有眼耳鼻舌身意。佛何得言無。其師驚云。吾非汝師。汝<span class='corr'>已</span>後當荷大乘法去。遂親送師。入五洩山出家。</p>
<p>師初謁忠國師。問如何是古佛心。忠云。墻壁瓦礫是。師云。墻壁瓦礫。豈不是無情。忠云是。師云。無情還會說法也無。忠云。常說。熾然說。無間歇。師云。甚麼人得聞。忠云。諸聖得聞。師云。師還聞否。忠云。我不聞。師云。和尚既不聞。爭知無情會說法。忠云。賴我不聞。我若聞。即齊於諸聖。汝即不聞我說法。師云。恁麼則眾生無分也。忠云。我為眾生說。不為諸聖說。師云。眾生聞後如何。忠云。即非眾生。師云。無情說法。該何典教。忠云。酌然。言不干典。非君子之所談。豈不是。華嚴云。剎說眾生說。三世一時說。師不契。</p>
<p>師後到溈山。山問。承聞。价闍梨。曾問忠國師無情說法。是否。師云是。溈云。試舉看。師舉了。溈云。我這裏。也有些子。只是罕遇其人。師云。便請。溈以拂子。點一點。師云。請和尚。為某甲說。溈云。父母所生口。終不為子說。</p>
<p>師云。此間莫有同年慕道者麼。溈云。此去澧陵縣側石室。有雲嵓道人。若能撥草瞻風。必為子之所重。</p>
<p>師辭溈山。直造雲嵓。請益前話。嵓云。不見彌陀經云。水鳥樹林。悉皆念佛念法。師因有省。作偈云。也大奇。也大奇無情說法不思議。若將耳聽終難會。眼處聞聲方得知。</p>
<p>師問雲巖。某甲有餘習未盡。巖云。汝曾作甚麼來。師云。聖諦亦不為。巖云。還得歡喜地也未。師云。歡喜即不無。如糞堆頭。拾得一顆明珠。</p>
<p>師問雲巖。百年後。忽有人問。還邈得和尚真。如何祇對。巖云。但道。只這是。師沉吟。巖云。价闍梨。承當箇事。大須審細。師無語。巖便打。</p>
<p>後因過水覩影。方得頓悟。作偈云。切忌從他覔。迢迢與我疎。我今獨自往。處處得逢渠。渠今正是我。我今不是渠。應須恁麼會。方得契如如。</p>
<p>師因供養雲巖真。僧問。先師道。只這是。莫便是麼。師云是。云意旨如何。師云。當初洎錯會先師意。云未審先師。還知有也無。師云。若不知有。爭解恁麼道。若知有。爭肯恁麼道。</p>
<p>師辭京兆興善平禪師。平問。甚處去。師云。㳂流無定止。平云。法身㳂流。報身㳂流。師云。總不作此解。平乃撫掌。</p>
<p>示眾云。秋初夏末。東去西去。直須向萬里無寸草處去。始得。又云。只如無寸草處。作麼生去。</p>
<p>後有僧。舉似石霜。霜云。出門便是草。師聞乃云。大唐國裏。能有幾人。</p>
<p style="margin-left:2em">大陽延云。如今直道。不出門。亦草漫漫地。且道。合向甚麼處行履。良久云。莫守寒巖異草青。坐著白雲宗不妙。</p>
<p style="margin-left:2em">妙喜云。師子一滴乳。迸散十斛驢乳。</p>
<p>示眾云。有一人。在千人萬人中。不背一人。不向一人。儞道。此人具何面目。雲居膺出云。某甲參堂去。</p>
<p>師垂語云。須知有佛向上事。時有僧出問。如何是佛向上事。師云。非佛。</p>
<p style="margin-left:2em">雲門云。名不得。狀不得。所以言非。</p>
<p>師夜參不點燈。有僧問話退。師喚侍者點燈來。召其僧。僧出來。師云。將取三兩粉。與這上座。其僧拂袖而退。因而有省。乃罄衣鉢設齋。</p>
<p>得三年後。辭師。師云。善為。</p>
<p>時雪峰侍立。乃問。這僧辭去。幾時却來。師云。他只知一去。不解再來。其僧歸衣鉢下坐化。須臾報師。師云。雖然如此。猶較老僧三生在。</p>
<p>師與泰首座。喫果子次。師問。有一物。上拄天。下拄地。黑如漆。常在動用中。動用中収不得。儞道。過在甚麼處。泰云。過在動用中。師便喝。掇却果卓。</p>
<p style="margin-left:2em">五祖戒云。來朝更獻楚王看。</p>
<p style="margin-left:2em">大溈喆云。還知洞山落處麼。若也不知。往往作是非得失會去。山僧道。這果子。莫道泰首座不得喫。設使盡大地人來。亦不得正眼覷著。</p>
<p style="margin-left:2em">雲蓋本云。洞山雖有打破虗空底鉗鎚。且無補綴底針線。待伊道過在動用中。但道請首座喫果子。泰首座若是箇漢。喫了也須吐出。</p>
<p style="margin-left:2em">開善謙云。洞山倚勢欺人。真如隨風倒柂。忽有人。問山僧道。過在甚麼處。拈果子便喫。何故。下坡不走。快便難逢。</p>
<p>師在泐潭。因初首座。示眾云。也大奇也大奇。佛界道界。不思議。師出云。佛界道界。即不問。且如說佛界道界。是甚麼人。只請一言。初良久。師云。何不急道。初云。爭即不得。師云。道也未曾道。說甚麼爭即不得。初無語。師云。佛之與道。只是名字。何不引教。初云。教道甚麼。師云。得意忘言。初云。猶將教意向心頭。作病在。師云。說佛界道界。病大小。</p>
<p>初明日忽遷寂。時號師。為問殺首座价。</p>
<p>師與雲居渡水次。問水深多少。居云。不濕。師云。麤人。居云。和尚作麼生。師云不乾。</p>
<p>有一病僧。在延壽堂。要見師。師遂去。僧問。和尚何不救取人家男女。師云。汝是甚麼人家男女。云某甲是大闡提人家男女。師良久。僧云。四山相逼時如何。師云。老僧亦從人屋簷下過。云回互不回互。師云。不回互。云教某甲。向甚麼處去。師云。粟畬裏去。僧噓一聲云。珍重便坐脫。師以拄杖。敲頭三下云。汝只解恁麼去。不解恁麼來。</p>
<p>師因普請次。巡寮。見一僧。師問。儞何不赴普請。云某甲不安。師云。儞尋常安時。又何曾去。僧無對。</p>
<p>師問僧。名甚麼。云某甲。師云。阿那箇是儞主人公。云見祗對次。師云。苦哉苦哉。今時人。例皆如此。只認得驢前馬後底。將謂自<span class='corr'>己</span>。佛法平沉。因茲是也。客中認主。尚未分明。如何辨得主中主。</p>
<p>僧便問。如何是主中主。師云。闍梨自道取。云某甲道得。只是客中主。如何是主中主。師云。與麼道即易。相續也大難。</p>
<p>乃示偈云。嗟見今時學道流。千千萬萬認門頭。還似入京朝聖主。只到潼關即便休。</p>
<p>僧問。時時勤拂拭。莫遣惹塵埃。為甚麼。不得他衣鉢。師云。直饒道本來無一物。也未合得他衣鉢。云甚麼人合得。師云。不入門者。云只如不入門者。還得也無。師云。雖然如此。不得不與他。</p>
<p>師復云。直道本來無一物。亦未合得他衣鉢。這裏合下得甚麼語。有一僧。下九十六轉語。不愜師意。末後一轉。始相契。師云。何不早恁麼道。</p>
<p>有一僧。密聽。只不聞末後一轉語。請益其僧。僧不肯說。如是三年。執侍巾瓶。一日因疾。僧云。某甲請舉前話。不蒙慈悲。善取不得。惡取去。遂將刀向前云。上座若不為某甲舉。即殺上座去僧悚然云。闍梨且待。我為汝舉。乃云。直饒將來。也無著處。其僧忻然禮謝。</p>
<p style="margin-left:2em">雪竇云。他既不受是眼將來底。必應是瞎。還見祖師衣鉢麼。若於此入門。便乃兩手分付。非但大庾嶺頭。一人提不起。設使盍國人來。且款款將去　翠巖芝云。不得他衣鉢。即與古佛同參。且道參阿誰。</p>
<p>師於扇上。書佛字。雲巖見。即書不字。又改作非字。雪峰見。一時除却。</p>
<p>師問僧。甚處來。云游山來。師云。還到頂麼。云到。師云。頂上有人麼。云無人。師云。儞不曾到頂。云若不到頂。爭知無人。師云。闍梨何不且住。云某甲住即不辭。西天有人不肯。</p>
<p>僧問。三身中。阿那身說法。師云。吾常於此切。</p>
<p>僧後問曹山。洞山道。吾甞於此切。意旨如何。曹云。要頭便斫將去。</p>
<p>又問雪峯。峯以拄杖。劈口拄云。我也曾到洞山來。</p>
<p style="margin-left:2em">承天宗云。一轉語。海晏河清。一轉語。風高月冷。一轉語。騎賊馬趕賊。試請辨看。忽有箇衲僧。出來道。總不恁麼。也許他具隻眼。</p>
<p>僧問。寒暑到來時。如何回避。師云。何不向無寒暑處去。云如何是無寒暑處。師云。寒時寒殺闍梨。熱時熱殺闍梨。</p>
<p style="margin-left:2em">雪竇頌云。垂手還同萬仞崖正偏何必在安排瑠璃古殿照明日忍俊韓獹空上堦。</p>
<p>師問僧。世間甚麼物最苦。僧云。地獄最苦。師云。不然。衣線下不明大事。始是苦。</p>
<p>有官人云。某甲欲註三祖信心銘。師云。纔有是非。紛然失心。作麼生註。官人無對。</p>
<p style="margin-left:2em">保寧勇代云。今日得上座證明。</p>
<p>師將示寂。遣沙彌去。傳語雲居。他若問汝和尚。有何言句。但道。雲居路欲絕也。汝須遠立。恐他打儞。沙彌依教。語未終。被雲居打一棒。沙彌無語。</p>
<p>師臨示寂時。告眾云。吾有閑名在世。誰為我除。有沙彌出云。請和尚法號。師云。吾閑名<span class='corr'>已</span>謝。</p>
<p>師於咸通十年。三月一日。剃沐。端然坐逝大眾號慟移時。師忽開眼云。夫出家之人。心不附物。是真修行。勞生息死。於悲何有。乃令主事。<span class='corr'>辦</span>愚癡齋一中。蓋責其戀情也。至八日。方坐逝。壽六十三。臈四十二。塔于本山。</p>
</div>
<div class='div-other'><a id='mulu572' />
<p class='h5'>潭州神山僧密禪師<span class='note-inline'>(凡五)</span></p><p>師與洞山行次。忽見白鹿走過。師云。俊哉。洞云。作麼生。師云。大似白衣拜相。洞云。老老大大。作這箇語話。師云。儞又作麼生。洞云。積代簪纓。暫時落魄。</p>
<p>師與洞山過水。洞云。莫錯下脚。師云。若錯。即過不得也。洞云。不錯底事作麼生。師云。共長老過水。</p>
<p>師與洞山行次。洞指路傍院云。裏面有人。說心說性。師云。是誰。洞云。被師伯一問。直得去死十分。師云。說心說性者誰。洞云。死中得活。</p>
<p>師把針次。洞山問。作甚麼。師云。把針洞云。把針事作麼生。師云。針針相似。洞云。三十年同行。作這箇語話。豈有與麼工夫。師云。長老作麼生。洞山云。大地火發底道理。</p>
<p>師與洞山鋤茶園。洞擲下鋤頭云。我今日困。一點氣力也無。師云。若無氣力。爭會與麼道。洞云。儞將謂有氣力底是那。師休去。</p>
</div>
<div class='div-other'><a id='mulu573' />
<p class='h5'>涿州杏山鑒洪禪師<span class='note-inline'>(凡一)</span></p><p>臨濟問。如問是露地白牛。師云。吽吽。濟云。啞却杏山口。師云。長老作麼生。濟云。這畜生。師便休。</p>
</div>
<div class='div-other'><a id='mulu574' />
<p class='h5'>幽溪和尚<span class='note-inline'>(凡一)</span></p><p>僧問。大用現前。不存軌則。時如何。師繞繩床一匝而坐。僧擬進語。師與一踏。僧歸位而立。師云。汝恁麼。我不恁麼。汝不恁麼。我却恁麼。僧再進語。師又與一踏云。三十年後。吾道大行。</p>
</div></div>
<p class='juan'>聯燈會要卷第二十</p></div></div></div>
</div><!-- end of div[@id='body'] -->
</body></html>