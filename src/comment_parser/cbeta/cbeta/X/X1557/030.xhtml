<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu936' />聯燈會要卷第三十</p><p class="byline">住泉州崇福禪寺嗣祖比丘　悟明　集</p>
<div class='div-other'><a id='mulu937' />
<div class='div-other'><a id='mulu938' />
<p class='h2'>傅大士心王銘</p>
<div class="lg regular"><div class='lg-row'>觀心空王　微妙難惻　無形無相　有大神力</div>
<div class='lg-row'>能滅千災　成就萬德　體性雖空　能施法則</div>
<div class='lg-row'>觀之無形　呼之有聲　為大法將　心戒傳經</div>
<div class='lg-row'>水中鹽味　色裏膠青　決定是有　不見其形</div>
<div class='lg-row'>心王亦爾　身內居停　面門出入　應物隨情</div>
<div class='lg-row'>自在無礙　所作皆成　了本識心　識心見佛</div>
<div class='lg-row'>是心是佛　是佛是心　念念佛心　佛心念佛</div>
<div class='lg-row'>欲得早成　戒心自律　淨律淨心　心即是佛</div>
<div class='lg-row'>除此心王　更無別佛　欲求成佛　莫染一物</div>
<div class='lg-row'>心性雖空　貪嗔體實　入此法門　端坐成佛</div>
<div class='lg-row'>到彼岸<span class='corr'>已</span>　得波羅蜜　慕道真士　自觀自心</div>
<div class='lg-row'>知佛在內　不向外尋　即心即佛　即佛即心</div>
<div class='lg-row'>心明識佛　曉了識心　離心非佛　離佛非心</div>
<div class='lg-row'>非佛莫測　無所堪任　執空滯寂　了此漂沉</div>
<div class='lg-row'>諸佛菩薩　非此安心　明心大士　悟此玄音</div>
<div class='lg-row'>身心性妙　用無更改　是故智者　放心自在</div>
<div class='lg-row'>莫言心王　空無體性　能使色身　作邪作正</div>
<div class='lg-row'>非有非無　隱顯不定　心性離空　能凡能聖</div>
<div class='lg-row'>是故相勸　好自防慎　剎那造作　還復漂沉</div>
<div class='lg-row'>清淨心智　如世黃金　般若法藏　並在身心</div>
<div class='lg-row'>無為法寶　非淺非深　諸佛菩薩　了此本心</div>
<div class='lg-row'>有緣遇者　非去來今</div>
</div></div>
<div class='div-other'><a id='mulu939' />
<p class='h2'>誌公和尚十二時歌</p><p class="lg-abnormal"><div class='lg-row'>平旦寅　狂機內有道人身</div>
<div class='lg-row'>勤苦<span class='corr'>已</span>經無量劫　不信常擎如意珍</div>
<div class='lg-row'>若捉物　入迷津　但有纖毫即是塵</div>
<div class='lg-row'>不住舊時無相貌　外來知識也非真</div>
</p><p class="lg-abnormal"><div class='lg-row'>日出卯　用處不須生善巧</div>
<div class='lg-row'>縱使神光照有無　起意便遭魔境撓</div>
<div class='lg-row'>若施功　終不了　日夜被他人我拗</div>
<div class='lg-row'>不用安排只麼從　何曾心地生煩惱</div>
</p><p class="lg-abnormal"><div class='lg-row'>食時辰　無明本是釋迦身</div>
<div class='lg-row'>坐臥不知元是道　只麼忙忙受苦辛</div>
<div class='lg-row'>認聲色　覔疎親　只是他家染汙人</div>
<div class='lg-row'>若擬將心求佛道　問取虗空始出塵</div>
</p><p class="lg-abnormal"><div class='lg-row'>禺中巳　未了之人教不至</div>
<div class='lg-row'>假饒通達祖師言　莫向心頭安了義</div>
<div class='lg-row'>只守玄　沒文字　認著依前還不是</div>
<div class='lg-row'>暫時自肯不追尋　曠劫不遭魔境使</div>
</p><p class="lg-abnormal"><div class='lg-row'>日南午　四大身中無價寶</div>
<div class='lg-row'>陽焰空花不肯拋　作意修行轉辛苦</div>
<div class='lg-row'>不曾迷　莫求悟　任儞朝陽幾回暮</div>
<div class='lg-row'>有相身中無相身　無明路上無生路</div>
</p><p class="lg-abnormal"><div class='lg-row'>日昳未　心地何曾安了義</div>
<div class='lg-row'>他家文字沒踈親　莫起工夫求的意</div>
<div class='lg-row'>任縱橫　絕忌諱　長在人間不居止</div>
<div class='lg-row'>運用不離聲色中　歷劫何曾暫拋棄</div>
</p><p class="lg-abnormal"><div class='lg-row'>晡時申　學道先須不厭貧</div>
<div class='lg-row'>有相本來權積聚　無形何用要安真</div>
<div class='lg-row'>作淨潔　却勞神　莫認愚癡作近隣</div>
<div class='lg-row'>言下不求無處所　暫時喚作出家人</div>
</p><p class="lg-abnormal"><div class='lg-row'>日入酉　虗幻聲音終不久</div>
<div class='lg-row'>禪悅珍羞尚不飡　誰能更飲無明酒</div>
<div class='lg-row'>沒可拋　無物守　蕩蕩逍遙不曾有</div>
<div class='lg-row'>縱儞多聞達古今　也是癡狂外邊走</div>
</p><p class="lg-abnormal"><div class='lg-row'>黃昏戌　狂子施功投暗室</div>
<div class='lg-row'>假使心通無量時　歷劫何曾異今日</div>
<div class='lg-row'>擬商量　却啾唧　轉使心頭黑似漆</div>
<div class='lg-row'>晝夜舒光照有無　癡人喚作波羅蜜</div>
</p><p class="lg-abnormal"><div class='lg-row'>人定亥　勇猛精進成懈怠</div>
<div class='lg-row'>不起纖毫修學心　無相光中常自在</div>
<div class='lg-row'>超釋迦　越祖代　心有微塵還窒礙</div>
<div class='lg-row'>放蕩長如癡兀人　他家自有通人愛</div>
</p><p class="lg-abnormal"><div class='lg-row'>夜半子　心住無生即生死</div>
<div class='lg-row'>生死何曾屬有無　用時便用無文字</div>
<div class='lg-row'>祖師言　外邊事　識取起時還不是</div>
<div class='lg-row'>作意搜求實沒蹤　生死魔來任相試</div>
</p><p class="lg-abnormal"><div class='lg-row'>雞鳴丑　一顆圓光明<span class='corr'>已</span>久</div>
<div class='lg-row'>內外推尋覔總無　境上施為渾大有</div>
<div class='lg-row'>不見頭　亦無手　世界壞時渠不朽</div>
<div class='lg-row'>未了之人聽一言　只這如今誰動口</div>
</p></div>
<div class='div-other'><a id='mulu940' />
<p class='h2'>誌公和尚十四科</p>
<div class='div-other'><a id='mulu941' />
<p class='h3'>菩提煩惱不二</p>
<div class="lg regular"><div class='lg-row'>眾生不解修道　便欲斷除煩惱</div>
<div class='lg-row'>煩惱本來空寂　將道更欲覔道</div>
<div class='lg-row'>一念之心即是　何須別處尋討</div>
<div class='lg-row'>大道曉在目前　迷倒愚人不了</div>
<div class='lg-row'>佛性天真自然　亦無因緣修造</div>
<div class='lg-row'>不識三毒虗假　妄執浮沉生老</div>
<div class='lg-row'>昔時迷日為晚　今日始覺非早</div>
</div></div>
<div class='div-other'><a id='mulu942' />
<p class='h3'>持犯不二</p>
<div class="lg regular"><div class='lg-row'>丈夫運用無礙　不為戒律所制</div>
<div class='lg-row'>持犯本自無生　愚人被他禁繫</div>
<div class='lg-row'>智者造作皆空　聲聞觸途成滯</div>
<div class='lg-row'>大士肉眼圓通　二乘天眼有翳</div>
<div class='lg-row'>空中妄執有無　不達色心無礙</div>
<div class='lg-row'>菩薩與俗同居　清淨曾無染世</div>
<div class='lg-row'>愚人貪著涅槃　智者生死實際</div>
<div class='lg-row'>法性空無言說　緣起略為茲偈</div>
<div class='lg-row'>百歲無智小兒　小兒有智百歲</div>
</div></div>
<div class='div-other'><a id='mulu943' />
<p class='h3'>佛與眾生不二</p>
<div class="lg regular"><div class='lg-row'>眾生與佛無殊　大智不異於愚</div>
<div class='lg-row'>何須向外求寶　身田自有明珠</div>
<div class='lg-row'>正道邪道不二　了知凡聖同途</div>
<div class='lg-row'>迷悟本無差別　涅槃生死一如</div>
<div class='lg-row'>究竟諸緣空寂　惟求意想清虗</div>
<div class='lg-row'>無有一法可得　翛然自入無餘</div>
</div></div>
<div class='div-other'><a id='mulu944' />
<p class='h3'>理事不二</p>
<div class="lg regular"><div class='lg-row'>心王自在翛然　法性本無十纏</div>
<div class='lg-row'>一切無非佛事　何須攝念坐禪</div>
<div class='lg-row'>妄想本來空寂　不用斷除攀緣</div>
<div class='lg-row'>智者無心可得　自然無爭無喧</div>
<div class='lg-row'>不識無為大道　何時得證幽玄</div>
<div class='lg-row'>佛與眾生一種　眾生即是世尊</div>
<div class='lg-row'>凡夫妄生分別　無中執有迷奔</div>
<div class='lg-row'>了達貪嗔空寂　何處不是真門</div>
</div></div>
<div class='div-other'><a id='mulu945' />
<p class='h3'>靜亂不二</p>
<div class="lg regular"><div class='lg-row'>聲聞厭喧求靜　猶如棄麵求餅</div>
<div class='lg-row'>餅即從來是麵　造作隨人百變</div>
<div class='lg-row'>煩惱即是菩提　無心即是無境</div>
<div class='lg-row'>生死不異涅槃　貪嗔如焰如影</div>
<div class='lg-row'>智者無心求佛　愚人執邪執正</div>
<div class='lg-row'>徒勞空過一生　不見如來妙頂</div>
<div class='lg-row'>了達婬慾性空　鑊湯爐炭自冷</div>
</div></div>
<div class='div-other'><a id='mulu946' />
<p class='h3'>善惡不二</p>
<div class="lg regular"><div class='lg-row'>我自身心快樂　翛然無善無惡</div>
<div class='lg-row'>法身自在無方　觸目無非正覺</div>
<div class='lg-row'>六塵本來空寂　凡夫妄生執著</div>
<div class='lg-row'>涅槃生死空平　四海阿誰厚薄</div>
<div class='lg-row'>無為大道自然　不用將心畫度</div>
<div class='lg-row'>菩薩散誕靈通　所作常含妙覺</div>
<div class='lg-row'>聲聞執法坐禪　如蠶吐絲自縛</div>
<div class='lg-row'>法性本來圓明　病愈何須執藥</div>
<div class='lg-row'>了知諸法平等　翛然清虗快樂</div>
</div></div>
<div class='div-other'><a id='mulu947' />
<p class='h3'>色空不二</p>
<div class="lg regular"><div class='lg-row'>法性本無青黃　眾生謾造文章</div>
<div class='lg-row'>吾我說他止觀　自意擾擾顛狂</div>
<div class='lg-row'>不識圓通妙理　何時得會真常</div>
<div class='lg-row'>自疾不能治療　却教他人藥方</div>
<div class='lg-row'>外看將謂是善　心內猶若犲狼</div>
<div class='lg-row'>愚人畏其地獄　智者不異天堂</div>
<div class='lg-row'>對境心常不起　舉足皆是道場</div>
<div class='lg-row'>佛與眾生不二　眾生自作分張</div>
<div class='lg-row'>若欲除却三毒　迢迢不離災殃</div>
<div class='lg-row'>智者知心是佛　愚人樂往西方</div>
</div></div>
<div class='div-other'><a id='mulu948' />
<p class='h3'>生死不二</p>
<div class="lg regular"><div class='lg-row'>世間諸法如幻　生死猶如雷電</div>
<div class='lg-row'>法身自在圓通　出入山河無間</div>
<div class='lg-row'>顛倒妄想本空　般若無迷無亂</div>
<div class='lg-row'>三毒本自解脫　何須攝念禪觀</div>
<div class='lg-row'>只為愚人不了　從他戒律決斷</div>
<div class='lg-row'>不識寂滅真如　何時得登彼岸</div>
<div class='lg-row'>智者無惡可斷　運用隨心合散</div>
<div class='lg-row'>法性本來空寂　不為生死所絆</div>
<div class='lg-row'>若欲斷除煩惱　此是無明癡漢</div>
<div class='lg-row'>煩惱即是菩提　何用別求禪觀</div>
<div class='lg-row'>實際無佛無魔　心體無形無段</div>
</div></div>
<div class='div-other'><a id='mulu949' />
<p class='h3'>斷除不二</p>
<div class="lg regular"><div class='lg-row'>丈夫運用堂堂　逍遙自在無妨</div>
<div class='lg-row'>一切不能為害　堅固猶如金剛</div>
<div class='lg-row'>不著二邊中道　翛然非斷非常</div>
<div class='lg-row'>五欲貪瞋是佛　地獄不異天堂</div>
<div class='lg-row'>愚人妄生分別　流浪生死猖狂</div>
<div class='lg-row'>智者達色無礙　聲聞無不恛惶</div>
<div class='lg-row'>法性本無瑕翳　眾生妄執青黃</div>
<div class='lg-row'>如來引接迷愚　或說地獄天堂</div>
<div class='lg-row'>彌勒身中自有　何須別處思量</div>
<div class='lg-row'>棄却真如佛像　此人即是顛狂</div>
<div class='lg-row'>聲聞心中不了　唯只聽逐言章</div>
<div class='lg-row'>言章本非真道　轉加鬪爭剛強</div>
<div class='lg-row'>心裏蚖虵蝮蝎　螯著便即遭傷</div>
<div class='lg-row'>不解文中取義　何時得會真常</div>
<div class='lg-row'>死入無間地獄　神識枉受灾殃</div>
</div></div>
<div class='div-other'><a id='mulu950' />
<p class='h3'>真俗不二</p>
<div class="lg regular"><div class='lg-row'>法師說法極好　心中不離煩惱</div>
<div class='lg-row'>口談文字化他　轉更增他生老</div>
<div class='lg-row'>真妄本來不二　凡夫棄妄覔道</div>
<div class='lg-row'>四眾雲集聽講　高座談議浩浩</div>
<div class='lg-row'>南座北座相爭　四眾為言為好</div>
<div class='lg-row'>雖然口談甘露　心裏尋常枯燥</div>
<div class='lg-row'>自<span class='corr'>己</span>元無一錢　日夜數他珍寶</div>
<div class='lg-row'>恰似無智愚人　棄却真金擔草</div>
<div class='lg-row'>心中三毒不捨　未審何時得道</div>
</div></div>
<div class='div-other'><a id='mulu951' />
<p class='h3'>解縛不二</p>
<div class="lg regular"><div class='lg-row'>律師持律自縛　自縛亦能縛他</div>
<div class='lg-row'>外作威儀恬靜　心內恰似洪波</div>
<div class='lg-row'>不駕生死舡筏　如何渡得愛河</div>
<div class='lg-row'>不解真宗正理　邪見言辭繁多</div>
<div class='lg-row'>有二比丘犯律　便却往問優波</div>
<div class='lg-row'>優波依律說罪　轉增比丘網羅</div>
<div class='lg-row'>方丈室中居士　維摩便即來呵</div>
<div class='lg-row'>優波默然無對　淨名說法無過</div>
<div class='lg-row'>而彼戒性如虗　不在內外娑婆</div>
<div class='lg-row'>勸除生滅不肯　忽悟還同釋迦</div>
</div></div>
<div class='div-other'><a id='mulu952' />
<p class='h3'>境照不二</p>
<div class="lg regular"><div class='lg-row'>禪師體離無明　煩惱從何處生</div>
<div class='lg-row'>地獄天堂一相　涅槃生死空名</div>
<div class='lg-row'>亦無貪瞋可斷　亦無佛道可成</div>
<div class='lg-row'>眾生與佛平等　自然智者惺惺</div>
<div class='lg-row'>不為六塵所染　句句獨契無生</div>
<div class='lg-row'>正覺一念玄解　三世坦然皆平</div>
<div class='lg-row'>非法非律自制　翛然直入圓成</div>
<div class='lg-row'>絕此四句百非　如空無作無依</div>
</div></div>
<div class='div-other'><a id='mulu953' />
<p class='h3'>運用無礙</p>
<div class="lg regular"><div class='lg-row'>我今滔滔自在　不羨王公卿宰</div>
<div class='lg-row'>四時猶若金剛　昔樂心常不改</div>
<div class='lg-row'>法寶喻於須彌　智慧廣於江海</div>
<div class='lg-row'>不為八風所牽　亦無精進懈怠</div>
<div class='lg-row'>任性浮沉若顛　散誕縱橫自在</div>
<div class='lg-row'>遮莫刀劒臨頭　我自安然不釆</div>
</div></div>
<div class='div-other'><a id='mulu954' />
<p class='h3'>迷悟不二</p>
<div class="lg regular"><div class='lg-row'>迷時以空為色　悟即以色為空</div>
<div class='lg-row'>迷悟本無差別　色空究竟還同</div>
<div class='lg-row'>愚人喚南作北　智者達無西東</div>
<div class='lg-row'>欲覔如來妙理　常在一念之中</div>
<div class='lg-row'>陽燄本非其水　渴鹿狂趂怱怱</div>
<div class='lg-row'>自身虗假不實　將空更欲覔空</div>
<div class='lg-row'>世人迷倒至甚　如犬吠雷叿叿</div>
</div></div></div>
<div class='div-other'><a id='mulu955' />
<p class='h2'>三祖璨大師信心銘</p>
<div class="lg regular"><div class='lg-row'>至道無難　唯嫌揀擇　但莫憎愛　洞然明白</div>
<div class='lg-row'>毫釐有差　天地懸隔　欲得現前　莫存順逆</div>
<div class='lg-row'>違順相爭　是為心病　不識玄旨　徒勞念靜</div>
<div class='lg-row'>圓同太虗　無欠無餘　良由取捨　所以不如</div>
<div class='lg-row'>莫逐有緣　勿住空忍　一種平懷　泯然自盡</div>
<div class='lg-row'>止動歸止　止更彌動　唯滯兩邊　寧知一種</div>
<div class='lg-row'>一種不通　兩處失功　遣有沒有　從空背空</div>
<div class='lg-row'>多言多慮　轉不相應　絕言絕慮　無處不通</div>
<div class='lg-row'>歸根得旨　隨照失宗　須臾返然　勝却前空</div>
<div class='lg-row'>前空轉變　皆由妄見　不用求真　唯須息見</div>
<div class='lg-row'>二見不住　慎莫追尋　纔有是非　紛然失心</div>
<div class='lg-row'>二由一有　一亦莫守　一心不生　萬法無咎</div>
<div class='lg-row'>無咎無法　不生不心　能由境滅　境逐能沉</div>
<div class='lg-row'>境由能境　能由境能　欲知兩段　元是一空</div>
<div class='lg-row'>一空同兩　齊含萬象　不見精麤　寧有偏黨</div>
<div class='lg-row'>大道體寬　無易無難　小見狐疑　轉急轉遲</div>
<div class='lg-row'>執之失度　必入邪路　放之自然　體無去住</div>
<div class='lg-row'>任性合道　逍遙絕惱　繫念乖真　昏沉不好</div>
<div class='lg-row'>不好勞神　何用疎親　欲取一乘　勿惡六塵</div>
<div class='lg-row'>六塵不惡　還同正覺　智者無為　愚人自縛</div>
<div class='lg-row'>法無異法　妄生愛著　將心用心　豈非大錯</div>
<div class='lg-row'>迷生寂亂　悟無好惡　一切二邊　良由斟酌</div>
<div class='lg-row'>夢幻空花　何勞把捉　得失是非　一時放却</div>
<div class='lg-row'>眼若不睡　諸夢自除　心若不異　萬法一如</div>
<div class='lg-row'>一如體玄　元爾忘緣　萬法齊觀　歸復自然</div>
<div class='lg-row'>泯其所以　不可方比　止動無動　動止無止</div>
<div class='lg-row'>兩既不成　一何有爾　究竟窮極　不存軌則</div>
<div class='lg-row'>契心平等　所作俱息　狐疑盡淨　正信調直</div>
<div class='lg-row'>一切不留　無可記憶　虗明自照　不勞心力</div>
<div class='lg-row'>非思量處　識情難測　真如法界　無他無自</div>
<div class='lg-row'>要急相應　唯言不二　不二皆同　無不包容</div>
<div class='lg-row'>十方智者　皆入此宗　宗非促延　一念萬年</div>
<div class='lg-row'>無在不在　十方目前　極小同大　忘絕境界</div>
<div class='lg-row'>極大同小　不見邊表　有即是無　無即是有</div>
<div class='lg-row'>若不如是　必不須守　一即一切　一切即一</div>
<div class='lg-row'>但能如是　何慮不畢　信心不二　不二信心</div>
<div class='lg-row'>言語道斷　非去來今</div>
</div></div>
<div class='div-other'><a id='mulu956' />
<p class='h2'>永嘉真覺大師證道歌</p><p class="lg-abnormal"><div class='lg-row'>君不見絕學無為閑道人不除妄想不求真</div>
<div class='lg-row'>無明實性即佛性　幻化空身即法身</div>
<div class='lg-row'>法身覺了無一物　本源自性天真佛</div>
<div class='lg-row'>五陰浮雲空去來　三毒水泡虗出沒</div>
<div class='lg-row'>證實相　無人法　剎那滅却阿鼻業</div>
<div class='lg-row'>若將妄語誑眾生　自招拔舌塵沙劫</div>
<div class='lg-row'>頓覺了　如來禪　六度萬行體中圓</div>
<div class='lg-row'>夢裏明明有六趣　覺後空空無大千</div>
<div class='lg-row'>無罪福　無損益　寂滅性中莫問覔</div>
<div class='lg-row'>比來塵鏡未曾磨　今日分明須剖析</div>
<div class='lg-row'>誰無念　誰無生　若實無生無不生</div>
<div class='lg-row'>喚取機闕木人問　求佛施功早晚成</div>
<div class='lg-row'>放四大　莫把捉　寂滅性中隨飲啄</div>
<div class='lg-row'>諸行無常一切空　即是如來大圓覺</div>
<div class='lg-row'>決定說　表真乘　有人不肯任情徵</div>
<div class='lg-row'>直截根源佛所印　摘葉尋枝我不能</div>
<div class='lg-row'>摩尼珠　人不識　如來藏裏親収得</div>
<div class='lg-row'>六般神用空不空　一顆圓光色非色</div>
<div class='lg-row'>淨五眼　得五力　唯證乃知難可測</div>
<div class='lg-row'>鏡裏看形見不難　水中捉月爭拈得</div>
<div class='lg-row'>常獨行　常獨步　達者同游涅槃路</div>
<div class='lg-row'>調古神清風自高　貌悴骨剛人不顧</div>
<div class='lg-row'>窮釋子　口稱貧　實是身貧道不貧</div>
<div class='lg-row'>貧則身常披縷褐　道則心藏無價珍</div>
<div class='lg-row'>無價珍　用無盡　利物應時終不吝</div>
<div class='lg-row'>三身四智體中圓　八解六通心地印</div>
<div class='lg-row'>上士一決一切了　中下多聞多不信</div>
<div class='lg-row'>但自懷中解垢衣　誰能向外誇精進</div>
<div class='lg-row'>從他謗　任他非　把火燒天徒自疲</div>
<div class='lg-row'>我聞恰似飲甘露　銷融頓入不思議</div>
<div class='lg-row'>觀惡言　是功德　此則成吾善知識</div>
<div class='lg-row'>不因訕謗起冤親　何表無生慈忍力</div>
<div class='lg-row'>宗亦通　說亦通　定慧圓明不滯空</div>
<div class='lg-row'>非但我今獨達了　恒沙諸佛體皆同</div>
<div class='lg-row'>師子吼　無畏說　百獸聞之皆腦裂</div>
<div class='lg-row'>香象奔波失却威　天龍寂聽生欣悅</div>
<div class='lg-row'>游江海　涉山州　尋師訪道為參禪</div>
<div class='lg-row'>自從認得曹谿路　了知生死不相干</div>
<div class='lg-row'>行亦禪　坐亦禪　語默動靜體安然</div>
<div class='lg-row'>縱遇鋒刀常坦坦　假饒毒藥也閑閑</div>
<div class='lg-row'>我師得見然燈佛　多劫曾為忍辱仙</div>
<div class='lg-row'>幾回生　幾回死　生死悠悠無定止</div>
<div class='lg-row'>自從頓悟了無生　於諸榮辱何憂喜</div>
<div class='lg-row'>入深山　住蘭若　岑崟幽邃長松下</div>
<div class='lg-row'>優游靜坐野僧家　閴寂安居實瀟洒</div>
<div class='lg-row'>覺即了　不施功　一切有為法不同</div>
<div class='lg-row'>住相布施生天福　猶如仰箭射虗空</div>
<div class='lg-row'>勢力盡　箭還墜　招得來生不如意</div>
<div class='lg-row'>爭似無為實相門　一超直入如來地</div>
<div class='lg-row'>但得本　莫愁末　如淨琉璃含寶月</div>
<div class='lg-row'>既能解此如意珠　自利利他終不竭</div>
<div class='lg-row'>江月照　松風吹　永夜清霄何所為</div>
<div class='lg-row'>佛性戒珠心地印　霧露雲霞體上衣</div>
<div class='lg-row'>降龍鉢　解虎錫　兩鈷金鐶鳴歷歷</div>
<div class='lg-row'>不是標形虗事持　如來寶杖親縱跡</div>
<div class='lg-row'>不求真　不斷妄　了知二法空無相</div>
<div class='lg-row'>無相無空無不空　即是如來真實相</div>
<div class='lg-row'>心鏡明　鑑無礙　廓然瑩徹周沙界</div>
<div class='lg-row'>萬象森羅影現中　一顆圓光非內外</div>
<div class='lg-row'>豁達空　撥因果　漭漭蕩蕩招殃禍</div>
<div class='lg-row'>棄有著空病亦然　還如避溺而投火</div>
<div class='lg-row'>捨妄心　取真理　取捨之心成巧偽</div>
<div class='lg-row'>學人不了用修行　真成認賊將為子</div>
<div class='lg-row'>損法財　滅功德　莫不由斯心意識</div>
<div class='lg-row'>是以禪門了却心　頓入無生知見力</div>
<div class='lg-row'>大丈夫　秉慧劒　般若鋒兮金剛燄</div>
<div class='lg-row'>非但能摧外道心　早曾落却天魔膽</div>
<div class='lg-row'>震法雷　擊法鼓　布慈雲兮洒甘露</div>
<div class='lg-row'>龍象蹴踏潤無邊　三乘五性皆惺悟</div>
<div class='lg-row'>雪山肥膩更無雜　純出醍醐我常納</div>
<div class='lg-row'>一性圓通一切性　一法徧含一切法</div>
<div class='lg-row'>一月普現一切水　一切水月一月攝</div>
<div class='lg-row'>諸佛法身入我性　我性同共如來合</div>
<div class='lg-row'>一地具足一切地　非色非心非行業</div>
<div class='lg-row'>彈指圓成八萬門　剎那滅却三祇劫</div>
<div class='lg-row'>一切數句非數句　與吾靈覺何交涉</div>
<div class='lg-row'>不可毀　不可讚　體若虗空沒涯岸</div>
<div class='lg-row'>不離當處常湛然　覔即知君不可見</div>
<div class='lg-row'>取不得　捨不得　不可得中只麼得</div>
<div class='lg-row'>默時說　說時默　大施門開無壅塞</div>
<div class='lg-row'>有人問我解何宗　報道摩訶般若力</div>
<div class='lg-row'>或是或非人不識　逆行順行天莫測</div>
<div class='lg-row'>吾早曾經多劫修　不是等閑相誑惑</div>
<div class='lg-row'>建法幢　立宗旨　明明佛勑曹溪是</div>
<div class='lg-row'>第一迦葉首傳燈　二十八代西天記</div>
<div class='lg-row'>法東流　入此土　菩提達磨為初祖</div>
<div class='lg-row'>六代傳衣天下聞　後人得道何窮數</div>
<div class='lg-row'>真不立　妄本空　有無俱遣不空空</div>
<div class='lg-row'>二十空門元不著　一性如來體自同</div>
<div class='lg-row'>心是根　法是塵　兩種猶如鏡上痕</div>
<div class='lg-row'>痕垢盡除光始現　心法雙亡性即真</div>
<div class='lg-row'>嗟末法　惡時世　眾生薄福難調制</div>
<div class='lg-row'>去聖遠兮邪見深　魔強法弱多冤害</div>
<div class='lg-row'>聞說如來頓教門　恨不滅除令瓦碎</div>
<div class='lg-row'>作在心　殃在身　不須冤訴更尤人</div>
<div class='lg-row'>欲得不招無間業　莫謗如來正法輪</div>
<div class='lg-row'>旃檀林　無雜樹　鬱密深沉師子住</div>
<div class='lg-row'>境靜林閒獨自游　走獸飛禽皆遠去</div>
<div class='lg-row'>師子兒　眾隨後　三歲便能大哮吼</div>
<div class='lg-row'>若是野犴逐法王　百年妖怪虗開口</div>
<div class='lg-row'>圓頓教　沒人情　有疑不決直須爭</div>
<div class='lg-row'>不是山僧逞人我　修行恐落斷常坑</div>
<div class='lg-row'>非不非　是不是　差之毫釐失千里</div>
<div class='lg-row'>是即龍女頓成佛　非即善星生陷墜</div>
<div class='lg-row'>吾早年來積學問　亦曾討疏尋經論</div>
<div class='lg-row'>分別名相不知休　入海筭沙徒自困</div>
<div class='lg-row'>却被如來苦呵責　數他珍寶有何益</div>
<div class='lg-row'>從來蹭蹬覺虗行　多年枉作風塵客</div>
<div class='lg-row'>種性邪　錯知解　不達如來圓頓制</div>
<div class='lg-row'>二乘精進沒道心　外道聰明無智慧</div>
<div class='lg-row'>亦愚癡　亦小騃　空拳指上生實解</div>
<div class='lg-row'>執指為月枉施功　根境法中虗揑怪</div>
<div class='lg-row'>不見一法即如來　方得名為觀自在</div>
<div class='lg-row'>了即業障本來空　未了還須償宿債</div>
<div class='lg-row'>飢逢王膳不能飡　病遇醫王爭得瘥</div>
<div class='lg-row'>在欲行禪知見力　火中生蓮終不壞</div>
<div class='lg-row'>勇施犯重悟無生　早時成佛于今在</div>
<div class='lg-row'>師子吼　無畏說　深嗟懵憧頑皮<span class='corr'>靼</span></div>
<div class='lg-row'>只知犯重障菩提　不見如來開秘訣</div>
<div class='lg-row'>有二比丘犯婬殺　波離螢光增罪結</div>
<div class='lg-row'>維摩大士頓除疑　猶如赫日銷霜雪</div>
<div class='lg-row'>不思議　解脫力　妙用恒沙也無極</div>
<div class='lg-row'>四事供養敢辭勞　萬兩黃金亦銷得</div>
<div class='lg-row'>粉骨碎身未足酬　一句了然超百億</div>
<div class='lg-row'>法中王　最高勝　恒沙如來同共證</div>
<div class='lg-row'>我今解此如意珠　信受之者皆相應</div>
<div class='lg-row'>了了見　無一物　亦無人　亦無佛</div>
<div class='lg-row'>大千沙界海中漚　一切聖賢如電拂</div>
<div class='lg-row'>假使鐵輪頂上旋　定慧圓明終不失</div>
<div class='lg-row'>日可冷　月可熱　眾魔不能壞真說</div>
<div class='lg-row'>象駕崢嶸謾進途　誰見螳蜋能拒轍</div>
<div class='lg-row'>大象不游於兔徑　大悟不拘於小節</div>
<div class='lg-row'>莫將管見謗蒼蒼　未了吾今為君決</div>
</p></div>
<div class='div-other'><a id='mulu957' />
<p class='h2'>石頭和尚參同契</p>
<div class="lg regular"><div class='lg-row'>竺土大僊心　東西密相付　人根有利鈍</div>
<div class='lg-row'>道無南北祖　靈源明皎潔　枝派暗流注</div>
<div class='lg-row'>執事元是迷　契理亦非悟　門門一切境</div>
<div class='lg-row'>回互不回互　回而更相涉　不爾依位住</div>
<div class='lg-row'>色本殊質像　聲元異樂苦　暗合上中言</div>
<div class='lg-row'>明明清濁句　四大性自復　如子得其母</div>
<div class='lg-row'>火熱風動搖　水濕地堅固　眼色耳音聲</div>
<div class='lg-row'>鼻香舌鹹醋　然於一一法　依根葉分布</div>
<div class='lg-row'>本末須歸宗　尊卑用其語　當明中有暗</div>
<div class='lg-row'>勿以暗相遇　當暗中有明　勿以明相覩</div>
<div class='lg-row'>明暗各相對　比如前後步　萬物自有功</div>
<div class='lg-row'>當言用及處　事存函蓋合　理應箭鋒拄</div>
<div class='lg-row'>承言須會宗　勿自立規矩　觸目不會道</div>
<div class='lg-row'>運足焉知路　進步非遠近　迷隔山河固</div>
<div class='lg-row'>謹白參玄人　光陰莫虗度</div>
</div></div>
<div class='div-other'><a id='mulu958' />
<p class='h2'>石頭和尚草庵歌</p><p class="lg-abnormal"><div class='lg-row'>吾結草庵無寶貝　飯了從容圖睡快</div>
<div class='lg-row'>成時初見茅草新　破後還將茅草蓋</div>
<div class='lg-row'>住庵人　鎮長在　不屬中間與內外</div>
<div class='lg-row'>世人住處我不住　世人愛處我不愛</div>
<div class='lg-row'>庵雖小　含法界　方丈老人相體解</div>
<div class='lg-row'>上乘菩薩信無疑　中下聞之必生怪</div>
<div class='lg-row'>問此庵　壞不壞　壞與不壞主元在</div>
<div class='lg-row'>不居南北與東西　基上堅牢以為最</div>
<div class='lg-row'>青松下　明窻內　玉殿朱樓未為對</div>
<div class='lg-row'>衲帔蒙頭萬事休　此時山僧都不會</div>
<div class='lg-row'>住此庵　休作解　誰誇鋪席圖人買</div>
<div class='lg-row'>回光返照便歸來　廓達靈根非向背</div>
<div class='lg-row'>遇祖師　親訓誨　結草為庵莫生退</div>
<div class='lg-row'>百年拋却任縱橫　擺手便行且無罪</div>
<div class='lg-row'>千種言　萬般解　只要教君長不昧</div>
<div class='lg-row'>欲識庵中不死人　豈離如今遮布袋</div>
</p></div>
<div class='div-other'><a id='mulu959' />
<p class='h2'>僧亡名息心銘</p><p style="margin-left:4em"><span class='note-inline'>(隋右拾遺。棄官為僧。名曰亡名)</span>。</p>
<p>法界有如意寶人焉。久緘其身。銘其膺曰。古之攝心人也。戒之哉。戒之哉。無多知。無多慮。多知多事。不如息意。多慮多失。不如守一。慮多志散。知多心亂。心亂生惱。志散妨道。勿謂何傷。其苦悠長。勿言何畏。其禍鼎沸。滴水不停。四海將盈。纖塵不拂。五嶽將成。防末在本。雖小不輕。關汝七竅。閑爾六情。莫視於色。莫聽於聲。聞聲者聾。見色者盲。一文一藝。空中蚊蚋。一伎一能。日下孤燈。英賢才藝。是為愚蔽。捨棄淳朴。耽溺淫麗。識馬易奔。心猿難制。神既勞役。形必損斃。邪行終迷。脩途永泥。莫貴才能。日益昏瞢。誇拙羨巧。其德不弘。名厚行薄。其高速崩。內懷憍伐。外致怨憎。或談於口。或書於手。邀人令譽。亦孔之醜。凡謂之吉。聖謂之咎。賞翫暫時。悲哀長久。畏影畏跡。逾遠逾極。端坐樹陰。跡滅影沉。厭生患老。隨思隨造。心想若滅。生死長絕。不死不生。無相無名。一道虗寂。萬物齊平。何貴何賤。何辱何榮。何勝何劣。何重何輕。澄天愧淨。皎日慙明。安夫岱嶺。同彼金城。敬貽賢哲。斯道利貞。</p>
</div>
<div class='div-other'><a id='mulu960' />
<p class='h2'>趙州和尚十二時歌</p><p class="lg-abnormal"><div class='lg-row'>鷄鳴丑　愁見起來成漏逗</div>
<div class='lg-row'>裙子褊衫箇也無　袈裟形相些些有</div>
<div class='lg-row'>裩無腰　袴無口　頭上青灰三五斗</div>
<div class='lg-row'>比望修行利濟人　誰知變作不唧[口*留]</div>
</p><p class="lg-abnormal"><div class='lg-row'>平旦寅　荒村破院實難論</div>
<div class='lg-row'>解齋粥米全無粒　空對閑牕與隙塵</div>
<div class='lg-row'>唯雀噪　勿人親　獨坐時聞落葉頻</div>
<div class='lg-row'>誰道出家憎愛斷　思量不覺淚沾巾</div>
</p><p class="lg-abnormal"><div class='lg-row'>日出卯　清淨却翻為煩惱</div>
<div class='lg-row'>有為功德被塵漫　無限田地未曾掃</div>
<div class='lg-row'>攢眉多　稱心少　尀耐東村黑王老</div>
<div class='lg-row'>供利不曾將得來　放驢喫我堂前草</div>
</p><p class="lg-abnormal"><div class='lg-row'>食時辰　煙火徒勞望四隣</div>
<div class='lg-row'>饅頭䭔子前年別　今日思量空嚥津</div>
<div class='lg-row'>持念少　嗟嘆頻　一百家中無善人</div>
<div class='lg-row'>來者只道覔茶喫　不得茶噇去又瞋</div>
</p><p class="lg-abnormal"><div class='lg-row'>禺中巳　削髮那知到如此</div>
<div class='lg-row'>無端被請作村僧　屈辱飢悽受欲死</div>
<div class='lg-row'>胡張三　黑李四　恭敬不曾生些子</div>
<div class='lg-row'>適來忽爾到門頭　唯道借茶兼借紙</div>
</p><p class="lg-abnormal"><div class='lg-row'>日南午　茶飯輪環無定度</div>
<div class='lg-row'>行却南家到北家　果至北家不推註</div>
<div class='lg-row'>苦沙鹽　大麥醋　蜀黍米飯虀萵苣</div>
<div class='lg-row'>唯稱供養不等閑　和尚道心須堅固</div>
</p><p class="lg-abnormal"><div class='lg-row'>日昳未　這回不踐光陰地</div>
<div class='lg-row'>曾聞一飽忘百飢　今日老僧身便是</div>
<div class='lg-row'>不習禪　不論義　鋪箇破席日裏睡</div>
<div class='lg-row'>想料上方兜率天　也無如此日炙背</div>
</p><p class="lg-abnormal"><div class='lg-row'>晡時申　也有燒香禮拜人</div>
<div class='lg-row'>五箇老婆三箇癭　一雙面子黑皴皴</div>
<div class='lg-row'>油麻茶　實是珍　金剛不用苦張筋</div>
<div class='lg-row'>願我來年蠶麥熟　羅睺羅兒與一文</div>
</p><p class="lg-abnormal"><div class='lg-row'>日入酉　除却荒凉更何守</div>
<div class='lg-row'>雲水高流定委無　歷寺沙彌鎮長有</div>
<div class='lg-row'>出格言　不到口　枉續牟尼子孫後</div>
<div class='lg-row'>一條拄杖麤揦梨　不但登山兼打狗</div>
</p><p class="lg-abnormal"><div class='lg-row'>黃昏戌　獨坐一間空暗室</div>
<div class='lg-row'>陽燄燈光永不逢　眼前純是金州漆</div>
<div class='lg-row'>鍾不聞　虗度日　唯聞老鼠閙<span class='corr'>啾</span>唧</div>
<div class='lg-row'>憑何更得有心情　思量念箇波羅蜜</div>
</p><p class="lg-abnormal"><div class='lg-row'>人定亥　門前明月誰人愛</div>
<div class='lg-row'>向裏惟愁臥去時　勿箇衣裳著甚蓋</div>
<div class='lg-row'>劉維那　趙五戒　口頭說善甚奇怪</div>
<div class='lg-row'>任儞山僧囊罄空　問著都緣總不會</div>
</p><p class="lg-abnormal"><div class='lg-row'>半夜子　心境何曾得暫止</div>
<div class='lg-row'>思量天下出家人　似我住持能有幾</div>
<div class='lg-row'>土榻床　破蘆䕠　老榆木枕全無被</div>
<div class='lg-row'>尊像不燒安息香　灰裏唯聞牛糞氣</div>
</p></div>
<div class='div-other'><a id='mulu961' />
<p class='h2'>羅漢琛禪師明道頌</p>
<div class="lg regular"><div class='lg-row'>至道淵曠　勿以言宣　言宣非旨　孰云有是</div>
<div class='lg-row'>觸處皆渠　豈喻真虗　真虗設辨　如鏡中現</div>
<div class='lg-row'>有無雖彰　在處無傷　無傷無在　何拘何閡</div>
<div class='lg-row'>不假功成　將何法爾　法爾不爾　俱為脣齒</div>
<div class='lg-row'>若以斯陳　理沒宗旨　宗非意陳　無以見聞</div>
<div class='lg-row'>見聞不脫　如水中月　於此不明　翻為剩法</div>
<div class='lg-row'>一法有形　翳汝眼睛　眼睛不明　世界崢嶸</div>
<div class='lg-row'>我宗奇特　當陽顯赫　佛及眾生　皆承恩力</div>
<div class='lg-row'>不在低頭　思量難得　拶破面門　覆蓋乾坤</div>
<div class='lg-row'>快須薦取　脫却根塵　其如不曉　謾說如今</div>
</div></div>
<div class='div-other'><a id='mulu962' />
<p class='h2'>同安察禪師十玄談</p>
<div class='div-other'><a id='mulu963' />
<p class='h3'>心印</p>
<div class="lg regular"><div class='lg-row'>問君心印作何顏　心印何人敢授傳</div>
<div class='lg-row'>歷劫坦然無異色　呼為心印早虗言</div>
<div class='lg-row'>須知體自虗空性　將喻紅爐火裏蓮</div>
<div class='lg-row'>勿謂無心云是道　無心猶隔一重關</div>
</div></div>
<div class='div-other'><a id='mulu964' />
<p class='h3'>祖意</p>
<div class="lg regular"><div class='lg-row'>祖意如空不是空　靈機爭墮有無功</div>
<div class='lg-row'>三賢尚不明斯旨　十聖那能達此宗</div>
<div class='lg-row'>透網金鱗猶滯水　回途石馬出紗籠</div>
<div class='lg-row'>慇懃為說西來意　莫問西來及與東</div>
</div></div>
<div class='div-other'><a id='mulu965' />
<p class='h3'>玄機</p>
<div class="lg regular"><div class='lg-row'>迢迢空劫勿能収　豈與塵機作繫留</div>
<div class='lg-row'>妙體本來無處所　通身何更有蹤由</div>
<div class='lg-row'>靈然一句超群眾　逈出三乘不假修</div>
<div class='lg-row'>撒手那邊千聖外　回程堪作火中牛</div>
</div></div>
<div class='div-other'><a id='mulu966' />
<p class='h3'>塵異</p>
<div class="lg regular"><div class='lg-row'>濁者自濁清者清　菩提煩惱等空平</div>
<div class='lg-row'>誰言卞璧無人鑒　我道驪珠到處晶</div>
<div class='lg-row'>萬法泯時全體現　三乘分別強安名</div>
<div class='lg-row'>丈夫自有衝天志　莫向如來行處行</div>
</div></div>
<div class='div-other'><a id='mulu967' />
<p class='h3'>演教</p>
<div class="lg regular"><div class='lg-row'>三乘次第演金言　三世如來亦共宣</div>
<div class='lg-row'>初說有空人盡執　後非空有眾皆捐</div>
<div class='lg-row'>龍宮滿藏醫方義　鶴樹終談理未玄</div>
<div class='lg-row'>真淨界中纔一念　閻浮早<span class='corr'>已</span>八千年</div>
</div></div>
<div class='div-other'><a id='mulu968' />
<p class='h3'>達本</p>
<div class="lg regular"><div class='lg-row'>勿於中路事空王　䇿杖還須達本鄉</div>
<div class='lg-row'>雲水隔時君莫住　雪山深處我非忘</div>
<div class='lg-row'>堪嗟去日顏如玉　却嘆回時鬢似霜</div>
<div class='lg-row'>撒手到家人不識　更為一物獻尊堂</div>
</div></div>
<div class='div-other'><a id='mulu969' />
<p class='h3'>還源</p>
<div class="lg regular"><div class='lg-row'>返本還源事<span class='corr'>已</span>差　本來無住不名家</div>
<div class='lg-row'>萬年松徑雪深覆　一帶峰巒雲更遮</div>
<div class='lg-row'>賓主穆時全是妄　君臣合處正中邪</div>
<div class='lg-row'>還鄉曲調如何唱　明月堂前枯樹花</div>
</div></div>
<div class='div-other'><a id='mulu970' />
<p class='h3'>回機</p>
<div class="lg regular"><div class='lg-row'>涅槃城裏尚猶危　陌路相逢勿定期</div>
<div class='lg-row'>權挂垢衣云是佛　却裝珍御復名誰</div>
<div class='lg-row'>木人夜半穿靴去　石女天明戴帽歸</div>
<div class='lg-row'>萬古碧潭空界月　再三撈摝始應知</div>
</div></div>
<div class='div-other'><a id='mulu971' />
<p class='h3'>轉位</p>
<div class="lg regular"><div class='lg-row'>披毛帶角入廛來　優鉢羅華火裏開</div>
<div class='lg-row'>煩惱海中為雨露　無明山上作雲雷</div>
<div class='lg-row'>鑊湯爐炭吹教滅　劒樹刀山喝使摧</div>
<div class='lg-row'>金鎖玄關留不住　行於異類且輪回</div>
</div></div>
<div class='div-other'><a id='mulu972' />
<p class='h3'>一色</p>
<div class="lg regular"><div class='lg-row'>枯木巖前差路多　行人到此盡蹉跎</div>
<div class='lg-row'>鷺鷥立雪非同色　明月蘆華不似他</div>
<div class='lg-row'>了了了時無可了　玄玄玄處亦須呵</div>
<div class='lg-row'>慇懃為唱玄中曲　空裏蟾光撮得麼</div>
</div></div></div>
<div class='div-other'><a id='mulu973' />
<p class='h2'>法眼禪師。三界惟心頌</p>
<div class="lg regular"><div class='lg-row'>三界惟心　萬法惟識　唯識惟心　眼聲耳色</div>
<div class='lg-row'>色不到耳　聲何觸眼　眼色耳聲　萬法成辨</div>
<div class='lg-row'>萬法匪緣　豈觀如幻　大地山河　誰堅誰變</div>
</div></div>
<div class='div-other'><a id='mulu974' />
<p class='h2'>澄觀國師。答皇太子心要</p><p>至道本乎其心。心法本乎無住。無住心體。靈知不昧。性相寂然。包含德用。該攝內外。能深能廣。非有非空。不生不滅。無始無終。求之而不得。棄之而不離。迷現量則惑苦紛紜。悟真性則空明廓徹。雖即心即佛。唯證者方知。然有證有知。則慧日沉沒於有地。若無照無悟。則昏雲掩蔽於空門。若一念不生。則前後際斷。照體獨立。物我皆如。直造心源。無智無得。不取不捨。無對無修。然迷悟更依。真妄相待。若求真去妄。猶棄影勞形。若體妄即真。似處陰影滅。若無心忘照。則萬慮都捐。若任運寂知。則眾行爰起。放曠任其去住。靜鑒覺其源流。語默不失玄微。動靜未離法界。言止則雙忘知寂。論觀則雙照寂知。語證即不可示人。說理則非證不了。是以悟寂無寂。真知無知。以知寂不二之一心。契空有雙融之中道。無住無著。莫攝莫収。是非兩忘。能所雙絕。斯絕亦寂。則般若現前。般若非心外新生。智性乃本來具足。然本寂不能自現。實由般若之功。般若之與智性。飜覆相成。本智之與始修。實無兩體。雙忘正入。則妙覺圓明。始末該融。則因果交徹。心心作佛。無一心而非佛心。處處成道。無一塵而非佛國。故真妄物我。舉一全収。心佛眾生。渾然齊致。是知迷則人隨於法。法法萬差。而人不同。悟則法隨於人。人人一智。而融萬境。言窮慮絕。何果何因。體本寂寥。孰同孰異。唯忘懷虗朗。消息冲融。其猶透水月華。虗而可見。無心鑑像。照而常空矣。</p>
</div>
<div class='div-other'><a id='mulu975' />
<p class='h2'>鼎州普安道和尚<span class='corr'>頌</span></p>
<div class='div-other'><a id='mulu976' />
<p class='h3'>函蓋乾坤句</p>
<div class="lg regular"><div class='lg-row'>乾坤并萬象　地獄及天堂　物物皆真見</div>
<div class='lg-row'>頭頭用不傷</div>
</div></div>
<div class='div-other'><a id='mulu977' />
<p class='h3'>截斷眾流句</p>
<div class="lg regular"><div class='lg-row'>堆山積岳來　一一盡塵埃　更擬論玄妙</div>
<div class='lg-row'>氷消瓦解摧</div>
</div></div>
<div class='div-other'><a id='mulu978' />
<p class='h3'>隨波逐浪句</p>
<div class="lg regular"><div class='lg-row'>辯口利舌問　高低總不虧　還如應病藥</div>
<div class='lg-row'>診候在臨時</div>
</div></div>
<div class='div-other'><a id='mulu979' />
<p class='h3'>三句外</p>
<div class="lg regular"><div class='lg-row'>當人如舉唱　三句豈能該　有問如何事</div>
<div class='lg-row'>南岳與天台</div>
</div></div>
<div class='div-other'><a id='mulu980' />
<p class='h3'>通襃貶</p>
<div class="lg regular"><div class='lg-row'>金屑眼中翳　衣珠法上塵　<span class='corr'>己</span>靈猶不重</div>
<div class='lg-row'>佛祖為何人</div>
</div></div>
<div class='div-other'><a id='mulu981' />
<p class='h3'>辨親疎</p>
<div class="lg regular"><div class='lg-row'>黑豆未生前　商量<span class='corr'>已</span>成顛　更尋言句會</div>
<div class='lg-row'>特地隔西天</div>
</div></div>
<div class='div-other'><a id='mulu982' />
<p class='h3'>辨邪正</p>
<div class="lg regular"><div class='lg-row'>罔象談真旨　都緣未辨明　守他山鬼窟</div>
<div class='lg-row'>不免是精靈</div>
</div></div>
<div class='div-other'><a id='mulu983' />
<p class='h3'>通賓主</p>
<div class="lg regular"><div class='lg-row'>自遠趨風問　分明向道休　再三如未曉</div>
<div class='lg-row'>消得更搖頭</div>
</div></div>
<div class='div-other'><a id='mulu984' />
<p class='h3'>擡薦商量</p>
<div class="lg regular"><div class='lg-row'>相見不揚眉　君東我亦西　紅霞穿碧落</div>
<div class='lg-row'>白日繞須彌</div>
</div></div>
<div class='div-other'><a id='mulu985' />
<p class='h3'>提綱商量</p>
<div class="lg regular"><div class='lg-row'>若欲正提綱　直須大地荒　擬來衝雪刀</div>
<div class='lg-row'>不免碎鋒鋩</div>
</div></div>
<div class='div-other'><a id='mulu986' />
<p class='h3'>據實商量</p>
<div class="lg regular"><div class='lg-row'>睡來合眼飯來飡　起坐終諸沒兩般</div>
<div class='lg-row'>同道<span class='corr'>已</span>知言不惑　十方世界目前看</div>
</div></div>
<div class='div-other'><a id='mulu987' />
<p class='h3'>委曲商量</p>
<div class="lg regular"><div class='lg-row'>得用由來處處通　應機施設任家風</div>
<div class='lg-row'>揚眉瞬目開隻手　堅拂拈槌為舉揚</div>
</div></div></div></div>
<p class='juan'>聯燈會要卷第三十<span class='note-inline'>(終)</span></p>
<div class='div-w'><p>至元辛卯歲重刊于育王松庵三山鄭　子埜栞。</p>
<p>康應己巳歲重刊于臨川寺。</p>
<p style="margin-left:1em">旹元祿庚午孟夏日雒北大應禪寺涉門祖泰命工印行。</p>
</div>
</div><!-- end of div[@id='body'] -->
</body></html>