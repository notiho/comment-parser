<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'>
<p class='juan'><a id='mulu405' />聯燈會要卷第十五</p><p class="byline">住泉州崇福禪寺嗣祖比丘　悟明　集</p><p class="head3">南嶽下第十三世</p>
<p class="head4">洪州黃龍慧南禪師法嗣</p>

<div class='div-other'><a id='mulu406' />
<p class='h5'>蘄州開元琦禪師<span class='note-inline'>(凡三)</span></p><p>示眾云。虗空無內外。事理有短長。順則成菩提。逆則成煩惱。燈籠常瞌睡。露柱亦懊惱。大道在目前。更於何處討。以拂子。擊繩床。</p>
<p>示眾云。四面亦無門。十方無碧落。頭髼鬆。耳卓朔。箇箇男兒大丈夫。何得無繩而自縛。且道。透脫一句。又作麼生。良久云。踏破草鞋赤脚走。</p>
<p>僧問。須彌納芥子。即不問。微塵裏轉大法輪。時如何。師云。一步進一步。云恁麼則朝到西天。暮歸唐土。師云。作客不如歸家。</p>
<p>云久響道風。請師相見。師云。雲月是同。谿山各異。</p>
</div>
<div class='div-other'><a id='mulu407' />
<p class='h5'>吉州隆慶閑禪師<span class='note-inline'>(凡四)</span></p><p>福州古田卓氏子。侍立黃龍。龍問。向後得坐披衣。如何為人。師云。遇方則方。遇圓則圓。龍云。恁麼說話。尚挂人脣齒在。師云。某甲只恁麼。和尚作麼生。龍云。近前來。向儞道。師撫掌云。三十年用底。今日捉敗。南呵呵大笑云。一等是精靈。師拂袖而出。</p>
<p>龍問。人人盡有生緣。上座生緣甚處。師云。早辰喫白粥。而今肚裏飢。龍云。我手何似佛手。師云。月下撥琵琶。龍云。我脚何似驢脚。師云。鷺鷀立雪非同色。</p>
<p>龍問。[怡-台+龍][怡-台+龍]鬆鬆。兩人共一椀。汝作麼生會。師云。百雜碎。龍云。盡大地是箇須彌山。撮來安掌中。又作麼生。師云。兩重公案。龍云。這裏且待儞胡言漢語。若到同安。作麼生過得。師云。同安也須到這田地始得。龍云。忽然指面前火爐云。這箇是黑漆火爐。那箇是香卓。甚麼處是不到處。師云。某甲面前。且容和尚與麼說話。若是別人。笑和尚去在。龍乃拍一拍。師便喝。</p>
<p>示眾云。拋輕負重。脫珍御服。著弊垢衣。笑破衲僧口。雖然如是。靈龜未兆之際。萠芽未發<span class='corr'>已</span>前。若有人道得。可謂無師智。自然智。若道不得。便乃舉古舉今。盡是滅胡種族。且向上一路。千聖不傳。學者勞形。如猿捉影。諸仁者。但自回光。無第二著。舉措施為。不虧實相。噫與麼說話。若遇明眼高流。跳下繩床。拽翻地下。爛搥一頓。喝罵云。為甚麼。向人天眾前。謗佛謗祖。也許伊具半隻眼。如今恁麼。遞相鈍置。有甚麼了期。喝一喝云。且莫錯笑人好。</p>
</div>
<div class='div-other'><a id='mulu408' />
<p class='h5'>金陵保寧璣禪師<span class='note-inline'>(凡六)</span></p><p>福州福清林氏子。示眾云。道源不遠。性海非遙。但向<span class='corr'>己</span>求。莫從他覔。古人與麼說話。大似認奴作郎。指鹿為馬。若是翠巖。即不然。也不向<span class='corr'>己</span>求。亦不從他覔。何故雙眉本來自橫。鼻孔本來自直。直饒說得天花亂墜。頑石點頭。筭來多虗不如少實。且道。如何是少實底事。良久云。冬瓜長儱侗。瓠子曲彎彎。</p>
<p>示眾云。若論此事。直饒摑倒須彌。踏翻大海。猶是有作思惟。從有心起。所以道。心生種種法生。心滅種種法滅。若約衲僧本分底事。天地懸殊。</p>
<p>示眾云。廣尋文義。鏡裏求形。息念觀空。水中捉月。單傳心印。特地多端。德山臨濟。枉用工夫。石鞏子湖。飜成特地。若是翠巖。總不恁麼。但自隨緣飲啄。一切尋常。深遁白雲。甘為無學之者。敢問諸人。翠巖畢竟將何報答四恩三有。良久云。愁人莫向愁人說。說向愁人愁殺人。</p>
<p>示眾云。言前薦得。有辱宗風。句下明機。辜負自<span class='corr'>己</span>。一言相契。早是多端。特地商量。生死根本。說迷說悟。猶是好肉剜瘡。一切平常。盡落天魔外道。總不恁麼。又且如何。竪起拂子云。若也識得。翠巖功不浪施。若也未然。誰知遠煙浪。別有好思量。以拂子擊繩床。</p>
<p>示眾云。巢知風。冗知雨。甜瓜徹蔕甜。苦瓠連根苦。竪起拂子云。惟有這箇。無滋無味。亘今亘古。有時退水藏鱗。有時興雲致雨。諸人到此。也須緇素分明。不得莾莾鹵鹵。如今若要知端的。只在目前須薦取。</p>
<p>示眾云。德山棒。臨濟喝。殘羹餿飯。休拈掇。直饒窮盡玄微。筭來未是家活。竪起拂子云。爭似翠巖這箇能生能殺。放行也。天高地闊。把住也。不露毫末。把住放行即且致。即今事作麼生。良久云。茫茫宇宙人無數。幾箇男兒是丈夫。</p>
</div></div>
<div class='div-other'><a id='mulu409' />
<p class='h4'>袁州楊岐方會禪師法嗣</p>
<div class='div-other'><a id='mulu410' />
<p class='h5'>舒州白雲守端禪師<span class='note-inline'>(凡十五)</span></p><p>衡陽周氏子。首謁楊岐。岐問。上座鄉里甚處。師云。衡州。岐云。落髮師為誰。師云。茶陵郁和尚。岐云。吾聞其過橋遭攧。有省。作偈甚佳。能記之否。師云。記得。岐云。試舉看。師舉云。我有神珠一顆。久被塵勞關鎻。今朝塵盡光生。照破山河萬朵。</p>
<p>岐大笑而去。師愕然。通夕不寐。翌日入室。咨決其事。時方歲旦。岐云。汝見昨日。作夜胡者乎。師云見。岐云。汝一籌不及他。師云。何謂也。岐云。渠却愛人笑。汝却怕人笑。師於言下大悟。</p>
<p>示眾云。善言言者。言所不能言。善跡跡者。跡所不能跡。每日開口動舌。無非是言。作麼生說箇言所不能言。喚作言即便是跡。作麼生說箇跡所不能跡。到這裏。一大藏教。一字用不著。到這裏。一大藏教。字字用得著。為甚麼先用不著。又却用得著。且道。誵訛在甚麼處。不見道。千峰勢到嶽邊止。萬派聲歸海上消。自古自今。向其間。鑽仰者。如稻麻竹葦。端的透徹者。百千中。無一二。若果然透得。十二時中。不妨慶快。應機接物。利樂有情。盡乾坤星辰日月。盡大地草木叢林。都作一箇。出入游戲之場。古者道。玉轉珠回祖佛言。精通猶是污心田。老盧只解長舂米。何得黃梅萬古傳。山僧在庵中。亦有示眾云。直下雖然沒許般。透如未盡活還難。海門昨夜狂風起。無限波濤一掃乾。恁麼地。先與人開却路。然後兩手掇向人前。靈利底。不用絲毫氣力。便提得去。還有麼。若提不去。敢問諸人。十二時中。應用施為。分別賢愚。是是非非。是箇甚麼。</p>
<p>示眾云。古者道。上士聞道。勤而行之。中士聞道。如存若亡。下士聞道。大笑之。大眾。若約衲僧門下。却許他大笑者。有些些骨氣。何謂如此。眾眼難瞞。</p>
<p>示眾云。佛身充滿於法界。普現一切羣生前。隨緣赴感靡不周。而常處此菩提座。作麼生。說箇隨緣赴感底道理。於一彈指頃。盡大地含生根機。一時周足。未甞動著一毫頭。喚作隨緣赴感。而常處此座。只如山僧。此者受法華請。將次與大眾相別。宿松縣裏開堂。且道。還離此座也無。若離則世諦流布。若不離。作麼生見得箇不離底道理。莫是無邊剎境。自他不隔於毫端。十世古今。始終不離於當念麼。莫是一切無心。一時自徧麼。若恁麼。正是掉棒打月。到這裏。直須悟始得。悟後更須遇人始得。儞道。既悟了便休。何必更須遇人。悟了遇人底。當垂手方便之時。著著有出身之路。不瞎却學人眼。若只悟得乾蘿蔔頭。不唯瞎却學者眼。兼自<span class='corr'>己</span>。動便犯鋒傷手。儞看。我楊岐先師。問慈明師翁。幽鳥語喃喃。辭雲入亂峰。時如何。答云。我行荒草裏。儞又入深村。進云。官不容針。更借一問。師翁便喝。進云。好喝。師翁又喝。先師亦喝。師翁連喝兩喝。先師作禮歸眾。大眾須知。悟了遇人底。向十字街頭。與人相逢。却在千峰頂上握手。千峰頂上相逢。却在十字街頭握手。</p>
<p>山僧曾有頌云。他人住處我不住。他人行處我不行。不是與人難共住。大都緇素要分明。山僧此者臨行。解開布袋頭。撒在諸人面前了也。有眼底。莫錯怪好。</p>
<p>示眾云。昔日靈山會上。世尊拈花。迦葉微笑。世尊道。吾有正法眼藏。分付摩訶大迦葉。流傳無令斷絕。至于今日。若是正法眼藏。釋迦老子。自無分。將甚麼分付。將甚麼流傳。諸人分上。各各自有正法眼藏。每日起來。是是非非。分南道北。種種施為。正是正法眼藏之光影。此眼開時。乾坤大地。日月星辰。森羅萬象。只在目前。不見有毫釐之相。此眼未開時。盡在諸人眼睛裏。<span class='corr'>已</span>開者。不在此限。未開者。山僧為諸人。開此正法眼藏看。竪起兩指云。看看。若也見得。事同一家。其或未然。不免重說偈言。諸人法眼藏。千聖莫能當。為君通一線。光輝滿大唐。須彌走入海。六月降嚴霜。法華雖恁麼。無句得商量。</p>
<p>既滿口說了。為甚麼。却道無句得商量。喝一喝云。分身兩處看。</p>
<p>示眾云。如我按指。海印發光。拈起拄杖云。山河大地。水鳥樹林。情與無情。盡向拄杖頭上。作大師子吼。演說摩訶大般若。且道。天台南嶽。說箇甚麼法門。南嶽說。洞上五位修行。君臣父子。各得其宜。莫守寒巖異草青。坐著白雲宗不妙。天台說。臨濟三玄三要。四料簡。一喝分賓主。照用一時行。要會箇中意。日午打三更。廬山出來道。儞兩箇漢。正在葛藤窠裏。不見道。欲得不招無間業。莫謗如來正法輪。此三箇見解。若上衲僧秤子秤。一箇重八兩。一箇重半斤。一箇不直半分錢。但願春風齊著力。一時吹入我門來。</p>
<p>示眾云。釋迦老子。有四弘誓願。煩惱無邊誓願斷。法門無邊誓願學眾生無邊誓願度。無上菩提誓願成。法華亦有四弘誓願。飢來要喫飯。寒來要添衣。困來伸脚睡。熱處要風吹。</p>
<p>示眾云。日消萬兩黃金。法華門下不著。直饒不直半分文。正入得法華門。未陞得法華堂。未入得法華室。且道。甚麼人陞得法華堂。入得法華室。聻。眼有三角。頭峭五嶽。</p>
<p>示眾。舉玄沙因誤服藥。徧身紅爛。僧問。如何是堅固法身。沙云。膿滴滴地。</p>
<p>後來懷和尚頌云。滴滴通身是爛膿。釣魚船上顯家風。時人只看絲綸上。不見蘆花對蓼紅。</p>
<p>亦有人。問法華。如何是清淨法身。只答他道。屎臭薰天。又云。蓮花葉上化生兒。且道。與古人。是同是別。法華亦有一頌云。屎臭薰天亦偶然。法華爭敢為君宣。鼻中若有通天竅。一任橫行不著穿。</p>
<p>示眾云。有時碓觜生花。有時佛面百醜。李公醉倒街頭。自是張公喫酒。燈籠皺斷眉頭。露柱呵呵拍手。</p>
<p>示眾云。未透者。須教伊識。<span class='corr'>已</span>透者。須共伊行。盡大地是沙門一隻眼。教阿誰識。實際理地。不受一塵。向甚麼處行。所以道。他人住處我不住。他人行處我不行。不是與人難共住。大都緇素要分明。少處減些子。多處添些子。為甚麼。少處更減。多處更添。神仙秘訣。父子不傳。</p>
<p>示眾云。若端的得一回汗出來。便向一莖草上。現瓊樓玉殿。若未端的得一回汗出來。縱有瓊樓玉殿。却被一莖草蓋却。作麼生得汗出去。自有一雙窮相手。不曾容易舞三臺。</p>
<p>示眾云。古人留下一言半句。未透者。撞著鐵壁相似。忽然一日覰透。方知自<span class='corr'>己</span>是鐵壁。如今作麼生透。良久云。鐵壁鐵壁。</p>
<p>示眾云。明明知道。只是這箇。為甚麼。透不過。只謂見人開口時。便喚作言句。見人閉口時。便喚作良久默然。又道。動轉施為。開言吐氣。盡十方世界內。無不是自<span class='corr'>己</span>。所以墮在途中。隱隱猶懷舊日嫌不見雲門道。聞聲悟道。見色明心。舉手云。觀世音菩薩。將錢買胡餅。放下手。元來却是饅頭。不見。山僧住法華時道。無業禪師云。一毫頭。凡聖情念未盡。未免入驢胎馬腹裏去。直饒一毫頭。凡聖情念頓盡。亦未免入驢胎馬腹裏去。瞎漢。但恁麼參。</p>
<p>僧問。智不到處。切忌道著。道著時如何。師云。風吹日炙。云恁麼則無處容身去也。師云。碓<span class='corr'>搗</span>磨磨。云官不容針。私通車馬。師云。可貴可賤。僧彈指一下。師云。恰是。僧吐舌。師云。家貧猶自可。路貧愁殺人。僧呵呵大笑。師云。放過一著。</p>
<p>僧問。龍門未透時如何。師云。不是這箇調。云透後如何。師云。不是這箇調。僧擬議。師云。買賣不當價。</p>
</div>
<div class='div-other'><a id='mulu411' />
<p class='h5'>建康府保寧仁勇禪師<span class='note-inline'>(凡十四)</span></p><p>明州竺氏子。少習天台教。後更衣。謁雪竇顯禪師。顯熟視之。呵曰。殃祥座主。師氣不平。發憤下山。望雪竇山。大展坐具。禮三拜。誓曰。我此生行脚參禪。名不過如雪竇。誓不歸鄉。即謁楊岐。發明心地。岐歿。從同參守端禪師游。研極玄奧。後出世。兩住保寧。而終老焉。</p>
<p>示眾云。佛祖正令。凡聖俱忘。機智難明。心境雙絕。所以佛祖到這裏。盡皆亡鋒結舌。設有一言半句。皆是為虵畫足。落草之談分外之說。實際理中。本無如是事。何謂如此。要諸人回頭瞥地去。不逐言語去。返本還源去。不涉岐路去。踏破化城去。截斷兩頭去。歸家穩坐去。諸人何不向佛未出世時。薦取。祖師未來時薦取。父母未生時薦取。<span class='corr'>秖</span>如父母未生時。且道。自家本命元辰。作甚麼面目。還委悉麼。良久云。團圝古鏡無纖翳。試請回頭一照看。</p>
<p>示眾云。夜夜抱佛眠。朝朝還共起。起坐鎮相隨。語默同居止。分毫不相離。如身影相似。欲識佛去處。只這語聲是。</p>
<p>師云。大眾傅大士。此之一頌。古今不墜。一切人。向此瞥地者亦多。錯會者不少。玄沙云。大小傅大士。只認得箇昭昭靈靈。洞山聰和尚云。且道。衲僧家。日裏還曾睡也無。此二尊宿。兩轉語。誰言世上無仙客。須信壺中別有天。</p>
<p>保寧亦有一頌。要眠時即眠。要起時即起。水洗面皮光。啜茶濕却觜。大海紅塵生。平地波瀾起。呵呵阿呵呵。囉哩哩囉哩。</p>
<p>示眾云。古人底今人用。今人底古人為。古今無背面。今古幾人知。㖿嗚伊。一九與二九。相逢不出手。</p>
<p>示眾。舉占德云。文殊門入者。墻壁瓦礫。為汝發機。觀音門入者。蝦蟆蚯蚓。為汝發機。普賢門入者。不動步徧十方。</p>
<p>大眾。東西南北。四圍上下。築著磕著。不覺不知。過在甚麼處。良久云。紅粉易粧端正女。無錢難作好兒郎。</p>
<p>示眾云。風鳴條。雨破塊。曉來枕上鶯聲碎。蝦蟆蚯蚓一時鳴。妙德空生都不會。都不會。三箇成群。四箇作隊。窈窈窕窕。飄飄颻颻。向南北東西。折得梨花李花。一佩兩佩。</p>
<p>示眾云。釋迦老子四十九年說法。不曾道著一字。優婆毱多。丈室盈籌。不曾度得一人。達磨不居少室。六祖不住曹谿。誰為後昆。誰為先覺。既然如是。彼自無瘡。勿傷之也。拍膝顧眾云。且喜天下太平。</p>
<p>示眾云。大方無外。大圓無內。無內無外。聖凡普會。瓦礫生光。須彌粉碎。無量法門。百千三昧。拈起拄杖云。總在這裏。會麼。蘇嚕蘇嚕。悉哩悉哩。娑訶。</p>
<p>示眾云。真相無形。示形顯相。千怪萬狀。自此而彰。喜則滿面光生。怒則雙眉陡竪。非凡非聖。或是或非。人不可量。天莫能測。直下搆得。未稱丈夫。喚不回頭。且莫錯怪。</p>
<p>示眾云。許由洗耳。徒賣弄於清高。巢父飲牛。謾誇張於意氣。太公垂鈎。終是有心。范蠡泛湖。焉能絕跡。直得君臣道合。海晏河清。風不鳴條。雨不破塊。爭似三月野花隨處發。九秋黃葉滿空飛。狂歌向碧洞之前。大醉於玉壺之裏。拍手大笑云。還知麼。昨日是季秋霜冷。今朝是孟冬漸寒。</p>
<p>示眾云。釋迦掩室於摩竭。<span class='corr'>已</span>泄天機。淨名杜口於毗耶。特地饒舌。少林九年面壁。老不歇心。永嘉一宿曹溪。徒誇英俊。乃召大眾云。只如保寧恁麼道。還有過也無。復云。路逢劒客須呈劒。不是詩人不獻詩。</p>
<p>師陞座。有僧作禮起。以手。向懷中。作取物呈似勢。師左顧。僧起立。作獻勢。師右顧。僧伸手。作接物復安懷內勢。師以手直下指。僧擬議。師云。只有這箇。更無那箇。僧以手劃一劃。師云。果然僧歸眾。師呵呵大笑。</p>
<p>復一僧出。作禮起。畫一圓相。師以左手。拋向後。僧又畫一圓相。師以右手。拋向後。僧歸眾。師云。更有甚麼。僧無語。師拍膝云。龍頭虵尾。僧云。賊過後張弓。師乃噓噓。</p>
<p>僧問。如何是保寧境。師云。主山頭倒卓。云如何是境中人。師云。鼻孔無半邊。</p>
<p>云如何是佛法大意。師云。鑊湯無冷處。</p>
</div></div>
<div class='div-other'><a id='mulu412' />
<p class='h4'>洪州翠巖可真禪師法嗣</p>
<div class='div-other'><a id='mulu413' />
<p class='h5'>潭州大溈慕喆禪師<span class='note-inline'>(凡九)</span></p><p>撫州臨川聞氏子。</p>
<p>示眾云。月生一。大地茫茫誰受屈。月生二。東西南北沒巴鼻。月生三。善財特地向南參。所以道。放行也怛薩舒光。把住也泥沙匿曜。且道。放行是。把住是。良久云。圓伊三點水。萬物自尖新。</p>
<p>示眾云。阿剌剌。是甚麼。翻思當年破竈墮。杖子忽擊著。方知辜負我。以拄杖。擊香臺一下云。墮墮。</p>
<p>示眾云。古佛道。昔於波羅奈。轉四諦法輪。墮坑落塹。今復轉最妙無上大法輪。土上更加泥。如今還有不歷堦梯。獨超方外者麼。良久云。出頭天外看。誰是箇中人。</p>
<p>示眾云。捫空追響。勞汝精神。夢覺覺非。復有何事。德山老人。在汝諸人。眉毛眼睫上。諸人還覺麼。若也覺去。夢覺覺非。若也未覺。捫空追響。終無了期。直饒向這裏。倜儻分明。猶是梯山入貢。還有獨超方外者麼。良久云。且莫詐明頭。</p>
<p>示眾云。白雲澹泞。水注滄溟萬法本閑。復有何事。所以道。也有權。也有實。也有照。也有用。諸人到這裏。如何履踐。良久云。但有路可上。更高人也行。</p>
<p>示眾云。日出卯。用處不須生善巧。拈起拄杖云。拄杖子[跳-兆+孛]跳。上三十三天。驚起帝釋。為念摩訶般若。一切智智清淨。無二無二分。無別無斷故。且道。作麼生是正義。良久云。智不到處。切忌道著。卓拄杖。下座。</p>
<p>示眾。拈起拄杖云。一塵纔起。大地全收。卓一下云。妙喜世界百雜碎。且道。無動如來。即今在甚麼處。若人識得。可謂不動步。而登妙覺。若也未識。向諸人眉毛眼睫裏。涅槃去也。又卓一下。</p>
<p>示眾。拈起拄杖云。智海拄杖。或作金剛王寶劒。或作踞地師子。或作探竿影草。或不作拄杖用。諸人還相委悉麼。若也委悉去。如龍得水。似虎靠山。出沒卷舒。縱橫應用。如未相委。大似日中逃影。</p>
<p>僧問。趙州庭栢。意旨如何。師云。夜來風色緊。孤客<span class='corr'>已</span>先寒。云先師無此語。又作麼生。師云。行人始知苦。云十載走紅塵。今朝獨露身。師云。雪上加霜。</p>
<p>問。如何是城裏佛。師云。萬人叢裏不插標。云如何是村裏佛。師云。泥猪疥狗。云如何是山裏佛。師云。絕人往還。云如何是教外別傳底一句。師云。飜譯不出。</p>
<p>問。大通知勝佛。十劫坐道場。為甚麼。不得成佛道。師云苦殺人。</p>
<p>問。牛頭未見四祖時如何。師云。寒毛卓竪。云見後如何。師云。額頭汗出。</p>
</div></div>
<div class='div-other'><a id='mulu414' />
<p class='h4'>潭州雲峰文悅禪師法嗣</p>
<div class='div-other'><a id='mulu415' />
<p class='h5'>桂州崇壽齊曉禪師<span class='note-inline'>(凡三)</span></p><p>示眾云。觸目不會道。猶較些子。運足焉知路。錯下名言。諸仁者。山僧今日將錯就錯。汝等諸人。見有眼。聞有耳。嗅有鼻。味有舌。因甚麼却不會。良久云。武帝求仙不得仙。王喬端坐却昇天。咄。</p>
<p>僧問。大眾雲臻。合談何事。師云。波斯入閙市。云恁麼則草偃風行去也。師云。萬里望鄉關。</p>
<p>問。如何是佛。師云。著衣喫飯。云退身三步。叉手當胷去也。師云。醉後添柸。</p>
</div></div></div>
<div class='div-other'><a id='mulu416' />
<p class='h3'>南嶽下第十<span class='corr'>四</span>世</p>
<div class='div-other'><a id='mulu417' />
<p class='h4'>洪州黃龍祖心禪師法嗣</p>
<div class='div-other'><a id='mulu418' />
<p class='h5'>洪州黃龍悟新禪師<span class='note-inline'>(凡十一)</span></p><p>韶州曲江王氏子。初謁心禪師。談辯無所抵捂。心云。若之伎。止是耶。是如說食。詎能飽人。師窘。無以進。從容云。某甲<span class='corr'>已</span>弓折箭盡。願和尚慈悲。指箇安樂處。心云。一塵飛而翳天。一芥墮而覆地。安樂處。正忌上座許多骨董。直須死却無量劫來全心始得。師趨出。</p>
<p>一日默坐下板。會知事捶行者。聞杖聲。忽然大悟。奮起。忘納其屨。趨方丈見心。乃自諭云。天下人。總是學得底。悟新是悟得底。心云。選佛甲科。何可得也。</p>
<p>示眾云。過去諸佛。興慈運悲。也是頭上安頭。現在諸佛。列行布伍。恰似斬頭覔活。未來諸佛。分權顯實。也好與三十棒。且道。過在甚麼處。良久云。欲得不招無間業。莫謗如來正法輪。</p>
<p>示眾云。鑽金石者難為功。摧枯朽者易為力。其力易者報不堅。其功難者果必定。不堅必定。還是生滅。且道。不落生滅一句。作麼生道。自小持齋今<span class='corr'>已</span>老。見人無力下繩床。</p>
<p>示眾云。清珠下於濁水。濁水不得不清。念佛投於亂心。亂心不得不佛。佛既不亂。濁水自清。濁水既清。功歸何所。良久云。幾度黑風翻大海。未曾聞道釣舟傾。</p>
<p>示眾云。心外無法。而法可明。法外無心。而心可通。可通可明。心法全宗。全其宗。則法法皆宗。全其心。則心心無心。心既無心。直造其源。則現大身。而滿虗空中。現小身。而纖塵不立。作麼生是纖塵不立。良久云。一點水墨。兩處成龍。</p>
<p>示眾云。達磨心宗。傳至今日。涓滴不漏。絲髮不移。既絲髮不移。作麼生傳。寶印當風妙。重重錦縫開。</p>
<p>示眾云。凡夫非是聖人。聖人非是凡夫。凡夫即是聖人。聖人即是凡夫。直得聖凡情盡。須知有轉身一路。若能轉得。入水不溺。入火不燒。若轉不得。有寒暑兮促君壽。有鬼神兮妬君福。</p>
<p>病起示眾。舉拂子云。看看。拂子病。死心病。拂子安。死心安。拂子穿過死心。死心穿過拂子。當恁麼時。喚作拂子。又是死心。喚作死心。又是拂子。畢竟喚作甚麼。良久云。莫把是非來辨我。浮生穿鑿不相干。</p>
<p>示眾云。說不得處。作麼生舉。舉不得處。作麼生會。會不得處。作麼生明。若也明得。三關一鏃。一鏃三關。若也未明。且作麼生定奪。良久云。夏月赤肐[骨*栗]。冬月蓋被眠。</p>
<p>僧問。虗玄大道。無著真宗。不涉言詮。請師速道。師云。草深多野鹿。云學人不會。師云。巖高獬豸稀。僧作禮。師云。不得動著。動著打折儞腰。</p>
<p>僧問。如何是四大毒虵。師云。地水火風。云如何是地火水風。師云。四大毒虵。云學人未曉。乞師方便。師云。一大既爾四大同。</p>
<p>正言王公問。甞聞三緣和合而生。又聞。即死即生。何故有奪胎而生者。某甲甚疑之。師云。如正言作漕使。隨所住處。即居其位。還疑否。王云不疑。師云。復何疑也。正言於言下領解。</p>
</div>
<div class='div-other'><a id='mulu419' />
<p class='h5'>洪州黃龍惟清禪師<span class='note-inline'>(凡四)</span></p><p>本郡武寧陳氏子。印心於晦堂。</p>
<p>每謂人曰。今之學者。未脫死生。病在甚處。病在偷心未死耳。然非其罪。為師者之罪也。如漢高帝。紿韓信而殺之。信雖云死。其心果死乎。古之學者。言下脫生死。效在甚麼處。在偷心<span class='corr'>已</span>死。然非學者自能爾。實為師者。鉗鎚妙密也。如梁武帝。御大殿。見侯景。不動聲氣。而景之心。<span class='corr'>已</span>枯竭無餘矣。諸方所說。非不美麗。要之。如趙昌畫花。花雖逼真而非真花也。</p>
<p>示眾云。三世諸佛不知有。恩無重報。狸奴白牯却知有。功不浪施。明大用曉全機。蹤跡處不思議。歸去好無人知。衝開碧落松千尺。截斷紅塵水一溪。</p>
<p>示眾云。一葉落天下秋。全機能放。亦能收金波影落千江裏。玉露垂珠百草頭。無眹兆。有來由。法身真箇閙啾啾。既是法身。且道。閙箇甚麼。良久云。從來不墮玄中旨。今日那言轉處幽。</p>
<p>示眾云。鼓聲纔動。大眾雲臻。無限天機。一時漏泄。不辜正眼便合歸堂。更待繁詞。沉埋宗旨。縱謂釋迦不出世。四十九年說達磨不西來。少林有妙訣。修山主也似萬里望鄉關。又道。若人識祖佛。當處便超越。直饒恁麼悟入親切去。更有轉身一路。勘過了打。以拂子擊繩床。</p>
</div>
<div class='div-other'><a id='mulu420' />
<p class='h5'>洪州寶峰善清禪師<span class='note-inline'>(凡八)</span></p><p>南雄保昌何氏子。初謁大溈喆禪師。無所省動。</p>
<p>後謁黃龍心。心示以風幡話。久而不契。一日心問師。風幡話子。作麼生會。師云。逈無入處。乞師方便。心云。子見猫兒捕鼠乎。目睛不瞬。四足踞地。諸根順向。首尾一直。擬無不中。子誠能如是。心無異緣。六根自靜。默然而究。萬無失一也。</p>
<p>師從是屏去閑緣。歲餘豁然契悟。以偈告心云。隨隨隨昔昔昔。隨隨隨後無人識。夜來明月上高峰。元來只是這箇賊。心頷之。</p>
<p>復告之曰。得道非難。弘道為難。弘道猶在<span class='corr'>己</span>。說法為人難。既明之後。在力行之。大凡宗師說法。一句中具三玄。一玄中具三要。子入處真實。得坐披衣。向後自看。自然七通八達去。</p>
<p>師復依止七年。即辭徧訪叢林。</p>
<p>後出世黃龍。終于泐潭也。</p>
<p>示眾云。諸佛出世。善巧多門。祖師西來。不立文字。得無所得。傳無所傳。唯是一心。更無別法。設有三乘十二分教。盡是應病施方。病有千差。藥興萬種。雖然種種方便。種種言詞。種種譬喻。曲為中下之機。黃葉止啼。都無實義。若是上根上智。一聞千悟。得大總持。不假言詮。豈容知解。端然成道。若能如是信解。如是修證如是悟入。可謂大丈夫。成就大丈夫事。既能成就大丈夫事。便能明了目前生死。是有是無。是真是妄。既能了知生死真妄。返觀世出世間。所有之法。皆如夢幻。不見古人道幻人說法幻人聽。由來兩箇總無情。說時無說從君說。聽處無聽一任聽。聽既無聽。說又無說。無說無聽。是名一理二義。於此明得。行住坐臥。無非大事現前。俯仰折旋。更無少剩。於此未明。但得五湖風浪靜。任他霄外太陽暉。</p>
<p>示眾云。色心不二。彼我無差。竪起拂子云。若喚作拂子。入地獄如箭。不喚作拂子。有眼如盲。直饒透脫兩頭。也是黑牛臥死水。</p>
<p>示眾云。心無自性全物而彰。物無自體。全心而現。舉起拂子云。拂子全體現去。變作天大將軍。巡歷四天下。有道學。無道學。有守節。無守節。一時奏與天帝釋。如今回在黃龍手裏。諸人不得喚作是。不得喚作非。且道。喚作甚麼。三頭六臂擎天地。忿怒那吒撲帝鍾。</p>
<p>示眾云。釋迦<span class='corr'>已</span>滅。彌勒未生。正當今日。佛法委付阿誰。舉起拂子云。看看。於人善者。拂子善應。於人惡者。拂子惡應。善惡俱忘。拂子作麼生應。千年歷日雖無用。犯著須教總滅門。</p>
<p>示眾云。湛水無波。漚從風激。風停漚滅。水靜涵虗。正當恁麼時。設有燕金塞海。蝃蚋搖山。赬尾金鱗。優游自適。如今莫有辨浮沉。識深淺。垂綸擲釣者麼。有即出來相見。如無。且歸巖下去。同看月圓時。</p>
<p>僧問。牛頭未見四祖時如何。師云。京三卞四。云見後如何。師云。灰頭土面。云畢竟如何。師云。一場摩㦬。</p>
<p>僧問。如何是活句。師云死中得。云如何是死句。師云活中得。云如何是不死不活句。師云。京三卞四。</p>
</div>
<div class='div-other'><a id='mulu421' />
<p class='h5'>鄂州黃龍智明禪師<span class='note-inline'>(凡五)</span></p><p>示眾云。南北一訣。斬釘截鐵。切忌思量。飜成途轍。</p>
<p>師一日上堂。眾纔集。師云。不可更開眼說夢去也。</p>
<p>示眾云。向上一路。衲僧罔措。求妙求玄。邯鄲學步。</p>
<p>僧問。世尊出世。魔界傾頹。和尚開堂。有何祥瑞。師云。一夜落花雨。滿城流水香。</p>
<p>師同胡巡檢。到公安二聖。胡問。達磨對梁武帝云。廓然無聖。公安為甚麼。却有二聖。師云。一點水墨。兩處成龍。</p>
</div></div>
<div class='div-other'><a id='mulu422' />
<p class='h4'>洪州寶峰克文禪師法嗣</p>
<div class='div-other'><a id='mulu423' />
<p class='h5'>洪州寶峯文準禪師<span class='note-inline'>(凡五)</span></p><p>蜀人也。初謁真淨文禪師。文問。近離甚處。師云。大仰。文云。夏在甚處。師云。大溈文云。甚處人事。師云。興元府。文展手云。我手何似佛手。師罔措。文云。適來祗對。一一靈明。一一天真。及乎道箇我手何似佛手。便成窒礙。且道病在甚處。師云。某甲不會。文云。一切見成。更教誰會。師當下釋然。</p>
<p>示眾云。大道縱橫。觸事現成。雲開日出。水淥山青。拈拄杖。卓一下云。雲門大師來也。說道。觀音菩薩。將錢買胡餅。放下手。元來却是饅頭。大眾。雲門只見錐頭利。不見鑿頭方。寶峰即不然。擲下拄杖云。勿於中路事空王。䇿杖還須達本鄉。昨日有人。從淮南來。不得福建信。却道。嘉州大像。吞却<span class='corr'>陝</span>府鐵牛。喝一喝云。是甚說話。笑倒雲居土地。</p>
<p>示眾云。祖師關棙子。幽隱少人知。不是悟心者。如何舉似伊。喝一喝云。是何言歟。若一向恁麼。達磨一宗。掃土而盡。所以大覺世尊。初悟此事。便開方便門。示真實相。普令南北東西。四維上下。郭大李二。鄧四張三。同明斯事。雲巖今日。不免傚古去也。擊拂子云。方便門開也。作麼生是真實相。良久云。十八十九。癡人夜走。</p>
<p>示眾云。同異成壞總別。三四五六七八。欲要隨流入流。無過先會此法。拈拄杖。卓一下云。此法非思量分別之所能解。若也分別。落在眾生境界。且道。不分別不思量。是箇甚麼。擲下拄杖云。妙湛總持不動尊。首楞嚴王世希有。</p>
<p>示眾云。劄。久雨不晴。直得五老峰頭。黑雲靉靆。洞庭湖裏。白浪滔滔。雲門大師。忍俊不禁。向佛殿裏燒香。三門頭合掌。禱祝呪願。願黃梅石女生兒。子母團圓。少室無角鐵牛。當甘水草。喝一喝云。有甚交涉。</p>
</div>
<div class='div-other'><a id='mulu424' />
<p class='h5'>東京法雲佛照杲禪師<span class='note-inline'>(凡四)</span></p><p>徧歷諸方。後謁真淨。因讀祖師偈云。心同虗空界。示等虗空法。證得虗空時。無是無非法。於是豁然大悟。</p>
<p>有百法座主云。禪家流。多愛脫空。師造前問。承聞座主講得百法論。是否。主云不敢。師云。昨日雨今日晴。是甚麼法中収。主無對。師便打云。莫道禪家流。多愛脫空好。主恚曰。和尚且道。昨日雨今日晴。是甚麼法中收。師云。四十二。時分不相應法中收。主屈服。作禮而謝。</p>
<p>僧問。有問雲門。如何是透法身句。門云。北斗裏藏身。意旨如何。師云。赤心片片。云若是學人。即不然。師云。汝又作麼生。云昨夜擡頭看北斗。依稀却似點糖糕。師云。但念水草。餘無所知。</p>
<p>僧問。達磨西來。傳箇甚麼。師云。周秦漢魏。</p>
</div>
<div class='div-other'><a id='mulu425' />
<p class='h5'>洪州兜率從悅禪師<span class='note-inline'>(凡七)</span></p><p>虔州熊氏子。</p>
<p>師在道吾。作首座。領數衲。謁雲蓋知和尚。智與語。未數句。盡知所蘊。乃笑曰。觀首座。氣質不凡。柰何出言吐氣。如醉人耶。師面熱汗下云。願和尚不吝慈悲。復與語錐劄之。茫然。遂求入室。智云。曾見法昌遇和尚否。師云。曾看他錄。自了可<span class='corr'>已</span>。不願見之。智云。曾見洞山文和尚否。師云。關西子。沒頭腦。拖一條布裙。作尿臭氣。有甚長處。智云。儞但向尿臭氣處參取。師依教。</p>
<p>即謁洞山。深領奧旨。復謁智。智云。見關西子後。大事如何。師云。若不得和尚指示。洎乎蹉過一生。遂禮謝。</p>
<p>師復謁真淨。後出世鹿苑。</p>
<p>有清素者。久參慈明。寓居一室。未始與人交。師因食蜜漬茘枝。偶素過門。師呼云此老人鄉果也。可同食之。素云。自先師亡後。不得此食久矣。師云。先師為誰。素云。慈明也。某忝執侍十三年耳。師乃疑駭曰。十三年。堪忍執侍之役。非得其道而何。遂饋以餘果。稍稍親之。素問師。所見者何人。云洞山文。素云。文見何人。師云。黃龍南。素云。南匾頭見先師不久。後來法道大振如此。師益疑駭。</p>
<p>遂袖香詣素。作禮。素起避之曰。吾以福薄。先師受記。不許為人。師益恭。素乃云。憐子之誠。違先師之記。子平生所得。試語我。師具通所見。素云可矣。能入佛。而不能入魔也。師云。何謂也。素云。豈不見。古人云。末後一句。始到牢關。如是累月。素乃印可。仍戒之曰。文示子者。皆正知見。然子離文太早。不能盡其妙。吾今為子點破。使子受用。得大自在。他日切勿嗣吾也。</p>
<p>師後嗣真淨。示眾云。溪上桃花爛熳春。倚笻閑看笑靈雲。抽枝抽葉尋常事。有悟無疑亦強分。諸禪客。既疑悟之強分。何玄旨而可定哉。但得凡情淨盡。自然聖解都忘。如此則何是非而有之。何得失而論之。何動靜而取之。何彼此而分之。到這裏。直得妙體虗明。縱橫妙用。都無揀擇。好醜雙行。還有承當得底麼。若承當得。兜率與儞拄杖子。向天下橫行。若也未然。不免自受用去也。良久云。撥落葉看蒼蘚色。卓穿氷放野泉聲。卓拄杖下座。</p>
<p>示眾云。無法亦無心。無取復何捨。要真盡屬真。在假全歸假。平地上行舡。虗空裏走馬。九年面壁人。有口還如啞。參。</p>
<p>示眾云。諸禪客。維摩既為眾生病。引得文殊領眾來。各入玄門談不二。只消一默盡空回。到這裏。直饒七佛之師。智慧縱橫。辯才無礙。也須稽首贊嘆。始得。既然如是。且道。毗耶老漢。當此之時。向甚麼處去也。良久云。千尋碧海風澄後。萬里青天月滿時。</p>
<p>示眾云。兜率雖無定度。不踏聖賢舊路。有時捩轉雙睛。幾箇眉毛卓竪。喝一喝。</p>
<p>師設三問。以待學者。其一云。撥草瞻風。只圖見性。即今上人性。在甚麼處。二云。識得自性。方脫生死。眼光落地時。作麼生脫。三云。脫得生死。便知去處。四大分時。向什麼處去。</p>
</div>
<div class='div-other'><a id='mulu426' />
<p class='h5'>衢州超化靜禪師<span class='note-inline'>(凡一)</span></p><p>示眾云。聲前認得。<span class='corr'>已</span>涉廉纖。句下承當。猶為鈍漢。電光石火。尚在遲疑。一點不來。橫屍萬里。良久云。有甚用處。喝一喝。</p>
</div>
<div class='div-other'><a id='mulu427' />
<p class='h5'>南嶽上封慧和禪師<span class='note-inline'>(凡一)</span></p><p>示眾云。未陞猊座<span class='corr'>已</span>前。盡大地人。成佛<span class='corr'>已</span>畢。更有何法可說。更有何生可利。況菩提煩惱。本自寂然。生死涅槃。猶如春夢。門庭施設。誑謼小兒。方便門開。羅紋結角。於衲僧面前。皆為幻惑。且道。衲僧有甚長處。拈起拄杖云。孤根自有擎天勢。不比尋常曲[(彔-(彖-豕)+(┐@一))*頁]枝。</p>
</div></div>
<p class='juan'>聯燈會要卷第十五</p></div></div></div>
</div><!-- end of div[@id='body'] -->
</body></html>