<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>聯燈會要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu575' />聯燈會要卷第二十一</p><p class="byline">住泉州崇福禪寺嗣祖比丘　悟明　集</p><p class="head3">青原下第五世</p>

<div class='div-other'><a id='mulu576' />
<p class='h4'>秀州華亭船子德誠禪師法嗣</p>
<div class='div-other'><a id='mulu577' />
<p class='h5'>澧州夾山善會禪師<span class='note-inline'>(凡十九)</span></p><p>廣州峴亭。廖氏子。初住京中竹林寺<span class='note-inline'>(今鶴林是)</span>。上堂。有僧問。如何是法身。師云。法身無相。進云。如何是法眼。師云法眼無瑕。</p>
<p>道吾時客座下。聞是語。不覺失笑。</p>
<p>師纔下座。即請吾喫茶。問某甲適來祗對這僧話。必有不是處。致令上座失笑。望上座。不吝慈悲。吾云。和尚一等是出世。未有師在。師云。某甲甚處不是。望為說破。吾云。某甲終不說。可參華亭船子誠和尚去。師云。此人如何。吾云。此人上無片瓦遮頭。下無卓錐之地。若去宜易其服。</p>
<p>師乃散眾。易服。徑造華亭。誠見師來。便問。大德住甚麼寺。師云。似則不住。住則不似。誠云。不似。又不似箇甚麼。師云。不是目前法。誠云。甚處學得來。師云。非耳目之所到。誠云。一句合頭語。萬劫繫驢橛。</p>
<p>誠又問。垂絲千尺。意在深潭。離鈎三寸。子何不道。師擬開口。誠拈橈子。臂脊打落水中。師纔上船。誠急索云。道道。師擬開口。誠又打。師豁然大悟。乃點頭三下。誠云。竿頭絲線從君弄。不犯清波意自殊。</p>
<p>師遂問。拋綸擲釣。師意如何。誠云。絲懸淥水浮。定有無之意。師云。語帶玄而無路。舌頭談而不談。誠云。釣盡江波。金鱗始遇。師乃掩耳。誠云。如是如是。</p>
<p>即囑師云。向去直須藏身處沒蹤跡。沒蹤跡處莫藏身。吾二十年在藥山。只明斯事。汝今既得。他後不得住城隍聚落。但向深山裏钁頭邊。覔取一箇半箇接續。無令斷絕。</p>
<p>師即辭行。頻頻回顧。誠喚云。闍梨闍梨。師回首。誠竪起橈子云。汝將謂別有那。乃覆舡入水而逝。</p>
<p>師後出世夾山。</p>
<p>示眾云。不知天曉。悟不由師。龍門躍鱗。不墮漁人之手。但意不寄私緣。舌不親玄旨。正好知音。此名俱生話。若向玄旨疑去。賺殺闍梨。困魚止濼。鈍鳥棲蘆。雲水非闍梨。闍梨非雲水。老僧於雲水。而得自在。闍梨又作麼生。</p>
<p>示眾云。金烏玉兔。交互爭輝。坐却日頭。天地黑暗。上脣與下脣。從來不相識。明明向君道。莫令眼顧著。何也。日月未足為明。天地未足為大。空中不運斤。巧匠不遺蹤。見性不留佛。悟道不存師。尋常老僧道。目覩瞿曇。猶如黃葉。一大藏教。是老僧坐具。祖師玄旨。是破草鞋。闍梨。寧可赤脚不著最好。</p>
<p>示眾云。古人重懷中之金。千尺氷雪。遇日即消。萬劫疑情。一句頓曉。不墮沙門手。不度六門事。聞中生解。意下丹青。浮雲不關山。滴水鋒鋩。尚犯他影。饒君解唱婆娑曲。終歸不曉影人蹤。駟馬奔騰。從闍梨立響。這裏老僧沒蹤。</p>
<p>示眾云。眼不挂戶。意不停玄。直得靈草不生。猶是五天之位。珠光月魄。不是出頭時。座上無老僧。目前無闍梨。</p>
<p>示眾云。動則影現。離舌三寸。須有眼始得。坐却舌頭。別生見解。露柱簷楹。滴滴碎珠之影。乘舟者迷。登機者失。子有跨戶之談。老僧有室中之意。明月寄空。碧潭無分。一句合頭語。萬劫繫驢橛。或句到意不到。或意到句不到。或意句俱不到。或意句俱到。冥應萬機。龍現即乖。言下無跡。句裏出頭。言下立人。言下無跡。闍梨玄旨。是老僧舌頭。老僧玄旨。是闍梨舌頭。坐却舌頭。別生見解。他參活意。不參死意。溢目不登。揚眉自曉。</p>
<p>示眾云。聞中生解。意下丹青。目下即美。久蘊成病。青山與白雲。從來不相到。機梭不挂絲頭事。文彩蹤橫意自珠。嘉祥一路。智者知疏。瑞草無根。賢者不貴。</p>
<p>示眾云。明不越戶。穴不棲巢。目不顧他位裏。脚不踏他位裏。六戶不掩。四衢無蹤。學不停午。意不立玄。千劫眼。不惜舌頭底。萬劫舌頭。不顧眼中明。俊機不假鋒鋩事。到這裏。有箇甚麼事。闍梨。竿頭絲線從君弄。不犯清波意自殊。</p>
<p>示眾云。忽有人問。老僧報道。百草頭上。罷却平生事。根株亦不留。老僧當位坐。坐處不停囚。闍梨。殿上識得天子。屋裏識得主人公。有甚用處。須向閙市門頭。識取天子。百草頭上薦取老僧。方是僂儸漢。金烏不挂風雲影。水鳥那能度九天。明月夜藏鈎。不知落誰手。</p>
<p>示眾云。老僧於古路頭。置箇選場。若是孤進者。即放過。若是其中人。即別有一路。目前無法。意在目前。不是目前法。非耳目之所到。天無因。地無果。日月只運轉虗空裏。假使碧潭清似鏡。終教明月下來難。胡曲從君唱。秦箏夜裏彈。聞清聲外意。與他不相干。闍梨。龍無龍句。他不隨本形。駿馬不露風骨。老僧甞云。天無動照之功。地無立機之用。明月不關天地事。闍梨。錯向水中求。九五從他天子貴。金烏西謝也須愁。空戶不拘關鎻意。風雲不涉兩頭人。</p>
<p>示眾云。我二十年住此山。未甞舉著宗門中事。</p>
<p>一日有僧問。承聞和尚有言。二十年住此山。未甞舉著宗門中事。是否。師云是。僧掀倒禪床。師休去。</p>
<p>至明日。普請。掘一坑。令侍者。喚昨日問話僧來。僧便出。師云。老僧二十年。只說無義語。今請上座。打殺老僧。埋向坑中。便請上座。若不打殺老僧。上座自著打殺。埋此坑中。始得。其僧歸堂。束裝潛去。</p>
<p>師會下。有一僧。到石霜。纔入門。便云不審。霜云。不必。僧云。恁麼則珍重。</p>
<p>又到巖頭云。不審。頭噓兩聲。僧云。恁麼則珍重。纔回步。頭云。雖是後生。亦能管帶。</p>
<p>其僧回舉似師。師次日陞堂。喚云。昨日從石霜巖頭歸底阿師出來。如法舉著。僧出舉前話畢。師云。大眾還會麼。若無人道。老僧不惜兩莖眉毛。道去也。乃云。石霜雖有殺人刀。且無活人劒。巖頭亦有殺人刀。亦有活人劒。</p>
<p style="margin-left:2em">妙喜云。癡人面前。不得說夢。</p>
<p>西蜀有一座主。舉華嚴。問白馬。一塵含法界無邊。時如何。馬云。如車二輪。如鳥兩翼。主云。將謂禪門別有奇特。元來不出教乘。乃回本地。</p>
<p>後聞師盛化。遣小師。持前話問師。師云。雕沙無鏤玉之談。結草乖道人之思。小師回舉似其師。其師讚嘆云。將謂禪門與教意不殊。元來有奇特事。</p>
<p>師有小師行脚。聞師道聲振遠。乃回省覲。云和尚有如此奇特事。何不向某甲說。師云。汝蒸飯吾著火。汝行益吾展鉢。甚麼處是辜負儞。麼小師從此開悟。</p>
<p>師問僧。甚處來。云洞山來。師云。有何言句。云尋常許人三路學。玄路。鳥道。展手。師云。實有此語那。云然。師云。軌持千里鈔。林下道人悲。</p>
<p>師問虎頭上座。甚處來。云湖南。師云。曾到石霜麼。云要路經過。爭得不到。承聞。石霜有毬子話。是否。云和尚也須急著眼。始得。師云。作麼生是毬子。云跳不出。師云。作麼生是毬杖。云勿手足。師云。老僧未曾與闍梨相識。出去。</p>
<p style="margin-left:2em">雪竇云。親見這僧。從石霜來。因甚麼。道不相識。</p>
<p>師次日陞堂。召云。昨日新到。還在麼。虎頭應諾。師云。目前無法。意在目前。不是目前法。非耳目之所到。頭云。今日雖同。要且不是。師云。片月雖明。非關天地。頭云。莫[尸@豕]沸。便作掀禪床勢。師云。且緩緩。虧著上座甚麼處。頭竪起拳云。目前還著得這箇麼。師云。作家作家。頭又作掀繩床勢。師云。大眾看這一員戰將。若是門庭建立。山僧不如他。若據入理深談。猶較山僧一級地。</p>
<p>僧問。如何是目前無法。師云。夜月流輝。澄潭無影。僧作掀禪床勢。師云。上座又作麼生。僧云。目前無法。了不可得。師云。大眾看。這一員戰將。</p>
<p>僧問。撥塵見佛。時如何。師云。欲知此事。直須揮劒。若不揮劒。漁父捿巢。</p>
<p>僧後問石霜。霜云。渠無國土。甚處逢渠。</p>
<p>僧回舉似師。師云。門庭施設即不無夾山。入理深談。猶較石霜百步。</p>
<p>僧問。如何是相似句。師云。荷葉團團團似鏡。菱角尖尖尖似錐。復云。還會麼。云不會。師云。風吹柳絮毛毬走。雨打梨花蛺蝶飛。</p>
<p>僧問。如何是道。師云。太陽謚目。萬里不挂片雲。云如何體會。師云。清清之水。游魚自迷。</p>
<p>僧問。如何識得家中至寶。師云。忙中爭得作閑人。</p>
<p>問擬伸一問。師還許也無。師云。四海無魚。徒勞下釣。</p>
<p>問如何是一老一不老。師云。青山元不動。㵎水鎮長流。手執夜明符。幾箇知天曉。問如何是沙門行。師云。動則影現。覺則氷生。</p>
</div></div>
<div class='div-other'><a id='mulu578' />
<p class='h4'>京兆府翠微無學禪師法嗣</p>
<div class='div-other'><a id='mulu579' />
<p class='h5'>舒州投子大同禪師<span class='note-inline'>(凡十五)</span></p><p>本州懷寧劉氏子。初參翠微。問如何是祖師西來意。微顧視之。師擬進語。微云。更要第二杓惡水那。師從此識通三昧。</p>
<p>示眾云。諸人來這裏。覔新鮮語句。簇錦攢花。圖口裏有可道。我老兒。氣力稍劣。口吻遲鈍。亦無閑言長語到汝。汝若問我。我隨汝答對。也無玄妙。可及於汝。亦不教汝垛跟。終不說向上向下。有佛有法。有凡有聖。亦不存坐繫縛汝諸人。變現千般。總是汝生解。自擔帶將來。自作自受。這裏無可與汝。不敢誑謼汝。無表無裏。可得說似諸人。還知麼。</p>
<p>時有僧問。表裏不収時如何。師云。汝擬向這裏倒跟那。</p>
<p>示眾云。儞諸人。口似刀子鑷子相似。有甚麼當處。雖然如此。莫逞俊。道有不潦底。打儞在。莫言不道。</p>
<p>示眾云。人人總道。投子實頭。忽若下山三步外。有人問儞。投子實頭事。儞作麼生祇對。</p>
<p>師一日。庵前指石。問雪峰云。三世諸佛。總在裏許。峯云。須知有不在裏許者。師云。不快漆桶。</p>
<p>師一日。同雪峯。游龍眠。路有兩條。峯云。那箇是龍眠路。師以拄杖指之。峯云。東去西去。師云。不快漆桶。</p>
<p>雪峰問師。此間還有人參也無。師將<span class='corr'>钁</span>頭。拋向面前。峯云。恁麼則當處掘去也。師云。不快漆桶。</p>
<p>雪峯問。一鎚便成時如何。師云。不是性懆漢。峯云。不假一鎚時如何。師云。不快漆桶。</p>
<p style="margin-left:2em">雪竇云。然則一期折剉雪峰。且投子是作家爐韛。我當時若作雪峰。待投子道不是性懆漢。只向伊道。鉗鎚在我手裏。諸上座。合與投子。著得箇甚麼語。若能道得。便乃性懆平生。光<span class='corr'>揚</span>宗眼。若也顢頇。頂上一鎚。莫言不道。</p>
<p>師在桐城縣。因趙州問。莫是投子庵主麼。師云。茶鹽錢。布施我來。州先歸庵。見師自携油歸。州云。久響投子。到來只見箇賣油翁。師云。儞只見賣油翁。且不見投子。州云。如何是投子。師提起瓶云。油油。</p>
<p>趙州問。死中得活時如何。師云。不許夜行。投明須到。州云。我早喉白。儞更喉黑。</p>
<p>巨榮禪客來參。師云。老僧未曾有一言半句。挂諸方唇齒。何用見老僧。榮云。到這裏不施三拜。要且不甘。師云。出家兒。得與麼無碑記。榮繞繩床一匝而出。師云。有眼無耳垛。六月火邊坐。</p>
<p style="margin-left:2em">雪竇云。也不得放過。纔轉便擒住。是誰不甘。若跳得出。不妨是一員禪客。</p>
<p style="margin-left:2em">大溈喆云。這僧雖則慣戰沙場。爭柰投子善能折剉。何故。真金不入爐中煅。爭得光華徹底鮮。</p>
<p>僧問。如何是十身調御。師下繩床立。又問。凡聖相去多少。師亦下繩床立。</p>
<p style="margin-left:2em">雪竇云。此公案。諸人無不委知。若恁麼舉。天下衲僧。盡成念話杜家。雪竇莫有長處也無。試為大眾舉看。凡聖相去多少。投子下繩床立。如何是十身調御。投子下繩床立。且道與前來舉底。是同是別。若道一般。許上座具一隻眼。若道別有奇特。也許上座具一隻眼。</p>
<p style="margin-left:2em">更開一線道。凡聖相去多少。請上座。下一轉語。如何是十身調御。請上座。答一轉話。非但參見投子。亦乃知雪竇長處。若總道下繩床立。惜取眉毛好。</p>
<p>僧問。一切聲是佛聲。是否。師云是。云和尚莫[尸@豕]沸盌鳴聲。師便打。</p>
<p>又問。麤言及細語。皆歸第一義。是否。師云是。云喚和尚。作一頭驢得麼。師便打。</p>
<p>僧問。不斷煩惱。而入涅槃。時如何。師作色云。這箇師僧。好發業殺人。</p>
<p style="margin-left:2em">西堂藏云。家家觀世音。</p>
<p style="margin-left:2em">國清機云。或有問山僧。不斷煩惱。而入涅槃。時如何。劈面便掌。何故。見之不取。思之千里。</p>
<p>僧問。依稀似半月。彷彿若三星。乾坤収不得。師於何處明。師云。道甚麼。云想師只有湛水之波。且無滔天之浪。師云。閑言語。</p>
<p style="margin-left:2em">雪竇云。投子古佛。不可道不知。若檢點將來。直是天地懸隔。纔問。和聲便打。</p>
<p>僧問。諸佛出世。為一大事因緣。和尚出世。當為何事。師云。尹司空。今日為老僧開堂。</p>
<p>有婆子。上山云。婆家中失却牛。請師一卜。師召婆。婆應諾。師云牛在。</p>
<p>問金雞未鳴時如何。師云。無這箇音響。云鳴後如何。師云。各自知時。</p>
<p>問月未圓時如何。師云。吞却三箇四箇。云圓後如何。師云。吐却七箇八箇。</p>
<p>問達磨未來時如何。師云。徧天徧地。云來後如何。師云。蓋覆不得。</p>
<p>問如何是無情說法。師云。莫惡口。</p>
<p>問師子是獸中之王。為甚麼。被六塵吞。師云。不作大。無人我。</p>
<p>問抱璞投師。請師雕琢。師云。不是棟梁材。</p>
<p>問一大藏教。還有奇特事也無。師云。演出一大藏教。</p>
<p>問和尚住此山。有何境界。師云。丫角女子白頭絲。</p>
<p>問和尚甲子多少。師云。春風了又春風。</p>
</div>
<div class='div-other'><a id='mulu580' />
<p class='h5'>湖州道場山如訥禪師<span class='note-inline'>(凡一)</span></p><p>僧問。如何得聞性不隨緣。師云。汝聽看。僧作禮。師云。聾人也唱胡家曲。好惡高低自不聞。云聞性宛然也。師云。石從空裏立。火向水中焚。</p>
</div>
<div class='div-other'><a id='mulu581' />
<p class='h5'>鄂州清平令遵禪師<span class='note-inline'>(凡三)</span></p><p>師問翠微。如何是祖師西來意。微云。待無人處。為汝說。師良久云。無人也。請和尚說。微引師入竹園。師又云。無人也。請和尚說。微指竹云。這一竿。得與麼長。那一竿。得與麼短。師遂領旨。</p>
<p>後住清平。謂眾云。先師入泥入水。相為。自是我不識好惡。</p>
<p>僧問。如何是大乘。師云井索。云如何是小乘。師云。錢索。云如何是有漏。師云。爪籬。云如何是無漏。師云。木杓。云覿面相呈時如何。師云。分付與典座。</p>
<p>僧問。如何是禪。師云。猢猻上樹尾連顛。</p>
</div>
<div class='div-other'><a id='mulu582' />
<p class='h5'>棗山光仁禪師<span class='note-inline'>(凡一)</span></p><p>示眾云。不辜負平生眼目。致箇問來。有麼。時有僧出作禮。師云。負我且從大眾。何也。便歸方丈。</p>
<p>後有僧請益云。和尚陞座云。負我且從大眾何也。意旨如何。師云。齋時有飯與儞喫。夜間有床與儞睡。一向煎迫我。作甚麼。僧作禮。師云。苦苦。云乞師指示。師垂下足云。舒縮一任老僧。</p>
</div>
<div class='div-other'><a id='mulu583' />
<p class='h5'>建州白雲約禪師<span class='note-inline'>(凡一)</span></p><p>韶國師來。師問甚處來。云江北來。師云。舡來陸來。云舡來。師云。還逢見魚鱉麼。云往往逢之。師云。逢時如何。韶咄云。縮頭去。師乃大笑。</p>
</div></div>
<div class='div-other'><a id='mulu584' />
<p class='h4'>吉州性空和尚法嗣</p>
<div class='div-other'><a id='mulu585' />
<p class='h5'>歙州茂源和尚<span class='note-inline'>(凡一)</span></p><p>平田來。師起身。田把住云。開口即失。閉口即喪。正恁麼時。請和尚道。師以手掩耳。田放手云。一步易。兩步難。師云。有甚麼死急。田云。若非是師。不免諸方撿點。</p>
</div></div></div>
<div class='div-other'><a id='mulu586' />
<p class='h3'>青原下第六世</p>
<div class='div-other'><a id='mulu587' />
<p class='h4'>鼎州德山宣鑒禪師法嗣</p>
<div class='div-other'><a id='mulu588' />
<p class='h5'>鄂州巖頭全豁禪師<span class='note-inline'>(凡十四)</span></p><p>泉州柯氏子。初謁德山。執坐具。上法堂瞻視。山云。作麼。師便喝。山云。老僧過在甚麼處。師云。兩重公案。便下參堂。山云。好箇阿師。稍似箇行脚僧。</p>
<p>師來日。却上問訊。德山云。莫是昨日新到麼。云是。山云。甚麼處。學得這虗頭來。師云。某甲終不敢自瞞。山云。他後不得辜負老僧。</p>
<p>師一日上問訊。脚纔跨門。便問。是凡是聖。山便喝。師便作禮。</p>
<p>洞山聞。乃云。若不是豁公。也大難承當。</p>
<p>師云。洞山老漢。不識好惡。錯下名言。殊不知。我當時。一手擡一手搦。</p>
<p style="margin-left:2em">雪竇云。然則德山門下。草偃風行。要且不能塞斷天下人口。當時纔禮拜。劈脊便棒。非唯勦絕洞山。亦乃把斷豁老。還會麼。將軍自有嘉聲在。不得封侯也是閑　教忠光云。還知三大老落處麼。德山和身放倒。洞山帶水拖泥。若非巖頭具通方眼。爭顯功高汗馬。且作麼生是一手擡一手搦處。殺人刀活人劒。</p>
<p>師同雪峰欽山辭德山。山問。甚麼處去。師云。暫辭和尚。下山去。山云。子他後作麼生。師云。不忘和尚也。山云。子憑何有此語。師云。不見道。智與師齊。減師半德。智過於師。方堪傳授。山云。如是如是。善自護持。</p>
<p>示眾云。夫大統宗綱中事。須識句。若不識句。難作箇話會。甚麼是句。百不思時。喚作正句。亦云居頂。亦云得住。亦云歷歷。亦云惺惺。亦云的的。亦云佛未生時。亦云得地。亦云與麼時。將與麼時。等破一切是非。纔與麼。便不與麼。便轉轆轆地。若也看不過。纔被人<span class='corr'>刺</span>著。眼盵瞪地。恰似殺不死底羊。相似。不見古人道。沉昏不好。須轉得始得。觸著便轉。纔與麼。便不與麼。是句亦剗。非句亦剗。自然轉轆轆地。自然目前露倮倮地。飽齁齁地。不解却不解咬。不見道。却物為上。逐物為下。瞥起微情。早落地上。若是咬猪狗眼赫赤。若有人問如何是禪。向伊道。合取屎孔著。却有些子氣息。便知深淺。硬糾糾地。汝識取這箇狸奴面孔。與麼時。不要故垛伊。不要稱量伊。於中有一般漢。撞著物。不解轉。<span class='corr'>刺</span>著屙轆轆地。這般底。槌殺百千萬箇。亦無罪過。若是本色底。撥著便上。咬人火急。却似<span class='corr'>刺</span>蝟子相似。未觸著時。自弄毛羽。可憐生。纔有人撥著。便嗔斗㖃地。有甚麼近處。若也未得與麼蕩蕩地。喚作依句修行。有則便須等破。與麼時。一物不存。信知從來學得一切言句。隘在胷中。有甚麼用處。不是道。辟觀辟句。外不放入。內不放出。截斷兩頭。自然光烯烯地。不與一物作對。便是無諍三昧。兄弟。若欲得易會。但向根本明取。欲出不出。便須轉。一口咬斷後。不用尋伊去住底遠近。但放却。自然露倮倮地。不用思搭著。昏昏地。纔有所重。便成窠臼。古人喚作貼體衣病。最難治。是我向前行脚時。參著一兩處尊宿。只教日夜管帶。坐得骨臀生胝。口裏水漉漉地。初向然燈佛肚裏。黑漆漆地。道我坐禪。守取與麼時。猶有欲在。不見道。無依無欲。便是能仁。古人道。置毒藥安乳中。乃至醍醐。亦能殺人。這箇不是汝習學得底。這箇不是汝去住底。不是汝色裏底。莫錯認門頭戶口。賺汝臈月三十日。赤閧閧地。無益。當莫造作揑怪。但知著衣喫飯。屙屎送尿。隨分遣時。莫亂統詐稱道者。有一片衣。不敢將出曬。恐人見。失却道者名。圖人贊嘆。作與麼。不中心行。兄弟。亦不要信他繩床上老榾檛。屙轆地地。將謂好誑謼人。別作地獄。著汝在。信知古風大好。不見道。有即是無。無即是有。與麼送出來。便知深淺。這箇是古格。於中有一般漢。信彩吐出來。有甚麼碑記。但知喚作禪道。但知喚作一句子。軟嫰嫰地。真是無孔鐵鎚。聚得一萬箇。有甚麼用處。若是有筋骨底。不用多。諸處行脚。也須帶眼始得。莫被人謾。不見道。依法生解。猶落魔界。夫唱教。須一一從自<span class='corr'>己</span>胸襟間。吐得出來。與人為榜樣。今時還有與麼漢麼。第一切須識取左右句。這箇是出頭處。識取去底。識取住底。這箇是兩頭句。亦是左右句。亦喚作是非句。纔生便咬。自然無事。兄弟。見與麼說。還會麼。莫終日閧閧地。亦無了期。欲得易會。但知於聲色前。不被萬境惑亂。自然露倮倮地。自然無事。送向聲色前。蕩蕩地。捨似一團火相似。觸著便燒。更有甚麼事。不見道。非是塵不侵。自是我無心。時熱。珍重。</p>
<p>示眾云。吾甞究涅槃經。七八年。於中有一兩段義。頗似衲僧說話。又云。休休。</p>
<p>時有僧出。作禮云。請和尚。為眾舉。</p>
<p>師遂云。吾教意。如∴字三點。第一向東方。下一點。點開諸菩薩眼。第二向西方。下一點。點諸菩薩命根。第三向上方。下一點。點開諸菩薩頂門。此是經中第一段義。</p>
<p>又云。吾教意。如摩醯首羅。擘開面門。竪亞一隻眼。此是第二段義。</p>
<p>又云。吾教意。如塗毒鼓。擊一聲。遠近聞者俱喪。此是第三段義。</p>
<p>時有僧出問。如何是塗毒鼓。師以手按膝。亞身云。韓信臨朝底。</p>
<p>師問僧。甚處來。云西京來。師云。黃巢過後。還収得劒麼。云収得。師引頸近前云。㘞。僧云。師頭落也。師呵呵大笑。</p>
<p>僧後到雪峰。峰問甚處來。云岩頭來。峯云。有何言句。僧舉前話。峯打三十棒。趂出。</p>
<p style="margin-left:2em">大溈喆云。這僧黃巢過後。曾收劒。却向巖頭處施設。乃至雪峯面前。鋒鋩不露。何故。為他巖頭大笑一聲。直得天地陡暗。四方絕唱。若不得雪峰。幾乎陸沉。不見道。殺人刀活人劒。</p>
<p>師因沙汰。遂於鄂州湖邊。作渡子。兩岸各挂一板。有人過渡。打板一聲。師云。阿誰。或云。要過那邊去。師乃舞棹迎之。</p>
<p>一日有一婆子。抱一孩兒來。問師。呈橈舞棹則不問。且道。婆婆手中兒。甚處得來。師便打。婆云。婆生七子。六箇不遇知音。只這一箇。也不消得。遂拋向水中。</p>
<p>德山謂師云。我這裏。有二僧。住菴多時。汝去看他怎生。師將一斧去。見二人在庵內坐。師提起斧云。道得也一斧。道不得也一斧。二人殊不顧。師擲下父云。作家作家。</p>
<p>歸舉似德山。山云。儞道他如何。師云。洞山門下。不道全無。德山門下。未夢見在。</p>
<p>師與雪峯坐次。欽山將水一盌。致地云。水清月現。峰云。水清月不現。師賜飜水而去。</p>
<p>觀音會下。有僧來。以手。左右各作一圓相。中央作一圓相。欲成未成。師以手一撥。僧無對。師便喝出。僧便出。</p>
<p>師却喚回問。汝豈不是洪州觀音來。云是。師云。只如適來左邊圓相作麼生。云是有句。師云。左邊圓相作麼生。云是無句。師云。中央圓相聻。云是不有不無句。師云。只如吾與麼。又作麼生。云如刀劃水。師便打。即時趂出。</p>
<p>師見疎山來。遂洋洋而睡。山近前而立。師不顧。山拍繩床一下。師回顧云。作甚麼。山云。和尚且瞌睡。便出去。師呵呵大笑云。三十年弄馬騎。今日被驢撲。</p>
<p>臨濟有僧。放大言云。我若見。與他㧞却髭。一日到來。作禮。欲起未起。師將衲衣角。驀面一拂。僧無語。泣淚而去。</p>
<p>有僧辭。師問。甚麼處去。云入嶺。禮拜雪峰去。師云。雪峯若問巖頭如何。但向他道。近日在湖邊住。只將三文。買箇撈波子。撈蝦摝蜆。且恁麼過時。</p>
<p>僧到雪峰。峯問甚處來。云巖頭來。峯云。有何言句。僧舉前話。峯云。窮鬼子。得與麼快活。</p>
<p>問三界競起時如何。師云。坐却著。僧云。未審師意如何。師云。移取廬山來。即向儞道。</p>
<p>問如何是佛法大意。師云。小魚吞大魚。</p>
<p>問浩浩塵中。如何辨主。師云。銅砂羅裏滿盛油。</p>
<p>問路逢猛虎時如何。師云。拶。</p>
<p>問無師還有出身路也無。師云。聲前古毳爛。</p>
<p>問利劒斬天下。誰是當頭者。師云。暗。僧擬進語。師云。鈍漢。</p>
</div>
<div class='div-other'><a id='mulu589' />
<p class='h5'>福州雪峰義存禪師<span class='note-inline'>(凡四十六)</span></p><p>泉州曾氏子。師出嶺。首謁鹽官。自後三到投子。九上洞山。因緣不契。</p>
<p>後參德山。遂問。宗乘中事。學人還有分也無。山和聲便棒。師當下如桶底脫相似。山復語之云。我宗無語句。亦無一法與人。</p>
<p style="margin-left:2em">巖頭聞云。德山一條脊梁。硬以鐵。雖然如是。於唱教門中。猶較些子　保福問招慶。只如巖頭出世。有何言句。過於德山。便恁麼道。慶云。汝不見巖頭道。如人學射。久久方中。福云。中後如何。慶云。展闍梨。莫不識痛痒好。福云。和尚非唯舉話。慶云。展闍梨。是甚麼心行。</p>
<p style="margin-left:2em">明招云。大小招慶。錯下名言。</p>
<p>師在洞山。作飯頭。淘米次。山問。淘沙去米。淘米去沙。師云。沙米一時去。洞云。大眾喫箇甚麼。師覆却米盆。山云。據子。因緣合在德山。</p>
<p style="margin-left:2em">瑯瑘覺云。雪峯恁麼去。大似拋却甜桃樹。㳂山摘醋梨。</p>
<p>洞山問師。甚處來。師云。天台。洞山云。還見智者麼。師云。義存喫鐵棒有分。</p>
<p>洞山問師。甚處來。師云。斫槽來。洞山云。幾斧斫成。師云。一斧斫成。洞云。猶是這邊事。那邊事作麼生。師云。直得無下手處。洞云。猶是這邊事。那邊事作麼生。師休去。</p>
<p style="margin-left:2em">汾陽昭代云。某甲早是困也。</p>
<p>師辭洞山。山問。子向甚麼處去。師云。歸嶺去。山云。當時從甚路出。師云。飛猿嶺出。山云。今從甚路去。師云。飛猿嶺去。山云。有一人。不從飛猿嶺去。子還證麼。師云不識。山云。為甚麼不識。師云。他無面目。山云。子既不識。爭知無面目。師無對。</p>
<p style="margin-left:2em">瑯瑘覺云。心麤者失。</p>
<p>師在德山作飯頭。一日飯遲。師曬飯巾次。見德山托鉢。至法堂前。師云。這老漢。鍾未鳴。皷未響。托鉢向甚麼處去。山便歸方丈。</p>
<p>師舉似巖頭。頭云。大小德山不會末後句。山聞令侍者喚巖頭來。山問。汝不肯老僧那。頭密啟其意。山休去。明日陞堂。果與尋常不同。頭至僧堂前。撫掌大笑云。且喜得。堂頭老漢。會末後句。他後天下人。不柰伊何。雖然如是。也只得三年。後三年果遷化。</p>
<p style="margin-left:2em">明招代德山云。咄咄。沒處去沒處去。</p>
<p style="margin-left:2em">雪竇云。曾聞說箇獨眼龍。元來只具一隻眼。殊不知德山是箇無齒大蟲。若不是巖頭識破。爭得昨日與今日不同。諸人要會末後句麼。只許老胡知。不許老胡會　大溈喆云。巖頭大似高崖石裂。直得百里走獸潛蹤。若非德山度量深明。爭得非昨日與今日不同。</p>
<p>師同巖頭欽山三人。辭德山。同到澧州。欽山先住。師與巖頭。一日到鼇山店。阻雪。師一向坐禪。巖頭唯打睡。師云。師兄師兄。且起來。頭云。作甚麼。師云。今生不著便。共文邃箇漢行脚。到處被他帶累。師兄如今又只管打睡。頭喝云。噇眠去。每日恰似七村裏土地。他時後日。魔魅人家男女去在。師點胷云。某甲這裏。未穩在。不敢自瞞。頭云。我將謂。儞他後。向孤峯頂上。盤結草庵。呵佛罵祖去在。猶作這箇語話。峯云。某甲實未穩在。頭云。若實如此。據汝見處。一一通來。是處與儞證明。不是處。與儞剗却。師云。某甲初到鹽官。聞舉色空義。得箇入處。頭云。此去三十年。切忌舉著。師云。又因洞山過水悟道頌。有箇省處。頭云。若恁麼。自救也不了。師云。某甲因問德山。從上宗乘中事。學人還有分也無。山打一棒云。道甚麼。我當下。如桶底脫相似。被巖頭震威一喝云。豈不聞道。從門入者。不是家珍。師云。如何即是。頭云。他後若欲播揚大教。須一一從自<span class='corr'>己</span>胸襟。流出將來。與我蓋天蓋地去。師於言下大悟。跳下床。作禮云。師兄。今日始是鼇山成道。師兄。今日始是鼇山成道。</p>
<p style="margin-left:2em">教忠光云。只如岩頭道。一一從自<span class='corr'>己</span>胷襟流出。且道。雲峯前三次悟。若從自<span class='corr'>己</span>胷襟流出。又道未穩在。若不從自<span class='corr'>己</span>胷襟流出。又從甚麼處得來。莫有斷得出者麼。若斷得出。不唯雪峰鼇山成道。盡大地有情。齊成正覺。若斷不出。說甚麼鼇山成道。直饒少室傳心。也未夢見在。</p>
<p>示眾云。南山有一條鼈鼻虵。汝等諸人。切須好看。時長慶出云。今日堂中。大有人。喪身失命。雲門以拄杖。攛向面前。作怕勢。</p>
<p>僧舉似玄沙。沙云。須是稜兄始得。然雖如是。我即不然。僧云。和尚作麼生。沙云。用南山作麼。</p>
<p style="margin-left:2em">真淨云。奇哉。善知出處。非父不生其子。驀拈拄杖。召大眾云。南山鼈鼻虵。却在這裏。擲下拄杖云。擬即喪身失命。</p>
<p>示眾云。望州亭。與汝相見了也。烏石嶺。與汝相見了也。僧堂前。與汝相見了也。</p>
<p>後保福問鵝湖。僧堂前即且致。望州亭烏石嶺。甚麼處相見來。鵝湖驟步。歸方丈。保福便入僧堂。</p>
<p style="margin-left:2em">雪竇云。二老是則是。只知雪峯放行。不知雪峰把定。忽有箇衲僧出來。問未審雪竇作麼生。豈不是別機宜。識休咎底漢。還有望州亭烏石嶺底麼。良久云。擔板禪和。如麻似粟。</p>
<p>示眾云。盡大地撮來。如粟米粒大。拋向面前。漆桶不會。打鼓普請看。</p>
<p style="margin-left:2em">長慶稜問雲門。雪峰與麼道。還有出頭不得處麼。門云有。稜云。作麼生。門云。不可總作野狐精見解　又云。狼籍不少　雲峰悅云。匹上不足。我更與儞葛藤。驀拈拄杖云。還見雪峯麼。咄。王令稍嚴。不許攙行奪市　大溈喆云。我更為諸人。土上加泥。乃拈杖云。看看。雪峰老人。向諸人面前放屙。咄。為甚麼。屎臭氣也不知。</p>
<p style="margin-left:2em">雪竇頌云。牛頭沒馬頭回。曹溪鏡裏絕纖埃。打鼓看來君不見。百花春到為誰開。</p>
<p>示眾云。我這裏。如一面古鏡相似。胡來胡現。漢來漢現。</p>
<p>時有僧出問。忽遇明鏡來時如何。師云。胡漢俱隱。</p>
<p style="margin-left:2em">玄沙云。我即不然。時有僧問。忽遇明鏡來時如何。沙云。百雜碎　明招云。當與麼時。莫道胡漢俱隱。別作麼生道。沙云破。招云喪也。</p>
<p>示眾云。盡大地。是箇解脫門。把手拽伊。不肯入。</p>
<p>時有僧出云。和尚怪某甲不得。</p>
<p>一僧云。用入作麼。師便打。</p>
<p style="margin-left:2em">雪竇云。三箇中。有一箇受救在。忽若總不辨明。平地有甚數。</p>
<p>示眾云。三世諸佛。是草裏漢。三經五論。是繫驢橛。八十卷華嚴。是村草步頭。博飯喫底言語。十二分教。是蝦蟆口裏事。還知麼。所以道。如今千百人中。若有一人大肯去。我作驢駝物。供養他。有甚麼罪過。</p>
<p>示眾云。三世諸佛。向這裏。出頭不得。一大藏教。著一字不得。天下老和尚。向這裏百雜碎。還知麼。諸人。若實明白得去。免被人惑。設有言句。亦不他疑。自<span class='corr'>己</span>若未明白。却不得掠虗。枉度時光。莫只管向諸方老師頷腮下。記得一言半句。將謂自<span class='corr'>己</span>胷襟。大錯。兄弟。我道。只這三寸。能殺人能活人。我尋常向師僧道。是甚麼。他便口喃喃地。如此等輩。驢年解承當得麼。且問儞。諸和尚子。諸方老宿。還與闍梨。說事麼。還曾指示闍梨麼。還曾共闍梨。商量麼。大須體悉審實看。</p>
<p>示眾。良久云。便與麼承當得去。好省心力。所以道。三世諸佛。不能唱。十二分教。不能詮。如今嚼涕唾兒。爭能會得。我尋常向師僧道。是甚麼。更近前來。覔答話。驢年會得麼。我事不獲<span class='corr'>已</span>。向儞恁麼道。<span class='corr'>已</span>是平欺儞了也。又向儞道。未入門時。早共儞商量了也。亦是老婆心。省力處。不肯承當。但知踏步向前。覔言覔句。向儞道。盡大地是箇解脫門。總不肯入。只管亂走。逢人便問佛問祖。還識羞麼。甘自受屈。若實未得箇悟入。莫當等閑。直須悟入始得。不可虗度時光。著些精彩好。達磨西來。以心傳心。不立文字。且作麼生是汝諸人心。不可亂統了便休。<span class='corr'>己</span>眼未明。何處消得許多妄想。時中無儞安身處。便乃見凡是聖。有僧俗男女。高低勝劣。大地面前。吵吵地。鋪沙相似。未曾一念。暫返神光。流浪生死。盡劫不息。大須慚愧。各自努力。</p>
<p>示眾云。臨河渴死人無數。飯籮邊受餓人。如恒河沙。非但一箇半箇。兄弟。若也根思遲回。却須勤著精彩。莫只這邊經冬。那邊過夏。収拾些子涕唾。便當平生事了。但擬抄取記取。盡是識學依通。這般底。我喚作蝦蟆衣下客。亦喚作黑牛臥死水。汝還會麼。</p>
<p>示眾云。若論此事。如一片田地相似。一任諸人耕種。無有不承此恩力者。</p>
<p>玄沙云。且作麼生是一片田地。師云看。沙云。是即是。某甲不恁麼。師云。儞作麼生。沙云。只是人人底。</p>
<p>師垂語云。此事得與麼尊貴。得與麼綿密。</p>
<p>僧云。某甲自到山。經數載。可聞和尚與麼示徒。師云。我<span class='corr'>已</span>前雖無。如今<span class='corr'>已</span>有。莫有妨閡也無。僧云。不敢。此是和尚。不得<span class='corr'>已</span>而<span class='corr'>已</span>。</p>
<p>師一日。於僧堂前坐。拈起拄杖云。這箇為中下根人。</p>
<p>時有僧問。忽遇上上根人來時如何。師拈起拄杖。</p>
<p style="margin-left:2em">雲門云。我不似雪峰打破狼籍。僧便問。未審和尚如何。師便打。</p>
<p>師參次。有一僧。珍重便出。師云。總似這箇僧。省我多少心力。</p>
<p>玄沙云。和尚恁麼為人。瞎却閩中一城人眼去在。師云。儞又作麼生。沙云。便好與三十棒。師云。<span class='corr'>已</span>後無人奈子何。</p>
<p>師一日陞堂。眾集定。師輥出木毯。玄沙遂捉來。安舊處著。</p>
<p style="margin-left:2em">白雲端云。此箇時節。眾人皆言。子父共作一大事。如此見解。還夢見也未。白雲今日布施大眾。乃云。濃研香墨。深蘸紫毫。</p>
<p>師晚參次。却向中庭臥。太原孚上座云。五州管內。只有這老和尚。較些子。師便起去。</p>
<p>師一日。於僧堂內。閉却門燒火。乃呌云。救火救火。玄沙將一片柴。從牕檽內拋入。師便開門。</p>
<p>師領徒南游。時黃涅槃。預知。搘䇿出迎。抵蘇溪邂逅。師問。近離甚處。云辟支巖。師云。巖中還有主麼。槃以竹杖。敲師簥。師遂出簥相見。槃云。曾郎萬福。師展丈夫禮。槃作女人拜。師云。莫是女人麼。槃又設兩拜。遂以竹䇿劃地。右繞師簥三匝。師云。某甲是三界內人。儞是三界外人。宜前去。某甲後來。槃即先回。師遂至止囊山。憩數日。槃供待隨行徒眾。一無所闕。</p>
<p>師送南際長老。出門。遂作女人拜。際<span class='corr'>斂</span>手應諾。師以手斫額。便歸。</p>
<p>師到國清。拈鉢盂。問座主云。道得即與儞鉢盂。主云。此是化佛邊事<span class='note-inline'>(雪竇別云。只恐鈍置和尚)</span>。師云。儞作座主奴。也未得在。云某甲不會。師云。儞問。我與儞道。主方作禮。師一踏踏倒。</p>
<p>主舉似雲門云。某甲得七年方見。門云。儞七年方見那。主云是。門云。更七年始得。</p>
<p style="margin-left:2em">雪竇云。草賊敗也。</p>
<p>玄沙問。某甲如今大用去。和尚作麼生。師將三木毬。一時輥出。沙作斫牌勢。師云。儞親在靈山來。方得如此。沙云。也即是自家底。</p>
<p>有一僧。在山下卓庵。多年不剃頭。畜一長柄杓。就溪取水。有問如何是祖師西來意。僧提起杓云。溪深杓柄長。</p>
<p>師聞之云。也甚奇怪。一日袖剃刀。同侍者訪之。纔見便問。道得即不剃汝頭。僧便洗頭。跪師前。師便與剃却。</p>
<p>一日有兩僧來。師以手托庵門。放身出云。是甚麼。僧亦云。是甚麼。師低頭歸庵。</p>
<p>僧後辭去。師問甚麼處去。云湖南去。師云。我有箇同行。在彼。住巖頭。附汝一信去。</p>
<p>師致書云。某甲信上師兄。一自鼇山成道後。迄至于今。飽不休。同參某甲。信上師兄。</p>
<p>僧到巖頭。頭問。甚處來。云嶺南來。頭云。曾到雪峰麼。云近離彼中。雪峰有書。上和尚。頭看書了。却問。和尚有何言句。僧舉前話。頭云。他道甚麼。云他無語低頭歸庵。頭云。噫。我當初悔不向伊道末後句。若向伊道。天下人。不奈雪老何。僧至夏末。請益前話。頭云。何不早問。僧云。不敢容易。頭云。雪峰雖與我同條生。不與我同條死。要識末後句。只這是。</p>
<p style="margin-left:2em">大溈喆云。大小雪峰巖頭。被這僧勘破。</p>
<p style="margin-left:2em">雪竇頌云。末後句。為君說。明暗雙雙底時節。同條生也共相知。不同條死還殊絕。還殊絕。黃頭碧眼須辨別。南北東西歸去來。夜深同看千巖雪。</p>
<p>師問僧。見說大德。曾為天使來。是否。云不敢。師云。爭解與麼來。云仰慕道德。豈憚關山。師云。汝猶醉在。出去。僧便出。師却召云。大德。僧回首。師云。是甚麼。僧亦云。是甚麼。師云。這漆桶。僧無語。</p>
<p>師回顧鏡清云。好箇師僧。却向漆桶裏著到。清云。和尚豈不是據款結案。師云。也是我尋常用底。</p>
<p>復云。忽若喚回。道是甚麼。被他道這漆桶。又作麼生。清云。成何道理。師云。我與麼及伊。汝又道據款結案。他與麼及我。汝又道。成何道理。一等是與麼時節。其間。何故有得。有不得。清云。不見道。醍醐上味。為世所珍。遇斯等人。飜成毒藥。</p>
<p style="margin-left:2em">雪竇云。看他父子相投。言氣相合。若知者。謂粉骨碎身。此恩難報。不知者。謂扶高抑下。臨危悚人。毒藥醍醐。千載龜鑑。還會麼。這漆桶。</p>
<p>師因僧作禮。師打五棒。僧云。某甲有甚麼過。師又打五棒。</p>
<p style="margin-left:2em">雪竇云。我不曾與人葛藤。前五棒。日照天臨。後五棒。雲騰致雨。儞若辨得。也好與五棒。</p>
<p>有僧禮辭。師問甚處去。云禮拜徑山去。師云。徑山忽問儞此間佛法如何。汝作麼生祇對。云待問即道。師便打。却回顧鏡清云。這僧過在甚麼處。便喫棒。清云。問得徑山。徹困也。師云。徑山在浙中。因甚麼。問得徹困。清云。不見道。遠問近對。師休去。</p>
<p>師喚僧。僧應諾。師云。近前來。僧近前。師云去。</p>
<p style="margin-left:2em">雲門舉問僧。儞作麼生。道得叉手句。儞若道得叉手句。即見雪峯。</p>
<p>師問僧。甚處來。云浙中來。師云。舡來陸來。云二途俱不涉。師云。爭得到這裏。云有甚麼隔礙。師打趂出。</p>
<p>僧過十年後。再來。師問。甚處來。云。湖南來。師云。湖南與此間。相去多少。云不隔。師竪起拂子云。還隔這箇麼。若隔即不到也。師又打趂出。僧住後。凡見人便罵。有同行。聞得。特去相訪。乃問老兄到雪峯。有何言句不是。罵之不<span class='corr'>已</span>。僧遂舉前話。被同行㖃罵。乃與說破。其僧悲泣。常夜間焚香。遙禮悔過。</p>
<p>師問僧。近離甚處。云覆舡。師云。生死海未渡。為甚麼覆却舡。僧無對。</p>
<p style="margin-left:2em">雪竇代云。久響雪峯。待這老漢擬議。拂袖便行。</p>
<p style="margin-left:1em">僧後舉似覆舡。舡云。何不道渠無生死。僧再去。進此語。師云。此不是儞語。云覆舡語。師云。我有二十棒。寄打覆舡。二十棒。老僧自喫。不干闍梨事。</p>
<p style="margin-left:2em">雪竇著語云。能區能別。能殺能活。若也辨得。天下橫行。</p>
<p>師問僧。甚處去。云識得即知去處。師云。儞是了事人。亂走作麼。云和尚莫搽污人好。師云。我即不搽污儞。古人吹布毛。作麼生。與我說來看。云殘羹餿飯。<span class='corr'>已</span>有人喫了。師休去。</p>
<p style="margin-left:2em">雲門別前語云。築著便作屎臭氣　又代後語云。將謂是鑽天鷂子。元來是死水裏蝦蟆。</p>
<p style="margin-left:2em">雪竇出雪峰云。一死更不再活。</p>
<p>師問僧。名甚麼。云玄機。師云。日織多少。云寸絲不挂。師云。參堂去。僧纔行三五步。師云。袈裟落地也。僧回首。師便打云。大好寸絲不挂。</p>
<p>師見僧召云。近前來。僧近前。師云。甚處去。云普請去。師云去。</p>
<p style="margin-left:2em">雲門云。此是隨語識人。</p>
<p>師問僧。甚處來。云江西。師云。江西與此間。相去多少。云不遙。師竪起拂子云。還隔這箇麼。云若隔即遙也。師便打出。</p>
<p>師問僧。甚處來。云慧日。師云。來時。日出也未。云若日出。即融却雪峯。師休去。</p>
<p>師問僧。近離甚處。云溈山。師云。溈山有何言句。云某甲曾問。如何是祖師西來意。山踞坐。師云。汝肯他否。云不肯。師云。溈山古佛子。速去禮拜懺悔。</p>
<p>有僧。舉似玄沙。沙云。山頭老漢。蹉過也不知。僧云。未審和尚尊意如何。沙云。大小溈山。被這僧一問。直得百雜碎。</p>
<p>僧問。聲聞人見性。如夜見月。菩薩人見性。如晝見日。未審和尚見性。如何。師打三棒。</p>
<p>其僧後問巖頭。頭打三掌。</p>
<p style="margin-left:2em">雪竇云。應病與藥。且與三下。若也據令而行。合打多少。</p>
<p>僧問。古㵎寒泉時如何。師云。瞪目不見底。云飲者如何。師云。不從口入。</p>
<p>僧後舉以趙州。州云。既不從口入。不可從鼻孔裏入。僧却理前問。州云。苦。僧進後語。州云死。</p>
<p>師聞。遙望作禮云。趙州古佛。從此不答話。</p>
<p style="margin-left:2em">雪竇云。眾中商量。總云。雪峰不出這僧問頭。所以趙州不肯。如斯話會。深屈古人。雪竇即不然。斬釘截鐵。本分宗師。就下平高。難為作者。</p>
<p style="margin-left:2em">天衣懷云。諸仁者。作麼生會不答話底道理。贊嘆趙州即不無。還知趙州片玉瑕生麼。若人檢點得出。相如不誑於秦主。</p>
<p>僧問。牧童能歌能舞時如何。師下繩床作舞。</p>
<p>玄沙云。這老漢。脚跟未點地在。師云。子又作麼生。玄沙乃撫掌三下。</p>
<p>僧問。乞師指示。師云。是甚麼。僧於言下大悟。</p>
<p style="margin-left:2em">雲門云。雪峰向伊道甚麼。</p>
<p>僧與師。造龕子了。白云。和尚龕子成也。師云。舁將來。堂前著。僧舁來。師纔見。便問大眾道。得第一句。即留取。如是再問。</p>
<p>有僧出云。某甲咨和尚。師便喝云。莫[尸@豕]沸。便將龕子燒却。</p>
</div>
<p class='juan'>聯燈會要卷<span class='corr'>第</span>二十一</p>
<div class='div-w'><p>余乾道初。客建康蔣山。邂逅泉州一老僧。有巖頭錄。因閱之。見其問僧。甚處去。僧云。入嶺。禮拜雪峯去。巖頭云。雪峰若問儞。巖頭如何。但向他道。巖頭近日在湖邊住。只將三文。買箇撈波子。撈蝦摝蜆。且恁麼過時。因問老僧。余閱巖頭錄。他本盡作老婆。此云撈波。何也。渠笑云。老婆誤也。巖頭雪峯皆鄉人。吾鄉以撈蝦竹具。曰撈波也。鄉人至今。如是呼之。後人訛聽。作老婆字。教人一向作禪會。巖頭錄他本。作買箇妻子。雪峯錄作買箇老婆。後來真淨舉了云。我只將一文錢。娶箇黑妻子。所謂字經三寫。烏焉成馬。於宗門雖無利害。不可不知。雪峰空禪師頌。有云。三文撈波年代深。化成老婆黑而醜。蓋方語有所不知。不足怪也。</p>
<p>如福州諺曰。打野堆者。成堆打閧也。今明招錄中。作打野榸。後來圓悟碧巖集中解云。野榸乃山上燒不過底火柴頭。可與老婆。一狀領過也。</p>
</div></div></div></div></div>
</div><!-- end of div[@id='body'] -->
</body></html>