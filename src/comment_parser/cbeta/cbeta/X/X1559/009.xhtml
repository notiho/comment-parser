<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu297' />嘉泰普燈錄卷第九</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p><p class="head2">青原第十三世<span class='note-inline'>(雲門七世)</span></p>

<div class='div-other'><a id='mulu298' />
<p class='h3'>投子證悟脩顒禪師法嗣</p>
<div class='div-other'><a id='mulu299' />
<p class='h4'>鄧州香嚴海印智月禪師</p><p>不知何許人也。久參證悟。深達法源。自京師出居頴之薦福。紹聖三年。移香嚴。　上堂曰。判府吏部。此日命山僧開堂祝　聖。紹續祖燈。只如祖燈作麼生續。不見古者道。六街鍾鼓響鼕鼕。即處鋪金世界中。池長芰荷庭長栢。更將何法演真宗。恁麼說話。也是事不獲<span class='corr'>已</span>。有旁不肯底出來。把山僧拽下禪床。痛打一頓。許伊是箇本分衲僧。若未有這箇作家手脚。切不得草草匆匆。勘得脚跟下不實頭沒去處。卻須倒喫薦福手中钁柄。莫言不道。　僧問。法雷<span class='corr'>已</span>震。選佛場開。不昧宗乘。請師直指。曰。三月三日時。千華萬華拆。云。普天匝地承恩力。覺苑仙葩一夜開。曰。切忌隨他去。</p>
</div></div>
<div class='div-other'><a id='mulu300' />
<p class='h3'>金山智覺法慧禪師法嗣</p>
<div class='div-other'><a id='mulu301' />
<p class='h4'>常州報恩寶月覺然禪師</p><p>越之嵊縣鄭氏子。　上堂曰。學者無事空言。須求妙悟。去妙悟而事空言。其猶逐臭耳。然雖如是。罕逢穿耳客。多遇刻舟人。紹興六年五月旦。誡其徒曰。世緣易染。道業難辦。汝等勉之。語卒而逝。</p>
</div></div>
<div class='div-other'><a id='mulu302' />
<p class='h3'>長蘆淨照崇信禪師法嗣</p>
<div class='div-other'><a id='mulu303' />
<p class='h4'>東京慧林慈受懷深禪師</p><p>壽春六安人。族夏氏。生而祥光現舍。文殊行堅禪師遙見。疑火也。詰且知師始生。堅歎曰。非凡兒。往訪之。師見堅輒笑。母張氏許出家。十四割愛冠祝髮。後四年。訪道方外。崇寧初。往嘉禾。依淨照於資聖。照舉良遂見麻谷因緣問曰。如何是良遂知處。師即洞明。照徙長蘆。命首眾。政和初。儀真守吏部季公釜。以城南資福邀師。屨滿戶外。蔣山佛鑑懃禪師渡江行化見之。茶退。師引巡寮。至千人街坊。鑑問。既是千人街坊。為甚麼只有一人。師曰。多虗不如少實。鑑曰。恁麼那。師赧然。偶　朝廷以資福為神霄宮。因棄往蔣山。留西庵。陳請益。鑑曰。資福知是般事便休。曰。某實未穩。望和尚不外。鑑舉倩女離魂話反覆窮之。大豁疑礙。呈偈曰。只是舊時行李處。等閑舉著便殽訛。夜來一陣狂風起。吹落桃華知幾多。鑑拊几曰。這底豈不是活祖師意。未幾。被　旨居焦山。閱四稔。　詔住慧林。靖康改元。匃歸不聽。秋再辭。乃　允。徑之天台石橋。尋徙靈巖。久之。　勑補蔣山。未數月。退居洞庭之包山。復應王氏請。為圓覺第一祖。　上堂曰。不是境。亦非心。喚作佛時也陸沉。箇中本自無堦級。切忌無堦級處尋。總不尋。過猶深。打破雲門飯袋子。方知赤土是黃金。　上堂。古者道。忍。忍。三世如來從此盡。饒。饒。萬禍千殃從此消。默。默。無上菩提從此得。師曰。會得此三種語了。好箇不快活漢。山僧只是得人一牛。還人一馬。潑水相唾。插觜廝罵。卓拄杖曰。平出。平出。　上堂。雲自何山起。風從甚㵎生。好箇入頭處。官路少人行。　上堂。昔有人獲一塊鐵。鑄作一座方響。人聞之。便生逸樂之情。謂之樂器。後將方響打作一口磬。人聞之。便生善。此後。因人從軍。却將磬鑄成一口劒。人見之。便生驚怖。更後時。又將劒鑄成一尊佛。人見之。便生歸向。諸仁者。大都只是一塊鐵。因甚麼起得許多驚喜善惡之念。試思之。　僧問。甚麼人不被無常吞。曰。只恐他無下口處。云。恁麼則一念通玄箭。三尸鬼失姧也。曰。汝有一念。定被他吞了。云。無一念時如何。曰。捉著闍梨。　問。知有道不得時如何。曰。啞子喫蜜。云。道得不知有時如何。曰。鸚鵡喚人。僧禮拜。師叱曰。這傳語漢。　問。如何是佛。曰。面黃不是真金貼。云。如何是佛向上事。曰。一箭一蓮華。僧作禮。師彈指三下。紹興二年四月望。為眾小參。僧問末後句。師良久曰。後五日看。至二十日。果示微疾。竟爾告終。壽五十六。臘三十六。火浴戒體。光分五色。獲設利者無數。竹石草木。煙所及處。累累如綴珠。穴土為坑。隨钁亦有之。分靈骨塔于包山之顯慶．思溪之圓覺。</p>
</div>
<div class='div-other'><a id='mulu304' />
<p class='h4'>平江府光孝證悟如璝禪師</p><p>建寧魏氏子。　開堂日。僧問。如何是蘇臺境。曰。山橫師子秀。水接太湖清。云。如何是境中人。曰。衣冠皇宋後。禮樂大周前。師凡見僧。必問曰。近日如何。僧擬對。即拊其背曰。不可思議。及將示寂。眾集。復曰。不可思議。乃合掌而終。</p>
</div>
<div class='div-other'><a id='mulu305' />
<p class='h4'>紹興府天衣如哲禪師</p><p>族里未詳。自退席。寓平江之萬壽。飲啖無擇。人多侮之。有以瑞岩喚主人公語問者。師答以偈曰。瑞巖長喚主人公。突出須彌最上峰。大地掀翻無覓處。笙歌一曲畫樓中。一日。曰。吾行矣。令拂拭所乘笋輿。乃書偈告眾曰。道在用處。用在死處。時人只管貪歡樂。不肯學無為。敘平昔參問。勉眾進修<span class='corr'>已</span>。忽竪起拳曰。諸人且道這箇落在甚麼處。眾無對。師揮案一下。曰。一齊分付與秋風。遂入輿中端坐而逝。實紹興庚辰八月二十三日也。火葬日。闔郡捧香薪。送者擁道。師蛻身搖動。咸謂其復生。</p>
</div>
<div class='div-other'><a id='mulu306' />
<p class='h4'>婺州智者法銓禪師</p><p>上堂曰。要扣玄關。須是有節操。極慷慨。斬得釘。截得鐵。硬剝剝地漢始得。若是隈刀避箭碌碌之徒。看即有分。以拂子擊禪床。下座。</p>
</div>
<div class='div-other'><a id='mulu307' />
<p class='h4'>臨安府徑山妙空智訥禪師</p><p>僧問。牛頭未見四祖時是何。曰。坐久成勞。云。見後如何。曰。不妨我東行西行。</p>
</div></div>
<div class='div-other'><a id='mulu308' />
<p class='h3'>保寧覺印子英禪師法嗣</p>
<div class='div-other'><a id='mulu309' />
<p class='h4'>臨安府鹽官廣福惟尚禪師</p><p>自幼南詢至泗州。依覺印於普照。一日。請方丈。問云。南泉斬猫兒。意旨如何。曰。須是南泉始得。印即以前語詰之。師不能對。至僧堂。忽大悟。曰。古人道。從今日去。更不疑天下老和尚舌頭。信有之矣。述偈呈印曰。須是南泉第一機。不知不覺驀頭錐。覿面若無青白眼。還如[感*鳥][感*鳥]守空池。舉未絕。印竪拳曰。正當恁麼時作麼生。師掀倒禪床。印遂喝。師曰。賊過後張弓。便出。住廣福日。室中問僧。提起來作麼會。又曰。且道是箇甚麼。要人提起<span class='note-inline'>(餘語未見)</span>。</p>
</div>
<div class='div-other'><a id='mulu310' />
<p class='h4'>慶元府雪竇法寧禪師</p><p>衢之西安人。族社氏。父母禱金華聖者。一夕。夢梵僧入家。乃生。弱冠祝髮。志慕游歷。因閱趙州語。默契心源。及見覺印。言其所得。印特稱之。後八坐道場。　上堂曰。百川異流。以海為極。森羅萬象。以空為極。四聖六凡。以佛為極。明眼衲僧。以拄杖子為極。且道拄杖子以何為極。有人道得。山僧兩手分付。儻或未然。不知閑倚禪床畔。留與兒孫指路頭。</p>
</div></div>
<div class='div-other'><a id='mulu311' />
<p class='h3'>甘露德顒禪師法嗣</p>
<div class='div-other'><a id='mulu312' />
<p class='h4'>楊州光孝亢禪師</p><p>僧問。如何是和尚家風。曰。七顛八倒。云。忽遇客來。如何祗待。曰。生鐵蒺䔧劈口[祝/土]。</p>
</div></div>
<div class='div-other'><a id='mulu313' />
<p class='h3'>法雲佛國惟白禪師法嗣</p>
<div class='div-other'><a id='mulu314' />
<p class='h4'>東京慧林月印惠海禪師<span class='note-inline'>(初住湯泉)</span></p><p>上堂曰。黃金地上。具眼者未肯安居。荊棘林中。本分底留伊不得。只如去此二途。作麼生是衲僧行履處。良久。曰。舉頭煙靄裏。依約見家山。　上堂。顧眎大眾。拍禪床一下。曰。聊表不空。便下座。　僧問。師唱誰家曲。宗風嗣阿誰。曰。黃金地上玉樓臺。云。如何是祖師西來意。曰。三月洛陽人戴華。</p>
</div>
<div class='div-other'><a id='mulu315' />
<p class='h4'>楊州建隆原禪師</p><p>姑蘇洞庭人。族夏氏。初得法於甘露顒禪師。後機契於佛國。以步武高妙。侍國入　禁中陞座。問答稱　旨。賜金襴伽梨。自京回蔣山。值佛鑑上堂。師出問。如何是蔣山境。鑑抗聲曰。你次第問我境中人耶。師便禮拜歸眾。鑑大喜。端明蔡公襄請開法建隆。後住洞庭翠峰。　上堂。拈拄杖曰。買帽相頭。依模畫樣。從他野老自顰眉。誌公不是閑和尚。卓拄杖。下座。　上堂。舉。僧問鏡清。明教新年。佛法有無。師曰。新年景物漸舒蘇。佛法徒勞論有無。得失是非都喪却。波斯鼻孔自來麤。　僧問。大覺世尊昔於波羅奈國轉四諦法輪。建隆今日開堂。未審轉那箇法輪。曰。千江同一月。萬戶盡逢春。云。法輪轉處。達者皆知。旃檀爇時。香風匝地。曰。寒山拊掌。拾得呵呵。</p>
</div></div>
<div class='div-other'><a id='mulu316' />
<p class='h3'>開先心印智珣禪師法嗣</p>
<div class='div-other'><a id='mulu317' />
<p class='h4'>廬山開先宗禪師</p><p>上堂曰。一不做。二不休。捩轉鼻孔。捺下雲頭。禾山解打鹽官鼓。僧繇不寫戴嵩牛。廬陵米。投子油。雪峰依舊輥雙毬。夜來風送衡陽信。寒鴈一聲霜月幽。</p>
</div></div>
<div class='div-other'><a id='mulu318' />
<p class='h3'>元豐惠圓清滿禪師法嗣</p>
<div class='div-other'><a id='mulu319' />
<p class='h4'>福州雪峰圓覺宗演禪師</p><p>恩州人也。　上堂曰。道箇直下便會。早是枝生節外。更若舉古明今。笑殺德山臨濟。驀拈拄杖。召眾曰。且道德山臨濟有甚麼長處。卓一卓。喝一喝。曰。曾經大海休誇水。除却須彌不是山。　上堂。遣迷求悟。不知迷是悟之鉗鎚。愛聖憎凡。不知凡是聖之爐鞴。只如聖凡雙泯。迷悟俱忘一句作麼生道。半夜彩霞籠玉像。天明峰頂五雲遮。　僧問。不慕諸聖。不重<span class='corr'>己</span>靈時如何。曰。款出囚口。云。便恁麼會去時如何。曰。換手推胷。　問。如何是大善知識心。曰。十字街頭片瓦子。　辭眾日。僧問。如何是臨岐一句。曰。有馬騎馬。無馬步行。云。途中事作麼生。曰。賤避貴。</p>
</div></div>
<div class='div-other'><a id='mulu320' />
<p class='h3'>雪竇道榮禪師法嗣</p>
<div class='div-other'><a id='mulu321' />
<p class='h4'>福州雪峰大智禪師</p><p>僧問。如何是祖師西來意。師銜拂柄示之。僧云。此是香嚴底。和尚又作麼生。師便喝。僧大笑。師叱曰。這野狐精。</p>
</div></div>
<div class='div-other'><a id='mulu322' />
<p class='h3'>夾山自齡禪師法嗣</p>
<div class='div-other'><a id='mulu323' />
<p class='h4'>潭州石霜法聰禪師</p><p>僧問。如何是君王劒。曰。四塞輸降款。梯山入貢來。云。如何是諸侯劒。曰。瞻之仰之。云。如何是百官劒。曰。四海煙塵淨。六合一家昌。云。如何是和尚劒。曰。理長即就。</p>
</div></div>
<div class='div-other'><a id='mulu324' />
<p class='h3'>育王真戒曇振禪師法嗣</p>
<div class='div-other'><a id='mulu325' />
<p class='h4'>慶元府岳林真禪師</p><p>上堂曰。古人道。初秋夏末。合有責情三十棒。岳林則不然。靈山會上。世尊拈華。迦葉微笑。正當恁麼時。好與三十棒。何故。如此太平時節。強起干戈。教人吹大法螺。擊大法皷。舉步則金蓮躞蹀。端居則寶座巍峩。梵王引之於前。香華繚繞。帝釋隨之於後。龍象駢羅。致令後代兒孫遞相倣斆。三三兩兩。皆言出格風標。劫劫波波。未肯歸家穩坐。皷脣搖舌。宛如鐘磬笙竿。奮臂點胸。何啻稻麻竹葦。更逞游山翫水。撥草瞻風。人前說得石點頭。天上飛來華撲地。也好與三十棒。且道坐夏賞勞。如何酬獎。良久。曰。萬寶功成何厚薄。千鈞價重自低昂。</p>
</div></div>
<div class='div-other'><a id='mulu326' />
<p class='h3'>招提廣燈惟湛禪師法嗣</p>
<div class='div-other'><a id='mulu327' />
<p class='h4'>嘉興府華亭觀音禪師<span class='note-inline'>(遺其名)</span></p><p>僧問。如何是佛。曰。半夜烏龜火裏行。云。意作麼生。曰。虗空無背面。僧禮拜。師便打。</p>
</div></div></div>
<div class='div-other'><a id='mulu328' />
<p class='h2'>青原第十三世<span class='note-inline'>(洞山九世)</span></p>
<div class='div-other'><a id='mulu329' />
<p class='h3'>丹霞子淳禪師法嗣</p>
<div class='div-other'><a id='mulu330' />
<p class='h4'>真州長蘆真歇清了禪師</p><p>左綿安昌人。族雍氏。襁褓入寺見佛。喜動眉睫。咸異之。年十一。依聖果清俊。歷七稔。試法華得度。往成都大慈習經論。領大意。出蜀至沔漢。扣丹霞。入室次。霞問。如何是空劫時自<span class='corr'>己</span>。師擬對。霞曰。你閙在。且去。一日。登鉢盂峰。豁契悟。徑歸見霞。方侍立次。霞掌曰。將謂你知有。師欣然拜之。翌日。霞上堂曰。日照孤峰翠。月臨溪水塞。祖師玄妙訣。莫向寸心安。便下座。師直前云。今日陞座更瞞某不得也。霞曰。你試舉我今日陞座看。師良久。霞曰。將謂你瞥地。師便出。後游五臺。之京師。浮汴抵長蘆。謁祖照禪師。一語契投。命為侍者。踰年分座。宣和三年。照稱疾退院。四年秋。經制陳公璋請師繼席。衲子憧憧。堂盈千七百眾。建炎末。自儀真游四明之補怛洛迦山。又之丹丘天峰。受閩中象骨請。紹興初。　勑住育王。從溫之龍翔。禪其律居。移徑山及崇先新寺。　上堂曰。我於先師一堂下。伎倆俱盡。覔箇開口處不可得。如今還有恁麼快活不徹底漢麼。若無。銜鐵負鞍。各自著便。　上堂。鹽決定鹹。醋決定酸。大家知有這滋味。因甚麼却喚作割茅刈草底人。還知他家未穩處麼。不行尊貴路。爭踏上頭關。　上堂。久默斯要。不務速說。釋迦老子待要款曲賣弄。爭奈未出母胎<span class='corr'>已</span>被人覷破。且道覰破箇甚麼。瞞雪峰不得。　上堂。上孤峰頂。過獨木橋。驀直恁麼行。猶是時人脚高脚低處。若見得徹。不出戶。身徧十方。未入門。常在屋裏。其或未然。趂涼般取一轉柴。　上堂。天曉濃霜白。依然境未分。出門無所辨。華鳥寂無聞。正恁麼時。作麼生是虗不墮位。要須擊起冰河焰。莫使凝然凍不回。　上堂。道得第一句。不被拄杖子瞞。識得拄杖子。猶是途路中事。作麼生是到地頭一句。　上堂。處處覓不得。只有一處不覓自得。且道是那箇一處。良久。曰。賊身<span class='corr'>已</span>露。　上堂。口邊白醭去。始得入門。通身紅爛去。方知有門裏事。更須知有不出門底。復曰。喚甚麼作門。僧問。三世諸佛向火燄裏轉大法輪。還端的也無。師大笑曰。我却疑著。云。和尚為甚麼却疑著。曰。野華香滿路。幽鳥不知春。　問。不落風彩。還許轉身也無。曰。石人行處不同功。云。向上事作麼生。曰。妙在一漚前。豈容千聖眼。僧禮拜。師曰。即恐不恁麼。　問。不求諸聖。不重<span class='corr'>己</span>靈時如何。曰。古鏡臺前荒草秀。云。便恁麼去時如何。曰。金烏銜片玉。二十一年九月壬子。　慈寧皇太后幸寺。　命開堂。垂箔聽法。　賜金襴．銀帛等。月末示疾。十月旦。　太后遣中使宣醫候問。從容而別。即加趺而逝。龕留七日。　太后降香錫金以侑齋祭。塔全身于院西<span class='corr'>桃</span>華塢。壽六十四。臘四十五。二十三年秋。　<span class='corr'>諡</span>曰悟空。塔名淨照。</p>
</div>
<div class='div-other'><a id='mulu331' />
<p class='h4'>慶元府天童宏智正覺禪師</p><p>隰之隰川人。族李氏。母夢五臺一僧解環與。環其右臂。乃孕。遂齋戒。及生。師右臂特起若環狀。七歲。日誦千言。祖寂。父宗道久參佛陀遜禪師。遜嘗指師謂其父曰。此子道韻勝甚。非塵埃中人。苟出家。必為法器。十一得度於淨明本宗。十四具戒。逾三年。渡河之洛。坐夏少室。秋至香山。謁枯木成禪師。染指法味。即造丹霞。霞問。如何是空劫<span class='corr'>已</span>前自<span class='corr'>己</span>。云。井底蝦蟆吞却月。三更不借夜明簾。曰。未在。更道。師擬議。霞打一拂子曰。又道不借。師於言下釋然。作禮。霞曰。何不道取一句。云。某今日失錢遭罪。霞曰。未暇打得你。且去<span class='note-inline'>(時年二十三)</span>。霞領大洪。師掌牋記。宣和三年。命首眾。得法者<span class='corr'>已</span>數人。四年。過圓通時。真歇初住長蘆。遣僧邀至。眾出迎。見其衣舃穿弊。且易之。真歇俾侍者易以新履。師却曰。吾為鞋來耶。眾聞心服。懇求說法。居第一座。六年。出住泗之普照。次補太平．圓通．能仁及長蘆．天童。而天童屋廬湫隘。師至。創闢一新。衲子爭集萬指餘。　上堂曰。黃閤簾垂。難傳家信。紫羅帳合。暗撒真珠。正恁麼時。視聽有所不到。言詮有所不及。如何通得箇消息去。夢回夜色依稀曉。笑指家風爛熳春。　上堂。心不能緣。口不能議。直須退步荷擔。切忌當頭觸諱。風月寒清古渡頭。夜船撥轉瑠璃地。　上堂。空劫有真宗。聲前問<span class='corr'>己</span>躬。赤窮新活計。清白舊家風。的的三乘外。寥寥一印中。却來行異類。萬派自朝東。　上堂。句裏明宗則易。宗中辨白則難。良久。曰。還會麼。凍雞未報家林曉。隱隱行人過雪山。　上堂。今日是釋迦老子降誕之辰。長蘆不解說禪。與諸人盡箇樣子。只如在摩耶胎時作麼生。以拂子畫此[○@●]相曰。只如以清淨水浴金色身時又作麼生。復畫此[○@水]相曰。只如周行七步。目顧四方。指天指地。成道說法。神通變化。智慧辯才。四十九年。三百餘會。說青道黃。指東畫西。入般涅槃時又作麼生。乃盡此⊕相。復曰。若是具眼衲僧。必也相許。其或未然。一一歷過始得。　僧問。如何是向去底人。曰。白雲投壑盡。青嶂倚空高。云。如何是却來底人。曰。滿頭白髮離岩谷。半夜穿雲入市廛。云。如何是不來去底人。曰。石女喚回三界夢。木人坐斷六門機。　問。一絲不著時如何。曰。合同船子並頭行。云。其中事作麼生。曰。快刀快斧斫不入。　問。布袋頭開時如何。曰。一任填溝塞壑。　問。清虗之理。畢竟無身時如何。曰。文彩未痕初。消息難傳際。云。一步密移千聖外。通身放下劫壺空。曰。誕生就父時。合體無遺照。云。理既如是。事又作麼生。曰。歷歷纔回通化事。十方機應又何妨。云。恁麼則塵塵皆現本來身去也。曰。透一切色。超一切心。云。如理如事又作麼生。曰。路逢死虵莫打殺。無底籃子盛將歸。云。入市能長嘯。歸家著短衫。曰。木人嶺上歌。石女溪邊舞。師住持以來。受無貪而施無厭。歲艱食。竭<span class='corr'>己</span>有及贍眾之餘。賴全活者數萬。日常過午不食。紹興丁丑九月。謁郡僚及檀度。次謁越師趙公令。詪與之別。十月七日還山。翌日辰巳間。沐浴更衣。端坐告眾。顧侍僧索筆作書遺育王大慧禪師。請主後事。仍書偈曰。夢幻空華。六十七年。白鳥煙沒。秋水天連。擲筆而逝。龕留七日。顏貌如生。爪髮漸長。奉全軀塔于東谷。僧臘五十有三。其生前所遺髮齒設利綴之如珠。或髮貫其中。至今以誠心求者必得。戊寅春。　<span class='corr'>諡</span>宏智。塔妙光。</p>
</div>
<div class='div-other'><a id='mulu332' />
<p class='h4'>隨州大洪慧照慶預禪師</p><p>上堂曰。進一步。踐他國王水草。退一步。踏他祖父田園。不進不退。正在死水中。還有出身之路也無。蕭騷晚籟松釵短。游漾春風柳線長。　上堂。舉。船子囑夾山云。直須藏身處無蹤跡。無蹤跡處莫藏身。吾在藥山三十年。只明此事。今時人為甚麼却造次。丹山無彩鳳。寶殿不留冠。有時憨。有時癡。非我途中爭得知。</p>
</div>
<div class='div-other'><a id='mulu333' />
<p class='h4'>處州治平湡禪師</p><p>上堂曰。優游實際妙明家。轉步移身指落霞。無限白雲猶不見。夜乘明月出蘆華。</p>
</div></div>
<div class='div-other'><a id='mulu334' />
<p class='h3'>焦山枯木法成禪師法嗣</p>
<div class='div-other'><a id='mulu335' />
<p class='h4'>太平州吉祥法宣禪師</p><p>上堂曰。離四句。絕百非。德山棒猶鈍。臨濟喝還遲。七佛<span class='corr'>已</span>前消息子。相逢何待更揚眉。諸仁者。若作無事商量。正落闡提群隊。若作佛法領解。又是特地新條。而今直須撥開向上一竅。坐斷千聖舌頭。運出自<span class='corr'>己</span>家珍。始有衲僧巴鼻。儻不如是。滿口嚼冰霜。逢人向誰說。　僧問。如何是祖師西來意。曰。久旱無甘雨。田中稻穗枯。云。意旨如何。曰。今年米價貴。容易莫嫌麤。</p>
</div>
<div class='div-other'><a id='mulu336' />
<p class='h4'>台州天封子歸禪師</p><p>上堂。以拄杖卓一下。召大眾曰。八萬四千法門。八字打開了也。見得麼。金鳳夜棲無影樹。峰巒纔露海雲遮。　上堂。天封一語。時時直與。莫挂胸襟。切須記取。</p>
</div>
<div class='div-other'><a id='mulu337' />
<p class='h4'>台州護國守昌禪師</p><p>上堂。拈拄杖卓曰。三十六旬之開始。七十二候之起元。萬拜迎和氣之時。東帝布生成之令。直得天垂瑞彩。地雍貞祥。微微細雨洗寒空。淡淡春光籠野色。可謂應時納祐。慶無不宜。盡大地人皆添一歲。敢問諸人。且道那一人年多少。良久。曰。千歲老兒顏似玉。萬年童子鬢如[糸*系]。</p>
</div>
<div class='div-other'><a id='mulu338' />
<p class='h4'>鄧州丹霞普月禪師</p><p>初住汝州寶應。次遷丹霞。　上堂曰。威音<span class='corr'>已</span>前。誰當辨的。然燈而後。孰是知音。直饒那畔承當。未免打作兩橛。縱向這邊行履。也應未得十全。良由杜口毗耶。<span class='corr'>已</span>是天機漏洩。任使掩室摩竭。終須縫罅離披。休云體露真常。直是純清絕點。說甚皮膚脫落。自然獨運孤明。雖然似此新鮮。未稱衲僧意氣。直得五眼齊開。三元洞啟。從此竿頭絲線自然不犯波瀾。須明轉位回機。方解入廛垂手。所以道。任使板齒生毛。莫教眼睛顧著。認著則空花繚亂。言之則語路參差。既然如是。敢問諸人。不犯鋒釯一句又且如何道得。良久。曰。半夜烏龜眼豁開。萬象曉來都一色。</p>
</div>
<div class='div-other'><a id='mulu339' />
<p class='h4'>東京妙慧尼淨智大師</p><p>慧光。宣和三年春。　勑住妙慧。　上堂。舉趙州勘婆話。乃曰。趙州舌頭連天。老婆眉光覆地。分明勘破歸來。無限平人瞌瞎。</p>
</div></div>
<div class='div-other'><a id='mulu340' />
<p class='h3'>石門元易禪師法嗣</p>
<div class='div-other'><a id='mulu341' />
<p class='h4'>吉州青原齊禪師</p><p>長樂人。族陳氏。年二十八。辭父兄。從雲蓋智禪師出家。執事首座寮。座一日秉拂罷。師前曰。某竊聞首座所說。莫曉其義。伏望慈悲指示。座諄諄誘之。使究無著說這箇法。踰兩日。有省。以偈呈曰。說法無如這箇親。十方剎海一微塵。若能於此明真理。大地何曾見一人。座駭然。因語智得度。徧扣諸方。後至石門。深蒙器可。出住青原僅十二年。示寂日。說偈遺眾曰。昨夜三更過急灘。灘頭雲霧黑漫漫。一條拄杖為知<span class='corr'>己</span>。擊碎十關與萬關。</p>
</div>
<div class='div-other'><a id='mulu342' />
<p class='h4'>紹興府天衣法聦禪師</p><p>上堂曰。幽室寒燈不假挑。虗空明月徹雲霄。要知日用常無間。烈焰光中發異苗。裝普賢大士。開光明次。師登梯。乘筆顧大眾曰。道得即為下筆。眾無對。師召侍者曰。與老僧牢扶梯子。遂點之。</p>
</div>
<div class='div-other'><a id='mulu343' />
<p class='h4'>遂寧府香山尼佛通大師<span class='note-inline'>(遺其名)</span></p><p>因誦蓮經有省。往見石門。乃曰。成都喫不得也。遂寧喫不得也。門拈拄杖打出。通忽悟曰。榮者自榮。謝者自謝。秋露春風。好不著便。門拂袖歸方丈。尼亦不顧而出。由此道俗景從。得法者眾。</p>
</div></div>
<div class='div-other'><a id='mulu344' />
<p class='h3'>淨因自覺禪師法嗣</p>
<div class='div-other'><a id='mulu345' />
<p class='h4'>東京華嚴真懿慧蘭禪師</p><p>上堂曰。達磨大士九年面壁。未開口<span class='corr'>已</span>前。不妨令人疑著。却被神光座主一覷。脚手忙亂。便道。吾本來茲土。傳法救迷情。一華開五葉。結果自然成。當時若有箇漢。腦後有照破古今底眼目。手中有截斷虗空底鉗鎚。纔見道。便與驀胷搊住。一華五葉且拈放一邊。作麼生是儞傳底法。待伊開口。便與掀倒禪床。直饒達磨全機。也倒退三千里。免見千古之下。負累兒孫。慧嚴今日。豈可徒然。非唯重整頹綱。且要為諸人雪屈。遂拈拄杖橫按。召大眾曰。達磨大師向甚麼去也。擲拄杖。下座。　中秋雨下。上堂。家家啟戶待嬋娟。豈謂風雲翳碧天。以手打一圓相。曰。賴得箇中消息在。團團不動照三千。　上堂。拈拄杖曰。靈山會上。喚作拈華。少室峰前。名為得髓。從上古德只可傍觀。末代宗師盡皆拱手。華嚴今日不可逐浪隨波。擬向萬仞峰前點出普天春色。會麼。髑髏無喜識。枯木有龍吟。</p>
</div></div>
<div class='div-other'><a id='mulu346' />
<p class='h3'>天寧禧誧禪師法嗣</p>
<div class='div-other'><a id='mulu347' />
<p class='h4'>西京熊耳慈禪師</p><p>上堂曰。般若無知。應緣而照。山僧今日撒屎撒尿。這邊放。那邊屙。東山西嶺笑呵呵。幸然一片清涼地。剛被熊峰染汙他。染汙他。莫瞅瞅。泥牛木馬盡呵叱。過犯彌天且莫論。再得清明又何日。還會麼。來年更有新條在。惱亂春風卒未休。</p>
</div></div>
<div class='div-other'><a id='mulu348' />
<p class='h3'>寶峰闡提惟照禪師法嗣</p>
<div class='div-other'><a id='mulu349' />
<p class='h4'>江州圓通青谷真際德止禪師</p><p>金紫徐公閩中之季子也。世居歷陽。師雙瞳紺碧。神光射人。十歲未知書。多喜睡。其父目為懜然子。暨成童。強記過人。學文有奇語。弱冠夢異僧授四句偈。<span class='corr'>已</span>而有以南安岩主像遺之者。即傍所載聦明偈。自是持念不忘。後五年。隨金紫將漕西洛。一夕忽大悟。連作數偈。一曰。不因言句不因人。不因物色不因聲。夜半吹燈方就枕。忽然這裏<span class='corr'>已</span>天明。時闡提主招提寺。<span class='corr'>已</span>與往來。一日詣寺。提望見。拊掌笑曰。曹洞之宗。賴子振矣。師嘯歌自若。眾莫測之。乃力求出家。父弗許。欲以官授之。曰。某方將脫世網。不著三界。豈復<span class='corr'>刺</span>頭於利名中耶。請移授<span class='corr'>從</span>兄珏。遂祝髮受具。未數載。名振京師。宣和三年春。徽宗皇帝特　賜號真際。俾居圓通。　上堂曰。山僧二十年前。兩目雙盲。了無所覩。唯是聞人說道。青天之上有大日輪。照三千大千世界。無有不徧之處。籌䇿萬端。終不能見。二十年後。眼光漸開。又值天色連陰。濃雲亂湧。四方觀察。上下推窮。見雲行時。便於行處作計較。見雲住時。便於住處立箇窠臼。正如是問。忽遇著箇多知漢問道。莫是要見日輪麼。何不向高山頂上去。山僧却徵他道。那裏是高山頂上。他道。紅塵不到處是。諸仁者。好箇端的消息。還會麼。長連床上佛陀耶。　上堂。昨夜黃面瞿曇將三千大千世界來。一口吞盡。如人飲湯水。蹤跡不留。應時消散。當爾時。諸大菩薩．聲聞羅漢及與一切眾生。盡皆不覺不知。唯有文殊．普賢瞥然覰見。雖然得見。渺渺茫茫。恰似向大洋海裏頭出頭沒相似。諸人且道是甚麼消息。若也檢點得破。許他頂門上具一雙眼。紹興乙亥夏某月五日。有異讖。次日泊然示寂。闍維。煙氣所及。悉成設利。塔司空山。又分窆疊石原。壽五十六。臘三十二。其偈頌流行者。幾數百篇。</p>
</div>
<div class='div-other'><a id='mulu350' />
<p class='h4'>台州真如道會禪師</p><p>上堂曰。空劫中事。自肯承當。日用全彰。有何滲漏。正好歸家穩坐。任他雪覆青山。不留元字挂懷。誰顧波翻水面。且道正不立玄。偏不附物一句如何舉似。機絲不挂梭頭事。文彩縱橫意自殊。</p>
</div>
<div class='div-other'><a id='mulu351' />
<p class='h4'>興國軍智通大死翁景深禪師</p><p>台之仙居人。族王氏。自幼不羣。年十八。依廣度院德芝披削。始謁淨慈象禪師。一日。曰。思而知。慮而解。皆鬼家活計。興不自遏。聞寶峰名尊當世。往求入室。峰曰。直須斷起滅念。向空劫<span class='corr'>已</span>前掃除玄路。不涉正偏。盡却今時。全身放下。放盡還放。方有自由分。師聞。頓領厥旨。峰擊皷告眾曰。深得闡提大死之道。後學宜依之。因號大死翁。建炎改元。開法智通。　上堂曰。來不入門。去不出戶。來去無痕。如何提唱。直得古路苔封。羚羊絕迹。蒼梧月鏁。丹鳳不棲。所以道。藏身處沒蹤跡。沒蹤跡處莫藏身。若能如是。去住無依。了無向背。還委悉麼。而今分散如雲鶴。儞我相忘觸處玄。　上堂。火裏靈苗秀。無根徧界生。諸人如體悉。千里共途行。若也未然。放出連天荊棘。直教大地崢嶸。　僧問。如何是大死翁道。曰。不落正偏圓。云。如何是大死翁德。曰。深山藏不得。獨露有乖疎。　問。如何是正中偏。曰。黑面老婆披白練。云。如何是偏中正。曰。白頭翁子著皂衫。云。如何是正中來。曰。屎裏翻筋斗。云。如何是兼中至。曰。雪刃籠身不自復。云。如何是兼中到。曰。崑崙夜裏行。云。向上還有事也無。曰。捉得烏龜喚作鼈。云。乞師再垂方便。曰。入山逢虎臥。出谷鬼來牽。云。何得干戈相待。曰。三兩綫。一斤麻。紹興初。歸住寶藏岩。以事民其服。至壬申二月示微恙。乃曰。世緣盡矣。三月十三。留兄滋家寫遺書。別道舊隣里。為眾小參。仍說偈曰。不用剃頭。何須澡浴。一堆紅焰。千足萬足。雖然如是。且道向上還有事也無。遂斂目而逝。世壽六十有三。坐夏四十有五。</p>
</div>
<div class='div-other'><a id='mulu352' />
<p class='h4'>衡州華藥智朋禪師</p><p>四明人。族黃氏。未冠為僧。依寶峰有年。無省。因為眾持鉢。峰自題其像曰。雨洗淡紅桃蕚嫩。風搖淺碧柳絲輕。白雲影裏怪石露。流水光中古木清。噫。儞是何人。師即禮辭。持以還浙。至南徐焦山展挂次。枯木成禪師見之。歎曰。今日方知此老親見先師來。師聞即契悟<span class='note-inline'>(有本小異)</span>。遂曰。元來恁麼地。成曰。汝作麼生會。師曰。春生夏長。秋收冬藏。成曰。直須保任。師應喏。紹興初。出住華藥。次遷清涼。　上堂曰。海風吹夢。嶺猿啼月。敢問諸人。是何時節。恁麼會得。無影樹下任遨遊。其或未然。三條椽下。直須打徹。後退居四明之瑞岩。建康帥再以清涼挽之。明守亦勉其行。師不從。作偈送使者曰。相煩專使入煙霞。灰冷無湯不點茶。寄語甬東賢太守。難教枯木再生華。未幾。終於端岩。</p>
</div>
<div class='div-other'><a id='mulu353' />
<p class='h4'>衢州烏巨癡憨如懿禪師</p><p>上堂曰。至道休存佛祖言。更須放下莫論禪。未彰文彩全提妙。暗裏虗明徹底圓。</p>
</div></div>
<div class='div-other'><a id='mulu354' />
<p class='h3'>大洪智禪師法嗣</p>
<div class='div-other'><a id='mulu355' />
<p class='h4'>紹興府天章樞禪師</p><p>上堂。召大眾曰。春將至。歲<span class='corr'>已</span>暮。思量古往今來。只是箇般調度。凝眸昔日家風。下足舊將岐路。勸君休莫莾鹵。眨上眉毛須薦取。東村王老笑呵呵。此道今人棄如土。</p>
</div></div>
<div class='div-other'><a id='mulu356' />
<p class='h3'>大洪淨嚴守遂禪師法嗣</p>
<div class='div-other'><a id='mulu357' />
<p class='h4'>隨州大洪慶顯禪師</p><p>僧問。須菩提岩中宴坐。帝釋雨華。和尚新據洪峰。有何祥瑞。曰。鐵牛耕破扶桑國。迸出金烏照海門。云。未審是何宗旨。曰。熨斗煎茶銚不同。</p>
</div></div>
<p class='juan'>嘉泰普燈錄卷第九</p>
<div class='div-w'>
<p class='h3'>音釋</p><p>　誧音普　嵊音盛　釜音父　躞蘇恊切　蹀徒篋切　沔音緬　憧音衝　侑禹救切　隰音習　湫在九切　詪音艮　懜武亘切　甬音乏音勇耳劄</p>
</div></div></div>
</div><!-- end of div[@id='body'] -->
</body></html>