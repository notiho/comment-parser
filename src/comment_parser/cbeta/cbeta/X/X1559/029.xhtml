<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1289' />嘉泰普燈錄卷第二十九</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p>
<div class='div-other'><a id='mulu1290' />
<p class='h1'>偈頌</p>
<div class='div-other'><a id='mulu1291' />
<p class='h2'>○翠巖真禪師三首</p>
<div class='div-other'><a id='mulu1292' />
<p class='h3'>占古慶懷</p><p>南北無知<span class='corr'>已</span>。東西信有緣。祖師言不識。真宰理方宣。性海寬長滿。心華靜後圓。定山三徑艸。誰為掃寒煙。</p>
</div>
<div class='div-other'><a id='mulu1293' />
<p class='h3'>偶作</p><p>白雲漫世界。清露滴咸秦。滄海幾回變。衲僧把要津。</p>
</div>
<div class='div-other'><a id='mulu1294' />
<p class='h3'>因事</p><p>三歲孩兒百歲翁<span class='note-inline'>(你少我老)</span>。相逢陌路各西東<span class='note-inline'>(生死交謝)</span>。瑠璃殿上蒼苔色<span class='note-inline'>(絕人徃還)</span>。明月堂前匝地風<span class='note-inline'>(我門昌盛)</span>。</p>
</div></div>
<div class='div-other'><a id='mulu1295' />
<p class='h2'>○法昌遇禪師九首</p>
<div class='div-other'><a id='mulu1296' />
<p class='h3'>看經</p><p>半滿藏兮一絡索。子細看來特地錯。東村王老打張三。兩箇善神齊發惡。休發惡。寒猿昨夜繞窻啼。白鳥今朝上虗閣。</p>
</div>
<div class='div-other'><a id='mulu1297' />
<p class='h3'>寄昭師兄</p><p>溪月同觀影異圓。嶺雲重鏁故山關。烏雞帶月啼天曉。芻狗㘅華吠斗寒。徑直斫開離却易。迂回顧鑒入應難。龍川露滴層峰外。紅日圓暉北上看。</p>
</div>
<div class='div-other'><a id='mulu1298' />
<p class='h3'>不勘自破</p><p>打破虗空不用鎚。門頭何假更安錐。從他勝有張良計。不勘還須失利歸。</p>
</div>
<div class='div-other'><a id='mulu1299' />
<p class='h3'>三句</p><p>第一句。無邊大火聚。擬議早身灰。誰敢當頭覷。</p>
<p>第二句。龍蟠并虎踞。更問毗耶離。<span class='corr'>已</span>落他路布。</p>
<p>第三句。脫却孃生袴。直下便承當。鐵山橫在路。</p>
</div>
<div class='div-other'><a id='mulu1300' />
<p class='h3'>三訣</p><p>第一訣。袖裏三斤鐵。忽遇病維摩。拈起驀頭楔。</p>
<p>第二訣。六月漫天雪。無處避炎蒸。渾身冷如鐵。</p>
<p>第三訣。八字無兩人。胡僧笑點頭。眼中重著屑。</p>
</div></div>
<div class='div-other'><a id='mulu1301' />
<p class='h2'>○金山達觀頴禪師一首</p>
<div class='div-other'><a id='mulu1302' />
<p class='h3'>答問曹洞宗旨</p><p>洞下門庭理事全。白雲巖下莫安眠。縱饒枯木生華去。送出荒郊不直錢。</p>
</div></div>
<div class='div-other'><a id='mulu1303' />
<p class='h2'>○黃龍普覺南禪師二首</p>
<div class='div-other'><a id='mulu1304' />
<p class='h3'>答張職方</p><p>夢幻年光過耳順。茆庵艸座頗相宜。日高一鉢和羅飯。禪道是非都不知。</p>
<p>不知猶作不知解。解在功成百鳥奔。欲絁㘅華箇中意。江心明月嶺頭雲。</p>
</div></div>
<div class='div-other'><a id='mulu1305' />
<p class='h2'>○雲峰悅禪師六首</p>
<div class='div-other'><a id='mulu1306' />
<p class='h3'>示學者</p><p>赫日光中誰不了。底事堂堂入荒艸。擔簦負笈苦勞神。從門入者非家寶。演宗乘。提祖教。千年枯骨何堪齩。南北東西歸去來。拈得鼻孔失却口。</p>
</div>
<div class='div-other'><a id='mulu1307' />
<p class='h3'>和泥合水<span class='note-inline'>(五)</span></p><p>予有一道。千聖不到。北走南奔。相頭買帽。是何之道。雲橫碧嶠。</p>
<p>予有一辯。風生嶽面。舉目千差。知君不薦。是何之辯。僧堂佛殿。</p>
<p>予有一說。善知時節。若人會得。眼裏漆屑。是何之說。春寒秋熱。</p>
<p>予有一劒。寒光若練。虎嘯風生。飛霞走電。是何之劒。灰頭土面。</p>
<p>予有一機。聖凡豈知。拈却鼻孔。舉起須彌。是何之機。淵明皺眉。</p>
</div></div>
<div class='div-other'><a id='mulu1308' />
<p class='h2'>○開先暹禪師一首</p>
<div class='div-other'><a id='mulu1309' />
<p class='h3'>寄蓮華峯祥庵主</p><p>蓮華峰色撑寥沈。中有高人眠歲月。勞勞塵慮不經心。凜凜寒姿天欲雪。腰間佩文殊逼佛劒。手中握龍猛金膏筆。又不肯掃蕩妖氛。又不肯點化頑石。殷勤問師。住山得幾秋。報我百年只是三萬六千日。</p>
</div></div>
<div class='div-other'><a id='mulu1310' />
<p class='h2'>○芙蓉楷禪師五首</p>
<div class='div-other'><a id='mulu1311' />
<p class='h3'>妙唱非干舌</p><p>剎剎塵塵處處談。不勞彈子善財參。空生也解通消息。華雨巖前鳥不㘅。</p>
</div>
<div class='div-other'><a id='mulu1312' />
<p class='h3'>死虵驚出艸</p><p>日炙風吹艸亂埋。觸他毒氣又還乖。暗地忽然開死口。長安依舊絕人來。</p>
</div>
<div class='div-other'><a id='mulu1313' />
<p class='h3'>解鍼枯骨吟</p><p>死中得活是非常。密用他家別是長。半夜髑髏吟一曲。冰河紅焰却清涼。</p>
</div>
<div class='div-other'><a id='mulu1314' />
<p class='h3'>鐵鋸舞三臺</p><p>不是宮商調。誰人和一場。伯牙何所措。此曲舊來長。</p>
</div>
<div class='div-other'><a id='mulu1315' />
<p class='h3'>古今無間</p><p>一法元無萬法空。箇中那許悟圓通。將謂少林消息斷。桃華依舊笑春風。</p>
</div></div>
<div class='div-other'><a id='mulu1316' />
<p class='h2'>○白雲端禪師四首</p>
<div class='div-other'><a id='mulu1317' />
<p class='h3'>應真不借</p><p>情塵我自出。安用世人知。月好還邀客。華開亦詠詩。訓徒朝有則。鍊句夜忘疲。頗似區區者。剛然不識伊。</p>
</div>
<div class='div-other'><a id='mulu1318' />
<p class='h3'>涉流轉物</p><p>物理詎可忽。逢時各解鳴。亂蛙迎雨急。孤狖帶霜清。歷歷何先後。寥寥異性情。<span class='corr'>汨</span>羅嫌醉者。病在不分明。</p>
</div>
<div class='div-other'><a id='mulu1319' />
<p class='h3'>偶作</p><p>無華可獻見牛頭。靄靄聲光數百秋。今日龍門庵裏老。依前獨坐冷颼颼。</p>
</div>
<div class='div-other'><a id='mulu1320' />
<p class='h3'>贊茶陵郁禪師</p><p>水月以喻兮古來<span class='corr'>已</span>多。我今不然兮所陳伊何。百尺竿頭曾進步。溪橋一踏沒山河。固不游方兮何游之有。玄沙保壽兮師與其偶。鴈峰之東兮洣川之口。三十三秋兮大師子孔。舒兮卷兮<span class='corr'>已</span>而矣。依前空瀉洣川水。九江相去幾千里。父有重牙子無齒。謾勞提耳一爐香。微煙旋逐松風起。</p>
</div></div>
<div class='div-other'><a id='mulu1321' />
<p class='h2'>○保寧勇禪師十首</p>
<div class='div-other'><a id='mulu1322' />
<p class='h3'>寄端和尚<span class='note-inline'>(二)</span></p><p>雲外青山萬萬重。有誰千里暗相通。明時簸弄乾坤者。盡握靈虵在手中。</p>
<p>無限栗蓬吞<span class='corr'>已</span>了。百千圈子透難窮。有時共入洪波裏。盡日漫天是黑風。</p>
</div>
<div class='div-other'><a id='mulu1323' />
<p class='h3'>上雲蓋顒和尚<span class='note-inline'>(二)</span></p><p>拈將楖栗路縱橫。大地清風颯颯生。北斗柄斜輕撥轉。大唐人眼直須盲。</p>
<p>憶昔相將決死生。死生難決蓋生盲。也知不負歸根處。到了還從舊路行。</p>
</div>
<div class='div-other'><a id='mulu1324' />
<p class='h3'>答舒城范秀才</p><p>舉手抹太虗。光明能燦爛。赤脚上刀梯。縵縵縵縵縵。</p>
</div>
<div class='div-other'><a id='mulu1325' />
<p class='h3'>山居<span class='note-inline'>(五)</span></p><p>石女呵呵笑。東君信<span class='corr'>已</span>通。羽毛爭叫噪。華木競青紅。樵唱深雲裏。農耕驟雨中。祖師門下客。特地問家風。出家冬景致。何處不光輝。大地冰凌合。漫天雨雪飛。松間戴笠去。林下拾薪歸。盛爇爐中火。通宵即當衣。隨分度朝晡。客來何所須。點茶收却盞。行飯展開盂。暑熱同搖扇。天寒對擁爐。等閑相借問。還識老僧無。林下無餘事。高眠足矌懷。舀將鍋裏粥。抽出竈中柴。坐久慵移榻。人來揖上堦。門前千萬仞。誰肯度懸崖。卓錫孤峰頂。門前滑似苔。豐干騎虎去。拾得趂牛來。倐忽風雲合。逡巡境象開。相逢語何事。搖手任人猜。</p>
</div></div>
<div class='div-other'><a id='mulu1326' />
<p class='h2'>○五祖演禪師三首</p>
<div class='div-other'><a id='mulu1327' />
<p class='h3'>山居</p><p>床是柴棚席是茅。枕頭葛恒半中凹。霜天索寬人投宿。睡到天明手脚交。</p>
</div>
<div class='div-other'><a id='mulu1328' />
<p class='h3'>送分衛者</p><p>巖縫迸開雲片片。半籠幽石半從龍。為霖普潤焦枯後。却入蘿煙第一重。</p>
</div>
<div class='div-other'><a id='mulu1329' />
<p class='h3'>聞角</p><p>幽幽寒角發孤城。十里山頭漸杳冥。一種是聲無限意。有堪聽與不堪聽。</p>
</div></div>
<div class='div-other'><a id='mulu1330' />
<p class='h2'>○淨因枯木成禪師一首</p>
<div class='div-other'><a id='mulu1331' />
<p class='h3'>示小師思悟</p><p>維摩不默不良久。打破玄關沒窠臼。堪嗟幾箇杜波斯。問著癡癡不問口。</p>
</div></div>
<div class='div-other'><a id='mulu1332' />
<p class='h2'>○黃龍死心新禪師四首</p>
<div class='div-other'><a id='mulu1333' />
<p class='h3'>死心室</p><p>死心心死死全心。死得全心一室深。密把鴛鴦閑繡出。從教人競覓金針。</p>
</div>
<div class='div-other'><a id='mulu1334' />
<p class='h3'>和方侍者頌曹山雲中因緣</p><p>滿山風雪色凝然。鳥道玄玄沒二邊。風翅<span class='corr'>斂</span>時全叶正。龍珠耀處却還偏。通途辨的誰云妙。雙鏁金針理未玄。若謂孤峰曾不墮。依前流落未生前。</p>
</div>
<div class='div-other'><a id='mulu1335' />
<p class='h3'>與方侍者</p><p>念念向本家。本家即心也。念念行吾道。吾道即性也。吾心性無二。佛祖更無也。</p>
</div>
<div class='div-other'><a id='mulu1336' />
<p class='h3'>贊六祖</p><p>六祖當年不丈夫。倩人書壁自塗糊。明明有偈言無物。却受他家一鉢盂。</p>
</div></div>
<div class='div-other'><a id='mulu1337' />
<p class='h2'>○慧林慈受深禪師一首</p>
<div class='div-other'><a id='mulu1338' />
<p class='h3'>偶述</p><p>萬事無如退步眠。松床紙帳暖如氈。夢中說話無華艸。況是山僧不會禪。</p>
</div></div>
<div class='div-other'><a id='mulu1339' />
<p class='h2'>○泐潭湛堂準禪師五首</p>
<div class='div-other'><a id='mulu1340' />
<p class='h3'>送雲侍者</p><p>鳥窠吹布毛。老婆為侍者。今古道雖同。寶峰不然也。二月三月時。和風滿天下。是處百華開。遠近山如畫。歧路春禽喧。高巖春水瀉。頭頭三昧門。虗明周大野。好箇真消息。書送汝歸舍。衲僧末後句。噓是何言歟。</p>
</div>
<div class='div-other'><a id='mulu1341' />
<p class='h3'>送利監收</p><p>開眼合眼。道契寰中。東行西行。禪非物外。大仰插鍬叉手。靴裏動指頭。南泉把鎌刈茅。誰人知此意。今也道不及古。僧僧解數滿肚。但尋雪月風華。失却昔年活路。不能返照回光。法界毗盧全露。阿呵阿。笑倒利頭陀。風前月下囉哩囉。深夜處分諸火客。你看是甚麼火色。</p>
</div>
<div class='div-other'><a id='mulu1342' />
<p class='h3'>自贊<span class='note-inline'>(三)</span></p><p>我若自贊。雲居羅漢。我若自毀。無主餓鬼。贊之不欣。毀之不嗔。毀譽不動。東魯西秦。</p>
<p>爾圖我真。又求我贊。我真我贊。兩重公案。家醜不外揚。<span class='corr'>己</span>德不自談。寄之以數。六九五十三。</p>
<p>我<span class='corr'>已</span>是妄。爾更妄寫。妄我妄寫。兩重虗假。欲傳吾真。須泯見聞。聲色不礙。相似十分。</p>
</div></div>
<div class='div-other'><a id='mulu1343' />
<p class='h2'>○長蘆祖照和禪師一首</p>
<div class='div-other'><a id='mulu1344' />
<p class='h3'>題永明智覺壽禪師頂相</p><p>慧日峰高秋色冷。錢塘江靜月華明。寒光一爍周沙界。筆下看來未十成。</p>
</div></div>
<div class='div-other'><a id='mulu1345' />
<p class='h2'>○泐潭闡提照禪師一首</p>
<div class='div-other'><a id='mulu1346' />
<p class='h3'>自贊</p><p>自小來打硬。佛祖不奈何。放藞苴住院。殃害殺禪和。道行闡提道。歌唱闡提歌。歡喜入地獄。誰菅你閻羅。</p>
</div></div>
<div class='div-other'><a id='mulu1347' />
<p class='h2'>○龍門佛眼遠禪師十一首</p>
<div class='div-other'><a id='mulu1348' />
<p class='h3'>標指<span class='note-inline'>(五)</span></p>
<div class='div-other'><a id='mulu1349' />
<p class='h4'>了妄元真</p><p>問汝貪嗔癡。家住在何處。我今要與汝。各各分頭去。好好細思量。免被他官府。大者名為貪。養得二舍弟。三郎都一處。日夜共活計。令汝家戶大。使汝善調制。子今苦厭我。我與子發誓。一要子自知。二要子依例。三要當處生。四要歡喜偈。與汝善和同。一一無凡穢。一覺一切了。何須去煩翳。我是諸佛母。十方及三世。</p>
</div>
<div class='div-other'><a id='mulu1350' />
<p class='h4'>同居善說</p><p>世人不識我。求我以形容。形容不相似。徒觀紙上龍。若要識得我。問取主人翁。主人好家業。物物要安藏。六兄誇藝術。三母足溫良。南聽善書筭。北庫多財糧。住來但覺久。懶去問張主。君若一識得。與汝同屋梁。</p>
</div>
<div class='div-other'><a id='mulu1351' />
<p class='h4'>美容可觀</p><p>一別海山中。十年春艸綠。相思在方寸。顏容皎如玉。音書杳不來。桃李繁且熟。唯有意中人。使我眉頭蹙。</p>
</div>
<div class='div-other'><a id='mulu1352' />
<p class='h4'>妙容非覩</p><p>通身無影象。脫體露堂堂。不話非聲色。何曾有短長。河沙恒徧現。故號法中王。優曇華正開。齅著不聞香。</p>
</div>
<div class='div-other'><a id='mulu1353' />
<p class='h4'>廷促自爾</p><p>春日春山裏。萬事盡皆春。春光照春水。春氣結春雲。春客春情動。春詩春更新。唯有識春人。萬劫元一春。</p>
</div></div>
<div class='div-other'><a id='mulu1354' />
<p class='h3'>祖師地種華及總頌<span class='note-inline'>(四)</span></p>
<div class='div-other'><a id='mulu1355' />
<p class='h4'>地</p><p>性地本無生。因生說有地。流傳古至今。非愚亦非智。</p>
</div>
<div class='div-other'><a id='mulu1356' />
<p class='h4'>種</p><p>從昔未曾迷。於今何所悟。只緣種性深。更亦無別路。</p>
</div>
<div class='div-other'><a id='mulu1357' />
<p class='h4'>華</p><p>有種有心地。因緣華日開。要知成果處。却笑祖師來。</p>
</div>
<div class='div-other'><a id='mulu1358' />
<p class='h4'>總</p><p>五葉華開後。山長水更深。亂雲橫谷口。游子謾追尋。</p>
</div></div>
<div class='div-other'><a id='mulu1359' />
<p class='h3'>示眾</p><p>求心心未諦。等人人不來。巖華曉來雨。寂寞為誰開。五色燈光眚所成。但除其眚莫除塵。若言本眼何曾眚。乃是臨河渴死人。</p>
</div></div>
<div class='div-other'><a id='mulu1360' />
<p class='h2'>○龍牙言禪師一首</p>
<div class='div-other'><a id='mulu1361' />
<p class='h3'>張提舉到山有作</p><p>清世朝賢難會面。巖堂語道霜風扇。借問何時出帝鄉。笑云西蜀烏頭賤。阿呵阿。誰人薦裴相。當年典豫章。不惜眉毛又相見。咦。</p>
</div></div>
<div class='div-other'><a id='mulu1362' />
<p class='h2'>○勝因戲魚靜禪師二十二首</p>
<div class='div-other'><a id='mulu1363' />
<p class='h3'>擬寒山自述</p><p>多見擬寒山。不然擬拾得。冲天各有志。擬彼復何益。居山山色翠。臨水水聲長。風華與雪月。時處自歌揚。頗憶未參禪。教中聽十年。晝夜數他寶。何曾得半錢。發志出行脚。遍求無病藥。及至休歇時。依舊沒鞋著。行時唯信脚。到處便為家。午飯隨麤細。三衣亂掩遮。空名耳裏水。微利眼中砂。一覺黃昏睡。金<span class='corr'>烏</span>出<span class='corr'>海</span>涯。目述自高吟。自高非倨傲。高懷肯隨動。幽鳥徒輕噪。無水定無源。有煙必有竈。天堂并地獄。自作還自報。近見一般人。堂堂似佛祖。入室求知識。為明生死事。問汝莫是賊。當時面如土。語言勿生嗔。只箇是生死。</p>
<p>參禪脫生死。輒莫被魔使。八風一任吹。六塵終不污。非語亂如麻。截斷眾流句。仰面看青天。立地超佛祖。五更一盂粥。辰時一頓飯。晝夜兩覺眠。一日事俱辨。毀我還自毀。贊我還自贊。是非與榮辱。紅爐亦金彈。良田著力耕。自利復利故。莫栽荊棘樹。子孫沒出路。仁者愛安仁。狡侫生嫉妬。勸汝早回頭。翻覆面前覷。莫笑我自述。麤言無義理。豈為騁文辭。因筆寫其志。百年呼吸間。何用苦較計。勸汝莫癡毒。無常忽忽至。一曲樂昇平。非關囉哩棱。山河俱屬宋。雲水且饒僧。時擊松風磬。長然㵎月燈。願王似南嶽。萬世碧層層。</p>
</div>
<div class='div-other'><a id='mulu1364' />
<p class='h3'>十二時</p><p>半夜子。心境俱忘正莾鹵。撚轉天關萬象移。泥牛入海誰親覩。</p>
<p>雞鳴丑。一聲相報無前後。驚覺騰騰夢裏身。釋迦老子交橫走。</p>
<p>平旦寅。翠竹黃華拂眼明。靈禽異獸爭嘲哄。總解回頭轉眼睛。</p>
<p>日出卯。紫霧紅霞騰海島。擠排無限利名人。出門忘却衣中寶。</p>
<p>食時辰。掌鉢徒勞入市巡。若將心受檀那飯。也似無功食祿人。</p>
<p>禺中巳。選甚婬坊并酒肆。回頭便是出塵人。翻笑曼殊携慶喜。</p>
<p>日南午。卓然獨耀無今古。糞埽堆頭玉馬嘶。瑠璃殿上金剛舞。</p>
<p>日昳未。萬樹千峰影斜墜。兔角龜毛遶市尋。貴賣還思買時貴。</p>
<p>晡時申。一日三分過二分。直饒省得來時路。到家急急也黃昏。</p>
<p>日入酉。殘霞返照門前柳。無聲一曲牧童歸。背跨牛兒師子吼。</p>
<p>黃昏戌。角韻鍾聲遐邇一。要會聞復翳根除。補陀巖上尋彌勒。</p>
<p>人定亥。念念無常剎那快。回光省取不遷心。坐照十虗誰對待。</p>
</div></div>
<div class='div-other'><a id='mulu1365' />
<p class='h2'>○虎丘隆禪師二首</p>
<div class='div-other'><a id='mulu1366' />
<p class='h3'>送化士分衛</p><p>大地撮來粟米粒。一毫頭上現乾坤。居家不離途中事。常在途中不出門。</p>
</div>
<div class='div-other'><a id='mulu1367' />
<p class='h3'>贊達磨</p><p>盍國人難挽。西携隻履歸。只因熊耳月。千古冷光輝。</p>
</div></div>
<div class='div-other'><a id='mulu1368' />
<p class='h2'>○薦福常庵崇禪師一首</p>
<div class='div-other'><a id='mulu1369' />
<p class='h3'>讀莊子一受其成形不忘以待盡</p><p>人生悉如此。誰悟此中玄。白日無私照。青山任意眠。松風來不斷。泉石自相便。路出千峰上。雲歸竹徑邊。</p>
</div></div>
<div class='div-other'><a id='mulu1370' />
<p class='h2'>○寶華佛慈鑒禪師五首</p>
<div class='div-other'><a id='mulu1371' />
<p class='h3'>五派</p>
<div class='div-other'><a id='mulu1372' />
<p class='h4'>臨濟</p><p>銅頭鐵觜百家冤。一喝雙分照用全。三尺吹毛定寰宇。臨行拋向瞎驢邊。</p>
</div>
<div class='div-other'><a id='mulu1373' />
<p class='h4'>雲門</p><p>三句都將一串穿。等閑挂向御樓前。幾多行客眼定動。東海鯉魚飛上天。</p>
</div>
<div class='div-other'><a id='mulu1374' />
<p class='h4'>曹洞</p><p>紫庭黃閤帶春溫。寢殿何人侍至尊。長愛百司分職處。玉鞭敲鐙出金門。</p>
</div>
<div class='div-other'><a id='mulu1375' />
<p class='h4'>溈仰</p><p>一箇撒開千萬箇。簸箕解說無生話。艸堂睡起觜盧都。寂子要須原夢破。</p>
</div>
<div class='div-other'><a id='mulu1376' />
<p class='h4'>法眼</p><p>溪光野色浸樓臺。一笛遙聞奏落梅。風送斷雲歸嶺去。月和流水過橋來。</p>
</div></div></div>
<div class='div-other'><a id='mulu1377' />
<p class='h2'><span class='corr'>○</span>淨慈月堂昌禪師二首</p>
<div class='div-other'><a id='mulu1378' />
<p class='h3'>送僧</p><p>掃盡諸方路布禪。到頭窠臼落誰邊。臺盤角畔重拈起。萬里神光頂後全。</p>
</div>
<div class='div-other'><a id='mulu1379' />
<p class='h3'>自贊</p><p>丹青寫出。剩却一箇。竇入布衫。著著便破。土面灰頭那畔行。水墨觀音解推磨。</p>
</div></div>
<div class='div-other'><a id='mulu1380' />
<p class='h2'>○廣福尚禪師二首</p>
<div class='div-other'><a id='mulu1381' />
<p class='h3'>離黃龍有作</p><p>大袖長拖出祖關。蛟龍戰罷海濤閑。寄言白首參玄者。休把虗空側點斑。</p>
</div>
<div class='div-other'><a id='mulu1382' />
<p class='h3'>次韻答張無垢居士</p><p>從來高價莫饒伊。百戰場中奮兩眉。奪角衝關君會也。叢林誰敢更相欺。</p>
</div></div>
<div class='div-other'><a id='mulu1383' />
<p class='h2'>○長蘆真歇了禪師三首</p>
<div class='div-other'><a id='mulu1384' />
<p class='h3'>示眾</p><p>意句難分別。風騷路外求。提刀空四顧。駐步失全牛。落眼情塵脫。歸根景象幽。萬緣俱不到。佛祖莫能酬。路斷無依著。空船載月歸。力窮忘一色。功盡喪全機。密混凝流處。融通向背時。古帆風靜夜。任運應高低。不犯清波句。澄江浸一鈎。棹頭風色靜。篷底夜明秋。鴈影沉寒水。蘆華隱白牛。須知耕釣外。穩密類難收。</p>
</div></div>
<div class='div-other'><a id='mulu1385' />
<p class='h2'>○靈峯古禪師一首</p>
<div class='div-other'><a id='mulu1386' />
<p class='h3'>題佛鑒禪師語錄後</p><p>流水高山不在絃。等閑成曲又成篇。列珊瑚樹枝枝好。撒水銀珠顆顆圓。揮落禪關無少滯。增添衲子幾重冤。擬於紙上明端的。爭似當機自造玄。</p>
</div></div>
<div class='div-other'><a id='mulu1387' />
<p class='h2'>○黃龍艸堂清禪師一首</p>
<div class='div-other'><a id='mulu1388' />
<p class='h3'>讀法界觀</p><p>多中即一一中多。浪裏全提水是波。波水滅時多一盡。日輪當午見星河。</p>
</div></div>
<div class='div-other'><a id='mulu1389' />
<p class='h2'>○善權智禪師四首</p>
<div class='div-other'><a id='mulu1390' />
<p class='h3'>識自宗</p><p>紫微宸幄綠苔封。寂寂無人寢殿重。玉漏夜傳尊貴語。六宮不許扣金鍾。</p>
</div>
<div class='div-other'><a id='mulu1391' />
<p class='h3'>和宏智頌仰山語<span class='note-inline'>(三)</span></p><p>機絲不立顯真空。斷滅應無箇事同[○@●]。沒底月船乘夜泛。無鑐鏁子兩頭通[○@日]。</p>
<div>回眸照處猶春雨。撒手何時正曉風<img src='../images/X79p0477_01.gif' alt='X79p0477_01.gif' />。白髮童兒騎雪馬。轉身就父豈同功◎。</div>
<div>如今認得正當初○。月下披雲上寶車[○@日]。暮去朝來誰辨的。開門何處不逢渠<img src='../images/X79p0477_02.gif' alt='X79p0477_02.gif' />。</div>
</div></div>
<div class='div-other'><a id='mulu1392' />
<p class='h2'>○德山佛性泰禪師五首</p>
<div class='div-other'><a id='mulu1393' />
<p class='h3'>四時般若</p><p>日暖風和天地春。野華芳艸一番新。靈山佳致依然在。誰是當年微笑人。</p>
<p>萬木扶疎夏景長。園林梅杏嚼紅香。山前麥熟還知否。一一當機為舉揚。</p>
<p>飄飄黃葉墜幽庭。萬里無雲宇宙清。颯颯凉颷生戶外。韶陽三句轉分明。</p>
<p>林木蕭條復本根。嚴霜凍雪鏁松門。地爐煨火通身暖。寒暑到來休更論。</p>
</div>
<div class='div-other'><a id='mulu1394' />
<p class='h3'>贊達磨</p><p>泛舶來梁自普通。一鎚擊碎有為功。誰云面壁無言說。爭奈當門齒露風。</p>
</div></div>
<div class='div-other'><a id='mulu1395' />
<p class='h2'>○徑山大慧普覺杲禪師十一首</p>
<div class='div-other'><a id='mulu1396' />
<p class='h3'>學者請益竹篦</p><p>雲門舉起竹篦。開口知君話墮。上方香積不飡。甘伏食人涕唾。</p>
<p>雲門舉起竹篦。禪和切忌針錐。鸞鳳不棲荊棘。[感*鳥][感*鳥]偏守空池。</p>
<p>雲門舉起竹篦。通身帶水拖泥。奉報參玄上士。撒手懸崖勿遲。</p>
<p>雲門舉起竹篦。擬議知君亂統。直饒救得眼睛。當下失却鼻孔。</p>
<p>雲門舉起竹篦。露出心肝五臟。可憐猗死禪和。猶自魂飛膽喪。</p>
</div>
<div class='div-other'><a id='mulu1397' />
<p class='h3'>示鼎需禪人</p><p>頂門竪亞摩醯眼。肘後斜懸奪命符。瞎却眼。解却符。趙州東壁挂葫蘆。</p>
</div>
<div class='div-other'><a id='mulu1398' />
<p class='h3'>寄福勝長老</p><p>真人十八界元空。三十一人同姓呂。分散游山各占山。三十一人又同處。</p>
</div>
<div class='div-other'><a id='mulu1399' />
<p class='h3'>贊普融和尚</p><p>示無作相。擊塗毒鼓。行無緣慈。誅佛誅祖。如是見得普融。妙喜未敢相許。直下來也。如龍似虎。一鎚打破太虗空。至今一缺無人補。</p>
</div>
<div class='div-other'><a id='mulu1400' />
<p class='h3'>李漢老參政寫師頂相求贊</p><p>這漢沒量罪過。不合引惹。措大被渠笑裏藏刀殺去。吾祖達磨。不知有底冤讎。一向興災作禍。杲上座。諾。惺惺著。莫教話墮。</p>
</div>
<div class='div-other'><a id='mulu1401' />
<p class='h3'>唐道人請贊</p><p>這尊慈。無摸索。忽地喜。忽地惡。喜也和氣如春。百華開蕚。惡也雷電風雲。一時俱作。似恁麼做處。若非阿脩羅王。即是金仙大覺。唐道人。緊收却。逢人不用展開。卷來送在壁角。</p>
</div>
<div class='div-other'><a id='mulu1402' />
<p class='h3'>祖傳禪人求贊</p><p>藞苴全似川僧。蕭灑渾如浙客。偏向情未生時。拈出報慈一隔。尊性不定。莫可窺測。見小時。嫌蟭螟眼太寬。見大時。謂太虗空惑窄。似這般底阿師。如何受人天供養。好與劈腮一摑。</p>
</div></div>
<div class='div-other'><a id='mulu1403' />
<p class='h2'>○烏巨雪堂行禪師三首</p>
<div class='div-other'><a id='mulu1404' />
<p class='h3'>贈禪者</p><p>句下出諸礙。翻身古劒寒。欲明如上事。須是髑髏乾。</p>
</div>
<div class='div-other'><a id='mulu1405' />
<p class='h3'>削東坡宿東林偈</p><p>溪聲廣長舌。山色清淨身。八萬四千偈。明明舉似人。</p>
</div>
<div class='div-other'><a id='mulu1406' />
<p class='h3'>贊佛眼和尚</p><p>因我得禮你。玄沙出窠臼。龍門與薦燈後。咄。</p>
</div></div>
<div class='div-other'><a id='mulu1407' />
<p class='h2'>○護國此庵元禪師二首</p>
<div class='div-other'><a id='mulu1408' />
<p class='h3'>答虎丘隆禪師</p><p>佛祖權衡真妙絕。一句通明萬機徹。縱橫端似走盤珠。念念圓融大休歇。要須滴滴爛如膿。莫學南方半生滅。掀然四海浪翻空。撼動須彌石崖裂。電火影裏分緇素。烈焰堆中掬飛雪。玲瓏八面生清風。皎潔一輪霜夜月。無位真人乾屎撅。紫真珠帳羅紋結。握起吹毛照膽寒。撩撥石人驚吐舌。全提半提風凜凜。奪食驅耕妙無竭。棒如雨點聲如雷。一劄當機便超越。君不見臨濟宗風正令當如此。赤骨歷地成活業。</p>
</div>
<div class='div-other'><a id='mulu1409' />
<p class='h3'>送化士</p><p>言前薦得成多事。句後承當亦未真。截斷兩頭閑路布。不知誰是透關人。</p>
</div></div>
<div class='div-other'><a id='mulu1410' />
<p class='h2'>○道場正堂辯禪師五首</p>
<div class='div-other'><a id='mulu1411' />
<p class='h3'>送街坊</p><p>貞女不著娘家服。丈夫豈假分時財。十盃五盞從何有。空奮雙拳趂得來。</p>
</div>
<div class='div-other'><a id='mulu1412' />
<p class='h3'>送及禪人</p><p>馬面夜叉纔稽首。牛頭獄卒便擎拳。洞賓唱箇陶甄理。脫殻烏龜飛上天。</p>
</div>
<div class='div-other'><a id='mulu1413' />
<p class='h3'>自贊<span class='note-inline'>(三)</span></p><p>土豹長老悟處敲。誵滑頭勝似蓴菜。軟頑何啻黐膠。曾被三脚驢子踏得鼻孔成四。</p>
<p>瞎老婆半夜吹火。張聾子日午聞歌。畫得這般毫相。出生入死降魔。有時鼓起龍門浪。娑竭龍王不奈何。潦倒住持。不言規矩。聚三百僧。說無義語。平生要討便宜。落水也求乾處。</p>
</div></div>
<div class='div-other'><a id='mulu1414' />
<p class='h2'>○欽山方禪師四首</p>
<div class='div-other'><a id='mulu1415' />
<p class='h3'>四威儀</p><p>山中行。步步踏無生。手把過頭杖。輕重不多爭。</p>
<p>山中住。生死全無路。地獄與天堂。總是閑家具。</p>
<p>山中坐。松竹大底大。時時起清風。自唱還自和。</p>
<p>山中眠。祖佛並齊肩。神通并妙用。盡在枕頭邊。</p>
</div></div>
<div class='div-other'><a id='mulu1416' />
<p class='h2'>○靈隱佛海遠禪師五首</p>
<div class='div-other'><a id='mulu1417' />
<p class='h3'>示無住道人</p><p>瞎堂有箇不是。掃盡衲僧巴鼻。驚回<span class='corr'>陝</span>府鐵牛。吞却山河大地。</p>
</div>
<div class='div-other'><a id='mulu1418' />
<p class='h3'>寄白石峯體首座</p><p>白石峯頭衲子多。鐵牛吸盡井中波。他年布袋重開口。佛祖依前不奈何。</p>
</div>
<div class='div-other'><a id='mulu1419' />
<p class='h3'>寄道場無庵全和尚</p><p>雪頂崑崙著意猜。十頭羅剎笑顏開。鑊湯冷處君先入。滸眼橫時待我來。</p>
</div>
<div class='div-other'><a id='mulu1420' />
<p class='h3'>示道源大師</p><p>學佛以悟為則。虗詞不入公門。君看義之艸聖。一點入石三分。</p>
</div>
<div class='div-other'><a id='mulu1421' />
<p class='h3'>自贊</p><p>大地一渾身。虗空絕四隣。不識栢樹子。喚作麻三斤。好時十分瀟洒。惡時一味藞苴。等閑牽犂上佛殿。乘興鉢盂裏走馬。平地撒屎撒尿。知他是真是假。禪人描邈將來。大虫頭上火把。</p>
</div></div>
<div class='div-other'><a id='mulu1422' />
<p class='h2'>○虎丘雪庭淨禪師四首</p>
<div class='div-other'><a id='mulu1423' />
<p class='h3'>四牛圖</p>
<div class='div-xu'><a id='mulu1424' />
<p class='h4'>龍圖王以寧序</p><p>本無位次。那容橫立階梯。體絕名言。豈許強生節目。玄關跳出。何妨土面灰頭。金鏁喝開。始解披毛戴角。隨機攝化。應物現形。唯一堅密身。混入諸塵現古今。作牧牛圖。皆方便之一瑞耳。或黑或白。或有或無。然皆未能盡善。今雪庭道人。獨以四牛。皆一色白。中間二位。悟則逆騎。迷則順騎。前後二位為牛者。表父母未生及涅槃時也。四皆白者。表迷亦不失。悟亦不得。生亦不來。死亦不去。露地坦然。法身明矣。</p>
<p style="margin-left:4em">一．父母未生。空刼那畔。世界未成。此性<span class='corr'>已</span>具。坦然明白。本體純真。眾生因妄發生。聖人從悲起智。　頌曰。</p>
<p>混沌不分處。三緣未合時。神通難可測。佛眼莫能窺。坦蕩全軀白。安眠露地肥。為躭春色好。又被業風吹。</p>
<p style="margin-left:4em">二．三緣既合。六賊互興。捨父逃亡。迷<span class='corr'>己</span>逐物。同門出入。各不相知。向外馳求。自生退屈。故謂之迷。　頌曰。</p>
<p>改換毛衣了。從茲不自由。只知今日事。忘却舊時牛。步步雖同轍。昂昂不轉頭。四山成隔闊。相逐沒時休。</p>
<p style="margin-left:4em">三．回頭忽見。覿面相逢。十二時中。全承渠力。君臣道合。父子相投。自利利他。續佛慧命。故謂之悟。　頌曰。</p>
<p>瞥爾家欄裏。回頭識得伊。不須常管帶。取次倒橫騎。似客歸家日。如兒得母時。平田荒艸裏。吹唱哩囉哩。</p>
<p style="margin-left:4em">四．始終一貫。起滅同時。終日生而不生。終日死而不死。廓然絕跡。湛爾清虗。如金博金。似水歸水。不斷煩惱。而入涅槃。不住玄關。匪居正位。披毛戴角向異類中行。此諸佛頓證法門。非眾生見聞境界。　頌曰。</p>
<p>脫下娘生袴。還歸不動尊。萬緣具頓罷。一路涅槃門。大海波瀾息。青天絕點雲。披毛同異類。無剎不分身。</p>
</div></div></div>
<div class='div-other'><a id='mulu1425' />
<p class='h2'>○天童應庵華禪師四首</p>
<div class='div-other'><a id='mulu1426' />
<p class='h3'>偶作</p><p>黃檗堂前行正令。天童今日驗疎親。老來拄杖思分付。未見當年喫棒人。</p>
</div>
<div class='div-other'><a id='mulu1427' />
<p class='h3'>贊臨濟</p><p>臨濟禿。無眼目。討便宜兮不知足。高懸羊頭賣狗肉。秤頭斤兩惜如玉。胷中更有一般毒。天輕觸。</p>
</div>
<div class='div-other'><a id='mulu1428' />
<p class='h3'>贊此庵</p><p>十分畫得相似。只有一處殽訛。佛祖檢點不出。從教平地干戈。</p>
</div>
<div class='div-other'><a id='mulu1429' />
<p class='h3'>禪人寫師頂相求贊</p><p>身心一如。身外無餘。不願成佛。亦非凡夫。甘作上牢漆捅。無心計較錙銖。萬古銀山鐵壁。更沒者也之乎。是則活埋老僧。不是則打殺曇慧。暗透兩重牢關。烈焰不藏蚊蚋。</p>
</div></div>
<div class='div-other'><a id='mulu1430' />
<p class='h2'>○博山本禪師二首</p>
<div class='div-other'><a id='mulu1431' />
<p class='h3'>浴佛</p><p>今日當年佛降生。當年今日不多爭。若言八十還歸滅。有眼分明特地盲。</p>
</div>
<div class='div-other'><a id='mulu1432' />
<p class='h3'>遣僧通嗣書</p><p>射殺南山老大虫。行人從此路頭通。年來獵犬渾無用。臥對千峰與萬峰。</p>
</div></div>
<div class='div-other'><a id='mulu1433' />
<p class='h2'>○東林卍庵顏禪師七首</p>
<div class='div-other'><a id='mulu1434' />
<p class='h3'>明道</p><p>心如墻壁眼如眉。月餌煙蓑下釣磯。湛湛寒光凝一片。波瀾不犯取魚歸。</p>
</div>
<div class='div-other'><a id='mulu1435' />
<p class='h3'>與洞照禪人</p><p>拔出趙州舌頭。去却當門荊棘。歸家倒臥橫眠。冷笑奔南走北。</p>
</div>
<div class='div-other'><a id='mulu1436' />
<p class='h3'>示眾<span class='note-inline'>(二)</span></p><p>無用頑皮作氣毬。誰人趯得上高樓。如今潦倒渾無力。輥得行時即便休。</p>
<p>磐陀石上共安居。水遠山高一事無。唯有多情峰頂月。夜深移影到堦除。</p>
</div>
<div class='div-other'><a id='mulu1437' />
<p class='h3'>贊達磨</p><p>五乳峰前。九年冷坐。孤風絕攀。名不敢涴。斷臂嗣芳。賤賣滯貨。螟蠕有子。負之蜾蠃。即說呪曰。類我類我。</p>
</div>
<div class='div-other'><a id='mulu1438' />
<p class='h3'>自贊<span class='note-inline'>(一)</span></p><p>來自三川。應緣兩浙。肩擔華木瓜重檐。肚束馬簸箕三篾。飯齩鐵釘。羹煑木札。要是圓悟兒孫。喪却楊歧家法。姧漢多疑。黠兒落節。</p>
<p>即真非真。是相非相。龜毛拂子。兔角拄杖。自歌自舞。獨吹獨唱。認得師姑是女兒。誌公不是閑和尚。</p>
</div></div>
<div class='div-other'><a id='mulu1439' />
<p class='h2'>○國清簡堂機禪師二首</p>
<div class='div-other'><a id='mulu1440' />
<p class='h3'>送僧造普同塔</p><p>珊珊玉骨本玲瓏。挂角羚羊不見蹤。特地作亭圖甚麼。為憐松竹引清風。</p>
</div>
<div class='div-other'><a id='mulu1441' />
<p class='h3'>送育維那</p><p>克賓一字入公門。有理難伸笑殺人。隱靜不行興化令。他年誰道棒頭親。</p>
</div></div>
<div class='div-other'><a id='mulu1442' />
<p class='h2'>○焦山庵體禪師六首</p>
<div class='div-other'><a id='mulu1443' />
<p class='h3'>白石庵遇作</p><p>白石居山人。不住那伽定。拄杖禿却枝。鉢盂倒安柄。人艸覓冤讎。虗空懸業鏡。喝下劒光寒。放行摩竭令。</p>
</div>
<div class='div-other'><a id='mulu1444' />
<p class='h3'>忘機絕照</p><p>剔起遮天眼。空王舊話圓。氣毬剛似鐵。石臼軟如綿。苦海無驚浪。紅爐斷火煙。莊周蝴蝶夢。舉世若為原。</p>
</div>
<div class='div-other'><a id='mulu1445' />
<p class='h3'>示眾<span class='note-inline'>(三)</span></p><p>著脚孤危艸不生。沒棲泊處等閑行。臨風闊却噇空口。斷送渾家入火坑。</p>
<p>生獰別是一般村。品藻先賢薄後昆。掉放孤峰爭合殺。棒頭有眼蓋乾坤。</p>
<p>男兒脚底透長安。得坐披衣肯自謾。三尺冷光輝夜月。一條秋水迸人寒。</p>
</div>
<div class='div-other'><a id='mulu1446' />
<p class='h3'>贊達磨</p><p>萬福西來老骨檛。不遵行止渡流沙。被人打落當門齒。啞子依前喫苦瓜。</p>
</div></div>
<div class='div-other'><a id='mulu1447' />
<p class='h2'>○玉泉窮谷璉禪師一首</p>
<div class='div-other'><a id='mulu1448' />
<p class='h3'>贊月庵</p><p>這箇老漢。渾無縫罅。點鐵成金。指鹿為馬。以張拙秀才語。擒縱多口阿師。跨三脚驢兒。指點諸方話覇。遇賤時。三世諸佛正眼難窺。遇貴時。八大龍王亦難酬價。阿呵呵。也大差。只因會春園裏失却眼睛。從此惡名滔滔。流遍天下。高挂虗堂兮如師子全威。一任百怪千妖暗中驚訝。燈禪燈禪。第一不得容易。與伊點化。咄。</p>
</div></div>
<div class='div-other'><a id='mulu1449' />
<p class='h2'>○公安遯庵珠禪師二首</p>
<div class='div-other'><a id='mulu1450' />
<p class='h3'>題出山相</p><p>半夜逾城往雪山。龍樓鳳閣絕躋攀。如今輥出艸窠裏。一箇閑人天地間。</p>
</div>
<div class='div-other'><a id='mulu1451' />
<p class='h3'>自贊</p><p>月色照幽谷。泉聲落斷崖。水光山色裏。一塊爛枯柴。</p>
</div></div>
<div class='div-other'><a id='mulu1452' />
<p class='h2'>○劒門分禪庵主七首</p>
<div class='div-other'><a id='mulu1453' />
<p class='h3'>雜詠</p><p>參禪雖說做工夫。纔涉毫芒自取誅。幾度見君深問訊。養雞意在五更初。</p>
<p>慣曾放步竿頭去。坐却金烏不放東。一派天河流不盡。桃華滿眼趂春紅。</p>
<p>露地白牛須打殺。紅爐鼓浪立教乾。脫然透出縱橫去。猶欠平生無病丸。</p>
<p>展鉢開單休解會。橫來直去任生疑。隔宵兒子逢親母。豈待傍人說是非。</p>
<p>平地黃金成糞土。翻然糞土是黃金。直饒用得渾相似。畫虎何甞解齩人。</p>
<p>隨例拋鈎泛五湖。渠船魚滿笑予無。豈知予布鈎頭餌。獨在蒼龍不在魚。</p>
<p>騰今耀古無私句。不比偷心揑合成。學海義天無討處。見成拈出示禪人。</p>
</div></div>
<div class='div-other'><a id='mulu1454' />
<p class='h2'>○酒仙和尚十首</p>
<div class='div-other'><a id='mulu1455' />
<p class='h3'>雜詠</p><p>綠水紅桃華。前街後巷走百餘遭。張三也識我。李四也識我。識我不識我。兩箇拳頭那箇大。兩箇之中一箇大。曾把虗空一[翟*支]破。摩挲令教却恁麼。拈取須彌枕頭臥。</p>
<p>醒也街裏走。醉也街裏走。無錢買酒乞來噇。昏昏怛怛。忘前失後。張開兩眼見北斗。拈得斗柄酌海水。望空直拔瀉入口。誤呷火龍歸五臟。日午夜半大哮吼。隨我來。隨我來。與你安身法。上竿子打筋斗。</p>
<p>楊子江頭浪最深。行人到此盡沈吟。他時若到無波處。還似有波時用心。</p>
<p>金斝又聞泛。玉山還報頹。莫教更漏促。趂取月明迴。一六二六。其事<span class='corr'>已</span>足。一九二九。我要喫酒。長伸兩脚眠。一寤起來。天地還依舊。</p>
<p>癡兀兀。兀兀癡。落華流水自依依。酒飽摩挲箇肚皮。儂家元是林公兒。</p>
<p>貴買朱砂畫月。筭來枉用工夫。醉臥綠楊陰下。起來強說真如。泥人再三叮囑。莫教失却衣珠。</p>
<p>門前綠樹無啼鳥。庭下蒼苔有落華。聊與東風論箇事。十分春色屬誰家。</p>
<p>秋至山寒水冷。春來柳綠桃紅。一點動隨萬變。江村煙雨濛濛。有不有。空不空。笊篱撈取西北風。</p>
<p>生在閻浮世界。人情幾多愛惡。只要喫箇酒子。所以倒街臥路。死後却產娑婆。不願超生淨土。何以故。西方淨土且無酒酤。</p>
</div></div>
<div class='div-other'><a id='mulu1456' />
<p class='h2'>○太史黃山谷道人八首</p>
<div class='div-other'><a id='mulu1457' />
<p class='h3'>題休堂</p><p>頭上安頭。如何得休。殺佛殺祖。方得按堵。北鬱單越。西瞿耶尼。事同一家。喫飯著衣。向上一路。千聖眨眼。韓信打關。張良燒棧。</p>
</div>
<div class='div-other'><a id='mulu1458' />
<p class='h3'>贈嗣直弟</p><p>去日撒手去。來時無與階。若將來去會。一似不曾齋。</p>
</div>
<div class='div-other'><a id='mulu1459' />
<p class='h3'>呈永首座</p><p>奪得胡兒馬便休。休嗟李廣不封侯。分明射得南山虎。子細看來是石頭。</p>
</div>
<div class='div-other'><a id='mulu1460' />
<p class='h3'>為慧林冲禪師燒香<span class='note-inline'>(三)</span></p><p>昨夜三更狗吠雪。東家閉門推出月。是渠覺海性澄圓。衲子殺人須見血。</p>
<p>多年破衲不勝針。一曲胡笳無古今。往日聞韶獨忘味。守株人在月西沈。</p>
<p>西瞿耶尼開靜。北鬱單越受粥。慧林也唱雲門曲。去年臘月二十六。</p>
</div>
<div class='div-other'><a id='mulu1461' />
<p class='h3'>贊真如喆禪師</p><p>即邪是正。即藥是病。乞水指井。乞飯與甑。殺人如麻。出邪命定。尸羅清淨而八萬四千清淨。是謂毗盧遮那正法眼藏。以平等印封之。以僧伽梨蒙之。無心者來。彈指門開。聖凡不盡。金鏁生苔。丹青回互。南北莫露。影落千江。誰知月處。</p>
</div>
<div class='div-other'><a id='mulu1462' />
<p class='h3'>自贊</p><p>道是魯直亦得。道不是魯直亦得。是與不是且置。且道喚那箇作魯直。若是斬釘截鐵一句。藏頭白。海頭黑。</p>
</div></div>
<p class='juan'>嘉泰普燈錄卷第二十九</p>
<div class='div-w'>
<p class='h2'>音釋</p><p>　簦音登　笈其輒切　沈音血　狖音[木*巾]　<span class='corr'>汨</span>音密　洣莫禮切　眚所景切　擠音賷　騷音搔　涴烏臥切　螟音冥　蠕音零　蜾音果　蠃音躶　撾陟瓜切　[翟*支]敕角切　斝音假　寣音忽</p>
</div></div>
</div><!-- end of div[@id='body'] -->
</body></html>