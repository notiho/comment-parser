<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu616' />嘉泰普燈錄卷第十七</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p><p class="head2">南嶽第十五世<span class='note-inline'>(臨濟十一世楊岐四世)</span></p>

<div class='div-other'><a id='mulu617' />
<p class='h3'>開福道寧禪師法嗣</p>
<div class='div-other'><a id='mulu618' />
<p class='h4'>潭州大溈月庵善果禪師</p><p>信之鉛山人。族余氏。幼孤。依七寶元浹下髮。游方至鵝湖。聞二童子戲語。師有省。遂至雲居。一日。有僧自黃龍來。問。死心室中如何為人。云。每舉雲門話墮因緣問學者。子那裏是話墮處。師聞。心大慶快。即趨黃龍。蒙印可。死心謝事。乃往開福。語尤契。命分座。福垂入寂。以麈尾授師。師力辭。福曰。大法末運。賴汝以興。無拒。福歿。師憩湘西。會佛果禪師住道林。命典藏。為眾秉拂。師提綱罷。舉。乾峰示眾云。舉一不得舉二。放過一著。落在第二。雲門出眾云。昨日有人從天台來。却往徑山去。峰云。典座來日不得普請。師曰。乾峰平地生堆。韶石因風起浪。雖然合水和泥。千古叢林榜樣。既是叢林榜樣。為甚麼合水和泥。要會麼。不入洪波裏。爭見弄潮人。佛果為擊節。自爾有聞。郡守曾公孝序以上封請師出世。繼補道吾．福嚴。徙閩中黃檗及東．西禪。晚居大溈<span class='note-inline'>(兩住福嚴)</span>。　上堂曰。奚仲造車一百輻。拈却兩頭除却軸。以拄杖打一圓相。曰。且莫錯認定盤星。卓一卓。下座。　上堂。八月秋。何處熱。向上事。時時說。撥轉天關。放迴地軸即不問。且道黃金為地。白銀為屋。是甚麼人居止。良久。曰。巍巍聖德遇三皇。歷歷清光吞二曜。　上堂。言語道斷。物我皆如。義路不生。風雲會合。直得玄關大啟。正眼流通。匝地光輝。呈祥顯瑞。然雖恁麼。且應物無私一句作麼生道。喝一喝。曰。頭頭無取捨。處處絕親踈。　上堂。是法不可示。言詞相寂滅。擊破太虗空。萬里一條鐵。諸禪德。適來話頭道甚麼。若也見得。功不浪施。其或未然。只知犯重障菩提。不見如來真秘訣。擊禪床。下座。　謝供頭上堂。解猛虎頷下金鈴。驚羣動眾。取蒼龍冗裏明珠。光天照地。山僧今日到此讚歎不及。汝等諸人合作麼生。竪起拂子曰。眨上眉毛。速須薦取。擲拂子。下座。　僧問。達磨九年面壁時如何。曰。魚行水濁。云。二祖禮三拜。為甚麼却得其髓。曰。地肥茄子大。云。只如一華開五葉。結果自然成。明甚麼邊事。曰。賊以贓為驗。云。有時乘好月。不覺過滄洲。曰。闍梨無分。　問。如何是月庵。曰。丹青畫不成。云。如何是月庵家風。曰。生鐵鑄就。　問。有句無句。如藤倚樹時如何。曰。驗盡當行家。云。樹倒藤枯。句歸何處。又作麼生。曰。風吹日炙。云。溈山呵呵大笑聻。曰。波斯讀梵字。云。道吾推倒泥裏。溈山不管。此意又且如何。曰。有理不在高聲。云。羅山道。道吾是撮馬糞漢。又作麼生。曰。多口阿師。云。今日足見老師七通八達。曰。仰面哭蒼天。僧禮拜。師曰。過。　問。蓮華未出水時如何。曰。乾坤無異色。云。出水後如何。曰。徧界有清香。紹興壬申正月十三。寢疾。書別知舊。十九。集大眾。勉令進道。書偈<span class='corr'>已</span>。談笑而逝。二月八日。奉全身塔于寺之西峰。壽七十四。臘五十八。</p>
</div></div>
<div class='div-other'><a id='mulu619' />
<p class='h3'>五祖表自禪師法嗣</p>
<div class='div-other'><a id='mulu620' />
<p class='h4'>蘄州龍華高禪師</p><p>上堂曰。象王行。師子住。赤脚崑崙眉卓竪。寒山拾得笑呵呵。指點門前老松樹。且道他指點箇甚麼。忽然風吹倒時。好一堆柴。</p>
</div></div>
<div class='div-other'><a id='mulu621' />
<p class='h3'>大隨南堂元靜禪師法嗣</p>
<div class='div-other'><a id='mulu622' />
<p class='h4'>簡州南巖勝禪師</p><p>上堂。舉拂子示眾曰。識取鈎頭意。莫認定盤星。會麼。即心即佛幾人知。立雪齊腰只得皮。四海浪平龍玩寶。儘他螻蟻撼須彌。非佛非心絕謂情。玄途鳥道急回程。爍迦羅眼存機變。莫守寒巖異草青。心佛物兮俱不是。坐斷舌頭除藥忌。橫拈倒用總由他。活捉魔群穿却鼻。擲拂子。下座。　上堂。召大眾曰。護生須是殺。殺盡始安居。會得箇中意。分明在半途。且道到家一句又作麼生。釋迦彌勒沒量大。看來猶只是他奴。　僧問。放行五位即不問。把定三關事若何。曰。橫按鏌鎁全正令。云。把定三關蒙指示。放行五位又如何。曰。太平寰宇斬癡頑。云。恁麼則南巖門下。土曠人稀。曰。靈利衲僧。只消一點。云。自古自今。同生同死時如何。曰。家賊難防。云。今日學人小出大遇去也。師便打曰。須是老僧打你始得。僧禮拜。師曰。切忌詐明頭。</p>
</div>
<div class='div-other'><a id='mulu623' />
<p class='h4'>常德府梁山廓庵師遠禪師</p><p>合川魯氏子。　上堂曰。今朝二月半。百華開爛熳。雲繞翠峰頭。鶯啼楊柳岸。觀音借路行。文殊分主伴。獨有解空人。支笻渾不管。直饒天外雨華飛。飜覆都來是這漢。且道如何是這漢。喫茶去。　上堂。舉達磨見武帝。師曰。堯風舜日兩依依。一片虗凝截萬機。何必胡僧親付囑。如人飲水自家知。　上堂。五日一番陞座。拈出現成行貨。大眾普請商量。恰是老僧罪過。既是大眾商量。因甚麼恰成老僧罪過。不見道。常在於其中。經行及坐臥。　上堂。舉楊歧三脚驢子話。師召大眾曰。揚其湯者。莫若撲其火。壅其流者。莫若杜其源。此乃智人之明鑒。佛法之至論。正在斯焉。這因緣。如今叢林中提唱者甚多。商量者不少。有般底。只道宗師家無必固。凡有所問。隨口便答。似則也似。是則未是。若恁麼。只作得箇乾無事會。不見楊歧用處。乃至祖師。千差萬別。方便門庭。如何消遣。又有般底。只向佛邊會。却與自<span class='corr'>己</span>沒交涉。古人道。凡有言句。須是一一銷歸自<span class='corr'>己</span>。又作麼生。又有般底。一向只作自<span class='corr'>己</span>會。棄却古人用處。唯知道明自<span class='corr'>己</span>事。古人方便却如何消遣。既消遣不下。却似抱橋柱澡洗。要且放手不得。此亦是一病。又有般底。却去脚多少處會。若恁麼會。此病最難醫也。所以他語有巧妙處。參學人卒難摸索。纔擬心則差了也。前輩謂之楊歧宗旨。須是他屋裏人到恁麼田地。方堪傳授。若不然者。則守死善道之謂也。這公案直須還他透頂徹底漢。方能了得。此非止禪和子會不得。而今天下叢林中出世為人底。亦少有會得者。若要會麼。直向威音那畔空劫<span class='corr'>已</span>前輕輕覷著。提起便行。捺著便轉。却向萬仞峰前進一步。可以寵罩古今。坐斷天下人舌頭。如今還有恁麼者麼。有則出來道看。如無。更聽一頌。三脚驢子弄蹄行。直透威音萬丈坑。雲在嶺頭閑不徹。水流㵎下大忙生。湖南長老誰能會。行人更在青山外。</p>
</div>
<div class='div-other'><a id='mulu624' />
<p class='h4'>嘉州能仁默堂悟禪師</p><p>上堂。舉趙州訪二庵主。師曰。一重山盡一重山。坐斷孤峰子細看。霧卷雲収山嶽靜。楚天空闊月輪寒。</p>
</div>
<div class='div-other'><a id='mulu625' />
<p class='h4'>合州鈎魚臺石頭自回庵主</p><p>郡之石照人。世為石工。甞參禮報恩璉禪師。求安心法。璉諭之。因棄家為道人。一日。於大隨出石次。心光頓發。往見南堂。蒙印可。堂授以僧服後庵居。學者從之。　示眾曰。參禪學道。大似井底叫渴相似。殊不知塞耳塞眼。回避不及。且如十二時中行住坐臥。動轉施為。是甚麼人使作。眼見耳聞何處不是路頭。若識得路頭。便是大解脫路。方知老漢與你證明。山河大地與你證明。所以道。十方薄伽梵。一路涅槃門。諸仁者。大凡有一物當途。要見一物之根源。一物無處。要見一物之根源。見得源源。源無所源。所源既非。何處不圓。諸禪德。你看老漢有甚麼勝你處。諸人有甚麼不如老漢處。還會麼。太湖三萬六千頃。月在波心說向誰。</p>
</div>
<div class='div-other'><a id='mulu626' />
<p class='h4'>彭州士溪智陀子言庵主</p><p>綿之彰明人。初至大隨。聞舉石頭和尚示眾偈。倐然領旨。歸隱士溪。懸崖絕岳間有石若蹲異獸。言鑿以為室。中發異泉。無涸溢。四眾訝之。居三十年。化風盛播。室成日。作偈曰。一擊石庵全。縱橫得自然。清凉無暑氣。涓潔有甘泉。寬廓含沙界。寂寥絕眾緣。箇中無限意。風月一床眠。</p>
</div>
<div class='div-other'><a id='mulu627' />
<p class='h4'>劒門南修造者</p><p>淳厚之士。自大隨一語契投。服勤不怠。歸謁崇化贇禪師。坐次。贇以宗門三印問之。南曰。印空印泥印水。平地寒濤競起。假饒去就十分。也是靈龜曳尾。</p>
</div></div>
<div class='div-other'><a id='mulu628' />
<p class='h3'>淨因蹣庵繼成禪師法嗣</p>
<div class='div-other'><a id='mulu629' />
<p class='h4'>台州瑞巖佛燈如勝禪師</p><p>上堂曰。人人領略釋迦。箇箇平欺達磨。及乎問著宗綱。束手盡云放過。放過即不無。只如女子出定。趙州洗鉢盂。又作麼生話會。鶴有九皐難翥翼。馬無千里謾追風。</p>
</div>
<div class='div-other'><a id='mulu630' />
<p class='h4'>無為軍冶父實際道川禪師</p><p>姑蘇玉峰人。為懸之弓級。聞東齊謙首座為道俗演法。遂從之。習坐不倦。一日。因是不職。尉笞之。師於杖下大悟。辭依謙。謙為改名道川。且曰。汝舊呼狄三。今名道川。川即三耳。此去能竪起脊梁。了辨箇事。其道如川之增。若放倒。則依舊狄三也。師銘於心。建炎初圓頂。游方至天峰。蹣庵與語鋒投。庵稱善。歸憩東齊。道俗愈敬。有以金剛般若經請問者。師為頌之。今盛行於世。隆興改元。殿撰鄭公喬年漕淮西。適冶又虗席。迎開法。　上堂曰。群陰剝盡一陽生。草木園林盡發萠。唯有衲僧無底鉢。依前盛飯又盛羹。　上堂。舉。雪峯一日登座召眾云。看看東邊底。又云。看看西邊底。汝若要會。拈拄杖擲下云。向這裏會取。師曰。東邊覷了復西觀。拄杖重重話歲寒。帶雨一枝華落盡。不煩公子倚闌干。</p>
</div></div></div>
<div class='div-other'><a id='mulu631' />
<p class='h2'>青原第十五世<span class='note-inline'>(雲門九世)</span></p>
<div class='div-other'><a id='mulu632' />
<p class='h3'>雪竇明禪師法嗣</p>
<div class='div-other'><a id='mulu633' />
<p class='h4'>密州[山*耆]山寧禪師</p><p>上堂曰。有時孤峰頂上嘯月眠雲。有時大洋海中翻波走浪。有時十字街頭七穿八穴。諸人還相委悉麼。樟樹華開盛。芭蕉葉最多。　僧問。全身放下時如何。曰。既是全身。何消放下。云。直是步步不將來。心心無處所。曰。亦無步步。云。不見道。直須步步踏著。曰。落在功勛。云。不涉功勛。爭得到這裏。曰。庭前樹子。一任風吹。云。而今四海清如鏡。暢快漁翁把鈎輪。曰。不見鯨鯢上玉鈎。</p>
</div></div>
<div class='div-other'><a id='mulu634' />
<p class='h3'>淨慈月堂佛行昌禪師法嗣</p>
<div class='div-other'><a id='mulu635' />
<p class='h4'>臨安府五雲悟禪師</p><p>苕溪人。謁月堂於何山。入室次。堂舉雲門須彌山問之。擬對。堂以拂子擊其口。師即契悟。命為侍者。後謁諸方。皆蒙許可。月堂被　旨居靈隱。師歸省。堂延為座元。未幾。出住五雲。宿衲所向。　上堂。謂眾曰。月堂老漢道。行不見行。是箇甚麼。坐不見坐。是箇甚麼。著衣時不見著衣。是箇甚麼。喫飯時不見喫飯。是箇甚麼。山野雖與他同床打睡。要且各自做夢。何故。行見行。坐見坐。著衣時見著衣。喫飯時見喫飯。無有不見底道理。亦無箇是甚麼。諸人且道老漢底是。五雲底是。拈拄杖。卓一下。曰。桃紅李白薔薇紫。問著春風總不知。乾道戊子秋。回冷泉。為西堂。十二月望。示微疾。至二十四夜。請堂頭首座龍華本禪師為眾普說。敘師出處及得法<span class='note-inline'>(師未開堂故也)</span>。躬起爇香。至四鼓。危坐不動。侍僧清隱請偃息。師曰。更少時。鐘鳴報我。鐘既鳴。書三偈付隱。一遺龍華。以二別月堂。顧隱曰。更寫一紙辭眾。如何。隱曰。諾。復大書曰。倒跨楊歧三脚驢。拗折雲門一條杖。禪流更擬問如何。江西十八灘俱漲。隱曰。莫更有在。師<span class='corr'>斂</span>手而逝。龕留五日。顏如生。目微開。時國使入山。觀者如市。火浴。目睛舌本身根不壞。</p>
</div></div>
<div class='div-other'><a id='mulu636' />
<p class='h3'>瑞巖寂室惠光禪師法嗣</p>
<div class='div-other'><a id='mulu637' />
<p class='h4'>臨安府中天竺癡禪元妙禪師</p><p>雙溪東陽人。族王氏。年十二。去家圓具。習台教。去依寂室於國清。聞舉索命話。師有省。撫屏大笑。辭謁西禪淨禪師。淨使職堂司。一日。舉興化打克賓公案問師。師曰。知恩方解報恩。淨打曰。多人作此見解。師頓領。及寂室　詔補靈隱。擢為第一座。自開法靈石。凡四坐道場。　上堂曰。靈石說禪麤操。動著七顛八倒。觀妙理玄言。恰似屎坑。視諸佛祖師。猶如糞埽。罵詈懵懂禪和。排斥杜撰長老。有時讚歎。使一一人人面前喜歡。有時耻剝。教一一人人肚裏煩惱。雖然九凸十凹。鬪湊將來恰好。敢問大眾。且道那裏是恰好處。提拄杖曰。還見麼。直饒向這裏見得倜儻分明。須知更有一處。未免殽訛。遂橫按曰。還委悉麼。東籬綻黃菊。秋雨滴青莎。　上堂。黃昏雞報曉。半夜日頭明。驚起雪師子。瞠開紅眼睛。　上堂。去年梅。今歲柳。顏色馨香。喝一喝。良久。曰。若不得這一喝。幾乎道著依舊。且道道著後如何。眼睛突出。　上堂。舉南泉喫油餈。師曰。南泉肚裏飽齁齁。莊主雖饑解點頭。侍者只聞歌樂響。不知洪飲在高樓。　僧問。如何是截斷眾流句。曰。佛祖開口無分。云。如何是函蓋乾坤句。曰。匝地普天。云。如何是隨波逐浪句。曰。有時入荒草。有時上孤峰。隆興改元。師以足疾。退藏[橘-矛+隹]李李氏庵。明年七月。作書偈。別參政周公葵及道俗。問侍者立秋近遠。以十一日對。至期。書偈而逝。火浴。舌睛齒顱不化。設利璨然。歸塔于寺之稽留峰。壽五十有四。</p>
</div></div>
<div class='div-other'><a id='mulu638' />
<p class='h3'>嶽麓海禪師法嗣</p>
<div class='div-other'><a id='mulu639' />
<p class='h4'>荊門軍玉泉思達禪師</p><p>僧問。如何是一印印空。曰。萬象収歸古鑑中。云。如何是一印印水。曰。秋蟾影落千江裏。云。如何是一印印泥。曰。細觀文彩未生時。</p>
</div></div>
<div class='div-other'><a id='mulu640' />
<p class='h3'>圓覺曇禪師法嗣</p>
<div class='div-other'><a id='mulu641' />
<p class='h4'>撫州靈巖圓日禪師</p><p>嘉興崇德人。年二十六。投千金妙冲為頭陀。數暮落髮。不善書。唯務宴寂。夜設香鼎於前。昏睡即引指爇之。不兩月。盡一指。後聞維那白犍椎發明。往依圓覺有年。辭扣諸方。歸侍次。問云。文殊與三十二菩薩各說不二法門。維摩默然。敘語未終。覺喝曰。你擬向䭾然處垛根那。所疑冰釋。命分座。隆興初。住靈巖。後居圓覺。　上堂曰。悟無不悟。得無不得。九年面壁空勞力。三脚驢兒跳上天。泥牛入海無蹤跡。為甚麼如此。九九八十一。　上堂。舉。南泉示眾曰。馬大師說即心即佛。王老師不恁麼。不是心。不是佛。不是物。師曰。倒腹傾腸幾箇知。更無絲髮可相依。直饒徹底承當去。也落他家第二機。</p>
</div></div></div>
<div class='div-other'><a id='mulu642' />
<p class='h2'>青原第十五世<span class='note-inline'>(洞山十一世)</span></p>
<div class='div-other'><a id='mulu643' />
<p class='h3'>天童大休宗珏禪師法嗣</p>
<div class='div-other'><a id='mulu644' />
<p class='h4'>慶元府雪竇足庵智鑒禪師</p><p>上堂曰。世尊有密語。迦葉不覆藏。一夜落華雨。滿城流水香。</p>
</div></div>
<div class='div-other'><a id='mulu645' />
<p class='h3'>雪竇聞庵嗣宗禪師法嗣</p>
<div class='div-other'><a id='mulu646' />
<p class='h4'>泰州如皐廣福微庵道勒禪師</p><p>邑之俞氏子。　上堂曰。祖師正令。不通水泄。放一線開。露柱饒舌。寒時須寒。熱時須熱。無欠無餘。應時應節。一切成現。休強分別。纔入思惟。便成剩說。不入思惟。只得一橛。是則金剛眼睛。不是則黃泥土揑。　上堂。舉。僧問同安。如何是和尚家風。曰。金雞抱子歸霄漢。玉兔懷胎向紫微。云。忽遇客來。將何祗待。曰。金果早朝猿摘至。玉華晚後鳳㘅來。師曰。廣福即不然。有問。如何是和尚家風。只向道。翠竹叢邊歌款乃。碧巖深處臥煙蘿。忽遇客來。將何祗待。沒底籃兒盛白月。無心盌子貯清風。</p>
</div></div>
<div class='div-other'><a id='mulu647' />
<p class='h3'>善權法智禪師法嗣</p>
<div class='div-other'><a id='mulu648' />
<p class='h4'>紹興府超化藻禪師</p><p>開爐日。上堂曰。雪滿寒窻。燒盡丹霞木佛。冰交野渡。凍殺<span class='corr'>陝</span>府鐵牛。直得寒灰發焰。片雪不留。任運縱橫。現成受用。諸禪德要會麼。衲帔蒙頭坐。冷暖了無知。</p>
</div></div></div>
<div class='div-other'><a id='mulu649' />
<p class='h2'>南嶽第十六世<span class='note-inline'>(臨濟十二世黃龍五世)</span></p>
<div class='div-other'><a id='mulu650' />
<p class='h3'>光孝果慜禪師法嗣</p>
<div class='div-other'><a id='mulu651' />
<p class='h4'>廣德軍光孝初首座</p><p>分座日示眾。舉風幡話。至仁者心動處。乃曰。祖師恁麼道。賺殺一船人。今時衲僧不可也恁麼會。既不恁麼會。畢竟作麼生。良久。曰。六月好合醬。切忌著鹽多。</p>
</div></div>
<div class='div-other'><a id='mulu652' />
<p class='h3'>祥符立禪師法嗣</p>
<div class='div-other'><a id='mulu653' />
<p class='h4'>湖南報慈淳禪師</p><p>上堂曰。青<span class='corr'>眸</span>一瞬。金色知歸。授手而來。如王寶劒。而今開張門戶。各說異端。可謂古路坦而荊棘生。法眼正而還自翳。辜負廼祖。埋沒<span class='corr'>己</span>靈。且道不埋沒。不辜負。正法眼藏畢竟如何話會。有吐露得底。試出來道看。如無。擔取詩書歸舊隱。野華啼鳥一般春。</p>
</div></div>
<div class='div-other'><a id='mulu654' />
<p class='h3'>育王無示介諶禪師法嗣</p>
<div class='div-other'><a id='mulu655' />
<p class='h4'>南劒州西巖宗回禪師</p><p>雙溪人。久依無示。深得法忍。紹興<span class='corr'>己</span>巳春。寺僧以茶禁聞有司。吏捕知事。師謂眾曰。此事不直之。則罪坐於我。若自直。彼復得罪。不忍為也。令擊鼓陞堂。師遂登座說偈曰。縣吏追呼不暫停。爭如長往事分明。從前有箇無生曲。且喜今朝調<span class='corr'>已</span>成。言訖。瞑目而逝。餘語未見。</p>
</div>
<div class='div-other'><a id='mulu656' />
<p class='h4'>台州萬年心聞曇賁禪師</p><p>永嘉人。　上堂曰。一見便見。八角磨盤空裏轉。一得永得。辰錦朱砂如墨黑。秋風吹渭水。<span class='corr'>已</span>落雲門三句裏。落葉滿長安。幾箇而今被眼瞞。竪拂子曰。瞞得瞞不得。總在萬年手裏。還見麼。華頂月籠招手石。斷橋水落捨身巖。　僧問。百丈卷席。意旨如何。曰。賊過後張弓。</p>
</div>
<div class='div-other'><a id='mulu657' />
<p class='h4'>高麗國<span class='corr'>坦</span>然國師</p><p>少嗣王位。欽鄉宗乘。因海商方景仁抵四明。錄無示語歸。師閱之。啟悟。即棄位圓顱。作書以語要及四威儀偈。令景仁呈無示。示答曰。佛祖出興於世。無一法與人。實使其自信．自悟．自證．自到。具大知見。如所見而說。如所說而行。山河大地．草木叢林。相與證明。其來久矣。後復通嗣書。獻其國所賜磨衲袈裟．山錦拜褥．青磁香爐等。洎開堂語錄。其書略曰。生死海廣。劫殫罔通。得遇本分宗師。以三要印子。驗定其法。實謂龜盲值浮木孔耳。</p>
</div>
<div class='div-other'><a id='mulu658' />
<p class='h4'>慶元府天童慧航了朴禪師</p><p>七閩人<span class='note-inline'>(行實未詳)</span>。　上堂曰。酷暑如焚不易禁。炎炎赫赫欲流金。夜明簾外無人到。靈木迢然愽綠陰。　上堂。久雨不晴。半睡半醒。可謂與天地合其德。日月合其明。四時合其序。鬼神合其吉凶。遂喝曰。住。住。內卦<span class='corr'>已</span>成。更求外象。卓拄杖曰。適來擲得雷天大壯。如今變作地火明夷。　上堂。牛皮鞔露柱。露柱<span class='corr'>啾啾</span>叫。燈籠佯不知。虗明還自照。殿脊老蚩刎。聞得呵呵笑。三門側耳聽。就上打之遶。譬如十日菊。開徹阿誰要。阿呵呵。未必秋香一夜衰。熨斗煎茶不同銚。　室中問僧。賊來須打。客來須看。只如三更夜半。人面似賊。賊面似人。作麼生辨。</p>
</div>
<div class='div-other'><a id='mulu659' />
<p class='h4'>臨安府龍華無住本禪師</p><p>廣德人。　上堂。舉。雲門大師拈起胡餅云。我只供養兩浙人。不供養向北人。眾無語。自代云。天寒日短。兩人共一椀。師曰。韶陽老漢。言中有響。痛處著錐。檢點將來。翻成毒藥。諸人要會麼。半在河南半河北。一片虗疑如墨黑。冷地思量愁殺人。叵耐雲門這老賊。老賊。下座。更不巡堂。</p>
</div></div>
<div class='div-other'><a id='mulu660' />
<p class='h3'>道場普明慧琳嗣師法嗣</p>
<div class='div-other'><a id='mulu661' />
<p class='h4'>臨江軍東山吉禪師</p><p>因李朝請與甥薌林居士向公子諲訪之。遂問。家賊惱人時如何。師曰。誰是家賊。李竪拳。師曰。賊身<span class='corr'>已</span>露。云。和尚莫誣罔人好。曰。贓證現在。李無語。師示以偈曰。家賊惱人孰柰何。千聖回機只為他。徧界徧空無影跡。無依無倚絕籠羅。賊。賊。猛將雄兵收不得。疑殺天下老禪和。笑翻閙市古彌勒。休。休。不用將心向外求。回頭瞥爾賊身露。并贓捉獲世無儔。世無儔。真可仰。從茲不復誇伎倆。貼貼安邦立業時。萬象森羅齊拊掌。後首眾於閩之開元。食時停筯而化。</p>
</div></div>
<p class='juan'>嘉泰普燈錄卷第十七</p>
<div class='div-w'>
<p class='h3'>音釋</p><p>　昕許斤切　[工*(老/目)]音耆　諶時壬切　浹即恊切　輻音福　頷尸感切　眨音劄　[(冰-水+斬)/耳]足止切　鏌音莫　鎁音耶　捺女點切　罩陟教切　璉力展切　涸曷各切　溢音逸　贇於倫切　翥章庶切　蹣謨官切　漕在到切　勛音熏　鯢音倪　爇儒劣切　歧音祁　拗於絞切　懵毋總切　懂行董　湊千候切　倜他力切　殽何交切　瞠抽庚切　餈才咨切　齁呼[仁-二+(亡/大)]切　顱音盧　[怡-台+建]居言切　欵音[示*(由/大)]　乃音藹　閩音民　鞔摸官切　<span class='corr'>啾</span>即由切　刎音吻　薌音香　諲音因　誣音巫</p>
</div></div></div>
</div><!-- end of div[@id='body'] -->
</body></html>