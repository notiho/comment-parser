<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1119' />嘉泰普燈錄卷第二十八</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p>
<div class='div-other'><a id='mulu1120' />
<p class='h1'>頌古下</p>
<div class='div-other'><a id='mulu1121' />
<p class='h2'>○大溈佛性泰禪師十二首</p><p style="margin-left:3em">淨果與演化至報慈。化問。如何是真如佛性。曰。誰無<span class='note-inline'>(云云)</span>。</p>
<p>朝三暮四一何少。暮四朝三何太多。多少未能知數量。有無從此見殽訛。不殽訛。唵囌嚧㗭唎薩婆訶。</p>

<div class='div-other'><a id='mulu1122' />
<p class='h3'>楊歧三脚驢</p><p>三脚驢子弄蹄行。步步蓮華<span class='corr'>襯</span>足生。堪笑艸中尋覓者。不知芳樹囀新鶯。</p>
</div>
<div class='div-other'><a id='mulu1123' />
<p class='h3'>靈雲悟道。玄沙未徹<span class='note-inline'>(二)</span></p><p>無星秤子兩頭平。拈起應須見得明。若向箇中爭分兩。知渠錯認定盤星。</p>
<p>十分風<span class='corr'>采</span>露堂堂。玉蘂瓊華未比量。剛被傍人論好醜。因茲難嫁與潘郎。</p>
</div>
<div class='div-other'><a id='mulu1124' />
<p class='h3'>龍牙問翠微臨濟祖師西來意</p><p>子卿不下單于拜。始末常遵漢帝儀。雪後乃知松栢操。事難方見丈夫兒。</p>
</div>
<div class='div-other'><a id='mulu1125' />
<p class='h3'>罽賓斬師子尊者</p><p>得人一牛。還人一馬。有往有來。可知禮也。</p>
</div>
<div class='div-other'><a id='mulu1126' />
<p class='h3'>侍者報。大王來</p><p>應用從來不覆藏。當機何得昧真常。只知報道王來也。不覺渾身在帝鄉。</p>
</div>
<div class='div-other'><a id='mulu1127' />
<p class='h3'>野狐</p><p>不落因果何曾墮。不昧因果何曾脫。當堂鏡破兩頭忘。掃影滅蹤無摸索。無摸索。何倚托。秋風吹梧桐。樹葉鳴嚗嚗。</p>
</div>
<div class='div-other'><a id='mulu1128' />
<p class='h3'>廓侍者問德山。從上諸聖向甚麼處去</p><p>商嶺東西路不分。兩間茅屋一溪雲。師年耳聵知師意。人是人非不欲聞。</p>
</div>
<div class='div-other'><a id='mulu1129' />
<p class='h3'>有句無句</p><p>樹倒藤枯意若何。溈山開口笑呵呵。可怜三尺龍泉劒。喚作陶家壁上梭。</p>
</div>
<div class='div-other'><a id='mulu1130' />
<p class='h3'>外道問佛</p><p>有無不問語先墮。明鏡當臺雙照破。迷雲散盡曉天空。杲日團團紅似火。</p>
</div>
<div class='div-other'><a id='mulu1131' />
<p class='h3'>倒剎竿</p><p>多子塔前衣付後。更傳何物示於人。雙珠迸出剎竿倒。直得寒光徹四隣。</p>
</div></div>
<div class='div-other'><a id='mulu1132' />
<p class='h2'>○徑山大慧普覺果禪師十首</p>
<div class='div-other'><a id='mulu1133' />
<p class='h3'>二祖安心</p><p>覓心無處更何安。嚼碎通紅鐵一團。縱使眼開張意氣。爭如不受老胡瞞。</p>
</div>
<div class='div-other'><a id='mulu1134' />
<p class='h3'>黃檗噇酒糟</p><p>身上著衣方免寒。口邊說食終不飽。大唐國裏老婆禪。今日為君都說了。</p>
</div>
<div class='div-other'><a id='mulu1135' />
<p class='h3'>不許夜行</p><p>禾黍不陽艶。競栽桃李春。翻令力耕者。半作賣菙人。</p>
</div>
<div class='div-other'><a id='mulu1136' />
<p class='h3'>勘婆</p><p>天下禪和說勘破。爭知趙州<span class='corr'>已</span>話墮。引得兒孫不丈夫。人人黠過冷地臥。</p>
</div>
<div class='div-other'><a id='mulu1137' />
<p class='h3'>德山托鉢</p><p>一撾塗毒聞皆喪。身在其中總不知。八十翁翁入<span class='corr'>場</span>屋。真誠不是小兒嬉。</p>
</div>
<div class='div-other'><a id='mulu1138' />
<p class='h3'>風頭稍硬</p><p>夜半明星當午現。愚夫猶待曉雞鳴。可怜自屎不覺臭。又欲重新拈似人。</p>
</div>
<div class='div-other'><a id='mulu1139' />
<p class='h3'>罽賓斬師子尊者</p><p>殺人須是殺人漢。當下一刀成兩段。頭臂雖虧劒刃鋒。何似秦時[車*度]輅鑽。</p>
</div>
<div class='div-other'><a id='mulu1140' />
<p class='h3'>一口吸西江</p><p>一口吸盡西江水。甲乙丙丁庚戊<span class='corr'>己</span>。咄。咄。咄。囉囉哩。</p>
</div>
<div class='div-other'><a id='mulu1141' />
<p class='h3'>維摩經其施汝者。不名福田</p><p>獨坐許誰知。青山對落暉。華須連夜發。莫待曉風吹。</p>
</div>
<div class='div-other'><a id='mulu1142' />
<p class='h3'>產難</p><p>華陰山前百尺井。中有寒泉徹骨冷。誰家女子來照影。不照其餘照斜領。</p>
</div></div>
<div class='div-other'><a id='mulu1143' />
<p class='h2'>○道場正堂辯禪師十六首</p>
<div class='div-other'><a id='mulu1144' />
<p class='h3'>達磨見武帝</p><p>黃金鑿。白玉推。開開混沌竅。透出玄元機。</p>
</div>
<div class='div-other'><a id='mulu1145' />
<p class='h3'>達磨分皮髓</p><p>社舞村歌笑殺人。騎牛挑鴨走成羣。三盃酒罷歸家去。留得猪頭礙塞人。</p>
</div>
<div class='div-other'><a id='mulu1146' />
<p class='h3'>女子出定</p><p>要得他家活計強。竿頭須解倒拈槍。這邊打鼓那邊拍。引得瞿會笑一場。</p>
</div>
<div class='div-other'><a id='mulu1147' />
<p class='h3'>圓覺於一切時</p><p>張果老踏破葫蘆。呂洞賓失却寶劒。兩箇撒手相逢。囊篋更無一線。何仙姑鐵笛橫吹。解道長江靜如練。</p>
</div>
<div class='div-other'><a id='mulu1148' />
<p class='h3'>亮座主參見馬祖</p><p>弓強難結鴛鴦紐。御道那栽栗棘蓬。堪笑香嚴饒舌老。今年猶勝去年窮。</p>
</div>
<div class='div-other'><a id='mulu1149' />
<p class='h3'>野狐</p><p>不向東山久。薔薇幾度華。白雲他自散。明月落誰家。</p>
</div>
<div class='div-other'><a id='mulu1150' />
<p class='h3'>先師無此語</p><p>行主無人能賽。姐姐更是好手。騰身百尺竿頭。打箇背飜筋斗。</p>
</div>
<div class='div-other'><a id='mulu1151' />
<p class='h3'>因我得禮你</p><p>老鼠齩生鐵。十分滋味別。貓兒左右看。嚥唾也不徹。</p>
</div>
<div class='div-other'><a id='mulu1152' />
<p class='h3'>栢樹</p><p>百寶光攢無兒頂。是大神呪最靈奇。揭諦波羅僧揭諦。石人半夜失烏雞。</p>
</div>
<div class='div-other'><a id='mulu1153' />
<p class='h3'>十智同真</p><p>畫得真如活。華間試展開。黃鶯偷眼覷。不敢下枝來。</p>
</div>
<div class='div-other'><a id='mulu1154' />
<p class='h3'>黃龍三關</p><p>我手何似佛手。黃龍鼻下無口。當時所見顢頇。至今百拙千醜。</p>
<p>我脚何似驢脚。文殊親見無著。好箇玻璃盞子。不要當面諱却。</p>
<p>人人有箇生緣。從來罪大彌天。不是牽犂拽把。便須鼎鑊油煎。</p>
</div>
<div class='div-other'><a id='mulu1155' />
<p class='h3'>小麥化為蝴蝶</p><p>春水滿幽㵎。江風吹斷雲。年年那時節。憶著別離人。</p>
</div>
<div class='div-other'><a id='mulu1156' />
<p class='h3'>蚯蚓化為百合</p><p>住山身<span class='corr'>已</span>老。世事任乖張。年來無侍者。客到自燒香。</p>
</div>
<div class='div-other'><a id='mulu1157' />
<p class='h3'>兩女合為一媳婦</p><p>兩女合為一媳婦。古寺基前幢子竪。髣髴上有陀羅尼。多少行人盡驚怖。</p>
</div></div>
<div class='div-other'><a id='mulu1158' />
<p class='h2'>○萬年雪巢一禪師二首</p>
<div class='div-other'><a id='mulu1159' />
<p class='h3'>外道問佛</p><p>世尊隻眼通三界。外道雙眸貫五天。華意正濃桃臉笑。春光不在柳梢邊。</p>
</div>
<div class='div-other'><a id='mulu1160' />
<p class='h3'>晦堂拳頭</p><p>背觸人難會。憑君子細看。片雲纔出洞。遮却面前山。</p>
</div></div>
<div class='div-other'><a id='mulu1161' />
<p class='h2'>○上封佛心才禪師二首</p>
<div class='div-other'><a id='mulu1162' />
<p class='h3'>風幡</p><p>指出風幡俱不是。直言心動亦還非。夜來一片曹溪月。却照儂家舊翠微。</p>
</div>
<div class='div-other'><a id='mulu1163' />
<p class='h3'>大禪佛參仰山。後到霍山</p><p>子陵灘水急如弦。摸得黃魚縮項鯿。提向市中頻索價。他家不著半分錢。</p>
</div></div>
<div class='div-other'><a id='mulu1164' />
<p class='h2'>○崇覺空禪師一首</p>
<div class='div-other'><a id='mulu1165' />
<p class='h3'>栢樹</p><p>打人罵人易。勸人休却難。不識饒人處。急水下高灘。</p>
</div></div>
<div class='div-other'><a id='mulu1166' />
<p class='h2'>○南巖勝禪師七首</p>
<div class='div-other'><a id='mulu1167' />
<p class='h3'>馬祖踏水潦</p><p>無量妙義皆周匝。旋乾轉坤為一合。當陽橫按笑中刀。猶欠頂門上一踏。</p>
</div>
<div class='div-other'><a id='mulu1168' />
<p class='h3'>興化打克賓</p><p>漢祖拜將務決勝。非韓誰敢當茲任。赤幡高竪化城降。星在盤兮不在秤。</p>
</div>
<div class='div-other'><a id='mulu1169' />
<p class='h3'>廓侍者問德山。從上諸聖向甚麼處去</p><p>脚踏清波分華嶽。手擎紅日轉重雲。徒勞謾費干戈力。究竟還歸有道君。</p>
</div>
<div class='div-other'><a id='mulu1170' />
<p class='h3'>保壽作街坊。見相打。有省</p><p>借路經過無面目。因邪打正有拳頭。衲僧門下無干涉。徒用精金換得鍮。</p>
</div>
<div class='div-other'><a id='mulu1171' />
<p class='h3'>金剛經為人輕賤故。先世罪業</p><p>藤蘿荊棘離離艸。枯樹無退還不倒。敗葉知他疊幾重。不消一陣秋風掃。</p>
</div>
<div class='div-other'><a id='mulu1172' />
<p class='h3'>侍者報。大王來</p><p>許由臨岸洗耳。巢父不飲牛水。侍者親入帝鄉。趙州只在艸裏。</p>
</div>
<div class='div-other'><a id='mulu1173' />
<p class='h3'>狗子無佛性</p><p>乙巳大人丘。叢林為宼讎。利牙如劒戟。生殺有來由。</p>
</div></div>
<div class='div-other'><a id='mulu1174' />
<p class='h2'>○梁山廓庵遠禪師三首</p>
<div class='div-other'><a id='mulu1175' />
<p class='h3'>女子出定</p><p>出得出不得。定從何處起。文殊往梵天。罔明輕彈指。乘流即行。遇坎即止。君不見虗築防胡萬里城。不知禍起蕭墻裏。</p>
</div>
<div class='div-other'><a id='mulu1176' />
<p class='h3'>普化有齋</p><p>不是風兮不是顛。長街短巷走如煙。院裏有齋常記得。時時挂在口皮邊。</p>
</div>
<div class='div-other'><a id='mulu1177' />
<p class='h3'>有句無句</p><p>呵呵大笑不尋常。笑得眉間也放光。不是明招重注脚。叢林洎合錯商量。</p>
</div></div>
<div class='div-other'><a id='mulu1178' />
<p class='h2'>○道場普明琳禪師二首</p>
<div class='div-other'><a id='mulu1179' />
<p class='h3'>北斗藏身</p><p>五鳳樓前問洛陽。金鞭遙指御街長。春風是處華爭發。游子年年憶故鄉。</p>
</div>
<div class='div-other'><a id='mulu1180' />
<p class='h3'>晦堂拳頭</p><p>赤體更無藏隱處。黃龍未語先分付。若將見解上門來。他家自有通霄路。</p>
</div></div>
<div class='div-other'><a id='mulu1181' />
<p class='h2'>○靈隱佛海遠禪師七首</p>
<div class='div-other'><a id='mulu1182' />
<p class='h3'>勘婆</p><p>纔拈折箭斷弦弓。隨手雙鵰落碧空。打鼓看來君不見。萬年松在祝融峰。</p>
</div>
<div class='div-other'><a id='mulu1183' />
<p class='h3'>臨濟囑三聖</p><p>濃雲潑墨忽遮山。碎雨跳珠亂入船。卷地風來忽吹散。望湖樓下水如天。</p>
</div>
<div class='div-other'><a id='mulu1184' />
<p class='h3'>風幡</p><p>不是風幡動。亦非人者心。自從胡亂後。淈腯到如今。</p>
</div>
<div class='div-other'><a id='mulu1185' />
<p class='h3'>栢樹</p><p>靜鞭聲裏駕頭來。緊握雙拳打不開。打得開。雲壓香塵。何處是靜鞭聲裏駕頭來。</p>
</div>
<div class='div-other'><a id='mulu1186' />
<p class='h3'>楚王城畔</p><p>楚王城畔水東流。獨脚山魈趯氣毬。貪看六幺華十八。斷頭船子下揚州。</p>
</div>
<div class='div-other'><a id='mulu1187' />
<p class='h3'>普眼不見普賢</p><p>飄飄一鴈落寒空。步步追空覓鴈蹤。踏破艸鞋跟子斷。巍然獨坐大雄峯。</p>
</div>
<div class='div-other'><a id='mulu1188' />
<p class='h3'>慈明水盆</p><p>暑往寒來春復秋。夕陽西去水東流。將軍戰馬今何在。野艸閑華滿地愁。</p>
</div></div>
<div class='div-other'><a id='mulu1189' />
<p class='h2'>○本寂靈光觀禪師三首</p>
<div class='div-other'><a id='mulu1190' />
<p class='h3'>疎山造壽塔</p><p>冬瓜蘸雪未為淡。匠者三文淡最幽。淡最幽。天共白雲曉。水和明月流。</p>
</div>
<div class='div-other'><a id='mulu1191' />
<p class='h3'>勘婆</p><p>趙州勘破老婆時。恰似青春三月裏。陌上遊人爭看華。鷓鴣啼處誰相委。</p>
<p style="margin-left:3em">僧問黃龍南禪師。不去不來時如何。曰。華嶽三峯頭倒卓。云。却去却來時如何。曰。風吹柳絮毛毬輥。</p>
<p>冰雪肌膚西舍女。梳粧巧巧畫雙眉。傍人筆力強傳寫。戶外如何見得伊。</p>
</div></div>
<div class='div-other'><a id='mulu1192' />
<p class='h2'>○鼓山蒙庵嶽禪師四首</p>
<div class='div-other'><a id='mulu1193' />
<p class='h3'>勘婆</p><p>本是山中人。愛說山中話。五月賣松風。人間恐無價。</p>
</div>
<div class='div-other'><a id='mulu1194' />
<p class='h3'>七賢女游屍陀林</p><p>無根樹子一株。山翁不費誅鋤。鎚碎千年桃核。不須綠木求魚。</p>
<p>無陰陽地一片。明明賣貴買賤。死屍無處活埋。露出三頭兩面。</p>
<p>不響山谷一所。透出千門萬戶。清曉一聲杜䳌。勸人不如歸去。</p>
</div></div>
<div class='div-other'><a id='mulu1195' />
<p class='h2'>○萬年閑禪師二首</p>
<div class='div-other'><a id='mulu1196' />
<p class='h3'>世尊拈華</p><p>雪壓怪松露。風高野渡橫。將謂眾生苦。更有苦眾生。</p>
</div>
<div class='div-other'><a id='mulu1197' />
<p class='h3'>乾峯示眾。舉一不得舉二</p><p>相見不須嗔。君窮我亦貧。謂言侵早起。更有夜行人。</p>
</div></div>
<div class='div-other'><a id='mulu1198' />
<p class='h2'>○靈巖安禪師四首</p>
<div class='div-other'><a id='mulu1199' />
<p class='h3'>文殊白槌</p><p>法王法令沒周遮。一片虗凝絕點瑕。槌下不開諸聖眼。幾多騏驥困鹽車。</p>
</div>
<div class='div-other'><a id='mulu1200' />
<p class='h3'>野狐</p><p>百丈堂前辨野狐。紫羅帳裏撒真珠。誰家別舘池塘裏。一對鴛鴦水上浮。</p>
</div>
<div class='div-other'><a id='mulu1201' />
<p class='h3'>國師三喚侍者</p><p>一段風光畫不成。洞房深處暢予情。頻呼小玉元無事。只要檀郎認得聲。</p>
</div>
<div class='div-other'><a id='mulu1202' />
<p class='h3'>三平見石鞏</p><p>解劈當胸箭。因何只半人。為從途路曉。所以不全身。</p>
</div></div>
<div class='div-other'><a id='mulu1203' />
<p class='h2'>○天童應庵華禪師三首</p>
<div class='div-other'><a id='mulu1204' />
<p class='h3'>女子出定</p><p>出得出不得。滿面是埃塵。愁人莫向愁人說。說向愁人愁殺人。</p>
</div>
<div class='div-other'><a id='mulu1205' />
<p class='h3'>風幡</p><p>大海波濤湧。千江水逆流。龍王宮殿裏。不見一人游。</p>
</div>
<div class='div-other'><a id='mulu1206' />
<p class='h3'>香嚴上樹</p><p>故園春色在枝頭。惱亂春風卒未休。無事晚來江上望。三三兩兩釣魚舟。</p>
</div></div>
<div class='div-other'><a id='mulu1207' />
<p class='h2'>○鴈山枯木元禪師二首</p>
<div class='div-other'><a id='mulu1208' />
<p class='h3'>香嚴貧</p><p>無地無錐未是貧。知無尚有守無身。儂家近日貧來甚。不見當初貧底人。</p>
</div>
<div class='div-other'><a id='mulu1209' />
<p class='h3'>竹篦</p><p>不觸又不背。徒勞生擬議。開口更商量。白雲千萬里。</p>
</div></div>
<div class='div-other'><a id='mulu1210' />
<p class='h2'>○東林卍庵顏禪師八首</p>
<div class='div-other'><a id='mulu1211' />
<p class='h3'>祖師曰。佛說一切法。為度一切心</p><p>牛頭菩薩面。馬面夜叉頭。不作五逆罪。快樂百無憂。</p>
</div>
<div class='div-other'><a id='mulu1212' />
<p class='h3'>勘婆</p><p>四海同一家。萬口同一舌。趙州勘婆子。有理向誰說。</p>
</div>
<div class='div-other'><a id='mulu1213' />
<p class='h3'>首山竹篦</p><p>罵他還自罵。嗔他還自嗔。戒之。慎之。出乎爾者。反乎爾者也。</p>
</div>
<div class='div-other'><a id='mulu1214' />
<p class='h3'>雲門露</p><p>椎鑼攂鼓轉船頭。席卷波翻喊激流。洗脚上船乘快便。順風相送下揚州。</p>
</div>
<div class='div-other'><a id='mulu1215' />
<p class='h3'>芭蕉拄杖</p><p>相罵饒汝接觜。相唾饒汝潑水。等閑摸著虵頭。拍手囉囉哩哩。</p>
</div>
<div class='div-other'><a id='mulu1216' />
<p class='h3'>楞嚴妙性圓明。離諸名相</p><p>一錢為本萬錢利。富不足而貧有餘。換骨奪胎些子藥。輸他潘閬倒騎驢。</p>
</div>
<div class='div-other'><a id='mulu1217' />
<p class='h3'>南泉油餈</p><p>騎虎穿市過。把火去偷猪。主人開眼睡。並舍叫失驢。</p>
</div>
<div class='div-other'><a id='mulu1218' />
<p class='h3'>臘月火燒山</p><p>臘月火燒山。苦口是黃蓮。相將歲除夜。竇八布衫穿。大可怜。把手入黃泉。</p>
</div></div>
<div class='div-other'><a id='mulu1219' />
<p class='h2'>○雪竇聞庵宗禪師三首</p>
<div class='div-other'><a id='mulu1220' />
<p class='h3'>虔侍者</p><p>石人不怕師子吼。須彌頂上飜筋斗。滄溟竭盡正二更。生鐵崑崙雲外走。</p>
</div>
<div class='div-other'><a id='mulu1221' />
<p class='h3'>香嚴擊竹</p><p>粥飯隨時養病軀。本無迷悟可關渠。無端擊著庵前竹。直至如今在半途。</p>
</div>
<div class='div-other'><a id='mulu1222' />
<p class='h3'>二祖得髓</p><p>弟昆各自逞功能。獨有家兄徹骨貧。三拜起來無一語。鼻孔纍垂蓋上脣。</p>
</div></div>
<div class='div-other'><a id='mulu1223' />
<p class='h2'>○善權智禪師五首</p>
<div class='div-other'><a id='mulu1224' />
<p class='h3'>五王子</p>
<div class='div-other'><a id='mulu1225' />
<p class='h4'>誕生</p><p>貴胤生時輪擬空。玎<span class='corr'>璫</span>玉珮處東宮。月堂轉側朝君父。直扣堯堦却借功。</p>
</div>
<div class='div-other'><a id='mulu1226' />
<p class='h4'>朝生</p><p>學問詩書德行全。金門投䇿紫微班。台星不自離蓑釣。那得寅昏奉聖顏。</p>
</div>
<div class='div-other'><a id='mulu1227' />
<p class='h4'>末生</p><p>貧來今日極清虗。悲喜寥寥一物無。便欲昇為九包鳳。依稀雲樹月巢孤。</p>
</div>
<div class='div-other'><a id='mulu1228' />
<p class='h4'>化生</p><p>帝命傳來下九天。禁城中外化新宣。回途復妙持金印。正令曾無一字傳。</p>
</div>
<div class='div-other'><a id='mulu1229' />
<p class='h4'>內生</p><p>鳳勢龍驤大丈夫。天然尊貴六宮殊。苔封寶殿無人侍。造次凡眸識得無。</p>
</div></div></div>
<div class='div-other'><a id='mulu1230' />
<p class='h2'>○狼山蘿庵溫禪師五首</p>
<div class='div-other'><a id='mulu1231' />
<p class='h3'>五位</p><p>正中偏。玉兔金烏落二邊。丫角童兒騎黑象。三更穿過御樓前。</p>
<p>偏中正。過房之子初受命。金剛脚下崑崙奴。腰間也佩毗盧印。</p>
<p>正中來。無著當年訪善財。瑠璃盤裏藏明月。異艸山華處處開。</p>
<p>兼中至。不歷僧祇超十地。雖然踏著舊家鄉。更須知有深深意。</p>
<p>兼中到。天寒大雪長安道。五陵才子錦袍新。馬蹄亂踏瓊瑤艸。</p>
</div></div>
<div class='div-other'><a id='mulu1232' />
<p class='h2'>○國清簡堂機禪師四首</p>
<div class='div-other'><a id='mulu1233' />
<p class='h3'>魯祖面壁</p><p>葉落崗頭一望長。幾莖喬木倚斜陽。曾經巴峻猿啼處。鐵打心肝寸斷腸。</p>
</div>
<div class='div-other'><a id='mulu1234' />
<p class='h3'>嚴楞吾不見時</p><p>隔林髣髴聞機杼。知有人家在翠微。及至入門親見了。元來只是小兒戲。</p>
</div>
<div class='div-other'><a id='mulu1235' />
<p class='h3'>斬猫</p><p>青虵提起氣腥臊。幾箇男兒有痛毛。直下血流猶未覺。舉頭還見鐵山高。</p>
</div>
<div class='div-other'><a id='mulu1236' />
<p class='h3'>夾山境話</p><p>東西南北無門戶。大地山河不覆藏。今夜碧天雲脚盡。一鈎月挂幾人腸。</p>
</div></div>
<div class='div-other'><a id='mulu1237' />
<p class='h2'>○焦山或庵體禪師七首</p>
<div class='div-other'><a id='mulu1238' />
<p class='h3'>金剛經三心</p><p>三清道士無仙骨。八教闍梨毀梵書。黑添崑崙舞華鼓。天親無著暗嗟吁。</p>
</div>
<div class='div-other'><a id='mulu1239' />
<p class='h3'>婆子燒庵</p><p>不見人斑見虎斑。筭來莫願見人斑。虎斑見後通回避。唯有人斑近最難。</p>
</div>
<div class='div-other'><a id='mulu1240' />
<p class='h3'>南泉油餈</p><p>渾身無處著。驛路倒騎驢。覧盡瀟湘景。和船入畫圖。</p>
</div>
<div class='div-other'><a id='mulu1241' />
<p class='h3'>南泉三世諸佛不知有</p><p>越鳥巢南枝。胡馬嘶北風。狸奴并白牯。寸步不曾通。千山都坐斷。萬派盡朝東。天王纔合掌。那吒撲帝鍾。</p>
</div>
<div class='div-other'><a id='mulu1242' />
<p class='h3'>倩女離魂</p><p>假使百千劫。所作業不忘。因緣會遇時。果報還自受。</p>
</div>
<div class='div-other'><a id='mulu1243' />
<p class='h3'>維摩觀身實相。觀佛亦然</p><p>眼空四海恣縱橫。鼻孔遼天信脚行。拏得電光為火把。却來日午打三更。</p>
<p style="margin-left:3em">三十六萬億一十一萬九千五百同名同號阿彌陀佛。</p>
<p>竹溪煙絕雨纔通。無數深紅間淺紅。山店落英春寂寂。青旗吹動柳華風。</p>
</div></div>
<div class='div-other'><a id='mulu1244' />
<p class='h2'>○玉泉窮谷璉禪師三首</p>
<div class='div-other'><a id='mulu1245' />
<p class='h3'>德山見龍潭</p><p>南來本欲破邪說。紙燈滅處難分雪。踏著秤鎚硬似鐵。錯認烏龜喚作鼈。</p>
</div>
<div class='div-other'><a id='mulu1246' />
<p class='h3'>新婦騎驢</p><p>新婦騎驢阿家牽。艸裏尋常萬萬千。誰在後兮誰在先。不須特地苦加鞭。</p>
</div>
<div class='div-other'><a id='mulu1247' />
<p class='h3'>麻三斤</p><p>驢尾猪頭牛脚跡。三斤麻子露消息。誌公杖頭剪刀尺。從來雨下堦頭濕。</p>
</div></div>
<div class='div-other'><a id='mulu1248' />
<p class='h2'>○文殊能禪師二首</p>
<div class='div-other'><a id='mulu1249' />
<p class='h3'>臘月火燒山</p><p>巢知風。穴知雨。可憐謝三郎。月中自搖櫓。</p>
</div>
<div class='div-other'><a id='mulu1250' />
<p class='h3'>麻三斤</p><p>現前三昧。料水打碓。漏泄天機。失錢遭罪。</p>
</div></div>
<div class='div-other'><a id='mulu1251' />
<p class='h2'>○開善密庵謙禪師七首</p>
<div class='div-other'><a id='mulu1252' />
<p class='h3'>央崛產難</p><p>賢聖劫來未魯殺。而今斷這一刀休。果然葛怛胸中落。笑殺靈山老比丘。</p>
</div>
<div class='div-other'><a id='mulu1253' />
<p class='h3'>女子出定</p><p>四箇沒意智漢。做處總無畔岸。一狀領過堦前。與伊據款結案。</p>
</div>
<div class='div-other'><a id='mulu1254' />
<p class='h3'>百丈卷席</p><p>浩浩長江際碧空。片帆高挂便乘風。快哉不費纖毫力。萬里家鄉咫尺通。</p>
</div>
<div class='div-other'><a id='mulu1255' />
<p class='h3'>即心即佛</p><p>誰家飯挂空梁。指與小兒令看。解開即是灰囊。當下命根便斷。</p>
</div>
<div class='div-other'><a id='mulu1256' />
<p class='h3'>非心非佛</p><p>賣盡田園徹骨貧。不知何處可容身。樓頭浪蕩無拘撿。鐵笛橫吹過洞庭。</p>
</div>
<div class='div-other'><a id='mulu1257' />
<p class='h3'>不是心。不是佛。不是物</p><p>華嶽三峰翠插天。上頭無路可躋攀。不知誰有神仙手。折取峰頭十丈蓮。</p>
</div>
<div class='div-other'><a id='mulu1258' />
<p class='h3'>心不是佛。智不是道</p><p>太平時節歲豐盈。旅不賷糧戶不扄。官路無人夜無月。唱歌歸去恰三更。</p>
</div></div>
<div class='div-other'><a id='mulu1259' />
<p class='h2'>○西禪此庵靜禪師一首</p>
<div class='div-other'><a id='mulu1260' />
<p class='h3'>竹篦</p><p>千山鳥影滅。萬里人跡絕。孤舟篛笠翁。獨釣寒江雪。</p>
</div></div>
<div class='div-other'><a id='mulu1261' />
<p class='h2'>○長蘆且庵仁禪師一首</p>
<div class='div-other'><a id='mulu1262' />
<p class='h3'>靈雲桃華。玄沙未徹</p><p>多方竊得破衣裳。壁倒籬坍沒處藏。更有一般無賴漢。不曾同伴要分贓。</p>
</div></div>
<div class='div-other'><a id='mulu1263' />
<p class='h2'>○淨慈水庵一禪師二首</p>
<div class='div-other'><a id='mulu1264' />
<p class='h3'>話墮</p><p>二八佳人美態嬌。繡衣輕整暗香飄。偷身華圃徐徐立。引得黃鶯下柳條。</p>
</div>
<div class='div-other'><a id='mulu1265' />
<p class='h3'>慈明水盆</p><p>家山指出路非遙。萬仞嵯峨插碧霄。一片白雲橫谷口。幾多歸鳥盡迷巢。</p>
</div></div>
<div class='div-other'><a id='mulu1266' />
<p class='h2'>○德山涓禪師二首</p>
<div class='div-other'><a id='mulu1267' />
<p class='h3'>狗子無佛性</p><p>狗子佛性無。門上釘桃符。邪魔并百怪。一見便消除。</p>
</div>
<div class='div-other'><a id='mulu1268' />
<p class='h3'>三聖逢人即出</p><p>乍雨乍晴山裏寺。或來或去洞中雲。滿天星月明如晝。此境此時誰欲分。</p>
</div></div>
<div class='div-other'><a id='mulu1269' />
<p class='h2'>○薦福退庵休禪師四首</p>
<div class='div-other'><a id='mulu1270' />
<p class='h3'>興化勘同參</p><p>恰如劊子氣雄豪。便向咽喉下一刀。五臟肝心皆砉出。方知王法不相饒。</p>
</div>
<div class='div-other'><a id='mulu1271' />
<p class='h3'>一口吸盡西江水</p><p>淨躶躶。赤洒洒。沒可把。喏。可知禮也。</p>
</div>
<div class='div-other'><a id='mulu1272' />
<p class='h3'>廣額屠兒放下屠刀</p><p>放下屠刀處。棒打不回頭。雲自帝鄉去。水歸江漢流。</p>
</div>
<div class='div-other'><a id='mulu1273' />
<p class='h3'>狗子無佛性</p><p>趙州門前。毒虵當路。踏著齩你。退步退步。</p>
</div></div>
<div class='div-other'><a id='mulu1274' />
<p class='h2'>○劒門分禪庵主六首</p>
<div class='div-other'><a id='mulu1275' />
<p class='h3'>勘婆</p><p>臺山一路絕纖埃。無限英靈被活埋。拊掌高歌天地闊。趙州親到勘婆來。</p>
</div>
<div class='div-other'><a id='mulu1276' />
<p class='h3'>臨濟四喝</p><p>是非穿鑿不相干。四喝諸方莫錯看。六道四生平等法。牧童吹笛過前山。</p>
</div>
<div class='div-other'><a id='mulu1277' />
<p class='h3'>興化勘同參</p><p>長松不改四時青。縱奪當機幾箇明。陣敗不禁苕帚掃。眼中瞳子面前人。</p>
</div>
<div class='div-other'><a id='mulu1278' />
<p class='h3'>女子出定</p><p>鵲鵶午夜破雲飛。寶印無私孰解提。若道罔明能出定。是人㧞舌入阿鼻。</p>
</div>
<div class='div-other'><a id='mulu1279' />
<p class='h3'>風幡</p><p>非風幡動唯心動。踏雪貧兒徹骨寒。在聖在凡誰改變。蝍蟟嚼碎䥫圍山。</p>
</div></div>
<div class='div-other'><a id='mulu1280' />
<p class='h2'>○資壽尼無著道人二首</p>
<div class='div-other'><a id='mulu1281' />
<p class='h3'>產難</p><p>不遲一步。不疾一刻。明眼衲僧。如何會得。粉骨碎身未足酬。一句了然超百億。</p>
</div>
<div class='div-other'><a id='mulu1282' />
<p class='h3'>狗子無佛性</p><p>鐵壁銀山。一箭穿過。潦倒趙州。口能招禍。</p>
</div></div>
<div class='div-other'><a id='mulu1283' />
<p class='h2'>○侍郎楊無為居士七首</p>
<div class='div-other'><a id='mulu1284' />
<p class='h3'>卷席</p><p>野鴨飛。鼻頭裂。卷席更來呈醜拙。直饒獨坐大雄峰。也是天邊第二月。</p>
</div>
<div class='div-other'><a id='mulu1285' />
<p class='h3'>擔板漢</p><p>睦州喚。隨卦斷。回不回。擔板漢。</p>
</div>
<div class='div-other'><a id='mulu1286' />
<p class='h3'>如驢覷井</p><p>驢覷井。井覷驢。五臺何處不文殊。黃面老人任多口。未知道得八成無。</p>
<p style="margin-left:3em">僧問古德。如何是三乘教外別傳一句。曰。東村王老夜燒錢。</p>
<p>三乘教外別流傳。瞎漢多知喚作禪。天下衲僧參不到。東村王老夜燒錢。</p>
<p style="margin-left:3em">古德垂語云。我喚作火。汝不得喚作火。</p>
<p>我喚作火。汝即不可。<span class='corr'>已</span>道了也。喚作甚麼。</p>
<p style="margin-left:3em">藥山云。恁麼也不得。不恁麼也不得。</p>
<p>總不得。太無端。野老焉知天地寬。直饒數到八九十。家山猶隔一重關。</p>
<p style="margin-left:3em">四祖問牛頭。汝在此作甚麼。曰。觀心。</p>
<p>觀者何人。心是何物。瓦解冰消。不勞拈出。</p>
</div></div>
<div class='div-other'><a id='mulu1287' />
<p class='h2'>○丞相張無盡居士五首</p>
<div class='div-other'><a id='mulu1288' />
<p class='h3'>廬陵米價</p><p>一派青源出少林。信衣到此只傳心。尋常示眾無人會。盡向廬陵米價尋。</p>
<p style="margin-left:3em">靈照雪中賣笟籬回。至一廟前云云。</p>
<p>寧可饑寒死路邊。不勞土地強哀憐。滿船家計沈湘水。豈藉芒繩十百錢。</p>
<p style="margin-left:3em">兜率三關。其一曰。撥艸參玄。只圖見性。即今上人性在甚麼處。</p>
<p>陰森夏木杜䳌鳴。日破浮雲宇宙清。莫對曾參問曾哲。情知孝子諱爺名。</p>
<p style="margin-left:3em">其二曰。識得自性。方脫生死。眼光欲落時。作麼生脫。</p>
<p>人間鬼使符來取。天上華冠色正萎。好箇轉身時節了。莫教閻老等閑知。</p>
<p style="margin-left:3em">其三曰。脫得生死。便知去處。四大一分時。向甚麼處去。</p>
<p>鼓合東州李大妻。西風曠野淚霑衣。碧蘆紅蓼江南岸。却作張三坐釣磯。</p>
</div></div>
<p class='juan'>嘉泰普燈錄卷第二十八</p>
<div class='div-w'>
<p class='h2'>音釋</p><p>　聵五怪切　鯿音鞭　淈音鶻　腯音突　魈音宵　玎音丁　璫音當　驤音泪　坍音攤　□虎伯切　晢音錫</p>
</div></div>
</div><!-- end of div[@id='body'] -->
</body></html>