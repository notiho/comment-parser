<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu442' />嘉泰普燈錄卷第十二</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p>
<div class='div-other'><a id='mulu443' />
<p class='h2'>南嶽第十四世<span class='note-inline'>(臨濟十世翠巖三世)</span></p>
<div class='div-other'><a id='mulu444' />
<p class='h3'>智海普融道平禪師法嗣</p>
<div class='div-other'><a id='mulu445' />
<p class='h4'>東京淨因佛慈蹣庵繼成禪師</p><p>袁之宜春人。族劉氏。冠以愽學知名。崇寧中入貢。于宗伯不第。慨然有出塵志。師仰山普禪師得度。去依雲蓋老智。得其大略。往扣普融。深明旨要。融力稱之。尋往玉泉分座。名震舊京。宣和六年春。　詔住右街顯忠寺。久而徙淨因。高宗皇帝潛邸時。賜　御書扇面二十一事及　賜錢飯僧。命陞座。建炎初。居天台華頂。紹興間。移閩中秀峰。　上堂。拈拄杖曰。清淨本然。云何忽生山河大地。看看富樓那穿過釋迦老子鼻孔。釋迦老子鑽破虗空肚皮。且道山河大地在甚麼處。擲下拄杖。召大眾曰。虗空翻筋斗。向新羅國裏去也。是儞諸人切忌認葉止啼。刻舟尋劒。　上堂。太陽門下。日日三秋。從東過西。明月堂前。時時九夏。指鹿為馬。會麼。珊瑚枝枝撐著月。　上堂。茫茫盡是覓佛漢。舉世難尋閑道人。棒喝交馳成藥忌。了亡藥忌未天真。上堂。崑崙奴著鐵袴。打一棒行一步。爭似火中釣鼈。日裏藏水。陰影問翻魍魎。虗空縛殺麻繩。　上堂。踞坐曰。擒虎兕剉於菟。坐斷千聖路頭。打破群魔境界。還有如是衲僧麼。時有僧問。不求諸聖。不重<span class='corr'>己</span>靈時如何。曰。一釣便上。云。學人會也。曰。休將披地竹。擬比拂雲松。云。爭奈上無攀仰。下絕<span class='corr'>己</span>躬。曰。一任撑天拄地。僧禮拜。師拍禪床下座。一日。同法真．慈受．圓悟十法師。洎四禪諸講千僧。赴太尉陳公良弼府伊蒲塞供。</p>
<p>徽宗皇帝私幸觀之。太師魯國公與焉。有善華嚴者。乃賢首宗之義虎也。對眾問諸禪曰。吾佛設教。自小乘至於圓頓。掃除空有。獨證真常。然後萬德莊嚴。方名為佛。甞聞禪宗一喝。能轉凡成聖。則與諸經論似相違背。今一喝若能入吾宗五教。是為正說。若不能入。是為邪說。諸禪視師。師曰。如法師所問。不足三大禪師所酬。淨因小長老可以使法師無惑也。師召善。善應諾。師曰。法師所謂愚法小乘教者。乃有義也。大乘始教者。乃無義也。大乘終教者。乃不有不空義也。大乘頓教者。乃即有即空義也。一乘圓教者。乃不有而有。不空而空<span class='note-inline'>(或作空而不有有而不空)</span>義也。如我一喝。非唯能入五教。至於工巧技藝。諸子百家。悉皆能入。師震聲喝一喝。問善曰。聞麼。云。聞。曰。汝既聞。此一喝是有。能入小乘教。須臾。又問善曰。聞麼。云。不聞。曰。汝既不聞。適來一喝是無。能入始教。遂顧善曰。我初一喝。汝既道有。喝久聲消。汝復道無。道無。則元初實有。道有。則而今實無。不有不無。能入終教。我有一喝之時。非有是有。因無故有。無一喝之時。非無是無。因有故無。即有即無。能入頓教。須知我此一喝不作一喝用。有無不及。情解俱忘。道有之時。纖塵不立。道無之時。橫徧虗空。即此一喝入百千萬億喝。百千萬億喝入此一喝。是故能入圓教。善乃起再拜。師復謂曰。非唯一喝為然。乃至語默動靜。一切時．一切處．一切事．一切物。契理契機。周遍無餘。聞者靡不歎仰。　皇帝顧謂近臣曰。禪宗玄妙。深極如此。淨因才辯。亦罕有也。近臣奏云。此宗師之緒餘耳。癸亥秋。終于秀峰。祥異甚眾。</p>
</div>
<div class='div-other'><a id='mulu446' />
<p class='h4'>潭州南巖法輪達宗彥孜禪師</p><p>處之龍泉陳氏子也。上堂曰。若是諦當漢。通身無隔礙。舉措絕毫釐。擺手出紅塵。撥開向上竅。當頭劄定。不犯鋒棱。轉握將來。應用恰好。絲毫不漏。函蓋相應。任是諸佛諸祖覷著。寒毛卓竪。會麼。喫茶去。　僧問。如何是不涉煙波底句。曰。皎皎寒松月。飄飄谷口風。云。萬差俱掃蕩。一句截流機。曰。點。僧云。到。師曰。借人面具舞三臺。　問。如何是佛。曰。白額大虫。云。只如洞山道麻三斤。又作麼生。曰。毒虵鑽露柱。云。學人不曉。曰。踏著始驚人。</p>
</div>
<div class='div-other'><a id='mulu447' />
<p class='h4'>衡州開福崇哲禪師</p><p>邵州人。族劉氏。於新化廣福寺得度。徧踵叢席。晚見普融。深得法忍。出住開福。　上堂曰。妙體堂堂觸處彰。快須回首便承當。今朝對眾全分付。莫道儂家有覆藏。擲拂子。召侍者曰。因甚打下老僧拂子。　上堂。山僧有三印。更無增減剩。覿面便相呈。能轉凡成聖。諸人還知麼。若也未知。不免重重注破。一印印空。日月星辰列下風。一印印泥。頭頭物物顯真機。一印印水。捩轉魚龍頭作尾。三印分明體一同。看來非赤又非紅。互換高低如不薦。青山依舊白雲中。　僧問。一水吞空遠。三峰峭壁危。猊臺重拂拭。共喜主人歸。未審到家如何施設。曰。空手捻雙拳。云。意旨如何。曰。突出難辨。</p>
</div></div>
<div class='div-other'><a id='mulu448' />
<p class='h3'>泐潭景祥禪師法嗣</p>
<div class='div-other'><a id='mulu449' />
<p class='h4'>台州鴻福德昇禪師</p><p>衡陽人。幼選經得度。即依泐潭密授法印。　上堂曰。諸人恁麼上來。墮在見聞覺知。恁麼下去。落在動靜施為。若也不去不來。正是鬼窟活計。如何道得出身底句。若也道得。則分付拄杖子。若道不得。依而行之。卓拄杖。下座。</p>
</div>
<div class='div-other'><a id='mulu450' />
<p class='h4'>建寧府萬壽惠素禪師</p><p>郡之浦城人。族黃氏。年二十七。依南峰俊禪師下髮。持頭陀行。閱三載。辭謁圓悟．草堂諸宗匠。尋詣寶峰。頓悟心法。服勤久之。龍圖祖公秀實聞府座以萬壽固請。師不得辭。　上堂。僧問。劫火洞然。大千俱壞。未審這箇還壞也無。大隨云。壞。修山主云。不壞。未審孰是孰非。師曰。一壞一不壞。笑殺觀自在。師子驀齩人。狂狗盡逐塊。復曰。會麼。云。不會。師曰。漆桶不快。便下座。　一日。有僧來作禮。師問。甚處來。云。和尚合知某來處。曰。湖南擔屎漢。江西刈禾客。云。和尚真人天眼目。某在大溈充園頭。東林作藏主。師打三棒。喝出。紹興二十三年六月朔。沐浴。趺坐書偈曰。昨夜風雷忽爾。露柱生出兩指。天明笑倒燈籠。拄杖依前扶起。拂子[跳-兆+孛]跳過流沙。奪轉胡僧一奪隻履。於是儼然而逝。壽七十有九。臘五十有三。</p>
</div>
<div class='div-other'><a id='mulu451' />
<p class='h4'>慶元府香山道淵禪師</p><p>本郡人。　上堂曰。酒市魚行。頭頭寶所。鴉鳴鵲噪。一一妙音。卓拄杖曰。且道這箇是何佛事。狼藉不少。　上堂。香山有箇話頭。彌滿四大神洲。若以佛法批判。還如認馬作牛。諸人既不作佛法批判。畢竟是甚麼道理。擊拂子曰。無鑐鏁子。不厭動搖。半夜枕頭。要須摸著。珍重。</p>
</div>
<div class='div-other'><a id='mulu452' />
<p class='h4'>隆興府泐潭惟足禪師</p><p>上堂曰。奔流渡刃。疾焰過風。<span class='corr'>已</span>是鷂子過新羅。倒拈蝎尾。逆捋虎鬚。作死馬醫了。移星換斗。倒嶽傾湫。却較些子。咦。足上座前言不副後語。便下座。</p>
</div>
<div class='div-other'><a id='mulu453' />
<p class='h4'>慶元府啟霞德宏禪師</p><p>衡陽人。徧游師席。後契悟於泐潭。出住烏回。次遷啟霞。　上堂曰。上士相逢擊石火。迸出流星眨眼過。是渠成佛<span class='corr'>已</span>多時。堪笑癡禪黑處坐。阿呵呵。冥然作夢幾時休。守却飯籮空忍餓。</p>
</div>
<div class='div-other'><a id='mulu454' />
<p class='h4'>建寧府開善木菴道瓊首座</p><p>信之上饒人。叢林以耆德尊之。泐潭亦謂其飽參。分座日。甞舉隻履西歸語謂眾曰。坐脫立亡倒化即不無。要且未有逝而復出遺履者。惟復後代兒孫不及祖師。惟復祖師剩有這一著子。乃大笑曰。老野狐。紹興庚申冬。信守以超化革律為禪。迎為第一祖。瓊語專使曰。吾初無意人間。欲為山子。正其宗派耳。然恐多不能往。受請<span class='corr'>已</span>。取所藏寶峰繪像與木庵二字。仍書偈囑清泉亨老。寄得法弟子慧山。偈曰。口觜不中祥老子。愛向叢林鼓是非。分付雪峰山首座。為吾痛罵莫饒伊。顧專使曰。為我傳語侍郎。行計迫甚。不及修答。聲絕而化。時十月十六日也。</p>
</div>
<div class='div-other'><a id='mulu455' />
<p class='h4'>景淳知藏</p><p>梅州人。於化度寺得度。往依寶峰。入室次。峰問。<span class='corr'>陝</span>府鉄牛重多少。淳叉手近前云。且道重多少。峰曰。尾在黃河北。頭枕黃河南。善財無鼻孔。依舊向南參。淳擬議。峰便打。忽頓徹。巾侍有年。竟隱居林壑。甞作偈曰。怕寒懶剃髼鬆髮。愛暖頻添榾柮柴。破衲伽梨撩亂搭。誰能勞力強安排。</p>
</div>
<div class='div-other'><a id='mulu456' />
<p class='h4'>信州懷玉用宣首座</p><p>四明人。族彭氏。幼為僧。徑趨叢室。侍泐潭於黃檗。一日。自臨川持鉢歸。值潭晚參。有云。一葉飄空便見秋。法身須透閙瞅瞅。宣聞領旨。潭為證據。後依大慧。慧亦謂其類<span class='corr'>已</span>。以是名卿鉅公以列剎禮迎。不就。甞頌大愚答佛話曰。鋸解秤鎚。出老杜詩。紅稻啄殘鸚鵡顆。碧梧棲老鳳凰枝。</p>
</div></div>
<div class='div-other'><a id='mulu457' />
<p class='h3'>光孝碧落慧蘭禪師法嗣</p>
<div class='div-other'><a id='mulu458' />
<p class='h4'>慶元府蘆山無相法真禪師</p><p>江南後主之裔也。於和之東城廣聖圓具。飫游叢社。即光孝之室。遂舉臨濟參黃檗因緣問之。師擬對。孝震聲一喝。師聞。竟死偷心。乃蒙記莂。留一宿而退。由此名重一時。出住興教。遷薦福及蘆山。　上堂曰。蘆峰深處無人到。門前雪壓枯松倒。板聲驚起夢中人。一條古路清風掃。　上堂。欲明向上事。須具頂門眼。若具頂門眼。始契出家心。既契出家心。常具頂門眼。要會頂門眼麼。四京人著衣喫飯。兩淅人飽暖自如。通玄峰頂香風清。華發蟠桃三四株。</p>
</div></div></div>
<div class='div-other'><a id='mulu459' />
<p class='h2'>青原第十四世<span class='note-inline'>(雲門八世)</span></p>
<div class='div-other'><a id='mulu460' />
<p class='h3'>淨慈寶印楚明禪師法嗣</p>
<div class='div-other'><a id='mulu461' />
<p class='h4'>溫州靈巖德宗禪師</p><p>會稽人。族李氏。於大善寺得度。為城下都表白。去趨寶印之席。清苦為志。日唯一食。久乃開悟。未幾。聞文關西道化盛行。往謁。文見稱賞。印聞。迎歸為第一座。聲名籍籍。溫守以靈巖遣使命住持。堅臥不答。閉戶絕糧。屢日而後就。學侶雲萃。入院日。僧問。如何是靈巖境。曰。地從三島裏分出。門向雙峰中處開。會方臘嘯聚。眾奔逃。師端坐怡然。賊至。拜敬而去。宣和辛丑六月二十三日。應供次。偶中油毒病革。門人請以酒進藥。師叱曰。有生則有死。可破戒而逃死乎。乃揮偈曰。一住二十四年。隨宜建立因緣。如今去也何時節。風在青松月在天。飲目而化。</p>
</div>
<div class='div-other'><a id='mulu462' />
<p class='h4'>臨安府淨慈象禪師</p><p>上堂。古者道。一翳在眼。空華亂墜。拈拄杖曰。淨慈拈起拄杖。豈不是一翳在眼。百千諸佛總在拄杖頭。現丈六紫磨金色之身。乘其國土。遊歷十方。說一切法。度一切眾。豈不是空華亂墜。即今莫有向拄杖未拈<span class='corr'>已</span>前坐斷得底麼。出來與淨慈相見。如無。切忌向空本無華。眼本無翳處著到。乃擲拄杖。下座。</p>
</div>
<div class='div-other'><a id='mulu463' />
<p class='h4'>福州雪峰海月隆禪師</p><p>上堂曰。一不成。二不是。口喫飯。鼻出氣。休云北斗藏身。說甚南山鼈鼻。家財運出任交關。勸君莫競錐頭利。</p>
</div></div>
<div class='div-other'><a id='mulu464' />
<p class='h3'>長蘆祖照道和禪師法嗣</p>
<div class='div-other'><a id='mulu465' />
<p class='h4'>鎮江府甘露達珠禪師</p><p>福之長樂人。妙齡得度。一鉢游方。高行異倫。叢林尊仰。出住甘露。　上堂曰。聖賢不分。古今惟一。可謂火就燥。水流濕。鑿井而飲。耕田而食。大眾。東村王老去不歸。紛紛黃葉空狼藉。</p>
</div>
<div class='div-other'><a id='mulu466' />
<p class='h4'>沂州天寧明禪師</p><p>僧問。靈雲見桃華悟道。還端的也無。曰。窮有所自。云。只如玄沙道。諦當。甚諦當。敢保老兄未徹。意作麼生。曰。疑殺天下人。</p>
</div>
<div class='div-other'><a id='mulu467' />
<p class='h4'>臨安府靈隱圓智法淳禪師</p><p>上堂曰。吾心似秋月。碧潭清皎潔。師喝曰。寒山子話墮了也。諸禪德。皎潔無塵。豈中秋之月可比。靈明絕待。非照世之珠可倫。獨露乾坤。光吞萬象。普天匝地。耀古騰今。且道是箇甚麼。良久。曰。此夜一輪滿。清光何處無。　臘八上堂。舉。祖照和尚云。半夜逾城喚不回。雪山深處絕纖埃。蘆芽穿膝尋常事。一見明星眼豁開。先師恁麼說話。盡善盡美。要且未有出身一路。山僧見處也要諸人共知。半夜逾城景象虗。雪山深處觜盧都。直饒一見明星悟。<span class='corr'>已</span>是當時不丈夫。明眼衲僧。一任眨剝。</p>
</div></div>
<div class='div-other'><a id='mulu468' />
<p class='h3'>雪峰妙湛思慧禪師法嗣</p>
<div class='div-other'><a id='mulu469' />
<p class='h4'>臨安府淨慈佛行月堂道昌禪師</p><p>霅之寶溪人。族吳氏。母感異夢而生。六歲從鹿苑證大德。十三祝髮。逾二年。謁妙湛於道場。聞舉須彌山話。言下知歸。湛戒其藏器於身。復示以雪竇為道日損偈。令洞究。一日。始徹證淵微。亟往告湛。湛為助喜。於是以徧參為志。率時輩俊傑。如聞庵宗．正堂辯。偕游淮楚湖湘間。依長靈卓．保寧璣．圓悟勤諸大宗師。咸器賞之。尤於圓悟室中。問答無滯。特加前席。命典翰。拂衣不顧。歸省湛於淨慈。俾掌藏。為眾說法。道聲藹著<span class='note-inline'>(時年二十三)</span>。久之。湖守以何山從妙湛勾有道者住持。以師應命。未幾。補穹窿．瑞光。遷育王。建炎中。退席。跨黃犢。游天台。紹興初。居閩中大吉。徙秀峰龜山。方來萬指。　詔移金陵蔣山。蔣山新經戎嬧。師至一新之。復奉　旨擢徑山靈隱。庚辰冬。上表乞行度牒。辛巳春。蒙放行。是年退藏靈泉。乾道丙戌秋。適淨慈闕主法。衲子荷包懇師座。乞師振之。王公炎入山禮請。遂不得辭。　上堂曰。道不屬知。不屬不知。知是妄覺。不知是無記。若真達不疑之道。礙他銅盤不打老鼠。所以抽身入遷。從屋裏來扱。教臺凳穩。聊且勸三杯。兄呼弟喚殷勤處。留得兒孫辨劫灰。　上堂。未透祖師關。千難與高難。既透祖師關。千難與萬難。未透時難即且置。既透了。因甚麼却難。放下笊籬雖得價。動他杓柄大無端。　上堂。與我相似。共儞無緣。打翻藥銚。傾出爐煙。還丹一粒分明在。流落人間是幾年。咄。　上堂。雁過長空。影沉寒水。雁無遺蹤之意。水無沉影之心。若能如是。正好買草鞋行脚。所以道。動則影現。覺則冰生。不動不覺。正在死水裏。薦福老人出頭不得即且置。育王今日又作麼生。向道莫行山下路。果聞猿呌斷膓聲。　歲旦上堂。舉拂子曰。歲朝把筆。萬事皆吉。忽有箇漢出來道。和尚。這箇是三家村裏保正書門底。為甚麼將在華王座上當作宗乘。只向他道。牛進千頭。馬入百疋。　僧問。大用現前。不存軌則時如何。曰。張家兄弟太無良。云。恁麼則一切處皆是去也。曰。莫唐突人好。　問。心生則法生。心滅則法滅。只如心法雙忘時。生滅在甚麼處。曰。左手得來右手用。　問。如何是從上宗門中事。曰。一畝地。云。便恁麼會時如何。曰。埋沒不少。　問。擎頭戴角來時如何。曰。老僧只管看。云。看後如何。曰。自起自倒。云。和尚還出得麼。曰。啣取一莖草來。僧擬議。師曰。著甚死急。　問。如何是諸佛本源。曰。屋頭問路。云。向上還有事也無。曰。月下拋塼。　問。如何是十身調御。曰。喫水論噎。師以智證精徹。操履高邈。埀手之際不少假。透關之土多望崖而退。紹興之來。叢林殆欲委地。師力扶之以正教。化餘五十年。而王公大臣有過門者將迎。未甞埀堂。甞謂眾曰。吾欲得真實慕道之士。令大徹大悟。起雲門一派。俾天下向吾教者。知有此宗。則人自然如水赴壑。豈為枉道而涉叢林耶。辛卯正月二十。擊鼓辭眾。遠近咸集。無不泣留。侍者請偈至再。師呵曰。圓照大通與先師皆不作此態。即瞑目而逝。後七日。塔全身於寺之東巘。號曰常樂。壽八十有三。臘六十有九。</p>
</div>
<div class='div-other'><a id='mulu470' />
<p class='h4'>臨安府徑山照堂了一禪師</p><p>上堂曰。參玄之士。觸境遇緣。不能直下透脫者。蓋為業識深重。情妄膠固。六門未息。一處不通。絕點純清。含生難到。直須入林不動草。入水不動波。始可順生死流。入人間世。諸人要會麼。以拄杖一畫。曰。只向這裏薦取。</p>
</div>
<div class='div-other'><a id='mulu471' />
<p class='h4'>福州大吉法圓禪師</p><p>上堂。竪拂子曰。描不成。畫不就。吞熱鐵圓。解開大口。吉山報應如斯。自笑人間罕有。</p>
</div>
<div class='div-other'><a id='mulu472' />
<p class='h4'>鎮江府金山了心禪師</p><p>上堂曰。佛之一字孰云無。木馬泥牛滿道途。倚徧欄干春色晚。海風吹斷碧珊瑚。還有同聲相應。同氣相求者麼。百鳥不來樓閣閉。只聞夜雨滴芭蕉。</p>
</div>
<div class='div-other'><a id='mulu473' />
<p class='h4'>福州石松祖天禪師</p><p>僧問。如何是一心不生。曰。七縱八橫。云。如何是萬法無咎。曰。一場漏逗。</p>
</div></div>
<div class='div-other'><a id='mulu474' />
<p class='h3'>報恩寶月覺然禪師法嗣</p>
<div class='div-other'><a id='mulu475' />
<p class='h4'>嘉興府資聖元祖禪師</p><p>僧問。紫金蓮捧干輪足。白玉毫輝萬德身。如何是佛。曰。拖槍帶甲。云。貫華千偈雖殊品。標月還歸理一如。如何是法。曰。元豐條。紹興令。云。林下雅為方外客。人間堪作火中蓮。如何是僧。曰。披席把椀。</p>
</div></div>
<div class='div-other'><a id='mulu476' />
<p class='h3'>慧林慈受懷深禪師法嗣</p>
<div class='div-other'><a id='mulu477' />
<p class='h4'>臨安府靈隱寂室慧光禪師</p><p>錢塘夏候氏子。為人克苦。凡四坐道場。三奉　詔旨。　上堂曰。不用求真。何須息見。倒騎牛兮入佛殿。羗笛一聲天地空。不知誰識瞿曇面。　僧問。飛來峰頂山色示清淨法身。合㵎橋邊溪聲演廣長舌相。正當恁麼時。如何是雲門一曲。曰。芭蕉葉上三更雨。云。一句全提超佛祖。滿筵朱紫盡知音。曰。逢人不得錯舉。</p>
</div>
<div class='div-other'><a id='mulu478' />
<p class='h4'>台州國清愚谷妙印禪師</p><p>上堂曰。滿口道得底。為甚麼不知有。十分知有底。為甚麼滿口道不得。且道殽訛在甚麼處。若也知得。許你照用同時。明闇俱了。其或未然。道得道不得。知有不知有。南山石大虫。解作師子吼。</p>
</div>
<div class='div-other'><a id='mulu479' />
<p class='h4'>台州國清垂慈普紹禪師</p><p>上堂曰。靈雲悟桃華。賢沙傍不肯。多少癡禪和。擔雪去填井。今春華又開。此意誰能領。端的少人知。華落春風靜。</p>
</div>
<div class='div-other'><a id='mulu480' />
<p class='h4'>泉州九座慧邃禪師</p><p>上堂曰。九座今日向孤峰絕頂駕一隻鐵船。截斷天下人要津。教他揮篙動棹不得。有箇錦標子。且道在甚麼人手裏。舉拄杖曰。看看。向道是龍剛不信。等閑奪得始驚人。</p>
</div></div>
<div class='div-other'><a id='mulu481' />
<p class='h3'>慧林月印慧海禪師法嗣</p>
<div class='div-other'><a id='mulu482' />
<p class='h4'>廬山萬杉壽堅禪師</p><p>相州人也。　歲旦上堂曰。有一人不拜歲。不迎新。寒暑不能侵其體。聖凡不能混其跡。從來鼻孔遼天。誰管多年曆日。大眾。且道此人即今在甚麼處。卓拄杖曰。咄咄咄。沒處去。</p>
</div>
<div class='div-other'><a id='mulu483' />
<p class='h4'>廬山萬杉壽隆禪師</p><p>自繼兄堅禪師之席。學者四至。一夕。小參敘語畢。復曰。不免舉箇公案辭別大眾。良久。曰。青山無限好。猶道不如歸。聲輟而卒。眾愕眙。時方仲夏如焚。留七日。神色無少變。火後。設利如雨。</p>
</div></div>
<div class='div-other'><a id='mulu484' />
<p class='h3'>開先宗禪師法嗣</p>
<div class='div-other'><a id='mulu485' />
<p class='h4'>筠州黃檗惟初禪師</p><p>毗陵錦溪人。族蔡氏。妙齡捨家。試經得度。即詣開先。先問。十方智者。皆入此宗。只如此宗作麼生入。師擬對。先喝曰。你纔開口。堪作甚麼。師悚然曰。願師指示。先曰。譬如習射。念念只在紅心。眼無異盻。手不虗拈。箭發離弦。管取中的。於是豁然領解。出住黃檗。　上堂曰。我見宗大哥。平生槁默危坐。所謂朽木形骸。未甞口角譊譊。將佛祖言教以當門庭。只要當人歇得十成。自然不向這殻漏子上著到。時有僧問。既不向這殻漏子上著到。未審如何保任。曰。無儞用心處。曰。和尚豈無方便。曰。鏊餅既無汁。壓沙那有油。</p>
</div>
<div class='div-other'><a id='mulu486' />
<p class='h4'>潭州嶽麓海禪師</p><p>僧問。進前三步時如何。曰。撞頭磕額。云。退後三步時如何。曰。墮坑落壍。云。直得不進不退時又作麼生。曰。立地死漢。</p>
</div></div>
<div class='div-other'><a id='mulu487' />
<p class='h3'>雪峰圓覺宗演禪師法嗣</p>
<div class='div-other'><a id='mulu488' />
<p class='h4'>福州鳳山道沼禪師</p><p>上堂曰。如來正眼。列祖真規。向出聖凡。超諸有表。不是目前法。莫生種種心。起滅不相知。箇中無向背。既無向背。如何湊泊徹底。若能無見見。舉頭方證不空空。</p>
</div>
<div class='div-other'><a id='mulu489' />
<p class='h4'>福州西禪慧舜禪師</p><p>真定府人也。　上堂曰。五日一參。三八普說。千說萬說。橫說竪說。忽有箇衲僧出來道。說即不無。爭奈三門頭兩箇不肯。山僧即向他道。瞎漢。若不得他兩箇。西禪大似不遇知音。　上堂。今朝清旦。萬事成辦。直饒只麼休去。<span class='corr'>已</span>是生枝引蔓。且道截斷葛藤一句作麼生道。臥水鐵牛歸北嶺。雙趺單枕雁南飛。　上堂。說不得處。作麼生舉。舉不得處。作麼生會。會不得處。作麼生明。明不得處。作麼生透。良久。曰。乞火和煙得。擔泉帶月歸。箇中如未委。紅日曉來輝。</p>
</div></div>
<div class='div-other'><a id='mulu490' />
<p class='h3'>香嚴海印智月禪師法嗣</p>
<div class='div-other'><a id='mulu491' />
<p class='h4'>鄧州香嚴倚松如璧禪師</p><p>撫之臨川人。族饒氏。舊名節。字德操。業儒起家。自妙齡飽於學。優於才。工於搜抉。高於志節。深為人所知。然連蹇場屋不弟。後走京師。以詩文鳴上庠。故一時名士皆與之遊。丞相曾公布聞其名。延為上客。一日。上書陳利害。曾不納。去之鄧。依俞公彥明。留數月。因館僕占對異常。竊恠之。謂僕曰。汝其有以語我來。僕徐對曰。某向守舍。無所用心。聞隣寺海印長老有道價。往請一轉語體究。忽爾覺悟。身心泰然。無它也。顧僕曰。汝能是。我乃不能。何哉。徑往扣印。旬餘。忽掣鏁而悟。印印之以偈。師作書報友人呂公本中舍人曰。某自去年十二月二十八日於海印老人處請話咨决。從此日日去參。正月半間。瞥然有箇省處。奇哉。奇哉。世間元來有此不可說。不可說。不可說。無量無邊勝事。佛言一大事因緣。豈欺我哉。便向山河大地。草木叢林。墻壁瓦礫。雞鳴狗吠。著衣喫飯。舉手動足處。一一見本來面目。始悟無始以來。生死顛倒。為物所轉。到這裏。如燈破暗。一時失却。豈不是無量大緣乎。於是棄婚宦。盡發囊橐市之。與僕同祝髮。僕名如琳。尊為兄。<span class='corr'>已</span>而偕琳遍參諸名宿。所至蒙肯可。歸。結茆香嚴之鶻壁。賢士大夫初聞師圓顱。太息曰。吾黨中失一國士。重為四海惜。襄守趙公岍以天寧挽師開法。衲子爭集。檀信委施無虗日。方盛而棄去。鄧師王公仲癡請居香嚴。未幾。復棄去。道俗遮留不可。遂隱於故廬。示眾曰。變化密移何太急。剎那念念一呼吸。八萬四千方便門。且道何門不可入。入不入。曉來雨打芭蕉濕。殷勤更問箇中人。門外堂堂相對立。聞啄木鳥鳴。說偈曰。剝剝剝。裏面有蟲外面啄。多少茫茫瞌睡人。頂後一推猶未覺。若不覺。更聽山僧剝剝剝。餘語未見。惜其錄非衲子所編。今唯文集行於世。建炎三年四月旦。書偈遺眾。無疾而逝。士庶致祭不輟。五月旦。奉全身塔于曰崖之下。世壽六十有五。夏臘二十有七。</p>
</div></div>
<p class='juan'>嘉泰普燈錄卷第十二</p>
<div class='div-w'>
<p class='h3'>音釋</p><p>　蹣音盤　泐音勒　琂音言　璘音隣　於音烏　菟音徒　與去聲　眨音劄　髼音蓬　鬆音松　榾音骨　柮音咄　飫音瘀　扱初洽切　巘魚蹇切　譊女交初　岍口強切　[薿-(予-(丁-一))+(了-(丁-一))]音紀切</p>
</div></div></div>
</div><!-- end of div[@id='body'] -->
</body></html>