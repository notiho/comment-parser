<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu939' />嘉泰普燈錄卷第二十七</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p>
<div class='div-other'><a id='mulu940' />
<p class='h1'>頌古上</p>
<div class='div-other'><a id='mulu941' />
<p class='h2'>○法昌遇禪師七首</p>
<div class='div-other'><a id='mulu942' />
<p class='h3'>法身</p><p>螺螄吞大象。石虎齩番馬。驚起段家龍。踏落雲屋瓦。</p>
</div>
<div class='div-other'><a id='mulu943' />
<p class='h3'>廬陵米價</p><p>烏龜三眼赤。祥麟一角尖。騰雲生暮雨。溪月夜明簾。</p>
</div>
<div class='div-other'><a id='mulu944' />
<p class='h3'>風幡</p><p>不是風兮不是幡。黑花貓子面門斑。夜行人只貪明月。不覺和衣渡水寒。</p>
</div>
<div class='div-other'><a id='mulu945' />
<p class='h3'>麻三斤</p><p>火麻皮子若何分。臘雪煎茶解醉君。更有路行人未到。野華含笑舊枝春。</p>
</div>
<div class='div-other'><a id='mulu946' />
<p class='h3'>三玄</p><p>體中玄。獨角泥牛水上眠。轉身觸破澄潭月。巫山頂上浪滔天。</p>
<p>用中玄。征人帶甲眠。春華風掃盡。黃葉落堦前。</p>
<p>句中玄。遠道絕人煙。甜瓜甜似蜜。苦瓠苦如蓮。</p>
</div></div>
<div class='div-other'><a id='mulu947' />
<p class='h2'>○蔣山佛慧泉禪師三首</p><p style="margin-left:3em">龐居士云。此是選佛場。心空及第歸。</p>
<p>幞頭塵土靴襴破。選佛場中無兩箇。若道心空及第歸。頂上一椎難放過。</p>

<div class='div-other'><a id='mulu948' />
<p class='h3'>金剛經云。於是中無實無虗</p><p>菩提無實亦無虗。幾箇男兒是丈夫。丹冗不歸金鸑鷟。碧潭空浸玉蟾蜍。</p>
</div>
<div class='div-other'><a id='mulu949' />
<p class='h3'>石霜虔侍者</p><p>石霜會裏擇高才。上首貪程去不回。只愛寒灰無焰起。不能枯木放華開。䖍侍者亦堪哀。先師意旨雖明得。未免長拖破艸鞋。</p>
</div></div>
<div class='div-other'><a id='mulu950' />
<p class='h2'>○翠巖真禪師七首</p>
<div class='div-other'><a id='mulu951' />
<p class='h3'>百丈再參馬祖</p><p>踏著船頭把釣竿。浪麤風緊得魚難。翻思幾處解雲雨。只見四方雲出山。</p>
</div>
<div class='div-other'><a id='mulu952' />
<p class='h3'>臨濟栽松</p><p>帶礪山河畫土疆。漢高殿下有張良。千言萬語無人會。又逐流鶯過短墻。</p>
</div>
<div class='div-other'><a id='mulu953' />
<p class='h3'>首山答佛法大意</p><p>楚王城畔水東流。南地禪僧北地游。眼目直教從淺辯。權衡爭奈出常流。金篦為子挑除翳。驢上穿靴背打毬。</p>
</div>
<div class='div-other'><a id='mulu954' />
<p class='h3'>玄沙三種病人</p><p>一二三見聞覺。更是誰頓銷礫。華蔟蔟處鷓鴣啼。艸薰薰時鴛鴦飛。玄沙老。玄沙老。賴遇當年欠一著。諦當之言徒唯然。中間樹子半零落。</p>
</div>
<div class='div-other'><a id='mulu955' />
<p class='h3'>馬祖即心即佛。後云非心非佛</p><p>百萬雄兵出。將軍獵渭城。不閑弓矢力。斜漢月初生。</p>
</div>
<div class='div-other'><a id='mulu956' />
<p class='h3'>麻三斤</p><p>如何是佛。麻皮三斤。咄。大地茫茫愁殺人。</p>
</div>
<div class='div-other'><a id='mulu957' />
<p class='h3'>野狐</p><p>百丈野狐。語至言麤。怛薩阿竭。吾有吾廬。</p>
</div></div>
<div class='div-other'><a id='mulu958' />
<p class='h2'>○白雲端禪師十二首</p>
<div class='div-other'><a id='mulu959' />
<p class='h3'>外道問佛</p><p>萬丈寒潭徹底清。錦鱗夜靜向光行。和竿一掣隨鈎上。水面茫茫散月明。</p>
</div>
<div class='div-other'><a id='mulu960' />
<p class='h3'>二祖安心</p><p>終始覓心無可得。寥寥不見少林人。滿庭舊雪重知冷。鼻孔依前搭上脣。</p>
</div>
<div class='div-other'><a id='mulu961' />
<p class='h3'>勘婆</p><p>干戈中立太平基。塊雨條風勝古時。婆子為君勘破了。趙州脚跡少人知。</p>
</div>
<div class='div-other'><a id='mulu962' />
<p class='h3'>三頓棒</p><p>一拳拳倒黃鶴樓。一趯趯翻鸚鵡洲。有意氣時添意氣。不風流處也風流。</p>
</div>
<div class='div-other'><a id='mulu963' />
<p class='h3'>無位真人</p><p>春風浩浩喧天地。是處山藏煙靄裏。無位真人不可尋。落華又見隨流水。</p>
</div>
<div class='div-other'><a id='mulu964' />
<p class='h3'>臨濟將示寂囑三聖</p><p>劈破泰山雷未猛。照開滄海月非光。瞎驢滅却正法眼。直得哀鳴滿大唐。</p>
</div>
<div class='div-other'><a id='mulu965' />
<p class='h3'>德山見龍潭</p><p>明暗相凌不足云。絲毫有解未為親。紙燈忽滅眼睛出。打破大唐無一人。</p>
</div>
<div class='div-other'><a id='mulu966' />
<p class='h3'>麻三斤</p><p>斤兩分明不付君。眼中瞳子莫生嗔。百年三萬六千日。得欣欣處且欣欣。</p>
</div>
<div class='div-other'><a id='mulu967' />
<p class='h3'>汝是慧超</p><p>一文大光錢。買得箇油餈。喫向肚裏了。當下便不饑。</p>
<p style="margin-left:3em">芭蕉拄杖。雲蓋鵬和尚與雙泉雅禪師向火次。舉此話。鵬擬開口。雅以火筯一[打-丁+慼]。鵬豁然有省。</p>
<p>與奪雙行驗正邪。纔爭拄杖便忘家。驀然鐵棒如風至。失却從前眼裏華。</p>
</div>
<div class='div-other'><a id='mulu968' />
<p class='h3'>洗鉢盂</p><p>梅華落盡杏華披。未免春風著出褫。一氣不言含有象。萬靈何處謝無私。</p>
</div>
<div class='div-other'><a id='mulu969' />
<p class='h3'>北斗裏藏身</p><p>五陵公子游華慣。未第貧儒自古多。冷地著他人富貴。等閑不奈幞頭何。</p>
</div></div>
<div class='div-other'><a id='mulu970' />
<p class='h2'>○保寧勇禪師十三首</p>
<div class='div-other'><a id='mulu971' />
<p class='h3'>達磨見武帝</p><p>燒得通紅打一鎚。周遭無限火星飛。十成好箇金剛鑽。攤向門前賣與誰。</p>
</div>
<div class='div-other'><a id='mulu972' />
<p class='h3'>清淨行者不入涅槃</p><p>生平疎逸無拘檢。酒肄茶坊信意游。漢地不收秦不管。又騎驢子下揚州。</p>
</div>
<div class='div-other'><a id='mulu973' />
<p class='h3'>不與萬法無侶</p><p>風吹日炙露屍骸。泣問山人覓地埋。忍俊不禁多口老。陰陽無處可安排。</p>
</div>
<div class='div-other'><a id='mulu974' />
<p class='h3'>日面佛月面佛</p><p>蒲團上端坐。針眼裏穿線。西風一陣來。落葉兩三斤。</p>
</div>
<div class='div-other'><a id='mulu975' />
<p class='h3'>仰山打破溈山鏡</p><p>溈山古鏡仰山提。日上東方月照西。撲落不知誰拾得。秋風索索艸萋萋。</p>
</div>
<div class='div-other'><a id='mulu976' />
<p class='h3'>臨濟問黃檗佛法大意</p><p>雷電喧轟海嶽昏。一家愁閉雨中門。狂風忽起烏雲散。白日滿天星斗分。</p>
</div>
<div class='div-other'><a id='mulu977' />
<p class='h3'>臨濟囑三聖</p><p>出門握手再叮嚀。往往事從叮囑生。夜逈路長休把火。大家吹殺暗中行。</p>
</div>
<div class='div-other'><a id='mulu978' />
<p class='h3'>須彌山</p><p>萬仞峰頭立大乖。須臾眨眼落懸崖。通身不損毫毛者。天上人間安敢埋。</p>
</div>
<div class='div-other'><a id='mulu979' />
<p class='h3'>漸源吊慰</p><p>終日挨門復倚樓。幾回明鏡照梳頭。一從事却潘郎後。也解人前不識羞。</p>
</div>
<div class='div-other'><a id='mulu980' />
<p class='h3'>大隨龜</p><p>露足藏頭可笑奇。千年誰謂是靈龜。雨傾不解乘流去。浮木相逢又幾時。</p>
</div>
<div class='div-other'><a id='mulu981' />
<p class='h3'>靈雲悟道。玄沙未徹</p><p>萬年松下忽相逢。㧞樹鳴條浩浩風。堪笑晚來無處覓。崔嵬和雨在雲中。</p>
</div>
<div class='div-other'><a id='mulu982' />
<p class='h3'>大禪佛半夜於僧堂前叫云。我悟也</p><p>夜半高聲似少神。箇中明白有疎親。如今隨例傳其響。也道師姑是女人。</p>
</div>
<div class='div-other'><a id='mulu983' />
<p class='h3'>芭蕉拄杖</p><p>你有面前枯取去。如無背後奪將來。可怜黑漆光生底。擊著千門萬戶開。</p>
</div></div>
<div class='div-other'><a id='mulu984' />
<p class='h2'>○泐潭真淨雲庵文禪師八首</p>
<div class='div-other'><a id='mulu985' />
<p class='h3'>栢樹</p><p>庭前栢樹子。我道不如松。枯枝折落地。打著去年㯶。</p>
</div>
<div class='div-other'><a id='mulu986' />
<p class='h3'>吹布毛</p><p>鳥窠吹布毛。紅日午方高。趙王因好劒。滿國人帶刀。</p>
</div>
<div class='div-other'><a id='mulu987' />
<p class='h3'>保壽開堂</p><p>探騎飛來捧下寧。瞎人翻滿鎮州城。太平本是將軍致。不許將軍見太平。</p>
</div>
<div class='div-other'><a id='mulu988' />
<p class='h3'>狗子無佛性</p><p>言有業識在。誰云意不深。海枯終見底。人死不知心。</p>
</div>
<div class='div-other'><a id='mulu989' />
<p class='h3'>臨濟參黃檗。後到大愚</p><p>資糧更不著些些。岐路年深恐轉賒。直下痛施三頓棒。夜來依舊宿蘆華。</p>
<p>便言黃檗無多法。大丈夫見豈自乖。肋下三拳明有信。不從黃檗付將來。</p>
</div>
<div class='div-other'><a id='mulu990' />
<p class='h3'>百丈再參馬祖</p><p>客情步步隨人轉。有大威光不能現。突然一喝三日聾。那吒眼開黃檗面。</p>
</div>
<div class='div-other'><a id='mulu991' />
<p class='h3'>野狐</p><p>不落藏鋒不昧分。要伊從此脫狐身。相逢盡道休官去。林下何曾見一人。</p>
</div></div>
<div class='div-other'><a id='mulu992' />
<p class='h2'>○淨因枯木成禪師二首</p>
<div class='div-other'><a id='mulu993' />
<p class='h3'>達磨見武帝</p><p>閑將一段秦川錦。裁作人間巧婦衣。幾度著來呈伎倆。暗中曲調少人知。</p>
</div>
<div class='div-other'><a id='mulu994' />
<p class='h3'>三頓棒</p><p>山藤六十輕分付。肋下三拳<span class='corr'>已</span>太遲。堪笑不能知痛癢。上堂猶道拂蒿枝。</p>
</div></div>
<div class='div-other'><a id='mulu995' />
<p class='h2'>○慧林慈受深禪師四首</p><p style="margin-left:3em">溈山一日坐次。仰山從外而入。溈山以兩手握拳相交示之。仰山便作女人拜。溈山曰。如是。如是。</p>
<p>佳人十八正嬌癡。一曲當前舞柘枝。只有玉郎知雅態。更無人道柳如眉。</p>

<div class='div-other'><a id='mulu996' />
<p class='h3'>女子出定</p><p>長江輥底浪如銀。秋日白蘋紅蓼新。莫怪扁舟到彼岸。行船猶在把梢人。</p>
</div>
<div class='div-other'><a id='mulu997' />
<p class='h3'>麻三斤</p><p>洞山麻三斤。斤兩不謾人。語稀難問事。貌古易傳神。</p>
</div>
<div class='div-other'><a id='mulu998' />
<p class='h3'>世尊生下</p><p>一火鑄成金彈子。團圝都不費鉗鎚。拈來萬仞峰頭放。打落天邊白鳳兒。</p>
</div></div>
<div class='div-other'><a id='mulu999' />
<p class='h2'>○雪峰妙湛慧禪師一首</p>
<div class='div-other'><a id='mulu1000' />
<p class='h3'>二祖安心</p><p>覓心不得得心安。安得心來有幾般。好把山藤贈二十。免教千古弄泥團。</p>
</div></div>
<div class='div-other'><a id='mulu1001' />
<p class='h2'>○泐潭湛堂準禪師七首</p>
<div class='div-other'><a id='mulu1002' />
<p class='h3'>楞嚴吾不見時</p><p>老胡徹底老婆心。為阿難陀意轉深。韓幹馬嘶青艸渡。戴嵩牛臥綠楊陰。</p>
</div>
<div class='div-other'><a id='mulu1003' />
<p class='h3'>黃龍三關</p><p>我手佛手。十八十九。雲散月明。癡人夜走。</p>
<p>我脚驢脚。放過一著。龐公笊籬。清平木杓。</p>
<p>人人生緣。北律南禪。道吾打鼓。華亭撑船。</p>
</div>
<div class='div-other'><a id='mulu1004' />
<p class='h3'>洗鉢盂</p><p>之乎者也。衲僧鼻孔。大頭向下。若也不會。問取東林王大姐。</p>
</div>
<div class='div-other'><a id='mulu1005' />
<p class='h3'>勘婆</p><p>行路難。行路難。最難難是過臺山。唯有趙州公驗正。昂頭掉臂總閑閑。</p>
</div>
<div class='div-other'><a id='mulu1006' />
<p class='h3'>提婆達多受罪</p><p>好笑提婆達多。入捺落十小劫波。然得三禪妙樂。吹布毛須還鳥窠。</p>
</div></div>
<div class='div-other'><a id='mulu1007' />
<p class='h2'>○泐潭闡提照禪師五首</p>
<div class='div-other'><a id='mulu1008' />
<p class='h3'>南泉斬猫</p><p>縮水酒越濃。負心人越窮。鐵剛刀自利。不用苦磨礱。艸鞋頭戴今何在。我見牽來劈面春。</p>
</div>
<div class='div-other'><a id='mulu1009' />
<p class='h3'>女子出定</p><p>小樹子傍山栽。華從葉裏開。枝高攀不得。和樹折將來。</p>
</div>
<div class='div-other'><a id='mulu1010' />
<p class='h3'>巴陵雞寒上樹</p><p>梨華一枝春帶雨。金色頭陀笑不語。龍宮海藏月明前。織女姮娥相對舞。笑者笑。舞者舞。十方無虗空。大地無寸土。</p>
</div>
<div class='div-other'><a id='mulu1011' />
<p class='h3'>南泉為馬祖忌日設齋垂語</p><p>千尺絲輪直下垂。一波纔動萬波隨。江上晚來堪盡處。漁人披得一簑歸。</p>
</div>
<div class='div-other'><a id='mulu1012' />
<p class='h3'>曹山去亦不變異</p><p>齋時一鉢飯。飯後一覺睡。睡起去放尿。洗手成變異。</p>
</div></div>
<div class='div-other'><a id='mulu1013' />
<p class='h2'>○太平佛鑑懃禪師七首</p>
<div class='div-other'><a id='mulu1014' />
<p class='h3'>達磨見武帝</p><p>始聞阿閣一聲鐘。日暖蒼龍睡正濃。再擊鳳凰臺上鼓。夜半祥鸞未飛舞。帝基永固如磐石。胡僧枉費平先力。回指少林歸去來。春風一陣華狼藉。</p>
</div>
<div class='div-other'><a id='mulu1015' />
<p class='h3'>日面佛月面佛</p><p>東街柳色拖煙雨。西巷桃華相映紅。左顧右盻看不足。一時分付與春風。</p>
</div>
<div class='div-other'><a id='mulu1016' />
<p class='h3'>世尊陞座</p><p>一輪明月挂天心。四海生靈荷照臨。何必西風撼丹桂。碧霄重送九秋音。</p>
</div>
<div class='div-other'><a id='mulu1017' />
<p class='h3'>離四句絕百非</p><p>美如西子離金閣。嬌似楊妃倚玉樓。猶把琵琶半遮面。不令人見轉風流。</p>
</div>
<div class='div-other'><a id='mulu1018' />
<p class='h3'>十身調御</p><p>捉賊分明要見贓。十身調御下禪床。曾經巴峽猿啼處。鐵作心肝也斷腸。</p>
</div>
<div class='div-other'><a id='mulu1019' />
<p class='h3'>三聖逢人即出</p><p>城南措大騎驢子。市北郎君跨馬兒。各各四蹄俱著地。三春同到月明池。</p>
<p style="margin-left:3em">南泉示眾云。文殊起佛見．法見。貶向二鐵圍山。</p>
<p>彩雲影裏仙人現。手把紅羅扇遮面。無人著眼看仙人。却看隨後紅羅扇。</p>
</div></div>
<div class='div-other'><a id='mulu1020' />
<p class='h2'>○天寧佛果圜悟勤禪師七首</p>
<div class='div-other'><a id='mulu1021' />
<p class='h3'>德山小參不答話</p><p>大冶烹金。忽雷驚春。艸木秀發。光輝日新。不費纖毫力。擒下夭麒麟。全威殺活得自在。千古照耀同氷輪。話作兩橛。句中眼活。龍頭虵尾。以指喻指。撞著露柱瞎衲僧。塞斷咽喉無出氣。擬議尋思隔萬山。咭嘹舌頭三萬里。</p>
</div>
<div class='div-other'><a id='mulu1022' />
<p class='h3'>女子出定</p><p>大定等虗空。廓然誰辨的。女子與瞿曇。據令何調直。師子奮迅兮搖乾蕩坤。象王回旋兮不資餘力。孰勝孰負。誰出誰人。雨散雲收。青天白日。君不見馬駒踏殺天下人。臨濟未是白拈賊。</p>
</div>
<div class='div-other'><a id='mulu1023' />
<p class='h3'>須彌山</p><p>石笋抽條。泥牛吼月。誰料同舟自胡越。應機涌出須彌盧。一念不生何處雷。無處雪。金剛寶劒當頭截。</p>
</div>
<div class='div-other'><a id='mulu1024' />
<p class='h3'>麻谷持錫到章敬。又到南泉</p><p>如是不是。去却藥忌。擬犯封疆。全軍失利。杖頭突出古菱華。舉世風流出當家。</p>
</div>
<div class='div-other'><a id='mulu1025' />
<p class='h3'>透網金鱗以何為食</p><p>百艸頭出沒。三界外遨遊。從布漫天網。虗下鈎鼇鈎。搖麟振鬣撼乾坤。兀目昂頭洪浪噴。棒雨點。唱雷奔。肯將爭戰定功勳。</p>
</div>
<div class='div-other'><a id='mulu1026' />
<p class='h3'>麻三斤</p><p>鐘在扣。谷受響。池印月。鏡含僧。曾非展事投機。豈是預搔待癢。點鐵成金。舉直措枉。一箭鵰一雙。一摑血一掌。君不見疎而不漏兮恢恢天網。</p>
</div>
<div class='div-other'><a id='mulu1027' />
<p class='h3'>雲門示眾云。人人盡有光明在</p><p>夜明簾外千峰秀。鸞鏡臺前萬象虗。掃蹤滅跡。不立錙銖。誰為佛殿。誰是香厨。敲出鳳凰五色髓。擊碎驪龍明月珠。</p>
</div></div>
<div class='div-other'><a id='mulu1028' />
<p class='h2'>○龍門佛眼遠禪師五首</p>
<div class='div-other'><a id='mulu1029' />
<p class='h3'>俱胝指</p><p>老大宗師竪指頭。一生用得最風流。玄沙拗折無人會。年來年去冷颼颼。</p>
</div>
<div class='div-other'><a id='mulu1030' />
<p class='h3'>玄沙三種病人</p><p>玄沙三種病人。有理不在高聲。引得香嚴老子。却來樹上懸身。</p>
</div>
<div class='div-other'><a id='mulu1031' />
<p class='h3'>野狐</p><p>醉眠醒臥不歸家。一身流落在天涯。祖佛位中留不住。夜來依舊宿蘆華。</p>
</div>
<div class='div-other'><a id='mulu1032' />
<p class='h3'>溈山撼門扇三下</p><p>春至百華開。朱顏安在哉。可憐園裏色。不入鏡中來。</p>
</div>
<div class='div-other'><a id='mulu1033' />
<p class='h3'>罽賓斬師子尊者</p><p>楊子江頭楊柳春。楊華愁殺渡頭人。一聲羗笛離亭晚。君向瀟湘我向秦。</p>
</div></div>
<div class='div-other'><a id='mulu1034' />
<p class='h2'>○開福寧禪師三首</p>
<div class='div-other'><a id='mulu1035' />
<p class='h3'>女子出定</p><p>抹粉塗杯恰我獃。神頭鬼面舞三臺。千千萬萬人窺看。子細不知誰見來。</p>
</div>
<div class='div-other'><a id='mulu1036' />
<p class='h3'>風幡</p><p>非風幡動唯心動。猶涉廉纖強指陳。大地未曾添寸土。不知誰是點頭人。</p>
</div>
<div class='div-other'><a id='mulu1037' />
<p class='h3'>風頭稍硬</p><p>風頭坐斷進還難。衲子相將不易看。未到潼關天<span class='corr'>已</span>曉。不堪回首望長安。</p>
</div></div>
<div class='div-other'><a id='mulu1038' />
<p class='h2'>○大隨南堂靜禪師六首</p>
<div class='div-other'><a id='mulu1039' />
<p class='h3'>即心即佛</p><p>即心即佛。鐵牛無骨。戲海獰龍。摩天俊鶻。西江吸盡未為奇。火裏生蓮香[颱-台+弗][颱-台+弗]。</p>
</div>
<div class='div-other'><a id='mulu1040' />
<p class='h3'>狗子無佛性</p><p>趙州狗子無佛性。七佛如來合掌聽。須彌岋崿舞三臺。海水騰波行正令。</p>
</div>
<div class='div-other'><a id='mulu1041' />
<p class='h3'>野狐</p><p>長虵偃月。鐵旗鐵鼓。坐斷乾坤。輝騰今古。曾騎鐵馬入重城。手握金鞭賀太平。</p>
</div>
<div class='div-other'><a id='mulu1042' />
<p class='h3'>女子出定</p><p>懷藏日月。八面玲瓏。袖裏金鎚。鮮血通紅。香風[颱-台+弗][颱-台+弗]。華雨濛濛。兵隨印轉處。萬里長虹。將逐符行時。些子神通。</p>
</div>
<div class='div-other'><a id='mulu1043' />
<p class='h3'>僧問瑯瑘清淨本然</p><p>清淨本然。云何忽生山河大地。大小瑯瑘禪師。借人鼻孔出氣。出得氣。有巴鼻。昨夜那吒生八臂。</p>
</div>
<div class='div-other'><a id='mulu1044' />
<p class='h3'>無縫塔</p><p>皎潔天心月。朦朧徧九垓。三秋黃葉落。二月牝丹開。每覩南來鴈。常訽北方五臺。均提童子報。拾得在天台。</p>
</div></div>
<div class='div-other'><a id='mulu1045' />
<p class='h2'>○龍牙言禪師九首</p>
<div class='div-other'><a id='mulu1046' />
<p class='h3'>趙州衫</p><p>趙州老。對面人難曉。一歸何處。青州布襖。金銀瑠璃。硨磲瑪瑙。</p>
</div>
<div class='div-other'><a id='mulu1047' />
<p class='h3'>靈雲桃華</p><p>春風二月半。桃華紅爛熳。靈雲到處逢。衲僧著眼看。看看。短棹孤舟。誰居彼岸。</p>
</div>
<div class='div-other'><a id='mulu1048' />
<p class='h3'>仰山推枕子</p><p>田中插鍬。床上推枕。千手千眼。不審不審。</p>
</div>
<div class='div-other'><a id='mulu1049' />
<p class='h3'>百丈再參馬祖</p><p>風雲會合又相期。覿面難明第一機。霹靂一聲天地逈。西河師子却生兒。</p>
</div>
<div class='div-other'><a id='mulu1050' />
<p class='h3'>栢樹</p><p>庭前栢樹子。不是祖師心。莫執一時見。便忘千古音。</p>
</div>
<div class='div-other'><a id='mulu1051' />
<p class='h3'>雲門放洞山三頓棒二</p><p>汗馬功勞要立身。將軍一等掃邊塵。全身只待英雄士。不遇英雄愁殺人。</p>
<p>查渡湖南涉路歧。雲門不惜兩莖眉。萬古碧潭空界月。再三撈摝始應知。</p>
</div>
<div class='div-other'><a id='mulu1052' />
<p class='h3'>有句無句</p><p>仰之彌高。鑽之彌固。昭昭明明。如藤倚樹。大笑呵呵跨白牛。碧雲繚繞無尋處。</p>
</div>
<div class='div-other'><a id='mulu1053' />
<p class='h3'>斬貓</p><p>當日臨崖看滸眼。至今觀水憶南泉。趙州頭戴艸鞋去。漁翁腰帶好牽船。</p>
</div></div>
<div class='div-other'><a id='mulu1054' />
<p class='h2'>○勝因戲魚靜禪師四首</p>
<div class='div-other'><a id='mulu1055' />
<p class='h3'>勘婆二</p><p>婆子只知指路。雞犬被人偷去。直待趙州勘了。這回緊閉門戶。</p>
<p>趙州老老大大。不解山中打坐。自言去勘婆了。倒被婆子勘破。</p>
</div>
<div class='div-other'><a id='mulu1056' />
<p class='h3'>犀牛扇</p><p>扇上犀牛從古畫。索來既破要元牛。縱教戴子重描出。不是當時那一頭。</p>
</div>
<div class='div-other'><a id='mulu1057' />
<p class='h3'>四不遷<span class='note-inline'>(心墳時起)</span></p><p>掐珠不念佛。開眼不見色。喫飯誰擇日。任東西南北。</p>
</div></div>
<div class='div-other'><a id='mulu1058' />
<p class='h2'>○薦福常庵崇禪師二首</p>
<div class='div-other'><a id='mulu1059' />
<p class='h3'>風幡</p><p>浪靜風恬正好看。秋江澄澈碧天寬。漁人競把絲輪擲。不見冰輪蘸水寒。</p>
</div>
<div class='div-other'><a id='mulu1060' />
<p class='h3'>趙州三不度</p><p>金佛不度爐。窮源有處無。木佛不度火。渾崙齩不破。泥佛不度水。何處不是你。真佛屋裏坐。趙州言是禍。水牯會耕田。黃牛能拽磨。</p>
</div></div>
<div class='div-other'><a id='mulu1061' />
<p class='h2'>○寶華佛慈鑑禪師二首</p>
<div class='div-other'><a id='mulu1062' />
<p class='h3'>世尊拈華</p><p>拈華親付老頭陀。平地俄興一丈波。後代釘<span class='corr'>樁</span>搖櫓者。竹篙量水轉殽訛。</p>
</div>
<div class='div-other'><a id='mulu1063' />
<p class='h3'>樓子和尚悟道</p><p>你若無心我也休。鴛鴦帳裏懶擡頭。家童為問深深意。笑指紗窻月正秋。</p>
</div></div>
<div class='div-other'><a id='mulu1064' />
<p class='h2'>○淨慈月堂昌禪師四首</p>
<div class='div-other'><a id='mulu1065' />
<p class='h3'>忠國師問紫璘供奉。艸作何色</p><p>慣使渡頭船。如今不記年。愛他風浪惡。方是趂麤錢。</p>
</div>
<div class='div-other'><a id='mulu1066' />
<p class='h3'>秀才讀千佛名經</p><p>千佛居何處。題詩黃鶴樓。感恩并積恨。終日在眉頭。</p>
</div>
<div class='div-other'><a id='mulu1067' />
<p class='h3'>盤山光非照境</p><p>光非照境境非存。光境俱忘復是痕。百鳥不來春<span class='corr'>已</span>老。落華流水繞江村。</p>
</div>
<div class='div-other'><a id='mulu1068' />
<p class='h3'>丹霞燒木佛</p><p>慣行私路。乍赴公筵。幞頭脚短。腰帶夸圓。不是伴郎來勸酒。誤他年少覓青氈。</p>
</div></div>
<div class='div-other'><a id='mulu1069' />
<p class='h2'>○天童宏智覺禪師一首</p>
<div class='div-other'><a id='mulu1070' />
<p class='h3'>野狐</p><p>一尺水。一丈波。五百生前不奈何。不落不昧商量也。依前撞人葛藤窠。阿呵呵。會也麼。若是你洒洒落落。不妨我哆哆和和。神歌社舞自成曲。拍手其間唱哩囉。</p>
</div></div>
<div class='div-other'><a id='mulu1071' />
<p class='h2'>○華嚴真懿蘭禪師五首</p>
<div class='div-other'><a id='mulu1072' />
<p class='h3'>五位</p><p>正中偏。拈轉虗空過那邊。夜半金雞生鐵卵。明明誰辨暗中圓。</p>
<p>偏中正。曉月梳雲華弄影。石人驚起夢魂消。帶雪烏雞回鳳嶺。</p>
<p>正中來。玉兔團天耀九垓。萬古碧潭無影像。紅爐焰裏雪華開。</p>
<p>兼中至。錦縫金針雙鏁備。靴頭線綻足知音。有耳不臨流水流。</p>
<p>兼中到。眼裏雙瞳齊喝道。少室山前鐵馬駒。三便喫盡無根艸。</p>
</div></div>
<div class='div-other'><a id='mulu1073' />
<p class='h2'>○上方益禪師二首</p>
<div class='div-other'><a id='mulu1074' />
<p class='h3'>臨濟見普化喫生菜</p><p>艸裏相逢兩赤眉。交鋒一陣疾如飛。東西旗號渾相似。試問何人得勝歸。</p>
</div>
<div class='div-other'><a id='mulu1075' />
<p class='h3'>香嚴上樹</p><p>狹路轉身難。東西盡是山。行人不到處。風定落華閑。</p>
</div></div>
<div class='div-other'><a id='mulu1076' />
<p class='h2'>○淨因蹣庵成禪師四首</p>
<div class='div-other'><a id='mulu1077' />
<p class='h3'>夾山境話</p><p>古路雪深覆。好山雲更遮。鴈聲天外急。遊子夜還家。</p>
</div>
<div class='div-other'><a id='mulu1078' />
<p class='h3'>德山托鉢</p><p>巫峽山頭窈窕女。朝為行雲暮為雨。王孫一見空斷腸。便作紅霞隱身去。</p>
</div>
<div class='div-other'><a id='mulu1079' />
<p class='h3'>女子出定</p><p>文殊頭白。罔明頭黑。女子冶容。瞿曇是賊。山僧不犯鋒鋩。直下并贓捉獲。</p>
</div>
<div class='div-other'><a id='mulu1080' />
<p class='h3'>龍牙問翠微臨濟佛法大意</p><p>駕與青龍不解騎。人人盡道阿師癡。爛泥中有傷人刺。三度曾施陷虎機。</p>
</div></div>
<div class='div-other'><a id='mulu1081' />
<p class='h2'>○黃龍死心新禪師二首</p>
<div class='div-other'><a id='mulu1082' />
<p class='h3'>秀才問長沙千佛</p><p>黃鶴樓前法戰時。百千諸佛竪降旗。渠無國土居何處。留得多才一首詩。</p>
</div>
<div class='div-other'><a id='mulu1083' />
<p class='h3'>魯祖面壁</p><p>魯祖垂慈不用功。逢僧面壁顯家風。若遇上乘同道者<span class='note-inline'>(請續此句)</span>。</p>
</div></div>
<div class='div-other'><a id='mulu1084' />
<p class='h2'>○木庵瓊首座二首</p>
<div class='div-other'><a id='mulu1085' />
<p class='h3'>達磨見武帝</p><p>掩耳不及忽雷奔。天低尺五兩傾盆。葉隨流水歸何處。牛帶寒鵶過別村。</p>
<p style="margin-left:3em">世尊一日坐次。見二人舁猪。乃問。這箇是甚麼。云。佛具正徧知。為甚麼猪也不識。世尊曰。也要問過。</p>
<p>捨筏懷兼濟。逢耕更問津。却將未歸意。說與欲行人。</p>
</div></div>
<div class='div-other'><a id='mulu1086' />
<p class='h2'>○欽山方禪師二首</p><p style="margin-left:3em">乾峰<span class='corr'>示</span>眾云。法身有三種病．二種光。</p>
<p>三種病兮二種光。衲僧於此共商量。商量得到無疑地。野艸閑華滿地香。</p>

<div class='div-other'><a id='mulu1087' />
<p class='h3'>燒木佛</p><p>覿面難藏最上機。家風千古為人施。銀山鐵壁重重透。賴有丹霞院主知。</p>
</div></div>
<div class='div-other'><a id='mulu1088' />
<p class='h2'>○南華昺禪師二首</p>
<div class='div-other'><a id='mulu1089' />
<p class='h3'>僧問清平有漏無漏</p><p>笊籬木杓錢貫。井索打瓦鑽龜。徒勞卜度休卜度。麒麟只有一隻角。</p>
<p style="margin-left:3em">僧問雪竇明覺。如何是佛。曰。四山圍繞。</p>
<p>狂狗逐塊。瞎驢趂隊。只許我知。不許你會。</p>
</div></div>
<div class='div-other'><a id='mulu1090' />
<p class='h2'>○文殊道禪師四首</p>
<div class='div-other'><a id='mulu1091' />
<p class='h3'>野狐</p><p>石崇富貴籛鏗壽。潘岳容儀子建才。但願東風齊著力。一時吹入我門來。</p>
</div>
<div class='div-other'><a id='mulu1092' />
<p class='h3'>勘婆</p><p>三月春光上國游。祥雲瑞氣鏁龍樓。親從宣德門前過。更問行人覓汴州。</p>
</div>
<div class='div-other'><a id='mulu1093' />
<p class='h3'>狗子無佛性</p><p>狗子佛性無。老蚌吐明珠。西川鳴杜宇。江南啼鷓鴣。</p>
</div>
<div class='div-other'><a id='mulu1094' />
<p class='h3'>燒木佛</p><p>彭祖八百乞延壽。秦皇登位更求仙。昨向天津橋上過。石崇猶自送窮船。</p>
</div></div>
<div class='div-other'><a id='mulu1095' />
<p class='h2'>○龍牙囌嚧才禪師二首</p><p style="margin-left:3em">溈山百年後。向山前檀越家作一頭水牯牛去。</p>
<p>翻手書空字<span class='corr'>已</span>成。忙忙人向兩頭爭。屈原不是尋漁父。千古誰人論獨醒。</p>

<div class='div-other'><a id='mulu1096' />
<p class='h3'>玄沙白紙</p><p>踏飜漁艇成家業。笑出蘆華月正圓。地闊天長三幅紙。同風千里為重宣。</p>
</div></div>
<div class='div-other'><a id='mulu1097' />
<p class='h2'>○何山佛燈珣禪師五首</p>
<div class='div-other'><a id='mulu1098' />
<p class='h3'>南泉示眾。文殊起佛見．法見</p><p>鴛鴦繡出世無雙。好手元來更有強。呈罷各歸香閣去。金針難把度蕭郎。</p>
</div>
<div class='div-other'><a id='mulu1099' />
<p class='h3'>德山入門便棒</p><p>入門便棒沒商量。拶出紅流便廝當。不是奴奴情淡薄。無錢難作好兒郎。</p>
</div>
<div class='div-other'><a id='mulu1100' />
<p class='h3'>臨濟入門便喝</p><p>張公未醉李公扶。從此嘉聲滿道途。却被金剛開口笑。誰能愛你護身符。</p>
</div>
<div class='div-other'><a id='mulu1101' />
<p class='h3'>央崛取世尊指頭</p><p>急行緩步無前後。渾踏長安路一條。央崛回頭知住處。便能平步出雲霄。華冠不用孃生指。鬚髮寧煩費力搖。好似移華兼蝶至。等閑買石得雲饒。</p>
</div>
<div class='div-other'><a id='mulu1102' />
<p class='h3'>外道問佛</p><p>露影藏身問世尊。瞿曇一點不加文。迷雲舒卷從斯入。十倍精神減八方。</p>
</div></div>
<div class='div-other'><a id='mulu1103' />
<p class='h2'>○龍翔竹庵珪禪師六首</p>
<div class='div-other'><a id='mulu1104' />
<p class='h3'>女子出定</p><p>不假文殊神通。休要罔明彈指。爾時靈山會中。女子從定而起。</p>
</div>
<div class='div-other'><a id='mulu1105' />
<p class='h3'>國師三喚侍者</p><p>世路風波不見君。一回見面一傷神。水流華落知何處。洞口桃源別是春。</p>
</div>
<div class='div-other'><a id='mulu1106' />
<p class='h3'>趙州勘婆</p><p>劈面三拳。連腮七掌。盡大地人。不知痛癢。</p>
</div>
<div class='div-other'><a id='mulu1107' />
<p class='h3'>趙州七斤衫</p><p>夜半墨漆黑。提得一箇賊。點火照來看。元是王大伯。</p>
</div>
<div class='div-other'><a id='mulu1108' />
<p class='h3'>南泉油餈</p><p>近在口皮邊。遠過河沙國。世間多少人。不得油餈喫。</p>
</div>
<div class='div-other'><a id='mulu1109' />
<p class='h3'>罽賓斬師子尊者</p><p>船子下揚州。浮萍逐水流。一聲河滿子。千古動悲愁。</p>
</div></div>
<div class='div-other'><a id='mulu1110' />
<p class='h2'>○大溈牧庵忠禪師三首</p>
<div class='div-other'><a id='mulu1111' />
<p class='h3'>女子出定</p><p>秤鎚落井。只有秤衡。兩兩相憶。分物不平。方始取出秤鎚。忽又失却秤衡。始去隣家借覓。衡上不曾釘星。休。休。重者從他重。輕者從他輕。</p>
</div>
<div class='div-other'><a id='mulu1112' />
<p class='h3'>新婦騎驢</p><p>柳惲江頭賞白蘋。小風吹處曉煙輕。漁翁坐釣秋亭月。翻憶苕溪說性情。</p>
</div>
<div class='div-other'><a id='mulu1113' />
<p class='h3'>非心非佛</p><p>二月春光景氣浮。少年公子御街游。銀床踞坐傾盃樂。三箇孩童打馬毬。</p>
</div></div>
<div class='div-other'><a id='mulu1114' />
<p class='h2'>○鳥巨雪堂行禪師五首</p>
<div class='div-other'><a id='mulu1115' />
<p class='h3'>達磨見武帝</p><p>西天屠子氣雄豪。欺負神洲罪莫逃。武帝當頭輕一拶。果然提起活人刀。</p>
</div>
<div class='div-other'><a id='mulu1116' />
<p class='h3'>風幡</p><p>不是風幡動。天生李老君。出胎頭上髮。寸寸白如銀。</p>
</div>
<div class='div-other'><a id='mulu1117' />
<p class='h3'>陳操尚書驗衲僧</p><p>一語離窠窟。千生出蓋纏。夜來風雪惡。木折古巖前。</p>
</div>
<div class='div-other'><a id='mulu1118' />
<p class='h3'>二祖安心</p><p>金不博金。水不洗水。二祖腦後露腮。達磨當門無齒。</p>
<p style="margin-left:3em">夫妻相打到官。官問。你有誰證見。各云。有親兒證見。兒到官。欲證父不得。證母不得。</p>
<p>生死自憐同室穴。因何中路隔關山。一朝忽得親兒證。趯踏方知蓋覆難。</p>
</div></div>
<p class='juan'>嘉泰普燈錄卷第二十七</p>
<div class='div-w'>
<p class='h2'>音釋</p><p>　蟾時占切　蜍常如切　褫音池　柘音蔗　咭巨吉切　嘹力吊切　鬣音獵　罽居例切　岋魚及切　崿五各切　滸音虎　掐苦洽切　舁音餘　籛音箋　惲音蘊</p>
</div></div>
</div><!-- end of div[@id='body'] -->
</body></html>