<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu492' />嘉泰普燈錄卷第十三</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p>
<div class='div-other'><a id='mulu493' />
<p class='h2'>青原第十四世<span class='note-inline'>(洞山十世)</span></p>
<div class='div-other'><a id='mulu494' />
<p class='h3'>天童宏智正覺禪師法嗣</p>
<div class='div-other'><a id='mulu495' />
<p class='h4'>慶元府雪竇聞庵嗣宗禪師</p><p>徽城人。族陳氏。幼業經圓具。冠依妙湛慧禪師。詰問次。釋然契悟。慧以麈尾付之。後謁宏智。蒙印可。其道愈尊。出住普照。徙善權．翠巖。遷雪竇。　上堂曰。人人有箇鼻孔。唯有善權無鼻孔。為甚麼無。二十年前被人掣落了也。人人有兩箇眼睛。唯有善權無眼睛。為甚麼無。被人木槵子換却了也。人人有箇髑髏。唯有善權無髑髏。為甚麼無。借人作屎杓了也。召大眾曰。鼻孔又無。眼睛又無。髑髏又無。諸人還識善權麼。若也不識。是諸人埋沒善權。其或未然。更聽一頌。㵎底泥牛金貼面。山頭石女著真紅。繫驢橛上生芝草。不是雲靄香爐峰。　上堂。空劫田地。歷歷分明。域外風光。堂堂不隱。憑祖父舊年書契。付兒孫今日耕鋤。箇中道種不枯。直下靈苗秀實。功中得妙。自然活計興隆。足下無私。方信本無滲漏。得力底。須知來處。飽參底。切忌顢頇。若能步步不迷。即是吾家眷屬。　上堂。翠巖不是不說。只為無箇時節。今朝快便難逢。一句為君剖決。露柱本是木頭。秤鎚只是生鐵。諸人若到諸方。莫道山僧饒舌。　上堂。少林坐。庾嶺行。書偈傳衣成戰爭。庾嶺行。少林坐。得髓安心成話墮。兩家公案未曾圓。後代兒孫作殃禍。這殃禍。可煞大。天下衲僧透不過。　僧問。眼若不睡。諸夢自除。如何是不睡底眼。曰。論劫不曾開。云。為甚麼論劫不曾開。曰。不顧一切。　問。如何是道。曰。雨多根脚爛。日盛鬢毛焦。云。如何是道中人。曰。冰肌明似玉。雪體瑩如珠。　問。如何是大通智勝佛。曰。半夜紅輪耀大地。森羅萬象一時明。云。如何是十劫坐道場。曰。大地紅塵起。虗空不展顏。云。如何是佛法不現前。曰。陶潛醉石今猶在。五柳陰中不變春。　問。如何是常在底人。曰。石裏無星火。拶著便光生。云。如何是不在底人。曰。翻身直透千峰外。更不回頭望故關。云。未審此人如何親近。曰。白雲路斷無消息。佛祖從來不得名。　問。蓮華未出水時如何。曰。沒却儞鼻孔。云。出水後如何。曰。穿著儞眼睛。　問。如何是返本還源事。曰。泥牛入土。云。如何是禪。曰。強詞奪正理。云。如何是正法眼。曰。烏豆。二十三年十月朔。示微恙。初三。與得法上足翠巖．宗靜言別。泊然而逝。是月十三日。塔全身於寺之西南隅。</p>
</div>
<div class='div-other'><a id='mulu496' />
<p class='h4'>常州善權法智禪師</p><p><span class='corr'>陝</span>府人。族栢氏。壯於西京聖果寺祝髮。習華嚴。棄謁南陽謹。次參洪峰智。踰十年無所證。後於宏智言下豁然。出住善權。次居金粟。　上堂曰。明月高懸未照前。雪眉人凭玉欄干。夜深雨過風雷息。客散雲樓酒椀乾。　上堂。三界無法。何處求心。驚虵入草。飛鳥出林。雨過山堂秋夜靜。市聲終不到孤岑。</p>
</div>
<div class='div-other'><a id='mulu497' />
<p class='h4'>隨州大洪法為禪師</p><p>天台鮑氏子。　上堂曰。法身無相。不可以音聲求。妙道忘言。豈可以文字會。縱使超佛越祖。猶落堦梯。直饒說妙談玄。終挂唇齒。須是功勳不犯。影迹不留。枯木寒岩。更無津潤。幻人木馬。情識皆空。方能垂手入鄽。轉身異類。不見道。無漏國中留不住。却來煙塢臥寒沙。　上堂。舉香嚴上樹話。乃曰。緣鬢紅裙窈窕娘。百華園裏採蚕桑。三三兩兩羞人見。偷眼戲他年少郎。</p>
</div>
<div class='div-other'><a id='mulu498' />
<p class='h4'>真州長蘆琳禪師</p><p>上堂。拈拄杖曰。其宗也。離心意識。其旨也。超去來今。離心意識故。品萬類不見差殊。超去來今故。盡十方更無滲漏。當頭不犯。徹底無依。悟向朕兆未生<span class='corr'>已</span>前。用在功勳不犯之處。平常活計。不用躊蹰。擬議之間。即沒交涉。</p>
</div>
<div class='div-other'><a id='mulu499' />
<p class='h4'>臨安府淨慈自得慧暉禪師</p><p>會稽上虞人。族張氏。幼依澄照道凝。年十二。染削進具。甫二十。扣真歇於長蘆。微有所證。旋里謁宏智。智舉當明中有暗。不以暗相遇。當暗中有明。不以明相覩問之。語不契。初夜定回往聖僧前燒香。而宏智適至。師見之。頓明前話。次日。入室。智舉堪嗟去日顏如玉。却嘆回時鬢似霜詰之。師曰。其入離。其出微。自爾問答無滯。智許為室中真子。紹興丁巳。待制仇公悆請開法補陀。徙萬壽及吉祥．雪竇。淳熈三年。　勑補淨慈。　上堂曰。朔風凜凜掃寒林。葉落歸根露赤心。萬派朝宗船到岸。六窗虗映芥投針。本成現。莫他尋。性地閑閑耀古今。戶外凍消春色動。四山渾作木龍吟。　上堂。釋迦老子窮理盡性。金口敷宣一代時教。珠回玉轉。被人喚作拭不淨故紙。達磨祖師以一乘法直指單傳。面壁九年。不立文字。被人喚作壁觀婆羅門。且道作麼生行履。免被傍人指注去。衲帔蒙頭萬事休。此時山僧都不會。　上堂。舉風幡話。師曰。風幡動處著得箇眼。即是上座。風幡動處失却箇眼。即是風幡。其或未然。不是風幡不是心。衲僧徒自強錐針。岩房雨過昏煙淨。臥聽凉風生竹林。七年秋。退歸雪竇。晦藏明覺塔。十年仲冬二十九日中夜。沐浴書偈而逝。窆全身於中峰。號雙塔。世壽八十有七。僧臘七十有五。</p>
</div>
<div class='div-other'><a id='mulu500' />
<p class='h4'>慶元府瑞岩石窻法恭禪師</p><p>郡之奉化人。族林氏。於棲真院下髮受具。往延慶講下。一夕。誦蓮經。至父母所生眼。悉見三千界時。聞風刺椶櫚葉聲。欻然有省。棄依天童。始明大事。凡當世弘法者。悉往咨決之。出住能仁。次補光孝．瑞巖。　上堂曰。春風楊柳眉。春禽弄百舌。一片祖師心。兩處俱漏泄。不動步還家。習漏頓消滅。時投玉線芒。曉貫金針穴。深固實幽遠。無人孰辨別。慚愧可憐生。頭頭皆合轍。不念阿彌陀。南無乾屎橛。無智癡人前。第一不得說。　上堂。頭祖纔始陞堂。百丈卷席歸去。不是拾得寒山。有理也無雪處。　上堂。見得徹。用時親。相逢盡是箇中人。望空雨寶休誇富。無地容錐未是貧。踏著秤磓硬似鐵。八兩元來是半斤。　上堂。舉。世尊生下。一手指天。一手指地。云。天上天下。唯我獨尊。師曰。五天一隻蓬蒿箭。攪動支那百萬兵。不得雲門行正令。幾乎錯認定盤星。</p>
</div>
<div class='div-other'><a id='mulu501' />
<p class='h4'>襄陽府石門清凉法真禪師</p><p>劒門人也。後住萬壽。上堂曰。柳色含煙。春光逈秀。一峰孤峻。萬卉爭芳。白雲淡泞<span class='corr'>已</span>無心。滿目青山元不動。漁翁垂鈎。一溪寒雪未曾消。野渡無人。萬古碧潭清似鏡。賓中有主。拄杖橫挑日月輪。主中有賓。踏破草鞋赤脚走。直得賓主互顯。殺活自由。理事混融。正偏不滯。入荒田不揀。信手拈來草。且道如何委悉。塵中雖有隱身術。爭似全身入帝鄉。</p>
</div>
<div class='div-other'><a id='mulu502' />
<p class='h4'>慶元府光孝了堂思徹禪師</p><p>上堂曰。羊頭車子推明月。沒底船兒載曉風。一句頓超情量外。道無南北與西東。所以劫前消息。非口耳之所傳。格外真規。豈思量之能解。須知佛佛祖祖。了無一法為人。子子孫孫。直下全身荷負。既<span class='corr'>已</span>萬機寢削。自然一糝不留。湛湛之波。碧水冷涵於秋色。靈靈之照。霽天淨洗於冰輪。宛轉旁參。叶通兼帶。夢手推開玉戶。飜身撥動機輪。正令纔行。又見一陽萌動。化功密運。俄驚三世變遷。雖則默爾無言。爭奈熾然當說。無遷無變。今朝拈置一邊。有故有新。且道如何話會。諸人還委悉麼。羣陰消剝盡。來日是[書-曰+((烈-列)/曰)]雲。</p>
</div></div>
<div class='div-other'><a id='mulu503' />
<p class='h3'>長蘆真歇清了禪師法嗣</p>
<div class='div-other'><a id='mulu504' />
<p class='h4'>真州長蘆妙覺慧悟禪師</p><p>上堂曰。盡大地是箇解脫門。把手拽。不肯入。雪峰老漢抑逼人作麼。既到這裏。為甚麼鼻孔在別人手裏。良久。曰。貪觀天上月。失却手中橈。　僧問。鴈過長空。影沉寒水。鴈無遺蹤之意。水無沉影之心。遠端的也無。曰。蘆華兩岸雪。江水一天秋。云。便恁麼去時如何。曰。鴈過長空聻。僧擬議。師曰。靈利衲子。</p>
</div>
<div class='div-other'><a id='mulu505' />
<p class='h4'>福州龜山義初禪師</p><p>上堂曰。久默斯要。不務速說。釋迦老子寐語作麼。我今為汝保任斯事終不虗也。大似壓良為賤。既不恁麼。畢竟如何。白雲籠嶽頂。翠色轉崔嵬。</p>
</div>
<div class='div-other'><a id='mulu506' />
<p class='h4'>建康府保寧興譽禪師</p><p>上堂曰。步入道場。影涵宗鑑。粲粲星羅霽夜。英英華吐春時。木人密運化機。絲毫不爽。石女全提空印。文彩未彰。且道不一不異。無去無來。合作麼生體悉。的的縱橫皆妙用。阿儂元不異中來。</p>
</div>
<div class='div-other'><a id='mulu507' />
<p class='h4'>真州北山法通禪師</p><p>上堂曰。吞盡三世底。為甚麼開口不得。照破四天下底。為甚麼開眼不得。作麼生得十成通暢去。金針雙鏁備。叶露隱全該。　僧問。斷言語。絕思惟處。乞師指示。曰。滴水不入石。</p>
</div>
<div class='div-other'><a id='mulu508' />
<p class='h4'>慶元府天童宗珏禪師</p><p>上堂曰。劫前運步。世外橫身。妙契不可以意到。真證不可以言傳。直得虗靜<span class='corr'>斂</span>氛。白雲向寒巖而斷。靈光破暗。明月隨夜船而來。正恁麼時。作麼生履踐。偏正不曾離本位。縱橫那涉語因緣。　僧問。如何是道。曰。十字街頭休斫額。</p>
</div></div>
<div class='div-other'><a id='mulu509' />
<p class='h3'>大洪慧照慶預禪師法嗣</p>
<div class='div-other'><a id='mulu510' />
<p class='h4'>臨江軍慧力悟禪師</p><p>上堂曰。一切聲是佛聲。簷前雨滴響冷冷。一切色是佛色。覿面相呈諱不得。便恁麼。若為明。碧天雲外月華清。</p>
</div>
<div class='div-other'><a id='mulu511' />
<p class='h4'>福州雪峰慧深首座</p><p>示眾曰。未得入頭應切切。入頭<span class='corr'>已</span>得須教徹。雖然得入本無無。莫守無無無間歇。照聞。乃曰。深兄說禪若此。惜福緣不勝耳。一日。普說罷。揮偈辭眾。以筆一拍手。竟不收而化。</p>
</div></div>
<div class='div-other'><a id='mulu512' />
<p class='h3'>天封子歸禪師法嗣</p>
<div class='div-other'><a id='mulu513' />
<p class='h4'>江州東林通理禪師</p><p>上堂曰。峰頂駕鐵船。三更日輪果。心閑不自明。落葉知誰掃。等閑摘箇鄭州梨。放手元是青州棗。</p>
</div></div>
<div class='div-other'><a id='mulu514' />
<p class='h3'>天衣法聰禪師法嗣</p>
<div class='div-other'><a id='mulu515' />
<p class='h4'>平江府慧日法安禪師</p><p>本郡人也。　僧問。如何是和尚為人一句。曰。狗走抖擻口。云。意旨如何。曰。猴愁摟摗頭。</p>
</div>
<div class='div-other'><a id='mulu516' />
<p class='h4'>溫州護國欽禪師</p><p>上堂曰。有句無句。明來暗去。活捉生擒。捷書露布。如藤倚樹。物以類聚。海外人參。川中附子。樹倒藤枯。切忌名模。句歸何處。囌嚧囌嚧。呵呵大笑。破鏡不照。大地茫茫。一任[跳-兆+孛]跳。</p>
</div>
<div class='div-other'><a id='mulu517' />
<p class='h4'>無為軍吉祥元實禪師</p><p>高郵人也。自到天衣。蚤夜精勤而脇不席。一日。偶失笑喧眾。衣擯之。中夜宿田里。覩星月粲然。有省。曉歸趨方丈。衣見。乃問。洞山五位君臣如何話會。云。我這裏一位也無。衣令參堂。謂侍僧曰。這漢却有箇見處。奈不識宗旨何。入室次。衣預令行者五人分序而立。師至。俱召云。實上座。於是密契奧旨。述偈曰。一位纔彰五位分。君臣叶處紫雲屯。夜明簾卷無私照。金殿重重顯至尊。衣稱善。後住吉祥。</p>
</div>
<div class='div-other'><a id='mulu518' />
<p class='h4'>道宣知藏</p><p>久侍天衣。無所契。衣叱之。宣忘寢食者月餘。一夕。聞巡臾鈴聲。忽猛省曰。住。住。一聲直透青霄路。寒潭月皎有誰知。泥牛觸折珊瑚樹。衣聞。命職堂司。後住投子。凡有所問。以拂子作搖鈴勢。</p>
</div></div></div>
<div class='div-other'><a id='mulu519' />
<p class='h2'>南嶽第十五世<span class='note-inline'>(臨濟十一世黃龍四世)</span></p>
<div class='div-other'><a id='mulu520' />
<p class='h3'>勝因戲魚咸青禪師法嗣</p>
<div class='div-other'><a id='mulu521' />
<p class='h4'>漣水軍萬壽夢庵普信禪師<span class='note-inline'>(後住蔣山)</span></p><p>上堂曰。殘雪既消盡。春風日漸多。若將時節會。佛法又如何。且道時節因緣與佛法道理。是同是別。良久。曰。無影樹栽人不見。開華結果自馨香。　上堂。空生岩中宴坐。諸天空裏雨華。山僧高陞此座。諸人如何領會。若委悉得去。八部不言而自會。其或未然。賣心求得又何榮。</p>
</div>
<div class='div-other'><a id='mulu522' />
<p class='h4'>平江府慧日默庵興道禪師</p><p>上堂曰。同雲欲雪未雲。愛日似暉不暉。寒雀<span class='corr'>啾啾</span>閙籬落。朔風冽冽舞簾帷。要會韶陽親切句。今朝覿面為提撒。卓拄杖。下座。</p>
</div>
<div class='div-other'><a id='mulu523' />
<p class='h4'>廣德軍光孝果慜禪師</p><p>德安桃源人。　上堂。舉南泉斬猫兒話。乃曰。南泉提起下刀誅。六臂修羅救得無。設使兩堂俱道得。也應流血滿街衢。</p>
</div></div>
<div class='div-other'><a id='mulu524' />
<p class='h3'>雪峰有需禪師法嗣</p>
<div class='div-other'><a id='mulu525' />
<p class='h4'>福州雪峰毬堂慧忠禪師</p><p>上堂曰。真覺彈廣陵散。欽山唱菩薩蠻。總被岩頭教壞。山僧今日輪須彌槌。擊虗空鼓。聲萬歲樂。唱萬年歡。且道被阿誰教壞。少林澄九鼎。浪動百華新。　上堂。終日忙忙。那事無妨。作麼生是那事。良久。曰。心不負人。面無慚色。</p>
</div></div>
<div class='div-other'><a id='mulu526' />
<p class='h3'>天童普交禪師法嗣</p>
<div class='div-other'><a id='mulu527' />
<p class='h4'>慶元府蓬萊圓禪師</p><p>不知何許人。住山三十年。足不越閫。道俗尊仰之。師有偈曰。新縫紙被烘來暖。一覺安眠到五更。聞得上方鐘鼓動。又添一日在浮生。餘語未見。</p>
</div></div>
<div class='div-other'><a id='mulu528' />
<p class='h3'>圓通圓機道旻禪師法嗣</p>
<div class='div-other'><a id='mulu529' />
<p class='h4'>江州圓通冲真密印通慧守慧禪師</p><p>上堂曰。但知今日復明日。不覺前秋與後秋。平步坦然歸故里。却乘好月過滄洲。咦。不是苦心人不知。</p>
</div>
<div class='div-other'><a id='mulu530' />
<p class='h4'>隆興府黃龍道觀禪師</p><p>上堂曰。古人道。眼色耳聲。萬法成辦。儞諸人為甚麼從朝至暮。諸法不相到。遂喝曰。牽牛入儞鼻孔。禍不入慎家之門。</p>
</div></div>
<div class='div-other'><a id='mulu531' />
<p class='h3'>明招法鏡文慧禪師法嗣</p>
<div class='div-other'><a id='mulu532' />
<p class='h4'>揚州石塔宣祕禮禪師</p><p>上堂曰。奪不奪。縱有餘。臨岐不分袂。富貴却蕭疎。句裏不曾舒慷慨。禹門先自透金魚。　上堂。舉百丈野狐話。乃曰。不是翻濤手。徒誇跨海鯨。由基方撚鏃。枝上眾猿驚。　一日。上堂至座前。師搊一僧上法座。僧慞惺欲走。師遂指座曰。這棚子。若牽一頭驢上去。他亦須就上屙在。汝諸人因甚麼却不肯。以拄杖一時趕散。顧侍者曰。嶮。　僧問。山河大地與自<span class='corr'>己</span>。是同是別。曰。長亭凉夜月。多為客鋪舒。云。謝師答話。曰。綱大難為鳥。綸稠始得魚。僧作舞歸眾。師曰。長江為硯墨。頻寫斷交書。</p>
</div></div>
<div class='div-other'><a id='mulu533' />
<p class='h3'>上封佛心才禪師法嗣</p>
<div class='div-other'><a id='mulu534' />
<p class='h4'>福州普賢元素禪師</p><p>建寧人也。　開堂日。示眾曰。拈華微笑。猶乖量外之機。斷臂安心。何異捉月之見。設使萬機休罷。千聖不携。還同待兔守株。未是通方達士。明眼漢。沒窠臼。高高處觀之不足。低低處平之有餘。神光照徹大千。萬有全歸掌握。大機大用。草偃風行。全暗全明。超情離見。所以道。神光不昧。萬古徽猷。入此門來。莫存知解。知解既泯。真智現前。八字打開。分明顯示。竪起拂子曰。還見麼。於斯見得。言語路絕。取捨情忘。了非生佛未分。豈是威音那畔。權實俱備。照用雙行。流出自<span class='corr'>己</span>胸襟。要且不從人得。既不從人得。正當今日祝延　聖壽一句作麼生道。良久。曰。四海浪平龍睡穩。萬年松在祝融峰。　上堂。未開口時先分付。擬思量處隔千山。莫言佛法無多子。未透玄關也大難。只如玄關作麼生透。喝一喝。　上堂。南泉道。我十八上便解作活計。囊無繫蟻之絲。厨乏聚蠅之糝。趙州道。我十八上便解破家散宅。南頭買賤。北頭賣貴。檢點將來。好與三十棒。且放過一著。何故。曾為宕子偏憐客。自愛貪杯惜醉人。</p>
</div>
<div class='div-other'><a id='mulu535' />
<p class='h4'>福州鼓山山堂僧洵禪師</p><p>郡之長溪阮氏子。　上堂曰。盡力道不得底句。和盲勃塑瞎。一時推出來。餿飯泥茶爐。總不恁麼。天高東南。地傾西北。這三轉語。天下衲僧跳不出。莫有跳得出底麼。喝一喝。卓拄杖。下座。　上堂。黃檗手中六十棒。不會佛法的的大意。却較些子。大愚肋下築三拳。便道。黃檗佛法無多子。鈍置殺人。須知有一人。大棒驀頭打他不回頭。老拳劈面槌他亦不顧。且道是誰。</p>
</div>
<div class='div-other'><a id='mulu536' />
<p class='h4'>福州鼓山師子祖珍禪師</p><p>興化林氏子。　上堂曰。大道只在目前。要且目前難覩。欲識大道真體。不離聲色言語。卓拄杖曰。這箇是聲。竪起拄杖曰。這箇是色。喚甚麼作大道真體。直饒向這裏見得。也是鄭州出曹門。　上堂。尋牛須訪跡。學道貴無心。跡在牛還在。無心道易尋。竪起拂子曰。這箇是跡。牛在甚麼處。直饒見得頭角分明。鼻孔也在法石手裏。　上堂。舉。僧問投子。月未圓時如何。曰。吞却三箇四箇。云。圓後如何。曰。吐却七箇八箇。師曰。投子和尚雖然善能吞吐。要且未知月之所在。或問鼓山。月未圓時如何。只對他道。天上有星皆拱北。圓後如何。人間無水不朝東。僧問。趙州遶禪床一匝。轉藏<span class='corr'>已</span>竟。此理如何。曰。畫龍看頭。畫虵看尾。云。婆子道。比來請轉全藏。為甚麼只轉得半藏。此意又且如何。曰。人無遠慮。必有近憂。未審甚處是轉半藏處。曰。不是知音者。徒勞話歲寒。</p>
</div></div>
<div class='div-other'><a id='mulu537' />
<p class='h3'>浮山法真禪師法嗣</p>
<div class='div-other'><a id='mulu538' />
<p class='h4'>峨嵋靈岩徽禪師</p><p>僧問。文殊是七佛之師。未審誰是文殊之師。曰。金沙灘頭馬郎婦。</p>
</div></div>
<div class='div-other'><a id='mulu539' />
<p class='h3'>黃龍通照德逢禪師法嗣</p>
<div class='div-other'><a id='mulu540' />
<p class='h4'>饒州薦福常庵擇崇禪師</p><p>寧國府人也<span class='note-inline'>(行實未詳)</span>。　上堂。舉。僧問古德。生死到來。如何免得。曰。柴鳴竹爆驚人耳。僧云。不會。德曰。家犬聲獰夜不休。諸人要會麼。柴鳴竹爆驚人耳。大洋海底紅塵起。家犬聲獰夜不休。陸地行船三萬里。堅牢地神笑呵呵。須彌山王眼覰鼻。把手東行却向西。南山聲應北山裏。千手大悲開眼看。無量慈悲是誰底。良久。曰。頭長脚短。少喜多嗔。　上堂。西山青。無謂情。洪井碧。無涓滴。西山人。見曷親。西山事。無可似。若是靈利底舉著。便知懵懂者付與德山．臨濟。擲拂子。下座。　一日。上堂顧問侍者曰。還記得昨日因緣麼。云。記不得。復顧問大眾曰。還記得麼。眾無對。竪起拂子曰。還記得麼。良久。曰。也忘却了也。三處不成。一亦非有。諸人不會方言。露柱且莫開口。以拂子擊禪床。下座。</p>
</div></div>
<div class='div-other'><a id='mulu541' />
<p class='h3'>天寧長靈守卓禪師法嗣</p>
<div class='div-other'><a id='mulu542' />
<p class='h4'>慶元府育王無示分諶禪師</p><p>溫之永嘉人。族張氏。年十六。禮崇德慧微落髮。微持律刻苦。嘗然身燈為佛事。師見曰。大丈夫當明佛祖意。以光明照大千。何區區於此。辭謁徑山悟．佛鑑懃。晚依長靈。餘八載。悉得其道。宣和六年。太師劉公正夫捨臨安第為顯寧寺。請師出世。未幾。擢蘆山．瑞岩．育王。法道大振。　上堂曰。出西天。入東土。雲從龍。風從虎。一任諸方點頭。舉拂子曰。只如這箇。順行三千。倒行八百。又作麼生辨。若也辨得。橫按鏌鎁全正令。若辨不得。百千年後與人看。　上堂。尺頭有寸。鑑者猶稀。秤尾無星。且莫錯認。若欲定古今輕重。較佛祖短長。但請於中著一雙眼。果能一尺還他十寸。八兩元是半斤。自然內外和平。家國無事。山僧今日<span class='corr'>已</span>是兩手分付。汝等諸人還肯信受奉行也無。尺量刀剪遍世間。誌公不是閑和尚。　上堂。文殊智。普賢行。多年曆日。德山棒。臨濟喝。亂世英雄。汝等諸人穿僧堂。入佛殿。還知嶮過鐵圍關麼。忽然踏著釋迦頂[寧*頁]。磕著聖僧額頭。不免一場禍事。　上堂。我若說有。你為有礙。我若說無。你為無礙。我若橫說。你又跨不過。我若竪說。你又跳不出。若欲叢林平貼。大家無事。不如推倒育王。且道育王如何推得倒去。召大眾曰。著力。著力。復曰。苦哉。苦哉。育王被人推倒了也。還有路見不平。拔劒相為底麼。若無。山僧不免自倒自起。擊拂子。下座。師性剛毅。蒞眾有古法。時以諶鐵面稱之。紹興十八年五月十三。示寂於無異堂。後七日。塔全軀於烏石庵之左。閱世六十有九。坐夏五十有四。</p>
</div>
<div class='div-other'><a id='mulu543' />
<p class='h4'>湖州道場普明慧琳禪師</p><p>七閩福清人。　上堂曰。有漏笊籬。無漏木杓。庭白牡丹。檻紅芍藥。因思九年面壁人。到頭不識這一著。且道作麼生是這一著。以拄杖擊禪床。下座。　上堂。一即多。多即一。毗盧頂上明如日。也無一。也無多。現成公案沒殽訛。拈起舊來氈拍板。明時共唱太平歌。</p>
</div>
<div class='div-other'><a id='mulu544' />
<p class='h4'>湖州道場無傳居慧禪師</p><p>本郡人。族吳氏。幼師景德寺宗省。十九中經選。授僧服。從南屏妙慧習教觀。越十年易服。依長蘆淨照最久。晚至長靈。未幾。總院事。一日。擬食醦豏。豁然有省。亟造方丈。陳所入。靈詰之。師呈偈曰。打破多年赤肉團。大千俱現一毫端。縱橫妙用無多子。妙用縱橫總一般。乃蒙印可。靈沒。師還里謁天聖琳禪師。琳命首眾說法。復退席。令主盟。後移靈石．何山．道場。　上堂曰。鍾馗醉裏唱凉州。小妹門前只點頭。巡海夜叉相見後。大家拍手上高樓。大眾。若會得去。鏁却天下人舌頭。若會不得。將謂老僧別有奇特。　上堂。百尺竿頭弄影戲。不唯瞞你又瞞天。自笑平生岐路上。投老歸來沒一錢。　上堂。舉。臨濟示眾云。一人在高高峰頂。無出身之路。一人在十字街頭。亦無向背。且道那箇在前。那箇在後。師曰。更有一人不在高高峰頂。亦不在十字街頭。臨濟老漢因甚不知。便下座。紹興辛未九月二十四日。示微疾而終。壽七十五。夏五十六。</p>
</div>
<div class='div-other'><a id='mulu545' />
<p class='h4'>臨安府顯寧松堂圓智禪師</p><p>上堂曰。蘆華白。蓼華江。溪邊脩竹碧煙籠。閑雲抱幽石。玉露滴岩叢。昨夜烏龜變作鼈。今朝水牯悟圓通。咄。</p>
</div>
<div class='div-other'><a id='mulu546' />
<p class='h4'>湖州烏回唯庵範禪師</p><p>上堂曰。塵劫<span class='corr'>已</span>前事。堂堂無背面。動靜莫能該。舒卷快如電。莫道凡不知。佛也覰不見。決定在何處。合取這兩片。薦不薦。更為諸人通一線。良久。曰。天下太平。皇風永扇。　上堂。舉。僧問趙州。至道無難。唯嫌揀擇。是時人窠窟否。曰。曾有人問老僧。直得五年分踈不下。大眾。趙州具頂門眼。向擊石火裏分緇素。閃電光中明縱奪。為甚麼却五年分踈不下。還委悉麼。易分雪裏粉。難辨墨中煤。</p>
</div>
<div class='div-other'><a id='mulu547' />
<p class='h4'>溫州本寂靈光文觀禪師</p><p>郡之<span class='corr'>瑞</span>安人。族葉氏。年十九。依白岩慧通。二十得度。游方。謁長靈於天寧。因看栢樹子頌有省。靈歿。旋里庵居二紀。待制王公輝守郡請開法本寂。　上堂曰。過去諸如來。斯門<span class='corr'>已</span>成就。好事不如無。現在諸菩薩。今各入圓明。好事不如無。未來修學人。當依如是法。好事不如無。還知麼。除却華山陣處士。何人不帶是非行。參。　上堂。舉。罽賓國王斬師子尊者。雪竇拈云。作家君王。天然有在。師曰。路見不平。當與雪屈。雪竇只解據款結案。要且不知尊者不曾被斬。淳熈五年正月二十六日。端坐而逝。壽九十六。臘七十七。</p>
</div></div>
<div class='div-other'><a id='mulu548' />
<p class='h3'>黃龍山堂震禪師法嗣</p>
<div class='div-other'><a id='mulu549' />
<p class='h4'>常德府德山無諍慧初禪師</p><p>靖江府人也。自見山堂。得大受用。三據寶坊。眾所宗仰。　上堂。顧眎大眾曰。見麼。在天成象。在地成形。在日月為晦為朔。在四時為寒為暑。致之以雷霆。潤之以風雨。且道在衲僧分上又作麼生。一趯趯翻四大海。一拳拳倒須彌山。佛祖位中留不住。又吹漁笛<span class='corr'>汨</span>羅灣。　上堂。九月二十五。聚頭相共舉。瞎却正法眼。拈却雲門普。德山不會說禪。贏得村歌社舞。阿呵呵。邏囉哩。遂作舞勢。下座。</p>
</div></div>
<div class='div-other'><a id='mulu550' />
<p class='h3'>萬年雪巢法一禪師法嗣</p>
<div class='div-other'><a id='mulu551' />
<p class='h4'>嘉興府報恩法常首座</p><p>開封人。<span class='corr'>丞</span>相薛居正之裔。宣和十年。依長沙益陽華嚴元軾禪師下髮。徧依叢社。於首楞嚴經深入義海。自湖湘至萬年謁雪巢。機契。命掌牋翰。淳熈初。抵報恩。室中唯一矮榻。餘無長物。庚子九月中。語寺僧曰。一月後不復留此。十月二十一。往方丈。謁飯。將曉。書漁父詞於室門。就榻收足而逝。詞曰。此事楞嚴嘗露布。梅華雪月交光處。一笑寥寥空萬古。風甌語。逈然銀漢橫天宇。蝶夢南華方栩栩。斑斑誰跨豐干虎。而今忘却來時路。江山暮。天涯目送鴻飛去。</p>
</div></div>
<div class='div-other'><a id='mulu552' />
<p class='h3'>嶽山祖庵主法嗣</p>
<div class='div-other'><a id='mulu553' />
<p class='h4'>盧山廷慶叔禪師</p><p>僧問。多子塔前。共談何事。曰。一回相見一回老。能得幾時為弟兄。僧禮拜。師曰。唐興今日失利。</p>
</div></div>
<div class='div-other'><a id='mulu554' />
<p class='h3'>信相正覺宗顯禪師法嗣</p>
<div class='div-other'><a id='mulu555' />
<p class='h4'>成都府金繩文禪師</p><p>僧問。如何是大道之源。曰。黃河九曲。云。如何是不犯之令。曰。鐵虵鑽不入。僧擬議。師入打。</p>
</div></div>
<div class='div-other'><a id='mulu556' />
<p class='h3'>泐潭典牛天游禪師法嗣</p>
<div class='div-other'><a id='mulu557' />
<p class='h4'>臨安府徑山塗毒智䇿禪師</p><p>天台人。族陳氏。十六依護國楚光授方服。首謁國清光禪師。次謁育王諶．萬壽智。後於雲居聞板聲契入。抵雲岩。岩見然之<span class='note-inline'>(游時住雲岩)</span>。留歲餘告別。岩送以偈。尋首眾大溈。歸里。聞法黃岩之普澤。繼歷數剎。淳熙戊申冬。　詔居徑山。　上堂曰。著意忘懷。掘地深埋。空洞無象。髑髏妄想。譬如兩鏡相照。中間早<span class='corr'>已</span>立象。直饒東㵎水流西㵎水。南山燒炭北山紅。到這裏正好喫棒。為甚如此。我王庫內無如是刀。　上堂。舉。教中道。若以色見我。以音聲求我。是人行邪道。不能見如來。然雖恁麼。正是捕得老鼠。打破油甕。懷禪師道。你眼在甚麼處。雖則識破釋迦老子。爭奈拈䭔䑛指。若是塗毒即不然。色見聲求也不妨。百華影裏繡鴛鴦。自從識得金針後。一任風吹滿袖香。紹熙壬子秋七月示疾。至二十七辰初。說偈而逝。八月二日塔全身於東麓。壽七十六。臘六十<span class='corr'></span>。</p>
</div></div>
<p class='juan'><span class='corr'>嘉泰普燈錄卷第十三</span></p>
<div class='div-w'>
<p class='h3'>音釋</p><p>　珏音角　嚚音銀　旻音民　洵音荀　<span class='corr'>陝</span>音閃　窈音杳　窕徒了切　會音檜　悆余庶切　泞直與切　糝桑感切　摟音棲　摗速侯切　郵音尤　搊楚尤切　懵莫孔切　蒞音利　豏胡斬切　馗音逵　汩手筆切　栩音雨</p>
</div></div></div>
</div><!-- end of div[@id='body'] -->
</body></html>