<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu707' />嘉泰普燈錄卷第二十</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p><p class="head2">南嶽第十六世<span class='note-inline'>(臨濟十二世楊岐五世)</span></p>

<div class='div-other'><a id='mulu708' />
<p class='h3'>龍翔竹庵土珪禪師法嗣</p>
<div class='div-other'><a id='mulu709' />
<p class='h4'>南康軍雲居頑庵得昇禪師</p><p>蜀之廣漢德陽人。族何氏。年十七。依崇果寺。二十得度。習講久之。棄謁文殊道禪師。講問佛法省要。殊示偈曰。契丹打破波斯寨。奪得寶珠村裏賣。十字街頭窮乞兒。腰間挂箇風流袋。師擬對。殊曰。莫錯。乃退參。三年方得旨趣。往見佛性。機不投。入閩。至鼓山。禮覲次。便問。國師不跨石門句。意旨如何。竹庵應聲喝曰。閑言語。師即領悟。命師分座說法。紹興辛酉。<span class='corr'>丞</span>相魏國張公浚擁旄閩中。請開法石門。遷明教及報恩．開先。　上堂曰。久雨不晴。一箭兩垛。鼻孔一時沒爛。且道是誰之過。賴得老趙州出來為你勘破。且道勘破箇甚麼。日輪天子現扶桑。誰管西來閑達磨。　上堂。萬仞崖頭打一推。待渠絕後復穌來。活鱍鱍禪須自悟。萬重關鏁一時開。　僧問。應真不借。三界高超即不問。如何是無位真人。曰。聞時富貴。見後貧窮。云。擡頭須掩耳。側掌便翻身。曰。無位真人在甚麼處。云。老大宗師。話頭也不識。曰。放你三十棒。乾道<span class='corr'>己</span>丑九月二十五。集眾示偈而化。七日茶毗。獲設利同靈骨藏于三生塔。壽七十四。夏五十四。</p>
</div>
<div class='div-other'><a id='mulu710' />
<p class='h4'>通州狼山蘿庵慧溫禪師</p><p>七閩人。族鄭氏。甫二十。禮靈鳳主僧以巽落髮受具。謁棲賢初．百丈栖．水南遂．雲居舒．上封才．南昌原。晚依竹庵於東林。未幾。庵謝事。復謁高庵悟．南華昺．草堂清。皆蒙賞識。會竹庵徙閩之乾元。師歸省次。庵問。情生智隔。想變體殊。不用停囚長智。道將一句來。師乃釋然。述偈曰。拶出通身是口。何妨罵雨呵風。昨夜前村猛虎。齩殺南山大虫。庵首肯。紹興辛未冬。出住宣城寶勝。後四居望剎。　上堂曰。釋迦老子四十九年坐籌幃幄。彌勒大士九十一劫帶水拖泥。凡情聖量。不能剗除。理照覺知。猶存露布。佛意祖意。如將魚目作明珠。大乘小乘。似認橘皮為猛火。諸人須是豁開胷襟寶藏。運出自<span class='corr'>己</span>家珍。向十字街頭普施貧乏。眾中忽有箇靈利漢出來道。美食不中飽人喫。出僧却向他道。幽州猶自可。最苦是新羅。</p>
</div></div>
<div class='div-other'><a id='mulu711' />
<p class='h3'>護國此庵景元禪師法嗣</p>
<div class='div-other'><a id='mulu712' />
<p class='h4'>台州國清簡堂行機禪師</p><p>郡之仙居人。族楊氏。風姿挺異。器識宏遠。年二十五。棄妻拏。往顯慶寺圓顱受具。乃依國清光禪師。去游諸席。晚契證於此庵。出住莞山。次遷江之圓通．太平之隱靜．天台之萬年。再居隱靜。後處國清。　上堂曰。單明自<span class='corr'>己</span>。樂是苦因。趣向宗乘。地獄劫住。五日一參。三八普說。自揚家醜。更苦問理問事。問心問性。克由叵耐。若是英靈漢。窺藩不入。據鼎不嘗。便於未有生佛<span class='corr'>已</span>前轉得身。却於今時大官路上捷行闊步。終不向老鼠窟草窠裏頭出頭沒。若也根性陋劣。要去有滋味處齩嚼。遇著義學阿師。遞相錮鏴。直饒說得雲興雨現。也是蝦蟆化龍。下梢依舊喫泥喫土。堪作甚麼。　上堂。仲秋八月旦。庭戶入新凉。不露風骨句。愁人知夜長。　上堂。無隔宿恩。可參臨濟禪。有肯諾意。難續楊岐派。窮廝煎。餓廝炒。大海只將折筯攪。你死我活。猛火然鐺煑佛喋。恁麼作用。方可撑門拄戶。更說聲和響順。形直影端。驢年也未夢見。　上堂。似鏡長明。猶是真常流注。圓悟禪師云。今時覓一箇半箇似鏡長明底亦難得。那堪打破鏡來。恁麼說話。是則別有清規。一期見來。大似乞兒見小利。殊不知打破鏡來。正是貼肉汗衫。若到隱靜門下。二俱失利。何故。體才相似可克家。箇地不容通水泄。　上堂。此一段事。若道是有。與賊為伴。若道是無。曠野藏身。總不恁麼。漭漭蕩蕩。朝行三千。暮行八百。忽若眼開。方知驢脣先生不是泗州大聖。　高宗皇帝慶典。請就使廳祝　聖。陞座問答罷。師乃曰。教中道。譬如琴瑟箜篌。雖有妙音。若無妙指。終不能發。今日天下禪流為太上皇帝崇慶七十。演妙音。發妙指。驚雷掣電。聳動聽觀。<span class='corr'>已</span>自祝　聖了也。便恁散去。未見末後殷勤。記得世尊一日敷座而坐。須菩提前白佛言。希有世尊。大眾。且道此之希有。以端坐為希有。以尊重福相為希有。以所說為希有。若以端坐為希有。世尊何甞不端坐。若以尊重福相為希有。何獨此日。若以所說為希有。佛未開唇動舌。一字元無。將甚麼作希有。遂喝一喝。曰。此之希有。在朕兆<span class='corr'>已</span>前。語言未通之際。一覷覷破。方為希有。此名根本法輪。亦名正法眼藏。亦名真如解脫。亦名般若妙心。亦名大圓鏡智．平等性智．妙觀察智．成所作智。在華嚴經中。男子身中入正定。女人身中從定出為希有。維摩經中。五百長者子各献寶蓋。合成一蓋為希有。涅槃經中。大地震動。天花紛紛為希有。般若經中。包含內空．外空．內外空。統攝欲界．色界．無色界為希有。法華經中。佛放眉間光。現諸希有事為希有。一大藏教不可悉說。若開第二義門於世間品類之中。物物皆有希有。所謂黃河以清為希有。麒麟出現為希有。鳳凰來儀為希有。河出圖．洛出書為希有。今日太上皇帝崇慶七十。壽過五帝之上。為天中天。作王中王為希有。臣僧行機向河清海晏之時。祝地久天長之筭為希有。如上所說盡是世間之希有。大眾還知向上出世間之希有麼。復喝一喝。曰。四大海水可知滴數。諸須彌山可知斤兩。釋尊壽命無量無邊。於此見得徹。不妨　太上與釋尊壽命齊年。更無優劣。其或未然。暫輟玉皇天上位。端居德壽福生宮。　僧問。三聖問雪峰。透網金鱗未審以何為食。峰云。待汝出網來即向汝道。意旨如何。曰。同途不同轍。云。三聖道。一千五百人善知識。話頭也不識。峰云。老僧住持事繁。又作麼生。曰。前箭猶輕後箭深。云。只如雪竇道。可惜放過。好與三十棒。這棒一棒也較不得。直是罕遇作家。意又作麼生。曰。陣敗說兵書。云。這棒是三聖合喫。雪峰合喫。師以拂子擊禪床曰。這裏薦取。淳熈庚子五月六日。無疾端坐。握拳而終。闍維。設利甚夥。瘞靈骨于國清寺之西南隅。壽六十八。臘四十三。</p>
</div>
<div class='div-other'><a id='mulu713' />
<p class='h4'>鎮江府焦山或庵師體禪師</p><p>丹丘黃巖人。族羅氏。年十五去家。師妙智院守威。弱冠為沙彌。登具後。會蹣庵成禪師。抵其院。與語。挽歸典客。去游浙右。此庵開法真如。歸參禮。一日。經行殿廡。聞庵怒叱知事。所疑頓豁。翌日入室。庵指師曰。是子今日茅廣矣。及此庵奄世護國。因結茅白石峰為終計。佛海遠禪師移國清。邀師分座授徙。衲子宗仰。出住吳門之覺報。徙澄照焦山。　上堂。舉。臨濟示眾云。一喝如踞地師子。一喝如金剛王寶劒。一喝如探竿影草。一喝不作一喝用。師曰。這箇公案。天下老宿拈掇甚多。第恐皆未盡善。焦山不免四棱著地。與諸人分明注解一徧。如何是踞地師子。咄。如何是金剛王寶劒。咄。如何是探竿影草。咄。如何是一喝不作一喝用。咄。若也未會。拄杖子與焦山吐露看。卓一下。曰。笑裏有刀。又卓一下。曰。毒虵無眼。又卓一下。曰。忍俊不禁。又卓一下。曰。出門是路。更有一機。舉話長老也理會不得。　上堂。年常浴佛在今朝。目擊迦維路不遙。果是當時曾示現。宜乎惡水驀頭澆。　上堂。熱月須搖扇。寒來旋著衣。若言空過日。大似不知時。　上堂。古德道。祖師九年面壁。為訪知音。若恁麼會。喫鐵棒有日在。又古德云。祖師九年面壁。何不慚惶。若恁麼會。更買草鞋行脚三十年。師曰。祖師九年面壁。一似不曾。若恁麼會。日日香華夜夜燈。　上堂。道生一。無角鐵牛眠少室。一生二。祖父開田說大義。二生三。梁間紫鷰語呢喃。三生萬物。男兒活計離窠窟。多處添。少處減。大虫怕喫生人膽。有若無。實若虗。爭掩驪龍明月珠。是則是。只如焦山坐斷諸方舌頭一句作麼生道。肚無偏僻病。不怕冷油[〦/(刀*了*(留-刀-田))/(目*目)/一/八]。拍禪床。下座。　僧問。如何是即心即佛。曰。鼎州出獰爭神。云。如何是非心非佛。曰。閩蜀同風。云。如何是不是心。不是佛。不是物。曰。窮坑難滿。　問。起滅不停時如何。曰。謝供養。　問。我有沒絃琴。久居在曠野。不是不會彈。未遇知音者。知音既遇。未審如何品弄。曰。鐘作鐘鳴。鼓作鼓響。云。雲門放洞山三頓棒。意旨如何。曰。和身倒。和身儡。云。飯袋子。江西．湖南便恁麼去。又作麼生。曰。淚出痛腸。云。真金須是紅爐煅。白玉還他妙手磨。曰。添一點也難為。　室中常舉帚柄問學者曰。依稀苕帚柄。髣髴赤斑虵。眾皆下語不契。有僧請益。師示以頌曰。依稀苕帚柄。髣髴赤斑虵。棒下無生忍。臨機不識爺。淳熈<span class='corr'>己</span>亥八月朔。示微疾。四日。染翰別郡守曾公。逮夜半。書偈付侍僧。戒遺諸山書。復書偈辭眾。至鐘鳴趨寂。龕留七日。塔全軀於石公山。壽七十有二。臘五十有二。</p>
</div>
<div class='div-other'><a id='mulu714' />
<p class='h4'>常州華藏湛堂智深禪師</p><p>武林人也。　佛涅槃日上堂曰。兜率降生。雙林示滅。掘地討天。虗空釘橛。四十九年播土揚塵三百餘會。納盡敗關。盡力布網張羅。未免喚龜作鼈。末後拘尸城畔。槨示雙趺。旁人冷眼看來。大似弄巧成拙。卓拄杖曰。無這箇道理。千古之下誰把口說。且道是甚麼道理。癡人面前切忌漏洩。</p>
</div></div>
<div class='div-other'><a id='mulu715' />
<p class='h3'>靈隱佛海慧遠禪師法嗣</p>
<div class='div-other'><a id='mulu716' />
<p class='h4'>慶元府東山全庵齊<span class='corr'>己</span>禪師</p><p>卭之蒲江人。族謝氏。年二十五。遽脫塵鞅。往法輪寺下髮。聽圓覺久之。棄游關外。謁佛海於蟠龍。盡其機用。海未之許。一日。五參。出問。未審如何是佛。海曰。齊<span class='corr'>己</span>。你問箇甚麼。師於言下大悟。遂禮拜。海曰。這漢今日大似方木逗著圓孔。於是名振叢席。初住鵝湖。遷居廣慧。徙東山。　上堂。舉。修山主偈曰。是柱不見柱。非柱不見柱。是非<span class='corr'>已</span>去了。是非裏薦取。召大眾曰。薦得是。移華兼蝶至。薦得非。擔泉帶月歸。是也好。鄭州梨勝青州棗。非也好。象山路入蓬萊島。是亦沒交涉。踏著秤磓硬似鐵。非亦沒交涉。金剛寶劒當頭截。阿呵呵。會也麼。知事少時煩惱少。識人多處是非多。　蓮社會道友請上堂。漸漸雞皮鶴髮。父少而子老。看看行步躘踵。疑殺木上座。直饒金玉滿堂。照顧白拈賊。豈免衰殘老病。正好著精彩。任汝千般快樂。渠儂合自由。無常終是到來。歸堂喫茶去。唯有徑路修行。依舊打之遶。但念阿彌陀佛。念得不濟事。復曰。啞。這條活路<span class='corr'>已</span>被善導和尚直截指出了也。是你諸人朝夕在徑路中往來。因甚麼當面蹉過。阿彌陀佛這裏薦得。便可除迷倒障。拔猶豫箭。截疑惑網。斷癡愛河。伐心稠林。浣心垢濁。正心謟曲。絕心生死。然後轉入那邊。擡起脚。向佛祖履踐不到處進一步。開却口。向佛祖言詮不到處說一句。喚回善導和尚。別求徑路修行。其或準前。捨父逃走。流落他鄉。撞東磕西。苦哉。阿彌陀佛。淳熈丙午秋。退居天童。示少恙。寄古爐瓶。別育王佛照德光禪師。乃書偈而逝。</p>
</div>
<div class='div-other'><a id='mulu717' />
<p class='h4'>撫州疎山歸雲如本禪師</p><p>台城人也。　上堂。久雨不晴。戊在丙丁。通身泥水。露出眼睛。且道是甚麼眼睛。卓拄杖曰。林間泥滑滑。時叫兩三聲。　上堂。舉丹霞燒木佛話。乃曰。李四有錢不解飲。張三解飲又無錢。相招豐樂樓中看。不怕寒威雪滿天。</p>
</div>
<div class='div-other'><a id='mulu718' />
<p class='h4'>覺阿上人</p><p>日本國藤氏子也。十四得度受具。習大小乘。有聲。二十九屬商者自　中都回。言禪宗之盛。阿奮然拉法弟金慶航海而來。歲餘始至<span class='note-inline'>(乾道辛卯夏也)</span>。袖香拜靈隱佛海禪師。海問其來。阿輒書而對。復書曰。我國無禪宗。唯講五宗經論。國主無姓氏。號金輪王。以嘉應改元。捨位出家。名行真。年四十四。王子七歲。令受位。今<span class='corr'>已</span>五載。度僧無進納。而講義高者賜之。某等仰服　聖朝遠公禪師之名。特詣丈室禮拜。願傳心印。以度迷津。且如心佛及眾生。是三無差別。離相離言。假言顯之。禪師如何開示。海曰。眾生虗妄見。見佛見世界。阿書云。無明因何而有。海便打。即命海陞座決疑。明年秋。辭游金陵。抵長蘆江岸。聞鼓聲。忽穎悟。始知佛海垂手旨趣。旋靈隱。述五偈。敘所見。辭海東歸。偈曰。航海來探教外傳。要離知見脫蹄筌。諸方參遍草鞋破。水在澄潭月在天<span class='note-inline'>(其一)</span>掃盡葛藤與知見。信手拈來全體現。腦後圓光徹太虗。千機萬機一時轉<span class='note-inline'>(其二)</span>妙處如何說向人。倒地便起自分明。驀然踏著故田地。倒裹幞頭孤路行<span class='note-inline'>(其三)</span>求真滅妄元非妙。即妄明真都是錯。堪笑靈山老古錐。當陽拋下破木杓<span class='note-inline'>(其四)</span>竪拳下喝少賣弄。說是論非入泥水。截斷千差休指注。一聲歸笛囉囉哩<span class='note-inline'>(其五)</span>。海稱善。書偈贈其行。阿少親文墨。善諸國書。至此未數載。徑躋祖域。其於華語能自通。淳熈乙未。與其國僧統遣僧訊海。副以水晶降魔杵及數珠二臂。綵扇二十事。貯以寶函。壬寅夏。王請住持其國叡山寺。復遣僧通嗣書。時海<span class='corr'>已</span>入寂矣。</p>
</div></div>
<div class='div-other'><a id='mulu719' />
<p class='h3'>何山佛燈守珣禪師法嗣</p>
<div class='div-other'><a id='mulu720' />
<p class='h4'>婺州義烏稠巖了贇禪師</p><p>上堂。舉趙州狗子無佛性話。乃曰。趙州狗子無佛性。萬疊青州藏古鏡。赤脚波斯入大唐。八臂那吒行正令。咄。</p>
</div></div>
<div class='div-other'><a id='mulu721' />
<p class='h3'>西禪文璉禪師法嗣</p>
<div class='div-other'><a id='mulu722' />
<p class='h4'>遂寧府西禪第二代希秀禪師</p><p>上堂曰。秋光將半。暑氣漸消。鴻鴈橫空。點破碧天似水。猿猱挂樹。撼翻玉露如珠。直饒對此明機。未免認龜作鼈。且道應時應節一句作麼生道。野色併來三島月。溪光分破五湖秋。</p>
</div></div>
<div class='div-other'><a id='mulu723' />
<p class='h3'>雲居高庵善悟禪師法嗣</p>
<div class='div-other'><a id='mulu724' />
<p class='h4'>婺州雙林用禪師</p><p>郡之金華人。族戴氏。年十四。往智者寺出家。試所習得度。乃遊江表。初謁長蘆信．保寧璣．甘露卓。後至龍門。久之。高庵過廬陵天寧。遷雲居。師隨至。一日。庵陞座。舉。僧問投子。如何是十身調御。投子下禪床。叉手而立。師聞。罔知所詣。歸坐紙帳中。因垂手褰帳。忽悟。由是往來三佛會下。皆蒙肯諾。初住閩之中際。次居東西二禪。後補天寧雙林。　上堂曰。拈槌竪拂祖師門下。將黃葉以止啼。說妙談玄衲僧面前。望梅林而止渴。際山今日去却之乎者也。更不指東畫西。向三世諸佛命脉中。六代祖師骨髓裏。盡情傾倒。為諸人說破。良久。曰。啼得血流無用處。不如緘口過殘春。</p>
</div>
<div class='div-other'><a id='mulu725' />
<p class='h4'>台州萬年無著道閑禪師</p><p>郡之黃巖人。族洪氏。年二十六。師芭蕉庵主。以中選籍名九峰興善院得度。未久。歷諸老之門。晚至歐峰。機語頓契。紹興壬戌。以天台太平興國為萬年報恩光孝　勑師居之。　上堂曰。全機敵勝。猶在半途。啐啄同時。白雲萬里。纔生朕兆。<span class='corr'>已</span>落二三。不露鋒鋩。成何道理。且道從上來事合作麼生。誣人之罪。以罪加之。　上堂。蕩蕩無迂曲。明明透古今。曉雲籠碧岫。殘葉落疎林。脫體全收放。當堂定淺深。饒君親薦得。未是我智音。　上堂。舉。臨濟侍德山次。山云。今日困。濟云。這老漢寐語作麼。山便打。濟掀倒禪床。雪竇云。二員作者具碎啄同時眼。有啐啄同時用。雪竇擬向饑鷹爪下奪肉。餓虎口裏爭餐。敢謂德山．臨濟俱是瞎漢。有人辨得。天下橫行。師曰。然則栴檀．薝蔔。氣不相饒。鸑鷟．麒麟。瑞無私出。為甚麼雪竇道俱是瞎漢。選佛若無如是眼。假饒千載亦奚為。　上堂。舉。乾峯示眾云。舉一不得舉二。放過一著。落在第二。雲門出眾云。昨日有人從天台來。却往徑山去。峰曰。典座來日不得普請。師曰。相見不須瞋。君窮我亦貧。謂言侵早起。更有夜行人。丁卯九月壬申。書偈而寂。</p>
</div>
<div class='div-other'><a id='mulu726' />
<p class='h4'>福州中際能禪師</p><p>嚴陵人也。往來龍門．雲居有年。未有所證。一日。普請擇菜次。高庵忽以猫兒擲師懷中。師擬議。庵攔胸踏倒。於是大事洞然。所至宗匠倒屣。紹興甲子春。入閩。抵中際。歲餘。遂繼席。　上塔曰。萬古長空。一朝風月。不可以一朝風月昧却萬古長空。不可以萬古長空不明一朝風月。且如何是一朝風月。人皆畏炎熱。我愛夏日長。薰風自南來。殿閣生微涼。會與不會。何忌承當。　僧問。國師三喚侍者。意旨如何。曰。路側轉身難。云。萬象之中獨露身。又作麼生。師舉拳示之。</p>
</div>
<div class='div-other'><a id='mulu727' />
<p class='h4'>南康<span class='corr'>軍</span>雲居普雲自圓禪師</p><p>綿之巴西人。族雍氏。年十九。以試經被僧服。留教苑五祀。出關南下。謁谷隱顯．開福寧．百丈古。始詣龍門。一日。於廊廡間覩繪胡人。有省。夜白高庵。庵舉法眼偈曰。頭戴貂鼠帽。腰懸羊角錐。語不令人會。須得人譯之。復筴火示之曰。我為汝譯了也。於是大法明了。呈偈曰。外國言音不可窮。起雲亭下一時通。口門廣大無邊際。吞盡楊岐栗棘蓬。庵遣師依佛眼。眼謂曰。吾道東矣。紹興丁巳。出住薦福。遷雲居。　上堂。舉。僧問雲門。如何是透法身句。門云。北斗裏藏身。師曰。南北東西萬萬千。乾坤上下兩無邊。相逢相見呵呵笑。屈指擡頭月半天。</p>
</div></div>
<div class='div-other'><a id='mulu728' />
<p class='h3'>大溈牧庵法忠禪師法嗣</p>
<div class='div-other'><a id='mulu729' />
<p class='h4'>成都府信相戒修禪師</p><p>上堂。舉馬祖不安。師曰。兩輪舉處煙塵起。電急星馳擬何止。目前不礙往來機。正令全施無表裏。丈夫意氣自衝天。我是我兮你是你。</p>
</div></div>
<div class='div-other'><a id='mulu730' />
<p class='h3'>寶峰擇明禪師法嗣</p>
<div class='div-other'><a id='mulu731' />
<p class='h4'>漢州無為隨庵守緣禪師</p><p>本郡人。族史氏。年十三病目。因去家。依棲禪慧目能禪師圓具。出峽至寶峯。一日。峯上堂。舉。永嘉曰。一月普現一切水。一切水月一月攝。遂舉拂子曰。看看。千江競注。萬派爭流。若也素善行舟。便諳水脉。遂可優游性海。笑傲煙波。其或未然。且歸巖下坐。更待月明時。師聞。釋然領悟。翌日。詣方丈。陳所得。峰首肯。留五年。西歸。寓中巖。郡守邵公溥挽師開法棲禪。遷無為中巖。　上堂曰。以一統萬。一月普現一切水。會萬歸一。一切水月一月攝。展則彌綸法界。收來毫髮不存。雖然收展殊途。此事本無異致。但能於根本上著得一雙眼去。方見三世諸佛．歷代祖師盡從此中示現。三藏十二部．一切修多羅盡從此中流出。天地日月．萬象森羅盡從此中建立。三界九地．七趣四生盡從此中出沒。百千法門．無量妙義。乃至世間工巧諸伎藝。盡現行此事。所以世尊拈華。迦葉便乃微笑。達磨面壁。二祖於是安心。桃華盛開。靈雲疑情盡淨。擊竹作響。香嚴頓忘所知。以至盤山於肉案頭悟道。彌勒向魚市裏接人。誠謂造次顛沛必於是。經行坐臥在其中。既有如是奇特。更有如是光輝。既有如是廣大。又有如是周徧。你輩諸人因甚麼却有迷有悟。要知麼。幸無偏照處。剛有不明時。　上堂。綠暗紅稀日。蜂忙蝶困時。本來真面目。一點不曾移。㘞。　上堂。舉。趙州示眾云。至道無難。唯嫌揀擇。纔有語言。是揀擇。是明白。老僧不在明白裏。是汝還護惜也無。時有僧問。既不在明白裏。護惜箇甚麼。曰。我亦不知。云。和尚既不知。為甚麼道不在明白裏。曰。問事即得。禮拜了退。師曰。世間無物可羅籠。獨立嵯峨萬仞峰。忽若有人猛推落。騰身雲外不留蹤。</p>
</div></div>
<div class='div-other'><a id='mulu732' />
<p class='h3'>烏巨雪堂道行禪師法嗣</p>
<div class='div-other'><a id='mulu733' />
<p class='h4'>饒州薦福退庵休禪師</p><p>上堂曰。恁麼也不是。不恁麼也不是。針眼裏跳出赤梢鯉魚。變化昇騰。神通游戲。直饒雨似盆傾。不是。不是。　上堂。風動耶。幡動耶。風鳴耶。鈴鳴耶。非風鈴鳴。非風幡動。此土與西天。一隊黑漆桶。誑惑世間人。看看滅胡種。山僧不奈何。趂後也打鬨。瓠子曲彎彎。冬瓜長儱侗。　上堂。結夏時左眼半斤。解夏時右眼八兩。謾云九十日安居。贏得一肚皮妄想。直饒七穴八穿。未免山僧拄杖。雖然如是。千鈞之弩。不為鼷鼠發機。　上堂。先師尋常用腦後一鎚。卸却學者胷中許多詰曲。當年克賓維那曾中興化此毒。往往天下叢林喚作超宗異目。非唯辜負興化。亦乃克賓受辱。若是臨濟兒孫。終不依草附木。資福喜見同參。今日傾腸倒腹。遂卓拄杖。喝一喝。曰。還知先師落處麼。猗死禪和。如麻似粟。　上堂。言發非聲。是箇甚麼。色前不物。莫亂針錐。透過禹門。風波更險。咄。</p>
</div>
<div class='div-other'><a id='mulu734' />
<p class='h4'>信州龜峰晦康慧光禪師</p><p>建寧人也。　上堂。數日暑氣如焚。一箇渾身無處安著。思量得也是煩惱人。這箇失是煩惱。更有<span class='corr'>己</span>躬下事不明。便是煩惱。所以達磨大師煩惱。要為諸人吞却。又被咽喉小。要為諸人吐却。又被牙齒碍。取不得。捨不得。煩惱九年。若不得二祖不惜性命。往往轉身無路。煩惱教死。所謂祖禰不了。殃及兒孫。後來蓮華峰庵主到這裏。煩惱不肯住。南嶽思大到這裏。煩惱不肯下山。更有臨濟．德山。用盡自<span class='corr'>己</span>查梨。煩惱鉢盂無柄。龜峰今日為他閑事長無明。為你諸人從頭點破。卓拄杖一下。云。一人腦後露腮。一人當門無齒。更有數人鼻孔沒半邊。不勞再勘。你諸人休向這裏立地瞌睡。殊不知家中飯籮鍋子一時失却了也。你若不信。但歸家點檢看。</p>
</div>
<div class='div-other'><a id='mulu735' />
<p class='h4'>真州長蘆且庵守仁禪師</p><p>上堂曰。百千三昧。無量妙門。今日日庵不惜窮性命。只做一句子說與諸人。乃卓拄杖。下座。　上堂。雲從龍。風從虎。吹散江村寒露雨。麗天杲日絕纖埃。有路明明吞佛祖。物見主。眼卓竪。天邊白鴈送寒歸。籬下黃華香半吐。　上堂。卓拄杖。召大眾曰。這般曲調。豈屬宮商。不是知音。徒勞側耳。且庵今日待為諸人吹一曲。舞一拍。還有擊節者麼。若有。乾闥婆王性命難存。若無。贏得一場懡㦬。</p>
</div></div>
<p class='juan'>嘉泰普燈錄卷第二十</p>
<div class='div-w'>
<p class='h3'>音釋</p><p>　珪音圭　郯音談　昺音丙　珣音荀　贇於倫切　績則歷切　浚音峻　孥音奴　呢音元　喃女咸切　啞音亞　叡音銳　褰去虔切　貂音凋　㘞戶臥切</p>
</div></div></div>
</div><!-- end of div[@id='body'] -->
</body></html>