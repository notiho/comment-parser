<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嘉泰普燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu892' />嘉泰普燈錄卷第二十六</p><p class="byline">平江府報恩光孝禪寺<span class='note-inline'>(臣)</span>僧　<span class='note-inline'>(正受)</span>　編</p>
<div class='div-other'><a id='mulu893' />
<p class='h1'>拈古</p>
<div class='div-other'><a id='mulu894' />
<p class='h2'>蔣山佛慧泉禪師二則</p><p style="margin-left:1em;text-indent:-1em">舉。巴陵示眾。祖師道。不是風動。不是幡動。既不是風幡。向甚麼處著。有人與祖師作主。出來與巴陵相見。雪竇道。風動。幡動。既是風幡。向甚麼處著。有人與巴陵作主。出來與雪竇相見。師曰。要知二尊宿落處麼。蔣山為你說箇譬喻。一似箇人家。祖上從來極有涯業。有二兄弟。各各鬪使。大者使五百。小者使一貫。日往月來。鬪使不<span class='corr'>已</span>。遂將祖父涯業一時蕩盡。累他子孫無安身立命處。忽有一親友見其子孫孤露。遂將伊家祖上宅舍借伊。居止其間。子孫須思舊時祖業。如何却屬他人。須作方便。討得當時契書。方為究竟。若趂目前過日。得即得。未免住在他人屋下。大眾。蔣山為你說譬喻了也。且問諸人。作何方便。討得當時契書。</p>
<p style="margin-left:1em;text-indent:-1em">舉僧問夾山境話。法眼<span class='note-inline'>(云云)</span>。師曰。諸禪德。法眼和尚話墮也不知。若不喚作境。待喚作甚麼。既不能截斷兩頭。致令後代兒孫遞相齩嚼。便道。天地同根。萬物一體。心外無法。法外無心。種種計較。一似夢中說夢相似。豈知鬼子母失却愛兒。無處尋蹤。森沙神倒被虵纏。眼中出血。</p>
</div>
<div class='div-other'><a id='mulu895' />
<p class='h2'>翠巖真禪師三則</p><p style="margin-left:1em;text-indent:-1em">舉盤山似地擎山<span class='note-inline'>(云云)</span>。師曰。盤山力盡神疲。也是望雲上樹。還知有不歷諸聖階梯。獨超物外者麼。師遂大笑。</p>
<p style="margin-left:1em;text-indent:-1em">舉德山托鉢。師曰。巖頭．德山一狀領過雪峰一千五百人善知識地在。</p>
<p style="margin-left:1em;text-indent:-1em">舉。寶應示眾云。欲得易會麼。第一莫將問來問。問在答處。答在問處。你若擬議。老僧在你脚底。師曰。寶應只解把住。翠巖即不然。寒山倒地。拾得扶起。豐干禮拜。不見文殊。更有觀音菩薩魚行酒肆。且不識主人翁。乃卓拄杖一下。</p>
</div>
<div class='div-other'><a id='mulu896' />
<p class='h2'>白雲端禪師三則</p><p style="margin-left:1em;text-indent:-1em">舉。僧問洞山。亡僧遷化向甚麼處去。曰。火後一莖茅。師曰。白雲即不然。亡僧遷化向甚麼處去。只向道。墻壁有耳。</p>
<p style="margin-left:1em;text-indent:-1em">舉。甘贄行者接待。有僧曰。行者接待不易。贄曰。譬如餧驢餧馬。瑯瑘覺和尚云。快把飯來。師曰。瑯瑘雖有不犯之令。若是白雲即不然。譬如餧驢餧馬。但對道。願行者常似今日。</p>
<p style="margin-left:1em;text-indent:-1em">舉。龍牙偈曰。一切名山到因脚。辛苦多年與襪著。而今年老不能行。手裏把箇破木杓。師曰。龍牙老人可謂熟處難忘。</p>
</div>
<div class='div-other'><a id='mulu897' />
<p class='h2'>保寧勇禪師二則</p><p style="margin-left:1em;text-indent:-1em">舉。雪峰示眾云。南山有一條鼈鼻虵。汝等諸人切須好看。長慶<span class='note-inline'>(云云)</span>。師拈起拄杖召曰。大眾。喪身失命了也。</p>
<p style="margin-left:1em;text-indent:-1em">舉。無著遇文殊。喫茶次。文殊擡起玻璃盞曰。南方還有這箇麼。師代以手指口。</p>
</div>
<div class='div-other'><a id='mulu898' />
<p class='h2'>黃龍晦堂心禪師二則</p><p style="margin-left:1em;text-indent:-1em">舉世尊拈華。迦葉微笑。師曰。直下穿過髑髏。<span class='corr'>已</span>是換却眼睛。臨危不在悚然。向甚麼處見釋迦老子。</p>
<p style="margin-left:1em;text-indent:-1em">舉。莊宗云。朕恢復中原。收得一寶。只是無人酬價。興化<span class='note-inline'>(云云)</span>。師曰。興化一期見機而作。爭奈埋沒伊一朝天子。當時若但向道。蚌蛤之珠。收得也無用處。教伊向後別有生涯。免得遞相鈍置。而今若有問。上座又作麼生酬價。</p>
</div>
<div class='div-other'><a id='mulu899' />
<p class='h2'>泐潭真淨雲庵文禪師三則</p><p style="margin-left:1em;text-indent:-1em">舉。三聖道。我逢人即出。出則不為人。興化道。我逢人即不出。出則便為人。師曰。看這兩箇老古錐。竊得臨濟些子活計。各自分疆列界。氣衝宇宙。使明眼衲僧只得好笑。諸禪德。且道笑作甚麼。還知落處麼。若知。一任七顛八倒。若不知。且向三聖．興化葛藤裏齩嚼。</p>
<p style="margin-left:1em;text-indent:-1em">舉。三聖問雪峰。透網金鱗以何為食。師曰。俊哉。俊哉。快活。快活。恰似一隻鷂子莫驚著。保寧即不然。透網金鱗以何為食。待你出網來。即向你道。待他道。一千五百人善知識。話頭也不識。但拽拄杖打出三門外。復曰。也好快活。恰似一隻虎。莫動著。諸禪德。且道保寧快活何似三聖快活。莫有快活底漢麼。出來定當看。良久。喝曰。把手拽不住。</p>
<p style="margin-left:1em;text-indent:-1em">舉臺山路上有一婆子。凡有僧問。臺山路向甚麼處去。云。驀直去。僧擬行。婆云。好箇阿師。又恁麼去也。問曰。游臺山者。憧憧往來。莫知其數。未有一人不被伊瞞。唯有趙州一日謂眾曰。臺山下婆子被老僧勘破了也。大眾。雖然不受伊瞞。若點檢來。也好喫婆子手中棒。且道趙州過在甚麼處。若知趙州過處。方解不受人瞞。歸宗門下莫有不受人瞞底麼。咄。</p>
</div>
<div class='div-other'><a id='mulu900' />
<p class='h2'>大溈真如喆禪師二則</p><p style="margin-left:1em;text-indent:-1em">舉芭蕉拄杖子話。師曰。大溈即不然。你有拄杖子。我奪却你拄杖子。你無拄杖子。我與你拄杖子。大溈既然如是。諸人還用得也未。若人用得。德山先鋒。臨濟後令。若也用不得。且還本主。</p>
<p style="margin-left:1em;text-indent:-1em">舉。世尊一日見文殊在門外立。乃云。文殊。文殊。何不入來。文殊曰。我不見一法在門外。何以教我入門。師代曰。吾不如汝。</p>
</div>
<div class='div-other'><a id='mulu901' />
<p class='h2'>法雲圓通秀禪師二則</p><p style="margin-left:1em;text-indent:-1em">舉。首楞嚴經云。十方薄伽梵。一路涅槃門。師以手空中一畫。喝曰。九流於是乎。交歸眾聖於是乎。冥會乃知新羅．高麗．南番．日本．西天此土．十方世界一切人民。盡在諸人鼻孔裏叫叫閙閙。東頭買賤。西頭賣貴。諸人還聞麼。若不聞。還我耳朵來。</p>
<p style="margin-left:1em;text-indent:-1em">舉。雲門問僧。光明寂照徧河沙。豈不是張拙秀才語。僧云。是。雲門云。話墮也。師曰。甚處是話墮處。忽有人問法雲。如何是祖師西來意。只對伊道。話墮也。還會麼。具眼底辨取。</p>
</div>
<div class='div-other'><a id='mulu902' />
<p class='h2'>智海正覺逸禪師二則</p><p style="margin-left:1em;text-indent:-1em">舉。夾山偈曰。明明無悟法。悟法即迷人。長伸兩脚睡。無偽亦無真。師曰。諸禪德。此乃療久戀寶所者病之妙藥。未到化城之土。切忌錯服。服之。則耆婆拱手。醫王皺眉。</p>
<p style="margin-left:1em;text-indent:-1em">舉。趙州示眾云。老僧有時將一枝草作丈六金身。有時將丈六金身作一枝草。五峰云。我有時將拄杖子作三世諸佛。有時將三世諸佛作拄杖子。師曰。此二尊宿一時熱發。亂語狂言。指神話鬼。智海即不然。有時將丈六金身喚作丈六金身。胷題卍字。或佩圓光。合掌讚嘆曰。容顏甚奇妙。光明照十方。我適曾供養。今復還親近。有時將拄杖子喚作拄杖子。不長不短。不直不曲。亦讚嘆曰。楖栗出匡頂。萬中無一枝。得來為至寶。行坐鎮相隨。只如山僧恁麼道。還塞得諸方口麼。自曰。塞不得。又曰。為甚麼塞不得。青山只解磨今古。流水何曾洗是非。</p>
</div>
<div class='div-other'><a id='mulu903' />
<p class='h2'>上方益禪師三則</p><p style="margin-left:1em;text-indent:-1em">舉趙州洗鉢盂話。師曰。趙州不唯瞎却這僧眼。直得南北叢林盡向鉢盂上作活計。當時幸好箇喫茶去。不解道得。</p>
<p style="margin-left:1em;text-indent:-1em">舉。臨濟上堂云。我在先師處三度喫六十棒。如篙枝拂相似<span class='note-inline'>(云云)</span>。師曰。照用之機不無臨濟。要且打得箇皮下無血底。這僧當初若會。纔見云。誰為我下手。但云。貧兒思舊債。待伊拈棒。却向道。自<span class='corr'>己</span>雖然急。他人未肯忙。直饒臨濟令行。也是拗曲作直。</p>
<p style="margin-left:1em;text-indent:-1em">舉趙州訪二庵主因緣。師曰。避得風雷。重遭霹靂。</p>
</div>
<div class='div-other'><a id='mulu904' />
<p class='h2'>五祖演禪師六則</p><p style="margin-left:1em;text-indent:-1em">舉。教中道。若有一人發真歸源。十方虗空悉皆消殞。雙泉即不然。若有一人發真歸源。十方虗空築著磕著。</p>
<p style="margin-left:1em;text-indent:-1em">舉。梁武帝問達磨。如何是聖諦第一義。曰。廓然無聖。帝云。對朕者誰。曰。不識。又僧問六祖。黃梅意旨甚麼人得。曰。會佛法人得。云。和尚還得否。曰。不得。云。和尚為甚麼不得。曰。我不會佛法。師曰。大小大祖師問著底便是不識不會。為甚麼却兒孫徧地。復曰。一人傳虗。萬人傳實。</p>
<p style="margin-left:1em;text-indent:-1em">舉靈雲見桃華悟道。玄沙未徹。師曰。說甚麼諦當。更參三十始得。</p>
<p style="margin-left:1em;text-indent:-1em">舉。僧請益瑯瑘。清淨本然。云何忽生山河大地。曰。清淨本然。云何忽生山河大地。其僧悟去。師曰。金屑雖貴。落眼成翳。</p>
<p style="margin-left:1em;text-indent:-1em">舉國師無縫塔。師曰。前面是真珠瑪瑙。後面是瑪瑙真珠。東邊是觀音勢至。西邊是普賢文殊。中間有一首幡。被風吹著。道胡盧胡盧。</p>
<p style="margin-left:1em;text-indent:-1em">舉趙州狗子無佛性。師曰。大眾。你諸人作麼生會。老僧尋常只舉無字便休。你若透得這一箇字。天下人不奈何你。諸人作麼生透。還有透得徹底麼。有則便出來道看。我也不要你道有。也不要你道無。也不要你道不有不無。你作麼生道。</p>
</div>
<div class='div-other'><a id='mulu905' />
<p class='h2'>黃龍死心新禪師四則</p><p style="margin-left:1em;text-indent:-1em">舉。僧問夾山。如何是相似句。曰。荷葉團團團似鏡。菱角尖尖尖似錐。復曰。會麼。云。不會。曰。風吹柳絮毛毬走。雨打梨花蛺蝶飛。師曰。夾山詹前捧日。未是高明。狹路分岐。寧同大轍。要會相似句麼。白鷺沙汀立。蘆華相對開。</p>
<p style="margin-left:1em;text-indent:-1em">舉多福一叢竹。師曰。斜即任斜。曲即任曲。喚甚麼作多福一叢竹。</p>
<p style="margin-left:1em;text-indent:-1em">舉。僧問雲門。樹凋葉落時如何。曰。體露金風。師曰。大小雲門。境上縛殺。雲巖即不然。樹凋葉落時如何。珊瑚枝枝撑著月。</p>
<p style="margin-left:1em;text-indent:-1em">舉。南泉問黃檗。甚麼處去。云。擇菜去。曰。將甚麼擇。檗竪起刀子。泉曰。只解作客。不解作主。師曰。精金百鍊。本分鉗鎚。往往今時師僧將黃檗．南泉只作擇菜會却。</p>
</div>
<div class='div-other'><a id='mulu906' />
<p class='h2'>兜率真寂悅禪師一則</p><p style="margin-left:1em;text-indent:-1em">舉。曹山一日入僧堂。向火次。僧云。今日好寒。曰。須知有不寒者。云。誰是不寒者。山筴火示之。僧云。莫道無人好。山拋下火。僧云。某到這裏却不會。山曰。日照寒潭明更明。師曰。這僧雖行合行不行之路。未免草裏藏身。曹山有應不應却應之機。爭奈爐邊露影。這兩箇不解。端然向火。寧免挂後人齒牙。若嚼不破。須信言中有味。若嚼得破。方知舌上無鹽。既然如是。兜率何曾踏著古人脚跟。遂喝一喝。</p>
</div>
<div class='div-other'><a id='mulu907' />
<p class='h2'>泐潭祥禪師二則</p><p style="margin-left:1em;text-indent:-1em">舉。祖師道。心隨萬境轉。轉處實能幽。隨流認得性。無喜亦無憂。師曰。鴈過霜秋。山含紅樹。文殊與普賢二人爭功。未分勝負。遂喝曰。却被寶峰一喝。依舊安家立業。</p>
<p style="margin-left:1em;text-indent:-1em">舉。雲門一日示眾。將拂子摵一下。云。這裏得箇入處。揑怪去也。日本國裏說禪。三十三天上有箇人出來喚云。吽。吽。特厙兒。師曰。後來叢林道。雲門脚跟不點地。誡實苦哉。寶峰道。日本國人說禪得困。却來寶峰拄杖頭上歇息。要為大宋人說法。還聞麼。良久。曰。矢上加尖。</p>
</div>
<div class='div-other'><a id='mulu908' />
<p class='h2'>雪峰祖燈璿禪師一則</p><p style="margin-left:1em;text-indent:-1em">舉。日出連山。月圓當戶。不是無身。不欲全露。師曰。大眾。龍牙山裏無眼毒龍。從前行脚。不曾性僺道得一句。及于住院。盡力只道得一半。山僧今日為混沌畫眉去也。良久。曰。放憨作麼。</p>
</div>
<div class='div-other'><a id='mulu909' />
<p class='h2'>泐潭湛堂準禪師五則</p><p style="margin-left:1em;text-indent:-1em">舉藥山問雲巖師子。師曰。藥山．雲巖鈍置殺人。兩子父弄一箇師子也弄不出。若是準上座。只消獨自弄拽得來。拈頭作尾。拈尾作頭。轉兩箇金睛。攫幾鈎鐵爪。吼一聲。直令百里內猛獸潛蹤。滿空裏飛禽亂墜。準上座未弄師子。請大眾高著眼先看。做一箇定場。以拄杖擲下。云。箇中消息子。能有幾人知。喝一喝。</p>
<p style="margin-left:1em;text-indent:-1em">舉。永嘉道。直截根源佛所印。摘葉尋枝我不能。師遂拈拄杖。卓一下。曰。大小直截。或有箇秀才出來道。雲巖長老。你佛法得恁麼簡易。即向伊道。田厙奴。你豈不聞孝經序云。朕聞上古。其風朴略。</p>
<p style="margin-left:1em;text-indent:-1em">舉雪峰低頭歸庵。師曰。大眾。雪峰是會末後句。不會末後句。若道會。巖頭又道。當初悔不向他道末後句。若道不會。因甚而今兒孫徧天徧地。雖與我同條生。不與我同條死。末後句巖頭為劈頭說破。也未免有些殽訛。久參先德。一舉便知。後學初機。莫道不疑好。</p>
<p style="margin-left:1em;text-indent:-1em">舉仰山羅漢騰空而至。師曰。諸禪德。可惜仰山放過這漢。當時若是寶峰。便與擒住。須教維那僧堂前撞鍾集眾。責狀趕出。況佛法不當人情。伊既稱羅漢。我生<span class='corr'>已</span>盡。梵行<span class='corr'>已</span>立。為甚麼不歸家穩坐。只管游山翫水。參。</p>
<p style="margin-left:1em;text-indent:-1em">舉雲門拈世尊生下。一手指天。一手指地。師曰。雲門大師只知其一。不知其二。只道我一朝權在手。看取令行時。殊不知盡法無民。準上座即不然。待這老子纔生下來。未行未開口之時。向伊面前結一道金櫃藏魂印。一禁禁定。教這老子言詞路絕。心行處滅。不唯使釋迦老子自家得人安樂處。亦乃使十方法界眾生一切安樂。諸禪德。且道雲門是。準上座是。若道雲門是。準上座又何用別說。若道雲門非。不可將佛法作得失是非會也。若不作得失是非會。又是顢頇佛性。儱侗真如。且道畢竟作麼生。莫言佛法無多子。不是苦心人不知。咄。</p>
</div>
<div class='div-other'><a id='mulu910' />
<p class='h2'>太平佛鑑懃禪師六則</p><p style="margin-left:1em;text-indent:-1em">舉。溈山與僧語次。僧云。大好雨。曰。甚麼處是好處。僧無語。溈却曰。大好雨。僧云。甚麼處是好處。溈乃指雨示之。僧又無語。溈曰。何得大智而默。師曰。溈山尋常眼放電光。到這裏。却著賊也不知。山僧不是抑強扶弱。黨理不黨親。且道那裏是著賊處。若於此檢點得出。便能騎賊馬追賊。奪賊槍殺賊。若檢點不出。凡有言說。皆是與賊過梯。智海今日路見不平。與諸人并贓捉獲。擲下拂子曰。諸人各自認取臟物。</p>
<p style="margin-left:1em;text-indent:-1em">舉。溈山同陸侍御入僧堂。陸問。如許多僧。為復是喫粥飯僧。為復是參禪僧。曰。亦不是喫粥飯僧。亦不是參禪僧。云。在此作甚麼。曰。侍御自問取他看。師曰。溈山元來小膽。被這俗官一問。直得手忙脚亂。閉戶開門。若是老僧即不然。大開門戶。放伊入來。此是參禪僧。喫粥飯僧。向伊道。是喫粥飯了參禪僧。侍伊眼睛定動。便與木槵子換却。教伊做箇惺惺歷歷底侍御。若處廟堂之高。則致君為堯舜之君。或在江湖之上。則致民為堯舜之民。豈不快哉。乃呈起數珠曰。諸人還見這箇麼。良久。曰。此是老僧來京師換得底。諸人各自歸堂摸索看。</p>
<p style="margin-left:1em;text-indent:-1em">舉。三平參石鞏。平後舉似大顛曰。既是活人箭。為甚麼向弓弦上辨。三平無語。顛曰。三十年來要人舉此話也難得。師曰。大小三平。元來只是箇死漢。若非死漢。又覓甚麼活人箭。石鞏龍頭虵尾。矢在弦上又却不發。當時若便與一箭。那裏得來大顛作死馬醫。醫之不瘥。從他掘地深埋。且如智海恁麼批判古今。還有過也無。細雨洒華千點淚。淡煙籠竹一堆愁。</p>
<p style="margin-left:1em;text-indent:-1em">舉。谷山問秀溪。聲色純真時如何。曰。椀鳴作麼。山從東過西立。溪曰。若不恁麼則禍生。山却從西過東立。溪下禪床行三五步。山把住云。聲色純真又作麼生。溪打一掌。山云。百年後要箇人下茶也無。溪曰。要谷山老漢作麼。山大笑。師舉了。呵呵大笑曰。也大好笑。有甚好笑處。樓前巧鷰雙雙語。林內嬌鸎對對飛。因看古人無義語。等閑又得一聯詩。</p>
<p style="margin-left:1em;text-indent:-1em">舉。南泉示眾曰。文殊．普賢昨夜三更起佛見．法見。趙州出眾<span class='note-inline'>(云云)</span>。師曰。大似無手人行拳。無口人叫喚。無手人掩著無口人口。無口人齩著無手人手。恁麼會得。方知道法性不動。動徧三界之中。至理無言。言滿四天之下。若也不會。紅塵飛碧海。白浪湧青岑。</p>
<p style="margin-left:1em;text-indent:-1em">舉。披雲去看天仙。纔入方丈。仙便問。未見東越老時。作麼生為物。曰。只見雲生碧嶂。焉知月落寒潭。云。只恁麼。也難得。曰。莫是未見時麼。仙便喝。雲展兩手。仙云。錯怪人者有甚麼限。雲掩耳便出。仙云。死却這漢平生也。師曰。喻似敵手下碁。雖則著著不落別處。其奈須有輸贏。既有輸贏。便成勝負。要得兩無傷損麼。待天仙道。死却這漢平生也。便好向道。元來是錯怪人。天仙却好展兩手。便得始終一貫。頭尾雙全。雖然如是。你諸人各各摸索腰下斧柄看。</p>
</div>
<div class='div-other'><a id='mulu911' />
<p class='h2'>天寧佛果圓悟勤禪師四則</p><p style="margin-left:1em;text-indent:-1em">舉。文殊菩薩問維摩居士云。我等各自說<span class='corr'>已</span>。云何是仁者所說不二法門。師曰。這一轉語。叢林話會不少。有道默然。有道良久。有道不對。要且摸索不著。直得其聲如雷。普驚群動。自古及今。前聖後聖所說法門。只向維摩片時之間一時顯現。且道正當恁麼時。作箇甚麼得見維摩。</p>
<p style="margin-left:1em;text-indent:-1em">舉。古者道。護生須是殺。殺盡始安居。要會箇中意。鐵船水上浮。師曰。且道殺箇甚麼。殺眾生物命。凡夫見解。殺六賊煩惱。座主見解。殺佛殺祖。大闡提人見解。衲僧分上。畢竟殺箇甚麼。</p>
<p style="margin-left:1em;text-indent:-1em">舉。雪峰示眾云。盡大地撮來如粟米粒大。師曰。絕天維。立地紀。未足稱奇。擘太華。逗黃河。亦非敏手。若向箇裏覷得透。便可以撒驪龍窟明珠。噴旃檀林香氣。豈不快哉。山僧今日不避泥水。放一線道。乃拈拄杖曰。還見雪峰麼。卓拄杖曰。劄。</p>
<p style="margin-left:1em;text-indent:-1em">舉興化見同參。師曰。辨王庫刀。振塗毒鼓。掣電未足以擬其迅。震雷未足以方其威。可謂善驅耕夫之牛。能奪飢人之食。只如主賓互換。有照有用．有權有實則且置。甚處是興化將手向伊面前畫兩遭。若這裏洞明。可以荷負臨濟正法眼藏。如或泥水未分。未免瞎驢[匙-匕+(妳-女)]大隊。</p>
</div>
<div class='div-other'><a id='mulu912' />
<p class='h2'>龍門佛眼遠禪師二則</p><p style="margin-left:1em;text-indent:-1em">舉趙州訪二庵主。師曰。庵主一般竪起拳頭。趙州何故肯一箇。不肯一箇。且道得失在甚麼處。趙州自起自倒。勘破多少。阿師庵主坐斷要津。過了幾多寒暑。要識趙州麼。拍禪床右角曰。識取趙州。要識二庵主麼。拍禪床左角曰。識取庵主。還有人點檢得失處出底麼。易開終始口。難保歲寒心。</p>
<p style="margin-left:1em;text-indent:-1em">舉洗鉢盂話。師曰。大眾。山僧今朝喫粥也洗鉢盂。只是不悟。既是為善知識。為甚麼却不悟。還會麼。豈可喚鐘作甕。終不指鹿為馬。善人難犯。水銀無假。冷地忽然覷破。管取一時放下。</p>
</div>
<div class='div-other'><a id='mulu913' />
<p class='h2'>大隨南堂靜禪師四則</p><p style="margin-left:1em;text-indent:-1em">舉。昔有秀才造無鬼論。論成。纔放筆。有鬼現身斫手謂秀才曰。你爭奈我何。五祖道。我當時若見。便以手作鵓鳩觜。向伊道。谷呱呱。師曰。秀才雖知無鬼。而不知鬼之所以無。五祖先師雖知鬼之所以無。而不能掃蹤滅跡。若是大隨即不然。待他斫手道。你爭奈我何。只向道閻。直饒是大力鬼王。也教伊頭破作七分。如阿黎樹枝。且道是那箇閻字。</p>
<p style="margin-left:1em;text-indent:-1em">舉。德山示眾云。今夜小參不答話。問話者三十棒。師曰。要見德山麼。悟須千聖頭邊坐。用向三塗底下行。要見法眼麼。關中猛將。要見圓明麼。塞外將軍。要見新羅僧麼。但摘菓子喫。莫管樹曲彔。要見南堂麼。分明記取。舉似作家。</p>
<p style="margin-left:1em;text-indent:-1em">舉僧問智門如何是般若體話。師曰。古人是則是。答得大高生。山僧即不恁麼。如何是般若體。一穀一米。如何是般若用。七擒七縱。</p>
<p style="margin-left:1em;text-indent:-1em">舉。僧問雲門。不起一念。還有過也無。門云。須彌山。師曰。南堂即不然。或有人問。不起一念。還有過也無。只向他道。劄。</p>
</div>
<div class='div-other'><a id='mulu914' />
<p class='h2'>九仙清禪師二則</p><p style="margin-left:1em;text-indent:-1em">舉。雲門示眾。拈起拄杖云。拄杖子化為龍。吞却乾坤了也。山河大地甚處得來。師曰。大眾會麼。雲門大師讚歎拄杖子有出沒神通。卷舒妙用。擲須彌於他界。塞滿虗空。大地不容塵。纖毫無立處。這老漢一期逞俊。不顧危亡。只知拄杖子吞却乾坤。不知拄杖子向何處著。如今莫有為雲門救得拄杖子者麼。若無。天寧自下手去也。提起拄杖曰。探水卓破金鼇頭。撥雲敲折老虎脚。復卓一下。</p>
<p style="margin-left:1em;text-indent:-1em">舉。雪峰問德山。從上宗乘。學人還有分也無。德山打一棒。曰。道甚麼。師曰。如今若有問光孝。從上宗乘。學人還有分也無。光孝也不下禪床。也不拈拄杖。也不劈脊打。只向他道。窮鬼子不要忙。少你一分不得。然雖如是。癡人面前不得說夢。</p>
</div>
<div class='div-other'><a id='mulu915' />
<p class='h2'>崇覺空禪師一則</p><p style="margin-left:1em;text-indent:-1em">舉。藥山小參不點燈。示眾曰。我有一句子。待特牛生兒即向汝道。時有僧出云。特牛生兒也。自是和尚不道。山曰。把火來。其僧便歸眾。師曰。藥山三寸甚密。爭奈被這僧下一粒巴豆。直得心肝五臟一時吐出。直饒討得火來。也是半夜天明。</p>
</div>
<div class='div-other'><a id='mulu916' />
<p class='h2'>淨因蹣庵成禪師二則</p><p style="margin-left:1em;text-indent:-1em">舉栢樹子話。師曰。蘇武不拜。韓信臨朝。恁麼會得。十萬迢迢。</p>
<p style="margin-left:1em;text-indent:-1em">舉黃龍三關話。師曰。我手何似佛手。龍虵易辨。我脚何似驢脚。衲子難瞞。人人有箇生緣。舉頭天外看。誰是箇中人。須知瞞庵更有一關。黃龍老漢亦透不得。如何是瞞庵一關。遂喝一喝。拍禪床一下。</p>
</div>
<div class='div-other'><a id='mulu917' />
<p class='h2'>淨慈月堂昌禪師二則</p><p style="margin-left:1em;text-indent:-1em">舉。僧問投子。月未圓時如何。師曰。投子只知得路便行。不覺渾身泥水。瑞光即不然。月未圓時如何。布施不如還却債。圓後如何。借婆裙子拜婆年。</p>
<p style="margin-left:1em;text-indent:-1em">舉趙州洗銷盂。雲門拈之<span class='note-inline'>(云云)</span>。師曰。雲門盡誠收拾。特地打翻育王見處。也要諸人共知。敢謂大小趙州死在這僧手裏。</p>
</div>
<div class='div-other'><a id='mulu918' />
<p class='h2'>大溈佛性泰禪師七則</p><p style="margin-left:1em;text-indent:-1em">舉。楞嚴曰。一人發真歸源。十方虗空悉皆消殞。後來五祖和尚道。一人發真歸源。十方虗空築著磕著。若是德山即不然。一人發真歸源。十方虗空只是十方虗空。</p>
<p style="margin-left:1em;text-indent:-1em">舉。躭源問忠國師。百年後有人問極則事。如何祗對。國師曰。幸自可憐生。須要箇護身符子作麼。師曰。大小躭源被國師一坐。直至而今起不得。若是德山要且不然。待伊道。幸自可憐生。須要箇護身符子作麼。只對他道。暗中為照燭。嶮處作津梁。</p>
<p style="margin-left:1em;text-indent:-1em">舉。興化示眾云。我見你諸人前廊也喝。後廊也喝<span class='note-inline'>(云云)</span>。師曰。驅耕夫牛。奪飢人食。擊碎明月珠。敲出鳳凰髓。可謂富貴中富貴。風流中風流。藹藹嘉聲。迄今未<span class='corr'>已</span>。敢問大眾。只如興化道。未曾向紫羅帳裏撒真珠。作麼生會。或若總道。咄。我也知你跳不出。</p>
<p style="margin-left:1em;text-indent:-1em">舉。僧問地藏。如何是佛法的的大意。曰。山前麥熟也未。又問青原。如何是佛法的的大意。曰。廬陵米作麼價。師曰。平常心地。穩密家風。隨時應用。越格超宗。於斯薦得。麥裏有麵。若也不會。米裏有蟲。</p>
<p style="margin-left:1em;text-indent:-1em">舉。僧問六祖。黃梅意旨甚麼人得。師曰。破布裹真珠。識者方知是寶。爛泥藏棘<span class='corr'>刺</span>。踏著方乃驚人。諸人還見祖師麼。倒騎白額虎。突出眾人前。</p>
<p style="margin-left:1em;text-indent:-1em">舉。教中道。是法住法位。世間相常住。師召大眾曰。那箇是常住底法。良久。曰。始逢黃葉落。又見一陽生。</p>
<p style="margin-left:1em;text-indent:-1em">舉。阿育王設三萬大阿羅漢會。時上座一位無人。王問。此位何以無人。有海意尊者白王曰。有賓頭盧尊者親見佛來。故留此位。須臾。尊者從空而下。便就座。王曰。承聞尊者親見佛來。是否。尊者以兩手撥開眉曰。會麼。王曰。不會。尊者曰。阿耨達池龍王請佛齋。貧道是時亦與其數。師曰。阿育王雖飯三萬大阿羅漢。要且不識賓頭盧尊者。阿育王既<span class='corr'>已</span>不識。諸人還識也無。若也不識。山僧為諸人指出。乃拈拄杖。下禪床立。曰。作麼。</p>
</div>
<div class='div-other'><a id='mulu919' />
<p class='h2'>徑山大慧普覺杲禪師六則</p><p style="margin-left:1em;text-indent:-1em">舉。僧問洞山。寒暑到來。如何回避。曰。何不向無寒暑處去。云。如何是無寒暑處。曰。寒時寒殺闍棃。熱時熱殺闍棃。又僧問一老宿。時節恁麼熱。向甚處回避。曰。向鑊湯爐炭裏。云。只如鑊湯爐炭裏。如何回避。曰。眾苦不能到。師曰。二老宿。一人在寒暑裏垂手。一人在寒暑外垂手。寒暑裏垂手者。不見有寒暑之相。寒暑外垂手者。通身是寒暑。徑山恁麼道。諸人還辨明得麼。若辨明得。南天台。北五臺。若辨明不得。今日熱如昨日。</p>
<p style="margin-left:1em;text-indent:-1em">舉。興化打克賓維那。雲居舜和尚拈云。大冶精金。應無變色。其奈興化令行太嚴。不是克賓維那。也大難承當。總似而今泛泛之徒飜轉面皮多少時也。師曰。雲居恁麼道。未免拗曲作直。徑山即不然。要作臨濟<span class='corr'>炟</span>赫兒孫。直須飜轉面皮始得。</p>
<p style="margin-left:1em;text-indent:-1em">舉提婆達多在地獄中受罪。師曰。既無出分。又無入分。喚甚麼作釋迦老子。喚甚麼作提婆達多。喚甚麼作地獄。還委悉麼。自携瓶去沽村酒。却著衫來作主人。</p>
<p style="margin-left:1em;text-indent:-1em">舉。讓和尚遣僧問馬祖云。作麼生。祖云。自從胡亂後。三十年不少鹽醬。師曰。雲門即不然。夜夢不祥。書門大吉。</p>
<p style="margin-left:1em;text-indent:-1em">舉無著見文殊。師曰。徑山當時若見。即向他道。和尚如此住持。直是不易。</p>
<p style="margin-left:1em;text-indent:-1em">舉。龍牙頌云。一切名山到因脚。白雲端和尚拈云。龍牙老人可謂熟處難忘。師曰。白雲恁麼道。大似以<span class='corr'>已</span>方人。杲上座即不然。家貧難辨素食。事忙不及草書。</p>
</div>
<div class='div-other'><a id='mulu920' />
<p class='h2'>淨因枯木成禪師二則</p><p style="margin-left:1em;text-indent:-1em">舉。僧問洞山。寒暑到來。如何回避。師曰。眾中商量道。這僧問既落偏。洞山答歸正位。其僧言中知旨。却入正來。洞山却從偏去。如斯商量。不唯謗瀆先聖。亦乃屈沈自<span class='corr'>己</span>。不見道。聞眾生解。意下丹青。目前雖美。久蘊成病。大凡行脚高士欲窮此事。先須識取上祖正法眼藏。其餘佛祖言教。是甚麼熱椀鳴聲。雖然如是。敢問諸人。畢竟作麼生是無寒暑處。還會麼。玉樓巢翡翠。金殿鏁鴛鴦。</p>
<p style="margin-left:1em;text-indent:-1em">舉。南禪師示眾曰。達磨西來十萬里。少林冷坐八九年。唯有神光知此意。專伸三拜不虗傳。後代兒孫忘正覺。棄本逐末尚邪言。直到臘月三十日。一身負債入黃泉。師曰。奇哉諸禪德。本分宗師一言半句。如箭中的。功不浪施。以衲僧正眼觀之。大似將方木逗於圓孔。何故。大凡稱提此事。如刀斫水。似手捫風。兩不相傷。彼此無礙。香山恁麼說話。大似以圓木逗於方孔。且道如何得恰好去。諸人還知也未。佛殿上蚩刎。高聲大笑。笑罷。曰。塵世勞生早晚休。隨波逐浪謾悠悠。如今林下安禪客。幾箇無心得到頭。乃喝曰。且莫以<span class='corr'>己</span>方人。</p>
</div>
<div class='div-other'><a id='mulu921' />
<p class='h2'>護國此庵元禪師一則</p><p style="margin-left:1em;text-indent:-1em">舉世尊生下。一手指天。一手指地。雲門<span class='note-inline'>(云云)</span>。師曰。今時有般說快意話底。便道。當時若不是雲門。誰敢恁麼道。殊不知雲門落在黃面老子圈䙡裏。直至而今跳不出。若向這裏覷得透。不唯識得釋迦老子。亦乃覷破雲門脚跟。其或未然。山僧更為你下箇注脚。貪他一盃酒。失却滿船魚。</p>
</div>
<div class='div-other'><a id='mulu922' />
<p class='h2'>西禪懶庵需禪師二則</p><p style="margin-left:1em;text-indent:-1em">華馬祖踏倒水潦。師曰。大小大水潦喫人拳。趯了却道我悟。悟甚麼屎。及乎起來。更不識羞。猶道。我向一毛頭上識得根源。且莫揑目生華。住山後。告眾曰。自從一喫馬師踏。直至如今笑不休。且道笑箇甚麼。</p>
<p style="margin-left:1em;text-indent:-1em">舉臨濟問院主糴米。師曰。院主一喝。電卷雷奔。山摧地裂。典座禮拜。雲收雨散。月白風清。然雖恁麼。因甚總喫痛棒。不見道。臥龍纔奮迅。丹鳳亦翱翔。</p>
</div>
<div class='div-other'><a id='mulu923' />
<p class='h2'>大溈月庵果禪師二則</p><p style="margin-left:1em;text-indent:-1em">舉趙州訪二庵主。師曰。泣露千般草。吟風一樣松。為甚麼肯一不肯一。若向這裏見得。釋迦不先。彌勒不後。坐斷要津。天長地久。苟或未然。月庵老人為諸人下箇注脚。良久。曰。若不如是。爭知如是。</p>
<p style="margin-left:1em;text-indent:-1em">舉話墮話。師曰。雲門大師張慢天網。撈龍打鳳。這僧不覺入他陷穽中。落他圈䙡裏。若是福嚴即不然。纔見伊舉道。豈不是張拙秀才語。但向道。未到雲門。不妨疑著。然雖如是。也是賊過後張弓。</p>
</div>
<div class='div-other'><a id='mulu924' />
<p class='h2'>何山佛燈珣禪師一則</p><p style="margin-left:1em;text-indent:-1em">舉疎山壽塔。師曰。疎山傾囊答謝。其奈尺頭有寸。這僧只知造塔。元來秤尾無星。大嶺三文兩鏹。支破不難。慧曰若作這僧。待疎山恁麼道。但對曰。某甲今日功不浪施。著得箇語。免被三文兩鏹擾亂一生。不教疎山外揚家醜。只如臘月蓮華。龜毛三尺。又且如何。要會麼。待你諸人造塔成就。即向你道。</p>
</div>
<div class='div-other'><a id='mulu925' />
<p class='h2'>烏巨雪堂行禪師四則</p><p style="margin-left:1em;text-indent:-1em">舉。僧問雲門。如何是驚人句。門云。響。師曰。雲門答這僧話不得便休。却鼓粥飯氣以當平生。</p>
<p style="margin-left:1em;text-indent:-1em">舉。雪竇示眾云。大施門開無壅塞。忽有箇衲僧出來。雪竇退身七百里。何故。臨危不悚人。後有老宿道。大施門開無壅塞。忽有箇衲僧出來。兩手分付。何故。心不負人。面無慚色。師曰。西山今日亦開大施門。忽有箇衲僧出來。三十棒一棒也不較。何故。許人一物。千金不移。</p>
<p style="margin-left:1em;text-indent:-1em">舉。懷禪師示眾云。無手人能行拳。無舌人能解語。忽若無手人打無舌人。教無舌人道箇甚麼。白雲端和尚道。未舉步時。末上一步踏著。未開口時。最初一句道著。師曰。二老宿向諸人面皮上寫却一本曆日了也。若更眼目定動。髑髏前鬼神無數。</p>
<p style="margin-left:1em;text-indent:-1em">舉。僧問雲門。樹凋葉落時如何。曰。躰露金風。死心和尚道。大小雲門。大師境上縛殺。有問死心。樹凋葉落時如何。只對道。珊瑚枝枝撑著月。師曰。大小死心。句裏縛殺。</p>
</div>
<div class='div-other'><a id='mulu926' />
<p class='h2'>大溈牧庵忠禪師一則</p><p style="margin-left:1em;text-indent:-1em">舉長生問靈雲混沌未分話。師曰。二尊宿發明本分大事。可謂如切如瑳。如琢如磨。不妨端的檢點將來。大似貼肉汗衫。未能脫躰。致使有般漢。隨語生解。便向混沌未分時生計較。打破鏡處說道理。驢年解悟去。若據牧庵見處。說甚麼混沌分與未分。打鏡破與不破。直饒向露柱懷胎處會得。正是片雲點太清。諸仁者。還委悉麼。良久。曰。待虗空落地時却向你道。</p>
</div>
<div class='div-other'><a id='mulu927' />
<p class='h2'>西禪此庵淨禪師二則</p><p style="margin-left:1em;text-indent:-1em">舉。教中道。佛滅度後。其為善知識者。總是見佛來。後來歸宗和尚道。其為善知識者。亦不可輕慢。師曰。歸宗恁麼道。大似新婦怕阿家。未免隨他舌頭轉。殊不知其為善知識者。只是箇瞎漢。所覩善知識者。如夙世冤家。便好剜却眼睛。掀却腦蓋。雖然如是。未足酬恩。</p>
<p style="margin-left:1em;text-indent:-1em">舉。誌公令人傳語思大。後來白雲端和尚道。思大恁麼說話。大似釘樁搖櫓。有甚快活。新怡山即不然。青山忽憶便歸去。浮世要看還下來。</p>
</div>
<div class='div-other'><a id='mulu928' />
<p class='h2'>靈隱佛海遠禪師二則</p><p style="margin-left:1em;text-indent:-1em">舉興化見同參。師曰。摳衣問道。肝膽相傾。及至掀翻鼻孔。倒轉槍旗。為甚麼一家不知一家事。是則這僧勢不兩立。興化禍不單行。這一頓痛棒架閣來久矣。而今拄杖子在老僧手裏。無有不了底公案。即今目前燈籠露柱．大地山河。豈不是同參築著磕著底。豈不是同參又參見阿誰。喝一喝。曰。汲水<span class='corr'>已</span>歸林下去。待船猶立渡頭沙。復卓拄杖一下。</p>
<p style="margin-left:1em;text-indent:-1em">舉。真淨和尚示眾云。天地與我同根。萬物與我同體。脚頭脚底。橫三竪四。北俱盧洲火發。燒却帝釋眉毛。東海龍王忍痛不禁。轟一聲霹靂。直得傾湫倒嶽。雲暗長空。十字街頭廖胡子醉中驚覺起來。拊掌呵呵大笑云。筠陽城中。近來少賊。乃拈拄杖云。賊。賊。師曰。是則一場賣弄不少。爭奈鼻孔眼睛各有主在。何故。葛藤堆裏作竊。未當白拈。酒店門前拾遺。不是正賊。時東廊下偶犬吠。師呼行者探門前有甚客來。大眾皆回首。師曰。要見正賊麼。遂哨指一聲。搖手下座。</p>
</div>
<div class='div-other'><a id='mulu929' />
<p class='h2'>天童應庵華禪師五則</p><p style="margin-left:1em;text-indent:-1em">舉。大愚芝和尚示眾。大家相聚喫莖虀。若喚作一莖虀。入地獄如箭射。師曰。好語。要且無來處。有人辨得出。與你一兩金。</p>
<p style="margin-left:1em;text-indent:-1em">舉。六祖曰。不是風動。不是幡動。仁者心動。師曰。一盲引眾盲。相牽入火坑。</p>
<p style="margin-left:1em;text-indent:-1em">舉。僧問興化。四方八面來時如何。曰。打中間底。僧禮拜。化曰。大眾。興化昨日赴箇村齋。迴至中路。值一陣狂風暴雨。却向古廟裏避得過。師曰。我見燈明佛。本光瑞如此。</p>
<p style="margin-left:1em;text-indent:-1em">舉。僧問雲門。不起一念。還有過也無。門云。須彌山。師曰。雲門道得。不妨諦當。要且落在第二頭。明果即不然。忽有人問。不起一念。還有過也無。只對道。致將一問來。</p>
<p style="margin-left:1em;text-indent:-1em">舉。靈雲見桃華悟道。玄沙云。諦當。甚諦當。敢保老兄未徹在。雪峰云。備頭陀何不徧參去。沙云。達磨不來東土。二祖不往西天。師曰。百鳥不來春又老。不知誰是到庵人。</p>
<p style="margin-left:1em;text-indent:-1em">舉。慈明示眾曰。一切賢聖皆以無為法而有差別。前是案山。後是主山。且道無為法在甚麼處。良久。曰。向下文長。付在來日。師曰。天童也著一隻眼。一切賢聖皆以無為法而有差別。東弗于逮．西瞿耶尼．南瞻部洲．北鬱單越。到處去來。不如在此。</p>
</div>
<div class='div-other'><a id='mulu930' />
<p class='h2'>道場正堂辯禪師一則</p><p style="margin-left:1em;text-indent:-1em">舉。達磨初見梁武帝。帝問。如何是聖諦第一義。云。廓然無聖。曰。對朕者誰。云。不識。帝不契。遂渡江至魏。達磨去後。誌公問云。陛下還識此人否。帝曰。不識。誌公云。此是觀音大士。傳佛心印。帝悔。遣使去取。誌公云。莫道陛下遣使去取。盍國人去。他亦不回。師曰。後來有般漢道。以年曆考之。誌公圓寂<span class='corr'>已</span>十四年矣。豈有前頭事耶。當時雪竇渾不考詳。師笑曰。從古至今。未有一人明得。苦哉佛陀耶。殊不知雪竇乃於頌古首篇立此一大因緣。要見古人明悟正脉者。布幔天大網。待稱意之魚。歲月滋深。益見鰕魚小蠏。多少明眼衲僧髑髏被渠穿過。山僧忍俊不禁。為諸人露箇消息。利刀割肉瘡猶合。惡語傷人恨不消。只見國清才子貴。那知家富小兒驕。</p>
</div>
<div class='div-other'><a id='mulu931' />
<p class='h2'>教忠晦庵光禪師一則</p><p style="margin-left:1em;text-indent:-1em">舉雪峰在鼇山成道。師曰。只如巖頭道。一一從自<span class='corr'>己</span>胸襟流出。且道雪峰前三次悟。還從自<span class='corr'>己</span>胸襟流出也無。若從自<span class='corr'>己</span>胸襟流出。又道未穩在。若不從自<span class='corr'>己</span>胸襟流出。又從甚麼處得來。莫有斷得出底麼。若斷得出。不唯雪峰鼇山成道。盡大地有情齊成正覺。若斷不出。說甚麼鼇山成道。直饒少室傳心。也未夢見在。</p>
</div>
<div class='div-other'><a id='mulu932' />
<p class='h2'>東禪蒙庵嶽禪師一則</p><p style="margin-left:1em;text-indent:-1em">舉古㵎寒泉。師曰。雪峯不從口入。松栢千年青。不入時人意。趙州云。死。牡丹一日紅。滿城公子醉。</p>
</div>
<div class='div-other'><a id='mulu933' />
<p class='h2'>開善密庵謙禪師二則</p><p style="margin-left:1em;text-indent:-1em">舉祕魔擎叉。霍山往訪。師曰。祕魔尋常氣宇如王。不消一揑。便見四棱塌地。且作麼生免得他道三千里外賺我來。然雖如是。殊不知霍山三千里外<span class='corr'>已</span>死在祕魔叉下了也。具眼者辨取。</p>
<p style="margin-left:1em;text-indent:-1em">舉。洞山冬夜與泰首座喫果子次。真如拈云。這箇果子。莫道泰首座不得喫。三世諸佛也不敢正眼覷著。師曰。洞山倚勢欺人。真如隨風倒施。今夜忽有人問。山僧有一物。上拄天。下拄地。常在動用中。動用中收不得。未審過在甚麼處。拈起果子便喫。何故。下坡不走。快便難逢。</p>
</div>
<div class='div-other'><a id='mulu934' />
<p class='h2'>東林卍庵顏禪師四則</p><p style="margin-left:1em;text-indent:-1em">舉慈明水盆話。師曰。和尚今日供養家親那。又以手揶揄。便作女人拜。</p>
<div>舉。慈明冬至日。榜僧堂前作此相<img src='../images/X79p0458_01.gif' alt='X79p0458_01.gif' /><span class='note-inline'>(申[曲-曰+口][目*几][才-?])</span>。題其右曰。若人識得。不離四威儀中。首座一見。謂眾云。和尚今日放參。師曰。鐵輪天子下閻浮。急急如律令勑攝。又曰。首座向八八六十四卦中定吉凶。</div>
<p style="margin-left:1em;text-indent:-1em">舉。橫眸看梵字。彈舌念真言。吹火長尖觜。柴生滿竈煙。師曰。大愚老人經事多矣。</p>
<p style="margin-left:1em;text-indent:-1em">舉玄沙聞鷰子聲。師召大眾曰。玄沙恁麼道。不是苦心人不知。</p>
</div>
<div class='div-other'><a id='mulu935' />
<p class='h2'>玉泉窮谷璉禪師二則</p><p style="margin-left:1em;text-indent:-1em">舉雲門話墮。師曰。權衡祖道。號令宗乘。須是雲門老人。諸方扶強不扶弱。璉上座扶弱不扶強。當時若作這僧。待他雲門大師道。光明寂照徧河沙。豈不是張拙秀才語。只對道。和尚也不謬為大善知識。教他雲門進也無門。退也無門。非但截斷雲門脚跟。亦與天下衲僧出氣。雖然如是。只如雲門道。話墮也。意作麼生。良久。曰。諦觀萬法交羅處。一一塵中更有誰。</p>
<p style="margin-left:1em;text-indent:-1em">舉。僧問洞山。如何是佛。曰。麻三斤。師曰。天無四壁。地絕八荒。向甚麼處與洞山相見。咄。</p>
</div>
<div class='div-other'><a id='mulu936' />
<p class='h2'>國清簡堂機禪師三則</p><p style="margin-left:1em;text-indent:-1em">舉。僧問廣德周和尚。教中道。阿逸多不斷煩惱。不修禪定。佛記此人成佛無疑。未審此理如何。曰。鹽又盡。炭又無。僧曰。鹽盡炭無時如何。曰。愁人莫向愁人說。說向愁人愁殺人。師曰。這老子艱難起家。至老慳澁。雖然如是。畢竟也是看窟竉著楔。山僧即不然。一尺絹擣練。一杯酒上樓。是則是孤窮。且要自張聲勢。忽有人問。教中道。阿逸多不斷煩惱。不修禪定。佛記此人成佛無疑。未審此理如何。只向他道。大底還他肌骨好。不塗紅粉自風流。未審意旨如何。更向他道。驢事未去。馬事到來。</p>
<p style="margin-left:1em;text-indent:-1em">舉。雪峯山裏有一僧往庵。髮長不剃。以木杓舀水。凡有人問。如何是祖師西來意。曰。溪深杓柄長。雪峯聞得。乃曰。也奇怪。一日。潛地帶剃刀與侍者同去見之。峰曰。道得即不剃你頭。僧便將水洗頭。峰便與剃却。師曰。這僧大似諸葛亮隱於草廬。先主三顧方起。且道起後成得箇甚麼邊事。利劒拂開天地靜。霜刀纔動斗牛寒。</p>
<p style="margin-left:1em;text-indent:-1em">舉。興化示眾曰。今日不用如何若何。便請單刀直入。興化為你證明。時有旻德長老出眾禮拜便喝。化亦喝。德又喝。化亦喝。德便禮拜。化曰。旻德今日較二十棒。若是別人。一棒也少不得。為他旻德會一喝不作一喝用。師曰。臨濟這一路。踏得開。步驟闊。用者如鴆毒。飲者如醍醐。用者似醍醐。飲者似鴆毒。始有說話分。興化．旻德恁麼敷揚。遞相鈍置。所謂養子不及父。家門一世衰。臨濟一宗。掃土而盡。隱靜今日若更拈頭接尾。轉見不堪。遂顧大眾曰。你總在這裏作箇甚麼。以拄杖一時趕散。復喝一喝。</p>
</div>
<div class='div-other'><a id='mulu937' />
<p class='h2'>天童密庵傑禪師一則</p><p style="margin-left:1em;text-indent:-1em">舉。明招到昭慶。有度上座問云。羅山尋常道。諸方盡是麨飯。唯有羅山是白飯。兄從羅山來。却展手云。白飯請些子。招打兩掌。度云。將謂是白飯。元來是麨飯。招曰。癡人棒打不死。度至夜。舉似諸禪客次。招近前曰。不審。度云。今日便是這上座下兩掌。有瑫上座云。不用下掌。就裏許作麼生道。招曰。就裏許也道道。瑫無對。招曰。是你諸人一時縛作一束。倒卓放尿躂下。來日相見。珍重。師曰。尋常向諸人道。終日在洪波浩渺中舀水相潑。渾身無一點濕。是他明踏著這些子。自然用出來。閑閑地。惜乎鋒頭少銳。引得許多葛藤。若是華藏見他道。將謂是白飯。元來是麨飯。連腮更與兩掌。且教這僧疑三十年。</p>
</div>
<div class='div-other'><a id='mulu938' />
<p class='h2'>資壽尼無著妙總一則</p><p style="margin-left:1em;text-indent:-1em">舉文殊請維摩談不二法門。總曰。當時好與一喝。維摩老人若下得這一喝。可謂鍼起膏肓之疾。重布龍虵之陣。非但文殊讚歎不及。亦免使後人向鬼窟裏作活計。要見維摩端的處麼。臂長衫袖短。脚瘦草鞋寬。</p>
</div>
<p class='juan'>嘉泰普燈錄卷第二十六</p>
<div class='div-w'>
<p class='h2'>音釋</p><p>　贄音至　憧音衝　閻音閬　瑳七何切　剜一丸切　揶音耶　揄音臾　楔音屑　舀以沼切　麨充小切</p>
</div></div>
</div><!-- end of div[@id='body'] -->
</body></html>