<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>名公法喜志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1649-A 法喜志序</p><p>是冊揀歷朝名位賢哲。飽於法味者。織之成帙。為來期之明證也。葢佛法自漢始達震旦。使震旦無載道之器。何以流通。至今日乎。其載道之器。有在家出家。而出家且置。即在家名哲才士。有一不嗜於此。何以見巨海一滴味具百川者哉。有云。獅子乳。唯玻瓈盞能貯。餘物貯之即碎。然載道實難其人。昔法華會上。地中湧出六萬恒河沙數菩薩。同如來前自誓。於佛滅後。恒在此界。流布大法。自佛法入此。此中緇素高流。荷擔大法者。不其人乎。又孰能哉。抑且佛末後。以法藏付囑國王大臣。將非後世異見稠密。借斯名勢。方能破之耶。是則通諸家之異執。斷末世之沉惑。此帙又是一大利器也。今之才士。有未見佛書者。視之為異物。非前哲開導。起信無由。是知此帙。為來哲之明證實矣。葢自漢晉至於宋元。耽此法味者甚眾。今但揀光明勝大。昭千古耳目者。列之。咸法喜所資。死而不亡者壽也。教中有法喜禪悅二食。食之能養法身。資慧命。究竟無盡。是諸明哲。<span class='corr'>已</span>飽法喜者也。今同載此名身不朽。知慧命亦無盡。此帙即法喜也。能持過去慧命。能資現在慧命。能生未來慧命。真法喜歟。真法喜歟。　　　紫竹林　觀衡　撰</p>
</div>
<div class='div-xu'><a id='mulu2' />
<p class='h1'>No. 1649-B 名公法喜志敘</p><p>今夫草木。自莖目葉。自葩自實。種種色色。殊形異態。而及乎膏殘華落。總必歸根。根在則當春而茁。一歲由是。十歲由是。乃至千百歲由是。人亦一草木也。之生而死。之死而生。夫死而生者根也。法門所謂種子是也。慧根一種。雖復展轉輪迴。而衣珠自在。至寶弗失。如樹梧則梧。樹檟則檟。從其所樹。久且不易。未有樹優曇而得巨磨。樹菴羅而得惡叉聚者也。夫自古聖哲。其樹深矣。樹之最初。而要之再世彼其人。即復習曾史法申韓勒祈連燿麟閣。犯一切空有之戒。甚或絲竹寄勝。曲生埋照。蠟屐留連。金湯辨論。處身智囊。托好阿堵。于薄迦氏。不啻河漢。而究竟收拾。未有不探覺海。不窺般若門者。故或始疑而終信。或迹背而實諧。或口排而衷嗜。要於了義。十九見解。何以故。根在故也。夏君夙稟慧性。能見本來。摭自晉魏。以迄唐宋。諸知禪學者。若而人曰法喜志。志中若許詢劉溉龐蘊裴休之屬。生平為佛弟子亡論。即昌黎諫佛骨。而從游大顛。杜祁公不信佛氏。讀楞嚴而有解。曰恨得之晚。乃知從威音至今。諸騷人墨士名臣碩宰。何甞不自祗洹中來哉。昔謂老子為摩訶迦葉。宣尼乃淨名童子。事有固然。無足訝者。知禪者不言禪。亦猶善易者不言易。故夫有法者。不有其法者也。世人弁髦五戒。土苴大三藏。而猥云見佛。且以為盜區。且以為名利藪。此與闡提蔑隷何異。何言佛法哉。試舉是編示之。能淟然汗下。當一棒喝下種子否。</p>
<p style="margin-left:10em">羼提居士鄒迪光譔</p>
</div>
<div class='div-xu'><a id='mulu3' />
<p class='h1'>No. 1649-C 灋喜志敘</p><p>澄江夏孝廉。輯灋喜志成。有客過余。語及之。而曰。茂卿津津禪悅。迹所<span class='corr'>采</span>擷。率從忠孝節誼中薦取。跳不得儒家門戶何也。余曰。茂卿以儒用禪者也。非以儒為禪用者也。以儒為禪用。即儒亦化而禪。以儒用禪。即禪亦化而儒矣。此茂卿陶鑄手也。曰然則儒家擯禪何也。曰此以正學脉也。而茂卿以廣取善也。一主嚴。一主寬。兩者並行。而不悖也。曰伯升之穢焉而錄休文之阿焉錄。處道之悖敵而錄。天覺之黨焉而錄。奚取也。曰兵有法。期於克敵。不必出自孫吳也。醫有案。期於療病。不必出自盧扁也。客曰。善<span class='corr'>已</span>。又語客曰。請為子竟其說。禪教之興。本之乘儒教之衰而入。顧其所以得久行而不廢。則又賴儒教之立也。有如土苴人倫。粃糠事物。胥天下而入於虗無寂滅之教。世道人心。且蕩然靡所主持。彼禪者流。即欲雲臥霞餐。雍容<span class='corr'>麈</span>拂。以課其所謂向上第一諦。將焉能之。昔王仲祖劉真常。共訪何驃騎。驃騎看文書。不顧。王謂何曰。卿何不擺撥常務。應對玄言。那復低頭看此耶。何曰。我不看此。卿等何以得存。聞者共賞。以為佳。由此言之。茂卿之為是編。特於忠孝節誼三致意也。其深乎。其深乎。客以告茂卿。曰善。遂掇幅箋受之。而標其端。</p>
</div>
<div class='div-xu'><a id='mulu4' />
<p class='h1'>No. 1649-D 灋喜志題辭</p><p>原夫千流萬派。莫非天一所生。滿字隻言。孰是象三之外。儻能函三為一。庶幾即佛是心。爰自誕影周星。通暉漢日。鷲頭峯下。演金口之微言。鷄足山中。舒玉毫之瑞色。蓮花六葉。白社同開。祇樹雙林。玄風獨暢。豈非荷持象灋汲引人倫者乎。自匪利根。寧超正果。別相別名。各喝登堂之棒。說常說寂。共操入室之戈。有齊脩。有單脩。並擬折衝尊俎。無假觀。無空觀。願言剖破藩籬。尼師聃。聃師竺。師亦何常。墨歸揚。揚歸儒。歸斯可受。何用分門立戶。自然識路知家。總屬一因緣。乳酥流出。便說三次第。羊鹿俱無。七十二君。皆在鈞陶之內。八萬千歲。即為俄頃之間。此夏丈茂卿所為志灋喜也。茂卿顯證一乘。深研三藏。謂此岸無非彼岸。法身即是報身。矧夫忠孝節義之儒。合于清淨。精微之旨。遠泝東方而下。近沿南宋以前。凡宰官居士之闡揚。小史稗家之載記。莫不徵引所出。捃摭而來。即代不數人。人不數語。而機緣交激。若掣劒光。智藏開明。旁資鞭影。振金聲于覺苑。遠寶路于詞壇。儻非標表禪宗。縷詳史籍。何以契傳燈之喻。施合轍之功乎。固知。眼裏有筋。具遊戲於花飛釧動。舌頭無骨。妙言筌于見色聞聲。寧獨破三學之中堅。抑可謂四禪之外護者矣。不侫愧臨川之翻譯。乏淨土之脩持。文力無餘。天機最淺。聊藉阮瞻之語。以自附于玄晏之一言云爾。　　　莊嚴居士友弟吳亮書</p>
</div>
<div class='div-xu'><a id='mulu5' />
<p class='h1'>No. 1649-E 灋喜志自敘</p><p>文始曰。一蜂至眇也。亦能遊觀乎天地。一鰕至微也。亦能放肆乎大海。況人配二儀。超萬有。而可無寥廓遠大之思乎。幾世出世間。得灋自在。誠往喆消遙之令圖。而亦今人曠達之玄致也。玉几山人。有物外英豪錄。昉古參禪學道之士。彚而成編。[(厂@((既-旡)-日+口))*頁]繁者厖雜。簡者寂寥。譎者瑣誕。佚者挂漏。余讀未卒業。而為之四顧。為之躊躇。竊有志焉。暇日山居。橫襟睨古。於諸名公。次第<span class='corr'>采</span>擷。一一校讐。人各具一小傳。盖自晉魏齊梁。迄于唐宋。按以歷朝本史。或諸名公文集。或散見本傳。或錯綜于大藏傳燈語錄諸書。裒多益寡纂要鈎玄。題曰灋喜志。釐為四卷。大都超絕殊勝于世外。別標一色。而又準乎人情。不違大道。砥名節則依忠孝。律進退則首清嚴。出則奮蹟麒麟。垂光竹帛。處則希蹤麋鹿。照耀松蘿。或以理學開基。或以文章命世。總之遺榮履素。歸于自然。固非謬悠荒唐。恣意枯槁。作一老頭陀行徑比也。間有韜<span class='corr'>斂</span>未盡。蕩漾猶存。或跳躍圓方。互有出入。而清言妙理。亦所亟収讀之如水鏡浮空。氷壺映座。頓令心膽澄徹。神骨清凉。躁競之意烟消。而鬱結之衷霧散。學人欲打透關頭。安身立命。舍是無繇矣。老氏有言。雖有拱譬以先駟馬。不如坐進此道。其茲灋喜之謂乎。夫灋居三寶之一。至人秀世。灋所必晞。然有法法而不囿于法。譬如雪山十大弟子。胷中各具一造化。決不向如來行處投足。此所謂法法而不囿于法者也。此又灋喜者。所當知也。　　　延陵　夏樹芳　譔</p>
</div>
<div class='div-other'><a id='mulu6' />
<p class='h1'>法喜志目錄</p>
<ul class="">
<li>卷一
<ul class="">
<li>東方曼倩</li>

<li>劉更生</li>

<li>曹子建</li>

<li>羊叔子</li>

<li>王茂弘</li>

<li>劉真常</li>

<li>陶士行</li>

<li>謝安石</li>

<li>王右軍</li>

<li>王武岡</li>

<li>剎嘉賓</li>

<li>王喬之</li>

<li>殷中軍</li>

<li>袁彥伯</li>

<li>王坦之</li>

<li>何次道</li>

<li>何幼則</li>

<li>謝仁祖</li>

<li>羅君章</li>

<li>孫興公</li>

<li>許玄度</li>

<li>王簡棲</li>

<li>王苟子</li>

<li>習彥威</li>

<li>戴安道</li>

<li>宋少文</li>

<li>張萊民</li>

<li>陶靖節</li>

<li>劉遺民</li>

<li>周續之</li>

<li>謝康樂</li>

<li>孟　顗</li>

<li>高伯恭</li>

<li>明僧紹</li>

<li>雷仲倫</li>

<li>王彥德</li>

<li>孔德璋</li>

<li>江文通</li>

<li>蕭雲英</li>

<li>何彥德</li>

<li>張孝始</li>

<li>范伯倫</li>

<li>范蔚宗</li>

<li>劉靈預</li>

<li>周彥倫</li>

<li>顏之推</li>

<li>戴仲若</li>

<li>謝慶緒</li>

<li>顏延年</li>

<li>何子晢</li>

<li>劉士光</li>

<li>袁景倩</li>

<li>王淮之</li>

<li>何子季</li>

<li>蘇　瓊</li>
</ul></li>

<li>卷二
<ul class="">
<li>陶貞白</li>

<li>荀公普</li>

<li>劉慧斐</li>

<li>陸佐公</li>

<li>孔彥深</li>

<li>梁敬之</li>

<li>魏伯起</li>

<li>劉　溉</li>

<li>沈休文</li>

<li>劉彥和</li>

<li>崔子約</li>

<li>劉士湮</li>

<li>阮士宗</li>

<li>庾彥實</li>

<li>杜輔言</li>

<li>徐孝穆</li>

<li>徐孝克</li>

<li>李子約</li>

<li>楊越公</li>

<li>張士衡</li>

<li>孫思邈</li>

<li>王仲淹</li>

<li>褚河南</li>

<li>虞文懿</li>

<li>孔頴達</li>

<li>杜克明</li>

<li>司馬喬卿</li>

<li>王子安</li>

<li>駱賓王</li>

<li>武平一</li>

<li>宋廣平</li>

<li>房　琯</li>

<li>元魯山</li>

<li>王右丞</li>

<li>張燕公</li>

<li>嚴挺之</li>

<li>李青蓮</li>

<li>李公度</li>

<li>蘇　晉</li>

<li>韋蘇州</li>

<li>李遐叔</li>

<li>杜子巽</li>

<li>陸鴻漸</li>

<li>李鄴侯</li>

<li>顏魯公</li>

<li>裴晉公</li>

<li>龐道玄</li>

<li>柳柳州</li>

<li>劉夢得</li>

<li>于刺史</li>

<li>李元賓</li>

<li>李習之</li>

<li>權載之</li>

<li>徐　岱</li>

<li>李義山</li>

<li>盧源一</li>

<li>裴　寬</li>
</ul></li>

<li>卷三
<ul class="">
<li>白少傅</li>

<li>李濬之</li>

<li>杜彥之</li>

<li>韋南康</li>

<li>皇甫湜</li>

<li>韓昌黎</li>

<li>裴公美</li>

<li>丁　繁</li>

<li>陳　琡</li>

<li>崔　群</li>

<li>司空表聖</li>

<li>呂許公</li>

<li>李文靖</li>

<li>謝宗源</li>

<li>曾運使</li>

<li>查湛然</li>

<li>楊文公</li>

<li>晁文元</li>

<li>王文正</li>

<li>朱　炎</li>

<li>朱正裕</li>

<li>王中立</li>

<li>王　隨</li>

<li>富文忠</li>

<li>文潞公</li>

<li>杜祁公</li>

<li>范文正</li>

<li>尹師魯</li>

<li>馮當世</li>

<li>夏英公</li>

<li>李　覯</li>

<li>趙清獻</li>

<li>歐陽永叔</li>

<li>司馬溫公</li>

<li>張文定</li>

<li>范忠文</li>

<li>邵康節</li>

<li>王介甫</li>

<li>蘇端明</li>

<li>蘇欒城</li>

<li>米襄陽</li>

<li>文與可</li>

<li>程明道</li>

<li>呂晦叔</li>

<li>楊無為</li>

<li>晁以道</li>

<li>王觀文</li>

<li>劉元城</li>
</ul></li>

<li>卷四
<ul class="">
<li>胡康侯</li>

<li>周濂溪</li>

<li>秦淮海</li>

<li>李伯時</li>

<li>黃魯直</li>

<li>吳德夫</li>

<li>江民表</li>

<li>陳忠肅</li>

<li>李漢老</li>

<li>韓子蒼</li>

<li>呂居仁</li>

<li>張無盡</li>

<li>趙郡王</li>

<li>王以寧</li>

<li>潘待制</li>

<li>徐師川</li>

<li>楊龜山</li>

<li>張魏公</li>

<li>胡致堂</li>

<li>張文忠</li>

<li>王龜齡</li>

<li>游定夫</li>

<li>于　憲</li>

<li>朱晦菴</li>

<li>馮躋川</li>

<li>陸放翁</li>

<li>王龍舒</li>

<li>張南軒</li>

<li>尤遂初</li>

<li>吳明可</li>

<li>葉水心</li>

<li>真西山</li>

<li>錢公相</li>

<li>劉後村</li>

<li>陸省菴</li>

<li>范致虗</li>

<li>吳履齋</li>

<li>饒德操</li>

<li>劉中明</li>

<li>劉經臣</li>

<li>戴道純</li>

<li>楊　圭</li>

<li>李端愿</li>

<li>高世則</li>

<li>趙松雪</li>

<li>黃晉卿</li>

<li>顧仲英</li>

<li>楊鐵崖</li>
</ul></li>
</ul><p>法喜志目錄<span class='note-inline'>(終)</span></p>
</div>No. 1649
<p class='juan'><a id='mulu7' />法喜志卷一</p><p class="byline">氷蓮道人　夏樹芳　輯</p><p class="byline">窹斗居士　馮　定　閱</p>
<div class='div-other'><a id='mulu8' />
<p class='h1'>東方曼倩</p><p>東方朔。字曼倩。平原厭次人。武帝朝上書稱旨。待詔金馬門。時有正諫法言以為滑稽之雄。元狩三年。帝鑿昆明池得黑灰。以問方朔。朔曰。可問西域胡道人。時梵僧摩騰至。因問之。騰曰。此劫灰也。</p>
</div>
<div class='div-other'><a id='mulu9' />
<p class='h1'>劉更生</p><p>劉向。字子政。一名更生。年十二。隨父任為輦郎。獻賦頌數十篇。成帝時為光祿大夫。以趙后淫亂著列女傳。以王氏權太盛作洪範五行傳。上欲用為九卿。數為王氏所持。居列大夫三十餘年。向甞校書天祿閣。青藜夜照。往往多見佛書。其著列仙傳云。吾披檢藏經。緬尋太史撰列仙圖。自黃帝以下迄于今。得仙道者一百四十九人。其七十四人乃見佛經。</p>
</div>
<div class='div-other'><a id='mulu10' />
<p class='h1'>曹子建</p><p>曹植。字子建。操次子。十歲善屬文。誦詩書十餘萬言。邯鄲淳見而駭歎。稱為天人。植每讀佛經。留連嗟玩。以為至道之宗。遊魚山。聞有聲特異。清颺哀婉。因倣其聲為梵唄。今法事中有魚山梵。即其遺奏也。植在日不甚信黃老。著辨道論見意。今載藏經中弘明集。</p>
</div>
<div class='div-other'><a id='mulu11' />
<p class='h1'>羊叔子</p><p>羊祜。字叔子。平陽人。累遷尚書在僕射。吳陸抗甞稱其德量。雖樂毅諸葛孔明不能過。祜方五歲。令乳母於鄰家李氏桑樹下探取金環。李氏驚曰。此亡兒所失。乃知李氏子祜之前身也。武帝時祜為荊州都督。日供武當山寺。有問其故。祜曰。前身過多。賴造此寺故獲中濟。所以供養之情偏重於此。</p>
</div>
<div class='div-other'><a id='mulu12' />
<p class='h1'>王茂弘</p><p>王導。字茂弘。瑯琊人。官太傅。封始興公。僧人吉友游建康。善說梵唄。導見之曰。我輩人也。太尉庾亮。光祿周顗。廷尉桓彝。皆造門結納。名籍公卿間。吉友甞對導解帶盤薄。尚書卞望之適至。友正容肅然。人問其故。對曰。王公風期鑑人。卞令範度格物。吾吾當以是應之耳。</p>
</div>
<div class='div-other'><a id='mulu13' />
<p class='h1'>劉真常</p><p>劉惔。字真常。沛人。少清遠。家貧晏如。王導深器之。累遷丹陽尹。時竺法深道徽高扇。譽播山東。惔常為其弟子。一日法深在簡文坐。惔問道人何以遊朱門。深曰。君自見其朱門。貧道如遊蓬戶。</p>
</div>
<div class='div-other'><a id='mulu14' />
<p class='h1'>陶士行</p><p>陶侃。字士行。鄱陽人。初為廣州刺史。有漁於海得文殊像。送寒溪寺。寺甞經火而像屋無恙。其後侃武昌。使人迎之。十輩不能舉。既而叢力致之舟。舟輒沒。遂失其像。時謠曰。侃惟劍雄。像以神標。可以誠致。難以力招。及遠公剏寺。心祈之。於是像泠然自至。</p>
</div>
<div class='div-other'><a id='mulu15' />
<p class='h1'>謝安石</p><p>謝安。字安石。陽夏人。少有時名。朝命敦逼皆不就。年四十餘始應命。出為征西司馬。太元中加太保。居東山。時與支遁許詢為山水之游。甞詔遁入禁中。講經多會宗遺文。為守文者所[怡-台+(陋-(阿-可))]。安聞而歎曰。此九方[(栗-木+土)*ㄆ]之相馬。略玄黃而取神駿也。太和二年。遁辭闕還山。詔建沃州寺以居之。時安守吳興。以書抵遁曰。思君積日。計辰傾馳尤甚。知欲還剡自治。為之愴然。人生如寄耳。頃風流得意之事。殆為都盡。終日戚戚。惟遲君一來。以晤言消之。一日千載也。</p>
</div>
<div class='div-other'><a id='mulu16' />
<p class='h1'>王右軍</p><p>王羲之。字逸少。導從子。以骨鯁稱。起家秘書郎。後為右軍將軍會稽內史。咸康六年於廬山建歸宗寺。請西天達磨多羅居之。羲之在會稽。聞支遁名未之信。後遁還剡。羲之詣遁觀其風力。謂曰逍遙可得聞乎。遁作數千言。羲之遂披襟解帶留連不能<span class='corr'>已</span>。</p>
</div>
<div class='div-other'><a id='mulu17' />
<p class='h1'>王武岡</p><p>王謐。字雅遠。官司徒。甞與遠公書曰。身年四十而衰同耳順。遠答曰。古人不愛尺璧而重寸陰。觀其所存。似不在長年耳。檀越既履順而游性。乘佛理以御心。由此而推。復何羨於遐齡耶。人皆稱公善誘。</p>
</div>
<div class='div-other'><a id='mulu18' />
<p class='h1'>郗嘉賓</p><p>郗超。字嘉賓。山陽人。少有曠世之度。標志慕佛。加好行檀。喜隱遯。聞拂衣者必為起屋具器用遺之。支道林每謂其造微之功足參正始。甚重之。為桓溫府掾。超問謝安曰。支遁所談何如嵆中散。安曰。嵆努力纔得其半耳。又問何如殷浩。安曰。亹亹辨論。恐當抗衡超㧞淵源。殷有慚德。後與親舊書云。支公神理所通。玄挺獨悟。數百年來紹隆大法。令真理不絕。一人而<span class='corr'>已</span>。超甞著五戒文。<span class='corr'>已</span>行五戒。更修歲月齋戒。迎中而食。既中之後。美味甘香一不得甞。</p>
</div>
<div class='div-other'><a id='mulu19' />
<p class='h1'>王喬之</p><p>王喬之。瑯琊人。有念佛三昧詩曰。妙用在茲。涉有覽無。神由昧徹。識以照麤。精微自引。因功本虗。泯彼三觀。思轉豪餘。又曰。嘅自一生。夙之慧識。託崇淵人。庶藉冥力。思轉豪功。在深不測。至哉之念。注心西極。</p>
</div>
<div class='div-other'><a id='mulu20' />
<p class='h1'>殷中軍</p><p>殷浩。字深源。以佛經未了。遣人迓支公。支欲往。右軍曰。淵源思致淵富。故未易當。</p>
</div>
<div class='div-other'><a id='mulu21' />
<p class='h1'>袁彥伯</p><p>袁宏。字彥伯。陽夏人。自少有逸才。謝安輩甚重之。累官至東陽郡太守。所著詠史詩及東征等賦。為時盛傳。甞著漢紀云。西域天竺有佛道焉。變化無所不入。故能通萬物而大濟群生。漢明帝感夢。乃遣使天竺問道。圖其像而還。有經數千卷。善為宏闊勝大之言。所求在一體之內。所明在視聽之外。俗士目之以為虗誕。然歸於玄微深遠。難得而測。故王公大臣視生死報應之際。莫不矍然而自失焉。</p>
</div>
<div class='div-other'><a id='mulu22' />
<p class='h1'>王坦之</p><p>王坦之。字文度。晉陽人。寧康中遷中書令。領丹陽尹。時桓溫移晉祚。坦之與謝安同心匡輔。卒安社稷。與支道林相友善。道林甞造即色論曰。色之性也。不自有色。色不自有。雖色而空。故曰色即為空。色復異空。論成以示坦之。坦之都無言。支曰默而識之乎。曰既無文殊。誰能見賞。</p>
</div>
<div class='div-other'><a id='mulu23' />
<p class='h1'>何次道</p><p>何充。字次道。廬江潛人。風韻閑雅。少以文義見稱。王導與庾亮竝言於成帝曰。何充器局方槩有萬夫之望。臣死之日願引充內侍。則社稷無虞矣。及導卒。遂參錄尚書事。推能用功。不樹私恩。世甚重之。充性喜釋氏。時庾氷以元舅輔政。奏沙門應盡禮王者。充等議不應致拜。乃上奏曰。武皇以盛明革命。明帝以聰聖玄覽。豈此時沙門不易屈膝。顧以不變其修善之法。所以通天下之志也。疏三上。氷議遂寢。</p>
</div>
<div class='div-other'><a id='mulu24' />
<p class='h1'>何幼則</p><p>何準。字幼則。充之弟。高尚寡欲。州府交辟不就。初充為驃騎將軍。勸令仕。準曰。第五之名。何減驃騎。充居宰輔。權傾一時。而準散帶衡門。不及人事。惟焚香誦經而<span class='corr'>已</span>。其女為穆皇后。</p>
</div>
<div class='div-other'><a id='mulu25' />
<p class='h1'>謝仁祖</p><p>謝尚。字仁祖。鯤之子。仕晉為鎮西將軍。尚甞夢其父曰。西南有氣至。當者必死。汝宜建塔造寺可禳之。若未暇。可於杖頭刻作塔形。見有氣來可擬之。尚寤遂刻小塔於杖頭。後果有異氣自天而下。直衝尚家。尚以杖頭指之。氣即回散。闔門獲全。尚於永和四年捨宅造寺。名莊嚴。</p>
</div>
<div class='div-other'><a id='mulu26' />
<p class='h1'>羅君章</p><p>羅含。字君章。耒陽人。少時甞晝臥。夢一鳥文彩異常飛入其口。自此藻思日新。仕為江夏從事。太守謝尚曰。可謂湘中之琳瑯。讀書好佛。著更生論曰。世皆悲合之必離。而莫慰離之必合。皆知聚之必散。而莫識散之必聚。今談者徒云。向我非今我。而不知今我即昔我耳。達觀者以死生為寤寐。誠哉是言。</p>
</div>
<div class='div-other'><a id='mulu27' />
<p class='h1'>孫興公</p><p>孫綽。字興公。與高陽許詢俱有高尚之志。初隱會稽。放情山水。作遂初賦以見志。支道林問綽曰。君何如許。答曰。高情遠志。弟子早<span class='corr'>已</span>服膺。然一詠一吟。許將生面。甞作天台賦示友人范榮期曰。卿試擲地。當作金石聲。每至佳句。輙云應是我輩語。哀帝時為著作郎。撰喻道論左袒佛氏。內典中諸所撰述。俱見弘明等集。史臣稱綽。有匪躬之節。不徒文雅而<span class='corr'>已</span>。</p>
</div>
<div class='div-other'><a id='mulu28' />
<p class='h1'>許玄度</p><p>許詢。字玄度。高陽人。魏中領軍允曾孫也。澡心學佛。江左諸公卿翕然仰慕。簡文帝高其風。每月夜必造焉。清言妙理。至其亹亹。簡文不覺前席。劉真長為時譚宗。與詢結清言友。每謂人曰。清風朗月。何甞不思玄度。與支遁講維摩經。詢發一難。眾謂遁不能通。遁通一義。眾謂詢無以難。詢甞以會稽永興居為崇化寺。建塔四層。</p>
</div>
<div class='div-other'><a id='mulu29' />
<p class='h1'>王簡棲</p><p>王巾。字簡棲。瑯琊人。有學業。為齊錄事參軍。作頭陀寺碑。文精理造。</p>
</div>
<div class='div-other'><a id='mulu30' />
<p class='h1'>王苟子</p><p>王脩。字苟子。僧意在瓦官寺中。苟子與共語。使其唱理。意謂王曰。聖人有情否。王曰無。曰聖人如柱耶。王曰如壽算。雖無情運之者有情。僧意曰。誰運聖人耶。</p>
</div>
<div class='div-other'><a id='mulu31' />
<p class='h1'>習彥威</p><p>習鑿齒。字彥威。襄陽人。少有志氣。愽學洽聞。以文章著稱。著晉漢春秋凡五十四卷。晉桓溫辟為從事。累遷別駕。時有沙門釋道安。俊辯有高才。比至荊州。與習相見。道安曰彌天釋道安。習曰四海習鑿齒。時人以為佳對。習甞與道安書曰。承應真履正。明白內融。慈訓兼照。道俗齊蔭。宗虗者悟無常之旨。存有者達外身之權。若慶雲東徂。摩尼回耀。雨甘露於豐草。植旃檀於江湄。庶如來之教復崇於今日。玄波逸響。重蕩濯於一代矣。</p>
</div>
<div class='div-other'><a id='mulu32' />
<p class='h1'>戴安道</p><p>戴逵。字安道。譙郡人。性高潔。武陵王晞聞其善鼓琴。遣人召之。逵對使者破琴曰。戴安道不能為王門伶人。王子猷過訪。至雪夜乘舟。孝武時累徵不就。甞欲造無量壽佛。積思三年。刻雕方就。迎置山陰靈寶寺。郗超見而作禮。撮香在手。勃然煙上。極目雲表。眾皆歎其神異。</p>
</div>
<div class='div-other'><a id='mulu33' />
<p class='h1'>宗少文</p><p>宗炳。字少文。好山水。愛遠遊。西陟荊巫。南登衡嶽。慨焉有尚平之志。因疾還江陵。歎曰名山恐難徧覩。惟當澄懷觀道。臥以遊之。凡所遊履。圖之於室。每謂人曰。撫琴動操。欲令眾山皆響。劉裕領荊州。辟為主簿。答曰。吾棲丘飲谷三十年矣。豈可作王門折腰吏耶。乃入廬山築室。專修業。甞著明佛論。</p>
</div>
<div class='div-other'><a id='mulu34' />
<p class='h1'>張萊民</p><p>張野。字萊民。居潯陽柴桑。與陶淵明有婚姻之契。學兼華梵。累徵不就。庾悅以其貧。徵為散騎常侍。笑曰。古人以容膝為安。屈志就祿。非吾志也。乃入廬山。依遠公研味釋典。</p>
</div>
<div class='div-other'><a id='mulu35' />
<p class='h1'>陶靖節</p><p>陶潛。字淵明。一字元亮。為彭澤令。之官八十日即解印去。賦歸去來辭。及宋受禪居柴桑。門前植五株柳。因以五柳自號焉。閑靜寡言。不慕榮利。好讀書。不求甚解。開卷有得。便欣然忘食。見樹木交蔭。時鳥變聲。亦復欣然有喜。常往來廬山。使一門生二兒舁以行。時遠公為西方之社。以書招淵明。淵明曰。若許我飲即往。許之。遂造焉。甞著搜神記。多載佛之靈驗。</p>
</div>
<div class='div-other'><a id='mulu36' />
<p class='h1'>劉遺民</p><p>劉程之。字仲思。彭城人。少孤。事母以孝聞。才操自負。不委氣於時俗。雖寒餓在<span class='corr'>己</span>。威福當前。其意湛如也。司徒王謐。丞相栢玄。侍中謝琨。大尉劉裕。後先引薦。程之力辭。乃之匡山托於遠公。遠曰。官祿巍巍。何以不為。程之曰。君臣相疑。疣贅相虧。普室無磐石之固。物情有疊卵之危。吾何為哉。遠然其說。深加器厚。太尉亦以其志不可屈。與群公議遺民之號旌焉。居山十五年。修念佛三昧。甞於定中見佛光照地。作黃金色。又有摩頂授衣之異。若遺民者。真可謂妙觀大儀。啟心真照。飄靈衣於八極。沉香風以窮年。於遠公之誓辭。庶幾無負矣。蓮社與盟凡一百二十三人。</p>
</div>
<div class='div-other'><a id='mulu37' />
<p class='h1'>周續之</p><p>周續之。字通祖。鴈門人。年十二。受業於范甯。通五經五緯。號十經。世稱為顏子。既而入廬山。事沙門慧遠。布衣蔬食。終身不娶。與劉遺民陶靖節。號潯陽三隱。</p>
</div>
<div class='div-other'><a id='mulu38' />
<p class='h1'>謝康樂</p><p>謝靈運。玄之孫。家於上虞。少好學。愽覽群藉。文章稱江左第一。仕宋為永嘉太守。襲祖父封爵。故世稱康樂。靈運負才傲世。至廬山見遠公。肅然心服。即寺築臺。譯涅槃經三十六卷。甞撰佛讚曰。惟此大覺。因心則靈。垢盡智照。數極慧明。三達非我。一援群生。理麤心行。道絕形聲。菩薩讚曰。若人仰宗。發性遺慮。以定養慧。和理斯附。爰初四等。終然小住。涉求至矣。在外皆去。緣覺聲聞讚曰。厭苦情多。無物志少。如彼化城。權可得寶。誘以涅槃。救爾衰老。肇元三事。翻成一道。</p>
</div>
<div class='div-other'><a id='mulu39' />
<p class='h1'>孟顗</p><p>孟顗。仕宋為會稽太守。奉佛精懇。謝靈運嘲之曰。得道應須慧業文人。生天當在靈運前。成佛必在靈運後。顗深恨此語。然而事佛彌加抗厲。</p>
</div>
<div class='div-other'><a id='mulu40' />
<p class='h1'>高伯恭</p><p>高允。字伯恭。渤海蓨人。少有奇度。崔宏異之曰。高子黃中內潤。文明外照。必為一代偉器。仕魏累官中書令。爵咸陽公。允雖寵貴。家貧自如。武帝甞幸其第。惟草屋數間。布被縕袍。厨中豉菜而<span class='corr'>已</span>。帝曰。古之清貧有如此乎。賜帛五百疋。粟千斛。甞撰鹿苑賦。與曇始法師傳。文甚精<span class='corr'>采</span>。年九十八無疾而終。</p>
</div>
<div class='div-other'><a id='mulu41' />
<p class='h1'>明僧紹</p><p>明紹。字承烈。平原鬲人。明經隱居。自號平原居士。齊高帝欲就見之。時明紹方依遠公居定林寺。遠公問紹曰。天子若來。居士若為相對。紹曰。山藪之人。正當鑿坏以遁。若辭不獲。便當依戴公故事。高帝知其意不可屈。遣人賜以竹根如意。及笋籜冠。宋泰始中甞游攝山。野老諫曰。山多猛虎毒蛇。所以久絕行迹。紹曰。毒中之毒。無過三毒。忠信可踏水火。猛虎亦何能為。乃結茅茨廿許年。不事人世。甞與法度禪師講無量壽經。夜見金光照室。</p>
</div>
<div class='div-other'><a id='mulu42' />
<p class='h1'>雷仲倫</p><p>雷次宗。字仲倫。豫章人。隱退不受徵辟。入遠公蓮社。立館東林之側。及遠公亡。與子姪書曰。吾托業廬山。事釋和尚三十年。淵匠既傾。良朋亦喪。及今未耄。尚可勵志西歸。自今<span class='corr'>已</span>往。勿以家務相聞。</p>
</div>
<div class='div-other'><a id='mulu43' />
<p class='h1'>王彥德</p><p>王玄謨。字彥德。祁縣人。素奉佛。甞舉兵伐魏。玄謨為寧朔將軍。受輔國蕭斌節制。玄謨失律當斬。沈慶之因諫曰。佛貍威震天下。豈玄謨所能當。且殺戰將徒自弱耳。乃止。初玄謨將見殺。以觀音示夢得免。後官至開府儀同三司。年八十二卒。</p>
</div>
<div class='div-other'><a id='mulu44' />
<p class='h1'>孔德璋</p><p>孔穉珪。字德璋。會稽人。風韻清颯。好文詠。太守王僧䖍見而重之。引為主簿。與江淹對掌辭筆。甞答蕭子良疏曰。民早奉提拂之仁。深蒙弘引之訓。至於大覺明教。般若正源。使民六滯頓<span class='corr'>祛</span>。五情方勗。回心頂禮。霍然大悟。</p>
</div>
<div class='div-other'><a id='mulu45' />
<p class='h1'>江文通</p><p>江淹。字文通。考城人。少孤。<span class='corr'>采</span>薪以養母。仕齊累官御史中丞。彈劾不避貴近。風<span class='corr'>采</span>肅然。後封醴陵侯。以詩賦顯。甞著無為論曰。吾聞大人降迹。廣樹慈悲。破生死之樊籠。登涅槃之彼岸。闡二乘以誘物。去諸相以歸真。有智者不見其去來。有心者莫知其終始。湛然常住。永絕殊途。</p>
</div>
<div class='div-other'><a id='mulu46' />
<p class='h1'>蕭雲英</p><p>蕭子良。字雲英。敦義愛古。郡人朱百年有至行。及卒。餽其妻米百斛。蠲一人給其薪。與文慧太子並精佛理。而子良每招致名僧講諸佛乘。尊法之盛江左未有。或親為眾僧賦食行水。子良甞夢東方普光世界天王如來。說淨住淨行法門。因著淨住子二十卷。淨住者即梵語布薩。謂淨身口意如戒而住也。</p>
</div>
<div class='div-other'><a id='mulu47' />
<p class='h1'>范伯倫</p><p>范泰。字伯倫。順陽人。仕劉宋為中書郎。繼領國子祭酒。少帝在位多失。數上封事苦諫。愽覽篇籍。撰古今善言二十四篇。暮年事佛甚精。於宅西建祇洹精舍。</p>
</div>
<div class='div-other'><a id='mulu48' />
<p class='h1'>范蔚宗</p><p>范曄。字蔚宗。伯倫之子。仕宋為秘書丞。撰東漢書。有西域論曰。佛道神化。興自身毒。而二漢方志莫有稱焉。張騫<span class='corr'>但</span>著地多暑濕。乘象而戰。班超惟列其奉浮屠不殺伐。而精文善導之功靡所傳述。予聞之。其國殷乎中土。玉燭和氣。靈聖之所降集。賢懿之所挺生。神迹詭異。則理絕人區。感驗明顯。則事出天外。而騫超無聞者。豈其道閉往運。數開叔葉乎。</p>
</div>
<div class='div-other'><a id='mulu49' />
<p class='h1'>何彥德</p><p>何尚之。字彥德。宋文帝時為侍中。帝甞謂尚之曰。范泰謝靈運常言。六經在濟俗。若求性靈真要。必以佛理為指南。近見顏延之折達性論。宗炳難黑白論。竝明至理。開獎人意。若率土皆淳此化。則朕坐致太平矣。尚之曰。渡江以來。王導周顗。庾亮謝安。戴達許詢。王蒙郗超。王坦之。臣高祖兄弟。莫不稟志歸依。夫百家之鄉。十人持五戒。則十人淳謹。千室之邑。百人修十善。則百人和睦。人能行一善則去一惡。去一惡則息一刑。此明旨所謂坐致太平者也。時羊元保進曰。此談非臣所與聞。竊謂秦楚強兵。孫吳吞併。將無取於此也。尚之曰。夫禮隱逸則戰士息。貴仁德則兵氣消。以孫吳為志。動期吞併。則將無取乎堯舜之道。豈特釋教而<span class='corr'>已</span>哉。帝悅曰。釋門之有卿。猶孔門之有季路。惡言不入於耳也。</p>
</div>
<div class='div-other'><a id='mulu50' />
<p class='h1'>張孝始</p><p>張元。字孝始。河北萬城人。年十六。其祖喪明。元憂泣。晝夜經行以祈福佑。復誦藥師經。至盲者得視之語。遂請七僧燃七層燈。轉讀是經七晝夜。每日行道祝曰。元為孫不孝。使祖喪明。今以燈光竝施法界。乞祖目還明。元求代闇。是夜夢。一神僧以金篦刮其祖目。三日遂瘥。</p>
</div>
<div class='div-other'><a id='mulu51' />
<p class='h1'>劉靈預</p><p>劉虬。字靈預涅陽人。抗節好學。宋太始中為當陽令。後徙居江陵。竟陵王累辟不就。報書曰。暢餘音於山澤。托暮情於魚鳥。遂斷穀餌朮。麻衣草履。長齋禮誦。六時不缺。註華嚴法華二經。</p>
</div>
<div class='div-other'><a id='mulu52' />
<p class='h1'>周彥倫</p><p>周顒。子彥倫。建康人。顒於鍾山西立隱舍。清貧寡欲。終日長蔬。王儉問曰。山中何所食。顒曰。赤米白鹽。綠葵紫蓼。後應詔出仕。累官國子博士。明帝頗好玄理。而所為多慘毒。顒不為顯諫。輙誦經中因緣辠福之事。帝亦為之少止。太子甞問顒卿精何如胤。顒曰三塗八難。共所未免。然各有累。太子曰其累伊何。顒曰周妻何肉。顒甞建山茨寺於鍾山。今草堂寺是也。</p>
</div>
<div class='div-other'><a id='mulu53' />
<p class='h1'>顏之推</p><p>顏之推。字子分。西魏武平中為黃門侍郎。舉家蔬食。深崇佛教。有顏氏家訓行於世。其歸心篇曰。神仙之事。頗為虗放。縱使得仙。終當有死。不勸汝曹學之。佛家三世之事信而有徵。家素歸心。勿生輕慢。其間妙旨具於經論。不復於此贊述。</p>
</div>
<div class='div-other'><a id='mulu54' />
<p class='h1'>戴仲若</p><p>戴顒。字仲若。逵之子。才巧如其父。江夷甞托顒造觀音像。積年未成。夜夢神曰。江夷與觀音機緣未契。可改為彌勒。顒即馳報而夷書<span class='corr'>已</span>至。俱於此夕感夢。觸手成妙像。今在會稽龍華寺。顒超逸多風。以剡縣多名山。故世居剡。桐廬復多名山。故復居桐廬。<span class='corr'>己</span>又愛吳下佳山水。復游吳下。吳中好事者。共為築室。至聚石開㵎以居之。甞著逍遙論。註禮中庸篇。永初嘉中累徵不就。</p>
</div>
<div class='div-other'><a id='mulu55' />
<p class='h1'>謝慶緒</p><p>謝敷。字慶緒。會稽人。崇信釋氏。初入太平山中十餘年。以長齋供佛為業。招引同事化導不倦。以母老還南山若耶中。內史郗愔表薦之。徵博士不就。郗尚書甞曰。謝慶緒識見雖不絕人。可以累心處都盡。</p>
</div>
<div class='div-other'><a id='mulu56' />
<p class='h1'>顏延年</p><p>顏延之。字延年。瑯琊人。官至太常卿。居身清約。不營財利。子竣既貴重。權傾一朝。凡所資供。延之一無所受。宅宇如舊。見竣起宅。謂曰。善為之。無令後人笑汝拙也。釋慧亮過江。止何園寺。講蓮花大小品十地等。延之眷德流連。每歎曰。安汰吐珠玉於前。斌亮振金聲於後。清言妙緒。將絕復興。</p>
</div>
<div class='div-other'><a id='mulu57' />
<p class='h1'>何子皙</p><p>何點。字子皙。偃之子。尚之孫。點明目秀眉。容貌方雅。不以門戶自矜。或駕柴車。或躡草履。隨意所適必醉歸。人謂之通隱。梁武帝賜以鹿皮巾召見。引入華林園。詔拜常侍。點以手捋帝鬚曰。乃欲臣老子耶。遂辭去。一時名士如陳郡謝瀹。吳國張融。會稽孔德璋為莫逆友。點門世信佛。以會稽山多靈異往游焉。居若耶山雲門寺。兄求弟胤。竝從棲遯。世號點為大山。胤為小山。求為東山。</p>
</div>
<div class='div-other'><a id='mulu58' />
<p class='h1'>劉士光</p><p>劉歊。字士光。平原人。奉母兄以孝弟聞。母每病夢歊進藥。翌日有問。弟劉訏常戴穀皮巾。披衲衣。每游山山澤。留連忘返。訏善玄言。尤精釋典。與兄歊聽講鍾山。因共卜築有終焉之志。歊所著有革終論。以為形之於神。逆旅之館耳。既死神去。館乃速朽。世稱其達。卒<span class='corr'>諡</span>貞節先生。</p>
</div>
<div class='div-other'><a id='mulu59' />
<p class='h1'>袁景倩</p><p>袁粲。字景倩。幼孤好讀書。及長有風操。甞著妙德先生傳。仕宋累官尚書左僕射。出鎮石頭城。為劉僧靜所殺。子最以身衛父俱死。粲語最曰。我不失為忠臣。汝不失為孝子。逸士顧歡偏主道教。粲為論以駁之。謂孔老教俗為本。釋氏出世為宗。發軫既殊。其歸亦異。又仙道以變形為尚。泥洹以陶神為先。變形者。白首窮玄。而未能無死。陶神者。塵惑日損。而湛然常住。</p>
</div>
<div class='div-other'><a id='mulu60' />
<p class='h1'>王淮之</p><p>王淮之。字元會。瑯琊人。世尚儒業。不信佛法。常謂身神俱滅。寧有三世耶。元嘉中為丹陽令。病絕少蘇。時建康令賀道力省疾。淮之語道力曰。身死神存。始知釋教不虗。道力曰。明府生平置論不爾。今何見而輙異之耶。淮之斂容答云。神實不盡。佛氏不可不信。語訖而終。</p>
</div>
<div class='div-other'><a id='mulu61' />
<p class='h1'>何子季</p><p>何胤。字子季。少好學。師事沛國劉巘。受易及禮記毛詩。時入鍾山定林寺聽內典。仕齊為建安太守。每伏臘放囚還家。依期而返。胤甞與門人議蔬食。門人上疏曰。變之大者無如死生。死生之所重無踰性命。性命之於彼極切。滋味之在我可賒。如云一往一來生死常事。則傷心之慘行亦自及。胤之末年遂絕血味。</p>
</div>
<div class='div-other'><a id='mulu62' />
<p class='h1'>蘇瓊</p><p>蘇瓊。字珍之。武強人。為清河太守。郡父老甞獻瓜二頭。瓊置梁上終不割。性喜禪理。有沙門入謁。意欲徵債。瓊竟日與之談玄。沙門無從啟口。弟子問故。沙門曰。每見府君。徑將我入青雲間去。何由得論地上事耶。遂焚其券。</p>
</div>
<p class='juan'>法喜志卷一</p>
</div><!-- end of div[@id='body'] -->
</body></html>