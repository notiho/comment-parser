<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界聖凡水陸大齋法輪寶懺</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu8' />水陸道場法輪寶懺卷第三</p>一心奉請佛說梵網經<span class='note-inline'>(拜觀同上)</span><p style="margin-left:2em">姚秦天竺沙門鳩摩羅什譯。</p>
<p style="margin-left:2em">但有菩薩心地一品分上下。佛於第四禪。接眾歸蓮華藏。盧舍那佛。於千華座上。先說三十心十地。次說十重四十八輕。菩薩戒。令化身釋迦。轉教眾生。行菩薩道。入如來地。</p>
<p style="margin-left:2em">大乘律部。本與諸經襍見。不必定如小乘分兩藏也。然說律義多者入律部。</p>
一心奉請菩薩瓔珞本業經<span class='note-inline'>(拜觀同上)</span><p style="margin-left:2em">姚秦涼州沙門竺法念譯。</p>
<p style="margin-left:2em">集眾品第一。佛重遊道樹下。放四十二光。集十首菩薩。從十林剎十精進佛所來。并集十切諸天眾等　賢聖名字品第二。說十住十行十回向十地等覺妙覺名字。皆華梵雙舉。又說住前十心。信。念。進。定。慧。戒。迴向。護法。捨。願。又說二十四願偈。十不可悔戒　賢聖學觀品第三。謂十住名習種性。十行名性種性。十向名道種性。十地名聖種性。次等覺性。次妙覺性。又名六堅。又名六忍。又名六慧。又名六定。又名六觀。又名六寶瓔珞。謂銅寶銀寶金寶瑠璃寶摩尼寶水晶寶。并說六位所修說行　譯義品第四。釋前十信及四十二位之義　佛母名品第五。答敬首菩薩問二諦義。并說小中大劫差別　因果品第六。明十波羅蜜。各有三緣。又說七財四攝四辯四依等為因。二種法身為果　大眾受學品第七。佛復放光集眾。囑文殊及善財七大菩薩各領大眾受學。因分別三種受戒。及受戒儀式。由受戒故。次第入於住行向地等妙覺中　集散品第八。三勸大眾發菩提心。乃至再囑。須受菩薩戒<span class='corr'>已</span>。方可為說此大法門　天台判別圓位次。</p>
一心奉請菩薩善戒經<span class='note-inline'>(拜觀同上)</span><p style="margin-left:2em">劉宋中天竺沙門求那䟦摩等譯。一名菩薩地。</p>
<p style="margin-left:2em">序品第一。與寶積中決定毗尼經同　善行性品第二　發菩提心品第三　利益內外品第四　真實義品第五　不可思議品第六　調伏品第七　菩提品第八　菩提力性品第九　施品第十　戒品第十一　忍品第十二　精進品第十三　禪品第十四　慧品第十五　輭語品第十六　供養三寶品第十七　三十七功道品第十八　助菩提數法餘品第十九　功德品第二十　如法住菩薩相品二十一　如法住禪品二十二　如法住定心品二十三　如法住生菩薩地品二十四　如法住畢竟地生品又第一　畢竟地攝取品又第二　畢竟地畢竟品三　畢竟行品四　畢竟地三十二相八十種好品五　畢竟地住品六。明十力四無畏等。後有優波離問結經名　從第二品以下並與瑜伽師地論中菩薩地同意。彌勒菩薩宗此經成地論。而地持一經。又從地論錄出別行。故仍與此大同也。</p>
一心奉請菩薩善戒經<span class='note-inline'>(拜觀同上)</span><p style="margin-left:2em">明六重八重及四十八輕。即上經戒品中別出。與菩薩戒本及羯磨文。大同小異　優波離明菩薩受戒法。</p>
一心奉請佛說受十善戒經<span class='note-inline'>(拜觀同上)</span><p style="margin-left:2em">開元錄拾遺單本。</p>
<p style="margin-left:2em">十惡業品第一。佛為舍利弗說十惡業名。并示以授十善戒法。身三口四意三。三番歸依而受。次受八戒齋法　十施報品第二。歎頌不殺功德。次說殺生十報。略歎不盜功德。次說偷盜十報。讚歎不婬有五功德。次說婬有十過。頌讚不妄語等功德。說四過惡業。</p>
一心奉請佛說十善業道經。及佛說娑伽羅龍王所說大乘法經<span class='note-inline'>(拜觀同上)</span><p style="margin-left:2em">唐于闐國沙門實叉難陀譯。第二宋北印土沙門施護譯。</p>
<p style="margin-left:2em">即方等部海龍王經中一品。第二同。</p>
一心奉請文殊師利問經<span class='note-inline'>(拜觀同上)</span><p style="margin-left:2em">蕭梁扶南國沙門僧伽婆羅譯。</p>
<p style="margin-left:2em">序品第一。佛住耆闍崛山。與比丘菩薩眾俱　菩薩戒品第二。與沙彌十戒同　不可思議品第三。明如來不入涅槃　無我品第四　涅槃品第五　般若波羅蜜品第六　有餘氣品第七　來去品第八　中道品第九　世間戒品第十。亦即沙彌十戒　出世間戒品第十一。明菩薩七聚　上出世間戒品第十二。觀第一義也　菩薩受戒品第十三。發菩提心也　字母品第十四　分別部品第十五。明佛滅後。僧祇上座二部。共出二十部。皆是大乘出。無是亦無非　襍問品第十六。設為外道種種邪難。求佛解釋　囑累品第十七。既囑累<span class='corr'>已</span>。復廣明在家過患。出家功德。次明念佛三昧。得見餘世界佛。次明用供養華呪法。</p>
一心奉請佛說菩薩內戒經<span class='note-inline'>(拜觀同上)</span><p style="margin-left:2em">劉宋中天竺沙門求那䟦摩譯。</p>
<p style="margin-left:2em">佛以十五日說戒時。文殊請問初發意道俗菩薩。當作何功德。佛為說十二時戒法　一歸依懺悔誓行六度。發三願。及行十法則　二受四十七戒　三受佛法身般若。各二十因緣　四受二十因緣。行之自知宿命　五受四禪法　六受般若三昧法　七受菩薩三昧法　八受月三昧。平心行之　九六根去惡為善。以六度教化一切　十外如地。內如水　十一願一切眾生。各得其樂　十二修六妙門。不住三乘果。次說十住菩薩。各有十功德。</p>
一心奉請佛藏經<span class='note-inline'>(拜觀同上)</span><p style="margin-left:2em">姚秦天竺沙門鳩摩羅什譯。</p>
<p style="margin-left:2em">諸法實相品第一。為舍利弗說十空等十喻。言如來說一切法無生滅　念佛品第二。無有分別。無取無捨。是真念佛　念法品第三　念僧品第四　淨戒品第五。明破戒比丘。成就十憂惱箭。必墮惡道　淨法品第六。明迦葉佛預記釋迦佛法中。多受供養。故法當疾滅。如諸盲為賊所誑。墮於深坑　往古品第七。明大莊嚴王滅後。眾分五部。一解正法者。即今滿慈子。四說邪法者。久墮地獄。今出為調達等　淨見品第八。明釋迦曾於過去歷侍多佛。以有所得故。不獲受記。至定光佛時。悟無生忍。乃得受記　了戒品第九。明三種人不喜聞此經。一破戒。二增上慢。三不淨說法及貪著我者。次明白毫相光一分。能供如法修道比丘。不必愁慮四事。但一心辦道　囑累品第十。具明末世不如法事。并囑累竟。魔王憂惱啼哭。以佛預為之防。不能破正法故。</p>
一心奉請優婆塞戒經<span class='note-inline'>(拜觀同上)</span><p style="margin-left:2em">北涼中天竺沙門曇無讖譯。</p>
<p style="margin-left:2em">集會品第一。善生長者。述外道禮六方法。佛告以六度。示一切法無性。發菩提心。持八重六重。名在家出家菩薩　發菩提心品第二　悲品第三　解脫品第四　三種菩提品第五。謂聲聞緣覺佛菩提也。亦云從聞思修得　修三十二相業品第六　發願品第七　名義菩薩品第八　義菩薩心堅固品第九　自利利他品第十　自他莊嚴品第十一　二莊嚴品第十二。謂福慧　攝取品第十三　受戒品第十四。明在家六重二十八戒。須六月中淨四威儀。乃於二十僧中授之　淨戒品第十五。明受戒後種種法要。三法四法等　息惡品第十六　供養三寶品第十七　六波羅蜜品第十八　襍品第十九。明布施如法不如法清淨不清淨　淨三歸品第二十　八戒齋品第二十一　五戒品第二十二　尸波羅蜜品第二十三　業品第二十四。即十業十惡　羼提波羅蜜品第二十五　毗離耶波羅蜜品第二十六　禪波羅蜜品第二十七　般若波羅蜜品第二十八。</p>
一心奉請佛說法律三昧經<span class='note-inline'>(拜觀同上)</span><p style="margin-left:2em">吳月支國優婆塞支謙譯。</p>
<p style="margin-left:2em">佛於摩竭提國。先說十二自燒。次為阿難說。雖發大意。有四墮落。次因舍利弗自責昔非。為說大乘法要。次為勇聲菩薩。分別聲聞禪緣覺禪如來禪五通仙人禪之不同。</p>
一心奉請清淨毗尼方廣經。及佛說文殊師利淨律經。寂調音所問經<span class='note-inline'>(拜觀同上)</span><p style="margin-left:2em">姚秦天竺沙門鳩摩羅什譯。第二竺法護譯。第三劉宋沙門釋法海譯。</p>
<p style="margin-left:2em">佛在耆闍崛山。寂調伏音天子。思見文殊。佛放白毫藏光。從寶相佛國召來。與十千菩薩俱。文殊與天子。問答第一義諦。及彼土聲聞所證大法。有四眾各五百人。及五千天子。因欲往彼土作聲聞眾。而發大心。得往生記。又問答聲聞菩薩律行不同及種種法門。因明住五無間。成無上道。謂從初發意中間大心。大慈悲。大捨。分證滿證。皆悉無間。直至成佛。又總約大悲。別約六度。明煩惱成菩提義。佛讚印。解迦葉疑。文殊以神力。教示彼土菩薩。於此土眾生。而發大願　第二同而分四品。五無間諸文缺。天子名寂順律音　第三同於第二。亦名如來所說清淨調伏經。</p>
一心奉請佛說文殊悔過經<span class='note-inline'>(拜觀同上)</span><p style="margin-left:2em">西晉月支國沙門竺法護譯。</p>
<p style="margin-left:2em">佛在靈山。新學菩薩有疑。如來齊光照耀菩薩為之請問文殊。文殊為說。懺悔。勸助。請法。興供。迴向。發願。眾得無生忍。佛遙聞而讚歎之。勸助隨喜也。</p>
一心奉請三曼陀颰陀羅菩薩經<span class='note-inline'>(拜觀同上)</span><p style="margin-left:2em">西晉清信士聶道真譯。</p>
<p style="margin-left:2em">序品第一。佛在摩提國。文殊問三曼陀颰陀羅菩薩。若人求菩薩道者。當作何施行。先總答之　悔過品第二　願樂品第三。即隨喜　請勸品第四　法行品第五。即迴向　譬福品第六。</p>
一心奉請菩薩藏經。及舍利弗悔過經。大乘三聚懺悔經<span class='note-inline'>(拜觀同上)</span><p style="margin-left:2em">蕭梁扶南國沙門僧伽婆羅譯。第二安世高譯。第三闍那崛多及笈多等譯。</p>
<p style="margin-left:2em">佛在祇園。舍利弗問懺悔隨喜勸請迴向之法。佛具答之。初明十世界十佛。令結壇受持。後明後去大光明聚如來時。佛為竭伽陀天女受持此經即轉女身。若女人聞此如來名者即不更受女身　二三同而文略。</p>
一心奉請佛說淨業障經<span class='note-inline'>(拜觀同上)</span><p style="margin-left:2em">開元附秦錄。</p>
<p style="margin-left:2em">佛住毗舍離菴羅樹園。無垢光比丘入城乞食。被婬女所呪。犯根本戒。生大憂悔。見文殊。遂見佛。佛為說無性之法。發心得記。因廣說淨業障法。說過去無垢光佛滅後。有勇施比丘犯根本戒。得聞深法遂發大心。今<span class='corr'>已</span>成佛。</p>
一心奉請佛說善恭敬經。及佛說正恭敬經<span class='note-inline'>(拜觀同上)</span><p style="margin-left:2em">隋北天竺沙門闍那崛多譯。第二元魏北天竺沙門佛陀扇多譯。</p>
<p style="margin-left:2em">說教他功德。及事師軌式　第二唯事師軌式。</p>
一心奉請佛說大乘戒經<span class='note-inline'>(拜觀同上)</span><p style="margin-left:2em">宋北印土沙門施護譯。</p>
<p style="margin-left:2em">佛在祗園說。文簡義切。最宜流通。</p>
一心奉請菩薩戒羯磨文<span class='note-inline'>(拜觀同上)</span><p style="margin-left:2em">彌勒菩薩說。唐大慈恩寺沙門釋玄奘譯。出瑜伽師地論。</p>
<p style="margin-left:2em">受戒羯磨第一　懺悔羯磨第二　得捨差別第三。</p>
一心奉請菩薩戒本經。及菩薩優婆塞五戒威儀經。菩薩戒本<span class='note-inline'>(拜觀同上)</span><p style="margin-left:2em">慈氏說。北涼中天竺沙門曇無讖譯。第二求那䟦摩譯。第三玄奘譯。</p>
<p style="margin-left:2em">此亦半月半月誦戒本。與梵網相輔而行　第二附禮佛發願受繩牀等法。第三增入開性罪八條。</p>
一心奉請菩薩受齋經<span class='note-inline'>(拜觀同上)</span><p style="margin-left:2em">西晉清信士聶道真譯。</p>
<p style="margin-left:2em">先明三歸悔過。次護十念。次十戒。次解齋法。迴向淨土。</p>
一心奉請菩薩五法懺悔經<span class='note-inline'>(拜觀同上)</span><p style="margin-left:2em">開元附梁錄。</p>
<p style="margin-left:2em">五悔各作偈語。無序分。無流通分。</p>
<p style="margin-left:2em">以上大乘律。</p>

<p class='juan'>水陸道場法輪寶懺卷第三</p></div>
</div><!-- end of div[@id='body'] -->
</body></html>