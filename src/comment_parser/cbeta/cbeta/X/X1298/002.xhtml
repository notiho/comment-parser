<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪門諸祖師偈頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu96' />禪門諸祖師偈頌下之上</p><p class="byline">五峯釋　如祐　錄</p>
<div class='div-other'><a id='mulu97' />
<div class='div-xu'><a id='mulu98' />
<p class='h2'>禪月大師山居詩序</p><p>愚咸通間於鍾阜作此詩。放笔藁。被人口。聞之一二。字句多錯。乾道辛丑山居寺改正之。成二十四首。風調鄙拙。不敢聞於大雅君子作者。氣合為一。朗吟可也。</p>
</div>
<div class='div-other'><a id='mulu99' />
<p class='h2'>山居詩第一</p><p>休話諠譁事事難。山翁只合住深山。數聲清磬是非外。一箇閑人天地間。綠圃空堦雲冉冉。異禽靈艸水潺潺。無人為向群儒說。巖桂枝高亦好攀。</p>
</div>
<div class='div-other'><a id='mulu100' />
<p class='h2'>第二</p><p>難是言休便即休。清吟孤坐碧溪頭。三間茆屋無人到。十里松門獨自遊。明月清風宗炳社。夕陽秋色庾公樓。修心未到無心地。萬種千般逐水流。</p>
</div>
<div class='div-other'><a id='mulu101' />
<p class='h2'>第三</p><p>好鳥聲長睡眼開。好茶擎乳坐莓苔。不聞榮辱成番盡。只見羆羆作隊來。詩理從前欺白雪。道情終遣似嬰孩。猶來此事知音少。不是真風去不迴。</p>
</div>
<div class='div-other'><a id='mulu102' />
<p class='h2'>第四</p><p>萬境忘機是道華。碧芙蓉裏日空斜。幽深有徑通仙窟。寂寞無人落異花。掣電浮雲真好喻。如龍似鳳不須誇。君看江上英雄塚。只有松根與栢槎。</p>
</div>
<div class='div-other'><a id='mulu103' />
<p class='h2'>第五</p><p>鞭後從他素髮兼。湧清奔碧冷侵簾。高奇章句無人愛。淡泊身心舉世嫌。白石橋高吟不足。紅霞影暖臥無厭。居山別有非山意。莫錯將余比宋纖。</p>
</div>
<div class='div-other'><a id='mulu104' />
<p class='h2'>第六</p><p>島外塵中四十秋。亦曾高挹漢諸侯。如斯標致雖清拙。大丈夫兒合自由。紫术黃菁苗蕺蕺。錦囊香麝語啾啾。終須心到曹溪叟。千歲櫧根雪滿頭。</p>
</div>
<div class='div-other'><a id='mulu105' />
<p class='h2'>第七</p><p>慵甚嵆康竟不迴。何妨方寸似寒灰。山精日作童兒出。仙者時將玉器來。筠箒掃花驚睡鹿。地爐燒樹帶枯苔。不行朝市多時也。許史金張安在哉。</p>
</div>
<div class='div-other'><a id='mulu106' />
<p class='h2'>第八</p><p>心心心不住希夷。石屋巉嵒白髮垂。惜竹不除當路笋。愛松留得礙人枝。焚香開卷霞生砌。卷箔冥心月在池。多少故人頭盡白。不知今日又何之。</p>
</div>
<div class='div-other'><a id='mulu107' />
<p class='h2'>第九</p><p>龍藏琅函遍九垓。霜鐘金皷振瓊臺。堪嗟一句無人得。遂使吾師特地來。無角鐵牛眠少室。生兒石女老黃梅。令人轉憶龐居士。天上人間不可陪。</p>
</div>
<div class='div-other'><a id='mulu108' />
<p class='h2'>第十</p><p>五岳煙霞連不斷。三山洞穴去應通。石窻欹枕疎疎雨。水碓無人浩浩風。童子念經深竹裏。獼猴拾虱夕陽中。因思往事拋心力。六七年來楚水東。</p>
</div>
<div class='div-other'><a id='mulu109' />
<p class='h2'>第十一</p><p>塵埃中更有埃塵。時復雙眉斗為[(口/?/頁)/((白-日+田)/廾)]。賴有年光飛似箭。是何心地亦稱人。回賢參孝時時說。蜂蠆狼貪日日新。天意剛容此徒在。祇堪惆悵不堪陳。</p>
</div>
<div class='div-other'><a id='mulu110' />
<p class='h2'>第十二</p><p>翠竇煙巖畫不成。桂香瀑<span class='corr'>沫</span>雜芳馨。撥霞掃雪和雲母。掘石移松得茯苓。好鳥似花窺玉磬。嫰苔如水沒金瓶。從他人笑從他笑。地覆天飜也只寧。</p>
</div>
<div class='div-other'><a id='mulu111' />
<p class='h2'>第十三</p><p>騰騰兀兀步遲遲。兆朕消磨只自知。龍猛金膏雖未作。孫登土窟且相宜。薜蘿山帔偏能緝。橡栗年粮亦粗支。<span class='corr'>已</span>得真人好消息。人間天上更無疑。</p>
</div>
<div class='div-other'><a id='mulu112' />
<p class='h2'>第十四</p><p>嵐嫰風輕似碧紗。雪樓金像隔煙霞。葛苞玉粉生香壠。菌簇銀釘滿淨槎。舉世只知嗟逝水。無人微解悟空花。可怜擾擾塵埃裏。雙鬢如銀事似麻。</p>
</div>
<div class='div-other'><a id='mulu113' />
<p class='h2'>第十五</p><p>千巖萬壑路頎欹。杉檜濛濛獨掩扉。斸藥童穿溪罅去。採花蜂冐燒煙歸。閑行放意尋流水。靜坐搘頥到落暉。長憶南泉好言語。如斯癡鈍者還稀<span class='note-inline'>(南泉有語云。學道之人。癡鈍者難得)</span>。</p>
</div>
<div class='div-other'><a id='mulu114' />
<p class='h2'>第十六</p><p>一從冥目在穹冥。菌枕松床蘚嶂青。乳鹿暗行檉逕雪。瀑泉微濺石樓經。閑行不覺過天井。長嘯深能動岳靈。應恐無人知此意。非凡非聖獨醒醒。</p>
</div>
<div class='div-other'><a id='mulu115' />
<p class='h2'>第十七</p><p>慵刻芙蓉傳永漏。休誇麗藻鄙湯休。且為小囤盛紅栗。別有珍禽勝白鷗。拾栗遠尋深㵎底。弄猿多在小峯頭。不能更出塵中也。百鍊剛為遶指柔。</p>
</div>
<div class='div-other'><a id='mulu116' />
<p class='h2'>第十八</p><p>業薪心火日燒煎。浪死虗生自古然。陸氏稱龍終妄矣。漢家得鹿更空焉。白衣居士深深說。青眼胡僧遠遠傳。剛地無人知此意。不堪惆悵落花前。</p>
</div>
<div class='div-other'><a id='mulu117' />
<p class='h2'>第十九</p><p>露滴紅蘭玉滿畦。閑拖象屣到峯西。但令心似蓮華潔。何必身將槁木齊。古壍細香紅樹老。半峯殘雪白猨啼。雖然不是桃花洞。春至桃花亦滿溪。</p>
</div>
<div class='div-other'><a id='mulu118' />
<p class='h2'>第二十</p><p>自休自了自安排。常願居山事偶諧。僧採樹衣臨絕壑<span class='note-inline'>(金華山出樹衣。僧多採為蔬菜。極美也)</span>。狖爭山果落空堦。閑擔茶器緣青嶂。靜衲禪袍坐綠崖。虗作新詩反招隱。出來多與此心乖。</p>
</div>
<div class='div-other'><a id='mulu119' />
<p class='h2'>第二十一</p><p>石爐金鼎紅葉嫰。香閤茶棚綠巘齊。塢燒崩騰奔㵎鼠。巖花狼藉鬬山鷄。蒙㽵環外知音少。阮藉途窮旨趣低。應有世人來覓我。水重山疊幾層迷。</p>
</div>
<div class='div-other'><a id='mulu120' />
<p class='h2'>第二十二</p><p>自古浮華能幾幾。逝波終日去滔滔。漢王廢苑生秋艸。吳主荒宮入夜濤。滿屋黃金機不息。一頭白髮氣猶高。豈知物外金仙子。甘露天香滿毳袍。</p>
</div>
<div class='div-other'><a id='mulu121' />
<p class='h2'>第二十三</p><p>如愚何止直如絃。只合深藏碧嶂前。但見山中常有雪。不知世上是何年。野人愛向庵前笑。赤玃頻來衲畔眠。只者逍遙好知<span class='corr'>己</span>。何須更問洞中天。</p>
</div>
<div class='div-other'><a id='mulu122' />
<p class='h2'>第二十四</p><p>支公放鶴情相似。范泰論交趣不同。有念盡為煩惱鎻。無機方稱水晶宮。香焚薝蔔諸峯曉。珠<span class='corr'>掐</span>金剛萬象空。若問山資言不及。恒河沙劫用無窮。</p>
</div></div>
<div class='div-other'><a id='mulu123' />
<p class='h1'>誌公和尚十四科頌</p>
<div class='div-other'><a id='mulu124' />
<p class='h2'>菩提煩惱不二</p><p>眾生不解修道。便欲斷除煩惱。煩惱本來空寂。將道更欲覓道。一念之心即是。何須別處尋討。大道曉在目前。迷倒愚人不了。佛性天真自然。亦無因緣修造。不識三毒虗假。妄執浮沈生老。昔時迷日為晚。今日始覺非早。</p>
</div>
<div class='div-other'><a id='mulu125' />
<p class='h2'>持犯不二</p><p>丈夫運用無礙。不為戒律所制。持犯本自無生。愚人被他禁繫。智者造作皆空。聲聞觸途為滯。大士肉眼圓通。二乘天眼有翳。空中妄執有無。不達色心無礙。菩薩與俗同居。清淨曾無染世。愚人貪著涅槃。智者生死實際。法性本無言說。緣起略為茲偈。百歲無智小兒。小兒有智百歲。</p>
</div>
<div class='div-other'><a id='mulu126' />
<p class='h2'>佛與眾在不二</p><p>眾生與佛無殊。大智不異於愚。何須向外求寶。身田自有明珠。正道邪道不二。了知凡聖同途。迷悟本無差別。涅槃生死一如。究竟攀緣空寂。惟求意想清虗。無有一法可得。翛然自入無餘。</p>
</div>
<div class='div-other'><a id='mulu127' />
<p class='h2'>事理不二</p><p>心王自在翛然。法性本無十纏。一切無非佛事。何須攝念坐禪。妄想本來空寂。不用斷除攀緣。智者無心可得。自然無爭無喧。不識無為大道。何時得證幽玄。佛與眾生一種。眾生即是世尊。凡夫妄生分別。無中執有迷奔。了達貪嗔空寂。何處不是真門。</p>
</div>
<div class='div-other'><a id='mulu128' />
<p class='h2'>靜亂不二</p><p>聲聞厭喧求靜。猶如棄麵求餅。餅即從來是麵。造作隨人百變。煩惱即是菩提。無心即是無境。生死不異涅槃。貪嗔如焰如影。智者無心求佛。愚人執邪執正。徒勞空過一生。不見如來妙頂。了達婬慾性空。鑊湯爐炭自冷。</p>
</div>
<div class='div-other'><a id='mulu129' />
<p class='h2'>善惡不二</p><p>我自身心快樂。翛然無善無惡。法身自在無方。觸目無非正覺。六塵本來空寂。凡夫妄生執著。涅槃生死平等。四海阿誰厚薄。無為大道自然。不用將心畫度。菩薩散誕虗通。所作常含妙覺。聲聞執法坐禪。如蠶吐絲自縛。法性本來圓明。病愈何須執藥。了知諸法平等。翛然清虗快樂。</p>
</div>
<div class='div-other'><a id='mulu130' />
<p class='h2'>色空不二</p><p>法性本無青黃。眾生謾造文章。吾我說他止觀。自意擾擾顛狂。不識圓通妙理。何時得會真常。自疾不能治療。却教他人藥方。外看將為是善。心內猶若犲狼。愚人畏其地獄。智者不樂天堂。對境心常不起。舉足皆是道塲。佛與眾生不二。眾生自作分張。若欲除却三毒。迢迢不離災殃。智者知心是佛。愚人樂往西方。</p>
</div>
<div class='div-other'><a id='mulu131' />
<p class='h2'>生死不二</p><p>世間諸法如幻。生死猶若雷電。法身自在圓通。出入山河無間。顛倒妄想本空。般若無迷無亂。三毒本自解脫。何須攝念禪觀。只為愚人不了。從他戒律決斷。不識寂滅真如。何時得登彼岸。智者無惡可斷。運用隨心合散。法性本來空寂。不為生死所絆。若欲斷除煩惱。此是無明癡漢。煩惱即是菩提。何用別求禪觀。實際無佛無魔。心體無形無段。</p>
</div>
<div class='div-other'><a id='mulu132' />
<p class='h2'>斷除不二</p><p>丈夫運用堂堂。逍遙自在無妨。一切不能為害。堅固猶若金剛。不著二邊中道。翛然非斷非常。五欲貪嗔是佛。地獄不異天堂。愚人妄生分別。流浪生死猖狂。智者達色無礙。聲聞無不恛惶。法性本無瑕翳。眾生妄執青黃。如來引接迷愚。或說地獄天堂。彌勒身中自有。何須別處思量。棄却真如佛像。此人即是顛狂。聲聞心中不了。唯只趂逐言章。言章本非真道。轉加鬬爭剛強。心裏蚖蛇蝮蝎。螫著便即遭傷。不解文中取義。何時得會真常。死入無間地獄。神識枉受災殃。</p>
</div>
<div class='div-other'><a id='mulu133' />
<p class='h2'>真俗不二</p><p>法師說法極好。心中不離煩惱。口談文字化他。轉更增他生老。真妄本來不二。凡夫棄妄覓道。四眾雲集聽講。高坐論義浩浩。南坐北坐相爭。四眾為言為好。雖然口談甘露。心裏尋常枯燥。自<span class='corr'>己</span>元無一錢。日夜數他珍寶。恰似無智愚人。棄却真金檐艸。心中三毒不捨。未審何時得道。</p>
</div>
<div class='div-other'><a id='mulu134' />
<p class='h2'>解縛不二</p><p>律師持律自縛。自縛亦能縛他。外作威儀恬靜。心內恰似洪波。不駕生死船筏。如何度得愛河。不解真宗正理。邪見言辭繁多。有二比丘犯律。便却往問優波。優波依律說罪。轉增比丘網羅。方丈室中居士。維摩便即來呵。優波默然無對。淨名說法無過。而彼戒性如空。不在內外娑婆。勸除生滅不肯。忽悟還同釋迦。</p>
</div>
<div class='div-other'><a id='mulu135' />
<p class='h2'>境照不二</p><p>禪師體離無明。煩惱從何處生。地獄天堂一相。涅槃生死空名。亦無貪嗔可斷。亦無佛道可成。眾生與佛平等。自然聖智惺惺。不為六塵所染。句句獨契無生。正覺一念玄解。三世坦然皆平。非法非律自制。翛然真入圓成。絕此四句百非。如空無作無依。</p>
</div>
<div class='div-other'><a id='mulu136' />
<p class='h2'>運用無礙</p><p>我今滔滔自在。不羨公王卿宰。四時猶若金剛。苦樂心常不改。法寶喻於須彌。智慧廣於江海。不為八風所牽。亦無精進懈怠。任性浮沈若顛。散誕縱橫自在。遮莫刀劒臨頭。我自安然不釆。</p>
</div>
<div class='div-other'><a id='mulu137' />
<p class='h2'>迷悟不二</p><p>迷時以空為色。悟即以色為空。迷悟本無差別。色空究竟還同。愚人喚南作北。智者達無西東。欲覓如來妙理。常在一念之中。陽燄本非其水。渴鹿狂趂忩忩。自身虗假不實。將空更欲覓空。世人迷倒至甚。如犬吠雷叿叿。</p>
</div></div>
<div class='div-other'><a id='mulu138' />
<p class='h1'>騰騰和尚了元歌</p><p>修道。道無可修。問法。法無可問。迷人不了色空。悟者本無逆順。八萬四千法門。至理不離方寸。識取自家城郭。莫謾尋他鄉郡。不用廣學多門。不在辯才聦俊。不知月之大小。不管歲之餘[門@壬]。煩惱即是菩提。淨華生於泥糞。人來問我若為。不能共伊談論。寅朝用粥充饑。齋時更飱一頭。今日任運騰騰。明日騰騰任運。心中了了總知。且恁半癡半鈍。</p>
</div>
<div class='div-other'><a id='mulu139' />
<p class='h1'>石頭和尚艸庵歌</p><p>吾結艸庵無寶貝。飯了從容圖睡快。成時初見茅艸新。破後還將茅艸蓋。住庵人。鎮常在。不屬中間與內外。世人住處我不住。世人愛處我不愛。庵雖小。含法界。方丈老人相體解。上乘菩薩信無疑。中下聞之必生怪。問此庵。壞不壞。壞與不壞主元在。不居南北與東西。基上堅牢以為最。青松下。明窻內。玉殿朱樓未為對。納帔幪頭萬事休。此時山僧都不會。住此庵。休作解。誰誇鋪席圖人買。迴光返照便歸來。廓達靈根非向背。遇祖師。親訓誨。結艸為庵莫生退。百年拋却在縱橫。擺手便行且無罪。千種言。萬般解。只要教君長不昧。欲識庵中不死人。豈離而今遮皮袋。</p>
</div>
<div class='div-other'><a id='mulu140' />
<p class='h1'>石頭和尚參同契<span class='note-inline'>(瑯瑘覺禪師科)</span></p><p>將釋參同契。大科分為四段。</p>

<div class='div-other'><a id='mulu141' />
<p class='h2'>第一標題述序以示端由</p><p>竺土大僊心。東西密相付。人根有利鈍。道無南北祖。</p>
</div>
<div class='div-other'><a id='mulu142' />
<p class='h2'>第二方便建立不離真源<span class='note-inline'>(分為七段)</span></p>
<div class='div-other'><a id='mulu143' />
<p class='h3'>第一明真源本覺不迷理<span class='note-inline'>(有四句。從靈源明至亦非語)</span></p><p>靈源明皎潔。枝派闇流注。執事元是迷。契理亦非悟。</p>
</div>
<div class='div-other'><a id='mulu144' />
<p class='h3'>第二根境無住<span class='note-inline'>(有四句。從門門一切至依位住)</span></p><p>門門一切境。迴互不迴互。迴而更相涉。不爾依位住。</p>
</div>
<div class='div-other'><a id='mulu145' />
<p class='h3'>第三色聲無礙<span class='note-inline'>(有四句。從色本至清濁句)</span></p><p>色本殊質像。聲元異樂苦。暗合上中言。明明清濁句。</p>
</div>
<div class='div-other'><a id='mulu146' />
<p class='h3'>第四四大無塵<span class='note-inline'>(有四句。從四大性至堅固)</span></p><p>四大性自復。如子得其母。火熱風動搖。水濕地堅固。</p>
</div>
<div class='div-other'><a id='mulu147' />
<p class='h3'>第五十二處依真建立<span class='note-inline'>(有六句。從眼色至其語)</span></p><p>眼色耳音聲。鼻香舌醎醋。然於一一法。依根葉分布。本末須歸宗。尊卑用其語。</p>
</div>
<div class='div-other'><a id='mulu148' />
<p class='h3'>第六不滯有無<span class='note-inline'>(有六句。從當明至前後步)</span></p><p>當明中有暗。勿以暗相遇。當暗中有明。勿以明相覩。明暗各相對。比如前後步。</p>
</div>
<div class='div-other'><a id='mulu149' />
<p class='h3'>第七萬法無差真心獨露<span class='note-inline'>(有四句。從萬物至箭鋒拄)</span></p><p>萬物自有功。當言用及處。事存函蓋合。理應箭鋒拄。</p>
</div></div>
<div class='div-other'><a id='mulu150' />
<p class='h2'>第三明因會果方顯極談<span class='note-inline'>(一段二句)</span></p><p>承言須會宗。勿自立規矩。</p>
</div>
<div class='div-other'><a id='mulu151' />
<p class='h2'>第四勸進初學意在流通<span class='note-inline'>(二段六句)</span></p><p>觸目不會道。運足焉知路。進步非遠近。迷隔山河爾。謹白參玄人。光陰莫虗度。</p>
</div></div>
<div class='div-other'><a id='mulu152' />
<p class='h1'>蘇溪和尚<span class='note-inline'>(即五洩小師也)</span>牧護歌</p><p>聽說衲僧牧護。任運逍遙無住。一條百納缾盂。便是生涯調度。為求至理參尋。不憚寒暑辛苦。還曾四海周游。山水風雲滿肚。內除戒律精嚴。不學威儀行步。三乘笑我無能。我笑三乘謾做。智人權立階梯。大道本無迷悟。達者不假修治。不在能言能語。披麻目視雲霄。遮莫王侯不顧。道人本體如然。不是知佛去處。生也猶如著衫。死也還同脫袴。生死無喜無憂。八風豈能驚怖。外相猶似癡人。肚裏非常峭措。活計雖無一錢。敢與君王鬬富。愚人擺手憎嫌。智者點頭相許。那知傀儡牽抽。歌舞盡由行主。一言為報諸人。打破畫缾歸去。</p>
</div>
<div class='div-other'><a id='mulu153' />
<p class='h1'>樂普和尚浮漚歌</p><p>雲天雨落庭中水。水上漂漂見漚起。前者<span class='corr'>已</span>滅後者生。前後相續無窮<span class='corr'>已</span>。本因雨滴水成漚。還緣風激漚歸水。不知漚水性無殊。隨他轉變將為異。外明瑩。內含虗。內外玲瓏若寶珠。正在澄波看似有。及乎動著又如無。有無動靜事難明。無相之中有相形。只知漚向水中出。豈知水亦從漚生。權將漚水類余身。五蘊虗攢假立人。解達蘊空漚不實。方能明見本來真。</p>
</div>
<div class='div-other'><a id='mulu154' />
<p class='h1'>丹霞和尚翫珠吟二首</p><p>般若靈珠妙難測。法性海中親認得。隱顯常遊五蘊中。內外光明大神力。此珠非大亦非小。晝夜光明皆悉照。覓時無物又無蹤。起坐相隨常了了。黃帝曾遊於赤水。爭聽爭求都不遂。罔象無心却得珠。能見能聞是虗偽。吾師權指喻摩尼。釆人無數溺春池。爭拈瓦礫將為寶。智者安然而得之。森羅萬象光中現。體用如如轉非轉。萬機消遣寸心中。一切時中巧方便。燒六賊。爍眾魔。能摧我山竭愛河。龍女靈山親獻佛。貧兒衣下幾蹉跎。亦名性。亦名心。非性非心超古今。全體明時明不得。權時題作翫珠吟。</p>

<div class='div-other'><a id='mulu155' />
<p class='h2'>其二</p><p>識得衣中寶。無明醉自醒。百骸俱潰散。一物鎮長靈。知境渾非體。神珠不定形。悟則三身佛。迷疑萬卷經。在心心可測。歷耳耳難聽。罔象光天地。玄泉出杳冥。本剛非鍛鍊。元淨莫澄渟。盤泊輪朝日。玲瓏映曉星。瑞光流不滅。真氣觸還生。鑒照崆峒寂。羅籠法界明。挫凡功不滅。超聖果非盈。龍女心親獻。蛇王口自呈。護鵝人却活。黃雀意猶輕。解語非關舌。能言不是聲。絕邊彌汗漫。無際等空平。演教非為說。聞名勿認名。兩邊俱莫立。中道不須行。見月休觀指。還家罷問程。識心心則佛。何佛更堪成。</p>
</div></div>
<div class='div-other'><a id='mulu156' />
<p class='h1'>道吾和尚樂道歌</p><p>樂道山僧縱性多。天迴地轉任從他。閑臥孤峯無伴侶。獨唱無生一曲歌。無生歌。出世樂。堪笑時人和不著。暢情樂道過殘生。張三李四渾忘却。大丈夫。須氣槩。莫順人情莫妨礙。汝言順即是菩提。我謂從來自相背。有時憨。有時癡。非我途中爭得知。特達一生常任運。野客無鄉可得歸。今日山僧只遮是。元本山僧更若為。探祖機。空王子。體似浮雲沒隈倚。自古長披一衲衣。曾經幾度遭寒暑。不是真。不是偽。打皷樂神施拜跪。明明一道漢江雲。青山淥水不相似。稟性成。無揩改。結角羅紋不相礙。或運慈悲喜捨心。或即逢人以棒闓。慈悲恩愛落牽纏。棒打教伊破恩愛。報乎月下旅中人。若有恩情吾為改。</p>
</div>
<div class='div-other'><a id='mulu157' />
<p class='h1'>傅大士心王銘</p><p>觀心空王。玄妙難測。無形無相。有大神力。能滅千災。成就萬德。體性雖空。能施法則。觀之無形。呼之有聲。為大法將。心戒傳經。水中鹽味。色裏膠清。決定是有。不見其形。心王亦爾。身內居停。面門出入。應物隨情。自在無礙。所作皆成。了本識心。識心見佛。是心是佛。是佛是心。念念佛心。佛心念佛。欲得早成。戒心自律。淨律淨心。心即是佛。除此心王。更無別佛。欲求成佛。莫染一物。心性雖空。貪嗔體實。入此法門。端坐成佛。到彼岸<span class='corr'>已</span>。得波羅蜜。慕道真士。自觀自心。知佛在內。不向外尋。即心即佛。即佛即心。心明識佛。曉了識心。離心非佛。離佛非心。非佛莫測。無所堪任。執空滯寂。於此漂沈。諸佛菩薩。非此安心。明心大士。悟此玄音。身心性妙。用無更改。是故智者。放心自在。莫言心王。空無體性。能使色身。作邪作正。非有非無。隱顯不定。心性雖空。能凡能聖。是故相勸。好自防慎。剎那造作。還復漂沈。清淨心智。如世黃金。般若法藏。並在身心。無為法寶。非淺非深。諸佛菩薩。了此本心。有緣遇者。非去來今。</p>
</div>
<div class='div-other'><a id='mulu158' />
<p class='h1'>南嶽懶瓚和尚歌</p><p>兀然無事無改換。無事何須論一段。直心無散亂。他事不須斷。過去<span class='corr'>已</span>過去。未來猶莫筭。兀然無事坐。何曾有人喚。向外覔功夫。總是癡頑漢。糧不畜一粒。逢飯<span class='corr'>但</span>知嗎<span class='note-inline'>(陟立切)</span>。世間多事人。相趂渾不及。我不樂生天。亦不愛福田。饑來喫飯。困來即眠。愚人笑我。智乃知焉。不是癡鈍。本體如然。要去即去。要住即住。身披一破衲。脚著孃生袴。多言復多語。由來反相誤。若欲度眾生。無過且自度。莫謾求真佛。真佛不可見。妙性及靈臺。何曾受薰鍊。心是無事心。面是孃生面。劫石可移動。箇中無改變。無事本無事。何須讀文字。削除人我本。冥合箇中意。種種勞筋骨。不如林下睡兀兀。舉頭見日高。乞飯從頭[打-丁+聿]。將功用功。展轉冥蒙。取即不得。不取自通。吾有一言。絕慮亡緣。巧說不得。只用心傳。更有一語。無過直與。細如毫末。大無方所。本自圓成。不勞機杼。世事悠悠。不如山丘。青松蔽日。碧㵎長流。山雲當幕。夜月為鈎。臥藤蘿下。塊石枕頭。不朝天子。豈羨王侯。生死無慮。更復何憂。水月無形。我常只寧。萬法皆爾。本自無生。兀然無事坐。春來艸自青。</p>
</div>
<div class='div-other'><a id='mulu159' />
<p class='h1'>香嚴襲燈大師智閑頌<span class='note-inline'>(一十九首)</span></p>
<div class='div-other'><a id='mulu160' />
<p class='h2'>授指</p><p>古人骨。多靈異。賢子孫。密安置。此一門。成孝義。人未達。莫差池。須志固。遣狐疑。得安靜。不傾危。向即遠。求即離。取即急。失即遲。無計校。忘覺知。濁流識。今古偽。一剎那。通變異。嵯峩山。石火氣。內裏發。焚巔[山/累]。無遮欄。燒海底。法網疎。靈燄細。六月臥。去衣被。葢不得。無假偽。達道人。唱祖意。我師宗。古來諱。唯此人。善安置。足法財。具慙愧。不虗施。用處諦。有人問。少呵氣。更審來。說米貴。</p>
</div>
<div class='div-other'><a id='mulu161' />
<p class='h2'>最後語</p><p>有一語。全規矩。休思惟。不自許。路逢達道人。揚眉省來處。蹋不著。多疑慮。却思看。帶伴侶。一生參學事無成。殷勤抱得旃檀樹。</p>
</div>
<div class='div-other'><a id='mulu162' />
<p class='h2'>暢玄與崔大夫</p><p>達人多隱顯。不定露形儀。語下不遺迹。密密潛護持。動容揚古路。明妙乃方知。應物但施設。莫道不思議。</p>
</div>
<div class='div-other'><a id='mulu163' />
<p class='h2'>達道場與城陰行者</p><p>理奧絕思量。根尋徑路長。因茲知隔闊。無那被封疆。人生須特達。起坐覺馨香。清淨如來子。安然坐道場。</p>
</div>
<div class='div-other'><a id='mulu164' />
<p class='h2'>與薛判官</p><p>一滴滴水。一燄燄火。飲水人醉。向火人老。不飲不向。無復安臥。失却弓箭。蹋却射垛。若人要知。先去鉤錐。人須問我是阿誰。快道快道。</p>
</div>
<div class='div-other'><a id='mulu165' />
<p class='h2'>與臨濡縣行者</p><p>丈夫咄哉。久被塵埋。我因今日。得入山來。揚眉示我。因茲眼開。老僧手風。書處龍鍾。語下有意。的出煩籠。</p>
</div>
<div class='div-other'><a id='mulu166' />
<p class='h2'>顯旨</p><p>思遠神儀奧。精虗履踐通。見聞離影像。密際語前蹤。得意塵中妙。投機露道容。藏明照驚覺。肯可達真宗。</p>
</div>
<div class='div-other'><a id='mulu167' />
<p class='h2'>三句後意</p><p>書出語多虗。虗中帶有無。却向書前會。放却意中珠。</p>
</div>
<div class='div-other'><a id='mulu168' />
<p class='h2'>答鄭郎中問<span class='note-inline'>(二首)</span></p><p>語中埋迹。聲前露容。即時妙會。古人同風。響應機宜。無自他宗。呵起駭蠎。奮迅成龍。</p>
<p>語裏埋筋骨。音聲染道容。即時才妙會。拍手趂乖龍。</p>
</div>
<div class='div-other'><a id='mulu169' />
<p class='h2'>譚道</p><p>的的無兼帶。獨運何依賴。路逢達道人。莫將語默對。</p>
</div>
<div class='div-other'><a id='mulu170' />
<p class='h2'>與學人玄機</p><p>妙旨迅速。言說來遲。才隨語會。迷却神機。揚眉當問。對面熈怡。是何境界。同道方知。</p>
</div>
<div class='div-other'><a id='mulu171' />
<p class='h2'>明道</p><p>思思似有蹤。明明不知處。借問示宗賓。徐徐暗迴顧。</p>
</div>
<div class='div-other'><a id='mulu172' />
<p class='h2'>玄旨</p><p>去去無標的。來來只麼來。有人相借問。不語笑咍咍。</p>
</div>
<div class='div-other'><a id='mulu173' />
<p class='h2'>與鄧州行者</p><p>林下覺身愚。緣不帶心珠。開口無言說。筆頭無可書。人問香嚴旨。莫道在山居。</p>
</div>
<div class='div-other'><a id='mulu174' />
<p class='h2'>三跳後</p><p>三門前合掌。兩廊下行道。中庭上作舞。後門外搖頭。</p>
</div>
<div class='div-other'><a id='mulu175' />
<p class='h2'>上根</p><p>咄哉莫錯。頓爾無覺。空處發言。龍驚一著。小語呼召。妙絕名邈。巍巍道流。無可披剝。</p>
</div>
<div class='div-other'><a id='mulu176' />
<p class='h2'>破法身見</p><p>向上無父孃。向下無男女。獨自一箇身。切須了却去。聞我有此言。人人競來取。對他一句子。不話無言語。</p>
</div>
<div class='div-other'><a id='mulu177' />
<p class='h2'>獨脚</p><p>子啐母啄。子覺無穀。母子俱亡。應緣不錯。同道唱和。妙云獨脚。</p>
</div></div>
<div class='div-other'><a id='mulu178' />
<p class='h1'>南嶽惟勁禪師覺地頌一首<span class='note-inline'>(七言)</span></p><p>略明覺地名同異。起復初終互換生。性海首建增名號。妙覺還依性覺明。體覺俱含於明妙。明覺妙覺並雙行。妙覺覺妙元明體。全成無漏一真精。明覺覺明明所了。或因了相失元明。明妙二覺宗體覺。體覺性覺二同明。湛覺圓圓無增減。此中無佛與眾生。不覺始終非了了。不聞迷悟豈惺惺。是稱心地如來藏。亦無覺照及無生。非生非滅真如海。湛然常住名無名。太虗未覺生霞點。豈聞微塵有漏聲。空漚匪離於覺海。動寂元是一真明。覺明體爾含靈燄。覺明逐燄致虧盈。差之不返名無覺。會之復本始覺生。本覺由因始覺生。正覺還依合覺明。由地二種成差互。遂令渾作賴邪名。具含染淨雙歧路。覺明含處異途萌。性起無生不動智。不離覺體本圓成。性起轉覺翻生所。遂令有漏墮迷盲。無明因愛相滋潤。名色根本漸次生。七識轉處蒙圓鏡。五六生時蔽覺明。觸受有取相依起。生老病死繼續行。業識茫茫沒苦海。狥流浩浩遂飄雲。大聖慈悲興救濟。一身用處出三身。智身由從法身起。行身還約智身生。智行二身融無二。還歸一體本來平。萬有齊含真海印。一心普現總圓明。湛光燄燄何依止。空性蕩蕩無所停。處處示生無生相。處處示滅無滅形。珠鏡頓印無來往。浮雲聚散勿常程。出沒任真同水月。應緣如響化群情。眾生性地元無染。只緣浮妄翳真精。不了五陰如空聚。豈知四大若乾城。我慢癡山高屹屹。無明欲海杳溟溟。每逐旃陀憍誑友。常隨猛獸作悲鳴。自性轉識翻為幻。自心幻境自心驚。了此幻性同陽燄。空花識浪復圓成。太虗忽覺浮雲散。始覺虗空本自清。今古湛然常皎瑩。不得古今凡聖名。</p>
</div>
<div class='div-other'><a id='mulu179' />
<p class='h1'>僧亡名息心銘</p><p>法界有如意寶人焉。久緘其身。銘其膺曰。古之攝心人也。戒之哉。戒之哉。無多慮。無多知。多知多事不如息意。多慮多失不如守一。慮多志散。知多心亂。心亂生惱。志散妨道。勿謂何傷。其苦攸長。勿言何畏。其禍鼎沸。滴水不停。四海將盈。纖塵不拂。五嶽將成。防末在本。雖小不輕。關爾七竅。閉爾六情。莫視於色。莫聽於聲。聞聲者聾。見色者盲。一文一藝。空中小蚋。一伎一能。日下孤燈。英賢才藝。是為愚蔽。捨棄淳朴。耽溺淫麗。識馬易奔。心猿難制。神既勞役。形必損斃。邪行終迷。修途永泥。莫貴才能。日益惛瞢。誇拙羨巧。其德不弘。名厚行薄。其高速崩。內懷憍伐。外致怨憎。或談於口。或書於手。邀人令譽。亦孔之醜。凡謂之吉。聖謂之咎。賞翫暫時。悲哀長久。畏影畏迹。逾遠逾極。端坐樹陰。跡滅影沈。厭生患老。隨思隨造。心想若滅。生死長絕。不死不生。無相無名。一道虗寂。萬物齊平。何貴何賤。何辱何榮。何勝何劣。何重何輕。澄天愧淨。皎日慙明。安夫岱嶺。同彼金城。敬貽賢哲。斯道利貞。</p>
</div>
<div class='div-other'><a id='mulu180' />
<p class='h1'>雲頂山德敷禪師詩<span class='note-inline'>(一十首)</span></p>
<div class='div-other'><a id='mulu181' />
<p class='h2'>語默難測</p><p>默坐冥然聖莫知。縱言無物比方伊。木人把板雲中拍。石女含笙水底吹。若道不聞渠未曉。欲尋其響你還疑。教君唱和君須和。休問宮商竹與絲。</p>
</div>
<div class='div-other'><a id='mulu182' />
<p class='h2'>祖教逈異</p><p>祖意逈然傳一句。教中廣布列三乘。淨名倒岳雷聲吼。鶖子孤潭月影澄。廛市賣魚忘進趣。巖間飼虎望超昇。雖知同體權方便。也似炎天日裏燈。</p>
</div>
<div class='div-other'><a id='mulu183' />
<p class='h2'>學難得妙</p><p>棲心學道數如塵。認得曹谿有幾人。若使聖凡無罣礙。便應塼瓦是修真。瞥然一念邪思起。<span class='corr'>已</span>屬多生放逸因。不遇祖師親的旨。臨機開口卒難陳。</p>
</div>
<div class='div-other'><a id='mulu184' />
<p class='h2'>祇對不得</p><p>莫誇祇對句分明。執句尋言誤殺卿。祇合文殊便是道。虧他居士杳無聲。見人須棄敲門物。知路仍忘堠子名。儻若不疑言會盡。何妨默默過浮生。</p>
</div>
<div class='div-other'><a id='mulu185' />
<p class='h2'>事無指的</p><p>不居南北與東西。上下虗空豈可齊。現小毛頭猶道廣。變長天外尚嫌低。頓乾四海紅塵起。能竭三塗黑業迷。如此萬般皆屬壞。更須前進問曹谿。</p>
</div>
<div class='div-other'><a id='mulu186' />
<p class='h2'>自樂僻執</p><p>一生僻執不風流。懶出松門數十秋。合掌有時慵問佛。折腰誰肯謁王侯。電光夢世非堅久。欲火蒼生早晚休。自蘊本來靈覺性。不能暫使挂心頭。</p>
</div>
<div class='div-other'><a id='mulu187' />
<p class='h2'>須知起倒</p><p>問答須教知起倒。龍頭虵尾自欺謾。如王秉劒由王意。似鏡當臺待鏡觀。眨眼參差千里隔。低頭思慮萬重關。若於此道爭深見。何啻前程作野犴。</p>
</div>
<div class='div-other'><a id='mulu188' />
<p class='h2'>言行相扶</p><p>言行相符不易行。如烏如兔兩光明。寧關晝夜精勤得。豈是貪嗔懈怠生。菩薩尚猶難說到。聲聞焉敢擬論評。然無地位長閑坐。誰料龍神來捧迎。</p>
</div>
<div class='div-other'><a id='mulu189' />
<p class='h2'>一句子玄</p><p>一句子玄不可會。颯然會了柰渠何。非唯世事成無事。祖教心魔是佛魔。貧子喻中親指的。獻珠偈裏顯張羅。空門有路平兼廣。痛切相招誰肯過。</p>
</div>
<div class='div-other'><a id='mulu190' />
<p class='h2'>古今大意</p><p>古今以拂示東南。大意幽微豈易參。動指搖頭元是一。斜眸拊掌固非三。道吾舞笏同人會。石鞏彎弓作者諳。此道若無師印授。欲將何見語玄談。</p>
</div></div>
<div class='div-other'><a id='mulu191' />
<p class='h1'>歸宗至真禪師智常頌一首</p><p>歸宗事理絕。日輪正當午。自在如師子。不與物依怙。獨步四山頂。優游三大路。欠去飛禽墜。嚬呻眾邪怖。機豎箭易及。影沒手難覆。施張若工伎。裁剪如尺度。巧鏤萬般名。歸宗還似土。語默音聲絕。旨妙情難措。棄箇眼還聾。取箇耳還[鼓/耳]。一鏃破三關。分明箭後路。可憐大丈夫。先天為心祖。</p>
</div>
<div class='div-other'><a id='mulu192' />
<p class='h1'>筠州九峯詮和尚山居詩<span class='note-inline'>(先在廬山棲賢禪寺)</span></p>
<div class='div-other'><a id='mulu193' />
<p class='h2'>第一</p><p>真源如寂靜。靜極即光輝。雲散孤峯出。山高眾岫歸。野花開蘚徑。芳樹隱柴扉。却指冲虗處。松風動翠微。</p>
</div>
<div class='div-other'><a id='mulu194' />
<p class='h2'>第二</p><p>且問居山士。其山復是何。簾前廬岳雨。天外洞庭波。捲縮晴雲少。鋪舒碧嶂多。返觀嵓畔路。流水共煙蘿。</p>
</div>
<div class='div-other'><a id='mulu195' />
<p class='h2'>第三</p><p>山戶有來客。相逢問我居。庭前莎細狹。島上雨微踈。歲月淹人事。風霜阻附書。還聞拾得子。却隱在匡廬。</p>
</div>
<div class='div-other'><a id='mulu196' />
<p class='h2'>第四</p><p>我欲陳少問。憑君細審詳。庵前太湖石。那箇是雌黃。艸色逢秋短。雲根入夏長。此情通至鑒。吟味徹斜陽。</p>
</div>
<div class='div-other'><a id='mulu197' />
<p class='h2'>第五</p><p>止水淃波濤。南看北嶂高。頂飛雲外鶴。山壓海中鼇。松韻生幽谷。寒光入毳袍。陋聞徐孺子。却謂是風騷。</p>
</div>
<div class='div-other'><a id='mulu198' />
<p class='h2'>第六</p><p>獨向諸峯上。何緣益著詞。鳥攀毛䑛羽。形讓影為師。有句流芳葉。無言話所思。却來嵓裏坐。寂默撚長髭。</p>
</div>
<div class='div-other'><a id='mulu199' />
<p class='h2'>第七</p><p>何處不相逢。煙嵐苦霧中。看花忘見菓。迷葉背幽藂。洗艸清明雨。敲松白露風。此心明達後。誰復謂窮通。</p>
</div>
<div class='div-other'><a id='mulu200' />
<p class='h2'>第八</p><p>問我有何能。獨稱僧更僧。擡頭山兩島。伴手一枝藤。野鶴窺禪榻。閑雲抱石稜。幽嵓多冷淡。隨分過炎蒸。</p>
</div>
<div class='div-other'><a id='mulu201' />
<p class='h2'>第九</p><p>盡道我居山。居山事亦難。未能明所問。何話太多端。月色連雲白。風聲帶雨寒。修心未到此。嵓谷路盤桓。</p>
</div>
<div class='div-other'><a id='mulu202' />
<p class='h2'>第十</p><p>山路分明在。迷途人未知。眼遙青黯色。心浪白頭兒。秋晚風霜甚。暮天猿狖悲。古今粗不盡。來往更何之。</p>
</div>
<div class='div-other'><a id='mulu203' />
<p class='h2'>第十一</p><p>芳艸競萋萋。花開百鳥啼。往年共招隱。故友在嵓西。舉步潛疑遠。端居轉更迷。默然嵓下坐。流水滿長溪。</p>
</div>
<div class='div-other'><a id='mulu204' />
<p class='h2'>第十二</p><p>深居莫可論。僻靜亦長存。雲外從天曉。山中猶閉門。水聲分洞口。樹影掃嵓根。此意無人會。閑眠日又昏。</p>
</div>
<div class='div-other'><a id='mulu205' />
<p class='h2'>第十三</p><p>捿心在何處。風騷瀑布間。欲行終不到。無住始居山。古木生修葉。浮雲閇巨關。寂然何處見。嵓下鬢長班。</p>
</div>
<div class='div-other'><a id='mulu206' />
<p class='h2'>第十四</p><p>那堪話世情。干利及求名。未斷紅霞路。先愁白髮生。寒風添旅思。晚照促蟬聲。誰伴山居者。水雲深處行。</p>
</div>
<div class='div-other'><a id='mulu207' />
<p class='h2'>第十五</p><p>廓爾無所示。如來話本來。路分三徑艸。門掩百花開。鶴鬢垂如雪。素眉橫似瓌。幽棲疊嶂下。長憶在天台。</p>
</div>
<div class='div-other'><a id='mulu208' />
<p class='h2'>第十六</p><p>欲往前嵓去。幽深薜茘中。瓶添數掬水。錫振一枝風。石徑迷雲迹。溪澄色照空。迴看舊林下。端坐白頭翁。</p>
</div>
<div class='div-other'><a id='mulu209' />
<p class='h2'>第十七</p><p>住在匡峯省萬端。遙空光彩轉前山。猿啼自愛寒嵓上。兒戲從教竹屋間。流俗未甞憐水石。殊途何處得心閑。如今<span class='corr'>已</span>是成衰颯。爛煑黃菁養病顏。</p>
</div>
<div class='div-other'><a id='mulu210' />
<p class='h2'>第十八</p><p>住在匡峯似著蓬。柴門凉枕虎溪東。五湖夢斷池塘月。三峽猿啼松檜風。不把文章干肺腑。曾無名利到山翁。安禪獨坐深深處。苔遶懸崖石半紅。</p>
</div>
<div class='div-other'><a id='mulu211' />
<p class='h2'>第十九</p><p>住在匡峯事若為。盤桓泉石貴延時。人間名利從他愛。少室心閑更是誰。藥圃養苗防雨雪。秋厨添饍即樝䔧。柴門不欲教重振。從聽蒼苔滿路岐。</p>
</div>
<div class='div-other'><a id='mulu212' />
<p class='h2'>第二十</p><p>住在匡峯近十年。新㘽松竹韻笙全。山雞報曉啼殘月。童子烹茶汲練泉。落葉背嵓驚宿鳥。釰雲歸竇露安禪。尋常不欲臨流望。影瀉澄潭鬢皓然。</p>
</div>
<div class='div-other'><a id='mulu213' />
<p class='h2'>第二十一</p><p>住在匡峯論祖行。白檀灰盡未聞香。僧瑤不得神蹤妙。秦鏡飜遭怨恨長。事到郢門須與奪。碁逢敵手定雌黃。如今此語徒搔首。且向林間臥夕陽。</p>
</div>
<div class='div-other'><a id='mulu214' />
<p class='h2'>第二十二</p><p>住在匡峯却閉關。生涯勞役謾循環。百年魂夢能幾日。一寸寒灰宜近山。濾水煑茶醒睡眼。聽泉留客話身閑。思量更有冥心事。松竹森森不可攀。</p>
</div></div>
<div class='div-other'><a id='mulu215' />
<p class='h1'>傅大士四相頌</p>
<div class='div-other'><a id='mulu216' />
<p class='h2'>生</p><p>識託浮泡起。生從愛欲來。昔時曾長大。今日復孾孩。星眼隨人轉。朱脣向乳開。為迷真覺性。還却受輪迴。</p>
</div>
<div class='div-other'><a id='mulu217' />
<p class='h2'>老</p><p>覽鏡容顏改。登階氣力衰。咄哉今<span class='corr'>已</span>老。趨拜禮還虧。身似臨崖樹。心如念水龜。尚猶耽有漏。不肯學無為。</p>
</div>
<div class='div-other'><a id='mulu218' />
<p class='h2'>病</p><p>忽染沈痾疾。因成臥病身。妻兒愁不語。朋友猒相親。楚痛抽千脉。呻吟徹四隣。不知前路嶮。猶尚恣貪嗔。</p>
</div>
<div class='div-other'><a id='mulu219' />
<p class='h2'>死</p><p>精魄辭生路。遊魂入死關。祇聞千萬去。不見一人還。寶馬空嘶立。庭花永絕攀。早求無上道。應免四方山。</p>
</div></div>
<div class='div-other'><a id='mulu220' />
<p class='h1'>撫州永安法堂記</p><p class="byline">無盡居士　撰</p><p>臨川陳宗愈。於永安常老會中得大法喜。捐其家資為建丈室。作修廊方。且鳩財以新法堂。而宗愈死。其二子號訴於常曰。吾先子之未奉佛也。安且強。既奉佛也。病且亡。佛之因果可信耶。其不可信耶。常曰。吾野叟也。不足以譬。子子弟成父之志而畢吾堂。吾先師有得法上首無盡居士。深入不二。辨才無碍。隨順根性。善演音法。堂成當為子持書求誨。決子之疑。紹興元年春。常遣明鑑至山陽以書來言。會予方以諫官召還。未暇明年鑑又至京。待報於智海禪剎。爾時居士默處一室。照了幻境。鐵輪旋頂。身心泰定。明鑑雨淚悲泣。慇懃再三。請大悲居士。佛法外護。付與王臣。今此眾生流浪苦海。貪怖死生迷惑因果。惟願居士作大醫王。施與法藥。居士曰。善哉善哉。汝乃能不遠千里為陳氏子諮請如來無上秘密甚深法要。諦聽吾說。持以告之。善男子。大空寂間。妄生四相。積氣為風。積形為地。積陽為火。積陰為水。建為三才。散為万品。一切有情。水火相摩。形氣相結。以小四相。具四大界。因生須養。因養須財。因財須聚。因聚成貪。因貪成競。因競成嗔。因嗔成狠。因狠成愚。因愚成癡。此貪嗔癡。諸佛說為三大阿僧祇劫。人於百年劫中。或十歲。或二十歲。或三十四十歲。或五六十歲。或七八十歲。各於壽量。自為小劫。於此劫中。人欲起越不可數劫。譬如蚯蚓欲昇煙雲。無有是處。諸佛悲愍。開示檀波羅蜜大方便門。勸汝捨財。汝財能捨即能捨愛。汝愛能捨即能捨法。汝法能捨即能捨意。汝意能捨即能捨身。汝身能捨即能捨心。汝心能捨即能契道。昔迦葉尊者行化。有老媼以破器中潘汁施之。尊者飲訖。踴身虗空。現十八變。老媼瞻仰。心大歡喜。尊者謂曰。汝之所施。福德無量。若人若天。輪王帝釋。四果聖人。及佛菩提。隨汝所願。無不獲者。媼荅曰。只求生天。尊者曰。如汝所欲。過七日命終。生忉利天。受勝妙樂。又罽賓國王在佛會聽法。出眾言曰。大聖出世。千劫難逢。今欲發心造立精舍。願佛聽許。佛云隨汝所作。罽賓國王持一枝竹。插於佛前。曰建精舍竟。佛云如是如是。以是精藍。含融法界。以是供養。福越河沙。鑑來為吾持此二說。歸語檀越。善自擇之。汝父所建堂室廊廡。比一器潘汁得福甚多。生天受樂決定無疑。若比罽賓國王插一枝竹。乃能含融無量法界。汝欲進此。聽吾偈曰。</p>

<div class="lg regular"><div class='lg-row'>一竿修竹建精藍　風捲蟭螟入海南</div>
<div class='lg-row'>惡水潑來成第二　鈍根蹉過問前三</div>
</div></div>
<div class='div-other'><a id='mulu221' />
<p class='h1'>華藏無盡燈記</p><p class="byline">長蘆真歇了禪師作</p><p>東平打破鏡。<span class='corr'>已</span>三百餘年。龍潭吹滅燈。復四百餘載。後代子孫迷於正眼。以謂鏡破燈滅。而不知行住坐臥放大光明。燈未甞滅也。見聞覺知虗臨萬象。鏡未甞破也。燈雖無影。能照生死長夜。鏡雖無臺。能辨生死魔惑。鏡與燈光光常寂。明與鑑幻幻皆如。照之無窮則曰無盡燈。鑑之無窮則曰無盡鑑。日用不昧。昭昭於心目之間。但眾生迷而不知。故有修多羅教開如幻方便。設如幻道場。度如幻眾生。作如幻佛事。譬東南西北上下四維。中點一燈。外安十鏡。以十鏡喻十法界。將一燈況一真心。一真心則理不可分。十法界則事有萬狀。然則理外無事。鏡外無燈。雖鏡鏡中有無窮燈。惟一燈也。事事中有無盡理。惟一理也。以一理能成差別事故。則事事無礙。由一燈全照差別鏡故。則鏡鏡交參。一鏡不動而能變能容能攝能入。一事不壞而即彼即此即一即多。主伴融通。事事無盡。悲夫眾生居一切塵中。而不知皆毗盧遮那無盡剎海。普賢示一毛孔。而不知一一毛孔中含眾生三昧色身。然一切眾生日用在普賢毛孔中。毗盧光明內。慈氏樓閣中出沒。文殊劒刃上往來。念念中與諸佛同出世。證菩提。轉法輪。入滅度。如鏡與鏡。如燈與燈。方一切一時溥融無礙。誠謂不可思議解脫法門。非大心眾生無以臻干此鏡。或曰即今日用見聞覺知。畢竟是燈耶非燈耶。是鏡耶非鏡耶。偈曰。</p>

<div class="lg regular"><div class='lg-row'>鏡燈燈鏡本無差　大地山河眼裏花</div>
<div class='lg-row'>黃葉飄飄滿庭際　一聲砧杵落誰家</div>
</div></div>
<p class='juan'>禪門諸祖師偈頌下之上</p>
<p class='juan'><a id='mulu222' />禪門諸祖師偈頌下之下</p><p class="byline">五峯釋　如祐　錄</p>
<div class='div-other'><a id='mulu223' />
<p class='h1'>佛燈明禪師燈記<span class='note-inline'>(鼓山)</span></p><p>人人有一面古鏡。昭昭心目之間。个个有一盞真燈。晃晃色塵之內。只為一念背覺合塵。遂使古鏡不彰。真燈不朗。真燈不朗。無以照生死昏蒙。古鏡不彰。無以鑑色聲邪惑。是故沉迷六趣。汩溺三途。百劫千生何由透脫。粤有開士。慈悲願廣。㧞濟心生。依先賢之軌儀。設如幻之燈鏡。燈即一真之理。鏡乃差別之事。見燈而不見鏡者。全理也。見鏡而不見燈者。全事也。一燈普入十鏡者。捨事就理也。十鏡普攝一燈者。捨理就事也。鏡與燈互相交徹。迭共融通。無盡重重。重重無盡者。理事無礙也。便乃於斯見得折旋俯仰常居正覺妙場。動轉施為不離毗盧性海。鏡燈方便事為至矣。住山晦室作是說竟。俄有叟。疑而問曰。忽若毗嵐風起。燈在什麼處。鎔盡規摹。鏡在什麼處。者裏不可說理。不可說事。不可說正覺場。不可說毗盧海。畢竟如何。晦室不荅。良久示之以偈。</p>

<div class="lg regular"><div class='lg-row'>長松翠竹兩交加　明月清風共一家</div>
<div class='lg-row'>古殿夜闌人寂寂　飛蛾翻翅落燈花</div>
</div></div>
<div class='div-xu'><a id='mulu224' />
<p class='h1'>長明燈序</p><p class="byline">高邁　作</p><p>离婁之目。處闇室或不能覩燈處之皎如也。澄公之掌。在玄夜或不能照燈在之了如也。故大雄氏以方便力。救黑暗界。藉其光。誘其人。佛所有燃燈明。法所有傳燈義。大抵長明燈是其蘊乎。夫日主晝。大陽之精中則吳。吳則沒。我長明燈不沒。月主夜。大陰之精滿則虧。虧則盡。我長明燈不盡。日月尚爾。況小光小明哉。要自積苦為海。舉足見溺。積邪為山。舉足見礙。竟不能髣髴之。或髣髴之不尅成就之。言之可為長嘆。我邑中有俊傑。主此燃燈。精進成就於寶融寺經藏院。且夫蘭炷爇火吾見其盛。未見其微也。鐵盆盛膏。吾見其增未見其減也。一籠而四時長春。滿室而終歲不夜。人見之。一作禮。眼蒙利。再作禮。心蒙美。心眼自相炤了。內外由是洞徹。然則終日見燈未甞不見燈。終日不見燈未甞不見燈。夫達觀者乃如是也。意者不獨於此。直上照一天二天乃至三十三天。無門不闢。河沙善人由茲而入。直下炤一地二地乃至一十八地獄。有獄皆開。多劫罪人由茲而出。若然者。四維上下虗空可思量而不可思量耶。我長明燈寶相功德亦復如是。邁之數年內願銘頌之。間迫賤事未搆。一朝染目疾朦朧。不自審從何得也。遂夢神人語邁曰。子於長明燈其有負乎。邁應聲而悟。悟而起。起而作頌。明日目愈。頌曰。</p>
<p>見外燈長明。見內燈長明。萬惡自光中滅。萬善自光中生。不見一燈。百千萬億燈。乃至於無窮。不見一人。百千萬億人。歸之於大同。空即是色。色即是空。弟子作頌。允執厥中。</p>
</div>
<div class='div-other'><a id='mulu225' />
<p class='h1'>尊僧篇</p><p class="byline">明教嵩和尚　作</p><p>教必尊僧。何謂也。僧也者。以如來為家。以法為身。以慧為命。以禪悅為食。故不恃俗氏。不營世家。不修形骸。不貪生。不懼死。不溽乎五味。其防身有戒。攝心有定。辨明有慧。語其戒也。潔清三惑而畢身不污。語其定也。恬思慮。正神明。而終日不亂。語其慧也。崇德辨惑而必然。以此修之之謂因。以此成之之謂果。其於物也。有慈有悲。有大誓。有大惠。慈也者。常欲安萬物。悲也者。常欲拯眾苦。誓也者。誓與天下見真諦。惠也者。惠羣生以正法。神而通之。天地不能揜。密而行之。鬼神不能測。其演法也。辨說不滯。其護法也。奮不顧身。能忍人之不可忍。能行人之不能行。其正命也。丐食而食而不為耻。其寡欲也。糞衣綴鉢而不為貧。其無爭也。可辱而不可輕。其無怨也。可全而不可損。以實相待物。以至慈修<span class='corr'>己</span>。故其於天下能必和。能普敬。其語無妄。故其為信也。至於法無我。故其為讓也。誠有威可敬。有儀可則。天人望而儼然。能福於世。能導於俗。其忘形也。餵禽獸而不悋。其讀誦也。冐寒暑而不廢。以法而自出也。遊人間遍聚落。視名若谷響。視利若遊塵。視物色若陽燄。煦嫗貧病。瓦合與臺而不為卑。以道而自處也。雖深山窮谷。艸其衣。木其食。晏然自得。不可以利誘。不可以勢屈。謝天子諸侯而不為高。其獨立也。以道自勝。雖形影相弔而不為孤。其群居也。會四海之人而不為混。其可學也。雖三藏十二部。百家異道之書。無不知也。它方殊俗之言。無不通也。祖述其法。則有文有章也。行其中道。則不空不有也。其絕學也離念清淨。純真一如。不復有所分別也。僧乎。其為人至。其為心溥。其為德備。其為道大。其為賢。非世之所謂賢也。其為聖。非世之所謂聖也。出世殊勝之賢聖也。僧也如此。可不尊乎。</p>
</div>
<div class='div-other'><a id='mulu226' />
<p class='h1'>雲峯悅和尚小參</p><p>汝一隊後生。經律論故是不知也。入眾參禪。禪又不會。﨟月三十日作麼生折合去。師云。灼然諸禪德。去聖時遙。人心淡薄。看却今時叢林。更看不得也。所在之處。或三百五百開浩浩地。只謂飲食<span class='corr'>豐</span>濃。寮舍穩便。為旺化。中間孜孜為道者。無一人半人。設有三个五个。走上走下。半青半黃。會却總道我會。各各自謂握靈蛇之瑤。孰肯知非。及乎挨拶鞭擗將來。直是萬中無一。苦哉苦哉。所以般若叢林歲歲彫。無明荒艸年年長。今時兄弟纔入眾來。便自端然拱手。受他人供養。到處菜不擇一莖。柴不搬一束。十指不沾水。百事不于懷。雖則一期快意。爭柰三途累身。豈不見教中道。寧以熱鐵纏身。不受信心人衣。寧以洋銅灌口。不受信心人食。上座。若也是去。變大地作黃金。攪長河為酥酪。供養上座亦不為分外。若也未是。至於滴水寸絲。便須披毛戴角。牽犁拽杷。償他始得。不見教中道。入道不通理。復身還信施。此是決定底事。終不虗也。諸上座。光陰可惜。時不待人。一朝眼光落地。緇田無一簣之功。鐵圍陷百刑之苦。莫言不道。珍重。</p>
</div>
<div class='div-other'><a id='mulu227' />
<p class='h1'>南岳省行堂記</p><p class="byline">超然居士趙令矜作</p><p>甞謂諸苦之中。病苦為深。作福之中。看病為最。是故古人以有病為善知識。曉人以看病為福田。所以叢林為老病之設。今叢林聚眾。凡有病。使歸省行堂。不唯修省改行以退病。亦欲人散夜靜孤燈獨照之外究索大事。豈徒然哉。既命知堂以司藥餌。又戒常住以足供須。此先佛之規制也。近世不然。堂名延壽。鄙俚不經。病者不自省咎補躬。乖方湯藥妄投。返成沉痼。至有酷疾不參堂。以務踈逸者。大失建堂命名之意也。知堂名存實癈。或同路人。常住急於日用。殊不存撫。又復失優波待老病之意也。由是病人呻吟痛楚日益增極。過在彼此。非如來咎。縱有親故問病。率皆鄉曲故舊。心既不普。事忽有差。今法輪病所煥然一新。葢有本分人。是事色色成辨。無可論者。惟有病人。宜如何哉。省躬念罪。世之有識者皆能達此。衲僧分上直截機緣。當於頭疼額熱之時。薦取撩動底。於聲冤呌苦之際。領略徹困心。密密究思。是誰受病。人既不見。病從何來。人病雙亡。復是何物。直饒見得分明。正好為他將息。</p>
</div>
<div class='div-other'><a id='mulu228' />
<p class='h1'>怡山然禪師發願文</p><p>皈命十方調御師。演揚清淨微妙法。一乘四果解脫僧。願賜慈悲哀攝受。<span class='corr'>但</span>某甲自違真性。枉入迷流。隨生死以漂沉。逐色聲而貪染。十纏十使積成有漏之因。六根六塵妄作無邊之罪。迷淪苦海。深溺邪途。著我躭人。舉枉措直。累生業障。一切愆尤。仰三寶以慈悲。瀝一心而懺悔。所願能仁拯拔。善友提携。出煩惱之深源。到菩提之彼岸。此世福基命位。各願昌隆。來世智種靈苗。同希增秀。生逢中國。長遇明師。正性出家。童真<span class='corr'>入</span>道。六根通利。三業純和。不染世緣。常修梵行。執持禁戒。塵業不侵。嚴護威儀。蜎飛無損。不逢八難。不缺四緣。般若智以現前。菩提心而不退。修習正法。了悟大乘。開六度之行門。越三祇之劫海。建法幢於處處。破疑網於重重。降伏眾魔。紹隆三寶。承事十方諸佛無有疲勞。修學一切法門悉皆通達。廣作福惠。普利塵沙。得六種之神通。圓一生之佛果。然後不捨法界。遍入塵勞。等觀音之慈心。行普賢之願海。它方此界。逐類隨形。應現色身。演揚妙法。泥犁苦趣。餓鬼道中。或放大光明。或現諸神變。其有見我相。乃至聞我名。皆發菩提心。永出輪迴苦。火鑊氷河之地。變作香林。飲銅食鐵之徒。化生淨土。披毛戴角負債含怨。盡罷辛酸。咸霑利樂。疾疫世而化為藥艸。救療沉痾。飢饉時而化作稻梁。濟諸貧餒。但有利益。無不興崇。次期夙世冤親。現存眷屬。出四生之汩沒。捨萬劫之愛纏。等與含生。齊成佛道。虗空有盡。我願無窮。情與無情。同圓種智。</p>
</div>
<div class='div-other'><a id='mulu229' />
<p class='h1'>月林觀和尚體道銘</p><p>上士參玄人。光陰莫虗棄。渡江須用船。為人須有志。名相各不同。非一亦非二。佛法苦無多。於中無別伎。動著關捩子。非師自然智。徹底老婆心。觸人無忌諱。剎境一毫端。到此無回避。唱起德山歌。道者合如是。佛祖出頭來。吞聲須飲氣。作略這些兒。古今無變異。混沌未分時。早有箇田契。人人本具足。不肯回頭視。箇箇達本鄉。切忌著名位。過去諸如來。不離而今咦。現在諸菩薩。轉次而受記。智者暗點頭。心空親及第。愚人不信受。拋家自逃逝。哀哉猛省來。現成真活計。箇裏用無窮。宗門第一義。左右逢其原。亦不離行市。銅頭鐵額兒。腦門須著地。願以此功德。普及於一切。</p>
</div>
<div class='div-other'><a id='mulu230' />
<p class='h1'>白楊順和尚垂誡</p><p>染緣易就。道業難成。不了目前。萬緣差別。只見境風浩浩。飄殘功德之林。心火炎炎。燒盡菩提之種。道念若同情念。成佛多時。為眾若似為<span class='corr'>己</span>。彼此事辦。不見它非我是。自然上敬下恭。佛法時時現前。煩惱塵塵解脫。</p>

<div class='div-other'><a id='mulu231' />
<p class='h2'>早辰下床念偈呪</p><p>從朝寅旦及至暮。一切眾生自回互。若於脚下喪身形。願汝即時生淨土。</p>
<p class="dharani">唵地哩穴哩莎訶。</p>
</div>
<div class='div-other'><a id='mulu232' />
<p class='h2'>洗手面呪</p><p class="dharani">崦主伽囉耶莎訶</p>
</div>
<div class='div-other'><a id='mulu233' />
<p class='h2'>披袈裟念偈呪</p><p>善哉解脫服。無相福田衣。我今頂戴受。世世常得披。</p>
<p class="dharani">唵悉陀耶娑訶</p>
</div>
<div class='div-other'><a id='mulu234' />
<p class='h2'>入堂偈</p><p>佛子住此地。即是佛受用。經行及坐臥。常在於其中。</p>
</div>
<div class='div-other'><a id='mulu235' />
<p class='h2'>登床偈</p><p>登此安樂無礙床。身心平等四大康。常住不動無能壞。一切眾生獲智光。</p>
<p class="dharani">唵摩尼達哩吽㗶吒。</p>
</div>
<div class='div-other'><a id='mulu236' />
<p class='h2'>下鉢偈</p><p class="lg-abnormal"><div class='lg-row'>執持應器　當願眾生　成就此器　受人天供</div>
</p></div>
<div class='div-other'><a id='mulu237' />
<p class='h2'>聞鎚偈</p><p>佛生伽毗羅。成道摩竭提。說法波羅奈。入滅俱尸羅。</p>
</div>
<div class='div-other'><a id='mulu238' />
<p class='h2'>展鉢偈</p><p>如來應量器。我今得敷展。願共諸眾生。等三輪空寂<span class='note-inline'>(五觀具于六念牒)</span>。</p>
</div>
<div class='div-other'><a id='mulu239' />
<p class='h2'>施食偈</p><p>汝等鬼神眾。吾今施汝供。此食遍十方。河沙鬼神共。</p>
<p class="dharani">南無三滿多沒駄南嚩吽</p>
</div>
<div class='div-other'><a id='mulu240' />
<p class='h2'>折水偈</p><p>吾今棄鉢水。味如甘露漿。施汝鬼神眾。悉皆獲清凉。</p>
<p class="dharani">唵摩休羅細娑訶</p>
<p>飲食訖<span class='corr'>已</span>色力充。威震十方三世雄。回因轉果不妄念。一切眾住獲神通。</p>
</div>
<div class='div-other'><a id='mulu241' />
<p class='h2'>入浴淨身呪</p><p class="dharani">唵室哩曳　婆醯　娑訶</p>
</div>
<div class='div-other'><a id='mulu242' />
<p class='h2'>去穢呪</p><p class="dharani">唵䟦折羅　惱迦吒　娑訶</p>
</div>
<div class='div-other'><a id='mulu243' />
<p class='h2'>登淨呪</p><p class="dharani">唵恨嚕陀耶　莎訶</p>
</div>
<div class='div-other'><a id='mulu244' />
<p class='h2'>洗淨偈</p><p class="dharani">唵賀曩　蜜栗帝　莎訶</p>
</div>
<div class='div-other'><a id='mulu245' />
<p class='h2'>聞鍾聲偈</p><p>聞鐘聲。煩惱輕。智慧長。菩提新。願成佛。度眾生。出地獄。離火坑。　南無觀世音菩薩。</p>
</div>
<div class='div-other'><a id='mulu246' />
<p class='h2'>一切處一切時常發願云</p><p>願滅三障諸煩惱。願得智慧真明了。普願罪障悉消除。世世常行菩薩道。</p>
</div></div>
<div class='div-other'><a id='mulu247' />
<p class='h1'>慈受禪師示眾箴規<span class='note-inline'>(壽無量本大同小異)</span></p><p>升堂念誦諷經小參。但是眾集。宜須先赴。遊方上士。規矩隨身。豈可乖慵。遭人撿點。一回可恕。三犯何顏。不思百丈真風。便見投子道底。靜牌才掛。宜各默然。縱不掛時。豈可談咲。古佛垂訓。守口如瓶。二六時中。常宜緘默。三業不戒。萬禍潛生。善諳魯祖風。便口掛壁上。自<span class='corr'>己</span>案前。常令潔淨。只安香匣。禪䇿經文。貴圖齊整。不得安世俗文字。藥褁香爐。種種所須。宜收案下。出聲持誦。噪吵稠人。背靠板頭。輕欺大眾。虗占案分。挂物明窻。不合律儀。叢林安許。端身正意。默爾披尋。諦味聖言。契合心地。不虗開卷。始會看經。平時鄰案道人。切忌交頭接耳。賓客相看。禮不可免。茶湯纔罷。敘話已周。相引出寮。不可久坐。若是舊時道伴。遠地親情。相邀林下水邊。足可傾心談論。至於交關買賣。引惹雜人。盡非衲子所為。便可一筆勾下。粥後歸寮。同伸問訊。上中下座。恭敬為先。苟或不然。輕人慢<span class='corr'>己</span>。放參開籠。須白知寮。出入掀簾。要垂後手。登床宴坐。不可垂衣。舉動經行。更宜緩步。使人動念。魔障易生。眾口爍金。自家何樂。洗衣把針。宜於齋後。不急之務。道業荒唐。不可將湯瓶炮衣。洗面棹上裁紙糊單。偷煑點心。包藏藥石。竹竿要知觸淨。熨斗須看閑忙。執在一隅。恐防眾用。古聖補破遮寒。縫了便休。豈可朝昏事持針線。煎點茶湯。叢林盛禮。大眾雲集。方可跏趺。盞槖收歸。眾人齊退。私藏茶末。取笑傍觀。隻手揖人。是何法度。有故不赴。須白知寮。小坐茶湯。輙不可免。新到入寮。宜懷謙下。未諳法度。請問耆年。隨方毗尼。在人建立。安籠占案。不必著忙。欵細之間。自然穩便。入寮煎點。本為眾人。意在志誠。茶須通喫使了。家事舊處安排。瀉却湯瓶。即時添注。山行水次。戒護開談。張口如弓。發言如箭。雌黃知事。品藻它人。說食說錢。呵風罵雨。墻壁有耳。法令無親。忽然虎口遭傷。始見鋒頭太露。凡遇茶毗。陰晴齊赴。各懷悽愴。同運悲心。恐彼前人。虗生生浪死。口持經呪。肩負柴薪。豈可猖狂恣聲談笑。衣盂估唱。本為破慳。後人不知。返成貪愛。偷量長短。暗窺舊親。賤唱貴分。過如常賣。不知反責。猶說便宜。識者傍觀。面慚汗下。若是海門上士。禪苑高賓。但為死者結緣。莫被活人嗤笑。柔和善順。上下可觀。我慢貢高。諸聖不祐。八萬細行。三千威儀。二六時中。頭頭可見。穿堂直過。豈不厚顏。尊殿閑行。恐招薄福。衩衣登殿。艸履遊山。莫踐法堂。回互耆宿。五更洗面。本為修行。吐唾抱盆。喧聒大眾。暗中動念。自昧不知。日往月來。面黃身瘦。浴湯少使。籌子休拈。作福雖多。不如避罪。廊舍吐唾。案上㧓頭。違背聖賢。自從<span class='corr'>己</span>便。時時檢點。步步隄防。直須小却身心。便好大著腸肚。十日知寮。遞相供養。晚眠早起。務在精誠。苦切勞心。先人後<span class='corr'>己</span>。大眾衣鉢。切要關防。一事不周。眾人動念。煎茶掃地。換水裝香。莫教泠却湯瓶。免見禪和煩惱。寮中首座。務要柔和。規矩先行。繩墨自定。依時上案。簡徑開談。有一不周。眾人共議。遊山翫水。出入有時。惡性道人。善言誘勸。倘不聽從。密白方丈。　護善遮惡。取信檀那。淨髮圍爐。禮宜謙讓。　右件規矩。委曲預聞。日用時中。各宜照顧。一撥便轉。善不可加。三喚不回。相聚何益。　況乃心塵難掃。性水易湍。中器中根。可上可下。克賓法戰不勝。曾罰鑽飯一堂。文遠勝劣爭禪。輸却糊餅兩箇。叢林榜樣。後學依從。焦山不說兩般禪。祇要罰油十六兩。頌曰。</p>
<p>烏龜忽爾艾燒頭。千古令人笑不休。奉勸後生高著眼。莫教罰了一斤油。</p>
</div>
<div class='div-other'><a id='mulu248' />
<p class='h1'>佛心和尚坐禪銘</p><p>夫坐禪者。端身正意。潔<span class='corr'>己</span>虗心。疊足跏趺。收視返聽。惺惺不昧。沉掉永離。縱憶事來。盡情拋棄。向靜定處。正念諦觀。知坐是心。返照是心。知有無中邊內外者心也。此心虗而知。寂而照。圓明了了。不墮斷常。靈覺超然。揀非虗妄。今見學家。力坐而不悟者。病由依計。情附偏邪。迷背正因。枉隨止作。不悟之失。其在茲焉。若也<span class='corr'>斂</span>澄一念。密契無生。智鑑廓然。心花頓發。無邊繫執。直下銷磨。積劫無明。一時豁現。如忘忽記。似病頓瘳。內生歡喜。心自知當作佛。始信自心外無別佛。然後順悟增修。因修而證。證悟之源。是三無差別。名為一行一解三昧。亦名無功用道。便能轉物。不離根塵。信手拈來。互分主伴。乾坤眼淨。今古更陳。覿體神機。自然符契。所以維摩詰云。不起寂滅定。而現諸威儀。是為宴坐者。然也當知水澄月現。鏡淨光全。學道之人。坐禪為要。苟不爾者。修途輪轉。汩沒四生。酸鼻痛心。難以自默。聊書大槩。助發真源。果不廢修。即參同契矣。</p>
</div>
<div class='div-other'><a id='mulu249' />
<p class='h1'>慈恩大師出家葴</p><p>捨家出家何所以。稽手空王求出離。三師七證定初機。剃髮染衣發弘誓。去貪<span class='corr'>瞋</span>。除鄙吝。十二時中須謹慎。煉磨真性若虗空。自然戰退魔軍陣。勤學業。尋師匠。說與行人堪倚仗。莫教心地亂如麻。百歲光陰等閑喪。踵前賢。效先聖。盡假聞思修所證。行住坐臥要真專。念念無生始相應。佛真經。十二部。縱橫指示菩提路。不習不學不依行。問君何日心開悟。速須救。似頭燃。莫待明年與後年。一息不來即後世。誰能保得此身堅。不蚕衣。不田食。織婦耕夫汗血力。為成道果施將來。道果未成爭消得。哀哀父。哀哀母。嚥苦吐甘大辛苦。就濕回乾養育成。要襲門風繼先祖。一旦中。求剃落。八十九十無倚托。若不超凡越聖流。向此因循全大錯。福田衣。降龍鉢。受用一生求解脫。若將小利繫心懷。彼岸涅槃爭得達。善男子。汝須知。修行難得似今時。若得出家披縷褐。猶如浮木值盲龜。大丈夫。須猛利。謹束身心莫容易。倘能行願力相扶。決定龍華親受記。</p>
</div>
<div class='div-other'><a id='mulu250' />
<p class='h1'>禪月大師戒童行<span class='note-inline'>(慈受二十偈意同)</span></p><p>勸汝出家須決志。投師學業莫容易。添香換水結因緣。佛殿僧堂勤掃地。莫閑遊。莫嬉戲。出入分踈說出處。三朝四宿不見歸。妙法何曾聞一偈。敬師兄。教師弟。莫向空門爭意氣。上中下座用謙和。莫賤他人稱自貴。衣食難。豈容易。計功多少須慚愧。隨緣飲啄任精麤。不用千般求細膩。布素衣。隨時[(訊-言)/且]。知足便超功果位。才能豈是[白/亡]羅衣。有道何須黃錦被。清信男。淨信女。捨却一身飼餓虎。此因緣。苦中苦。不用再三說酸楚。心中有罪自心知。自向心中懺悔取。親明師。學智慧。別人睡時你慢睡。出家兒。學妙理。習讀夜眠須早起。三更睡到四更初。歸向釋迦尊殿裏。挑明燈。換淨水。禮拜焚香作福祉。報荅三有及四恩。天龍八部生歡喜。莫愚癡。莫懈怠。一超直入佛境界。行亦禪。坐亦禪。了達真如觀自在。</p>
<p>四恩者。天地父母。國王施主。師長朋友。三寶恩。</p>
<p>三有者。欲界有。色界有。無色界有。</p>
</div>
<div class='div-other'><a id='mulu251' />
<p class='h1'>仁宗皇帝讚僧</p><p>出家功果實難論。一片袈裟眾所尊。在俗只言身不貴。為僧便作法王孫。殿前拱手朝天子。堂上低腰揖二親。粉骨碎身千萬劫。也難應報釋迦恩。</p>
</div>
<div class='div-other'><a id='mulu252' />
<p class='h1'>永明壽禪師垂誡</p><p>學道之門別無奇特。只要洗滌根塵下無量劫來業識種子。汝等但能銷除情念。斷絕妄緣。對世間一切愛欲境界。心如木石相似。直饒未明道眼。自然成就淨身。若逢真正導師。切須勤心親近。假使參而未徹。學而未成。歷在耳根。永為道種。世世不落惡趣。生生不失人身。纔出頭來一聞千悟。須信道真善知識為人中最大因緣。教化眾生得見佛性。近嗟末世。誑說一禪。只學虗頭。全無實解。步步行有。口口談空。自不責業力所牽。更教人撥無因果。便說飲酒食肉不礙菩提。行盜行婬無妨般若。生遭王法。死陷阿鼻。受得地獄業銷。又入畜生餓鬼。百千萬劫無有出期。除非一念回光。立即翻邪為正。若不自懺自悔自度自修。諸佛出世也無救你處。若割心肝如木石相似。便可食肉。若喫酒如喫屎尿相似。便可飲酒。若見端正男女如死屍相似。便可行婬。若見<span class='corr'>己</span>財它財皆如糞土。便可侵盜。饒汝到此田地。亦未可順汝意在。直得證無量聖身。始可行世間逆順事。古聖施設。豈有它心。只為末法僧尼少持律戒。恐賺向善俗子多退道心。所以廣行遮護。千經所說。萬論所陳。若不去婬。斷一切清淨種。若不去酒。斷一切智慧種。若不去盜。斷一切福德種。若不去肉。斷一切慈悲種。三世諸佛。同口敷宣。天下禪宗。一音演暢。如何後學略不聽從。自毀正因。反行魔說。只為宿熏業種。生遇邪師。善力易銷。惡根難㧞。豈不見古聖道。見一魔事如萬箭鑽心。聞一魔聲如千錐劄耳。速須遠離。不可見聞。各自究心。慎莫容易。</p>
</div>
<div class='div-other'><a id='mulu253' />
<p class='h1'>枯禪辭住鼓山<span class='note-inline'>(鏡禪師)</span></p><p>我公正眼頂門開。金粟分身與麼來。暫向三山為雨露。即歸調鼎作鹽梅。</p>
<p>老病餘生越者希。慙無道德警羣迷。恩光厚大如山岳。乞與孤雲自在飛。</p>

<div class='div-other'><a id='mulu254' />
<p class='h2'>胡尚書和再請<span class='note-inline'>(矩)</span></p><p>石鼓風煙慘未開。住山正徯活如來。可怜萬衲傾心久。渴思生塵日望梅。</p>
<p>一性圓明世絕稀。分燈何惜照羣迷。信緣定肯翻然起。杖錫淩空鶴與飛。</p>
</div></div>
<div class='div-other'><a id='mulu255' />
<p class='h1'>洞山辭親書<span class='note-inline'>(略述大意。十不歸偈。非也)</span></p><p>伏聞諸佛出世。皆從父母而受身。萬類興生。盡假天地而覆載。故非父母而不生。無天地而不長。盡沾養育之恩。俱受覆載之德。嗟夫一切含識萬象形儀。皆屬無常。未離生滅。雖則乳哺情重。養育恩深。若把世賂供資。終難報答。作血食侍養。安得久長。故孝經云。雖日用三牲之養。猶不孝也。相牽沉沒。永入輪迴。欲報罔極深恩。莫若出家功德。截生死之愛河。越煩惱之苦海。報千生之父母。答萬劫之慈親。三有四恩無不報矣。故經云。一子出家。九族生天。良价捨今生之身命。誓不還家。將永劫之根塵。頓明般若。伏惟父母心開喜捨。意莫攀緣。學淨飯之國王。効摩耶之聖后。他時異日。佛會相逢。此日今時。且相離別。某非遽違甘旨。葢時不待人。故云此身不向今生度。更向何時度此身。伏冀　尊懷。莫相記憶。頌曰。</p>
<p>未了心源度數春。翻嗟淨世謾逡巡。幾人得道空門裏。獨我淹留在世塵。謹具尺書辭眷愛。願明大法報慈親。不須洒淚頻相憶。譬似當初無我身。</p>
<p>岩下白雲常作伴。峯前碧障以為隣。免干世上名兼利。永別人間愛與憎。祖意直教言下曉。玄微須透句中真。合門親戚要相見。直待當來證果因。</p>

<div class='div-other'><a id='mulu256' />
<p class='h2'>後書</p><p>良价自離甘旨。杖錫南遊。星霜<span class='corr'>已</span>換於十秋。岐路俄經於萬里。伏惟　娘子。收心慕道。攝意歸空。休懷離別之情。莫作倚門之望。家中家事但且隨時。轉有轉多。日增煩惱。阿兄懃行孝順。須求氷裏之魚。小弟竭力奉承。亦泣霜中之笋。夫人居世上。修<span class='corr'>己</span>行孝以合天心。僧在空門。慕道參禪而報慈德。今則千山萬水杳隔二途。一紙八行聊伸寸意。頌曰。</p>
<p>不求名利不求儒。願樂空門捨俗徒。煩惱盡時愁火滅。恩情斷處愛河枯。六根戒定香風引。一念無生慧力扶。為報北堂休悵望。譬如死了譬如無。</p>
</div>
<div class='div-other'><a id='mulu257' />
<p class='h2'>娘回書</p><p>吾與汝夙有因緣。始結母子恩愛情分。自從懷孕禱神佛。願生男兒。胞胎月滿。性命絲懸。得遂願心。如珠寶惜。糞穢不嫌於臭惡。乳哺不倦於辛勤。稍自成人送令習學。或暫逾時不歸。便作倚門之望。來書堅要出家。父亡母老兄薄弟寒。吾何依賴。子有拋娘之意。娘無捨子之心。一自汝往他方。日夜常洒悲淚。苦哉苦哉。今既誓不還鄉。即得從汝志。不敢望汝如王祥臥冰。丁蘭刻木。但願汝如目連尊者。度我下脫沈淪。上登佛果。如某不然。幽譴有在。切宜體悉。</p>
</div></div>
<div class='div-other'><a id='mulu258' />
<p class='h1'>梁山廓庵則和尚十牛頌</p>
<div class='div-other'><a id='mulu259' />
<p class='h2'>尋牛</p><p>從來不失。何用追尋。由覺背以成踈。在向塵而遂失。家山漸遠。岐路俄差。得失熾然。是非烽起。</p>
<p>忙忙撥艸去追尋。水濶山遙路更深。力盡神疲無覓處。但聞楓樹晚蟬吟。</p>
</div>
<div class='div-other'><a id='mulu260' />
<p class='h2'>見迹</p><p>依經解義。閱教知蹤。明眾器為一金。體萬物為自<span class='corr'>己</span>。正邪不辯。真偽奚分。未入斯門。權為見迹。</p>
<p>水邊林下跡偏多。芳艸籬披見也麼。縱是深山更深處。遼天鼻孔怎藏他。</p>
</div>
<div class='div-other'><a id='mulu261' />
<p class='h2'>見牛</p><p>從聲得入。見處逢原。六根門着着無差。動用中頭頭顯露。水中鹽味。色裏膠青。眨上眉毛。非是他物。</p>
<p>黃鸝枝上一聲聲。日暖風和岸柳青。只此更無回避處。森森頭角畫難成。</p>
</div>
<div class='div-other'><a id='mulu262' />
<p class='h2'>得牛</p><p>久埋郊外。今日逢渠。由境勝以難追。戀芳叢而不<span class='corr'>已</span>。頑心尚勇。野性猶存。欲得純和。必加鞭撻。</p>
<p>竭盡神通獲得渠。心強力壯卒難。除有時纔到高原上。又入雲煙深處居。</p>
</div>
<div class='div-other'><a id='mulu263' />
<p class='h2'>牧牛</p><p>前思纔起。後念相隨。由覺故以成真。在迷情而為妄。不唯境有。惟自心生。鼻索牢牽。不容擬議。</p>
<p>鞭䇿時時不離身。恐伊縱步入埃塵。相將牧得純和也。覊鎻無拘自逐人。</p>
</div>
<div class='div-other'><a id='mulu264' />
<p class='h2'>騎牛</p><p>干戈<span class='corr'>已</span>罷。得失還無。唱樵子之村歌。吹兒童之野笛。橫身牛上。目視雲霄。呼喚不回。撈籠不住。</p>
<p>騎牛迤邐欲還家。差笛聲聲送晚霞。一拍一呵無限意。知音何必鼓唇牙。</p>
</div>
<div class='div-other'><a id='mulu265' />
<p class='h2'>忘牛</p><p>法無二法。牛且為宗。喻魚兔之異名。顯跧蹄之差別。如金出鑛。似月離雲。一道寒光。威音劫外。</p>
<p>騎牛<span class='corr'>已</span>得到家山。牛也空兮人也閑。紅日三竿猶作夢。鞭繩空頓艸堂間。</p>
</div>
<div class='div-other'><a id='mulu266' />
<p class='h2'>人牛不見</p><p>凡情脫落。聖意皆空。有佛處不用遨遊。無佛處急須走過。兩頭不着。千聖難窺。百鳥含花。一場懡㦬。</p>
<p>鞭索人牛盡属空。碧天寥廓信難通。紅爐向上爭容雪。到此方能合祖宗。</p>
</div>
<div class='div-other'><a id='mulu267' />
<p class='h2'>返本還源</p><p>本來清淨。不受一塵。觀有相之榮枯。處無為之凝寂。不同幻化。豈假修持。水淥山青。坐觀成敗。</p>
<p>返本還源<span class='corr'>已</span>費功。爭如直下若盲聾。菴中不見菴前物。水自茫茫花自紅。</p>
</div>
<div class='div-other'><a id='mulu268' />
<p class='h2'>入廛垂手</p><p>柴門獨掩。千聖不知。埋自<span class='corr'>己</span>之風光。負前賢之途轍。提瓢入市。䇿杖還家。酒肆魚行。化令成佛。</p>
<p>露胷跣足入廛來。抹土搽灰笑滿腮。不用神仙真秘訣。直教枯木放花開。</p>
</div></div>
<div class='div-other'><a id='mulu269' />
<p class='h1'>自得腪和尚六牛圖</p><p style="margin-left:1em">始從知識示誨。即起信心。信心既萌。永為道本。故牛首上一點白。</p>
<p>一念信為本。千生入道因。自憐迷覺性。隨處染埃塵。野艸時時綠。狂花日日新。思家無計得。但覺淚沾巾。</p>
<p style="margin-left:1em">信心既萠。念念揩磨。忽爾發明。心生歡喜。最初入頭。故頭全白。</p>
<p>問訊這牛兒。知非何太遲。拋家經幾劫。逐妄許多時。念念歸無念。思思絕所思。入頭從此始。次第證無為。</p>
<p style="margin-left:1em">既有發明。漸漸熏煉。智慧明淨。未能純一。將白半身。</p>
<p>看牧幾春秋。將成露地牛。出離芳艸去。向近雪山遊。正念雖歸一。邪思尚混流。脫然心迹盡。六處不能收。</p>
<p style="margin-left:1em">更無妄念。唯一真心。清淨湛然。通身明白。</p>
<p>六處不能該。優曇火裏開。了然無繫屬。明淨絕纖埃。繩索將無用。人牛安在哉。迢迢空劫外。佛祖莫能猜。</p>
<p style="margin-left:1em">心法雙忘。人牛俱泯。永超象外。唯一空空。是名大解脫門。佛祖命脉。</p>
<p>人牛消息盡。古路絕知音。霧卷千嵓靜。苔生三徑深。心空無所有。情盡不當今。把釣翁何在。磻溪鎖綠陰。</p>
<p style="margin-left:1em">命根斷處。絕後再甦。隨類受身。逢場作戲。只改舊時人。不改舊時行履處。</p>
<p>妙盡復窮通。還歸六道中。塵塵皆佛事。處處是家風。皓玉泥中異。精金火裏逢。優游無間路。隨類且飄蓬。</p>
</div>
<div class='div-other'><a id='mulu270' />
<p class='h1'>月窟訓童行<span class='note-inline'>(清禪師)</span></p><p>咨爾童行。聽予誡云。高以下基。洪猶纖起。古今賢聖。莫不由斯。儒宗頗多。釋氏尤甚。茲不繁引。略舉二三。虞夏至尊。尚曾歷試。可能二祖。猶服勤勞。一念因真。千生果實。若其濫服。終無所成。任是毀形。徒增黑業。爾等童老。至今各顓誠履實。踐真無隨流。俗處清淨地。生難遭心。見佛逢僧。克勤敬慕。如能反責。可謂丈夫。施主交肩。宜先祇揖。仝衣相見。莫後和南。夕火晨香。常常勿懈。齋餐蚤粥。念念興慚。當直殿堂。供過寮舍。宜勤拂拭無怠。應承進止。威儀上流。是則言默要道。下輩休詢。貝葉故合精通。墳典猶宜博學。稍知今古。方解為人。若似啞羊。出家何益。如來未成佛果。文武兼能。永嘉纔作人師。宗說俱備。睎顏睎驥。子雲有言。誦箒誦苕。釋尊無誤。各須努力。莫謾因循。立志堅高。不墮凡地。故經云。立志如高山。種德若深海。如斯苦口。期汝為人。報答佛祖莫大恩。拔濟眾生無量苦。日日如是。不愧自心。頌曰。</p>
<p>負舂剗艸示嘉模。紹續須還猛烈徒。一念豁然三際斷。單傳肯下老躁胡。</p>
</div>
<div class='div-other'><a id='mulu271' />
<p class='h1'>雪竇明覺禪師方丈銘</p><p>夫傳持祖燈。嗣續佛壽。此非小任。宜景前修。肅以威儀。尊其瞻視。懲忿窒慾。治氣養心。無以名利動於情。無以得失介於意。無隨世之上下。無逐人之是非。黑白致之於懷。喜怒不形於色。樂人之樂。猶<span class='corr'>己</span>之樂。憂人之憂。若<span class='corr'>己</span>之憂。容眾尊賢。克<span class='corr'>己</span>復禮。無因少隙失素所善。無背公議棄素所疎。能不可矜。勢不可恃。無護<span class='corr'>己</span>短。無掩人長。見德不可忘身。在貴不可忘賤。且夫學本修性。豈慍人之不知。道貴全身。無靳世之為用。人或慕義。理固推餘。必也篤以心誠誨余規矩。愽援群藉。深示妙宗。慈室忍衣不可須臾而離。大方寶所欲其造次。必是動息有常。嫌疑必慎。人不可侮。天不可欺。眾之去來。無追無拒。人之毀譽。無恚無貪。內無所慚。外無所恤。或若聲華溢美。利養<span class='corr'>豐</span>多。畏四趣之果因。謹三寶之交互。死生未脫。業苦難逃。方其得志。亟思利正。身如行廁。利稱軟賊。百年非久。三界無安。可惜寸陰。當求解脫。古先諸祖舉有懿範。杖錫一生喫土。丹霞祇箇布裘。趙州青灰滿頭。即師編艸為氈。或深禪久修。或優詔不就。大都約則尠失。奢則招譏。謙則有光。退則無忌。去聖逾遠。行道有艱。觀時進止。無自辱也。</p>
</div>
<div class='div-other'><a id='mulu272' />
<p class='h1'>義淨三藏誡看經</p><p>晉宋齊梁唐代間。高僧求法出長安。去時幾百歸無十。後輩那知前輩難。雪嶺崎嶇侵骨冷。沙河[漓-禸]湧刮毛寒。今人不委經來歷。往往將經容易看。</p>
</div>
<div class='div-other'><a id='mulu273' />
<p class='h1'>唐太宗題白馬寺<span class='note-inline'>(燒經所)</span></p><p>門徑蕭蕭長綠苔。一回登此一徘徊。青牛謾說函關去。白馬親從印土來。確定是非憑烈燄。為分真偽築高臺。東風也解嫌狼藉。吹盡當年道教灰。</p>
</div>
<div class='div-other'><a id='mulu274' />
<p class='h1'>洞山息世譏</p><p>不求名利不求榮。任運騰騰度此生。三寸氣消誰是主。百年身後謾呼名。衣裳破後重重補。粮食無時旋旋營。一个幻身能幾久。為它閑事長無明。</p>
</div>
<div class='div-other'><a id='mulu275' />
<p class='h1'>五家宗派括</p>
<div class='div-other'><a id='mulu276' />
<p class='h2'>臨濟宗</p><p>南岳馬祖百丈運。臨興南穴首山汾。慈明南會開一續。心出新清端演勤。</p>
</div>
<div class='div-other'><a id='mulu277' />
<p class='h2'>溈仰宗</p><p>百丈派出大溈祐。香嚴仰山親得紹。南塔芭蕉清續傳。兒孫未見繼其後。</p>
</div>
<div class='div-other'><a id='mulu278' />
<p class='h2'>雲門宗</p><p>清石天龍接德山。雪峯雲偃香林遠。北塔雪竇付天衣。二本從茲門大顯。</p>
</div>
<div class='div-other'><a id='mulu279' />
<p class='h2'>曹洞宗</p><p>清石藥山雲洞祖。雲膺同安丕志附。梁山觀得大陽玄。投子芙蓉淳獨步。</p>
</div>
<div class='div-other'><a id='mulu280' />
<p class='h2'>法眼宗</p><p>雪峯傍出玄沙備。地藏法眼益尊貴。韶國師傳壽與津。佛法新羅而<span class='corr'>已</span>耳<span class='note-inline'>(要知仔細。須尋宗派圖)</span>。</p>
</div></div>
<div class='div-other'><a id='mulu281' />
<p class='h1'>八溢聖解脫門</p><p>禮佛敬佛德。念佛感佛恩。持戒行佛行。看經明佛理。坐禪達佛境。參禪合佛心。得悟證佛道。說法滿佛願。實際理地不受一塵。佛事門中不捨一法。然此八事猶如四方四隅。闕一不可。前聖後聖其揆一也。六波羅蜜亦須兼行。六祖云。執空之人滯在一隅。謂不立文字。自迷猶可。又謗佛經。罪障深重。可不戒哉。</p>
</div>
<div class='div-other'><a id='mulu282' />
<p class='h1'>陳賢良書<span class='note-inline'>(亦刊于精嚴寶訓)</span></p><p>陳提刑貴謙答真侍郎德秀書曰。承下問禪門事。仰見虗懷樂善之意。顧淺陋何足以辱此。然敢不以管見陳白。所謂話頭合看與否。以某觀之。初無定說。若能一念無生。全體是佛。何處別有話頭。只緣多生習氣。背覺合塵。剎那之間念念起滅。如猴孫拾栗相似。佛祖輩不得<span class='corr'>已</span>權設方便。令咬嚼□箇無滋味話頭。意識有所不行。將蜜菓換苦胡蘆。淘汝業識。都無實義。亦如國家兵器。不得<span class='corr'>已</span>而用之。今時學者却於話頭上強生穿鑿。或至逐箇解說以當事業。遠之遠矣。稜道者廿年坐破七蒲團。只管看驢事未去馬事到來。因卷簾大悟。所謂八萬四千關捩子。只消一箇鎻匙開。豈在多言也。來教謂誦佛之言。存佛之心。行佛之行。久久須有得處。如此行履。固不失為一世之賢者。然禪門一著又須見徹自<span class='corr'>己</span>本地風光。方為究竟。此事雖人人本有。但為客塵妄想所覆。若不痛加煅煉。終不明淨。圓覺經云。譬如銷金鑛。金非銷固有。雖復本來金。終以銷成就。蓋謂此也。來教又謂。道若不在言語文字上。諸佛諸祖何謂留許多經論在世。經是佛言。禪是佛心。初無違背。但世人尋言逐句。沒溺教網。不知有自<span class='corr'>己</span>一段光明大事。故達磨西來。不立文字。直指人心。見性成佛。謂之教外別傳。非是教外別是一箇道理。只要明了此心。不著教相。今若只誦佛語。而不會歸自<span class='corr'>己</span>。如人數他珍寶。自無半錢分。又如破布裹真珠。出門還漏却。縱使於中得少滋味。猶是法愛之見。本分上事。所謂金屑雖貴。落眼成翳。直須打併一切淨盡。方有少分相應也。某向來雖不閱大藏經。然華嚴楞嚴圓覺維摩等經誦之亦稍熟矣。其他如傳燈諸老語錄。壽禪師宗鏡錄皆翫味。數十年間。方在屋裏著到。却無暇看經論也。楞伽雖是達磨心宗。亦以句讀難通。不曾深究。要知吾人皆是誠心。非彼世俗自瞞以資談柄而<span class='corr'>已</span>。姑以日用驗之。雖無濁惡麤過。然於一切善惡逆順境界上。果能照破。不為他所移換否。夜睡中夢覺一如否。恐怖顛倒否。疾病而能作得主否。若目前猶有境在。則夢寐未免顛倒。夢寐既顛倒。疾病必不能作得主宰。疾病既作主宰不得。則生死岸頭必不自在。所謂如人飲水冷煖自知。待制舍人於功名鼎盛之時。清修寡慾留神此道。可謂火中蓮花矣。古人有言。此大丈夫事。非將相之所能為也。又云。直欲高高峯頂立。深深海底行。更欲深窮遠到。直到不疑之地。來教謂無下手處。只此無下手處。正是得力處。如前書所言。靜處閙處皆著一隻眼看。是什麼道理。久久純熟。自無靜閙之異。其或雜亂紛飛起滅不停。却舉一則公案與之廝崖。則起滅之心自然頓息。照與照者同時寂滅。即是到家也。某亦學焉而未至也。姑盡吐露如此。不必他示。恐有儒釋不侔者。必大怪之。待制舍人它日心眼開明。亦必大笑而罵之<span class='note-inline'>(提刑參見月林鐵鞭諸大老)</span>。</p>
</div>
<div class='div-other'><a id='mulu283' />
<p class='h1'>范文正公勉圓悟禪師行脚</p><p>觀水莫觀小污池。污池之水魚鱉卑。登山莫登迤邐山。迤邐之山艸木稀。觀水直觀滄溟廣。登山直登泰山上。所得不少所見高。工夫用盡非徒勞。南方幸有選佛地。好向其中窮妙旨。它年成器整頹綱。不負男兒出家志。大丈夫。休擬議。豈為虗名滅身計。歡諧時分覺無多。却被光陰暗添歲。成都況是繁華國。打住只應花酒窟。吾師自是出家兒。豈隨齷齪相埋沒。吾師幸有虹蜺志。何事躊躇淤泥水。君不見。吞舟之魚不隱污流。合抱之木豈在丹丘。大鵬一展九萬里。豈同春岸飛沙鷗。何如急駕千里驥。莫効鷦鷯戀一枝。縱饒講得千經論。也落禪家第二機。白雲長自戀高臺。暮罩朝籠不暫開。為慰蒼生霖雨望。等閑依舊出山來。又不見。崑山有玉名瓊瑤。良時未遇居蓬蒿。當時若不離荊楚。爭得連城價倍高。</p>
</div>
<div class='div-other'><a id='mulu284' />
<p class='h1'>高庵悟和尚勸安老僧文</p><p>貧道甞閱藏教。諦審佛意。不許比丘坐受無功之食。生懶墮心。起吾我見。每至晨朝。佛及弟子持鉢乞食。不擇貴賤。心無高下。俾得福者一切均溥。後所稱常住者。本為老病比丘不能行乞者設。非少壯之徒可得而食。逮佛滅後。正法世中亦復如是。像季以來。中國禪林不廢乞食。但推能者為之。所得利養。聚為招提。以安廣眾。遂輟逐日行乞之規也。今聞數剎住持。不識因果。不安老僧。背戾佛旨。削弱法門。苟不住院。老將安歸。更不返思。常住財物本為誰置。當推何心以合佛心。當推何行以合佛行。昔佛在日。或不赴請。留身精舍。徧巡僧房。看視老病。一一致問。一一辦置。仍勸請諸比丘遞相恭敬。隨順方便。去其嗔嫌。此調御師統理大眾之揩摸也。今之當代恣用常住。資給口體。結托權貴。仍隔絕老者病者。眾僧之物掩為<span class='corr'>己</span>有。佛心佛行渾無一也。悲夫悲夫。古德云。老僧乃山門之標榜也。今之禪林。百僧之中無一老者。老而不納。益知壽考之無補。反不如夭死。願今當代各遵佛語。紹隆祖位。安撫老病。常住有無。隨宜供給。無使愚昧專權滅裂。致招來世短促之報。切宜加察。</p>
</div>
<div class='div-other'><a id='mulu285' />
<p class='h1'>達磨師真性頌</p><div><img src='../images/X66p0757_01.gif' alt='X66p0757_01.gif' /></div>
<p>達磨西來。不立文字。少林默坐九年。獨有神光領旨。上根既契。猶憐中下之機。強留二十字。謂之真性偈。飜覆讀之。成四十首。頌各有旨趣。庶幾後代兒孫因指見月。儻有个漢。向性字未形之前領略。文彩自彰。匪從他得。則飜笑缺齒老胡。正好痛與拄杖矣。</p>
</div>
<div class='div-other'><a id='mulu286' />
<p class='h1'>天人禮枯骨</p><p class="byline">慈受　述</p><p>汝是前生我。我今天眼開。瑤衣隨念至。玉食自然來。謝汝昔勤苦。令吾今快哉。散花時再拜。人世莫疑猜。</p>
</div>
<div class='div-other'><a id='mulu287' />
<p class='h1'>餓鬼鞭尸</p><p>因者臭皮囊。波波劫劫忙。只知貪快樂。不肯暫回光。白業錙銖少。黃泉歲月長。直須痛鞭打。此恨卒難忘。</p>
</div>
<div class='div-other'><a id='mulu288' />
<p class='h1'>沙門破二見</p><p>咄咄愚癡子。云何不自觀。鞭尸真倒置。禮骨自欺瞞。善惡由心造。佛魔著眼看。踏翻煩惱海。生死不相干。</p>
</div>
<p class='juan'>禪門諸祖師偈頌下之下<span class='note-inline'>(終)</span></p>
</div><!-- end of div[@id='body'] -->
</body></html>