<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>毗尼止持會集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu12' />毗尼止持會集卷第三</p><p class="byline">金陵寶華山弘律沙門　讀體　集</p>
<div class='div-other'><a id='mulu13' />
<p class='h2'>第三殺戒</p>
<div class='div-commentary'><p style="margin-left:1em">殺者。喪<span class='corr'>己</span>本慈。斷他命根。最惡不良之事。此是性罪。縱未受佛戒。世間法爾有罪。國制殺人會須償命。若犯佛戒。必墮三塗苦。嬰長劫非山非海中脫之不受報。</p>
</div>
<div class='div-orig'><p>若比丘故自手斷人命。持刀與人。歎譽死。快勸死。咄男子用此惡活為。寧死不生。作如是心思惟。種種方便。歎譽死。快勸死。是比丘波羅夷。不共住。</p>
</div>
<div class='div-commentary'><p style="margin-left:1em">緣起　佛遊毗舍離獼猴江邊。講堂中說不淨觀。歎不淨觀。歎思惟不淨觀<span class='note-inline'>(不淨觀亦名九想觀。此九種不淨觀法想念純熟。心不分散。若得三昧成就。自然貪欲殄除。惑業消滅。得證道果。此之九想雖是假想作觀。然用之能成大事。譬如大海中死屍。溺人附之即得渡也　一肨脹想。謂修行之人心想死屍見其肨脹如韋盛風。異於本相。是為肨脹想　二青瘀想。既觀肨脹<span class='corr'>已</span>。復觀死屍風吹日曝。皮肉黃赤。瘀黑青黤。是為青瘀想三壞想。既觀青瘀<span class='corr'>已</span>。復觀死屍風日所變。皮肉裂壞。六分破碎。五臟腐敗。臭穢流溢。是為壞想　四血塗漫想。既觀壞<span class='corr'>已</span>。復觀死屍。從頭至足。遍身膿血流溢。污穢塗漫。是為血塗漫想　五膿爛想。既觀塗漫<span class='corr'>已</span>。復觀死屍身上九孔。蟲膿流出。皮肉壞爛。狼藉在地。臭氣轉增。是為膿爛想　六蟲噉想。既觀膿爛<span class='corr'>已</span>。復觀死屍蟲<span class='corr'>蛆</span>唼食鳥獸咀嚼殘缺剝落是為蟲噉想　七散想。既觀。蟲噉<span class='corr'>已</span>復觀死屍為禽獸所食。分裂破散。筋斷骨離。頭足交橫。是為散想　八骨想。既觀散<span class='corr'>已</span>。復觀死屍形骸暴露。皮肉<span class='corr'>已</span>盡。但見白骨狼藉。如貝如珂。是為骨想　九燒想。既觀。骨<span class='corr'>已</span>。復觀死屍為火所燒爆裂烟臭。白骨俱然。薪盡火滅。同於灰土。是為燒想)</span>。比丘聞<span class='corr'>已</span>。習不淨觀。厭患身命。求刀欲自殺。時有比丘。字勿力伽難提。是沙門種出家<span class='note-inline'>(言沙門種是姓)</span>。手執利刀。入婆裘園。有一比丘語言。大德。斷我命來。我以衣鉢與汝即受。僱斷其命。詣江洗刀。尋生悔恨。時有天魔。立水勸讚。善哉善男子。汝今獲大功德。度不度者。時勿力伽難提悔心即滅。復入園中。殺諸比丘。至六十人。圍中死屍狼藉。居士驚怪譏嫌。時佛觀眾減少。知而故問。阿難具白上事。佛乃集眾。告諸比丘。有阿那般那三昧。寂然快樂。諸不善法即能滅之。永使不生<span class='note-inline'>(阿那般那此翻遣來遣去。即十六特勝法門也法界次第初門云。一知息入。二知息出。三知息長短。四知息徧身。五除諸身行。並屬身念處。觀六受喜。七受樂。八受諸心行。此三屬受念處觀。九心作喜十心作攝十一心作解脫此三屬心念處觀。十二觀無常十三觀出散。十四觀離欲。十五觀滅。十六觀棄捨。此五并屬法念處觀。又知入知出。正依隨息為門。得麤細住及欲界定則知長短。入未到地則知徧身。得初禪則除身行受喜受樂受諸心行。得二禪則心作喜作攝得三禪則心作解脫。得四禪則觀無常。得空處則觀出散。得識處則觀離欲。得無所有時則能觀滅。得非有想非無想時則觀棄捨。此與根本四禪四定一住雖同觀行。有別行人。若於地地修觀照了。則地地之中顛倒不起。心不染著。隨其因緣會處。即於是地。發真無漏證三乘果)</span>。　說是三昧<span class='corr'>已</span>。與諸比丘集十句義結戒。凡為殺者。並由癡故。於事不忍內懷瞋恨。斷他命根。制斯學處。</p>
<p style="margin-left:1em">僧祗律云。佛成道六年。冬分第三半月九日食前。為勿力伽難提。制此戒<span class='note-inline'>(准此方正當九月二十四日也)</span>。</p>
<p style="margin-left:1em">善見律云。如來以天眼觀。往昔有五百獵師。共入阿蘭若處。殺諸羣鹿。以此為業。墮三惡道。受諸苦惱。經久得出。昔有微福。得生人間。出家為道。宿殃未盡。於半月中。更相殺害。諸佛所不能救。於此五百人中。有四果聖眾。生死有際有餘。凡人輪轉無際。是故為說不淨觀。欲得生天上。本不教死。但不可以神力救護。是故為說不淨觀<span class='corr'>已</span>。半月入於靜室。唯聽一人送食。勿使諸人作如是言。佛是一切智。而不能斷。諸弟子相殺。以世尊入定。無人得往說如此事耳。</p>
<p style="margin-left:1em">薩婆多毗婆沙云。佛一切智。何故教諸比丘。令得如是衰惱。若不知者。不名一切智。答曰。佛一切等教。爾時不<span class='corr'>但</span>六十人受不淨觀。佛教法無有偏。但受得利。有多有少。佛深知眾生根業始終。必以此法因緣。後得大利。六十比丘迦葉佛所受不淨觀法。不能專修。多犯惡行。命終入地獄中。今佛出世。罪畢得生人間。墮下賤家。出家入道。以本緣故。應受此法。既命終<span class='corr'>已</span>。得生天上。於天下來。從佛聽法。得獲道迹。以是因緣。佛無偏也。</p>
<p style="margin-left:1em">釋義　文分二節。故自手斷人命下。正明所犯之事。是比丘下。結成所犯之罪律云。人者初識至後識。而斷其命<span class='note-inline'>(此識即第八阿賴耶識。名曰藏識。以其無法不含。無事不攝故。又名持業識。能持一切善惡種子故。瑜伽云。此識最初於母腹托胎之時。如磁石吸鐵。是名初識。乃至命將終時。冷觸漸起。唯有此識。能執持身。此識若捨。四大分散。是名命終識。所謂去後來先作主也。是名後識　又一切眾生皆以受煖識三色心相連不斷。名為命根。今使彼色心不相續。名為命斷　薩婆多論云。人中有三皈五戒波羅提木叉戒故。又沙門四果多在人中。得佛與辟支佛。必在人中。得漏盡故也。是以害人得波羅夷。餘道不得　又則故字應貫下。歎勸此正是作業之心。顯非誤錯也。咄者是警策。令知男子者。是呼召之言)</span>。殺者。若自殺。謂若以手若瓦石刀杖。及餘物而自殺　若教殺。謂殺時自看殺前人擲水火中。若山上推著谷底。若使惡獸噉。或使蛇螫。及餘種種教殺　若遣使殺。謂比丘遣使斷某甲命。隨語往斷　若往來使者。比丘遣使斷某甲命。隨語往欲殺。未得殺。便還。即承前教。復往殺　若重使殺。謂比丘遣使汝去斷某甲命。續復遣使乃至四五彼使即往殺　若展轉遣使殺。謂比丘遣使汝斷某甲命。彼使復轉遣使。若百若千。往斷其命　若求男子殺。謂是中誰知有如是人。能用刀。有方便。久習學。不恐怖。不退能斷某甲命。彼使即往斷其命　若教求男子殺。亦如上教人求　若求持刀人殺。謂自求誰勇健能持刀斷某甲命。彼即往殺　若教求持刀人殺。亦如上教人求　若身現相。謂身作相殺。令墮水火中。從山上墮谷底。令象蹹殺。令惡獸毒蛇噉螫。彼因此。現身故自殺　若口說<span class='note-inline'>(即正制中歎譽。死快勸死也)</span>。或作是說。汝所作惡。無仁慈。懷毒意。不作眾善行。汝不作救護汝生。便受罪。多不如死<span class='note-inline'>(此以作惡業。多而歎勸死)</span>。若復作如是語。汝不作惡暴。有仁慈。不懷毒意。汝<span class='corr'>已</span>作眾善行。汝<span class='corr'>已</span>作功德。汝<span class='corr'>已</span>作救護。汝生便受眾苦。若死當生天。因此言故。便自殺<span class='note-inline'>(此以作善業。多而歎勸死)</span>。身口現相者。亦如是　若遣書殺。謂執書言。汝所作善惡。如是廣說。如上　遣使書殺者。亦如上說　若坑陷。謂審知彼所行道。必從是來往。當於道中鑿深坑著火。若刀。若毒蛇。若尖杙。若以毒塗<span class='corr'>刺</span>。令墮坑中死　若倚發。謂知彼人必當倚發彼處。若樹。若牆。若柵。於彼外。若著火。若刀。若杙。若毒蛇。若毒塗刺。機發使墮中死　若與藥。謂知彼人病與非藥。或雜毒。或過限。與種種藥使死　若安殺具。謂先知彼人本來厭患身命。惡賤此身。即持刀毒。若繩及餘死。具置之於前。若彼用一一物自殺<span class='note-inline'>(即正制中持刀與人)</span>。</p>
<p style="margin-left:1em">結罪　是中犯者。若作如是自殺。乃至安殺具。及餘方便殺人死者。一切波羅夷　方便不死。一切偷蘭遮。</p>
<p style="margin-left:1em">若天龍八部鬼神及與畜生中。有智解人語者。若復有能變形者。方便求殺死者。盡偷蘭遮　方便不死。盡突吉羅。</p>
<p style="margin-left:1em">畜生不能變形。若殺波逸提　方便不死突吉羅。實人人想殺波羅夷。人疑殺偷蘭遮　非人非人想。非人人想。非人疑。皆偷蘭遮。</p>
<p style="margin-left:1em">第四分云。若眾多比丘遣一人。斷他命。一切波羅夷　若比丘呪藥呪華鬘呪熏香衣服呪死。盡波羅夷　方便墮他胎波羅夷。母死兒活無犯。但得偷蘭遮<span class='note-inline'>(所起殺心不因其母。本在其兒。兒活得偷蘭遮。母死無犯)</span>。</p>
<p style="margin-left:1em">此戒具足四緣。方成本罪。一是人。二是人想。三有殺害心。四令命斷。如緣闕一。律制有開。</p>
<p style="margin-left:1em">兼制　比丘尼波羅夷<span class='note-inline'>(此同制。同學戒)</span>。式叉摩那沙彌沙彌尼突吉羅滅擯。是為犯。</p>
<p style="margin-left:1em">隨開　不犯者。若擲刀杖瓦石。誤著彼身死。若營事作房。誤墮墼石材木椽柱殺人。若重病人扶起若扶臥浴時。服藥時。從涼處至熱處。熱處至涼處。出入房。向廁往返。一切無惡心而死。及最初未制戒。癡狂心亂。痛惱所纏。是為不犯。</p>
<p style="margin-left:1em">會採　僧祗律云。用刀治愛處。偷蘭遮<span class='note-inline'>(愛處者。離穀道各四指)</span>　若比丘在道經行。有先怨嫌人來問道。便作念。我今得是人。便當示指令死。使無一活。便指示惡道。若王難。若師子虎狠毒螫等惡道。指示時。得越毗尼罪。若受苦痛時得偷蘭遮罪。若死波羅夷。</p>
<p style="margin-left:1em">五分律云。入母胎後。四十九日。名為似人。過此盡名為人。若似人若人殺者。盡波羅夷<span class='note-inline'>(似人者。謂托母胎初得二根。始處緣時。父母精合。自識處中。得身命二根。過七七日。六根具足。成人形相。故曰似人)</span>。若作書令彼殺。字字偷蘭遮。書至彼彼。因是死。波羅夷　若作相似語教人殺。彼因此死。波羅夷　凡發殺心時突吉羅。作方便時偷蘭遮。死者波羅夷。</p>
<p style="margin-left:1em">有二比丘相瞋。後共道行。於路相打。一人遂死。佛言無殺心。不犯重瞋打比丘。波逸提。從今不聽相瞋。未悔者。共道行犯者。突吉羅　欲殺彼而悞殺。此偷蘭遮。</p>
<p style="margin-left:1em">十誦律云。若為人作坑桁弶羅等。人因是死。波羅夷。若不即死。後因是死。亦波羅夷。後不因死。偷蘭遮　若為非人作非人死者。偷蘭遮。人死畜生死。皆突吉羅<span class='note-inline'>(此因殺心結罪初舉念。不在人畜故)</span>。若為畜生作畜生死者。波逸提。人非人死。皆突吉羅<span class='note-inline'>(此突吉羅罪。此從殺心作坑。而得非因人非人而得也)</span>　若不定一事。作諸有來者。皆令死人死。波羅夷。非人死偷蘭遮。畜生死波逸提。都無死一偷蘭遮。二突吉羅　自斷陰。偷蘭遮。自斷指。突吉羅　殺化人。偷蘭遮　殺心打人不死。偷蘭遮　看病久生厭心。置令死。偷蘭遮　令趣得藥食。便服死者。偷蘭遮　破未熟癰瘡死者。偷蘭遮。破熟癰無罪。</p>
<p style="margin-left:1em">摩得勒伽云。欲殺凡人。誤殺羅漢。欲殺羅漢。誤殺凡人。欲殺父誤殺母。欲殺母誤殺父。皆偷蘭遮。不得逆重<span class='note-inline'>(殺盜二戒論心成罪。不論事重。今於所欲殺者。事猶未遂。故結方便。然所誤殺者。實無殺心。故不得重罪)</span>。若先作殺母方便<span class='corr'>已</span>。而自後死。母先死。重逆。自先死。後母死。偷蘭遮。父羅漢。亦如是。</p>
<p style="margin-left:1em">律攝云。若方便遣殺他人。後起悔心。不欲其死。前人雖死。但得窣吐羅　或於寒夜露地。令凍人女人男。作有命想。因茲致死。他勝罪　看病比丘。情生勞倦。或作惡念。望彼資財。或出忿言。任汝死去。我不能看。因致死者。得麤罪。現有宜食與不宜者。看病之人。亦得麤罪　見他苾芻病將欲死。自<span class='corr'>己</span>衣鉢更不修治。彼若身亡。所有衣資我當合得。此乃旃荼羅意。得越法罪　若口疾行刀刺者。窣吐羅罪。無醫可求刺之。無犯　若患痔之人。不應割截。應將藥呪方便蠲除　若見有情。或被水漂。或時渴逼。不手接。不與水。見其欲死。有餘方便堪得相濟。而不救者。或雖不願死。作捨受心。彼若終。並得麤罪　苾芻自打生支。佛言理應打此。翻更打餘無智比丘。是得惡作罪。</p>
<p style="margin-left:1em">薩婆多論云。若教一人殺彼人。而受使者。更使異人。如是展轉。乃至十人。最後人殺時。盡得波羅夷　若比丘善知星曆陰陽龜易解國興衰軍馬形勢。若以比丘語故。征統異國。有所殺害。兼得財寶。皆得殺盜二波羅夷　若以刀杖欲殺故。或杖打刀刺不尋手死。十日應死。後更異人打。即尋杖死打死比丘。得波羅夷。先打比丘。得重偷蘭遮。</p>
<p style="margin-left:1em">善見律云。若比丘有殺心。掘地作坑。令某甲墮中死。初掘出地。得突吉羅罪。若墮坑受苦。得偷蘭遮。</p>
<p style="margin-left:1em">罪。若死。得波羅夷罪。若餘人墮死者。比丘無罪<span class='note-inline'>(以作坑時唯在某甲行殺。而為雖是同偷墮中。皆攝悞傷故開)</span>。若為一切作坑。人墮死。波羅夷。若父母墮死。波羅夷逆罪　若坑深有人擔食糧落坑中。不即死。後噉食盡。必定死無有出期。初落坑作坑者。<span class='corr'>已</span>得波羅夷　若作坑本擬殺人。人不來。而自悞墮坑死。初作坑時。得突吉羅罪　若供養時。有怨家比丘。在眾中坐。為闇所蔽。而不知來。作是言。此某甲賊何不殺之。毒蛇何不螫之。人何不毒藥之。我意極樂彼人死。作如是呪。悉得突吉羅罪　若知來坐去<span class='corr'>已</span>。作如是呪。亦得突吉羅罪。</p>
<p style="margin-left:1em">此戒大乘同制。菩薩四弘度生為首。大乘木叉。殺戒居先。應起常住慈悲心。方便利濟。非若聲聞自利。是以尤當。更嚴犯懺如上。</p>
<p style="margin-left:1em">引證　首楞嚴經云。又諸世界六道眾生。其心不殺。則不隨其生死。相續殺心不除。塵不可出。縱有多智禪定現前。如不斷殺。必落神道。上品之人為大力鬼。中品則為飛行夜叉。</p>
<p style="margin-left:1em">善見律云。比丘病極困。諸比丘見彼病重。以慈悲心。而唱言長老。長老持戒具足。因畏死故。而受今苦。長老若死。可必定生天。病比丘聞語而念言。諸比丘皆讚我持戒具足。死必生天。而不食取死。讚者得波羅夷。是故有智慧比丘。往看病人。慎勿讚死。正可說言。長老持戒具足。莫戀著住處及諸衣物知識。但存念三寶。及念身不淨。三界中慎莫懈怠。隨壽命長短。若此病比丘因語而死。如是因說法。死無罪。或說苦空無常不淨觀。人聞此而自取死。不犯。</p>
</div></div>
<div class='div-other'><a id='mulu14' />
<p class='h2'>第四妄語戒</p><p style="margin-left:1em">妄語者。斯乃大妄。未證謂證。未得謂得。心行不真。欺貪利養。修行分中。最不善事。此是性業。設使不受佛戒。詐偽謀財。世間法爾有罪。<span class='corr'>但</span>犯佛戒妄言證聖墮三惡道。</p>

<div class='div-orig'><p>若比丘實無所知。自稱言我得上人法。我<span class='corr'>已</span>入聖智勝法。我知是。我見是。彼於異時。若問若不問。欲自清淨故。作是說。我實不知不見。言知言見。虗誑妄語。除增上慢。是比丘波羅夷。不共住。</p>
</div>
<div class='div-commentary'><p style="margin-left:1em">緣起　此戒有二制。時佛遊廣嚴城獼猴江邊重閣講堂。時世穀貴。人民饑餓。乞食難得。世尊告諸比丘。汝等有同和尚同師。隨親厚知識。各共於此毗舍離。左右隨所。宜安居。我亦當於此處安居。何以故。飲食難得。念眾疲苦。時諸比比如佛教命。各散隨宜。有婆裘河邊僧伽藍中安居者。向諸居士自說。我得上人法並讚歎。彼某甲比丘亦得上人法。而諸居士信其言說。即以飲食供養。不為飲食所苦。安居既竟。往見世尊。佛慰問<span class='corr'>已</span>。具以上事白佛。佛言。汝等癡人。有實尚不應向人說。況復無實而向人說。世尊告諸比丘。世有二賊。一者實非淨行。自稱淨行。二者為口腹故。不真實非<span class='corr'>己</span>有。在大眾中故作妄說。自稱言。得上人法。是中第二是最上大賊。何以故。以盜受人飲食故。以無數方便訶責<span class='corr'>已</span>。與諸比丘集十句義結戒。此初制也。此由癡故因求利養事。及求利養煩惱。制斯學處　爾時有一增上慢比丘。語人言。我得道。彼於異時。精進不懈。勤求方便。證最上勝法。聞佛結戒<span class='corr'>已</span>。自疑有犯語。諸比丘白佛。佛言。除增上慢者。不犯是第二制。</p>
<p style="margin-left:1em">僧祗律云。佛成道六年冬分。第四半月十三日食後制戒<span class='note-inline'>(此方正當十月十二日也)</span>。</p>
<p style="margin-left:1em">釋義　文分四節。實無所知下。正明所犯之事。彼於異時下。是欲清淨發露之詞。除增上慢。是無罪開條。是丘比下。結成所犯之罪。律云。不知不見者。實無所知。自稱者。自稱說有戒施聞智慧辨才。人法者。人陰<span class='note-inline'>(五陰)</span>人入<span class='note-inline'>(六入)</span>人界<span class='note-inline'>(十八戒)</span>。上人法者。諸法能出要成就。自言念在身。自言正憶念。自言持戒。自言有欲。自言不放逸。自言精進。自言得定。自言得正受。自言有道。自言修。自言有慧。自言見。自言得果　自言念在身者。有念能令人出離。狎習親附。此法修習增廣。如調伏乘。守護觀察。善得平等。<span class='corr'>已</span>得決定。無復艱難。而得自在　自言正憶念者。有念能令人出離等。如上說。是為自言正憶念　自言持戒。自言有欲。自言不放逸。自言精進。亦如上說　自言得定得正受者。有覺有觀三昧。無覺有觀三昧。無覺無觀三昧。空無相無作三昧。狎習親附。思惟此定。正受。餘如上說　自言有道者。從一支道。乃至十一支道。狎習親附。思惟此道。餘如上說　自言修者。修戒定慧解脫。狎習親附。餘如上說　自言有智者。法智。比智。等智。他心智。狎習親附。思惟此智。餘如上說　自言見者。見苦集滅道。若復作如是言。天眼清淨。觀諸眾生。生者死者。善趣惡趣。知有好醜貴賤。隨眾生業報。如實知之。狎習等。如上說　自言得者。得須陀洹斯陀含阿那含向。狎習親附。餘如上說　自言果者。須陀洹乃至阿羅漢果。狎習等。如上說。故云我<span class='corr'>已</span>入聖智勝法。我知是我見是也。彼於異時。若問若不問等者<span class='note-inline'>(律攝云。異時等言。但令犯戒設不自說。<span class='corr'>已</span>得本罪。餘人於彼但可生疑。未得即作不共住事。是故須有異時等言。若問者被他清淨。有智比丘而來檢問汝言。得上人法。<span class='corr'>已</span>入聖智聖法。<span class='corr'>已</span>知見者。汝以何法得。從誰得。於何處得。得時為云何。如是檢問。方答云。我實不知不見。而言知見。是虗誑妄語。若不問自生慚愧。欲求清淨。亦如是說)</span>。除增上慢者<span class='note-inline'>(由其原無虗誑之心。是故不攝妄語罪。彼因在阿練若修習止觀。暫得成就。降伏煩惱。自謂永斷。後遊人間不攝諸根。煩惱更起。大生慚愧。勤求方便。精進不怠。證阿羅漢果。斯時稀有如是增上慢者)</span>。</p>
<p style="margin-left:1em">結罪　是中犯者。若比丘如是虗而不實。不知不見向人說言。我得上人法。前人知者。波羅夷　說而不知者。偷蘭遮。</p>
<p style="margin-left:1em">若遣手印。若遣使。若書。若作。知相他。若知者。盡波羅夷。若不知者。盡偷蘭遮。</p>
<p style="margin-left:1em">若自在靜處。作不靜想。若不靜處作靜想。口自說我得上人法。偷蘭遮。</p>
<p style="margin-left:1em">向天龍神鬼及能變形有智畜生。說得上人法。偷蘭遮。說而不知者。突吉羅　畜生不能變形者。向說得上人法。突吉羅。</p>
<p style="margin-left:1em">若人實得道。向不同意大比丘。說得上人法。突吉羅　若為人說根力覺意解脫三昧正受我得。是波羅夷。</p>
<p style="margin-left:1em">人作人想說本罪人疑。人非人想非人人想非人疑。盡偷蘭遮。</p>
<p style="margin-left:1em">此戒具足六緣。方成本罪。一實無所知。二所說是上人法。三有故妄語心。四所對是人。五是人想。六前人領解。若緣不具。律制有開。</p>
<p style="margin-left:1em">兼制　比丘尼波羅夷<span class='note-inline'>(此同制同學戒)</span>。式叉摩那沙彌沙彌尼突吉羅滅擯。是為犯。</p>
<p style="margin-left:1em">隨開　不犯者。向同意比丘。說上人法。若向人說根力覺意解脫三昧正受。不自稱言我得。若戲笑說。或疾疾說。屏處獨說。夢中說。欲說此錯說彼。及最初未制戒。癡狂心亂。痛惱所纏。是為不犯。</p>
<p style="margin-left:1em">會採　僧祗律云。若說義不說味。得偷蘭遮。謂自稱說我。不稱羅漢　若說味不說義。得越毗尼罪。謂稱說羅漢。不自稱說我　若說義說味。得波羅夷。謂自稱說我。是阿羅漢　若不說義不說味。得越毗尼罪。謂作阿羅漢相。或合眼以手指語前人言。汝愚癡人。不知其尊。譬如優曇鉢華。時一出而不知貴。</p>
<p style="margin-left:1em">五分律云。有八種得波羅夷罪。一者先作是念。我當虗妄說。過人法<span class='note-inline'>(過人即上人也)</span>。二者當說時作是念。我今虗妄說。得過人法。三者作是念。我<span class='corr'>已</span>虗妄說。得過人法。四者異見說。得過人法<span class='note-inline'>(異即不見也)</span>。五者異想說。得過人法。六者異忍說。得過人法<span class='note-inline'>(異忍即未證也)</span>。七者異樂說。得過人法<span class='note-inline'>(異樂謂未得真法樂言得)</span>。八者不隨問答說。得過人法<span class='note-inline'>(即自說也)</span>。皆得波羅夷　又云。寧噉燒石吞烊銅。不以虗妄。食人信施。世間有五大賊。一者作百人千人主。破城聚落。害人取物。二者有惡比丘。將諸比丘。遊行人間。邪命說法。三者有惡比丘於佛所說法。自稱是我所造。四者有惡比丘不修梵行。自言我修梵行。五者有惡比丘為利養故。空無過人法。自稱我得。此第五賊名為一切世間天人魔梵沙門婆羅門中之最大賊　又云。為利養故。種種讚歎他戒定慧解脫解脫知見成就。而密以自美。偷蘭遮　為利養故。坐起行立。言語安庠。以此現得道相。欲令人知。偷蘭遮。</p>
<p style="margin-left:1em">十誦律云。有人問比丘言。汝是阿羅漢。不若默然者。偷蘭遮。應言我非阿羅漢。</p>
<p style="margin-left:1em">薩婆多毗婆沙云。自言持戒清淨。婬欲不起。若不實者。偷蘭遮　無所誦習而言。我有誦習。悉偷蘭遮<span class='note-inline'>(誦習者。非經律論師。自言經律論師。非坐禪住阿蘭若。自言是)</span>。</p>
<p style="margin-left:1em">摩得勒伽云。若言我不墮三塗。偷蘭遮　言我<span class='corr'>已</span>離結使煩惱。波羅夷　向聾人瘂人聾瘂人入定人說。偷蘭遮　若問得果不。答言得。而示以手中果。偷蘭遮。</p>
<p style="margin-left:1em">律攝云。苾芻顯勝法在<span class='corr'>已</span>云。有苾芻得如是等勝妙之事。然不自言是我者。並窣吐羅罪。</p>
<p style="margin-left:1em">善見律云。我欲入聚落乞食。著衣持鉢。現聖利相。乃至食竟。悉突吉羅罪。若得利養。若不得利養。悉突吉羅罪　若有阿練若。比丘立制。坐此樹下。此處經行者。得阿羅漢。我等應以香華供養。有惡比丘欲得此供養。往坐行者。犯波羅夷　若有白衣作寺入我寺者。是阿羅漢。有惡比丘入此寺者。犯波羅夷　若眾僧立制。於夏三月中。莫語。莫眠。莫受檀越供養。如是非法制。不從。不犯。</p>
<p style="margin-left:1em">此戒大乘同制。菩薩以直心。是道場不妄不誑。真語實語。若有利益善巧。攝生方便。有開設因。利養有犯。懺悔如上。</p>
<p style="margin-left:1em">引證　根本律云。芭蕉若結子。竹葦生其實。如騾懷姙時。斯皆還自害利養。及名譽愚人所愛樂。能壞眾善法。如劒斬人頭。</p>
<p style="margin-left:1em">首楞嚴經云。如是世界六道眾生。雖則身心無殺盜婬。三行<span class='corr'>已</span>圓。若大妄語即三摩提。不得清淨。成愛見魔。失如來種。所謂未得謂得。未證言證。或求世間尊勝第一。謂前人言。我今<span class='corr'>已</span>得須陀洹果。乃至羅漢道辟支佛乘十地地前諸位菩薩。求彼禮懺。貪其供養。是一顛迦銷滅佛種。如人以刀斷多羅木。永殞善根。無復知見。沈三苦海。不成三昧。</p>
<p style="margin-left:1em">涅槃經云。一切眾生雖有佛性。要因持戒。然後乃見。因見佛性。得成阿耨多羅三藐三菩提。若有說言。佛說一切眾生悉有佛性。煩惱覆故不知不見。是故應當勸修方便。斷壞煩惱。作是說者。當知不犯四重。若有說言。我<span class='corr'>已</span>成就阿耨多羅三藐三菩提。何以故。以有佛性故。有佛性者。必定成阿耨多羅三藐三菩提。以是因緣。我今<span class='corr'>已</span>得成就菩提。當知是人犯波羅夷。何以故。雖有佛性。以未修習諸善方便。是故未見。以未見故。不能得成菩提。</p>
<p style="margin-left:1em">第四分云。死人有五不好。一不淨。二臭。三有恐畏。四令人恐畏惡鬼得便。五惡獸非人所住處。犯戒人亦如是。一身口意業不淨。二惡聲流布。三諸善比丘畏避。四諸善比丘見之生惡心。言我云何乃見如是惡人。五與不善人共住　又破戒有五過失。一自害。二為智者所訶。三惡名流布。四臨終時生悔。五死墮惡道　復有五事。一先所未得物不能得。二既得不護。三隨所在眾中有愧耻。四無數由旬內人稱說其惡。五死墮惡道　有五法名為大賊。長壽作大罪。不被繫縛。何等五。若住無定處有好伴。若多刀杖。若大富多財寶。有捉者賂之。若有大人親友。或依止王及大臣。有捉者護之。若於遠處作賊而還。破戒比丘亦有五法。多作眾罪。不速為他所舉。若住無定處。有伴黨。若多聞能憶持初中下言。悉善有文有義。具說淨行。而不能善心思惟深入正見。若能得四事供養。有舉者賂之。若有大人為親厚。或上座及次座。有舉者護之。若在空野中住來。至大家求覓利養。是為五法。同彼大賊。</p>
<p style="margin-left:1em">善見律云。一切作諸惡法。無人不知。初作者護身神見。次知他心天人知。如此之人天神俱見。是故大呌喚。展轉相承。傳至梵天。置無色界。餘者悉聞。</p>
<p style="margin-left:1em">優婆塞五戒相經云。佛告比丘。吾有二身。生身戒身。若善男子為吾生身。起七寶塔。至於梵天。若人虧之。其罪尚有可悔。虧吾戒身。其罪無量。</p>
<p style="margin-left:1em">附考　律攝云。何故初三他勝。先婬後殺。逆次而說。不如餘處。殺盜婬妄而為次第。此依犯緣。前後而說。又依由前引生後故。由不淨行。便行偷盜。既行盜<span class='corr'>已</span>。遂殺怨家。殺<span class='corr'>已</span>問時。便作妄語。又復煩惱最強盛者。在前而制此四他勝。其相云何。謂無厭離不忍不證。然無厭離最強盛者。立為初二。一於婬欲。二於資財不忍故行殺。不證故妄語。</p>
<p style="margin-left:1em">薩婆多毗婆沙云。初破一戒<span class='corr'>已</span>。毀破受道器。名波羅夷。後更殺人。得突吉羅。實罪雖重。無波羅夷名。以更無道器可破故<span class='note-inline'>(初四波羅夷法竟)</span>。</p>
</div></div></div>
<div class='div-other'><a id='mulu15' />
<p class='h1'>二僧伽婆尸沙法</p>
<div class='div-other'><a id='mulu16' /><p style="margin-left:1em">共有十三條。十誦律云。僧伽婆尸沙者。是罪屬僧。僧中有殘。因眾僧前悔過得滅。是名僧伽婆尸沙。</p>
<p style="margin-left:1em">根本律云。僧伽者。若犯此罪。應依僧伽而行其法。及依僧伽而得出罪。伐尸沙者。是餘殘義。若於四事。隨犯其一。無有餘殘。不得共住。此十三法有餘殘可治。故名僧殘。</p>
<p style="margin-left:1em">毗尼母云。僧殘者。如人為他所。斫殘有咽喉。名之為殘。如二人共入陣間。一為他所害命絕。二為他所害。命根少在不斷。若得好醫良藥。可得除瘥。若無者不可瘥也。犯僧殘者。亦復如是。有少可懺悔之理。若得清淨大眾。為如法說懺悔除罪之法。此罪可除。若無清淨大眾不可除滅。是名僧殘。</p>
<p style="margin-left:1em">經云。犯僧伽婆尸沙如化樂天壽八千歲。墮泥犁中<span class='note-inline'>(人間八百年為天一晝夜)</span>。於人間數二十三萬零四百萬年。此泥犁即天呌喚地獄。謂獄卒置罪人鐵鑊中。號咷大呌故。</p>
</div>
<div class='div-other'><a id='mulu17' />
<p class='h2'>第一故弄失精戒</p>
<div class='div-orig'><p>若比丘故弄陰失精。除夢中。僧伽婆尸沙。</p>
</div>
<div class='div-commentary'><p style="margin-left:1em">緣起　此戒有二制。時佛遊舍衛城。迦留陀夷欲意熾盛。顏色憔悴。身體損瘦。隨念憶想。弄失不淨。諸根悅豫。顏色光澤。親友比丘間知其故。具白世尊。世尊以此因緣。集僧訶責迦留。云何於我清淨法中出家。作穢污行。汝愚人。舒手受人信施。復以此手弄陰出精。與諸比丘集十句義結戒。一攝取於僧。乃至第十令正法久住。此是初制也。時佛結戒<span class='corr'>已</span>。有一比丘。亂意睡眠。於夢中失精。有憶念。覺<span class='corr'>已</span>疑犯。因是白佛。佛言。亂意睡眠。有五過夫。一惡夢。二諸天不護。三心不入法。四不思惟明相。五於夢中失精。善意睡眠。有五功德。反上可知。故有除夢中。無犯。第二結戒也。由癡無智故。依婬事及婬煩惱。制斯學處。乃初篇婬根本種類。</p>
<p style="margin-left:1em">釋義　文分三節。故弄等。正明所犯之事。除夢中是開條僧伽等。結成所犯之罪。律云。故弄者實心故。作精者有七種。青色者轉輪聖王精。黃色者輪王太子精。赤色者犯女色多精。白色者負重人精。黑色者輪王第一大臣精。酪色者須陀洹人精。酪漿色者斯陀含人精。若為樂故出精。為自試故出。為福德故出<span class='note-inline'>(自試者。試探<span class='corr'>己</span>精。七種之色。福德者為求福德故。而弄出精也)</span>。為祭祀故出。為生天故出。為布施故出<span class='note-inline'>(爾時一婆羅門居閑靜處。誦持外道呪術。彼經所記。若故墮精者。命終生天。彼欲求天道常弄陰失精。時有一婆羅門。出家為道者。聞如是說。即便弄失。佛知故制。有此祭祀生天布施三種之說)</span>。為種子故。為自憍恣故。為顏色和悅故出精<span class='note-inline'>(善見云。精離本處。本處者以腰為處。又云。不然。舉體有精。唯除髮爪及燥乃無精。若精離本處。至道不至道及出。乃至飽一蠅。即犯)</span>。除夢中者<span class='note-inline'>(善見律云。惟除夢中者。佛結戒制身業。不制意業。是以夢中無罪　僧祗律云。夢者虗妄不實。若夢真實。於我法中。修梵行者。無有解脫。以一切夢皆不真實。是故諸修行者。於我法中。得盡苦際)</span>。</p>
<p style="margin-left:1em">結罪　是中犯者。若為樂故。為自試故。乃至為自憍恣故。為顏色和悅故。如是一切方便弄失者。盡僧殘　不失者。盡偷蘭遮。</p>
<p style="margin-left:1em">若比丘教比丘方便弄失者。偷蘭遮　不失突吉羅　若教餘人弄失。不失一切突吉羅。</p>
<p style="margin-left:1em">第四分云。若女人捉比丘前。彼動身失不淨。僧殘。不動身失不淨。突吉羅捉。後亦如是。捉足禮亦如是　若以男根逆水順水。或水灑。或逆風順風。或口噓。或空中想身動。失不淨。皆僧殘。</p>
<p style="margin-left:1em">此戒具四緣。方成本罪。一於九種發心中。必有其一。二要不作道想。三於六種境。隨用其一故弄。四於七種精中。隨失一種。若四闕一。律有開條。</p>
<p style="margin-left:1em">兼制　比丘尼波逸提。式叉摩那沙彌沙彌尼突吉羅<span class='note-inline'>(薩婆多論云。比丘尼犯波逸提者。一為令二眾有差別故。又女人煩惱深重。難拘難制。若與制重。則罪惱眾生。又女人要在私屏。多緣多力。苦乃出精。不同男子。隨事能出。故所同制。不同學也)</span>若比丘尼教比丘失者。偷蘭遮　不失突吉羅。是為犯。</p>
<p style="margin-left:1em">隨開　不犯者。夢中失覺。<span class='corr'>己</span>恐污身。污衣牀褥。若以弊物盛棄。若以手捺棄。若欲想出不淨。若見好色不觸失不淨。若行時自觸兩䏶。若衣觸。若大便時。若冷水煖水洗浴。若浴室中揩摩。若大啼哭用力時。一切不作失不淨想。及最初未制戒等。是為不犯。</p>
<p style="margin-left:1em">會採　僧祗律云。若於諸煖處煖具身觸。若向火向日欲令出者。僧殘　若道中行婬心。自起而失不淨者。是應責心。行時故作方便令出。出者僧殘。如行住坐臥亦如是　若在空閑處住。見有禽獸交會。見<span class='corr'>己</span>欲心起失不淨者。是應責心。若復為受樂故。更方便逐看欲令出。出者僧殘　若見男女裸形欲心起失不淨者。是應責心。若為樂故逐看令出。出者僧殘。</p>
<p style="margin-left:1em">根本律云。若苾芻量生支。作心受樂。因而泄精者。得窣吐羅底　若不泄者。得惡作罪　寧以手執可畏黑蛇。不以染心捉生支　若以染心觀視生支。得惡作罪。</p>
<p style="margin-left:1em">五分律云。眠時出不淨。覺時發心身動。偷蘭遮。</p>
<p style="margin-left:1em">眠時身動。覺時發出不淨。突吉羅　散亂心眠。突吉羅　憶行婬事。突吉羅。</p>
<p style="margin-left:1em">律攝云。覺為方便。夢中流泄。或復翻此。作心受樂。或前興方便。後乃息心。或作方便。其精欲動。即便攝念。皆得麤罪。</p>
<p style="margin-left:1em">此戒大乘同制。梵網經云。寧以利斧斬斫其身。終不以此破戒之心。貪著好觸。</p>
<p style="margin-left:1em">菩薩戒本經云。起五葢心不開覺者。是名為犯。眾多犯。是犯染污起也。</p>
<p style="margin-left:1em">引證　大涅槃經云。應於婬欲。生臭穢想。乃至不生一念淨想。若夢行婬。寤應生悔。</p>
<p style="margin-left:1em">善見律云。亂意睡眠者。以不定意故。若白日眠先念。某時某時當起。如修多羅中說。佛告諸比丘。若汝洗浴竟欲眠。當作是念。我髮未燥當起。若如是眠善。若夜亦應知。時月至某處當起。若無月星至某處當起。當念佛為初<span class='note-inline'>(此謂六念法。今但言佛。餘五攝中)</span>。十善法中。一一法中。隨心所念。然後眠。</p>
<p style="margin-left:1em">附考　根本律云。非離欲人有五因緣。令生支起。謂大小便逼。或風所動。或為嗢徵加蟲所齧。或由染污心。若離欲人但有其四。無後應知。</p>
</div></div>
<div class='div-other'><a id='mulu18' />
<p class='h2'>第二女身相觸戒</p>
<div class='div-orig'><p>若比丘婬欲意與女人身相觸。若捉手。若捉髮。若觸一一身分者。僧伽婆尸沙。</p>
</div>
<div class='div-commentary'><p style="margin-left:1em">緣起　佛在舍衛國。迦留陀夷因聞佛制戒。不弄陰墮精。便伺婦女至房捫摸<span class='corr'>嗚</span>口。其樂者笑彼所作。其不樂者瞋恚罵詈。諸比丘白佛。佛乃結戒。由癡覆故。因婬煩惱。制斯學處。乃初篇婬根本種類。</p>
<p style="margin-left:1em">釋義　文分二節。婬欲意下。明所犯之事。若觸一一身分下。結成所犯之罪。律云。婬欲意者。愛染污心<span class='note-inline'>(根本律云。有是染心而非纏心。有是纏而非染。或俱有。或俱無　云何是染非纏。謂有染心。非極染心現在前時　云何是纏非染。謂心緣外境。有所繁著。未起染心　云何染纏俱有。謂有染心極染心。貪求前境。心有繁著　云何染纏俱無。謂除前相故)</span>。　女人者堪行欲。境身者。從髮至足。身相觸者。摩身前後。若牽近於前。若推却於後。若從下至上逆摩。若從上至下順摩。若坐捉舉於上。若立捉令下坐。若捉前後及捉乳捉髀。若擪捺前後。及乳髀等。</p>
<p style="margin-left:1em">結罪　是中犯者。若比丘與女人身相觸。欲心染着。受觸樂。一觸一僧殘。隨觸多少。皆僧殘　女作女想。以身相觸。欲心染着。不受樂動身　若染着受樂不動身。皆偷蘭<span class='note-inline'>(此皆無衣隔相觸也)</span>。若女作女想。以身觸彼衣具。欲心染着。受樂　若染着不受樂。皆偷蘭遮　若以身觸女衣具。欲心染着。動身不受樂。若欲染不動身受樂。皆偷蘭遮<span class='note-inline'>(此比丘無衣隔。女有衣隔也)</span>。</p>
<p style="margin-left:1em">若女作女想。以身衣觸彼身衣。欲心染着。受觸樂。若不受樂　若不受樂動身。若受樂不動身　若不受樂不動身。但有欲心染着。一切突吉羅<span class='note-inline'>(此比丘與女皆有衣隔也)</span>。</p>
<p style="margin-left:1em">若女作女想。女人捫摸比丘。身身相觸。欲意染着。受觸樂。乃至捉捺。一一皆僧殘。</p>
<p style="margin-left:1em">若女作女想。女人以身衣具。觸比丘身。欲心染着。受樂不受樂。動身不動身等。得罪一一如上。</p>
<p style="margin-left:1em">若天龍鬼神女。及畜生女。能變形者。身相觸。偷蘭遮　畜生不能變形者。身相觸。突吉羅。若男子身相觸。突吉羅　若二形身相觸。偷蘭遮。</p>
<p style="margin-left:1em">若女人作禮捉足。覺觸樂。不動身。突吉羅<span class='note-inline'>(西域凡篤信男女。若禮佛及僧。皆以雙手。捉摩其足。以表至敬。東土此禮少行)</span>。　若比丘有欲心觸衣鉢。尼師壇鍼筒草秸。乃至自觸身。一切突吉羅。</p>
<p style="margin-left:1em">若女人女人想。僧殘　人女疑　人女非人女想　非人女作人女想　非人女生疑。皆偷蘭遮。</p>
<p style="margin-left:1em">第四分云。若作女想與男身相觸。作男想與女人身相觸。皆偷蘭遮　此女餘女想。餘女此女想。身相觸。皆僧殘　隨女人所倚處。比丘以欲心動之。皆偷蘭遮。</p>
<p style="margin-left:1em">此戒具五緣。方成本罪。一起欲心染着。二是人中婦女。三人婦女想。四須觸摩受樂。五必二俱無衣。若緣少一。罪結方便。</p>
<p style="margin-left:1em">兼制　比丘尼波羅夷<span class='note-inline'>(此是同制別學比丘尼。本戒攝八波羅夷之第五戒也)</span>式叉摩那沙彌沙彌尼突吉羅。</p>
<p style="margin-left:1em">隨開　不犯者。若有所取與相觸。若相解時相觸。及最初未制戒等。是為不犯。</p>
<p style="margin-left:1em">會採　僧祗律云。若女人急捉比丘者。比丘正念住。若心有異。合麤厚衣。捉者偷蘭遮　若輭薄衣被合。捉者僧殘　若比丘入城時。若王出。若大會日多人出入。比丘當住。伺人小稀。然後乃入。若隨多人男女共入者。非威儀。乃至有欲心觸。僧殘　若比丘乞食時。有端正女人。持食與比丘。比丘見女人。起欲想者。應放鉢著地。令餘人受　若女人持食與比丘。若女人一手過食。一手承鉢底者。非威儀。若有欲心乃至觸。僧殘　若比丘狹道巷中。與女人相逢。比丘應住。待女人過。若競行者。非威儀。若有欲心乃至觸。僧殘　若女人落水求救者。作地想捉出。不犯。若竹木繩牽出。不犯。若言知汝雖苦。當任宿命者。無犯。</p>
<p style="margin-left:1em">十誦律云。女人為水所漂。應救。雖婬心起。<span class='corr'>但</span>捉一處。莫放到岸。不應更觸。更觸得罪　若繡畵女木女故觸。突吉羅<span class='note-inline'>(僧祗制嚴。為息世俗譏嫌。今臨末運。宜當遵奉。十誦雖開。由其慈悲濟物。果能憐愍。可以依行事一心。殊在人自量)</span>。</p>
<p style="margin-left:1em">善見律云。女人打比丘。比丘以欲心喜受。突吉羅　若有力女人捉比丘。若眾多女人共捉。不受樂。無犯<span class='note-inline'>(此是梵行難也)</span>。</p>
<p style="margin-left:1em">律攝云。若母來抱。若女坐懷中。若於迮路口觸女唇。皆無犯　五種旁生可憑渡。河象馬特牛水牛犛牛。若㹀牛旁生不應憑渡。</p>
<p style="margin-left:1em">此戒大乘同制。如上。</p>
<p style="margin-left:1em">引證　戒因緣經云。阿難為摩鄧伽呪所惑。不犯<span class='note-inline'>(謂邪咒所迷心無欲染)</span>。</p>
<p style="margin-left:1em">阿含經云。時佛在人間遊行。見火聚熾然。告諸比丘。若使有人捉彼火。捫摸鳴之。即燒其皮肉筋骨消盡。若復有人捉四姓之女。門摸鳴之。此二事何者為善。諸比丘言。捉彼等女鳴之。是事為善。若捉火即燒爛皮骨消盡。得大苦痛。不可堪耐。佛言寧捉火鳴。乃至筋骨消盡。何以故。不以此因緣墮三惡道。若非沙門自言沙門。乃至覆處作罪。內空腐爛。外現完淨。不消信施。墮三惡道。長夜受苦。是故當持淨戒。受人信施。一切所須。能令施主得大果報。所為出家作沙門。亦得成就。</p>
<p style="margin-left:1em">附考　僧祗律云。若比丘坐時。女人來禮足。若起欲心。當正身住應語言。小遠住禮。若女人篤信卒來接足者。應自嚙舌令痛。不令覺女人細滑。又云。若女人索水者。不應自捉罐澆女手。應以器盛與。若無器。令淨人與。若無淨人。應持罐著牀几上。令其自取。</p>
</div></div>
<div class='div-other'><a id='mulu19' />
<p class='h2'>第三麤惡語戒</p>
<div class='div-orig'><p>若比丘婬欲意。與女人麤惡婬欲語。隨所說麤惡婬欲語。僧伽婆尸沙。</p>
</div>
<div class='div-commentary'><p style="margin-left:1em">緣起　迦留陀夷聞佛制戒。不得弄失。不得觸摩。復伺女人至房說麤惡語。其樂者笑彼所說。不樂者瞋罵愁惱。諸比丘以此因緣白佛。佛訶責<span class='corr'>已</span>。為僧結戒。此是性罪。由癡障故。依婬煩惱。制斯學處。乃初篇婬根本種類。</p>
<p style="margin-left:1em">釋義　文分二節。婬欲意下。正明所犯之事。隨所說下。結成所犯之罪。律云。婬欲意如上。女人者於善惡言。能領解麤惡者非梵行<span class='note-inline'>(根本律云。鄙惡語有二。一是波羅市迦因起。二是僧殘因起。有自性鄙故。有因起鄙故。自性謂本性。婬習深厚強勝。因起謂新熏。外緣強勝)</span>。婬欲語者。稱說彼二道好惡。若自求。若教求。若問若答。若解若說。若教若罵。若自求者。言與我二道。作如是如是事　若教求者。謂天神祐助。我共汝作如是如是事　若問者。謂汝二道何似。云何與夫主及外人共事　若答者。謂汝二道如是。汝與夫主外人共通如是。若解若說亦如是　若教者。謂我教汝如是治二道。令夫主及外人愛敬　若罵者。言汝破壞腐爛。燒燋墮落。共畜作如是事。若復作餘語罵。</p>
<p style="margin-left:1em">結罪　是中犯者。若比丘與女人。一反作麤惡語。一僧殘　隨麤惡語多少。說而了了者。一一僧殘　說不了了者。一一偷蘭遮。</p>
<p style="margin-left:1em">若與指印書。遣使作相。令彼女人知者。僧殘　不知者。偷蘭遮　除此大小便道。說餘處好惡。偷蘭遮。</p>
<p style="margin-left:1em">向天龍鬼神女畜生女。能變形者。及黃門二形。說麤惡語。彼知者。偷蘭遮　不知者。突吉羅　向不能變形畜生女及男子說。突吉羅。若婬欲意麤惡語。麤惡語想。僧殘　麤惡語生疑　非麤惡語麤惡語想。非麤惡語疑。皆偷蘭遮。</p>
<p style="margin-left:1em">人女人女想。僧殘　人女疑　人女非人女想　非人女人女想　非人女疑。皆偷蘭遮。</p>
<p style="margin-left:1em">第四分云。女作男想。男作女想。麤惡語。偷蘭遮。</p>
<p style="margin-left:1em">此女作餘女想。餘女作此女想。僧殘　性好麤惡。語非欲心。突吉羅。</p>
<p style="margin-left:1em">此戒具六緣。方成本罪。一有婬欲心。二須是人婦女。三人婦女想。四所說麤惡語。五必麤惡語想。六說聽了了。若緣不具。罪結方便。</p>
<p style="margin-left:1em">兼制　比丘尼偷蘭遮<span class='note-inline'>(同制不同學)</span>。式叉摩那沙彌沙彌尼突吉羅。是為犯。</p>
<p style="margin-left:1em">隨開　不犯者。若為女人。說九漏不淨觀。若說毗尼。言次及此。乃至夢中語。若錯說。及最初未制戒等。是為不犯。</p>
<p style="margin-left:1em">會採　十誦律云。若女人在比丘前。反問言。汝於三瘡門中。不如是作耶。乃至百語。比丘隨順其心。多少語出。隨一一語。僧殘。</p>
<p style="margin-left:1em">善見律云。若比丘以欲心。方便欲樂此事。假說旁事。若女人解此語。突吉羅。</p>
<p style="margin-left:1em">此戒大乘同制。准上可知。</p>
</div></div>
<div class='div-other'><a id='mulu20' />
<p class='h2'>第四歎身索欲戒</p>
<div class='div-orig'><p>若比丘婬欲意於女人前。自歎身言。大妹。我修梵行。持戒精進。修集善法。可持是婬欲法供養我。如是供養第一最。僧伽婆尸沙。</p>
</div>
<div class='div-commentary'><p style="margin-left:1em">緣起　亦起自前人因佛結上三戒<span class='corr'>已</span>。復行歎身索欲。故結此戒。由癡無正智。因婬煩惱。制斯學處。乃初篇婬根本種類。</p>
<p style="margin-left:1em">釋義　文分二節。婬欲意下。正明所犯之事。僧伽等。結成所犯之罪。律云。婬欲意如上女人。如上自歎身者。歎身端正好顏色。我是剎帝利。長者。居士。婆羅門種<span class='note-inline'>(大妹乃稱呼之詞以女弟後生曰妹)</span>。梵行者。勤修離穢濁。持戒者不缺不穿。漏無染污。精進修習善法者。樂閑靜處。時到乞食。糞掃衣作餘食。法不食。一坐食。一摶食。塚間坐。露坐。樹下坐。常坐。隨坐。持三衣。唄匿多聞。能說法坐禪。</p>
<p style="margin-left:1em">結罪　是中犯者。若比丘作如是。自歎譽<span class='corr'>己</span>。供養我。來不說婬欲者。偷蘭遮　若說婬欲。隨自歎身。多少了了者。一一僧殘　不了了者。皆偷蘭遮。</p>
<p style="margin-left:1em">若手印。若書信。若遣使。若現知相。令彼知者。僧殘　不知者。偷蘭遮　除二道。更為索餘處供養。偷蘭遮。</p>
<p style="margin-left:1em">向天龍鬼神女畜生女。能變形者。自歎譽身。說而了了者。偷蘭遮　不了了者。突吉羅　向不能變形畜生女。自歎譽。突吉羅　向男子歎。突吉羅　人女人女想。僧殘　人女疑　人女非人女想　非人女人女想　非人女疑。皆偷蘭遮。</p>
<p style="margin-left:1em">此戒具五緣。方成本罪。一有婬欲心。二是人婦女。三人婦女想。四必說婬第一最。五說聽了了緣。若闕一罪。制方便。</p>
<p style="margin-left:1em">兼制　比丘尼偷蘭遮<span class='note-inline'>(同制不同學)</span>。式叉摩那沙彌沙彌尼突吉羅。是為犯。</p>
<p style="margin-left:1em">隨開　不犯者。若比丘語女人言。此處妙尊最上<span class='note-inline'>(此處指如來清淨法門而言)</span>。此比丘精進持戒修善法。汝等應以身口意業慈供養。若為說毗尼時。言說相似者。若夢中語。若錯說。及最初未制戒等。是為不犯　此戒大乘。同制如上。</p>
<p style="margin-left:1em">引證　<span class='corr'>已</span>上四戒。皆由尊者迦留陀夷。發起因緣。准薩婆多論中。問云。若欲心多者。何不作大事破戒。答云。此人根熟。應得漏盡故。又應度此舍衛城中具足千家大作利益。正少一人。是故不作大事。迦留陀夷功德智慧當得漏盡。莫見小因緣。故自失敬信也。</p>
<p style="margin-left:1em">律攝云。苾芻修行之時。有二種煩惱。或容生起。由忘正念。便憶曾經遠境。起染愛心。造眾過失。復由現前近境。起染愛心。而犯眾罪。了知起犯緣<span class='corr'>已</span>。即於此事。生對治心。令其除滅。若染緣強勝。不能除遣。應就尊宿。及閑三藏有德行者。請受教誡。作意蠲除。若仍不息。當勤晝夜。讀誦聞思。簡擇深義。於三寶所。至誠供養。師長等處。忘自劬勞。盡心供給。或遊方時。或復減食。或住屍林。獨居阿蘭若。修不淨觀等。或為四念住。或作無常死想。冀令煩惱除滅。若仍不除。應生慚愧。作如是念。我所為非戒不清淨。而復受他信心重施。四事供養。又復諸佛。又有天眼。同梵行者。并諸善神。悉觀見我。為此不應造眾罪業。當自尅責。如救頭然。於清淨境。說除其罪。勿致後悔。若作如前對治行時。性多煩惱。未能殄息。應審自觀察。或應捨戒而為白衣。勿令有罪受他信施。因受用時。更造眾多罪惡之業。定感當來苦異熟果。如經廣說。應善修持。</p>
</div></div>
<div class='div-other'><a id='mulu21' />
<p class='h2'>第五媒嫁戒</p>
<div class='div-orig'><p>若比丘往來彼此媒嫁。持男意語女。持女意語男。若為成婦事。若為私通。乃至須臾頃。僧伽婆尸沙。</p>
</div>
<div class='div-commentary'><p style="margin-left:1em">緣起　佛在王舍城靈鷲山中。時迦羅比丘本是王大臣。善知俗法。作是媒嫁。時諸男女婚娶適意者。供養讚歎。不適意者。怨詈譏毀。時諸比丘白佛。如來為僧結戒。此是遮罪。由癡覆故。因鄙惡事。及鄙業煩惱。制斯學處。乃初篇婬根本種類。</p>
<p style="margin-left:1em">釋義　文分二節。往來彼此下。正明所犯之事。若為成婦事等下。結成所犯之罪。律云。往來者。使所應可和合者是<span class='note-inline'>(媒者謀也。嫁者送女歸夫曰嫁。持男意語女。持女意語男。正顯往來。媒說通知其事)</span>。　女人有二十種護。若母所保護<span class='note-inline'>(謂保守愛護也)</span>。若父所保護　若父母所保護　或兄所保護　或姊所保護　若兄姊所保護　若自護。謂身得自在　若法護。謂修行梵行<span class='note-inline'>(若有女人。受持居家五支學處戒行。冰霜以法守護。是名法護)</span>。若姓護。謂不與卑下姓　若為宗親所保護　若自樂為他作婢　若與衣為價作婢　若與財作婢。乃至一錢為價　若同共作業為婢　若未成夫婦。水所漂者。水中救得為婢　若不取輸稅為婢　若放去婢。謂買得及家生　若客作婢。僱錢使作。如家使人　若他護婢。受他華鬘為要　若邊方得婢。謂抄劫得。是為二十種。　男有二十種。亦如是母護男。母護女。遣比丘為使語彼言。汝為我作婦<span class='note-inline'>(謂終身為婦也)</span>。若與我私通<span class='note-inline'>(揀非終身婦也)</span>。若須臾間<span class='note-inline'>(一日夜共有三十須叟)</span>。若一念頃<span class='note-inline'>(僧祗律云。二十念為一瞬。二十瞬名一彈指。乃言時之極少也)</span>。</p>
<p style="margin-left:1em">結罪　是中犯者。若比丘自受語。自往語彼。受彼語還報　自受語。自往語彼。遣使持報語還　自受語。遣使語彼。自持報語還　自受語。共遣使語彼。遣使持報語還。</p>
<p style="margin-left:1em">若比丘自受語。自作書持往彼。自持報書還　自受語。自作書持至彼。遣使持報書還　自受語。遣使持書至彼。自持報書還　自受語。遣使持書至彼。遣使持報書還。</p>
<p style="margin-left:1em">若比丘自受書。持至彼。自持報書還　自受書。持至彼。遣使持報書還　自受書。遣使持至彼。自持報書還　自受書。遣使持書至彼。遣使持報書還。如是隨媒嫁多少。說而了了還報者。一一皆僧殘　說不了了者。一一偷蘭遮。</p>
<p style="margin-left:1em">若比丘受語往彼。語不還報　不受語往彼。說還報。皆偷蘭遮。</p>
<p style="margin-left:1em">若比丘受語。不往彼。說不還報　不受語。往彼。說不還報。皆突吉羅。</p>
<p style="margin-left:1em">若媒嫁天龍鬼神女畜生。能變形者。及黃門二根。說而了了者。偷蘭遮　說而不了了。突吉羅　若不能變形畜生媒嫁。突吉羅　媒嫁男。突吉羅<span class='note-inline'>(其中媒嫁黃門二根及男者。咸攝私通事)</span>。</p>
<p style="margin-left:1em">若往來媒嫁作媒嫁想。僧殘　媒嫁疑　媒嫁作不媒想　不媒嫁作媒嫁想　不媒嫁疑。皆偷蘭遮。</p>
<p style="margin-left:1em">若人女人女想媒嫁者。僧殘　人女疑　人女非人女想　非人女人女想　非人女疑。皆偷蘭遮。</p>
<p style="margin-left:1em">若比丘持他書。往不看者。突吉羅　若為白衣作餘使。突吉羅。</p>
<p style="margin-left:1em">此戒具六緣。方成本罪。一必受他媒嫁囑。二必自作媒嫁想。三須是人婦女。四作人婦女想。五為通說得可。六必還報了了。若闕一緣。本罪不成。</p>
<p style="margin-left:1em">兼制　比丘尼僧殘<span class='note-inline'>(同制同學)</span>。式叉摩那沙彌沙彌尼突吉羅。是為犯。</p>
<p style="margin-left:1em">隨開　不犯者。若男女先<span class='corr'>已</span>通。而後離別。還和合。若為父母病。若繫閉在獄。若為信心優婆塞病。及繫閉在獄。若為三寶。為病比丘等。看書持往。并最初未制戒等。是為不犯。</p>
<p style="margin-left:1em">會採　僧祗律云。若男子有眾多婦。有念者。有不念者。比丘語言。當等視。務令均平。答言。當如師教。比丘爾時。得偷蘭遮　若夫婦鬬諍。比丘便勸喻和合。得偷蘭遮　若彼夫婦不和。或於佛事僧事有闕。為佛事故。勸令和合。無罪　若有婦女還家。勸早還夫舍。得偷蘭遮　有人多畜馬。而無好種生者。倩比丘某家有生馬。為我求之。比丘為求。得偷蘭遮　有二比丘。一有女者。語其女言。此是汝婿。一有兒者。語其兒言。此是汝婦。作是語時。俱得僧殘罪。</p>
<p style="margin-left:1em">十誦律云。若夫婦相瞋。夫未唱非我婦。和合者。偷蘭遮　<span class='corr'>已</span>唱非我婦。和合者。僧殘　若受語解意旨。僧殘　受意旨。不受語。偷蘭遮　但受語。不解意旨者。無犯　若媒事<span class='corr'>已</span>成。比丘後來佐助。偷蘭遮。</p>
<p style="margin-left:1em">根本律云。門師苾芻至施主家。作如是語。此女長成。何不出適。此男既大。何不娶妻　若言此女何不往夫家。此男何不向婦舍。皆惡作罪。</p>
<p style="margin-left:1em">律攝云。以三處定。成媒嫁罪。一主定。以男意語女。以女意語男。二事定。謂於男女婦及私通事。三時定。乃至須臾頃　凡為媒處人。有尊有卑。尊謂家長取言為定。翻此成卑。若受言往問。及以還報二處皆尊。即犯本罪　若將卑語。報彼尊人。得惡作罪　有其三事。雖不報言。亦成返報。一期處。二定時。三現相。若見我在某處住時。則知事合。是謂期處。若某時見我。則表事成。是謂定時。若見我持鉢。或著新衣。則知事合。是謂現相作斯三事。他解之時。便成還報　若指腹媒嫁。若生男女。若俱男俱女。若半擇迦<span class='note-inline'>(謂半月變形也)</span>。窣吐羅　若告云。彼家有女。何不求之。意為媒合。便得麤罪　但有片言。與媒事相應。皆惡作罪　若弟子語師。我欲為他作媒事。師聞此語。默而許者。得窣吐羅<span class='note-inline'>(師昧律制。不善誨徒。故招斯罪。若明毗尼。聞即訶止。是為良導)</span>。戒因緣經云。解放畜生。合其牝牡。僧殘。</p>
<p style="margin-left:1em"><span class='note-inline'>(本律媒嫁畜生。但預囑比丘。未知有不。故結突吉羅。僧祗為求生馬。雖明示其處。而婬機尚達。事非目覩。故結偷蘭遮。若解放令合。則眼視非法。心生隨喜。不無欲染。故犯本罪。推達及近制意存焉)</span>。</p>
<p style="margin-left:1em">此戒大乘同制。梵網經云。菩薩應救度一切眾生。淨法與人。而返助人行婬。是無慈心也。</p>
</div>
<p class='juan'>毗尼止持會集卷第三</p></div>
<div class='div-w'>
<p class='h2'>音義</p>
<div class='div-note'>獼猴江<p style="margin-left:1em">梵語麼迦吒。此云獼猴。賀邏䭾此云池。而云江。乃譯人義立耳。此池在毗舍離宮城外約五六里菴羅女園側。是昔獼猴羣集。為佛穿作此池也。</p>
婆裘河<p style="margin-left:1em">或云婆裘沫河。或云䟦求河。又云䟦求摩河。正梵音名䟦窶末底。此翻勝慧河。</p>
勿力伽難提<p style="margin-left:1em">應云蜜利伽羅。此云鹿難提。亦云喜總。言之名鹿喜。善見律云。鹿杖沙門。鹿杖其名也。沙門者。如沙門形。剃頭留少。許周羅髮。著壞色衣。一以覆身。一以置肩上。入寺依止。比丘拾取殘食。以自活命。因此諸比丘僱彼行殺。</p>
螫<p style="margin-left:1em">音釋。蟲行毒也。</p>
蹹<p style="margin-left:1em">音踏。踐蹹也。</p>
杙<p style="margin-left:1em">音亦橛也。樴也。左傳臧堅以杙抉其傷而死。</p>
倚發<p style="margin-left:1em">倚者依也。謂依機發舉也。</p>
桁<p style="margin-left:1em">音衡。屋橫木也。</p>
弶<p style="margin-left:1em">強去聲。設罟於道。以掩鳥獸也。</p>
龜易<p style="margin-left:1em">龜謂灼龜。易謂卜易。皆趨吉避凶之法。</p>
栴荼羅<p style="margin-left:1em">此翻屠者。乃西域最鄙賤之流。不與四姓同居。唯彼黨類共住。凡入城邑。手持竹杖。挂以赤幟。而別其鄙賤也。</p>
狎<p style="margin-left:1em">音洽。親近也。玩熟也。習也。</p>
辯才<p style="margin-left:1em">即四無礙辯才。亦名四無礙智。由其智慧明了通達無滯故。一義無礙辯才。謂了知一切諸法義理故。</p>
<p style="margin-left:1em">二法無礙辯才。謂通達諸法名字分別無滯故。</p>
<p style="margin-left:1em">三辭無礙辯才。謂於諸法名字義理。隨順一切眾生。殊方異語。為其演說。能令各各得解。辯說無滯故。</p>
<p style="margin-left:1em">四樂說無礙辯才。謂隨順一切眾生根性所樂聞法。而為說之。圓融無滯故。</p>
五陰<p style="margin-left:1em">陰者葢覆義。又名五蘊。蘊者積聚義。謂積聚有為。葢覆真性故。眾生由此五法。積聚成身。復因此身積聚有為煩惱等法。能受無量生死。一色陰。色即質礙之義。眼耳等六根和合積聚。故名為色。</p>
<p style="margin-left:1em">二受陰。受即領納之義。謂六識與六塵相應。而有六受積聚。故名受陰。</p>
<p style="margin-left:1em">三想陰。想即思想之義。謂六識與六塵相應。而成六想和合積聚。故名想陰。</p>
<p style="margin-left:1em">四行陰。行即遷流造作之義。謂因六識思想。諸塵造作善惡諸行。和合積聚。故名行陰。</p>
<p style="margin-left:1em">五識陰。識即了別之義。謂以眼耳等六種之識。於諸塵境上。照了分別。和合積聚。故名識陰。</p>
六入<p style="margin-left:1em">入即趨入之義。謂眼耳鼻舌身意六根。為眼耳等六識所依。能入色聲香味觸法六種塵。故名六入。</p>
十八界<p style="margin-left:1em">界即界分。為眾生心色俱迷故。開色為十一界。謂五根六塵。開心為七界。謂眼等六識及意根。皆屬於心。故開之謂七。</p>
得定<p style="margin-left:1em">即指三三昧三解脫門也。</p>
有覺有觀三昧<p style="margin-left:1em">謂初心在禪。曰覺。細心分別禪味。曰觀。以空無相無作相應心。入於初禪。則一切覺觀。皆悉正直。故名有覺有觀三昧。</p>
無覺有觀三昧<p style="margin-left:1em">謂以空無相無作相應心。將入二禪之時。覺知之心<span class='corr'>已</span>亡。分別禪味之念猶在。一切定觀皆悉正直。故名無覺有觀三昧。</p>
無覺無觀三昧<p style="margin-left:1em">謂以空無相無作相應心。入於二禪。乃至滅受想定覺知之心。分別禪味之念俱亡。故名無覺無觀三昧。</p>
空無相無作<p style="margin-left:1em">即三解脫門也。謂觀一切法。皆從因緣而生。自性本空。無我我所。若能如是通達。則於諸法而得自在。故名空解脫門。既知一切法空故。觀男女一異等相。實不可得。若能如是通達諸法無相。即得自在。故名無相解脫門。若一切法無相。則於三界無所願求。若無願求。則不造作生死之業。即無果報之苦。而得自在。故名無作解脫門。亦名無願解脫門。</p>
正受<p style="margin-left:1em">離邪倒想。領納所緣。名為正受。又云不受諸受。名為正受。</p>
法智<p style="margin-left:1em">法智者。知現在法。是名法智。現在法。謂五陰等各別自相。</p>
比智<p style="margin-left:1em">比智者。知餘殘法。名曰比智。餘謂過去未來諸法。次現在法。後知故名比智。所以者何。先現知<span class='corr'>已</span>。然後比知。</p>
等智<p style="margin-left:1em">等智者。亦名世俗智。知諸有情修行差別。及知諸法名字等異。故名等智。</p>
他心智<p style="margin-left:1em">他心智者。知諸眾生心心所法無所滯礙。故名他心智。</p>
苦集滅道<p style="margin-left:1em">乃四諦法。法界次第云。此四通言諦者。諦以審實為義。此四諦法正為聲聞人說。欲從聞生解故。必須藉教顯理。今明教理不虗。故云審實。若由因感果。則應先因而後果。今悉先果而後因者。教門引物為便。故皆先果而後因。前二諦是世間之法。令知苦以斷集。故先果而次因。後二諦是出世間之法。使為滅以修道故亦先果而次因也。</p>
<p style="margin-left:1em">苦諦者。苦以痛惱為義。一切有為心行。常為無常患累之所逼惱。故名為苦。大論云。無量眾生有三種身苦。老病死三種心苦。貪瞋癡三種後世苦地獄餓鬼畜生。總而言之。有三苦八苦等。皆三界生死之患。諦審生死。實是苦者。故名苦諦也。三苦。謂苦苦。壞苦。行苦。八苦可知。</p>
<p style="margin-left:1em">集諦者。集以招聚為義。若心與結業相應。未來定能招聚生死之苦。故名為集。審一切煩惱惑業。於未來實能招集三界生死苦果。故名集諦也。</p>
<p style="margin-left:1em">盡諦者。亦名滅諦。滅即寂滅。滅以滅無為義。結業既盡。則無生死之患累。故名為滅。以諸煩惱結使滅故。三界業亦滅。若三界業煩惱滅者。即是滅諦。有餘涅槃因滅故果滅。捨此報身時。後世苦果永不相續。名入無餘涅槃。諦審涅槃。實為寂滅。故名滅諦也。</p>
<p style="margin-left:1em">道諦者。道以能通為義。正道及助道是二相扶。能至涅槃。故名為道諦。審此二道。相扶實能通至涅槃不虗。故名道諦也。正道者。實觀三十七品三解脫門。緣理慧行。名為正道。助道者。得解觀中。種種諸對治法。及諸禪定。是名助道。</p>
手印<p style="margin-left:1em">古人多作印於指環上。亦如今人繫圖章於扇柄上。取其便用故也。按根本雜事。佛聽比丘畜印。以為記驗。<span class='corr'>但</span>不聽着指環及寶莊飾。許用鍮石赤銅白銅牙角五種物作。又印有二種。一是大眾。二是私物。若大眾印可。刻轉法輪像。兩邊安鹿伏跪。而住其下。應書元本造寺施主名字。若私印。刻作骨鎖像。或作髑髏形。欲令見時。生厭離故。凡律中言手印指印。皆准此。</p>
顛迦<p style="margin-left:1em">此翻極惡。又名畢竟。以畢竟無涅槃性。即無性闡提。</p>
芭蕉結子四句<p style="margin-left:1em">芭蕉生華狀。如蓮瓣中有甘露。甜如蜜。若生此華。則此枝便壞。竹葦開華結子。則竹林隨敗。騾不自生。皆驢共馬交遘而生。騾若懷姙。必傷其母。</p>
化樂天<p style="margin-left:1em">謂自化五塵之欲。而娛樂故。此天依空而居。按論云。人間八百年為此天一晝夜。則人間二十八萬八千年方為此天一年。若此天壽八千歲。則當人間二百三十億零四百萬年矣。</p>
迦留陀夷<p style="margin-left:1em">亦名烏陀夷。此翻黑光。又名麤黑。由其面黑眼赤故。乃婆羅門種。與佛同日而生。本是王大臣。因世尊出家成道。父王思見。遂命黑光往迎。既至佛所。佛為說法。喚善來比丘。鬚髮自落。成比丘性。而情多欲。後於舍衛國。有婆羅門女。逼行非法。而尊者不從其事。彼懷瞋忿。自破身形。反誣尊者。以告其父。父集五百婆羅門眾。共曳尊者。然尊者力大。乃至不能移足。時佛觀知。此是最後教誡。烏陀夷事。佛衰其力時。眾共打幾死。將曳王所。王雖審知事虗。猶三反訶責。尊者極生慚愧。遂至舍利弗所。頂禮具陳上事。舍利弗與其說法教誡。發勇猛心。結惑皆除。證羅漢果。既得果<span class='corr'>已</span>。念報佛恩。而行教化。佛言我聲聞弟子中。教化有情。令得聖果者。迦留陀夷而為第一。如是尊者。於舍衛國。教化十八億家。令得聖果。後為暴惡女兒婦通賊。斷尊者命。將屍棄糞聚中。此是尊者先所作業果熟當酬。佛於十五日布薩。不見尊者。而知其死。佛與大眾圍繞。夜至城門。放大光明。徧滿城邑。其門自開。王及夫人臣民婦女驚覺奔馳。隨佛往至糞聚處所。出尊者屍。香湯洗浴。乘於寶轝。至一勝處。香木焚之。收取舍利。於四衢道側。建塔供養。為人天福田。今所廣引者。俾知尊者為建法門。以現犯緣也。</p>
轉輪聖王<p style="margin-left:1em">金轉輪王成就七寶。具足四德。王四天下。七寶者。一金輪寶。二白象寶。三紺馬寶。四神珠寶。五玉女寶。六典財寶。七主兵寶。四德者。一長壽不夭。二身強無患。三容顏端正。四寶藏盈滿。以十善法。勸化眾生。統攝四大部洲。</p>
外道呪術<p style="margin-left:1em">外道者。學乖諦理。隨自妄情。不返內覺。稱為外道。其種別有經書。世世相承。以道學為業。或在家。或出家。多恃<span class='corr'>己</span>道術。我慢人也。類分九十六種。</p>
䏶<p style="margin-left:1em">皮上聲。䏶胵胃脘也。</p>
當念佛為初<p style="margin-left:1em">此謂六念也。一念佛。慈悲導師。二念法。三世佛母。三念僧。人天福田。四念戒。清淨身心。五念施。普濟貧窮。六念天。常受安樂。</p>
捫摸<p style="margin-left:1em">捫音門。撫持也。摸音莫。按捫也。謂以兩手捫摸。</p>
髀<p style="margin-left:1em">音彼。股骨也。</p>
草秸<p style="margin-left:1em">秸音甲。與稭同。稭禾槀。去其皮以為席。</p>
擪<p style="margin-left:1em">葉入聲。持也。按也。</p>
特牛<p style="margin-left:1em">乃三歲之牛也。</p>
犛<p style="margin-left:1em">音離。郭璞曰。犛牛黑曰犛牛。黑色出西南徼外。</p>
牸<p style="margin-left:1em">音字。即牝牛。</p>
摩鄧伽<p style="margin-left:1em">亦云摩登伽。此云本性。乃大幻術婬女也。嘗以呪術。迷惑阿難。幸如來神呪往護。惡呪始滅。復預楞嚴。獲證三果。</p>
唄匿<p style="margin-left:1em">此翻為靜。又翻止斷。又云止息。由是外緣<span class='corr'>已</span>止<span class='corr'>已</span>斷。爾時寂靜任為法事也。法苑云。尋西方之有唄。猶東國之有讚。讚者。從文以結章唄者。短偈以流頌。比其事義。名異實同。毗尼母云。佛告諸比丘。聽汝等唄。唄者言說之辭。聽引十二部經中要言妙辭。直顯其義。故曰唄匿。</p>
閑三藏<p style="margin-left:1em">閑謂善習精學也。三藏教理。深玄奧義。無不通達。</p>
異熟果<p style="margin-left:1em">異熟果者。謂果報異時成熟。即第八識也。以此識能含藏一切諸法種子。而成熟諸根識之果也。如眼等諸根。由昔作善惡之因。今報得苦樂之果。若今作善惡之因。亦感當來苦樂之果。故名異熟果也。</p>
迦羅比丘<p style="margin-left:1em">十誦律云。鹿子長者兒。名曰迦羅。聰智利根。眾人所問。常為斷疑。他事<span class='corr'>怱</span>務。若人有女。姊妹有來求者。往問迦羅應與不應。若人為自求婦。若為兒求。亦往問可取不可取。迦羅後時出家為僧。猶如本法。</p>
門師<p style="margin-left:1em">門即三寶真淨濟世之法門。若居家善信男女歸依三寶。所拜之師。稱曰門師也。</p>
牝牡<p style="margin-left:1em">牝者母畜也。飛曰雌雄。走曰牝牡。</p>
</div></div></div>
</div><!-- end of div[@id='body'] -->
</body></html>