<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>毗尼止持會集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu176' />毗尼止持會集卷第十五</p><p class="byline">金陵寶華山弘律沙門　讀體　集</p>
<div class='div-orig'><p>不得掉臂行入白衣舍。應當學<span class='note-inline'>(第十六)</span>。</p>
</div>
<div class='div-commentary'><p style="margin-left:1em">釋義　緣處發起譏嫌如上。佛為結戒　律云。掉臂者。垂前却也。</p>
<p style="margin-left:1em">結罪　其中所犯並餘四眾。悉皆同前　不犯者。或有如是病。或為人所打。舉手遮。或值惡獸盜賊。或逢擔棘<span class='corr'>刺</span>人。來舉手遮。或浮渡河水。或跳渡坑墼泥水。或共伴行不及。以手招喚。並最初未制戒等。</p>
<p style="margin-left:1em">會採　根本律云。不得附肩。不應肩相接。不應連手入白衣舍。</p>
<p style="margin-left:1em">僧祗律云。若是王子大臣本習未除。應當教言。汝今出家。當捨此俗儀。從比丘法　若欲呼人。不得雙舉兩手。當以一手招。</p>
</div>
<div class='div-orig'><p>不得掉臂行入白衣舍坐。應當學<span class='note-inline'>(第十七)</span>。</p>
</div>
<div class='div-commentary'><p style="margin-left:1em">釋義　緣處發起譏嫌等。其中所犯不犯。並餘四眾。悉皆同前。唯坐威儀別也。</p>
<p style="margin-left:1em">會採　僧祗律云。不得動手動足舞手舞足。當安靖住。若有所問。當先護戒隨順而說。</p>
</div>
<div class='div-orig'><p>好覆身入白衣舍。應當學<span class='note-inline'>(第十八)</span>。</p>
</div>
<div class='div-commentary'><p style="margin-left:1em">釋義　緣處發起如上。見者譏嫌。謂如婆羅門。佛為結戒　律云。不好覆身者。處處露現也。</p>
<p style="margin-left:1em">結罪　其中所犯。並餘四眾。悉皆同前　不犯者。或時有如是病。或被縛。或風吹衣離體。及最初未制戒等。</p>
<p style="margin-left:1em">附考　僧祗律云。安陀會當用緻物作。若疎者當二重三重。若安陀會疎者。鬱多羅僧當用緻物作。若鬱多羅僧疎者。僧伽黎當用緻物作。若僧伽黎疎者。鬱多羅僧當用緻物。<span class='note-inline'>(文)</span>三衣而分疎緻。聽用二三重作者。所制元為禦寒障暑。律中詳列十種衣財。今有相傳云。佛制三衣俱用麤麻布造。止因世尊初出家時。既脫珍御。樹神獻一麻衣。而此麻衣。乃百年前辟支佛之留。極為精細。亦非麤疎。由未稽考。訛來久矣。若云不許綿布。唯許麻布者。非制而制。實非律文。須知此方國風不同。別有隨常衣服。設無兩重三重亦可。然受具名僧。斷不可無守持之三衣。</p>
<p style="margin-left:1em">好覆身入白衣舍坐。應當學<span class='note-inline'>(第十九)</span>。</p>
<p style="margin-left:1em">釋義　緣處發起譏嫌等。其中所犯不犯。並餘四眾悉皆同前。此殊坐也。</p>
<p style="margin-left:1em">會採　僧祗律云。坐時不得坐衣上。當一手褰衣一手按坐具。然後安詳而坐　若精舍中食上。和尚阿闍黎。若長老比丘前。應好覆身坐。</p>
<p style="margin-left:1em">根本律云。在白衣舍。不累足坐。不重內踝坐。不重外踝坐。不斂足坐。不長舒足坐。不露身坐。</p>
</div>
<div class='div-orig'><p>不得左右顧視行入白衣舍。應當學<span class='note-inline'>(第二十)</span>。</p>
</div>
<div class='div-commentary'><p style="margin-left:1em">釋義　緣處發起如上。見者譏嫌。謂似盜賊人。佛為結戒　律云。左右顧視者。處處看也。</p>
<p style="margin-left:1em">結罪　其中所犯。並餘四眾。悉皆同前　不犯者。或有如是病。或仰瞻日時節。或命難。梵行難。左右處處伺求方便道欲迯走。及最初未制戒等。</p>
<p style="margin-left:1em">會採　僧祗律云。諦視行時。不得如馬低頭行。當平視行防惡象牛馬。當如擔輦人行。不得東西瞻視。若欲看時。迴身向所看處。</p>
<p style="margin-left:1em">律攝云。不高視者。舉目視前一踰伽地。一踰伽量者。長四肘也。</p>
</div>
<div class='div-orig'><p>不得左右顧視入白衣舍坐。應當學<span class='note-inline'>(第二十一)</span>。</p>
</div>
<div class='div-commentary'><p style="margin-left:1em">釋義　緣處發起譏嫌等。其中所犯不犯。並餘四眾。悉皆同前。所不同者。唯坐也。</p>
<p style="margin-left:1em">會採　根本律云。在白衣舍。他不請坐。不應輙坐。不應不善觀察而坐。</p>
<p style="margin-left:1em">僧祗律云。坐時不得如馬延頸低頭。當平視。勿令不覺檀越持熱器來搪突手　若精舍內食上。和尚阿闍黎上座前。當平視坐。</p>
</div>
<div class='div-orig'><p>靜默入白衣舍。應當學<span class='note-inline'>(第二十二)</span>。</p>
</div>
<div class='div-commentary'><p style="margin-left:1em">緣起　佛在舍衛國給孤獨園。諸居士見六羣高聲大喚入白衣舍。譏嫌。謂似婆羅門。佛為結戒。</p>
<p style="margin-left:1em">律云。不靜默者。高聲大喚。若囑授。若高聲施食。</p>
<p style="margin-left:1em">結罪　其中所犯。並餘四眾。悉皆同前　不犯者。或時有如是病。若聾不聞聲。須高聲喚。或高聲囑授。若高聲施食。若命難。梵行難。高聲而走。及最初未制戒等。</p>
<p style="margin-left:1em">會採　律攝云。設有須喚。他不聞時。應請俗人。為其大喚。</p>
</div>
<div class='div-orig'><p>靜默入白衣舍坐。應當學<span class='note-inline'>(第二十三)</span>。</p>
</div>
<div class='div-commentary'><p style="margin-left:1em">釋義　緣處發起譏嫌等。其中所犯不犯。並餘四眾。悉皆同前。唯異坐也。</p>
<p style="margin-left:1em">會採　僧祗律云。不得高聲大喚。坐俗家內。若欲喚者。應彈指。若前人不覺者。高語近邊人　若精舍中食上。若和尚阿闍黎上座前坐。不得聲大喚。若欲語時。語比座。如是展轉第二第三。令彼得知。</p>
</div>
<div class='div-orig'><p>不得戲笑行入白衣舍。應當學<span class='note-inline'>(第二十四)</span>。</p>
</div>
<div class='div-commentary'><p style="margin-left:1em">釋義　緣處發起如上。見者譏嫌。謂如獼猴。佛為結戒　律云。戲笑者。露齒而笑也。</p>
<p style="margin-left:1em">結罪　其中所犯。並餘四眾。悉皆同前　不犯者。或脣病不覆齒。或念法歡喜而笑。及最初未制戒等。</p>
<p style="margin-left:1em">會採　僧祗律云。若有可笑事。不得出齗現齒大笑。應忍之。起無常苦空無我想死想。復不止者。當以衣角掩口。</p>
<p style="margin-left:1em">根本摩得勒伽云。欠時不遮口。突吉羅。</p>
</div>
<div class='div-orig'><p>不得戲笑白衣舍坐。應當學<span class='note-inline'>(第二十五)</span>。</p>
</div>
<div class='div-commentary'><p style="margin-left:1em">釋義　緣處發起譏嫌等。其中所犯不犯。並餘四眾悉皆同前。所別坐也。</p>
</div>
<div class='div-orig'><p>用意受食。應當學<span class='note-inline'>(第二十六)</span>。</p>
</div>
<div class='div-commentary'><p style="margin-left:1em">緣起　佛在舍衛國給孤獨園。有居士請僧設供。手自斟酌種種飲食。六羣不用意受食。捐棄羮飯。居士見<span class='corr'>已</span>。自相謂言。沙門釋子不知慚愧。不用意受食。貪心多受。如穀貴時。佛為結戒　律云不用意受食者。棄羮飯食也。</p>
<p style="margin-left:1em">結罪　是中所犯。並餘四眾。悉皆同前　不犯者。或鉢小故。食時棄飯。或還墮案上。及最初未制戒等。</p>
<p style="margin-left:1em">會採　五分律云。一心受食者。左手一心持鉢。右手扶緣。</p>
</div>
<div class='div-orig'><p>當平鉢受食。應當學<span class='note-inline'>(第二十七)</span>。</p>
</div>
<div class='div-commentary'><p style="margin-left:1em">緣起　佛在舍衛國住祗園中。六羣赴請。溢鉢受食。諸居士見譏嫌。謂如饑餓之人貪多。佛為結戒律云。不平鉢者。溢滿也。其中所犯不犯。並餘四眾悉皆同前。</p>
<p style="margin-left:1em">會採　根本律云。不得滿鉢受飯。更安羮菜。令食流溢。於鉢緣邊。應留曲指。</p>
</div>
<div class='div-orig'><p>平鉢受羮。應當學<span class='note-inline'>(第二十八)</span>。</p>
</div>
<div class='div-commentary'><p style="margin-left:1em">釋義　緣處發起譏嫌等。其中所犯不犯。並餘四眾。悉皆同前。</p>
<p style="margin-left:1em">會採　律攝云。受食之時。應觀其鉢。勿令流溢。所有羮菜。不應多請。後安鉢時。恐溢出故。</p>
</div>
<div class='div-orig'><p>羮飯等食。應當學<span class='note-inline'>(第二十九)</span>。</p>
</div>
<div class='div-commentary'><p style="margin-left:1em">緣起　佛在舍衛國住祗園中。有居士設供請僧。自手斟酌下飯<span class='corr'>已</span>。入內取羮還。六羣飯<span class='corr'>已</span>盡。居士與羮<span class='corr'>已</span>。復入內取飯還。彼食羮<span class='corr'>已</span>盡。居士譏嫌。謂似饑餓之人。佛為結戒　律云。不等者。飯至羮。未至飯<span class='corr'>已</span>盡。羮至飯未至。羮<span class='corr'>已</span>盡也。</p>
<p style="margin-left:1em">結罪　其中所犯。並餘四眾。悉皆同前　不犯者。或時正須飯不須羮。或時正須羮不須飯。或日時欲過。或命難。梵行難。疾疾食。及最初未制戒等。</p>
<p style="margin-left:1em">會採　僧祗律云。不得先取羮後取飯。當先取飯按<span class='corr'>已</span>。後取半羮　若國法先以羮。後以飯者。當取鍵鎡拘鉢受。若無者得以鉢受羮。但受飯者。應以手遮。徐徐下鉢。中勿太令溢出　若病比丘宜取羮者。多取無罪<span class='note-inline'>(拘鉢者是小鉢也。謂取鍵鎡。小鉢受之)</span>。</p>
</div>
<div class='div-orig'><p>以次食。應當學<span class='note-inline'>(第三十)</span>。</p>
</div>
<div class='div-commentary'><p style="margin-left:1em">釋義　緣處發起如上。赴請譏嫌。謂譬如禽畜。佛為結戒　律云。不次第者。鉢中處處取食食也。</p>
<p style="margin-left:1em">結罪　其中所犯。並餘四眾。悉皆同前　不犯者。或時患飯熱挑。取冷處食。若日時欲過。若命難。梵行難。如是疾疾食。及最初未制戒等。</p>
<p style="margin-left:1em">會採　僧祗律云。不得徧刳食。</p>
<p style="margin-left:1em">十誦律云。不得鉢中摘好食。</p>
<p style="margin-left:1em">根本律云。不應憍慢食。</p>
</div>
<div class='div-orig'><p>不得挑鉢中而食。應當學<span class='note-inline'>(第三十一)</span>。</p>
</div>
<div class='div-commentary'><p style="margin-left:1em">釋義　緣處發起譏嫌等。其中所犯不犯。並餘四眾。悉皆同前　律云。挑者置四邊。挑中央至鉢底。現空也。</p>
</div>
<div class='div-orig'><p>若比丘不病不得自為<span class='corr'>己</span>索羮飯。應當學<span class='note-inline'>(第三十二)</span>。</p>
</div>
<div class='div-commentary'><p style="margin-left:1em">緣起　佛在舍衛國祗樹園住。時有居士請僧。自手斟酌。種種飲食。六羣自為<span class='corr'>己</span>索食。如饑餓時。居士譏嫌。佛為結戒。</p>
<p style="margin-left:1em">結罪　其中所犯。並餘四眾。悉皆同前　不犯者。若病者自索。若為他索他為<span class='corr'>己</span>索。若不求而得。及最初未制戒等。</p>
</div>
<div class='div-orig'><p>不得以飯覆羮更望得。應當學<span class='note-inline'>(第三十三)</span>。</p>
</div>
<div class='div-commentary'><p style="margin-left:1em">緣起　佛在舍衛國給孤獨園。有居士請僧設供。手自斟酌羮飯。與一六羣比丘羮<span class='corr'>已</span>識。次更入內取羮。彼於後即以飯覆羮。居士問言。羮在何處。彼便默然。居士譏嫌。謂似饑餓人。佛為結戒。</p>
<p style="margin-left:1em">結罪　其中所犯。並餘四眾。悉皆同前　不犯者。若請食。或為同梵行者。或為病者。請食還與彼。或時正須羮。有時正須飯。及最初未制戒等。</p>
<p style="margin-left:1em">會採　僧祗云。若比丘迎食慮污衣者。不得盡覆。當露一邊　若食盡者。前人問得。未應答<span class='corr'>已</span>得　若比丘病宜多須羮者。多取無罪。</p>
<p style="margin-left:1em">律攝云。羮飯不得互掩覆者。意欲多求。長貪心故。應於飲食生厭離想。是為出家所應作事。隨得隨食。少欲為念。</p>
</div>
<div class='div-orig'><p>不得視比座鉢中。應當學<span class='note-inline'>(第三十四)</span>。</p>
</div>
<div class='div-commentary'><p style="margin-left:1em">緣起　佛在舍衛國。住祗陀林。有居士設供請僧。手自斟酌飲食。六羣中有一人得食分少。見比座分多。即語居士言。汝有愛居士。報言我平等相與耳。何故言我有愛。佛為結戒　律云。視比座鉢中者。誰多誰少耶。</p>
<p style="margin-left:1em">結罪　其中所犯。並餘四眾。悉皆同前　不犯者。若比座病。若眼闇為看得食。不得食。淨不淨。受未受。及最初未制戒等。</p>
<p style="margin-left:1em">會採　僧祗律云。若監食人看食。何處得。何處不得。無罪　若共行弟子。若依止弟子病看其鉢中。是應病食。不看無罪　若看上下座為得食不。無罪。</p>
</div>
<div class='div-orig'><p>當繫鉢想食。應當學<span class='note-inline'>(第三十五)</span>。</p>
</div>
<div class='div-commentary'><p style="margin-left:1em">緣起　佛在舍衛國給孤獨園。有居士請僧。諸比丘往詣其家。就座而坐。六羣受羮飯<span class='corr'>已</span>。左右顧視。不覺比座取羮藏之。彼自看。不見羮。問言。我向受羮。今在何處。比座比丘言。汝何處來耶。答言。我在此置羮在前。左右看視。而今無爾。佛為結戒　律云。不繫鉢想者。為左右顧視也。</p>
<p style="margin-left:1em">結罪　其中所犯。並餘四眾。悉皆同前　不犯者。或比座眼闇。為受取瞻看。淨不淨得未得。或自看日時。或命難。梵行難。欲迯避左右看。及最初未制戒等。</p>
<p style="margin-left:1em">會採　僧祗律云。當端心觀鉢。食不得放鉢在前。共比座語。若有因緣。須左右語者。左手撫鉢上緣。若食到第三人時。當先將鉢預擎待食至。</p>
<p style="margin-left:1em">律攝云。繫心而食。充軀長道。不得觀他生嫌賤心附考　勒伽論云。若食一一食時。當觀此食。從何處來。從倉中出。倉從地出。地以和合種子得生。今復還養糞身。舉摶時作糞想。正念在前。不以散亂心噉食。當作逆食想。從地得想病想等。</p>
<p style="margin-left:1em">智度論云。思惟此食。工夫甚重。計一鉢之飯。作夫流汗。合集量之。食少汗多。此食辛苦。如是入口即成不淨。宿昔之間。變為屎尿。本是美味。惡不欲見。行者自思。如是弊食。我若貪著。當墮三塗。如是觀食。當厭五欲。</p>
</div>
<div class='div-orig'><p>不得大<span class='corr'>摶</span>飯食。應當學<span class='note-inline'>(第三十六)</span>。</p>
</div>
<div class='div-commentary'><p style="margin-left:1em">釋義　緣處發起如上。赴供譏嫌。謂似畜類。佛為結戒　律云。大摶者。口不容受也。</p>
<p style="margin-left:1em">結罪　其中所犯。並餘四眾。悉皆同前　不犯者或日時欲過。或命難。梵行難。疾疾食。及最初未制戒等。</p>
<p style="margin-left:1em">會採　僧祗律云。不得大摶。亦不得小。如婬女兩三粒而食。當可口食　上座當徐徐食。不得速食竟。住看令年少狼狽食不飽。</p>
</div>
<div class='div-orig'><p>不得大張口待飯食。應當學<span class='note-inline'>(第三十七)</span>。</p>
</div>
<div class='div-commentary'><p style="margin-left:1em">釋義　緣處發起譏嫌等。其中所犯不犯。並餘四眾。悉皆同前　律云。大張口者。飯未至。先大張口。以待也。</p>
<p style="margin-left:1em">會採　僧祗律云。比丘食時。當如雪山象王食法。食入口<span class='corr'>已</span>。以鼻作後口分齊。前食咽<span class='corr'>已</span>。續內後團若口有瘡得預張。無罪。</p>
<p style="margin-left:1em">不得含食語。應當學<span class='note-inline'>(第三十八)</span>。</p>
<p style="margin-left:1em">釋義　緣處發起譏嫌等如上。佛為結戒　律云。含飯語者。飯在口中。語不分明。令人不解也<span class='note-inline'>(此據緣起但云含飯語。須知食有二五。比食噉一切。皆不得含口而語。含食語乃白衣法。及諸婆羅門無慚受施。非比丘赴供之儀也)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。或噎而索水。或命難。梵行難。作聲食。及最初未制戒等。</p>
<p style="margin-left:1em">會採　僧祗律云。和尚阿闍黎上座喚。若咽未盡。能使聲不異者得應。若不能者。咽<span class='corr'>已</span>乃應前人嫌者。答言。我口中有食。故不即應。</p>
<p style="margin-left:1em">五分律云。益食時。聽言須不須。不嫌訶食。</p>
</div>
<div class='div-orig'><p>不得摶飯遙擲口中。應當學<span class='note-inline'>(第三十九)</span>。</p>
</div>
<div class='div-commentary'><p style="margin-left:1em">釋義　緣處發起如上。赴供譏嫌。謂如幻師。佛為結戒　律云。遙擲者先張其口。乃以飯摶遙擲而入也。</p>
<p style="margin-left:1em">結罪　其中所犯。並餘四眾。悉皆同前　不犯者。或被繫縛擲口中食。及最初未制戒等。</p>
<p style="margin-left:1em">會採　僧祗律云。若酸棗。若蒲萄。如是種種乃至熬豆挑擲噉。無罪。</p>
</div>
<div class='div-orig'><p>不得遺落飯食。應當學<span class='note-inline'>(第四十)</span>。</p>
</div>
<div class='div-commentary'><p style="margin-left:1em">緣起　佛在舍衛國。住祗陀林城中。有居士請僧。手自斟酌飲食。六羣手把飯摶齧。半食居士譏嫌。佛為結戒　律云。遺落者。半入口。半在手中<span class='note-inline'>(准犯緣。據西域食儀結戒。其今東土應鉢用匙。若遺落者。事同此治)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。或噉薄餅焦飯。若瓜甘蔗菜果。及最初未制戒等會採　僧祗律云。若麨團大當手中分。令可口。餅亦如是。</p>
</div>
<div class='div-orig'><p>不得頰食食。應當學<span class='note-inline'>(第四十一)</span>。</p>
</div>
<div class='div-commentary'><p style="margin-left:1em">釋義　緣處發起如上。赴請譏嫌。謂似獼猴。佛為結戒　律云。頰食者。令兩頰鼓起。如似獼猴也。</p>
<p style="margin-left:1em">結罪　其中所犯。並餘四眾。悉皆同前　不犯者。或有如是病。或日時欲過。或命難。梵行難。疾疾食。及最初未制戒等。</p>
<p style="margin-left:1em">會採　僧祗律云。不得口中迴食。食謂含飯。團從一頰。迴至一頰。當一邊嚼。即嚼邊咽。</p>
</div>
<div class='div-orig'><p>不得嚼食作聲。應當學<span class='note-inline'>(第四十二)</span>。</p>
</div>
<div class='div-commentary'><p style="margin-left:1em">釋義　緣處發起亦如上。赴供生俗譏嫌。佛為結戒。</p>
<p style="margin-left:1em">結罪　其中所犯。並餘四眾。悉皆同前　不犯者。或嚼乾餅焦飯。或嚼甘蔗瓜果。及最初未制戒等會採　僧祗律云。不得㗘㗱作聲食　不得全吞嗗嗗作聲。若咽喉病。無罪。</p>
<p style="margin-left:1em">十誦律云。啜粥不得作聲噉根莖等。勿令大作聲。</p>
</div>
<div class='div-orig'><p>不得大噏飯食。應當學<span class='note-inline'>(第四十三)</span>。</p>
</div>
<div class='div-commentary'><p style="margin-left:1em">釋義　緣處發起譏嫌如上。佛為結戒　律云。噏飯者。張口遙呼噏也。</p>
<p style="margin-left:1em">結罪　其中所犯。並餘四眾。悉皆同前　不犯者。若口痛。若食羮。若食一切漿。及最初未制戒等。</p>
<p style="margin-left:1em">會採　僧祗律云。若食薄粥羮。飲不得噏。使作聲。當徐徐咽。</p>
<p style="margin-left:1em">根本律云。不彈舌食。不㗘㗱食。不訶氣食。不吹氣食<span class='note-inline'>(若實口病。當依本部聽開。若口無病。宜遵僧祗根本)</span>。</p>
</div>
<div class='div-orig'><p>不得舌䑛食。應當學<span class='note-inline'>(第四十四)</span>。</p>
</div>
<div class='div-commentary'><p style="margin-left:1em">釋義　緣處發起譏嫌如上。佛為結戒　律云。舌䑛者。以舌䑛飯揣食也<span class='note-inline'>(揣者。試探也)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。或被縛。或手有泥。或垢膩污。手舌䑛取。及最初未制戒等。</p>
<p style="margin-left:1em">會採　僧祗律云。不得䑛手食。若酥油蜜石蜜著手者。當就鉢緣上。概取一處。然後取食　不得[口*(敷-用+田)]指食。若蜜鹽著指頭得[口*(敷-用+田)]。無罪。</p>
</div>
<div class='div-orig'><p>不得振手食。應當學<span class='note-inline'>(第四十五)</span>。</p>
</div>
<div class='div-commentary'><p style="margin-left:1em">釋義　緣處發起如上。譏嫌謂似王如大臣。佛為結戒。振者<span class='note-inline'>(謂以手動搖也)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。或有如是病。或食中有草有虫。或時手有不淨。欲振去之。或未受食。手觸而污。手振去之。及最初未制戒等。</p>
<p style="margin-left:1em">會採　僧祗律云。若振手時。不得向比座振。若食著。手當<span class='corr'>已</span>前振。若鉢中抖擻。</p>
<p style="margin-left:1em">根本律云。以鉢水振灑餘人。污彼衣服。見他好衣。生嫉妬故。如是等皆不應作。</p>
</div>
<div class='div-orig'><p>不得手把散飯食。應當學<span class='note-inline'>(第四十六)</span>。</p>
</div>
<div class='div-commentary'><p style="margin-left:1em">釋義　緣處發起如上。譏嫌謂似雞鳥。佛為結戒<span class='note-inline'>(手把散飯。謂不摶食之。今此方受食。俱用匙鉢。無手摶儀式。或落有之)</span>。其中所犯不犯。並餘四眾。悉皆同前。</p>
<p style="margin-left:1em">會採　僧祗律云。受食時不得令一粒落地。若淨人瀉時。墮地無罪　食著口中時。勿令落地。誤落者無罪　若噉瓜果甘蔗時。皮核滓不得縱橫棄地。當聚足邊。</p>
<p style="margin-left:1em">十誦律云。食墮所受草葉上者應食。若有土者。吹去却而食。或有多土著者。水洗得食。</p>
</div>
<div class='div-orig'><p>不得污手捉飲器。應當學<span class='note-inline'>(第四十七)</span>。</p>
</div>
<div class='div-commentary'><p style="margin-left:1em">釋義　緣處發起如上。譏嫌謂似國王大臣。佛為結戒　律云。污手者。膩飯著手也。</p>
<p style="margin-left:1em">結罪　其中所犯。並餘四眾。悉皆同前　不犯者。或草上受。葉上受。洗手受。及最初未制戒等。</p>
<p style="margin-left:1em">會採　五分律云。不曲指收鉢食。不齅食食。不嫌訶食。</p>
</div>
<div class='div-orig'><p>不得洗鉢水棄白衣舍內。應當學<span class='note-inline'>(第四十八)</span>。</p>
</div>
<div class='div-commentary'><p style="margin-left:1em">緣起　佛在舍衛國。住給孤精舍。時六羣在居士家。食<span class='corr'>已</span>洗鉢。棄洗鉢水。乃至餘食在地。居士見<span class='corr'>已</span>譏嫌。謂多受飲食。如譏餓之人。而損棄狼藉。如王大臣。佛為結戒　律云。洗鉢水者。雜飯水也。</p>
<p style="margin-left:1em">結罪　其中所犯。並餘四眾。悉皆同前　不犯者。若澡槃承取水持棄外。及最初未制戒等。</p>
<p style="margin-left:1em">會採　十誦律云。問主人棄不犯。</p>
<p style="margin-left:1em">僧祗律云。食時當稱腹而取。不得多受。若淨人卒多與者。未<span class='corr'>噉</span>時應減與比座。若比座不取。應與沙彌及園民　若洗鉢時。不應一粒瀉棄地。若有者應聚板上葉上。</p>
<p style="margin-left:1em">附考　五分律云。有諸白衣新作屋。欲得比丘洗鉢水灑地。以為吉祥。佛聽以鉢中無食水灑地。</p>
<p style="margin-left:1em">根本律云。有人來乞鉢水時。應洗淨鉢。置清淨水誦伽陀三徧。授與彼人。或洗或飲。能除萬病。不得以殘食置鉢水中。伽陀云。以世五欲樂。或復諸天樂。若比愛盡樂。千分不及一。由集能生苦。因苦復生集。八聖道能超。至妙涅槃處。所為布施者。必獲其義利。若為樂布施。後必得安樂<span class='note-inline'>(佛雖親說此伽陀。必要真正清淨持戒之者。持鉢三誦。方療萬病。若無戒德。縱誦千徧。亦難感應)</span>。</p>
</div>
<div class='div-orig'><p>不得生草菜上大小便涕唾除病。應當學<span class='note-inline'>(第四十九)</span>。</p>
</div>
<div class='div-commentary'><p style="margin-left:1em">緣起　此戒有二制。佛在舍衛國。住祗園中。六羣大小便涕唾。生草菜上。諸居士見譏嫌。謂如畜生。佛為僧初結戒也。如是結戒<span class='corr'>已</span>。有病比丘。不堪避生草菜。疲極故。復隨開。除病無犯。乃第二結戒也結罪　是中所犯。並餘四眾。悉皆同前。准尼律中。比丘尼犯波逸提<span class='note-inline'>(僧戒結在先。其間乃兼制四眾。故結輕尼戒。結在後。一一皆正制本部故結重)</span>。不犯者。在無草菜處。大小便流墮生草菜上。或時為風吹。或鳥所銜而墮生草菜中。及最初未制戒等。</p>
<p style="margin-left:1em">會採　僧祗律云。若夏月生草普茂。無空缺處者。當在駱駝牛馬等行處。及專瓦石上。乾草葉上。如上次第。無者當以木枝承。令糞先墮木上。後墮地　若大小便涕唾污手脚。得拭生草。</p>
<p style="margin-left:1em">律攝云。若棘刺叢處。無犯　若大林中行。枝葉交茂。應離人行處　若涉生田間無空處。應持乾葉。布上便利。若不可得者。無犯。</p>
</div>
<div class='div-orig'><p>不得水中大小便涕唾除病。應當學<span class='note-inline'>(第五十)</span>。</p>
</div>
<div class='div-commentary'><p style="margin-left:1em">釋義　緣處發起譏嫌如上。其中所犯。並餘四眾。悉皆同前　不犯者。若有病。或於岸上大小便流墮水中。或風吹鳥銜墮水。及最初未制戒等。</p>
<p style="margin-left:1em">會採　僧祗律云。若雨時水卒浮滿。當在土塊上。及瓦石竹木上。先令墮木上。後落水中　若大小便污手脚。得水中洗　若入水浴時。不得唾中。若岸遠者。當唾手中。然後棄。</p>
<p style="margin-left:1em">善見律云。若水人所不用。或海水不犯　水雖中用曠遠。無人用不犯。</p>
<p style="margin-left:1em">律攝云。凡為洟唾時。勿令大聲。亦不應數為洟唾。若性多洟唾者。應向屏處。</p>
</div>
<div class='div-orig'><p>不得立大小便除病。應當學<span class='note-inline'>(第五十一)</span>。</p>
</div>
<div class='div-commentary'><p style="margin-left:1em">釋義　緣處發起譏嫌如上。佛為結戒。其中所犯。並餘四眾。悉皆同前　不犯者。若有病。若被繫縛。或時脚[跳-兆+專]有垢膩。若泥。及最初未制戒等<span class='note-inline'>(然此一戒五天竺攪小行之時。人皆蹲踞。至於海洲諸國。亦符此也。其惟震旦方處不同。事非一定。立者多而蹲者寡。若非蹲之鄉蹲者。譏為不男。設非立之地立者。便以為怪。於斯兩途。理應通決。葢律依西制。結集時仍列開遮。故無移漏。法流東夏。受持者宜隨國風。以護譏嫌。據教善行庶無疑矣)</span>。</p>
<p style="margin-left:1em">引證　五分律云。佛言雖是我所制。餘方不以為清淨者。皆不應用。雖非我所制。餘方必應行者。皆不得不行。</p>
<p style="margin-left:1em">根本羯磨云。時佛臨欲涅槃。告諸苾芻曰。我先為汝等。廣<span class='corr'>已</span>開闡毗奈耶教。而未略說。汝等今時宜聽略教。且如有事。我於先來。非許非遮。若於此事順不清淨。違清淨者。此是不淨。即不應行。若事順清淨。違不清淨者。此即是淨。應可順行。問曰。何意世尊將圓寂時。說斯略教。答曰。大師滅後。乃至聖教未沒。<span class='corr'>已</span>來莫令外道作斯譏議。世尊既是具一切智。世間有事。不開不遮。諸弟子輩欲如何行。為遮斯難。遠察未來利益故制。又復欲令諸弟子於事無疑。得安樂住。是故須說<span class='note-inline'>(凡諸司律。幸勿纔聞斯說。便取餘之定禁妄符聖教。是即非制而制是制而開廢紊毗尼。其罪孰代)</span>。</p>
<p style="margin-left:1em">附考　佛言不應久忍大小便。去時應捉廁草。若在前去者。當在前行。至廁房。應安衣著杙上若架上樹石上。至廁外。應彈指若謦欬。令人非人知。手堅捉衣。不令觸廁兩邊。應堅安脚。當先看有蛇虫。應驅出。不應未蹲。便舉衣應並蹲。漸舉衣蹲<span class='corr'>已</span>。當看勿令前却近兩邊。使大小便洟唾污廁孔。不應高聲大鳴。廁草極長一磔手。極短四指。<span class='corr'>已</span>用草未用草。應別安處。便<span class='corr'>已</span>徐起漸下衣。至洗淨處。應彈指。令人非人知。應先看毒蛇。漸褰衣蹲。不應就水器中洗。洗時勿使有聲。洗<span class='corr'>已</span>應以手。若葉若弊物拭身上水。應以鹵土若灰若泥若牛糞若土墼若澡豆洗手。洗<span class='corr'>已</span>應漸下衣起見廁上。有不淨應掃除毗尼母經云。應用二指頭洗之。謂無名指及小指也。</p>
</div>
<div class='div-orig'><p>不得與反抄衣不恭敬人說法除病。應當學<span class='note-inline'>(第五十二)</span>。</p>
</div>
<div class='div-commentary'><p style="margin-left:1em">緣起　此戒有二制。佛在舍衛國。住祗園中。六羣與反抄衣不恭敬人說法。諸比丘聞。有知慚愧樂學戒者。嫌責六羣白佛。此初結戒也。時諸比丘疑不敢為病反抄衣者說法。佛言病者無犯。故加除病之語。乃第二制也<span class='note-inline'>(向下除病說法。諸條咸皆准此)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。若為王王大臣說法。及最初未制戒等<span class='note-inline'>(雖曰王臣世所尊貴宜當深重佛法。若生慠慢。縱聞奚益。為法忘軀。上古皆然。況靈山會上親以付囑。是故特須尊敬。其說者愈當以法自重。苟彼此不恭。二皆失利。若夫誘進攝化之權。必須隨機稱量。不可直爾。造為向下說法。諸戒准此應知)</span>。</p>
<p style="margin-left:1em">會採　十誦律云。諸佛常法不一心。眾生不為說法。</p>
</div>
<div class='div-orig'><p>不得為衣纏頸者說法除病。應當學<span class='note-inline'>(第五十三)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒<span class='note-inline'>(根本部云。按西域俗儀。所著衣裳無所裁製。本自織成一幅之㲲。價貴鮮白。輕輭雜彩。男則繞腰絡腋。橫巾右袒。女則襜衣下垂。通肩總覆。今故制云纏頸。此方若以巾帕及餘物繞頸者。例制可知。若外儀不恭。則內念不䖍。是亦不應為說)</span>。其中所犯不犯。並餘四眾。悉皆同前。</p>
</div>
<div class='div-orig'><p>不得為覆頭者說法除病。應當學<span class='note-inline'>(第五十四)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒<span class='note-inline'>(覆頭者。謂以衣物葢頭也。西竺以露頂跣足表至敬。東土以冠履備整顯極恭。然禮隨國制。所以便為䖍敬之儀。此方除冠巾外。若用餘物覆頭者。俱不應為說)</span>其中所犯不犯。並餘四眾。悉皆同前會採　僧祗律云。若比丘為塔為僧事。詣王若地主時。彼言比丘為我說法。若邊有淨人。當立意為彼人說。王聽無罪　若比丘在怖畏險道行時。防衛人言。尊者。為我說法。彼雖覆頭為說。無罪。</p>
</div>
<div class='div-orig'><p>不得為裹頭者說法除病。應當學<span class='note-inline'>(第五十五)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒<span class='note-inline'>(裹謂包裹。纏裹與覆義不同)</span>。其中所犯不犯。並餘四眾。悉皆同前。</p>
<p style="margin-left:1em">會採　僧祗律云。若比丘為塔事僧事。詣王若地主。乃至在怖畏險道行時。開說同上。</p>
</div>
<div class='div-orig'><p>不得為叉腰者說法除病。應當學<span class='note-inline'>(第五十六)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒<span class='note-inline'>(叉腰者。或一手叉。或兩手叉。俱不應為說)</span>。其中所犯不犯。並餘四眾。悉皆同前會採　僧祗律云。不得為抱膝人說法除病　不得為翹脚人說法除病。</p>
</div>
<div class='div-orig'><p>不得為著革屣者說法除病。應當學<span class='note-inline'>(第五十七)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒。梵語亟縛屣。或名革屣。此翻云靴。乃皮屬之履也<span class='note-inline'>(東土雖無跣足聽法之儀。若著不淨鞋履。還須更却。餘義通塞。准略教應知)</span>。其中所犯不犯。並餘四眾。悉皆同前。</p>
<p style="margin-left:1em">會採　五分律云。若多人著革屣。不能令脫。<span class='corr'>但</span>因不著者。說無罪。</p>
</div>
<div class='div-orig'><p>不得為著木屣者說法除病。應當學<span class='note-inline'>(第五十八)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒<span class='note-inline'>(草作者名扉。皮作者名履。麻作者名屩。木作者名屐。亦有帛屐。以帛為之。西域王臣長者俱著金銀寶屐。准義悉皆不聽為說。若隨機權攝。如上應知)</span>。其中所犯不犯。並餘四眾。悉皆同前會採　僧祗律云。若比丘為塔為僧事。詣王若地主所。彼言。比丘為我說法。不應語令脫屐。恐生疑故。若邊有淨人應作意。為淨人說。王雖聽無罪。</p>
</div>
<div class='div-orig'><p>不得為騎乘者說法除病。應當學<span class='note-inline'>(第五十九)</span>。</p>
</div>
<div class='div-commentary'><p style="margin-left:1em">緣起　十誦律云。波斯匿王自作制限。若佛在祗園。我當日日自往。由是乘乘向祗園見佛。六羣為王說法。諸比丘聞有行頭陀樂學戒者。嫌責六羣。白佛結戒。故制人前<span class='corr'>己</span>後人在道<span class='corr'>己</span>非道人坐<span class='corr'>己</span>立人高座<span class='corr'>己</span>下座人臥<span class='corr'>己</span>坐持杖持劒持鉾持刀持。葢不應為說法。緣起並同<span class='note-inline'>(此中乘者。謂象馬牛車等乘也)</span>。其中所犯不犯。並餘四眾。悉皆同前。</p>
<p style="margin-left:1em">會採　僧祗律云。若比丘為塔為僧事。詣王若地主。彼言。比丘為我說法。不應語令下乘。恐生疑故。若邊有淨人者。應作意為淨人說。王雖聽無罪　若在怖畏險道行時。防衛人言。尊者。為我說法。彼雖騎乘。為說無犯。</p>
</div>
<div class='div-orig'><p>不得在佛塔中止宿。除為守護故。應當學<span class='note-inline'>(第六十)</span>。</p>
</div>
<div class='div-commentary'><p style="margin-left:1em">緣起　佛在舍衛國。住給孤園。六羣止宿佛塔中。諸比丘聞。有少欲者。嫌責六羣。白佛結戒。時諸比丘疑。不敢為守護故止宿。佛亦聽允。乃第二制也釋義　梵語塔婆。亦云浮圖。新云窣堵波。又曰制底。別名支提。此翻為方墳。或翻為圓冢。正譯為聚相。謂如來眾德俱聚於此。人天所共瞻仰。即瘞佛舍利處也。若佛說法經行之處。皆建浮圖。雖無舍利。亦名為塔　僧祗律云。有舍利名曰制底。無舍利名曰支提<span class='note-inline'>(舍利義有二種。一全身。二碎身。碎身者有三種。一骨舍利。其色白。二肉舍利。其色赤。三髮舍利。其色黑。菩薩羅漢皆有此三種。唯佛舍利五色不定。神通變化。而有光明。經無量劫。常在具足。利益眾生。乃戒定慧之所熏修。妙功德之所共集。希有難得。為像末法中最上福田也　魏書釋老誌云。佛既謝往。香木焚屍。靈骨分碎。大小如粒。擊之不壞。焚之不焦。而有光明神驗。謂之舍利。王臣收奉。竭香花致敬。墓建宮宇謂之為塔。猶宗廟也。故時稱為塔廟。此言佛塔。揀非菩薩聲聞之塔。縱非佛塔。即一切聖賢浮圖亦應恭敬。皆不得於中止宿等事)</span>。除為守護故者<span class='note-inline'>(謂以恭敬心。晨昏灑掃塵坌。晝夜然供香燈。並防無信白衣[埶/衣]慢招愆。故聽於中止宿而守護之。即今香燈殿主之類是也)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。或時有如是病。或為強力者所執。或命難。梵行難。止宿。及最初未制戒等。</p>
<p style="margin-left:1em">引證　第四分云。佛在王舍城時。恭敬世尊。無敢與佛剃髮者。只有一小兒。名優波離。無知未有所畏。為佛剃髮。其父母在世尊前。合掌白言。小兒為世尊剃髮。為好不。佛言。善能剃髮。乃使身安樂。而太曲身。父即語兒言。汝莫太曲身。令世尊不安。復問佛言。好不。佛言。善。身太直。父語子言。汝莫太直身。令世尊不安。復問佛言。好不。佛言。善而入息太麤。父語兒言。汝莫麤入息。令佛不安。復問佛言。好不。佛言。善。而出息太麤。父語兒言。汝莫出息太麤。令佛不安。時小兒優波離入出息盡。入第四禪。爾時世尊告阿難言。此小兒<span class='corr'>已</span>入第四禪。汝取彼手中刀。阿難即受教取刀。持故盛髮器。收世尊髮。佛言。不應故器盛。應用新器新繒綵新衣裹盛。時有王子瞿波離將軍。俗往征西方。索佛髮持行供養。佛聽。不知云何安處。佛言。聽安金塔中若銀塔若七寶塔繒綵衣裹。不知云何持。佛言。聽象馬車乘若輦輿若頭上若肩上擔。時王子持世尊髮去。所往征討。得勝還國。為世尊起髮塔。此是世尊在世時塔也。時諸比丘亦請世尊髮持行。不知云何安處。佛言。聽安金塔等。不知持行。乃至肩上持行。時諸優婆塞作是念。若佛聽我等及世尊現在起塔者。我當起立。佛聽作。而不知云何作。佛言。應四方若八角若圓作。不知何物作。佛言。應以甎石若木作。一切如上法。乃至地敷亦如上。彼欲作幢四邊籬障。及莊嚴供養。佛一一皆聽幢作師子。時諸比丘在世尊塔內宿。乃至安佛塔在下房。<span class='corr'>己</span>在上房等。二十六事緣發起。佛皆云不應爾。一一制之。如下所列。</p>
<p style="margin-left:1em">目得迦云。給孤長者請世尊曰。我以如來髮爪。造窣堵波。若佛聽者。我當營造。佛告長者。隨意應作。不知云何作。佛言。始從覩史多天。下生贍部。化導有情。乃至涅槃本生聖跡。隨意應作<span class='note-inline'>(諸部咸缺此佛塔等事。唯本部有制。今詳錄者。以防佛現在世有塔之疑。據此以為證也)</span>。</p>
<p style="margin-left:1em">附考　十二因緣經云。有八種塔。並有露盤。佛塔八重。菩薩七重。辟支六重。四果五重。三果四重。二果三重。初果二重。輪王一重。凡僧但蕉葉火珠而<span class='corr'>已</span>。輪王雖是一重。比丘見之。不得為禮。以非聖塔故。凡僧隨次應禮。</p>
<p style="margin-left:1em">涅槃經後分云。佛塔高十三層。上有輪相。眾寶莊嚴。辟支佛十一層。羅漢四層。亦以寶嚴飾。輪王雖亦寶成。無復層級。未脫三界諸有苦故<span class='note-inline'>(輪相者。僧祗律云。佛造迦葉佛塔。上施盤葢。長表輪相。經中多云相輪。以人仰望而瞻相也。露盤即輪相。名別爾)</span>。</p>
</div>
<div class='div-orig'><p>不得藏財物置佛塔中。除為堅牢故。應當學<span class='note-inline'>(第六十一)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒。時諸比丘疑不敢為堅牢故藏財物著佛塔中。佛復開聽。乃第二制也<span class='note-inline'>(財物者。謂衣具器物也。若為貪積藏中則不可。以重<span class='corr'>己</span>物。而輕佛塔。若供養塔及形像之物。或僧祗物。為守護堅牢不令有失。權可藏舉)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。為堅牢藏著。或彊者所執。或命難。梵行難。及最初未制戒等。</p>
</div>
<div class='div-orig'><p>不得著革屣入佛塔中。應當學<span class='note-inline'>(第六十二)</span>。</p>
</div>
<div class='div-commentary'><p style="margin-left:1em">釋義　緣處發起如上。佛為結戒<span class='note-inline'>(皮熟曰韋。生曰革。凡是皮履通名革屣也)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。或時有如是病。或為強者所執。喚入塔中。及最初未制戒等。</p>
<p style="margin-left:1em">附考　第三分云。佛在王舍城時。瞻波城有長者子。字守籠那。其父母唯有一子。甚愛念之。生來習樂。未曾躡地而行。足下生毛。時摩竭國王欲見之。敕瞻波城主。使諸長者各將兒來。彼城主奉敕。與諸長者。將兒到<span class='corr'>已</span>。乞王以衣敷地。守籠那行詣王所。頭面作禮。王見歡喜。賜以金寶。語言。我<span class='corr'>已</span>與汝現世利益。世尊在耆闍崛山中。汝可往禮覲問訊。當與汝後世利益。諸長者如教。禮佛聞法。得法眼淨。受三皈五戒。為優婆塞。時守籠那求佛出家。因父母不聽。佛不許可。彼還家以方便。求其二親。七日不食。遂聽捨家為道。於精進經行之處血流污地如屠殺處。後得漏盡證阿羅漢果。佛告守籠那。汝生習樂。不慣涉苦。聽汝於寺內著一重革屣。即白佛言。我捨五象王。出家為道。或致人難言。貪一重革屣。世尊聽諸比丘畜者。我亦當畜。佛時默然可之。即以是因緣。集比丘僧。為隨順說法。無數方便稱讚頭陀行少欲知足樂出離者。告諸比丘。聽為護身護衣護臥具故。聽在寺內著一重革屣。時諸比丘著一重革屣。不久便穿壞。聽以樹皮若皮補之。當以縷縫聽畜錐。若在邊國多瓦石。聽著兩重革屣。以皮為臥具。若得未治皮。聽柔。不聽一手捉革屣及鉢。一切大皮不得畜。謂師子虎豹獺野狸野狐黑皮等。不得坐皮錦褥雜色臥具。大小便洗足。聽著革屣。在和尚等前阿闍黎等前。應偏露右肩脫革屣。有所取與。除在白衣舍。及在道行。若夜暮畏毒蟲。聽著。不應以皮作鉢並鍼線等囊。若帽腰帶禪帶。一切不淨可惡皮及皮器。不應畜。聽畜浮囊。若住處有塵。不得以皮作地敷。</p>
</div>
<div class='div-orig'><p>不得手捉革屣入佛塔中。應當學<span class='note-inline'>(第六十三)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前<span class='note-inline'>(前既不聽著入彼。復捉持而進。故制革屣。乃是履踐之物。不淨所污。故亦不聽持入塔中也)</span>。</p>
</div>
<div class='div-orig'><p>不得著革屣繞佛塔行。應當學<span class='note-inline'>(第六十四)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前<span class='note-inline'>(繞有二種。一路由塔邊過故繞。二為表敬故繞。此言繞者。是路由邊過)</span>。</p>
<p style="margin-left:1em">附考　義淨律師云。原西天致敬之儀。有於多種或以禮拜為恭。或復旋繞為敬。禮則品列九等。旋乃分於左右。右繞為吉。左繞為凶。匝數則從一二三乃至百千。隨各所表。且如常行三匝者。表供三尊。止三毒。淨三業。然諸所表但不外於法數。合乎聖教可爾。而言九等者。一發言慰問。二俯首示敬。三舉手高揖。四合掌平拱。五屈膝。六長跪。七手膝踞地。八五輪俱屈。九五體投地。凡斯九等。極唯一拜。跪而讚德。謂之盡敬。遠則稽顙拜手。近則䑛足摩踵。凡其致詞受命。褰裳長跪。尊賢受拜。必有慰詞。或摩其頂。或拊其背。善言誨導。以示親厚。出家沙門既受敬禮。唯加善願。不止跪拜。此方禮數久乖。智者宜當奉教。勿順人情。而虧聖制也。</p>
</div>
<div class='div-orig'><p>不得著富羅入佛塔中。應當學<span class='note-inline'>(第六十五)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前。梵語富羅。此譯為短靿靴。</p>
<p style="margin-left:1em">會採　五分律云。富羅不應深作[革*雍]。聽至踝上。不得[革*雍]如靴應開前。</p>
<p style="margin-left:1em">附考　寄歸傳云。准如聖教。若對形像及近尊師。除病則徒跣是儀。無容輙著鞋履。偏露右肩。衣掩左膊。首無巾帕。自是恒途。餘處遊行。在開非過。若是寒國。聽著短靴。諸餘履屣隨處應用。既而殊方異域。寒煖不同。准如聖教。多有違處。理可隆冬之月。權可養身。春夏之時。須依律制。履屣不旋佛塔。教<span class='corr'>已</span>先明。富羅勿進香臺。頒之自久。然有違教之類。即是強慢金言。</p>
</div>
<div class='div-orig'><p>不得手捉富羅入佛塔中。應當學<span class='note-inline'>(第六十六)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前<span class='note-inline'>(前禁著入。此制不得捉入也)</span>。</p>
</div>
<div class='div-orig'><p>不得塔下坐食留草及食污地。應當學<span class='note-inline'>(第六十七)</span>。</p>
</div>
<div class='div-commentary'><p style="margin-left:1em">緣起　此有二制。佛在舍衛國。住祗陀園。六羣在塔下坐食<span class='corr'>已</span>。留殘食及草。污地而去。有如足比丘嫌責。白佛結戒。與結戒<span class='corr'>已</span>。時諸比丘作塔<span class='corr'>已</span>施食。作房<span class='corr'>已</span>施食。眾集。坐處窄狹。不敢塔下坐食。佛言。聽坐食。不得留草。及食污地。時有病比丘。不敢留殘食草污地。佛言。聽聚著脚邊。出時持棄之。乃第二制也。</p>
<p style="margin-left:1em">結罪　其中所犯。並餘四眾。悉皆同前　不犯者。或時有如是病。或時聚一處持出棄。及最初未制戒等。</p>
</div>
<div class='div-orig'><p>不得擔死屍從塔下過。應當學<span class='note-inline'>(第六十八)</span>。</p>
</div>
<div class='div-commentary'><p style="margin-left:1em">緣起　佛在舍衛國。住給孤園。六羣比丘擔死屍。從塔下過。護塔神瞋。諸比丘中有樂學戒慚愧者。嫌責六羣。白佛結戒<span class='note-inline'>(死者盡也。謂氣盡命終。屍者故形也。在牀曰屍。在棺曰柩)</span>。</p>
<p style="margin-left:1em">結罪　其中所犯。並餘四眾。悉皆同前　不犯者。或從此道過。或強力者所將去。及最初未制戒等。</p>
<p style="margin-left:1em">附考　寄歸傳云。死喪之際。僧尼漫設禮儀。或復與俗同哀。將為孝子。或房設靈几。用作供尊。或披黲布而乖恒。或垂長髮而異則。或拄哭杖。或寢苫廬。斯等咸非教儀。不行無過。理應為其亡者淨飾一房。或可權施葢幔。讀經念佛。具施香花。冀使亡魂托生善處。方成孝子。始是報恩。豈可泣血三年。將為賽德。不䬸七日。始符酬恩者乎。斯乃重結塵勞。更嬰枷鎖。從闇入闇。不悟緣起之三節。從使趣使。詎證圓乘之十地歟。然依佛教。苾芻亡者。觀知決死。當日輿向燒處。尋即以火焚之。當燒之時。親友咸萃。在一邊坐。或結草為座。或聚土作臺。或置甎石。以充坐物。令一能者誦無常經半紙一紙。勿令疲久。然後各念無常。還歸住處。寺外池內。連衣並洗。其無池處。就井浴身。皆用故衣。不損新服。別著乾者。然後歸房地。以牛糞用塗。餘並皆如故衣服之儀。曾無片別。或有收其設利羅<span class='note-inline'>(設利羅此翻身骨)</span>。為亡人作塔。名為俱儸。形如小塔。上無輪葢。豈容棄釋父之聖教。逐周公之俗禮。號咷數月。布服三年者哉<span class='note-inline'>(無常經出北藏孝字函南藏當字函)</span>。</p>
</div>
<div class='div-orig'><p>不得塔下埋死屍。應當學<span class='note-inline'>(第六十九)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前　<span class='note-inline'>(埋者葬也。凡比丘身亡。當依佛教四種葬法。謂焚燒。水殯。地埋。棄林。如此四法必依處所。不可輙爾。便為還乖聖教。須當慎之)</span>。</p>
<p style="margin-left:1em">附考　根本雜事云。苾芻身死。應可焚燒。鄔波離白佛言。如佛所說。於此身中。有八萬屍蟲。如何得燒。佛言。此諸蟲類。人生隨生。人死隨死。身有瘡者。應觀無蟲。方可燒殯。無柴可得。可棄河中。若無河者。穿地埋之。地多蟲蟻。可於叢薄深處。令其北首右脇而臥。以草稕支頭。若草若葉覆其身上。送喪苾芻。可令能者誦三啟無常經。並說伽陀。為其呪願。事了歸寺。應可洗身。若觸屍者。連衣俱浴。其不觸者。但洗手足。還至寺中。應禮制底。</p>
</div>
<div class='div-orig'><p>不得在塔下燒死屍。應當學<span class='note-inline'>(第七十)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前。經律云茶毗。或云闍維。此翻為焚燒。</p>
</div>
<div class='div-orig'><p>不得向塔下燒死屍。應當學<span class='note-inline'>(第七十一)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前<span class='note-inline'>(向者謂不得正對塔前而燒也)</span>。</p>
</div>
<div class='div-orig'><p>不得佛塔四邊燒死屍使臭氣來入。應當學<span class='note-inline'>(第七十二)</span>。</p>
</div>
<div class='div-commentary'><p style="margin-left:1em">釋義　緣處發起。其中所犯不犯。並餘四眾。悉皆同前　<span class='note-inline'>(前禁正向。此制四面。如來浮圖應以香花旋繞瞻相禮敬。屍氣不淨。豈容四方焚熏。須覓僻靜處。以燒化之可也)</span>。</p>
<p style="margin-left:1em">附考　法華經云。一切眾生喜見菩薩。服諸香油。焚身臂供佛。用酬法乳弘恩。光明徧照八十億恒河沙世界。其中諸佛同聲讚善。然以聖人見道理證性空。三業純淨。無諸雜穢。雖焚肉身。是名真法供養。此則當為凡流不淨。是故遮止。</p>
</div>
<div class='div-orig'><p>不得持死人衣及牀從塔下過。除浣染香熏。應當學<span class='note-inline'>(第七十三)</span>。</p>
</div>
<div class='div-commentary'><p style="margin-left:1em">緣起　佛在舍衛國給孤獨園。六羣持死人衣及牀。從塔下過。彼所住處神瞋。諸比丘聞嫌責。白佛結戒。時諸糞掃衣比丘疑。不敢持死人衣塔下過。佛言。聽浣染香熏<span class='corr'>已</span>持過。是故開除。乃第二制也。</p>
<p style="margin-left:1em">結罪　其中所犯。並餘四眾。悉皆同前　不犯者。若或時有如是病。若浣染香熏者。及最初未制戒等。</p>
<p style="margin-left:1em">會採　毗尼母云。若得糞掃衣。若水中久漬。由純灰浣淨。以奚黑伽香塗上。然後得著入塔中<span class='note-inline'>(衣著糞掃是慚愧頭陀。浣染香熏。仍淨潔無穢。聖慈開聽。得著入塔者。一令貪好之流自厭。一令頭陀之眾增修。其意深矣)</span>。</p>
<p style="margin-left:1em">附考　僧祗律云。病時不服蒜。不差者聽服。服<span class='corr'>已</span>不應繞塔。若塔在露地者。得下風遙禮。</p>
</div>
<p class='juan'>毗尼止持會集卷第十五</p>
<div class='div-w'>
<p class='h2'>音義</p>
<div class='div-note'>搪突<p style="margin-left:1em">觸也。</p>
齗<p style="margin-left:1em">音銀。齒根肉也。</p>
斟酌<p style="margin-left:1em">益也。</p>
欠時<p style="margin-left:1em">欠伸。即顰伸也。</p>
狼狽<p style="margin-left:1em">下音輩。狼前二足長。後二足短。狽前二足短。後二足長。狼無狽不立。狽無狼不行。若相離則進退不得矣。今取喻年少比丘不相離上座出入也。</p>
㗘㗱<p style="margin-left:1em">上音博。下音集。</p>
嗗<p style="margin-left:1em">音穵。飲聲。</p>
啜<p style="margin-left:1em">穿入聲。同歠。</p>
[跳-兆+專]<p style="margin-left:1em">音傳。腓腸也。</p>
齧<p style="margin-left:1em">音孽。[日*筮]也。</p>
痤<p style="margin-left:1em">坐平聲。小腫也。</p>
頰<p style="margin-left:1em">音劫。面旁也。</p>
摡<p style="margin-left:1em">音戲。又音葢。取也。</p>
屝<p style="margin-left:1em">音費。</p>
屩<p style="margin-left:1em">音覺。</p>
瘞<p style="margin-left:1em">音意。埋也藏也。</p>
覩史多天<p style="margin-left:1em">即兜率陀天此翻知足。</p>
<p style="margin-left:1em">涅槃經云。此天欲界最勝故。補處菩薩。皆示生此天。為教化眾生故。</p>
襜<p style="margin-left:1em">諂平聲。衣之遮蔽前者。</p>
彊<p style="margin-left:1em">音強。暴也。</p>
守籠那<p style="margin-left:1em">根本律云。說籠拏此翻二百億。瞻波城有長者豪貴。晚得繼嗣。時有報者。輙賜金錢二百億。因名其子聞二百億。有云。父聞歡喜。施子金錢二百億。二百億形貌端嚴。人所希見。足下毛長四指。同黃金色。增一阿含經云。勇猛精勤。堪任苦行。所謂二十億比丘是。</p>
狸<p style="margin-left:1em">狐狸也。</p>
狐<p style="margin-left:1em">音呼。獸名。鼻尖尾大。善為妖魅。性婬多疑。名山記云。狐者先古之婬婦。其名曰紫。化為狐。多自稱紫。</p>
獺<p style="margin-left:1em">灘入聲。獸名。形如小狗。水居食魚。正月祭魚。獺。不祭魚。國多盜賊。</p>
[革*雍]<p style="margin-left:1em">音雍。靴[革*雍]也。</p>
黲<p style="margin-left:1em">音慘。淺青黑色。</p>
賽<p style="margin-left:1em">腮上聲。報也。</p>
不悟緣起之三節<p style="margin-left:1em">謂無明不覺生三細。此業轉現次第而生。故云三節。</p>
萃<p style="margin-left:1em">音悴。聚也。</p>
咷<p style="margin-left:1em">音陶。號咷哭聲也。</p>
稕<p style="margin-left:1em">肫去聲。束稈也。</p>
</div></div></div>
</div><!-- end of div[@id='body'] -->
</body></html>