<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經持驗記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1541-A 法華經持驗紀序</p><p>法華為眾經王。世尊以廣長舌。演拈華之勝因。會諸法之秘要。開權顯實。三一同圓。前後七軸。凡六萬餘言。洋洋灑灑乎。真大觀也。雖然。當日靈山會上。五時各說一法。華嚴一。阿含二。方等三。般若四。乃猶以未暢厥懷。最後復說此經。化無量無邊之法身。演無量無邊之法口。顛倒淋漓。不嫌辭費。世尊於此。又多乎哉。昔佛臨涅槃。文殊請佛再轉法輪。佛咄云。吾住世四十九年。未甞說著一字。汝請再轉法輪。是吾曾轉法輪耶。夫一語說不來。九年面壁坐。既曾面壁九年。即此一語。亦正何須說得。有能善悟此六萬餘言。則可以破六萬言而為一言。更可以破一言而還無言。又何不可衍無言而為六萬餘言。又何不可化六萬言而為千百億萬言。知見既開。圓宗頓澈。妙法如斯。多乎哉。不多也。今以微塵世界。勞勞火宅之中。幸邀白光普燭後。獲奉是經。誠哉生死路之津梁。淨土門之梯級矣。經中所言。汲汲以受記為囑付。其流傳之法。殆有五門。最上曰受持。其次解說讀誦書寫供養是也。如或一句一偈。矢志皈依。雖至村朴之夫。帷閤之子。纍囚痼疾之徒。暨夫鱗羽知識有血氣之倫。凡屬精虔。共沾慈雨。而況振大覺之宗風。暢迦文之奧義。所稱導師龍象。法界干城者乎。夫蓮之為華。取其出淤泥而不染也。五濁之微塵火宅。何啻淤泥。求於此特立不染。非聞妙法。無由解脫。故知當日以是名經。世尊殆欲挈震旦國中。遍植之青蓮一朵中耳。因華覔蒂。因蒂覔根。玉井秋塘。較德水華池。是一是二。請從三世中間寶座看來。如果立現千層。何處別尋優鉢。不離色香。顯標因果。豈欺我哉。豈欺我哉。余既集金剛經持驗竟。念是經尤音教淵海。弘通為亟。感應靈異。代著曩編。爰取累朝古德名賢事驗。足徵信者。倣前集條例而綜次之。庶幾見聞之下。精進脩持。同證三昧。從說三歸一。而究竟一無可說之微旨。曹溪偈云。心迷法華轉。心悟轉法華。了此經出現一大事因緣。真覺靈山一會。儼然千古。予之文字。又多乎哉。</p>
<p style="margin-left:4em">陽羨淨業弟子　周克復　齋沐譔</p>
</div>
<div class='div-xu'><a id='mulu2' />
<p class='h1'>No. 1541-B 勸流通法華持驗引</p><p>經典所在。流通即屬善緣。福報無量。故語云。能以大乘法傳一人者。當十善。傳十人者。當百善。傳大貴人。大豪傑。大力量者。當千善。重刊廣布者。當萬善。況淨土法門。超出生死輪迴。永不退轉。直至成佛而後<span class='corr'>已</span>。是勸一人修淨土。乃成就一眾生作佛也。凡作佛者。必度無量眾生。彼所度之眾生。皆由我而始。其福報信不可窮盡。故欲勸一切見者聞者。廣大其心。以佛之心為心。使人人知之而盡生淨土。龍舒所言。自宜諦信不誣。至法華華嚴二經。尤佛說妙法中之最上乘。觀音大士。普度世間。無剎不現。往賢感通事跡。歷祀昭然。各為纂集。以勸進修。斯誠鈴鐸方來。津梁末路之最方便門也。戊戌秋。予輯金剛持驗。<span class='corr'>已</span>有流通小引。敬懇同人。茲刻淨土。法華。華嚴。觀音持驗諸紀搜採載籍。徵信古今。頗殫心手之微勞。用志皈依於不朽。但拙刻板在此地。未能廣傳他省。既並生莊嚴佛土之中。安可缺法事流通之勝。復告當世善信。獲見諸本。不吝廣為刻施。或仍原本。或易斯編。其見聞所及。有關持驗者。尤冀續緝於後。一句讚揚。即是一句護持善根。一念鼓動。即是一念消弭罪業。於以續佛慧命。自利利他。所謂護法諸神。既護法寶。自護弘法載寶之人。斷斷不爽。昔賢為劈窠圖。勸人念佛。後以他人念佛多生淨土。乃歸功施圖之人。亦得生淨土。法施功德。不可思議如是。願與同人共勗之。</p>
<p style="margin-left:8em">同善道人　克復　敬懇</p>
</div>
<div class='div-other'><a id='mulu3' />
<p class='h1'>歷朝法華持驗目錄</p>
<ul class="">
<li>上卷
<ul class="">
<li>晉釋曇摩羅剎</li>

<li>晉釋鳩摩羅什</li>

<li>晉比丘摩訶羅</li>

<li>晉釋䟦澄</li>

<li>晉釋慧遠</li>

<li>晉釋慧持</li>

<li>晉釋僧叡</li>

<li>晉釋法崇</li>

<li>晉釋道融</li>

<li>晉釋曇翼</li>

<li>晉釋法曠</li>

<li>晉釋法緒</li>

<li>晉釋法義</li>

<li>晉瓦官僧</li>

<li>晉參軍劉程之</li>

<li>宋沙門求那䟦摩</li>

<li>宋釋道生</li>

<li>宋釋法莊</li>

<li>宋釋慧慶</li>

<li>宋釋道冏</li>

<li>宋釋曇諦</li>

<li>宋釋曇邃</li>

<li>宋釋普明</li>

<li>宋釋寶通</li>

<li>宋釋僧登</li>

<li>宋釋法慧</li>

<li>宋釋慧亮</li>

<li>宋釋慧果</li>

<li>宋釋慧益</li>

<li>宋釋僧瑜</li>

<li>宋尼慧玉</li>

<li>宋尼道壽</li>

<li>宋羅璵妻</li>

<li>宋尼智通</li>

<li>宋開府王玄謨</li>

<li>宋孫彥曾</li>

<li>齊釋慧進</li>

<li>齊釋弘明</li>

<li>齊釋法匱</li>

<li>齊釋慧豫</li>

<li>齊釋超辨</li>

<li>齊釋慧基</li>

<li>齊釋僧侯</li>

<li>齊文宣王蕭子良</li>

<li>齊國子博士劉虬</li>

<li>梁釋慧約</li>

<li>梁釋法雲</li>

<li>梁雲光法師</li>

<li>梁釋道琳</li>

<li>梁釋法懍</li>

<li>梁釋法忍</li>

<li>梁釋僧遷</li>

<li>梁尼道蹟</li>

<li>梁尼法宣</li>

<li>梁貞節先生庾銑</li>

<li>梁參軍甄玄成</li>

<li>梁華手尼</li>

<li>陳南岳尊者慧思</li>

<li>陳釋玄光</li>

<li>陳國子祭酒徐孝克</li>

<li>北魏釋僧照</li>

<li>北魏釋志湛</li>

<li>北魏博士盧景裕</li>

<li>北齊釋法上</li>

<li>北周釋慧命</li>

<li>北周釋慧遠</li>

<li>隋智者大師</li>

<li>隋釋僧照</li>

<li>隋釋大善</li>

<li>隋釋慧成</li>

<li>隋釋慧超</li>

<li>隋釋慧威</li>

<li>隋釋灌頂</li>

<li>隋釋真觀</li>

<li>隋釋普明</li>

<li>隋釋智越</li>

<li>隋釋智璪</li>

<li>隋釋智晞</li>

<li>隋釋法嚮</li>

<li>隋釋等觀</li>

<li>隋釋大志</li>

<li>隋釋道悅</li>

<li>隋釋曇詢</li>

<li>隋釋曇韻</li>

<li>隋釋慧海</li>

<li>隋釋慧恭</li>

<li>隋釋法充</li>

<li>隋釋法朗</li>

<li>隋釋法喜</li>

<li>隋釋法誠</li>

<li>隋釋法安</li>

<li>隋釋法泰</li>

<li>隋釋玄秀</li>

<li>隋釋行堅</li>

<li>隋陸淳</li>

<li>隋嚴恭</li>

<li>隋<span class="note-inline">(王梵行　<span class="corr">刺</span>史崔彥武)</span></li>

<li>唐律師道宣</li>

<li>唐釋吉藏</li>

<li>唐釋惠主</li>

<li>唐釋玄奘</li>

<li>唐釋玄琬</li>

<li>唐釋窺基</li>

<li>唐釋智聰</li>

<li>唐釋智琰</li>

<li>唐釋智通</li>

<li>唐釋智威</li>

<li>唐釋慧達</li>

<li>唐釋遺俗</li>

<li>唐釋義忠</li>

<li>唐釋法融</li>

<li>唐釋法徹</li>

<li>唐釋法達</li>

<li>唐釋法璿</li>

<li>唐釋無畏</li>

<li>唐釋玄朗</li>

<li>唐釋湛然</li>

<li>唐釋神邕</li>

<li>唐釋道暹</li>

<li>唐釋道遵</li>

<li>唐釋神悟</li>

<li>唐釋志鄰</li>

<li>唐釋楚金</li>

<li>唐釋大光</li>

<li>唐國師澄觀</li>

<li>唐釋慧因</li>

<li>唐元和僧</li>

<li>唐釋鑑空</li>

<li>唐釋守素</li>

<li>唐釋無言</li>

<li>唐釋妙行</li>

<li>唐釋遂端</li>

<li>唐釋元慧</li>

<li>唐釋功逈</li>

<li>唐釋楚雲</li>

<li>唐悟真寺僧</li>

<li>唐孫咸僧懷秀</li>

<li>唐尼法信</li>

<li>唐中書令岑文本</li>

<li>唐侍郎王淹</li>

<li>唐令狐元軌</li>

<li>唐大理丞董雄</li>

<li>唐令史史阿誓</li>

<li>唐校尉李山龍</li>

<li>唐高表仁孫</li>

<li>唐潘果</li>

<li>唐崔義起妻<span class="note-inline">(父蕭文鏗)</span></li>

<li>唐馬郎婦</li>

<li>唐黃氏二女</li>

<li>唐都水使蘇長妾</li>
</ul></li>

<li>下卷
<ul class="">
<li>五代大慈寺僧</li>

<li>吳越釋道潛</li>

<li>吳越智覺禪師</li>

<li>吳越釋鴻楚</li>

<li>吳越釋可周</li>

<li>晉釋自新</li>

<li>周釋義楚</li>

<li>宋釋紹巖</li>

<li>宋釋羲寂</li>

<li>宋釋義通</li>

<li>宋釋晤恩</li>

<li>宋釋省念</li>

<li>宋釋知禮</li>

<li>宋釋遵式</li>

<li>宋法華大士志言</li>

<li>宋釋本如</li>

<li>宋釋祖韶</li>

<li>宋釋有嚴</li>

<li>宋釋處咸</li>

<li>宋釋靈照</li>

<li>宋釋可久</li>

<li>宋釋<span class="note-inline">(繼忠　思照)</span></li>

<li>宋釋中立</li>

<li>宋釋淨梵</li>

<li>宋釋覃異</li>

<li>宋釋宗利</li>

<li>宋釋道琛</li>

<li>宋釋從雅</li>

<li>宋釋含瑩</li>

<li>宋釋祖南</li>

<li>宋喻思淨</li>

<li>宋左伸</li>

<li>宋范儼</li>

<li>宋司獄張慶</li>

<li>宋軍使李遇</li>

<li>宋刑部陸沅</li>

<li>宋待制晁說之</li>

<li>宋知州張秉</li>

<li>宋姜學士</li>

<li>宋<span class="note-inline">(潘冕　陸翁)</span></li>

<li>宋朱氏如一</li>

<li>宋董母李氏</li>

<li>宋歐陽文忠妓</li>

<li>宋趙母</li>

<li>宋黃婆</li>

<li>宋秦氏淨堅</li>

<li>宋宜人陸氏</li>

<li>元釋弘濟</li>

<li>元陳君璋</li>

<li>明釋善繼</li>

<li>明蓮池大師</li>

<li>明釋德清</li>

<li>明釋洪恩</li>

<li>明釋真覺</li>

<li>明釋真清</li>

<li>明釋性專</li>

<li>明釋傳燈</li>

<li>明釋傳記</li>

<li>明釋廣莫</li>

<li>明釋廣承</li>

<li>明釋僧復</li>

<li>明釋性天</li>

<li>明釋濟舟</li>

<li>明釋行仁</li>

<li>明釋永寧</li>

<li>明釋明勳</li>

<li>明童子</li>

<li>明郡丞龍得孚</li>

<li>明朱元正先生</li>

<li>明邑令王立轂</li>

<li>明尤弘遠</li>

<li>明葛琬</li>

<li>明太僕陳濟生</li>

<li>明工部譚貞默母</li>
</ul></li>
</ul></div>No. 1541
<p class='juan'><a id='mulu4' />歷朝法華持驗紀卷上</p><p class="byline">同善道人周克復纂</p><p class="byline">男周石校</p><p class="byline">潛確居士陳濟生參</p>
<div class='div-other'><a id='mulu5' />
<div class='div-other'><a id='mulu6' />
<p class='h2'>晉燉煌郡釋曇摩羅剎</p><p>華言法護。本姓支氏。八歲出家。誦經日萬言。志弘大道。遍遊西域諸國。賷梵經還中夏。遂譯出賢劫正法華諸部。晉武末。隱居深山。山有清㵎。恒取澡潄。後忽以穢觸而竭。師徘徊嘆曰。人以凉德。遂使清泉輟流乎。言訖。泉流滿㵎。其幽誠所感如此。時稱燉煌菩薩。</p>
</div>
<div class='div-other'><a id='mulu7' />
<p class='h2'>晉釋鳩摩羅什</p><p>華言童壽。天竺人也。七歲出家。日誦千偈。年十二至沙勒國。說法之暇。專務方等。於是聲滿葱左。龜茲王迎還國。請開方等經奧。師為推辨諸法皆空無我。分別陰界假名非實。聽者莫不感悟。苻秦時。太史奏有星見外國分埜。當有大智入輔中國。即遣使求之。後秦弘始三年十二月。迎師至長安。止逍遙園。譯妙法蓮華經。義皆圓通。眾心愜伏。續出小品金剛般若等經。及諸論。凡三百餘卷。師雅好大乘。志存敷廣。將終語眾曰。願所宣譯。後世咸共弘通。今於眾前。發誠實誓。若所傳無謬。當使焚身之後。舌不焦爛。晉義熙五年。卒於長安。依外國法闍維。薪滅形化。惟舌不灰。</p>
</div>
<div class='div-other'><a id='mulu8' />
<p class='h2'>晉天竺比丘摩訶羅</p><p>讀摩訶衍。德行彌著。國王正信。常布髮掩泥。令蹈其上。或白王。此人不多讀經。何大供養。王曰。我曾於夜半。欲見此比丘。即到其所。見彼在一窟中。讀法華經。有金色光明人。乘白象王。合掌供養。我方近即不見。因問比丘。以我來故。金色人滅耶。比丘云。此是徧吉菩薩。徧吉自言。若有人誦法華經。當乘白象來教導之。我讀是經。徧吉自來矣。徧吉即經中普賢菩薩也。我聞是<span class='corr'>已</span>。禮足而退。是故我今勤當供養。</p>
</div>
<div class='div-other'><a id='mulu9' />
<p class='h2'>晉長安釋䟦澄</p><p>年二十出家。根器魯鈍。誓誦法華。日記一行。或半偈。如是勤苦。至八十歲。方通一部。一日忽見朱衣神人持疏云。天帝奉迎大德。師曰。生來誦持。專祈極樂。忉利雖勝。非所願爾。神乃辭去。又一夕夢七寶大塔。身居第五層。望見七寶城階。無有涯際。有二金剛神。執杵而立。青衣數十。手執白拂。拂階道云。是西方寶城。來迎䟦澄。夢覺。即命以衣鉢營大眾齋。問曰。汝等此時見千佛否。眾云。不見。又問覺非常香氣否。眾云。咸聞。言<span class='corr'>已</span>。向西寂然而化。</p>
</div>
<div class='div-other'><a id='mulu10' />
<p class='h2'>晉釋慧遠</p><p>姓賈氏。雁門人。聞沙門釋道安。講般若經。豁然開悟。遂投簪受業。精思諷持。太元六年。至廬山。止龍泉精舍。欲建蘭若。尚乏良材。感山神現夢。一夕大雷雨。天明則木積如林矣。<span class='corr'>刺</span>史桓伊驚其神異。乃為建剎曰東林。殿曰神運。師甞謂諸教三昧。其名甚眾。功高易進。念佛為先。遂與慧永慧持等。結社念佛。世號十八賢。又率眾至百二十三人同修淨業。蓮漏六時。禪誦不輟。有慧義法師者。強正少可。甞至山。值師講法華經。欲致難問。輒內悸流汗。出曰。此公言貌。誠可敬服。西土諸僧。咸稱漢有大乘開士。每東向致禮。師三十餘年。尅志西方。三覩聖相。默而不言。義熙十二年七月晦夕。於般若臺東龕。方從定起。見阿彌陀佛。身滿虗空。圓光之中。無量化佛。觀音。勢至。左右侍立。又見水流光明。分十四支。洄注上下。演說妙法。佛言。我以本願力故。來安慰汝。汝後七日。當生我國。又見佛䭾耶舍。慧持。慧永。劉遺民。在佛側。前揖師曰。師志在先。何來之晚。師知時至。謂門人曰。吾始居此。三覩聖相。今復再見。當生淨土必矣。至期端坐入寂。時八月六日也。所著有廬山集十卷。</p>
</div>
<div class='div-other'><a id='mulu11' />
<p class='h2'>晉釋慧持</p><p>遠公同母弟也。年十八。師安公。徧學眾經。遊刃三藏。尤精法華。豫章守范甯。甞請師講法華經。阿毗曇論。四方雲聚。隆安三年。辭兄入蜀。遠留之。師曰。既割欲求道。正以西方為期耳。至成都。居龍淵寺。大弘佛法。升其堂者。號登龍門。至宋致和三年四月。嘉州奏風折大樹。有僧在定。敕送至京師。八月入內譯經院。鳴金磬出其定。僧曰。我東林遠公弟慧持也。西遊峩眉。因入定於此。問欲何歸。曰陳留。即復入定。徽宗令繪像頒行。仍製贊云。七百年前老古錐。定中消息許誰知。爭如隻履西歸去。生死徒勞木作皮。</p>
</div>
<div class='div-other'><a id='mulu12' />
<p class='h2'>晉釋僧叡</p><p>冀州人。遊學諸方。遍歷天竺國界。還關中。從羅什諮稟經義。什翻法華經。以竺法護本云。天見人。人見天。什曰。以此言過質耳。師曰。將非人天交接。兩得相見。什喜。遂用其文。後入廬山。依遠公修淨業。既而適京師。止烏衣寺。講說法華。聽者推服。元嘉十六年。面西合掌而逝。眾見榻前。一金蓮花。倐爾而隱。五色香烟。自室中出。</p>
</div>
<div class='div-other'><a id='mulu13' />
<p class='h2'>晉剡東釋法崇</p><p>姓竺氏。少入道。以戒節見稱。篤志經論。尤長法華。甞遊湘州麓山。山精化為天人。詣師請戒。因捨所住山為寺。師居少時。化洽湘土。後還葛峴山。茅菴㵎飲。禪慧為樂。著有法華義疏四卷。</p>
</div>
<div class='div-other'><a id='mulu14' />
<p class='h2'>晉彭城郡釋道融</p><p>從什公入逍遙園。參詳新譯法華。隨開講席。什自聽之。嘆為殊倫。與釋曇影。俱有法華文疏。並行於世。影師善講正法華。及光讚般若。每一闡揚。聽眾千數。亦助什譯經。甚為推重。</p>
</div>
<div class='div-other'><a id='mulu15' />
<p class='h2'>晉釋曇翼</p><p>餘杭人。初沙門法志。常誦法華。有雉翔集座隅。如聽經狀。七年雉殞。志<span class='corr'>瘞</span>之。夜夢一童子拜曰。因聽經得脫羽類。今生山前王氏家矣。王氏一日設齋。志乃踵門。兒曰。我和上來也。志撫之曰。此我雉兒也。解衣視腋下。果有雉毛三莖。因名以翼。七歲出家。十六薙髮。初入廬山依遠公。繼往關中。師羅什。義熙十三年。東還會稽。入秦望山。結茆菴。稱法華精舍。專誦法華。越十二年有女子披彩服。携籠盛一白豕。大蒜兩莖。至師前曰。妾入山<span class='corr'>采</span>薇。日夕矣。豺狼縱橫。歸無生理。敢託一宿。師却之甚力。女哀鳴不<span class='corr'>已</span>。遂令居草床上。夜半號呼腹疼。求師按摩。師以布裹錫杖。遙為按之。翌日。女以彩服化祥雲。豕變白象。蒜化雙蓮。凌空而上。謂師曰。我普賢菩薩也。以汝不久當歸我眾。特來相試。觀汝心。真如水中月。不可染污也。既而天為雨華。地皆震動。太守孟覬方晨起視事。忽見南方祥雲。光射庭際。知普賢示化。遂以聞於朝。敕建法華寺。即今天衣寺也。師既化。漆其身留山中。</p>
</div>
<div class='div-other'><a id='mulu16' />
<p class='h2'>晉京師瓦官寺釋法曠</p><p>俗臯氏。寓居吳興。風操超卓。甞為師禮懺。至第七日。感五色光明照室。所苦即差。後止於潛青山石室。每言法華為會三之旨。無量壽為淨土之因。常吟咏二部。謝安為吳興守。恒往展敬。簡文帝召問起居。時彗見。帝以諮師。師竭誠懺禳。俄而星沒。興寧中。東遊若耶。止昌原寺。拯救疾苦。莫不如響。人每見師行坐間。有鬼神數十。翊衛前後。</p>
</div>
<div class='div-other'><a id='mulu17' />
<p class='h2'>晉西蜀石室山釋法緒</p><p>高昌人。德行清謹。蔬食修禪。後入蜀。居劉師塚間。頭陀山谷。虎兕見而不傷。誦法華維摩光明三經。甞處石室。且禪且誦。忽於盛夏右脅而逝。七日不壞。鄉人為起墖。一夕放光。照徹數里。</p>
</div>
<div class='div-other'><a id='mulu18' />
<p class='h2'>晉釋法義</p><p>姓竺氏。髫齡入道。研精法華。後出京。大啟講筵。興寧中。還江左。憩會稽保山精舍。咸安二年。忽感疾。誦經不歇。常存念觀音。夜夢一道人。為出膓胃。洗滌垢穢。洗<span class='corr'>已</span>。還納腹中。覺即痊愈。</p>
</div>
<div class='div-other'><a id='mulu19' /><p>晉建興二年。長沙縣西百餘里。陸地生青蓮花兩本。道俗爭觀。因掘其地一丈二尺。得一瓦官。蓮出壞處。斵視之。青蓮根莖。生髑髏齒骨間。父老云。昔有僧不知名氏。誦蓮經萬餘部。不疾而化。以瓦為官。此其是矣。眾因建寺名瓦官</p>
</div>
<div class='div-other'><a id='mulu20' />
<p class='h2'>晉劉程之</p><p>字仲思。彭城人。初解褐為府參軍<span class='corr'>已</span>。入廬山。傾心自託。朝議加遺民號。與遠公雷次宗周續之宗炳張詮等。結蓮社共修淨土。鑱石為誓。又著念佛三昧詩。以見專念坐禪之意。始涉半載。即于定中。見佛光照地。皆作金色。居十五年。正念佛時。見阿彌陀佛。玉毫光照。慰接摩頂。一日念佛。又見入七寶池。蓮華青白。其水湛湛。一人項有圓光。胸中卍字。指池水曰。八功德水。汝可飲之。程之飲水。甘美非常。及寤。猶覺異香發毛孔。嘆曰。此吾淨土之緣至矣。復請僧。轉法華經。數百遍。既而廬阜諸僧畢集。程之對像焚香再拜祝曰。我以釋迦遺教。故知有彌陀慈父。此香先當供養釋迦牟尼如來。次供阿彌陀佛。復次供妙法華經。所以得生淨土。繇持此經。願一切有情。俱生淨土。面西合手而逝。時義熙六年也。異香郁然。七日而息。遠公為撰紀德碑。</p>
</div></div>
<div class='div-other'><a id='mulu21' />
<div class='div-other'><a id='mulu22' />
<p class='h2'>宋罽賓國沙門求那䟦摩</p><p>華云功德鎧。年二十出家受戒。誦法華及諸經。百餘萬言。元嘉元年。隨商舶便風至廣州。文帝知之。敕州郡資發。路由始興。駐足虎巿山。於山寺外別立禪室。山向多虎災。自後去來無梗。或時值虎。以杖按頭而去。甞於別室坐禪。沙彌往候。見一白師子。緣柱而立。亘室瀰漫。生青蓮花。光彩奪目。沙彌驚呼。忽無所見。八年正月。達建康。敕住祇洹寺。開講法華。妙辨天逸。聽者悉生解悟。其年夏。居定林寺。時有信者。採華布席。惟師所坐。華彩更鮮。眾咸稱為證聖。</p>
</div>
<div class='div-other'><a id='mulu23' />
<p class='h2'>宋釋道生</p><p>鉅鹿人。幼從竺法汰出家。初入廬山。幽棲七年。時誦法華經。甞以入道之要。慧解為本。於是鑽仰羣經。不憚疲苦。往關中稟承羅什。辨問超卓。咸稱神悟。後入虎丘山講經。至闡提皆有佛性。頑石皆為點頭。又在半塘。誦法華經。有一童子從師出家。亦誦法華。無何童子命終。因<span class='corr'>瘞</span>於林。一夕聞誦經聲。鄉人異之。啟視乃獲一舌。生青蓮華。因是起塔。後葺成寺。<span class='note-inline'>(即今半塘寺)</span>高啟為咏詩云。黃土但埋骨。豈能埋性靈。昔聞宿草間。曾吐蓮華青。身歸長夜臺。口誦西方經。尋迹殊窅窅。聞聲每泠泠。寒燈照空塔。時有山僧聽。應使鄰塚聞。沉迷盡皆醒。</p>
</div>
<div class='div-other'><a id='mulu24' />
<p class='h2'>宋釋法莊</p><p>淮南人。少為遠公弟子。苦節標名。晚遊關中。從叡公學。元嘉初。止道場寺。性率素。止午食而<span class='corr'>已</span>。誦涅槃法華經。時感天神來聽。每後夜諷誦。比房常聞師室前。有兵仗翊衛聲。</p>
</div>
<div class='div-other'><a id='mulu25' />
<p class='h2'>宋釋慧慶</p><p>竺姓。廣陵人。止廬山寺。學通經律。清潔有戒行。誦法華思益等經。每夜諷持。聞闇中有彈指讚歎之聲。元嘉中。渡江遇風。舟將覆。師惟誦經不徹。覺舟在波濤中。迎飈截流。如有人牽之。倐忽抵岸。</p>
</div>
<div class='div-other'><a id='mulu26' />
<p class='h2'>宋京師南㵎寺釋道冏</p><p>扶風人。為師病。同侶三人。入河南霍山採鍾乳。探穴數里。三人溺死。炬火又滅。冏默誦法華。憑誠乞濟。又存念觀音。有頃見光如螢火。追之。遂得出穴。後作普賢齋。有二僧來禮佛。出門飛空而去。眾皆驚異。</p>
</div>
<div class='div-other'><a id='mulu27' />
<p class='h2'>宋釋曇諦</p><p>姓康氏。其先康居國人。漢末附中國。後徙吳興。父彤為冀州別駕。母黃氏晝寢。夢一僧呼黃為母。寄麈尾拂。并銕鏤書鎮二枚。及覺。見二物具存。因孕生師。年五歲。母以麈尾等示之。師曰。秦王所餉。母曰。汝置何處。曰。忘之矣。十歲出家。學不從師。悟自天發。法華奧旨。辯若懸河。甞隨父至樊鄧間。遇關中僧䂮道人。忽喚䂮名。䂮曰。童子何以呼尊宿名。師曰。曩昔和尚。是諦沙彌。為眾僧採菜。遭野猪所傷。今忽逢汝。不覺失聲耳。䂮初不記憶。乃詢彤。具說本末。并示書鎮麈尾。䂮悟而泣曰。即先師弘覺法師也。先師為姚萇講法華經。貧道為都講。萇贈先師二物。因追思弘覺入滅。正是寄物之日。復憶採菜事。彌增悲仰。師晚入吳武丘寺。講法華大品維摩。各十五遍。後還吳興。閒居㵎飲。二十餘載。元嘉末。示寂於山。</p>
</div>
<div class='div-other'><a id='mulu28' />
<p class='h2'>宋釋曇邃</p><p>止河陰白馬寺。蔬食布衣。誦正法華經。日一遍。甞夜中忽聞叩戶云。請師九旬說法。師不許。固請乃赴。猶在眠中。不覺身<span class='corr'>已</span>在白馬塢神祠中矣。并一弟子俱在。自爾每日密往。人無知者。後寺僧於祠前過。見兩高座。師在北。弟子在南。如有講說聲。又聞奇香。於是共傳神異。至夏方竟。</p>
</div>
<div class='div-other'><a id='mulu29' />
<p class='h2'>宋釋普明</p><p>臨淄張氏。少出家。稟性清純。懺誦為業。誦法華經。時有別衣別座。未甞穢襍。每至勸發品。輒見普賢乘六牙象在其前。</p>
</div>
<div class='div-other'><a id='mulu30' />
<p class='h2'>宋釋寶通</p><p>梵行精修。長誦法華經陀羅尼品。久而靈異。時楊橋村有趙姓妻。為魅所憑。請師誦陀羅尼品。有神現形。呼其鬼受責。趙妻得差。後病再發。師往。見所責鬼在前。師曰。前<span class='corr'>已</span>誡治。那得再來。吾當誦呪。令汝頭破作七分。如阿梨樹枝。鬼叩頭哀乞去。病遂愈。</p>
</div>
<div class='div-other'><a id='mulu31' />
<p class='h2'>宋釋僧登</p><p>止廬山大林寺。通誦法華。晝夜不息。一日忽見空中有一銀殿。漸下於房。忽變金殿。師遂入殿。坐起經行。如是三載。遠近從化。為人說戒。口放光明。一日出外歸。謂弟子曰。今登金殿不復出也。即翛然脫化。異香彌月。</p>
</div>
<div class='div-other'><a id='mulu32' />
<p class='h2'>宋釋法慧</p><p>本姓夏侯氏。秉志精苦。律行氷嚴。大明末。東探禹穴。隱天柱山。誦法華經。日周一部。志耽人外。樓居三十餘年。王侯稅駕。止拜門而返。惟汝南周顒。以信解兼深。特相引接。誦經處。恒有彩雲籠於空中。</p>
</div>
<div class='div-other'><a id='mulu33' />
<p class='h2'>宋釋慧亮</p><p>少有清譽。立寺臨淄。講法華大小品。學徒雲集千里命駕。後過江止何園寺。顏延之張緒。眷德留連。每嘆曰。安汰吐珠玉於前。斌亮振金聲於後。清言妙悟。將絕復興。著玄通論行世。</p>
</div>
<div class='div-other'><a id='mulu34' />
<p class='h2'>宋<span class='corr'>揚</span>州釋慧果</p><p>少以蔬素自節。太始中。遊京師。止瓦官寺。誦法華十地。甞於圊側見一鬼致敬云。昔為眾僧作維那。小不如法。墮在廁鬼中。法師慈悲。望垂拔濟。有錢三千埋柿樹下。願取為福。師告眾掘錢。為造法華經一部。後復夢鬼云。蒙慈力<span class='corr'>已</span>得改生。致謝而去。</p>
</div>
<div class='div-other'><a id='mulu35' />
<p class='h2'>宋京師釋慧益</p><p>廣陵人。孝建中。止竹林寺。誦法華經。精勤苦行。誓焚身。效藥王菩薩故事。帝遣使勸不聽。大明七年。以佛生日。詣闕辭帝。囑以佛法。乃於鍾山置油鑊。以吉貝纏身。手自執燭以然。誦藥王品。火及眼。方聲絕。時聞笳管之聲。異香芬馥。帝夜夢師更囑付護法。翌日設大會。敕於焚身處建藥王寺。</p>
</div>
<div class='div-other'><a id='mulu36' />
<p class='h2'>宋釋僧瑜</p><p>餘杭人。初於廬山南嶺。建招提精舍。常持法華。孝建二年六月。謂眾曰。結累三塗。情形之故。情將盡矣。形亦宜捐。藥王之轍。獨何遠哉。遂別眾入柴龕。端坐誦藥王然身品。發炬以焚。眾見紫氣騰空。旬日所焚處生雙桐。識者謂娑羅雙樹之兆。</p>
</div>
<div class='div-other'><a id='mulu37' />
<p class='h2'>宋尼慧玉</p><p>長安人。住江陵牧牛寺。誦法華楞嚴等經。旬日通利。元嘉中。焚香禮佛誓曰。若誠心有感。捨身之後。得見佛土。七日之內。願見佛光。至第五夜。寺東林樹。忽現光相。形色赫然。眾嘆希有。</p>
</div>
<div class='div-other'><a id='mulu38' /><p>宋元嘉時。尼道壽誦法華滿三千部。每見空中有光明寶葢。垂覆<span class='corr'>己</span>頂</p>
</div>
<div class='div-other'><a id='mulu39' />
<p class='h2'>宋蜀都羅璵妻費氏</p><p>少誦法華。勤至不倦。後病心痛垂絕。屬纊待時。俄夢佛手摩其心。應時而愈。家眾俱覩金光。亦聞香氣。</p>
</div>
<div class='div-other'><a id='mulu40' />
<p class='h2'>宋簡靜寺尼智通</p><p>捨戒適梁羣甫。生子七歲。家貧無衣。思為尼時。有素絹所書法華經。即練擣為衣着兒體。忽遍身生瘡。白蟲周咂。號叫旬日而死。聞空中語云。壞經為衣。得此華報。果在地獄。亦元嘉中事。</p>
</div>
<div class='div-other'><a id='mulu41' />
<p class='h2'>宋王玄謨</p><p>太原祁人。元嘉中。北征失律。蕭斌欲誅之。沈慶之諫曰。佛貍<span class='note-inline'>(魏世祖小字)</span>威震天下。豈玄謨所能當。且殺戰將。徒自弱耳。乃止。初玄謨將見殺。夢人告曰。能誦法華普門品觀音神呪千遍。可免。既覺。誦之不輟。忽報停刑。後官至開府。</p>
</div>
<div class='div-other'><a id='mulu42' /><p>宋元嘉四年。初都人孫彥曾。家世奉佛。有妾王惠稱。常誦法華。忽見江浦有光。掘之。得金佛一軀。先有銘曰。建武六年庚子。官寺道人法新造。葢法新乃妾之前身也</p>
</div>
<div class='div-other'><a id='mulu43' /><p>齊永明中。揚州高座寺釋慧進。吳興人。少雄勇任俠。年四十。忽悟非常。因出家。布衣蔬食。誓誦法華。用心勤苦。執卷便病。乃發願造法華百部。以懺先障。經願既滿。病亦良<span class='corr'>已</span>。後願迴此誦業。獲生淨土。聞空中聲曰。汝願<span class='corr'>已</span>足。必得往生。年八十餘。無疾而化</p>
</div>
<div class='div-other'><a id='mulu44' />
<p class='h2'>齊釋弘明</p><p>會稽人。貞苦有志節。永明中。止山陰雲門寺。誦法華經。修習禪定。六時不懈。每旦瓶水自滿。實諸天童子為給使也。每坐禪。虎甞伏室內。見師端然不動。久之乃去。</p>
</div>
<div class='div-other'><a id='mulu45' />
<p class='h2'>齊釋法匱</p><p>姓阮。吳興於潛人。出家枳園寺。樸然自守。不涉世事。長誦法華。每齋會得直。聚以造旃檀佛像。像成。自設大會。其本家僑居京師。是旦還家。又至定林。復還枳園。後三處考覆。皆見師來中食。實是一時。而三處赴焉。爾日晚還房奄逝。體甚香輭。手屈二指。眾咸悟其得果。因為起枳園寺塔。時齊永明七年。</p>
</div>
<div class='div-other'><a id='mulu46' />
<p class='h2'>齊釋慧豫</p><p>黃龍人。遊京師。止靈根寺。誦法華經。為救苦之津梁。甞於寢室。見三人扣戶。並衣冠鮮潔。執持華葢。豫問何為。答曰。法師應寂。故來奉迎。豫曰。小事未果。可申一年得否。答曰可。至明年期滿。無疾而卒。齊永明七年。春秋五十有七。</p>
</div>
<div class='div-other'><a id='mulu47' />
<p class='h2'>齊釋超辨</p><p>姓張。燉煌人。幼而神悟沈靜。誦法華為常課。聞京師佛法大振。由巴楚達於建業。止定林寺。閒居壁坐。三十餘年。誦法華經。日限一遍。心敏口從。恒有餘力。永明十年示寂。僧祐律師為造碑。東筦劉勰製文。未幾。葬所產青蓮花一枝。</p>
</div>
<div class='div-other'><a id='mulu48' />
<p class='h2'>齊釋慧基</p><p>姓呂。吳錢塘人。十五出家祇洹寺。厲行精苦。善小品法華。還止山陰法華寺。講宣經教。學徒麕至。乃於會邑立寶林精舍。夢普賢放光接引。因造普賢像。并六牙白象形。竟陵王。甞詢以法華要指。乃著法華義疏三卷。建武三年。示疾。弟子夢梵僧數人。踞砌而坐。云從大乘國來迎基和尚。泊然而化。</p>
</div>
<div class='div-other'><a id='mulu49' />
<p class='h2'>齊釋僧侯</p><p>姓龔。西凉州人。少出家。即知苦節。從遊京師。誦法華光明經。二日一遍。六十餘年。禪誦無廢。築室後岡。為安禪所。居恒奇香異卉。不知所自來。人登其戶。肅敬冥發。時謂戒神陰護之耳。永元二年。微疾不食。乃索水潄口。合掌趺坐而逝。春秋八十有九。</p>
</div>
<div class='div-other'><a id='mulu50' />
<p class='h2'>齊竟陵文宣王蕭子良</p><p>字雲英。敦義愛古。博覽經籍。世稱筆海。與文慧太子。並精佛理。每招致名僧。講諸經乘。尊法之盛。江左未有。或親為眾僧賦食行水。誦法華經。冥感雅梵。有類陳思。著淨住子二十卷行世。淨住者。即梵語布薩。謂淨身口意。如戒而住也。</p>
</div>
<div class='div-other'><a id='mulu51' />
<p class='h2'>齊劉虬</p><p>字靈預。南陽人。精信釋氏。衣麤布禮佛。長齋課誦。六時不缺。建元初。詔徵通直散騎侍郎。不就。注法華華嚴二經。自講佛義。建武二年。徵為國子博士。徙居江陵西沙洲。其冬正晝。俄有白雲。徘徊櫩戶之內。又有異香。及鐘梵聲。端坐而化。</p>
</div>
<div class='div-other'><a id='mulu52' />
<p class='h2'>梁釋慧約</p><p>姓婁。東陽烏傷人。童時聚沙為塔。壘石為座。年十七薙染。剡令周顒側席加禮。於鍾山造草堂寺。延師居之。太宰褚淵。太尉王儉。請師講法華勝鬘等經。大弘法教。淵遇疾晝寢。見梵僧云。菩薩當至。尋有道人來者是也。俄而師至。遂豁然病愈。性耽禪誦。感異香入室。猛獸馴階。甞入金華山赤松㵎。時囑神光。魑魅弭息。天監中。帝從師受菩薩戒。至王姬道俗。著籙者凡四萬八千人。嘗受戒時。有一乾鵲歷階而上。戒畢。然後飛騰。又有二孔雀。徐行至壇。俛頸聽法。大同元年坐逝。建塔誌公墓左。</p>
</div>
<div class='div-other'><a id='mulu53' />
<p class='h2'>梁釋法雲</p><p>陽羨周氏。七歲出家。儁朗卓絕。誦妙法華。研精累思。年三十。於妙音寺。開講法華淨名。機辨風生。學者輻輳。又甞於光宅寺講法華經。忽感天華滿空。下如飛雪。時誌公道超方外。每來雲所。輒停信宿。稱為大林法師。甞言吾欲解獅子吼。師即陞座剖析。誌彈指讚曰。善哉微妙矣。儀同袁昂家。有甞供養僧。發願欲如師慧解。夜忽夢一僧云。雲法師燈明佛時。<span class='corr'>已</span>講此經。那得卒及。</p>
</div>
<div class='div-other'><a id='mulu54' />
<p class='h2'>梁雲光法師</p><p>未詳姓氏。普通二年。詔於內殿講法華經。天雨寶華。天監中。帝以亢陽問誌公。公曰。雲能致雨。帝因請講法華。至其澤普洽。雨即大霪。高下霑足。</p>
</div>
<div class='div-other'><a id='mulu55' />
<p class='h2'>梁釋道琳</p><p>山陰人。有戒行。善法華涅槃。吳國張緒禮事之。天監中。居富陽泉林寺。寺有鬼怪。師至。鬼即銷滅。弟子慧韶為屋所壓。頭陷入胸。師為誦法華經禱之。韶夜夢兩胡道人。㧞出其頭。旦遂平復。眾咸服其神感。</p>
</div>
<div class='div-other'><a id='mulu56' />
<p class='h2'>梁釋法懍</p><p>姓嚴。枝江人。出家玉泉山寺。常誦法華。分衛一食。不臥常坐。荷錫遠遊。廬峰台頂。衡嶺羅浮。無遠不屆。棲息窮巖。一志禪定。甞往岱嶽。過徐州。縣令問以公驗。師止。賷得法華一函。令怒而閉之。七日不食。誦經聲不徹。令感惡夢。便頂禮悔過。後還幽棲。以禪誦為業。卒時異香繽紛。旬日乃歇。</p>
</div>
<div class='div-other'><a id='mulu57' />
<p class='h2'>梁釋法忍</p><p>江陵人。初投天皇寺出家。誦持法華。日常再遍。以眾聚多諠。西往覆舟嵓下。頭陀自靜。三十餘年。木食麻衣。破衲而<span class='corr'>已</span>。自得幽林。無求外護。一食七日。趺坐觀心。後於北窟右脅而化。</p>
</div>
<div class='div-other'><a id='mulu58' />
<p class='h2'>梁荊州釋僧遷</p><p>吳人。自幼神俊。為侍中王錫嘆異。常誦蓮華經。數溢六千部。一日假寐。夢普賢大士。香光照燭。親為摩頂。諱而不傳。至將示寂。方陳同志。法華大品涅槃等經。各講數十徧。皆製疏流傳。</p>
</div>
<div class='div-other'><a id='mulu59' />
<p class='h2'>梁吳興尼道蹟</p><p>號總持。得法於菩提達摩。遁居湖州弁嶺峰。晝夜誦法華經。誦滿萬部。不出山者。凡二十年。後歸寂。塔全身於結廬之所。大同元年。塔內忽有青蓮華一朵。道俗異之。啟視見華從舌根生。州郡錄奏。敕建法華寺。</p>
</div>
<div class='div-other'><a id='mulu60' />
<p class='h2'>梁剡川有尼法宣</p><p>初誦法華經。坐臥見帳葢覆上。父母令就齊明寺出家。是日帳葢即不見。自後博覧經論。深探奧理。衡王元簡為郡守。請為越城母師。</p>
</div>
<div class='div-other'><a id='mulu61' />
<p class='h2'>梁徵士庾銑</p><p>字彥寶。新野人。幼通經史。性託夷簡。特嗜林泉。十畝之宅。山池居半。少與武帝善。及起兵。詔為平西府記室。普通間。署黃門侍郎。皆不就。晚年宅內建道場。山居蔬食。六時禮懺。誦法華經。每日一遍。忽於夜後見一道人。自稱願公。容止甚異。呼銑為上行先生。授香而去。中大通四年。晝寢。忽驚覺曰。願公復來。不可久住。言終而化。舉室咸聞空中唱上行先生。<span class='corr'>已</span>生彌陀淨域矣。武帝敬之。詔<span class='corr'>諡</span>貞節先生。</p>
</div>
<div class='div-other'><a id='mulu62' />
<p class='h2'>梁甄玄成</p><p>中山人。博達經史。為簡文所知。以錄事參軍。隨蕭詧鎮襄陽。因江陵甲兵殷盛。密書申欵。或以告詧。詧深信佛法。矢願不殺誦法華者。玄成素誦法華。以此獲免。詧後見之。常曰。甄公好得法華經力。</p>
</div>
<div class='div-other'><a id='mulu63' /><p>梁普通二年。高郵有華手尼者。志節氷霜。誦妙法華經。不捨晝夜。後每誦一卷。右手爪上輒生一華。狀如綾絲。五指皆遍。誦徹六七卷。掌上併生二華。武帝召見。大為嘉敬。旹因號華手尼。</p>
</div>
<div class='div-other'><a id='mulu64' />
<p class='h2'>陳南嶽尊者慧思</p><p>武津李氏子。幼持戒。頂禮法華。致忘寢息。因久雨蒸濕。身患浮腫。忍心向經。尋即痊愈。夢普賢乘白象王。親為摩頂。頂上隱起肉髻。年十五。出家受具。日惟一食。專誦法華。計盈千遍。感瓶水不竭。天童侍奉。時慧文禪師。因閱大論。至四諦品。偈云。因緣所生法。我說即是空。亦名為假名。亦名中道義。恍然大悟。遂遙禮龍樹為師。依論立觀。師乃往授法。晝夜攝心。脅不至席。坐夏三七日。得宿命通。倍加勇猛。禪障忽起。四肢緩弱。身不隨心。即自念曰。病從業生。業繇心起。心源不起。外境何狀。病業與心。都如雲影。如是觀<span class='corr'>已</span>。顛倒想滅。輕安如故。竟歲猶無所得。深懷內媿。將放身倚壁。豁然大悟法華三昧。自後所未聞經。不疑自解。次光州大蘇山。講大般若經。甞得䞋施。於齊光寺。造金字大品般若。金字法華二部。復自述願文一篇。願彌勒佛時。身及此經。一時出現。廣化一切。光大二年。入居南嶽。一日登祝融峰。嶽神乞戒。師乃為說法要。師指嵓下曰。吾一生曾此坐禪。為賊斷首。尋獲枯骨一具<span class='note-inline'>(今福嚴一生巖)</span>。至西南隅。指大石曰。吾二生亦曾居此。即拾髑髏起塔。以報宿修之恩<span class='note-inline'>(今二生塔)</span>。又至蒙密處。曰。此古寺也。吾三生甞託居。俾掘之。果有僧用器物。及基址猶存。即築臺為眾說法<span class='note-inline'>(今三生藏)</span>。眾患無水。師以杖卓崖。虎因跑地。泉乃涌出。自此化道彌盛。陳主待以殊禮。時稱思大禪師。大建九年六月。唱佛合掌而逝。異香滿室。甞示眾曰。道源不遠。性海非遙。<span class='corr'>但</span>向<span class='corr'>己</span>求。莫從他覓。覓即不得。得亦非真。</p>
</div>
<div class='div-other'><a id='mulu65' />
<p class='h2'>陳釋玄光</p><p>新羅國人。專修梵行。越滄溟。求中土禪法。於是往衡山。參思大禪師。授以四安樂行。俄證法華三昧。返江南。附海舶至大洋。忽覩彩雲雅樂。旌節繽紛而至。空中傳呼云。天帝召玄光師。於龍宮說親證法門。師拱手避讓。見青衣前導。尋入宮城。不類人間宮府。左右無非鱗介。參雜鬼神。既登高臺。譚說妙法。七日。然後王躬送別。師復登舟。舟子謂經半日而<span class='corr'>已</span>。南嶽祖搆影堂。內圖師像。天台國清寺祖堂亦然。</p>
</div>
<div class='div-other'><a id='mulu66' />
<p class='h2'>陳徐孝克</p><p>東海剡人。少談玄理。長通五經。梁太清初。起家為太學博士。性至孝。父憂殆不勝喪。事所生母盡道。天嘉中。除剡令。尋復去職。太建中徵為秘書丞。不就。蔬食長齋。持菩薩戒。晝夜講誦法華經。六年。除國子祭酒。臨終正坐念佛。室內有非常香氣。鄰里皆驚異之。</p>
</div></div>
<div class='div-other'><a id='mulu67' />
<div class='div-other'><a id='mulu68' />
<p class='h2'>北魏釋僧照</p><p>住泰山丹嶺寺。每遊山水。喜造幽峻。普泰元年。行至滎山。見飛流下有穴。深入五六里。出穴東北行。得石渠。流泉清澈。藥艸延蔓。渠北有瓦舍三楹。形甚古陋。庭前穀穗縱橫。東舍內有黃帙數架。中間臼釜。並積遊塵。西舍內一沙門。端坐儼然。飛塵沒膝。四望惟茂林懸㵎。非復人居。須臾逢一神僧。年可六十。眉長丈許。盤掛耳上。相見欣然如舊。問所從來。自云。我同學三人。從此避世。一人外行未返。一人枯坐。似入滅定。今在西屋內。汝見之否。師云。<span class='corr'>已</span>見。因取穀穗擣之作粥。又往林中取棃棗令噉。問平日誦何經。師云。誦法華。僧點頭曰。大好精進業。今東屋格上如許經。並自誦之。欲得聞否。師合掌曰。唯。僧遂通夜誦經。聲韻清徹。師苦睡。僧曰。但睡。我自恒業耳。達旦。更為造食。師謝別。僧亦不留。但言我同學行去。汝若值者。大有開悟。恨不見之。珍重而別。師尋路得還。結侶同往。瀑布與穴。莫測其處。</p>
</div>
<div class='div-other'><a id='mulu69' />
<p class='h2'>北魏釋志湛</p><p>齊州人。住泰山北邃谷中銜草寺。省事寡言。人鳥不亂。讀誦法華。人不測其素業。將終時。神僧誌公謂梁武曰。北方銜草寺須陀洹果聖僧。今日滅度。師果於是日無疾而化。兩手各舒一指。有梵僧云。斯初果也。還葬此山。後發視之。惟舌不壞。建塔表信。</p>
</div>
<div class='div-other'><a id='mulu70' />
<p class='h2'>北魏盧景裕</p><p>節閔初。為國子博士。坐累繫晉陽獄。至心誦法華普門品。餘力亦誦全經。俄而枷鎻自脫。主者以聞於朝。特見原宥。</p>
</div>
<div class='div-other'><a id='mulu71' />
<p class='h2'>北齊林慮山釋法上</p><p>姓劉氏。朝歌人。十二投禪。稱聖沙彌。誦法華維摩。纔浹二旬。兩部俱了。又創講法華。酬抗疑難。無不嘆伏。文宣帝詔為大統師。布髮於地。令師踐焉。時人語云。四海僧望。道場法上。至武成世。并州東山人掘土。見一物狀如兩唇。其中有舌。鮮紅赤色。以事聞奏。帝問諸道人。無能知者。師奏曰。此持法華者。六根不壞報耳。誦滿千遍。其徵驗乎。乃敕遷置淨所供養。集諸持法華者。圍遶誦經。請現瑞應。纔始發聲。唇舌一時鼓動。見者莫不毛竪。詔以石函緘於山室。</p>
</div>
<div class='div-other'><a id='mulu72' />
<p class='h2'>北周釋慧命</p><p>姓郭。太原晉陽人。英姿秀拔。年十五。誦法華經。兩旬有半。一部都徹。尋薙染。專行方等普賢等懺法。後遊河陽仙城山。止善光寺。講演大乘。禪智所指。罔弗倒戈。有濟北戴逵貽書。及師酬札。並稱幽勝。同郡法音禪師。與師實稱德朋。詣長沙果願寺能禪師所。同學心定。<span class='corr'>已</span>還仙城。一夕携音手。於松林相顧笑語。剋志西邁。以周天和三年十一月。跏趺西向念佛。咸睹佛來。合掌而蛻。奇香異樂。聞薰非一。又八日。音亦坐化。奇瑞悉與師。</p>
</div>
<div class='div-other'><a id='mulu73' />
<p class='h2'>北周釋慧遠</p><p>姓李。燉煌人。十三出家。二十進具。止清化寺。眾緣奔湊。承光二年。周武欲湮法教。眾皆結舌。師抗詔極陳。辭色無撓。遂隱於汲郡西山。誦法華經。計三年間。誦盈千遍。用通遺法。大象二年。天元悔過。東西兩京。各置陟岵二寺。師遂至少林。長講法華。開皇初。敕授雒州沙門都。匡任佛法。每講說。常有一鵞馴聽。但聞法集鐘聲。入堂伏聽。梵散。便鳴翔而出。如斯六載。人共異之。後示寂。室有異香。</p>
</div></div>
<div class='div-other'><a id='mulu74' />
<div class='div-other'><a id='mulu75' />
<p class='h2'>隋天台修禪寺智者大師</p><p>諱智顗。姓陳氏。頴川人。母夢香烟五<span class='corr'>采</span>。縈迴入懷。誕靈之夕。神光照屋。七歲入果願寺。聞僧授普門品。一遍輒記。宛如夙習。十七禮佛像。誓志出家。恍焉如夢。見巖崖萬重。雲日半垂。滄海泓澄。乃在山下。峰頂有僧招手。須臾伸臂。挽師入伽藍。云汝當居此。十八出家。詣大賢山。誦法華無量義普賢觀等。歷二旬。誦通三部。陳天嘉元年。聞思大禪師止大蘇山。即往頂拜。思曰。昔日靈山同聽法華。宿緣所追。今復來矣。因示以普賢道場。為說四安樂行。師入觀二七日。誦法華經。至藥王品。是真精進。是名真法供養如來。身心豁然。寂而入定。乃見靈山一會。儼然未散。宿通潛發。以所證白思。南嶽嘆曰。非汝莫證。非我莫識。所入定者。法華三昧前方便。所發持者。初旋陀羅尼也。縱令文字之師千萬。不能窮汝辨矣。大建元年。至金陵瓦官。開法華經題。帝敕停朝一日。令羣臣往聽。師將息緣天台。見佛隴南峰。即徘徊留意。先是神僧定光。居此峰三十載。師至。光謂曰。頗憶招手相引時否。師因悟禮像之徵。乃於北峰創立伽藍。植松引流。宛若昔夢。寺北別峰名華頂。獨往頭陀。自後般若天發。大闡法華。天台瀕海。民業魚捕。師心憫之。以所得䞋施。買海曲為放生池。表聞陳主。敕禁採捕。師為講光明經。漁者聞法。皆好生去殺。合江溪[竺-二+(一/(尸@邑))]梁六十三所。三百餘里。俱成法池。開皇十二年。於當陽玉泉山。創立精舍。武安王關聖父子。顯靈乞戒。求為護法弟子。師著法華玄義等書。為陳隋二代大法王師。十七年冬。將入滅。命侍者唱法華無量壽經。為最後聞思。聽法華竟。贊曰。法門父母。慧解繇生。本迹曠大。微妙難測。輟斤絕絃。於今日矣。聽無量壽竟。贊曰。四十八願。莊嚴淨土。華池寶樹。易往無人。火車相現。能改悔者。尚得往生。況戒慧熏修。行道力故。實不唐捐矣。唱經竟。復說十如。四不生。十法界。三觀。四無量。四悉檀。四諦。十二因緣。六波羅蜜。一一法門。攝一切法。皆能通心到清涼地。言訖。唱三寶名。如入三昧。葬天台佛隴嵓。詳如國清百錄等傳。</p>
</div>
<div class='div-other'><a id='mulu76' />
<p class='h2'>隋衡嶽寺釋僧照</p><p>聞南嶽妙善心觀。特往參謁。凡所指授。無不領解。後以南嶽命。行法華三昧。用銷夙障。妙行將圜。覩普賢大士。乘白象王。放光證明。又感普門大慈。為其說法。於是頓悟玄旨。辨才無礙。師於眾中。苦行禪定。皆為第一。</p>
</div>
<div class='div-other'><a id='mulu77' />
<p class='h2'>隋衡州釋大善</p><p>幼棲林野。常誦法華。後參南嶽。得開觀慧。躬行法華三昧。所入最深。後趺坐而逝。七日內。天為雨花。異香凝結。衡陽令陳正業。每致禮敬。見內史鄭僧杲數稱師德。常有獵人圍一羣鹿。杲謂正業曰。君常稱善禪師有慈悲三昧力。今日如此鹿何。正業即率左右。同聲念南無大善禪師。羣鹿騰空而出。眾悉駭服。</p>
</div>
<div class='div-other'><a id='mulu78' />
<p class='h2'>隋荊州釋慧成</p><p>澧陽段氏。誦通法華維摩勝天王等經<span class='corr'>已</span>。見南嶽思大禪師。令入法華三昧。三年依行。魔業禪鬼。頓爾散絕。後至枝江。造禪慧寺。六月江漲。於一夜得梁木。有段弘者。為精舍主。忽氣絕。師至乃甦。曰。初被執至王所。見師上殿云。此人功德未了。願赦之。王起禮足。如言得釋。又有常律師。中夜捫蝨投地。及明。師語曰。夜來一檀越。被凍可憫。常大慙。永以為戒。</p>
</div>
<div class='div-other'><a id='mulu79' />
<p class='h2'>隋終南山悟真寺釋慧超</p><p>丹陽沈氏。自幼從釋。專誦法華。聞光州思大禪師。獨悟一乘。深明三觀。乃與智者虗心潔<span class='corr'>己</span>。摳衣請業。思曰。超之神府。得忍人也。及遊衡嶺。復與智者同途。誦經移歲。後隱終南。八載行道。洎寢疾少時。召眾告曰。往返常也。長生不忻。夕死不慼。第一義空。清淨智觀。是吾凭杖。言<span class='corr'>已</span>向西而逝。師九歲入道。即誦蓮經。五十餘年。萬有餘遍。感靈獲瑞。不可勝述。</p>
</div>
<div class='div-other'><a id='mulu80' />
<p class='h2'>隋釋慧威</p><p>江陵人。少依南嶽。行法華三昧。專思玄寂。遂得解一切眾生語言陀羅尼。聞人畜禽鳥聲。輒知其音。後又發證神通。飛空履水。如步平地。密行殊常。人莫能測。</p>
</div>
<div class='div-other'><a id='mulu81' />
<p class='h2'>隋天台國清寺釋灌頂</p><p>姓吳。臨海章安人。生甫三月。能隨母稱三寶名。七歲出俗。日記萬言。二十進具。謁智者。稟受觀法。研繹既久。頓蒙印可。後隨智者至金陵光宅。聽講法華。又於江陵玉泉。受法華玄義及止觀。晚止會稽稱心精舍。講說法華。時有跨朗籠基超雲邁印之語。貞觀六年八月示寂。室有異香。師化流囂俗。神用無方。每誦經宴坐。常有天花飄墜其側。村人于法龍。去山三十里。染患將絕。其子馳至祈救。師為轉法華經。焚栴檀香。病者遙聞香氣入鼻。應時痊愈。又樂安南嶺。地曰安洲。碧樹清溪。泉流伏溺。人逕不通。師留連愛翫。顧而誓曰。若使斯地坦平。當來此講經。曾未浹旬。白沙遍涌。平如玉鏡。乃講法華金光明。以答靈惠。</p>
</div>
<div class='div-other'><a id='mulu82' />
<p class='h2'>隋靈隱南天竺寺釋真觀</p><p>錢塘范氏。少有奇相。舌紫羅紋。左右手有仙人字。誦法華經。日終一卷。開皇十四年。亢旱。時請講海龍王經。序王既訖。驟雨滂注。縣西靈隱山者。舊曰仙居。師既頭陀石室。眾搆精舍。號南天竺。延師居止。常講法華以為心要。每盥洗遺滴。地不為濡。人皆異之。一日皐亭神請講法華。感神捨宅為寺。</p>
</div>
<div class='div-other'><a id='mulu83' />
<p class='h2'>隋天台釋普明</p><p>本名法京。會稽朱氏。童時即合掌稱佛。忽有僧指詣天台云。彼有初依菩薩。說法化世。大建十四年。因趨台山。事智者。專修懺法。日誦法華。後隨至廬山。於陶侃瑞像閣。行請觀音三昧。正行道間。感異僧為改名普明。因啟智者從之。晚歸國清寺。所居去水遠。師指石曰。此石流泉。不亦快乎。泉即湧出日給千眾。今錫杖泉是也。</p>
</div>
<div class='div-other'><a id='mulu84' />
<p class='h2'>隋天台國清寺釋智越</p><p>南陽鄭氏。少離塵俗。遊方問道。至金陵值智者。北面請業。密傳心要。智者晚歸台嶺。一眾是囑。二十年間。循循善誘。學者歸心。師生平誦法華。計萬餘部。所居之處。瓶水自盈。大業十二年。右脅而逝。天雨異花。一境冥晦。</p>
</div>
<div class='div-other'><a id='mulu85' />
<p class='h2'>隋釋智璪</p><p>臨海張氏。二十即登天台。參智者大師求出家。智者令誦法華。兼修三昧。至二七日夜懺訖。見九頭龍從地涌出。上昇虗空。天明白問。智者曰。此表九道眾生。聞法華經。將來之世。破無明。入法性空耳。後移住寶林寺。專修法華三昧。初夜即有鬼搖撼戶扇。三七日中。每夜如是。以至搥柱破壁。滅燈現狀。師一無所動。惟坐禪誦經而<span class='corr'>已</span>。第三七日畢。見一青衣童子讚曰。善哉。言訖遂滅。</p>
</div>
<div class='div-other'><a id='mulu86' />
<p class='h2'>隋釋智晞</p><p>頴川陳氏。童年出俗。至台山智者所。稟受禪訣。加修寂定。常居佛隴修禪道場。行法華三昧。時欲搆香臺。香爐峰林木秀異。師欲伐用。眾以神所據為疑。夜夢神送疏云。香爐峰檉栢樹。盡捨給經臺。遂伐之。有僧法雲。欲往峰頂禪坐。師止之曰。卿道力微弱。山神剛猛不宜往。雲不從。甫一夕。神現形驅令還。方悟前旨。深生敬仰。師甞往阿育王寶塔。禮八萬四千拜。貞觀元年。跏趺端坐。仍執如意說法。弟子問當生何所。答云。如吾見夢。當在兜率。儼然如入禪定。空中有絃管聲。良久乃息。</p>
</div>
<div class='div-other'><a id='mulu87' />
<p class='h2'>隋揚州正見寺釋法嚮</p><p>維揚李氏。出家精苦。從智者學。專誦法華。於攝山棲霞寺側。立法華堂。行三昧懺法。三七精進。大獲靈瑞。默而不言。山中猛虎為害。眾設大齋禳之。忽一虎入眾中摶一人去。師高聲呼云。今日專為汝設齋。可放此人。虎即置人而退。既而羣虎數十。大集齋所。眾驚避。師以杖叩羣虎頸為說法。自後遠遁無跡。</p>
</div>
<div class='div-other'><a id='mulu88' />
<p class='h2'>隋釋等觀</p><p>富陽孫氏。受心觀於智者。居天台。常誦法華。貞觀中。赴餘杭。法忍寺。講法敷坐。正旦有王服者至。稱臯亭神來謁。咨受戒法。師即索爐然香。為授菩薩大戒。禮謝而退。</p>
</div>
<div class='div-other'><a id='mulu89' />
<p class='h2'>隋廬山福林寺釋大志</p><p>會稽顧氏。髫齡出家。師事天台智者。開皇十年。來遊廬嶽。住華頂寺。誦法華經。索然閒靜。音聲清轉。眾皆樂聞。後於甘露峰前。建靜觀道場。頭陀為業。孑爾一身。不避虓虎。每投身飼之。虎皆避去。</p>
</div>
<div class='div-other'><a id='mulu90' />
<p class='h2'>隋荊州清溪山釋道悅</p><p>昭丘張氏。出家玉泉寺。器識沉䆳。長誦法華。初智者入玉泉。未有鐘磬。於泉源獲怪石一片。懸而擊之。聲響清徹。師每誦經。聲如清流激韻終一卷。扣磬一下。聞者肅然。常步影而食。每留一分以資飛泳。慈善所薰。或飛來肩上。或浮拍手中。祥感非一。</p>
</div>
<div class='div-other'><a id='mulu91' />
<p class='h2'>隋懷州栢尖山寺釋曇詢</p><p>姓楊。華陰人。出家白鹿山。專誦法華。聞龍山雲門寺稠禪師。定山郢匠。振古罕儔。即遙相揖敬。後移住鹿土谷修禪。致枯泉重出。麋鹿遶院。時因講法。暫往雲門。值徑冥霧昏。感山神為之指路。又山行值虎鬬。累時不歇。師執錫分之。以身為翳。虎低頭而散。每入禪定。七日為期。開皇中。賜璽書褒異。</p>
</div>
<div class='div-other'><a id='mulu92' />
<p class='h2'>隋蔚州釋曇韻</p><p>定州人。少出家。恒誦法華。遍遊五臺。備見靈相。停北臺木瓜寺。廿餘載。禪誦無輟。隋末喪亂。年<span class='corr'>已</span>七十。隱比干山。以夜繼晝。攝心不怠。常欲寫法華數年未辦。積願既久。忽有書生至云。善寫經。願成師志繇是掃室塗地。含香默書。出戒入沐。未盈一旬。七軸俱了。將以䞋施。斯須不見後因胡宼卒至。藏經巖窟。經年宼靜。覓經不獲。乃於崖下草中得之。箱襆俱爛。卷色如初。貞觀十一年。宣律師親覩其事。</p>
</div>
<div class='div-other'><a id='mulu93' />
<p class='h2'>隋江都安樂寺釋慧海</p><p>清河張氏。髫年入道。以淨土為期。專精致感。忽有齊州僧道詮。賷無量壽佛像來。微妙工巧。世未曾有云。是天竺雞頭摩寺五通菩薩。乘空往彼安樂世界。圖寫尊儀。既冥會素情。深懷禮敬。乃覩神光照爍。慶所希有。大業五年五月。欻然面西禮竟。跏坐而逝。師般舟密行。老而愈篤。講法華經。至五十遍。弘法利生。矢心淨土。為一時稱首。</p>
</div>
<div class='div-other'><a id='mulu94' />
<p class='h2'>隋益州招提寺釋慧恭</p><p>與同學僧慧遠結契。後遊荊揚。訪道而歸。契濶三十年。夜話次。遠語如流。師默無所對。遠曰。仁者無所得耶。師曰。性闇無解。遠曰。可不誦一經乎。師曰。惟誦法華普門品一卷。當為誦之。<span class='corr'>但</span>至心聽。乃結壇升高座。始發聲唱經題。覺有香氣。久之聞天樂振空。雨花零亂。經<span class='corr'>已</span>方歇遠敬禮謝之。</p>
</div>
<div class='div-other'><a id='mulu95' />
<p class='h2'>隋釋法充</p><p>九江畢氏。常誦法華。兼通大品。住廬山化城寺。每勸僧眾。無令女人入寺。上損佛化。下墜謠俗。初眾有不從者。師遂於山頂香爐峰。自投而下。誓粉身骨。用生淨土。忽於空中。頭自轉上。冉冉而下。身無少損。眾感其異。相戒始斷女人。開皇末坐化。隆暑不腐。異香滿室。</p>
</div>
<div class='div-other'><a id='mulu96' />
<p class='h2'>隋釋法朗</p><p>南陽許氏。棲止無定。多住鄂州。時誦讀諸經。志專法華。潔誓誦之。一坐七遍。如是良久。聲如雷動。遠近亮徹。世因目為法華朗焉。有比丘尼為鬼所著。超悟玄解。莫不稱為聰悟。師曰。此邪鬼也。厲聲呵之。魅即怖去。霍然如失。</p>
</div>
<div class='div-other'><a id='mulu97' />
<p class='h2'>隋雍州釋法喜</p><p>襄陽李氏。七歲出俗。志持法華。仁壽中。住京師禪定寺。欲冥祈靈爽。誓誦蓮經千遍。因不止舊室。巡繞梵誦。數滿八百。誓心不散。同寺僧忽見有寶車瓔珞。入師房內。迫而觀之。了無所賭。方知幽通之感。</p>
</div>
<div class='div-other'><a id='mulu98' />
<p class='h2'>隋終南山悟真寺釋法誠</p><p>雍州樊氏。止藍田王效寺。耑誦法華。負笈歷遊名嶽。法華三昧。矢心奉行。夢感普賢勸書大乘。乃命工書八部般若。又造華嚴堂。竭其精志。書寫受持。時弘文學士張靜。夙善翰墨。請至山舍。含香繕寫終部。時感異鳥飛至經案。自然馴擾。貞觀初。手寫法華。正當露地。因事他去未収。值洪雨滂注。趨往觀之。合案並乾。餘便流潦。十四年夏。語侍人曰。吾聞諸行無常。生滅不住。九品往生。此言驗矣。今有童子相迎。吾當去世。言<span class='corr'>已</span>口出光明。照於楹內。又聞異香苾芬。端坐而化。誦習法華。略計十年。萬有餘遍。</p>
</div>
<div class='div-other'><a id='mulu99' />
<p class='h2'>隋釋法安</p><p>止建元寺。博通玄要。長誦法華。講四十餘遍。忽於講坐四隅。生花一叢。有十餘枝。黃白相間。狀似蓮華。香光敷[卄/媯]。又經旬日。復於都講牀側。及大眾坐處。生八九華。一月方萎。道俗聚觀。歎為奇瑞。</p>
</div>
<div class='div-other'><a id='mulu100' />
<p class='h2'>隋釋法泰</p><p>眉州隆山人。常誦法華。手寫經一部。數有靈瑞。向益州裝<span class='corr'>潢</span>。俄墮笮橋水中。求之不得。師悲泣。巡岸上下。忽望小洲上有一襆。命取之。乃經也。草木擎之。宛無濕處。師不勝歡喜。即至成都裝竟。以檀香為軸。備極莊嚴。還供本寺。每夜異香滿室。師勤持誦。夜必一遍。時有彪法師在彼寺講經。夕至師誦經所。見有諸人眾胡跪合掌。彪流汗而退。</p>
</div>
<div class='div-other'><a id='mulu101' />
<p class='h2'>隋黃州濟華寺釋玄秀</p><p>恒誦法華。每有異相。時當炎暑。師方誦經次。寺僧見翊衛嚴肅。怖告同侶。共視如初上望空中。填塞無際。四眾咸稱神異。</p>
</div>
<div class='div-other'><a id='mulu102' />
<p class='h2'>隋釋行堅</p><p>常修禪觀。節操惟嚴。偶東遊。路出泰山。日夕止嶽廟。廟祝曰。近寄宿者。多罹殃暴。不可。師不聽。乃藉藁廡下。端坐誦經。可一更。聞室中環佩聲。須臾神出。衣冠甚偉。部從焜煌。向師合掌。師因延坐談說。如食頃間。師問世傳泰山治鬼。寧有之耶。神曰有之。豈欲見先亡乎。師曰。有兩同學僧<span class='corr'>已</span>死。願一見之。神問其名。乃曰。一人<span class='corr'>已</span>生人間。一人在獄受對。不可喚來。師就見可也。即同起至一處。見獄火光燄甚熾。使者引師入。遙見一人在火中號呼。血肉焦臭。不忍覩。師愍然求出。復同神坐。師問曰。欲救同學可乎。神曰。可。能為寫法華經。必應得免。將曙。神辭入。廟祝視師不死。怪之。師去。急報前願。寫裝經畢。賷就廟宿。神出如初。歡喜禮拜云。<span class='corr'>已</span>知師為寫經。始書經題。彼<span class='corr'>已</span>脫免。今生人間也。此大業中事。</p>
</div>
<div class='div-other'><a id='mulu103' />
<p class='h2'>隋居士陸淳</p><p>吳郡人。心常慕道。法華一部。日夕誦持。後忽病。仰臥看屋了不暫瞬。有知識僧來探疾。因問君何仰視屋梁耶。答曰。佛記陸淳當生夜摩天。今見彼天宮殿城闕。及諸天眾。故顧盻不倦爾。</p>
</div>
<div class='div-other'><a id='mulu104' /><p>隋開皇中。蔣州人嚴恭平生淨心皈法。於郭外造精舍。寫法華經。清淨供養。紙筆繕寫。咸務精良。信心而施。不行欺詐。隨得便營。無所乞覓。每終卷必逐字親為檢校。久而忘疲。甞有人從貸經錢一萬。恭不獲<span class='corr'>已</span>與之。貸者乘船覆水失錢。僅得身免。是日恭入家庫。見所貸錢在焉濕如水洗。後聞其事。方知靈異</p>
</div>
<div class='div-other'><a id='mulu105' />
<p class='h2'>隋臨沂王梵行</p><p>少瞽。其母慈念。口授法華經。布衣蔬食禪誦無缺。計誦經一萬七千部。後跏坐而逝。遺言露尸林野。久之皮肉既盡。惟舌不壞。色如蓮華。</p>
</div>
<div class='div-other'><a id='mulu106' /><p>隋開皇中。魏州<span class='corr'>刺</span>史博陵崔彥武。因行部至一邑。語從者曰。吾前生在此邑為婦人。今欲往視之。因乘馬入修巷。至其家。命扣門。老者出謁。彥武升堂。視東壁高處。謂主人云。昔吾所藏法華經。并金釵五隻於此。經七卷尾。火焚失字數行。今每誦經至此。心便如有所失。令左右鑿壁取視。並如其言。主人涕泣不勝。彥武厚餽之而去</p>
</div></div>
<div class='div-other'><a id='mulu107' />
<div class='div-other'><a id='mulu108' />
<p class='h2'>唐京兆西明寺律師道宣</p><p>湖州人。隋吏部尚書籛申之子。母孕時。夢梵僧云。汝所娠者。僧祐律師也。十六誦法華。兩旬而徹。武德中。晦迹終南。所居乏水。神人指之。穿地尺餘泉自迸湧。號白泉寺。後徙豐德寺。人般舟定。感羣龍禮謁。供畢華奇果。師戒德不羣。製四分律鈔。又著內典錄。三寶感通錄。廣弘明集。續高僧傳。貞觀中。隱雲室山。人睹天童給侍左右。於西明夜行道。臨砌蹶仆。有少年介冑擁持之。師問何神。曰某即毗沙門天王子那吒也。以師戒德高妙。來翊衛耳。師遂廣問佛法之事。神一一言之。授師佛牙併寶掌。表信而隱。乾封二年春。感天人來談律相。一日復有一天人來禮謁云。律師當生覩史天宮。持物一本云。是棘林香。十月三日。安坐而化。號南山教主澄照大師。師述法華經序時。韋天以法華尊上。未易冠言。遂稟報十方諸佛。佛皆印可。序始傳。即今弘傳序是也。</p>
</div>
<div class='div-other'><a id='mulu109' />
<p class='h2'>唐釋吉藏</p><p>姓安。本安息人。祖世移家南海。七歲出家。後受具戒。志在傳燈。法輪繼轉。止京師日嚴寺。開講法華。聞風至者萬計。大業初。寫法華一千部。又別置普賢像。躬對坐禪。觀實相理。武德六年。移住延興寺。異供交至。一日清旦。焚香跏坐而逝。時屬炎暑。色愈鮮白。鑿石<span class='corr'>瘞</span>於北巖。師平生講法華經。三十餘遍。將終製死不怖論云。死繇生來。宜應泣生。不應怖死。文多不載。</p>
</div>
<div class='div-other'><a id='mulu110' />
<p class='h2'>唐釋惠主</p><p>始州賈氏。初至京師甘露寺受具。專誦法華。感山神送供。六時行道。鳥獸隨行。似如聽仰。仍為幽顯受菩薩戒。武德中。居香林寺。時陵陽公臨益州。將百餘䭾入寺。就講堂安置。無敢違者。師見穢雜。即入房取錫杖三衣而出。舉杖向諸驢騾。一時倒仆。縣官大驚。執師申狀。陵陽一無所怪。但云。蒙師破慳。深為大利。贈沉香十斤。還京後從受菩薩戒焉。</p>
</div>
<div class='div-other'><a id='mulu111' />
<p class='h2'>唐京師大慈恩寺釋玄奘</p><p>姓陳。陳留人。年十一。通誦法華維摩。卓然耿正。貞觀三年。往西域取未至經。抵麴闍國。與諸商渡殑伽河。國俗以人祀天。將戮師以祭。俄大風作。塵沙漲天。晝日晦冥。彼眾以師為聖人。遂得釋。至中天竺。得聞瑜伽師地。入王舍城。從上方戒賢論師。窮探大乘秘奧。日益智證。凡經一百五十餘國。十九年。賷經像歸京師。後譯經論合七十五部。麟德元年二月。與眾辭訣。令左右念彌勒如來。右脅安臥而逝。有異僧奉香塗師體。敕准世尊故事。塔於樊川北原。</p>
</div>
<div class='div-other'><a id='mulu112' />
<p class='h2'>唐京師普光寺釋玄琬</p><p>姓楊。華陰人。講演法華大乘等。並研覈理奧。妙寫幽微。仁壽二年。造丈六釋迦如來金像。至誠冥感。天雨妙華。飛颺狀如雲母。是夕天樂彌空。凌晨乃息。每二月八日戒期。依二十五佛及千轉神呪。潔齋行道。貞觀初。敕皇太子諸王。從師受菩薩戒。左僕射蕭瑀兄弟。每諮法華會三為一之旨。師為剖析。反復忘疲。右僕射杜如晦遺命。願為歷劫弟子。每授戒說法。巫覡者輒云。見有異類鬼神。諸方屯聚。如承受相。</p>
</div>
<div class='div-other'><a id='mulu113' />
<p class='h2'>唐大慈恩寺釋窺基</p><p>姓尉遲。長安人。奘公弟子。通大小乘教。後遊五臺。宿西河古寺中。見經軸放光。探之得彌勒上生經。遂援毫作疏。筆鋒得舍利二七粒。紅潤可愛。師貌碩心慈。隨處化導。東至博陵。講法華經。兼製大疏。甞造玉文殊菩薩像。寫金字大般若經。俱發神光。爛然盈室。初奘公親授師以瑜伽師地惟識宗。師盡領其妙。海內稱為慈恩法師。時宣律師以弘律感天廚供饌。每薄師三車之玩。不甚加禮。師甞訪宣。其日過午而天饌不至。師去。天神乃降。宣詰以後時。對曰。適見大乘菩薩在此。翼衛甚嚴。我曹神通。無自而入故爾。宣聞之。始大驚服。</p>
</div>
<div class='div-other'><a id='mulu114' />
<p class='h2'>唐攝山棲霞寺釋智聰</p><p>住揚州白馬寺。專習三論。尋渡江住安樂寺。值隋亡。思歸無計。隱江浦荻中。誦法華經。七日不饑。恒有四虎馴遶。忽見老翁挾一小艇來曰。請師渡江。聰登艇。四虎蹲伏不肯去。師曰。將無渡耶。虎遂起。即同利涉。抵南岸。艇及老人忽不見。師携四虎止棲霞寺西。貞觀中。年九十九。端坐逝。虎哀吼而去。</p>
</div>
<div class='div-other'><a id='mulu115' />
<p class='h2'>唐蘇州通玄寺釋智琰</p><p>吳郡朱氏。年十二。誦通法華。後從秦皇寺延法師進具。德瓶儀鉢。深護戒根。武德七年。返舊山。常行法華金光明普賢等懺法。誦法華三千餘遍。講涅槃法華各三十遍。觀經百十遍。苦節彌勤。爐香不爇自焚。罐水空自滿。祥感非一。貞觀八年。示疾。見梵僧手執寶瓶曰。吾無邊光也。却後淨土稱功德寶王。即我是也。師謂門人曰。無邊光。大勢至也。功德寶王。其成佛之號也。繇因言果。余其西歸乎。即趺坐而逝。</p>
</div>
<div class='div-other'><a id='mulu116' />
<p class='h2'>唐梓州釋智通</p><p>俗陳氏。八歲離俗。專誦法華。尤勤講授。住牛頭山。善持威儀。奉戒貞苦。常有雙鵞依時聽法。講百餘遍。兩度放光。貞觀中示寂。時合寺堂房。變作白色。悉震動。一食頃乃<span class='corr'>已</span>。</p>
</div>
<div class='div-other'><a id='mulu117' />
<p class='h2'>唐天台法華寺釋智威</p><p>縉雲蔣氏。家世業儒。年十八將納婦。路逢梵僧謂曰。少年前身是陳朝僕射徐陵也。因聽智者講法華。親立五願。一臨終正念。二不墮三塗。三人中託生。四童真出家。五不墮流俗之僧。今日何意。欲違昔誓。師聞<span class='corr'>已</span>遂感悟。不復還家。即往國清投章安為師。咨受心要。定慧俱發。即證法華三昧。上元元年。欲卜勝地說法。執錫而誓曰。錫止處。即吾住所。其錫自國清飛至蒼嶺普通山。可五百里。以地隘不容廣眾。凌空再擲。至軒轅煉丹山。師乃戾止。剪棘刈茅。晝講夜禪。手寫經典。學者子來日眾。分九處居之。於是名其他曰法華。師骨法古秀。每登座。有紫雲覆頂。狀如寶葢。鳥雀旁止。馴狎非常。自法華寺至僊居上坂。約八十里。師每日往返。齋粥禪講。未甞少違。咸謂師有神足通云。永隆元年。坐化。異香七日不歇。時號法華尊者。</p>
</div>
<div class='div-other'><a id='mulu118' />
<p class='h2'>唐釋慧達</p><p>太原人。專誦法華。五千餘遍。行坐威儀。誦聲不輟。存愛物命。每一步履。直視低身。地有蟲豸。必迴身而避。或問之。師曰。斯之與我。升沉不定。彼或先成正覺。何敢妄輕之耶。貞觀八年。坐逝。經五宿。顏色如初。</p>
</div>
<div class='div-other'><a id='mulu119' />
<p class='h2'>唐雍州醴泉寺釋遺俗</p><p>誦法華數千遍。貞觀中。因疾。告友人慧廓禪師曰。某生平誦經。意希有驗。若生善道。當舌根不壞。可埋十年發視。若壞。知誦經無功。不壞。則為起一塔。令人信向。言訖而寂。後十年啟視。舌果不壞。慕道者如市。眾為起塔於甘谷崖。前後諸釋。以誦法華。得舌根不壞者甚眾。茲不盡錄。</p>
</div>
<div class='div-other'><a id='mulu120' />
<p class='h2'>唐京兆大慈恩寺釋義忠</p><p>襄垣尹氏。二十登戒。聞長安基法師新造法華義疏。即詣講肆。未極五年。通法華無垢稱二經。及惟識等五論。乃著法華經鈔二十卷。同輩見之。無不首伏。每行道時。面向西北。冥心內觀。願見慈氏。一日晨興澡潄。忽香雲滿空。師仰視合掌曰。凡濁比丘。乃煩大聖躬來接引。言訖而化。</p>
</div>
<div class='div-other'><a id='mulu121' />
<p class='h2'>唐釋法融</p><p>姓韋。潤州延陵人。年十九。入茅山依炅法師。二十年專精不懈。後於牛頭山幽棲寺北巖下。別立茅茨。禪誦為業。山素多虎。樵蘇絕跡。師入後。往還無阻。又有羣鹿遶室聽伏。貞觀中。於巖下講法華經。爾時素雪滿階。於凝氷內。見花二莖。狀如芙蓉。燦然金色。七日乃滅。</p>
</div>
<div class='div-other'><a id='mulu122' />
<p class='h2'>唐蒲州釋法徹</p><p>絳州人。少勤苦。通法華經。常以是經誘化一切。邑有孤山。師依而結業。剏立蘭若。地本高險。向絕泉源。師積歲崇道。一旦清泉迸出。<span class='corr'>刺</span>史房仁裕申請寺額。即以陷泉名之。甞於道中遇一癩者。引至山中。為鑿穴給食。令誦法華。癩者素不識字。加又頑鈍。句句授之。終不辭倦。至第六卷。癩病漸愈。經完。眉鬚復生。膚<span class='corr'>已</span>如故。</p>
</div>
<div class='div-other'><a id='mulu123' />
<p class='h2'>唐韶州南華寺釋法達</p><p>洪州人。七歲出家。長誦法華。後詣曹溪禮六祖。祖問。汝誦此經。以何為宗。師云。但依文念。豈知宗趣。祖令取經展誦。師即高聲誦至譬喻品。祖曰。止。此經以因緣出世為宗。經云。以一大事因緣。出現於世。一大事者。佛之知見也。若能於相離相。於空離空。一念心開。是為開佛知見。汝當信。佛知見者。即汝自心。更無別物。莫向外求。與佛無二。乃說偈曰。心迷法華轉。心悟轉法華。誦經久不明。與義作讎家。無念念即正。有念念成邪。有無俱不計。長御白牛車。師聞不覺悲泣。亦以偈讚。有經誦三千部。曹溪一句亡之語。從此頓悟玄旨。</p>
</div>
<div class='div-other'><a id='mulu124' />
<p class='h2'>唐釋法璿</p><p>開元中。於天童山東麓。建精舍棲止。後移居西南隅之多寶塔。日誦法華經。感天童躡雲升降。捧食來供。遇夜則遶塔行道。人遙見師身。與塔之相輪等。時號為太白禪師。</p>
</div>
<div class='div-other'><a id='mulu125' />
<p class='h2'>唐洛京聖善寺釋無畏</p><p>本中印度人也。梵名輸波迦羅。生有神資。十三讓國出家。道德名稱。為天竺冠。南至海濵。遇殊勝招提。得法華三昧。所至講法。恒多異相。後附商舶遊諸國。密修禪誦。口放白光。時中印度大旱。師為冥祈。俄見觀音在日輪中。手執軍持。注水於地。時眾欣感。得未曾有。將遊震旦。以駝負經。駝沒於河。師亦隨入。止龍宮三宿。為宣法要。及出。所載梵夾。不濕一字。開元四年至長安。敕住西明寺。譯出虗空藏及大毗盧遮那等經。甞亢旱。上遣祈雨。師盛一鉢水。梵言數百。須臾。有物如蚪。矯首水面。頃之有白氣自鉢起。若一疋素。翻空而上。風霆晦暝。大雨如傾。又甞霪雨逾時。師揑泥媼五軀。作梵語呪之。即刻而霽。</p>
</div>
<div class='div-other'><a id='mulu126' />
<p class='h2'>唐東陽清泰寺釋玄朗</p><p>姓傅氏。梁雙林大士六世孫。幼出家。弱冠納戒。聞天台一宗。盛弘止觀。詣東陽天官寺。謁慧威法師。修法華三昧。身厭人寰。志棲林壑。惟十八種十二頭陀。隱左溪巖。四十餘年。晏居一室。自以為法界之寬。甞於殿壁繪觀音賓頭盧像。焚香斂念。感五色神光。輝映一室。道俗俱瞻。歎未曾有。天寶十三年示寂。時號左溪尊者。</p>
</div>
<div class='div-other'><a id='mulu127' />
<p class='h2'>唐台山國清寺釋湛然</p><p>荊溪戚氏。年二十。受經於左溪朗禪師。溪大驚異。甞夢披僧服。掖二輪遊大河中。左溪曰。嘻。汝當以止觀二法。度羣生於生死淵乎。乃授以所傳止觀。天寶七載。始解儒服出家。詣吳開元寺。敷行妙法。乃祖述所傳章句。凡數十萬言。大弘一心三觀之教。常與江淮名僧四十人。同禮五臺。清涼觀師帥徒千指迎送。時皆稱歎。有不空三藏門人含光。白師曰。頃從不空遊歷天竺。遇梵僧云。聞大唐有天台教宗。可以識偏圓。簡邪正。明止觀。可譯之至此土耶。師聞之。嘆曰。可謂中國失法。求之四維。晚歸台嶺。建中二年二月。示眾曰。夫一念無相謂之空。無法不備謂之假。不一不異謂之中。在凡為三因。在聖為三德。自利利人。在此而<span class='corr'>已</span>。言訖。隱几而化。所著法華釋籤疏記等。盛行於世。</p>
</div>
<div class='div-other'><a id='mulu128' />
<p class='h2'>唐越州大曆寺釋神邕</p><p>諸暨蔡氏。十二入道。依左溪朗禪師。習天台止觀。法華玄疏。五夏敷演。吳會間學者雲從。天寶中。遊長安。居安國寺。後東歸出襄漢。有著作郎韋子春者。學贍氣剛。師與之詶抗。子春折服。中書舍人苑咸嘆曰。師可謂塵外摩尼。論中師子。時人以為能言。</p>
</div>
<div class='div-other'><a id='mulu129' />
<p class='h2'>唐佛隴釋道暹</p><p>遍覧百家。彌精法華。大曆年中。入京弘化。盛有著述。能於虗空遊行往來。時謂有神足證云。</p>
</div>
<div class='div-other'><a id='mulu130' />
<p class='h2'>唐蘇州支硎山釋道遵</p><p>姓張。吳興人。參左溪。學天台止觀。欲廣寫法華經。乃於支硎創闢經院。舉精行沙門十四人。常持法華。以燭繼晝。用弘大乘。敕署為法華道場。師於山中鑄盧舍那像。及多寶佛塔。修淨土當生業。造彌陀佛像。平時講法華玄義。歲無虗日。天寶元年。於靈嵓道場。行法華三昧。忽睹大明上燭於天。身在光中。異日問荊溪然師。然曰。智慧光明。從心流出。將以顯發第一義天也。又入法華道場。覩此身在空中坐。知是滌垢之相。興元元年坐逝。門人靈翰等樹塔。</p>
</div>
<div class='div-other'><a id='mulu131' />
<p class='h2'>唐潤州石<span class='corr'>圯</span>山釋神悟</p><p>隴西李氏。幼嬰惡疾。開元中。於菩提像前。爇指懺摩。祈遣夙業。感異光如月。朣朧紺宇。所苦頓愈。天寶四年。出家受具。每入法華道場。九旬禮念。觀佛三昧。於斯現前。因語門人曰。夫陰薄日以何傷。風運空而不動。苟達於妄。誰非性也。方結宇於勞勞山東。常行禪定。夜有山神現形。稱是隋故新成侯。久主南嶺。今願以此地永奉經行。言訖不見。十年。加趺而逝。闍維得舍利纍纍。粲然可數。</p>
</div>
<div class='div-other'><a id='mulu132' />
<p class='h2'>唐京師大安國寺釋志鄰</p><p>姓范氏。兖人。母王氏。不信三寶。鄰逃東都。依廣受寺修律師出家。開元十年。思親歸寧。母終<span class='corr'>已</span>三載。因詣嶽廟敷具。誦法華經。誓見嶽帝。求母生處。夜見帝召謂曰。汝母禁獄。見受諸苦。師悲號祈免。帝曰。往鄮山禮育王墖。庶可救也。師詰朝到寺。哀泣禮拜。至四萬。俄聞空中有呼鄰聲。見母謝曰。承汝之力。得生忉利天矣。倐然不見。</p>
</div>
<div class='div-other'><a id='mulu133' />
<p class='h2'>唐京師龍興寺釋楚金</p><p>廣平程氏。七歲出家。諷法華經。進具之年。陞座講法。後因靜夜。持誦法華。至多寶塔品。身心泊然。如入禪定。忽見寶塔宛在目前。釋迦分身。徧滿空界。感悟既深。淚下如雨。遂布衣一食。不出戶庭。期六年誓建斯塔。見千福寺。幽閒宏敞。擬造於此。適千福有懷忍師者。忽於中夜。見有一水。發源龍興。流注千福。澄清瀲灔。中有方舟。又見寶塔自空而下。久之乃滅。及師建言。欣然歡洽。師每夜至築所。勵精行道。眾聞天樂。咸嗅異香。天寶元載。肇安相輪。感通帝夢。親書多寶塔額。敕賜錢五十萬。塔成。有五色雲籠塔上。萬眾瞻禮。師謂同學曰。凡我眾僧。聿懷一志。當晝夜塔下。誦持法華。沒身不替。凡吟詠蓮經。六千餘部。每春秋二時。集同志大德四十九人。行法華三昧。前後感獲舍利七百粒。至六載。欲藏舍利。預嚴道場。又降一百八粒。畵普賢變像。於筆鋒上聯得舍利十九粒。莫不圓轉自動。浮光瑩然。乃取舍利。盛以石函。造自身石影。跪而戴之。同置塔下。表至敬也。師自髫年。即寫法華。甞血書一部。金字三十六部。墨本千部鎮塔。又寫一千部。散施受持。靈應甚繁。具如千福碑帖。</p>
</div>
<div class='div-other'><a id='mulu134' />
<p class='h2'>唐釋大光</p><p>吳興唐氏。齔歲。即念法華。三月通貫。及出家。日持七卷。西遊京邑。肅宗召見禁中。敕師誦經。至隨喜功德品。口放五色光。帝大悅。嘆曰。昔夢吳僧口持大乘。五光隨發。今師音容。宛同昨夢。因賜名大光。令於千福寺行道。經四七日。梵音遙達宸聽。帝甚異其事。後居藍田精舍。寺僧先期夢天童來降。告言。大光經聲。通於有頂。師一日山行。忽墜窮谷。因思本經多寶佛塔。願持此支品十萬遍。恍惚奮身脫泉。若有神捧焉。後表乞還吳。乃依法華寺松逕。築菴以居。日持華偈。用報往願。相國李紳<span class='corr'>刺</span>吳興。夜宿持經道場。忽見白光滿空。朗然若晝。隨往覘師。見宴坐持經。光起面門。如開毫相。經聲向息。光亦隨斂。永貞初示寂。異香三日不救。</p>
</div>
<div class='div-other'><a id='mulu135' />
<p class='h2'>唐五臺山清涼國師澄觀</p><p>山陰夏侯氏。年十一。出家。誦通法華。俊朗高逸。精求秘藏。大曆中。從荊溪湛禪師。習天台止觀。法華維摩等經疏。解從上智。性自天然。大曆十一年。誓遊五臺。頂禮妙吉。仍往峩眉。備觀徧吉聖像。卻還五臺。撰華嚴新疏。窮圓頓之旨。後止中條山棲巖寺。寺有僧短褐狂歌。凡所指斥。皆多應驗。師未至前。狂僧驅眾灑掃曰。不久菩薩來此。先是寺壁所畵散脂大將。及山麋之怪。往往為患。師既止此寺。遂爾絕跡。貞元十五年。敕延師入內殿。升座闡<span class='corr'>揚</span>華嚴宗旨。乃賜號清涼。師平時恒發大願。其第五願。願未捨執受。長誦法華。初造疏時。堂前池。生合歡蓮華五枝。一華皆有三節。人咸歎仰。開成三年示寂。全身塔於終南。御製有贊。</p>
</div>
<div class='div-other'><a id='mulu136' />
<p class='h2'>唐吳郡包山寺釋慧因</p><p>善法華金剛。講誦精勤。至德中。黃昏時。見一人入云。王請法師。遂僵仆。唯心頂煖。七日乃蘇。自云。隨使者至一城。城甚宏麗。入覲王。王從數百人。下殿至閣門拜曰。弟子不幸。主世名祿。兼治罪人。甚以為苦。聞上人善講法華。幸為敷析。於是登座講畢。王施絹三百疋。令送歸。傍見百餘僧。指上各生鐵爪相拏。血肉塗地。因驚懼乃蘇。蹷然而起。絹<span class='corr'>已</span>在房中矣。</p>
</div>
<div class='div-other'><a id='mulu137' /><p>唐元和中。有僧入冥。見地藏菩薩。地藏問平生修何業。僧曰。念法華經。曰。止止不須說。我法妙難思。為是說是不說。僧無對。歸宗代云。此回歸去。轉為流通</p>
</div>
<div class='div-other'><a id='mulu138' />
<p class='h2'>唐洛陽香山寺釋鑑空</p><p>姓齊氏。吳郡人。壯歲困遊吳越間。元和初。值錢塘荒儉。擬求食天竺寺。至孤山寺西。餒甚不前。因臨流雪涕。悲吟自遣。俄有梵僧。亦臨流而坐。顧師笑曰。法師秀才。旅遊滋味足乎。師曰。旅遊味則足矣。呼法師何也。梵曰。子不憶講法華經於洛中同德寺乎。師曰。生身四十五。惟盤桓吳越間。又安有洛中之說耶。梵曰。子應為饑火所燒。不暇記憶。遂探囊出一棗。大如拳。授曰。此吾國所產。食之得上智。知過去未來也。師饑甚。食棗掬水飲之。忽欠伸枕石而寢。俄頃乃寤。憶講經同德事。恍如隔宵。因喟然涕泣。問震和尚安在。梵曰。專精未至。再為蜀僧矣。神上人安在。梵曰。前願未滿。墮戎馬間。悟法師安在。梵曰。豈不記香山石像前。戲發大願。若不證無上菩提。必願為赳赳貴臣。昨<span class='corr'>己</span>得大將軍矣。當時雲水五人。唯吾得解脫。獨汝為凍餒之士。師泣曰。某四十許年。日唯一飡。擁一褐。浮俗之事。決斷根源。何期福不完乎。坐此饑凍。梵曰。由師子座上。廣說異端。使學空之人。心生疑惑。戒珠尚缺。羶氣微存。形傴影曲。報亦宜然。師曰。為之奈何。梵曰。今日事定矣。他生之緣。警於子焉。乃探囊取一鑑。謂師曰。欲知貴賤之分。修短之期。佛法興替。子宜一鑑。師照久之。謝曰。報應之徵。榮枯之理。謹聞命矣。遂相挈行數步。忽失梵僧所在。師是夕投靈隱寺出家。受具足戒。專誦法華。愈高苦節。後詣洛陽。遇河東柳珵說其事。且曰。吾生世七十有七。持鉢乞食。尚九年在世。吾滅之後。佛法其衰乎。珵詰之。索筆題曰。興一沙。衰恒沙。兔而罝。犬而拏。牛虎相交與角牙。寶檀終不滅其華。後悉符斯讖。葢指會昌<span class='note-inline'>(武宗年號)</span>沙汰事也。</p>
</div>
<div class='div-other'><a id='mulu139' />
<p class='h2'>唐釋守素</p><p>居長安興善寺。恒務誦持。誓不出院。誦法華經三萬七千部。夜常有狢子馴擾聽經。齋時。鳥雀就掌取食。院庭有青桐四株。元和中。卿相多來遊者。青桐至夏發汗。頗汙人衣不可浣。鄭相國絪甞欲伐之。師祝樹曰。汝以汗汙人。人將伐汝。能無汗則免矣。自爾樹汗果絕。長慶初。有僧玄幽題此院云。三萬蓮經三十春。半生不踏院門塵。當時以為實錄。</p>
</div>
<div class='div-other'><a id='mulu140' />
<p class='h2'>唐釋無言</p><p>姓李。精密教法。甞持一銕鉢入定。欲晴則鉢內火光燭天。遂霽。欲雨則鉢內白氣上昇。遂雨。蒙氏封為灌頂法師。一日講法華。有老翁立聽畢。乘風雲去。眾驚問之。曰洱水龍也。</p>
</div>
<div class='div-other'><a id='mulu141' />
<p class='h2'>唐釋妙行</p><p>精天台教觀。既入居泰山。結草為衣。拾果為食。行法華三昧。感普賢現身證明。後於一夕。見琉璃地佛。與二菩薩。涌立空中。僖宗聞其名。詔賜常精進號。後一日再見寶地。謂左右曰。吾無觀相而實地復見。安養之期至矣。即日右脅安臥而逝。</p>
</div>
<div class='div-other'><a id='mulu142' />
<p class='h2'>唐釋遂端</p><p>明州張氏。捨家依德潤寺。師授華華經。誦猶宿習。人皆駭歎。十二時間。恒諷不輟。咸通二年。忽結跏坐而化。須臾口中出青蓮華七莖。芬馥香潔。遠近瞻禮。於是造龕窆東山下。經二十餘年。屢見光發。及啟視。形質如生。遂迎還寺。漆紵飾之。今號真身院。</p>
</div>
<div class='div-other'><a id='mulu143' />
<p class='h2'>唐釋元慧</p><p>居嘉興法空王寺。生平誦法華。不計其數。立志持三白法。三白者。謂身不妄動。口不妄語。意不妄緣。為三白業。時稱三白和尚。咸通中。送佛骨舍利往鳳翔。煉左拇指。口誦蓮經。其指不踰月復生。</p>
</div>
<div class='div-other'><a id='mulu144' />
<p class='h2'>唐汴州廣福寺釋功逈</p><p>汴州浚儀人。六歲時。母口授觀音經。累日而度。十六捨俗。入泰山事弘法師。少欲自節。衣布坐茅。師自惟曰。拱默山林。一途獨善。至於維持餘寄。非化誘不弘。遂南參止慧福寺。專誦法華。撰疏五卷。常為敷演。一日普賢現身。乘六牙象。地皆銀色。前後講法華五十餘遍。每至藥草品。天必澍雨。</p>
</div>
<div class='div-other'><a id='mulu145' />
<p class='h2'>唐衡州釋楚雲</p><p>生唐末。出家衡嶽。甞<span class='corr'>刺</span>血寫蓮華經一部。長七寸。廣四寸。而厚半之。作旃檀篋。藏於福嚴三生藏。又刻八字於其上曰。若開此經。誓同慈氏。皇祐間。有貴人遊山見之。疑為妄。使人以鉗發之。有血如綫出焉。須臾風雷震山谷。烟雲入屋。相捉不相見。彌日不止。貴人大驚。投誠懺悔。宋筠溪石門寺僧覺範。甞經遊往頂戴之。細看血綫依然。同時禪月師貫休。有詩贈之曰。剔皮<span class='corr'>刺</span>血誠何苦。為寫靈山九會文。十指瀝乾終七軸。後來求法更無君。</p>
</div>
<div class='div-other'><a id='mulu146' /><p>唐貞觀中。長安悟真寺僧。夜如藍溪。忽聞有誦法華經者。其聲纖遠。月下四望。閴然無覩。僧慘然有懼色。還寺白羣僧。明夕俱往聽之。乃聞經聲自地中發。遂以標表其所。翼日窮表下。得一顱骨。在積壤中。其骨槁然。獨唇吻與舌。鮮而且潤。遂持歸。以石函置佛殿西軒下。自是每夕。常有誦法華經聲。出石函中。長安士女觀者千數。後為新羅僧竊函去</p>
</div>
<div class='div-other'><a id='mulu147' />
<p class='h2'>唐孫咸</p><p>為襄州梁崇義將校。雖在兵中。恒虔寫法華經。一日暴卒。信宿却甦。言至一王府。儀衛甚嚴。吏引一僧對事。僧號懷秀。亡<span class='corr'>已</span>經年。在生犯戒。入冥無善可錄。乃謬云。我甞囑孫咸寫法華經。敕咸對理。咸初不省。對以無有。僧固執之不决。忽見地藏謂曰。汝若招承。亦自獲佑。咸依言。乃得放還。方對勘時。見一戎王自外來。從者數百。冥王降堦迎入。升殿坐。未幾為大風卷去。又一人常持金剛經。然好食肉。左邊有經數千軸。右邊積肉成山。以肉多將論罪。俄經堆中出火一星。飛向肉山。頃刻銷盡。此人遂履空而去。咸問地藏。向來戎王。風吹何處。地藏云。彼王當入無間。此風即業風也。因引咸看地獄。及門。煙焰煽赫。懼不敢視。忽鑊湯跳沫。滴落左股。痛徹心髓。地藏令吏送之歸。妻子環泣。<span class='corr'>已</span>一日矣。遂破家寫法華經。矢志出家。所滴處成瘡。終身不愈。夫懷秀謬言。尚得免破戒之罪。況生前真實寫經者乎。地藏以招承諭咸。或僧有宿善致之。咸受鑊湯之厄。安知非業。而始終蒙地藏指示。竟得回生。則寫經之功德。又昭昭矣。</p>
</div>
<div class='div-other'><a id='mulu148' /><p>唐河東練行尼名法信。常讀法華。特造淨室。訪工書寫此經。價酬數倍。極力莊嚴。一起一沐。然香更衣。七卷之功。八載乃就。貞觀二年。龍門寺僧法端。集眾講演。欲借尼經。以為楷定。尼固不與。端責之。不得<span class='corr'>已</span>。自賷送端。端開讀。惟見黃紙。了無文字。慙懼送還。尼悲泣受之。以香水洗函。熏沐頂戴。遶佛七日。既而開視。文字如初。又尼法潤。住丹陽三昧王寺。自少入道。精修禪慧。通誦蓮經。宵旦無歇。終後皮肉俱盡。惟心舌不朽</p>
</div>
<div class='div-other'><a id='mulu149' />
<p class='h2'>唐岑文本</p><p>字景仁。棘陽人。少信佛。誦法華普門品。甞乘舟往吳江。中流舟覆。人俱溺死。文本亦沒水中。俄聞有人云。能誦法華經。得不死。如是者三。遂浮水面。須臾抵岸。一日於家設齋。一僧後去。謂曰。天下方亂。君幸不預災。終逢太平致富貴。言訖不見。及文本就齋。復於椀得舍利二粒。後仕唐為中書令。</p>
</div>
<div class='div-other'><a id='mulu150' />
<p class='h2'>唐黃門侍郎王淹</p><p>生而魯鈍。法華一部。久方通誦。後病逝。見夢於弟新安太守固云。予以誦經故。得生西方。然因魯鈍。尚在銕葉蓮華胎內。告汝等知。勤心經典。勿懈息也。言<span class='corr'>已</span>而別。</p>
</div>
<div class='div-other'><a id='mulu151' />
<p class='h2'>唐隆州令狐元軌</p><p>巴西人。敬信佛法。依杭禪師教。書法華經一部。箱帙嚴好。虔供岐州庄所。一夕為野火延燒。庄屋俱燼。軌令撥灰。取金銅經軸。則見外箱<span class='corr'>已</span>灰。經獨宛然。潢色不改。貞觀五年事。</p>
</div>
<div class='div-other'><a id='mulu152' /><p>唐貞觀中。河南董雄。為大理丞。坐李仙童事。上震怒。使侍御韋悰。鞠問甚急。大理李敬玄。司直王忻等。數十人同繫獄。雄專念法華普門品。日誦三十遍。夜亦不息。枷鎻忽自解。驚告守者。其夜監察御史張守一直宿。親視甚怪之。更鎻嚴封而去。雄仍誦經。五更鎻復解。落地有聲。而封題如故。臺中內外聞者奇之。事平。同舍囚俱獲免</p>
</div>
<div class='div-other'><a id='mulu153' /><p>唐長安縣福水南史村。有史阿誓者。生平誦法華經。名充令史。往還步涉。未甞乘騎。葢依經云。哀憫一切故也。臨終有異香。人咸異之。後十年妻亡。發塚合葬。舌本如生</p>
</div>
<div class='div-other'><a id='mulu154' />
<p class='h2'>唐右監門校尉李山龍</p><p>馮翊人。武德中暴亡。惟心尚煖。七日而甦。云。至一官署。有囚千數。皆鎻繫北面立。王問山龍平生作何福善。山龍云。鄉人建會。恒以物施之。又問更作何德業。龍云。誦法華經日兩卷。王起立曰。大善。可陞階就東北高座誦之。龍即舉聲開經曰。妙法蓮華經序品第一。王曰。請止。君誦經非徒自利。乃令庭中諸囚。聞法獲免。善哉。諸囚遂忽不見。令放龍還。東行見一鐵城。甚廣大。吏曰。此是大地獄。中有分隔。各隨本業。赴獄受罪。山龍聞之悲懼。稱南無佛。請吏求出。俄見旁有人坐臥。龍問之。云。此輩罪報。應入鑊湯。蒙賢者稱南無佛。諸罪人暫得一日休息爾。</p>
</div>
<div class='div-other'><a id='mulu155' />
<p class='h2'>唐長安高表仁之孫</p><p>常讀法華。龍朔三年正月。乘馬出順義門。有兩騎逐之。稱是冥使。特來追卿。高惶怖西走。欲投普光寺。鬼疾前阻門不令入。又西走欲入開善寺。鬼復前阻。遂相從馳入醴泉坊。一騎在前。高以拳擊墜之。後鬼怒。遙挽高髮擲下馬。家人輿還。至晚乃蘇。自云。備見冥王。王云。汝何盜取僧果。復說三寶過。高伏罪無敢言。王云。盜果之罪。合吞銕丸四百五十枚。四年受之乃盡。說過之罪。合耕其舌。因放還。言<span class='corr'>已</span>復絕。口如吞物狀。通身皰赤。經日方醒。如是四年。吞丸報盡。忽復氣絕。神至王所。王命鬼使拔舌耕之。鬼拈鈎鑿。銛利異常。終不能及。王乃簡案。知曾讀法華力。舌不可出。遂免罪放還。自後常于化度寺。行五悔法。以懺前愆。</p>
</div>
<div class='div-other'><a id='mulu156' />
<p class='h2'>唐京師人潘果</p><p>年弱冠。任富平縣都水小吏。及歸家。與少年數人遊野外。見一羊食草。果與少年捉之歸。羊中路鳴喚。果懼主聞。㧞其舌。殺食之。後一年。果舌漸消縮。陳牒解吏職。縣令鄭餘慶疑其詐。使開口驗之。見舌根僅如豆許不盡。問其故。取紙書以答之。縣令教寫法華經。為羊追福。果如言發心書寫。齋戒不怠。後一年舌漸得生。平復如故。又詣官陳牒。縣令用為里正。</p>
</div>
<div class='div-other'><a id='mulu157' />
<p class='h2'>唐少常伯崔義起</p><p>妻父蕭文鏗。素持法華。滿數千遍。永斷葷茹。妻蕭氏以龍朔三年五月亡。三七日修齋。婢素玉忽作夫人語。謂生時不信三寶。今受苦不可言。繇汝輩為我誦經修齋。得暫放歸。至第二十日更來。將素玉去。看我受罪。及期。玉果死。三日而甦。曰。見大城宮府。夫人入別院。須臾火鑊鐵牀併至。備受楚毒。忽見鏗坐蓮華臺。語素玉曰。我女生多嗔妬。不信我言。不信因果。今受此苦。我無能救。汝歸可語家人。令修功德。庶得解脫。又見梵僧從空中下。教玉誦法華經。謂曰。汝當記持此經。為閻浮提人傳誦。當有信者。麐德元年正月。薛將軍宅。設齋迎玉。試誦冥經。有梵僧聞之。合掌嘆曰。如西國本不異。眾始驚服。</p>
</div>
<div class='div-other'><a id='mulu158' />
<p class='h2'>唐馬郎婦者</p><p>出<span class='corr'>陝</span>右。先是此地俗習騎射。不知有三寶名。元和十二年。忽有美艶女子。挈籃鬻魚。人競欲娶之。女曰。有一夕能誦普門品者。則吾歸之。黎明。誦徹者二十餘輩。復授以金剛般若。旦通猶十人。乃更授法華經全帙。期以三日通徹。獨馬氏子能。乃具禮迎焉。入門。女稱疾求止別房。須臾便死。體即爛壞。遂<span class='corr'>瘞</span>之。數日有紫衣老僧。至葬所。命啟視。惟黃金鎻子骨存焉。謂眾曰。此觀音大士。憫汝輩障重。故垂方便。示現以化汝耳。言訖。飛空而去<span class='note-inline'>(見宋潛溪像贊序一本作普賢)</span>。</p>
</div>
<div class='div-other'><a id='mulu159' />
<p class='h2'>唐黃氏二女</p><p>晉陵人。幼聞人誦法華經。傾聽久之。曰。吾解此義矣。遂能深談實相之旨。後入京師安國寺為尼。長名持法。次名慧忍。同修法華三昧。忽有尼號空姑。詞貌甚異。降禮懺所。相與行道。每至中夜。身光赫然。如是三年而去。或疑為普賢化現云。興元三年梁肅記。</p>
</div>
<div class='div-other'><a id='mulu160' /><p>唐武德中。都水使蘇長。授巴州<span class='corr'>刺</span>史。渡嘉陵江。中流風起舟覆。諸人一時同溺。惟一妾常讀法華經。及水入船。乃頭頂經函。誓與俱沒。<span class='corr'>已</span>而獨得不沉。隨波泛泛。頃之至岸。捧函而上。開視了無沾濕。妾竟以全。又淮寧城北。有姑嫂同誦法華。聲如金玉。歿後。塚生紅蓮一朵。開敷妙盛。後人因於其地。建華臺寺。</p>
</div></div>
<p class='juan'>歷朝法華持驗紀卷<span class='corr'>上</span></p>
</div><!-- end of div[@id='body'] -->
</body></html>