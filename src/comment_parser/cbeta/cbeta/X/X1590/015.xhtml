<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>錦江禪燈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu628' />錦江禪燈卷第十五</p><p class="byline">昭覺丈雪　通醉　輯</p><p class="byline">紹興幻菴　胡昇猷　訂</p><p class="head1">大鑒下第三十八世</p>

<div class='div-other'><a id='mulu629' />
<p class='h2'>竹浪生法嗣</p>
<div class='div-other'><a id='mulu630' />
<p class='h3'>翼雲鵬禪師</p><p>蜀西漢安馮氏子。母預夢一僧入舍。覺而有娠。及誕之後齠齡間。父携上般若。見佛像儼然。即願出家。父母不聽。又二載不樂俗務。父送禮不虗禪師薙髮。讀楞嚴呪。恍如舊識。將日課經典讀畢。送入學舘三年。頗通儒。十九歲。上昭覺丈師翁處圓具。辛酉夏。師翁手劄。命竹浪和尚。回昭覺繼席。入院上堂。師出問。如何是第一義。覺云。鐘鼓分明。進云。恁麼則金聲振出千松碧。祖庭春動起潛龍。覺云。頂門上再亞一隻。覺當晚小參云。諸佛說不著。祖師提不起。于中有一物。無頭一無尾。且道是甚麼物。[口*尒]。師答云。一聲天際外。非將物可比。覺作聽勢云。依稀似曲纔堪聽。又被風吹別調中。後覺命頌趙州石礄公案騐之。師立頌。衲僧不見石礄。且喜親聞略彴。原來覿面相承。等閑眨眼蹉過。覺又以百丈野鴨公案徵之。師轍頌云。野鴨冲霄過。無端生殃禍。百丈不識機。鼻頭都扭破。一日覺示眾。舉崦溪水聲公案考工。師仍頌千里迢迢忙未歇。溪聲聞舉心中瞥。猛然觸碎從前底。無奈家貧遇劫賊。覺首肯之。遂書偈而莂焉。壬申春出峽徧參。</p>
</div>
<div class='div-other'><a id='mulu631' />
<p class='h3'>義喆純禪師</p><p>蜀南洪州李氏子。誕而奇偉。六歲時。父擕上天香院。見佛便禮。眾異嘆曰。此子疑是再來人也。父母遂送智光印大師座下薙髮。甞所出言。實而不華。詣霧中綠雲關心一律師處圓具。聞竹浪和尚開法青城。結伴造席。值上堂。出問。未進步時如何。浪云。且居門外。進云。<span class='corr'>已</span>進步時如何。浪云。堂高數仞。地濶八埏。進云。未進<span class='corr'>已</span>進蒙師指。向上宗乘事如何。浪云。一棒一條痕。師便禮拜。通身汗下。若夢初覺。寸絲不挂。心境一如。自此投機。麈拂之下。多受其益。印以偈云。目前無法可相傳。萬象森羅理事圓。且喜闍黎親薦得。從教收放在毫端。後束裝南遊。乃遍參耳。</p>
</div>
<div class='div-other'><a id='mulu632' />
<p class='h3'>義奇一禪師</p><p>唐安陳氏子。幼時羣而不黨。終日粥粥自娛。設問你在此作甚麼。于地拈瓦礫示之。或曰。此兒夙植有因。熟習不忘。齠齡。父母送禮菩田佛尊宿出家。凡所誦習。如識舊章。詣崇寧萬壽曉元和尚處圓具。後覺而嘆曰。身世無常。此心安寄。聞竹浪和尚開法鳳林。瓢笠往參。遂充記室。值浪和尚上堂。垂語云。三十餘年坐釣磯。而今方得展雙眉。汀花水滸非他物。觸處元來佛祖機之句。不覺觸碎鼻孔。披雲見日。乃曰。應物現形如水中月者。此也。從今不受天下老和尚舌頭瞞。遂放身自肯。面受記莂云。急水灘頭好放舟。波濤雖險妙隨流。絲綸直透蒼龍窟。信有鯤鯨上釣鈎。癸酉秋。買舟出峽東下。</p>
</div></div>
<div class='div-other'><a id='mulu633' />
<p class='h2'>懶石聆法嗣</p>
<div class='div-other'><a id='mulu634' />
<p class='h3'>非指明禪師</p><p>江津熊氏子。嗣懶石聆和尚。依止華嵓數載。隱逸江津之靜慈有年。甞有頌古行世。道眼精明。學探深賾。今略拈數則。以著師心。丹霞燒木佛<span class='note-inline'>(頌)</span>離宮勅令降將來。簇錦攢花當下灰。驚起牛兒渾不見。行人得去邑人災。石霜橫刀水盆上傍置艸鞋。<span class='note-inline'>(頌)</span>空把瑤琴月下彈。無生曲調自超然。子期不諳何處去。孤負渠儂意一翻。十八女子不繫裙。<span class='note-inline'>(頌)</span>衲僧鼻孔。活活鱍鱍。不繫裙兒。灑灑落落。婆子燒菴。<span class='note-inline'>(頌)</span>正恁麼時。如貧得寶。㷊却葊子。一了百了。日面佛月面佛。<span class='note-inline'>(頌)</span>日面佛兮月面佛。一條拄杖兩頭禿。敲風打雨人不知。拄地撐天光煜煜。</p>
</div></div>
<div class='div-other'><a id='mulu635' />
<p class='h2'>耨雲實法嗣</p>
<div class='div-other'><a id='mulu636' />
<p class='h3'>古湟印心寺佛敏訥禪師</p><p>秦州天水姜氏子。丱歲出塵。參徧天下。末入閬中草堂。參耨雲禪師。俄於掌下領旨。始紹其裔。西寧緇素。迎住古湟院。依本據令。闡揚雙桂宗旨。上堂。山野一向以來。白[噗-口+白]生於嘴邊。青艸長于舌上。遂按膝咦一聲。錯下註脚。佛成道日上堂。活驚殺活笑殺。山頭老漢沒傝[仁-二+(天/韭)]。無端夜半覩明星。兩眼明明都填瞎。卓拄杖云。瞎瞎。上堂。拈拄杖云。木上座。于黑漆桶裏住著。未敢輕示其人。以杖置右手云。今日出來指東話西。似與鉢盂安柄也。雖然如是。且不得辜負拄杖子。何也。為伊頂門上有眼。</p>
</div></div>
<div class='div-other'><a id='mulu637' />
<p class='h2'>竹鏡嵩法嗣</p>
<div class='div-other'><a id='mulu638' />
<p class='h3'>眉州燈壁寺文衡權禪師</p><p>資陽呂氏子。生而質異。因父早喪。七歲依胞叔玄樞薙染。次造先知和尚受具。服勞三載。辭謁諸方。後入中嵓室。因緣相契。遂印可焉。佛成道日秉拂上堂。佳景時逢臘月天。嚴寒凝凍雪為簾。頓分一線回春令。却放梅花一著先。即今苾蒭納戒之日。乃叢林煅鍊之時。本師三月遺規。九旬期會。人人于汲水拾薪邊薦取。個個于穿衣喫飯處承當。命不肖登此座轉無上乘。卓拄杖云。者個是無上乘。那個是拄杖子。參。舉世尊覩明星悟道。一切眾生俱有如來智慧德相。皆因妄想執著而不證得。師云。老瞿曇。須是頂天立地。到頭知尾。不妨漏逗。只如遠孫。又作麼生行履。視左右云。切須仔細。</p>
</div></div>
<div class='div-other'><a id='mulu639' />
<p class='h2'>其白富法嗣</p>
<div class='div-other'><a id='mulu640' />
<p class='h3'>融徹頂禪師</p><p>蜀南人。幼歲禮其白禪師鬀髮。廿齡圓具。究心不輟。甞看六祖風旛因緣有省。遂受本師鉢袋。繼席玉泉寺。康熈壬申冬結制。正修毛居士請上堂。今朝十月十五。行者考鐘伐鼓。玉泉結制上堂。驚起魚龍躍舞。只將白棒提持。大地山河莽鹵。坐斷諸佛關鍵。綱維從尚列祖。衲僧擬議思量。一棒打折驢腰。莫言不道。上堂。諸佛本無說。祖師未曾聞。留下一轉語。千古鎮乾坤。且道是甚麼語。[口*尒]。喝一喝云。今日冬月一。萬卉俱凋悉。玉泉爐增燄。山門輝佛日。驀召眾云。是何朕兆。良久云。庭前生瑞草。好事不如無。復喝一喝下座。</p>
</div></div>
<div class='div-other'><a id='mulu641' />
<p class='h2'>指雲孝法嗣</p>
<div class='div-other'><a id='mulu642' />
<p class='h3'>勤正進禪師</p><p><span class='corr'>陝</span>西華州吳氏子。廿有七齡。觀身世無常。詣四川重慶府華嵓禪院。禮指雲禪師薙染。痛念生死。脇不至蓆者數年。就本堂圓具。侍師翁聖老人。至瀘陽雲峰寺。值上堂。問如何是父母未生前本來面目。翁驀頭一棒惛死。少頃漸甦。乃說偈云。者迴喫棒不尋常。始覺毗盧解脫場。萬象森羅皆拱手。拈來盡是返魂香。雲因而印證。後有頌慈明榜文云。輪捶是誰搬弄。打破千年鐵甕。頻頻呼喚無他。不離自<span class='corr'>己</span>作用。阿呵呵。總是一場大夢。</p>
</div></div>
<div class='div-other'><a id='mulu643' />
<p class='h2'>浮石演法嗣</p>
<div class='div-other'><a id='mulu644' />
<p class='h3'>嵩雲秀禪師</p><p>長安明州譚氏子。齠年禮于一禪師落<span class='corr'>䰂</span>。廿三歲。遂起身世無常之感。初參不會和尚。命看指月錄。至大道祇在目前。要且目前難覩。有個入處。于昭覺丈雪和尚座下圓具。後至方山雲峰。依聖可和尚。椎拂久之。一日舉世尊覩明星公案示眾。師信口頌。獨坐寒山意氣賒。明星點眼絕周遮。掀翻海嶽平如掌。情與無情共一家。時浮石禪師為首座。聖老人命師送歸院。機緣相契。而記莂云。獅子羣中出隊來。等閑哮吼震山隈。烏藤兩手親相付。頓使人天夢眼開。復至雲峰職監寺。聖師翁命小參。僧問。如何是世尊不說說。師云。有說即錯。進云。如何是迦葉不聞聞。師云。有聞即差。乃卓拄杖。云者是德山大機。喝一喝云。者是臨濟大用。今日落在嵩上座手裡。又作麼生施設。復卓一卓喝一喝云。若將耳聽終難會。眼底聞聲方始知。</p>
</div></div>
<div class='div-other'><a id='mulu645' />
<p class='h2'>大器成法嗣</p>
<div class='div-other'><a id='mulu646' />
<p class='h3'>濟得正禪師</p><p>蜀南隆昌張氏子。幼歲于本邑正覺寺大器和尚座下脫白。圓具于雲峰聖師翁處。結伴南遊徧參。歸來受本師印可。甞有頌世尊初生。初出母胎逈不同。指天指地讓渠儂。雲門須具超方眼。賊過張弓未是雄。頌庭前栢樹子。信手拈來了弗疑。龜毛兔角豁當機。眼中若是停金屑。辜負蒼蒼兩道眉。</p>
</div></div>
<div class='div-other'><a id='mulu647' />
<p class='h2'>法空證法嗣</p>
<div class='div-other'><a id='mulu648' />
<p class='h3'>素如珮禪師</p><p><span class='corr'>陝</span>西寧夏劉氏子。齠年禮順和禪師薙染。廿二歲圓具于劍刃和尚。初參不二禪師請益。命看萬法歸一。後結伴入川。至方山雲峰。參聖可和尚。值上堂。師出問。趙州道萬法歸一。畢竟一歸何處。聖云。面南看北斗。于機下有省。法空禪師。辭聖和尚。往住漢州開元年。師隨從。空曰。古人道。舉一不得舉二。放過一著。落在第二。且道。一如何舉。師云。急水灘頭牢把柁。空云。將拕來看。師便喝。空云。却是個棹子。師云。切莫壓茛為賤。于是印可。偈云。金毛獅子出林間。大地風生百獸潛。獨步上方超異類。佳聲丕振太無端。甞頌產難因緣。積雪凝氷結未消。一枝寒玉寄梅梢。靈苗不借東皇令。一段清香向外飄。達磨會武帝。<span class='note-inline'>(頌)</span>朔風凜凜入樓臺。春意潛舒雪上梅。縷縷暗香浮嶺外。相思無計勢難回。</p>
</div></div>
<div class='div-other'><a id='mulu649' />
<p class='h2'>赤松嶺法嗣</p>
<div class='div-other'><a id='mulu650' />
<p class='h3'>乾御源禪師</p><p>蜀人。受印偈于赤松和尚。久住黔西。有錄行世。後江浙歸覲本師。命秉拂小參。神機密運。觸類傍通。廓爾圓明。不落諸數。所以南詢五十。鋒鋩初露于妙峰。樓閣門開。大機終涵于海藏。百千妙義。無量法門。總在一毛頭上。彰顯現前。一一無非受用。大眾。既爾受用十分現前。因甚彌勒大士。却從遠方歸來。若向者裡見得徹。黔天風月一團和氣。脚跟不動華藏週遊。其或未然。不免曲引傍資。拂一拂云。七載離師海上遊。歸來時節正逢秋。籬邊菊露三玄句。桂蕚香浮意外幽。獅峰如畫。勝景凝眸。碧水潭中龍奮迅。奪得雲霞滿袖頭。喝一喝。</p>
</div></div>
<div class='div-other'><a id='mulu651' />
<p class='h2'>嗣燈胤法嗣</p>
<div class='div-other'><a id='mulu652' />
<p class='h3'>隱南廣禪師</p><p>金川沈氏子。廿歲禮嗣燈和尚薙染。侍關三載。日益深奧。燈出關。乃與圓具。久獲印證。燈入寂滅定後。遍參諸方。復歸興國守師墖。遂有終焉之志。一日中嵓麗眉大士。同德善居士。供法衣請上堂。大庾嶺頭曾拈提不起。德善居士和盤托出。牧野禪人覿體承當。正所謂于食等者于法亦等。且因齋讚一句作麼生道。靠拄杖云。到江吳地盡。隔岸越山多。復召眾云。幸我中嵓麗眉法兄和尚。開方便門。示真實相。普攝人天。各具本有。此段因緣。出善財一頭地也。不涉烟水。登彌勒樓閣。不假修證。次補千佛位中。還委悉麼。鴛鴦綉出從君看。不把金針度與人。</p>
</div></div></div>
<div class='div-other'><a id='mulu653' />
<p class='h1'>大鑒下第三十九世</p>
<div class='div-other'><a id='mulu654' />
<p class='h2'>舌響訥法嗣</p>
<div class='div-other'><a id='mulu655' />
<p class='h3'>圓通大朗璽禪師</p><p>渝城楊氏子。印可住三聖寺虎溪。寢食之餘。織[尸@憍]施四來。住圓通。法衣至上堂。拈衣云。二十餘年學個獃。無端禍事上身來。冤沉海底重重結。此日人天推不開。住新繁龍藏寺。上堂。今朝七月一。衲僧討巴鼻。夏暑猶未退。秋景又追逼。到家人自由。途中多涉力。拂一拂顧左右云。途中且置。到家一句作麼生道。能為萬象主。不逐四時凋。解制上堂。開欄釋鑰。放出羣牛。既無拘束。任爾優游。是則便是。切忌東觸西觸。犯人苗稼。咦。明年更有新條在。一聲銕笛喚回頭。晚參。鏡清有六刮。衲僧怯路滑。若要兩相應。深錐須痛劄。書記問。如何是就毛刮塵。師云。風行草偃。如何是就皮刮毛。師云。赤刀烙錫。如何是就肉刮皮。師云。滾湯沃雪。如何是就骨刮肉。師云。庖丁解牛。云只如髓又如何刮。師曰。撒手到家人不識。翻嫌脚瘦草鞋寬。己巳年十月一日晚。見法堂前草芊。以方便鏟除之。倐釋鏟云。來生又做些。罷入方丈。明晨行者趨進。<span class='corr'>已</span>坐脫矣。涕洟雙垂。顏色如生。臘三十三。壽七十四。墖于本山。</p>
</div></div>
<div class='div-other'><a id='mulu656' />
<p class='h2'>祖鼻法嗣</p>
<div class='div-other'><a id='mulu657' />
<p class='h3'>滄溪月禪師</p><p>保寧滄溪李氏子。幼失恃怙。見壁間偈云。此身不向今生度。更向何生度此身之語。遂有出塵之志。不得自由。遇一尊宿請益。令參栢樹子話。無入處。矢志脫塵。聞月幢和尚開法。往參三載。一日聞鼓聲有省。值祖鼻和尚作座元。而印可。住滇南曲靖府天王寺。佛誕上堂。第一義諦。世尊未離兜率。露布了也。天下老和尚。未出方丈。露布了也。月上座未拈拄杖。露布了也。若待登曲彔木床。<span class='corr'>已</span>是落二落三。更要山僧口吧吧地。轉沒交涉。雖然如是。沒量大人情性辣。滿裝一杓潑悉達。指天指地漫稱尊。却被雲門欲打殺。未審眾中還有不甘者麼。良久以拄杖橫按云。青山只愛磨今古。淥水何曾洗是非。</p>
</div></div>
<div class='div-other'><a id='mulu658' />
<p class='h2'>純備德法嗣</p>
<div class='div-other'><a id='mulu659' />
<p class='h3'>法幢遠禪師</p><p>蜀東萬縣宋氏子。得法于純備德和尚。住彝陵州黃陵禪院。示安石慧禪人法語云。從上古人。親近真善知識。勤勞刻苦。廢寢忘餐。必將衣線下事究明。透頂透底。出羅籠離窠臼。洒洒落落。無束無拘。等閑拈一語示一機。動地驚天。為千百世之標凖。方不姑負參學之志。珍重。</p>
</div></div></div>
<p class='juan'>錦江禪燈卷第十五<span class='note-inline'>(終)</span></p>
<div class='div-xu'><a id='mulu660' />
<p class='h1'>䟦</p><p>原夫。真常者。本無形狀。元非比擬。放則萬行圓滿。收則千機寢削。菩提涅槃。真如佛性。金剛圈栗棘蓬。光明幢日月燈。種種異域。皆從此中流動充滿。附物立名。難越其閫奧也。然而附天自高。附地自寧。附日月代明。雖云物無私映。尚不能灼盡昏衢。附之于燈。能破千年暗室。言體孤明獨照。言用續燄聯輝。所謂冥者皆明。而明終無盡。此書不曰禪錄。而名禪燈者。俾傳之無窮也。豈非佛祖慧命之燈乎。自世尊拈華迦葉微笑。乃至斷臂安心。明鏡非臺。染污不得。即心即佛。一喝耳聾。顯大機用。脅下還拳。于中卓樹光明幢。如寶絲網。因而光光相羅。徧攝寰區也。本師丈老人。初蒙雙桂師翁印心<span class='corr'>已</span>來。七坐道場。播<span class='corr'>揚</span>宗旨。末後還蜀。節度使坤育張公。偕見任寮寀。請闢圓悟祖庭。三十餘載。應機接物之暇。于劫灰堆裏。捃拾殘篇斷簡。蒐羅諸家語要。合集一書。名曰錦江禪燈。癸酉秋。命徹生負藁東下。楞嚴災棗。弟將古今知識。從真常體中。印明大事因緣。共相敷陳一段光明幢。聯緜一盞無盡燈。雖云去聖時遙。且靈山一會儼然未散。乃吾師衛法之苦心也。慨久遠之無徵。待傳述之有自。間有挂漏。收攝未備。不能無望其同志高明者。尋討補入云爾。</p>
<p>旹</p>
<p>康熈癸酉冬長至日青城嗣祖沙門徹生熏沐敬䟦</p>
</div>
</div><!-- end of div[@id='body'] -->
</body></html>