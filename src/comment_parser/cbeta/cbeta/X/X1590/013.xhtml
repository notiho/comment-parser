<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>錦江禪燈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu539' />錦江禪燈卷第十三</p><p class="byline">昭覺丈雪　通醉　輯</p><p class="byline">紹興幻菴　胡昇猷　訂</p><p class="head1">大鑒下第三十七世</p>

<div class='div-other'><a id='mulu540' />
<p class='h2'>慧覺衣法嗣</p>
<div class='div-other'><a id='mulu541' />
<p class='h3'>嘉定州龍驟寺破峰重禪師</p><p>南充岳氏子。進士孟龍之孫。嚴重威恪。徧參歸來。見慧覺和上印證焉。上堂。一條拄杖子。三世諸佛也沒奈何。歷代祖師也沒奈何。山僧今日提在手裏。要向好肉上剜瘡。卓一卓下座。上堂。釋迦老漢。設三期以調心。架紅爐以鍊性。且道心作麼生調。性作麼生鍊。參。上堂。釋迦不說說。毗嵐猛風吹海嶽。迦葉不聞聞。青山只得碾為塵。留下一轉語。舌頭在口裏。上堂。大道坦平。無起無倒。真機演唱。何解何結。上堂。默然據座。忽高聲云。大眾。不得妄生穿鑿。劈口掌云。口是禍門。下座。</p>
</div>
<div class='div-other'><a id='mulu542' />
<p class='h3'>渝州香國佛語御禪師</p><p>嘉州范氏子。十歲禮慧覺和尚脫白。因觀死屍有省。凡應對機辯峻捷。巾缾左右。無有惰容。嘗示禪人云。分明句子不誵訛。鼻直眉橫幾錯過。只為現成難辯別。千山萬水走禪和。頌梅花。氷肌雪骨久懷丹。吐出令人仔細看。本色不從桃杏借。一簾星燦玉闌干。以輔弼叢林為任。定省侍師為心。至康熈癸丑秋。慧覺和尚坐化。遂哀毀骨立。食息如疑。是年佛成道日示微恙。不欲服藥。閱七日辭眾囑累畢。亭午瞑目而逝。</p>
</div></div>
<div class='div-other'><a id='mulu543' />
<p class='h2'>大吼傳法嗣</p>
<div class='div-other'><a id='mulu544' />
<p class='h3'>豁靈順禪師</p><p>瀘陽李氏子。于崇禎庚午降神。兒時多病。見僧輒喜。年登六歲。因舅氏于通山為僧。遂依為徒。後詣方山雲峰體宗和尚座下圓具。復聞大吼和上。開法榮陽鼎星。瓢笠直造。吼云。山僧少第二座。道得一語便請。靈曰。請和尚試舉。吼云。昔日世尊拈花。迦葉微笑。是何意旨。靈云。道泰不傳天子令。時清休唱太平歌。吼首肯之。遂職西堂。解制吼和尚印可。偈曰。道泰不傳天子令。騰騰休理是何非。索頭透漏無遮障。大海降龍戴月歸。次住金川靈應靜養。因雲峰嘯虗和尚將順世。出手扎及紳衿。士庶共啟。請主雲峰繼席。不數年間。無恙而終。墖于雲峰之西隴。</p>
</div>
<div class='div-other'><a id='mulu545' />
<p class='h3'>雨春智禪師</p><p>宜賓黃氏子。十六歲父母俱背。詣峩眉山。禮體融師落<span class='corr'>䰂</span>。遂結伴南遊。習講經論。仍回蜀演教。後遇大吼和尚于渝城。吼問云。座主講何經。師云。法華楞嚴。吼云。教中道。是法不可示。言辭相寂滅。作麼生講。師云。到者裏某甲無啟口處。吼云。恁麼汝做不得法師奴在。即棄教相依。後受記莂。住荊州府桂香閣。上堂。有問有答。好肉剜瘡。無問無答。塞却咽㗋。若論語默動靜。揚眉瞬目。揑拳豎指。棒喝交馳。拈向一邊。又作麼生。以拂子敲禪几云。兩岸靜仁山似虎。一溪動智水如龍。海底泥牛翻觔斗。駭煞波斯打破鐘。</p>
</div>
<div class='div-other'><a id='mulu546' />
<p class='h3'>三峰半水元禪師</p><p>巴縣余氏子。受尸羅于石谷禪師。得印偈于大吼和尚。康熈丙午冬。開爐上堂。豎拄杖云。七尺烏藤鱉鼻蛇。能翔宇宙瑞三巴。迢迢穿市人難見。檢點將來未到家。攛下拄杖。喝一喝。上堂。發元結制此心良。三七長連九定香。坐到晨朝並午夜。等閑無事可商量。</p>
</div></div>
<div class='div-other'><a id='mulu547' />
<p class='h2'>易菴師法嗣</p>
<div class='div-other'><a id='mulu548' />
<p class='h3'>涇陽林我鑑禪師</p><p>初以三學誘眾。後參易菴和尚。始紹席焉。上堂。攪長河為酥酪。可惜喚鐘作甕。變大地作黃金。何異證龜成鱉。一句眼橫鼻直。馬面不是牛頭。其或顧竚停機。未免守株待兔。復舉南陽忠國師上堂云。人人懷明月珠。箇箇抱荊山璧。有時萬德莊嚴。有時艸衣木食。或現掩室于毗耶城。或示誕生于維衛國。幹旋佛祖權衡。爕理衲僧巴鼻。驀豎拂子云。佛祖權衡則且置。祇如衲僧巴鼻作麼生。下座以杖打散。</p>
</div></div>
<div class='div-other'><a id='mulu549' />
<p class='h2'>聖可玉法嗣</p>
<div class='div-other'><a id='mulu550' />
<p class='h3'>還初佛禪師</p><p>華嵓第二世。重慶鎮府度冲王護法。于佛誕日請上堂。世尊鑿開混沌。雲門鍊石補天。雖無毫髮滲漏。猶有經緯星月。彼此汗馬功高即不無。還見太平麼。且喜今朝無事。擊拂子下座。</p>
</div>
<div class='div-other'><a id='mulu551' />
<p class='h3'>南芝靜禪師</p><p>萬縣鄧氏子。髫年禮恒修師薙髮。于敏樹和尚座下圓具。聞聖可和尚開法華岩。相依二十餘年。聖和尚入室問。無邊剎海。自他不隔于毫端。因甚菴內人不知菴外事。師云。官不容針。私通車馬。聖云。十世古今。始終不離于當念。因甚今日不知明日事。師云。有水皆含月。無山不帶雲。聖云。雪峰道底。居首座寮。聖和尚命秉拂小參。平白地上。拈起一絲頭。為甚麼盡大地人亡鋒結舌。且道。利害在甚麼處。還委悉麼。大如芥子。細若須彌。軟如銕。硬似泥。不離四威儀中。惜乎人不識。舉世尊安居。文殊三處過夏。迦葉欲擯出。纔舉椎。乃見百千萬億文殊。世尊云。汝欲擯那個文殊。師云。不會作客。勞煩主人。世尊只見錐頭利。不見鑿頭方。迦葉正令當行。要且寡不敵眾。當時靜上座若在。待世尊問汝欲擯那個文殊。<span class='corr'>但</span>舉椎云。那個男兒不丈夫。便擊。不惟文殊慚惶無地。管教釋迦無啟口處。還委悉麼。見義不為非勇士。臨危不變始驚羣。</p>
</div>
<div class='div-other'><a id='mulu552' />
<p class='h3'>漢州龍興寺子鐘洪禪師</p><p>十五歲乃有離塵之舉。禮自明禪師薙染受具。遍參尊宿。聞華嵓聖可和尚宗風大振。遂趨麈下。發明心地。龍興上堂。地冷天寒草木枯。堆堆黃葉滿階除。衲僧林下乘斯際。躍舞揚威證祖圖。有麼有麼。問淨行比丘因何不生天堂。破戒比丘因甚不入地獄。師云。渭北春天樹。江東日暮雲。問如何是無縫墖。師默然。進云。如何是墖中人。師便喝。進云。樹高千丈。葉落歸根去也。師云。脚跟下好與三十。乃云。丹霞燒木佛。只為冷入骨。院主眉鬚墮。病因一念屈。正當移宮換位。寒氣交加。在衲僧分上。又且如何。卓拄杖云。大眾會麼。若也不會。打葛藤去也。舉朱行軍入南際院。自行香云。直者是直者是。時維那云。直者是箇甚麼。行軍便喝。那云。行軍是佛法中人。惡發作麼。軍云。你作惡發會那。那亦喝。軍連喝兩喝云。鈎在不疑之地。呼左右認取者僧著。師云。大眾。你看者兩人。縱奪雙舉。殺活齊彰。雖然如是。未免一場話墮。爭似今日星斗何。居士運無緣慈。發廣大心。來此飯僧。光揚法化。只如正恁麼時。殺活一句作麼生道。橫按鏌鎁全正令。太平寰宇斬癡頑。</p>
</div>
<div class='div-other'><a id='mulu553' />
<p class='h3'>法空證禪師</p><p>嗣華嵓聖和尚。住瀘州通山來鳳禪院。上堂。問春風徧界難收拾。萬象咸歸一鏡中。如何是清淨法身。師云。地肥冬瓜大。進云。淨穢總成安樂國。聖凡不隔一毫端。如何是圓滿報身。師云。餓漢肚皮寬。進云。處處綠楊堪繫馬。家家有路透長安。如何是千百億化身。師云。鄉裡人看走馬燈。進云。是何意旨。師云。來去分明。乃卓拄杖云。明頭合暗頭合。四方八面任作略。日面佛月面佛。喜怒哀樂是何物。世間多少守株人。盡在中途而退屈。殊不知提起向上鉗錘。用超方手眼。千聖齊立下風。三賢窺覰不破。故云。真淨法界。神明之本。造化之根。鎔冶兩儀。罏錘萬有。大而無外。細而無內。萬象之所以生。五音之所以成。復卓拄杖云。敢問大眾。畢竟是甚麼身。神頭鬼面從他現。天上人間任爾尊。喝一喝。</p>
</div>
<div class='div-other'><a id='mulu554' />
<p class='h3'>犍為龍巖浮石演禪師</p><p>受華嵓聖和尚印可。住龍巖。上堂。問如何是向上事。師云。脚跟要點地。進云。如何是祖師西來意。師云。穵孔尋蛇。進云。如何是隻履西歸意。師云。赤足走。乃云。祖意聖意即是凡意。凡夫聖人豈有兩般。但盡凡心。別無聖解。隨緣放矌。任性逍遙。當下解脫。此語中有一理二義。若人辯得。不妨于佛法中有個人處。其或未然。莫道不疑好。卓拄杖下座。</p>
</div>
<div class='div-other'><a id='mulu555' />
<p class='h3'>慈雲价南仙禪師</p><p>濮陽劉氏子。家世業儒。因甲申之變。混入戎馬中有年。常懷出塵之念。于滇省禮孤月和尚薙染圓具。隨本師歸蜀之渝城。闢白楊訓祖庭。廿有餘年。煥然一新。因本師早去世。康熙丙辰冬。聞聖可和尚剏建華嵓寺。躡芒致禮。將住山。所作頌古錄呈。可和尚舉公案辯驗投機。而代孤月和尚記莂焉。有頌古山居行世。茲拈數則。以證所獲。世尊初生。<span class='note-inline'>(頌)</span>指天指地欲何圖。傍若無人膽氣麤。將謂鬍鬚天下赤。誰知更有赤鬚鬍。世尊陞座。<span class='note-inline'>(頌)</span>上座應知下座來。元無造作巧安排。就中尀耐文殊老。百萬人天被活埋。阿難倒剎竿。<span class='note-inline'>(頌)</span>傳金襴外復何傳。報道門前倒剎竿。弟應兄呼無別事。陽春一曲和還難。國師三喚侍者。<span class='note-inline'>(頌)</span>三喚三呼應了休。陸行車馬水行舟。負汝負吾揚醜拙。也是憐兒不覺羞。心不是佛智不是道。<span class='note-inline'>(頌)</span>花蹊雨後苔流滑。喜鵲聲餘午夢惺。四顧白雲消散盡。夕陽斜照數峰青。仰山插鍬子話。<span class='note-inline'>(頌)</span>試問田中多少人。插鍬叉手<span class='corr'>已</span>分明。刈茅雖是南山事。幾箇知恩解報恩。擊竹因緣。<span class='note-inline'>(頌)</span>潦倒長行粥飯翁。閒拋瓦礫起清風。驀然打著娘生鼻。萬里無雲日正中。雪峰望州亭相見話。<span class='note-inline'>(頌)</span>望州烏石與僧堂。物物無私覿面彰。知<span class='corr'>己</span>乍逢清夜話。月明窗影倒垂楊。</p>
</div>
<div class='div-other'><a id='mulu556' />
<p class='h3'>上乘啟禪師</p><p>渚宮段氏子。為明末郎將。遂入羊還山冲虗律主處薙染。圓具。遊渝。詣華嵓聖和尚。麈拂之下多所契機。華嵓贈以笠與偈云。老僧頭上之物。不是泛常人情。除是充家之子。不可輕以與人。印心之後。律身猶嚴。後住龜亭金鰲。繼遷崇福。于壬申夏。無恙而終。有得法上首念攝月。建墖于華嵓之東嶺。</p>
</div>
<div class='div-other'><a id='mulu557' />
<p class='h3'>不惑興禪師</p><p>營山王氏子。值蜀亂出楚。薙染于香嚴宕山和尚座下。圓具。同聖可和尚遍參。言下獲益。尋常橫機不讓。一日可曰。胡言漢語拈置一邊。父母未生前道一句子。惑便掌。可曰。太麤生。惑又掌。可休去。後印以偈曰。木樨中毒堯都發。面上而今猶五痕。含撼十年心未<span class='corr'>已</span>。冤冤只報有讐人。還蜀住漢州之孝泉。上堂。僧問。父母未生前。那箇是學人本來面目。師云。眼橫鼻直。進云。死了燒了。面目何在。師便打。進云。還許學人別通消息也無。師又打云。綠楊芳艸地。散步任優遊。顧眾云。會麼。其或不會。今日定要與諸人別通消息。拽拄杖下座歸方丈。端坐而逝。眾齋不見師出。入室撼之<span class='corr'>已</span>寂。一眾方知今日定要別通消息之語。墖于本山。</p>
</div>
<div class='div-other'><a id='mulu558' />
<p class='h3'>指雲孝禪師</p><p>新津黎氏子。廿歲從華嵓聖和尚薙染。即于座下圓具。參崇華天隱有年。後歸華嵓。綱維眾僧數載。甞有頌德山托鉢。<span class='note-inline'>(頌)</span>拶破虗空枯木花。作者相逢兩會家。雖然各具頂門眼。玉本無瑕却有瑕。十八女子不繫裙。<span class='note-inline'>(頌)</span>十八女子不繫裙。赤體條條百煉金。衲僧若作分外事。何年出得銕圍城。<span class='note-inline'>(又)</span>無價寶珠人不識。繫其衣裏弗相親。洞山覿面當機疾。知解堂堂淨法身。</p>
</div>
<div class='div-other'><a id='mulu559' />
<p class='h3'>嘉石亮禪師</p><p>長壽熊氏子。髫年祝髮于大瑞禪師。具圓于石頭和尚。參聖和尚于雲峰。令看父母未生前話。久無所入。一日聖和尚開示。無明父。恩愛母。須具殺父殺母手段始得。不覺打失鼻孔。入室次。聖問。如是未生前的句。師云。霽雪峰高冷。問如何是<span class='corr'>已</span>生後句。師云。梅花噴鼻香。聖遂與偈云。復見天心春日長。嘉平百物自芬芳。不因霽雪峰高冷。爭得梅花噴鼻香。雲峰秉拂小參。舉僧問雪峰。古㵎寒泉時如何。峰云。瞪目不見底。僧云。飲者如何。峰云。不從口入。僧後舉似趙州。州云。不可從鼻孔裏入也。僧問趙州。古㵎寒泉時如何。州云苦。僧云。飲者如何。州云死。雪峰聞之。從此不答話。師云。性亮撿點將來。雪峰解吞不解吐。趙州解吐不解吞。未免各執一見。亮却不然。設有問古㵎寒泉時如何。可以消渴。飲者如何。切忌多貪。且道。雪峰不答話又作麼生。爭之不足。讓之有餘。示眾。道之一字。本無言說。所謂水中鹽味。色裏膠青。決定是有。不見其形。實際理地。纖塵不立。未動脚跟。好與三十。不見趙州道。汝但究理而坐三二十年。若還不會。截取老僧頭去。恁麼為人擔任。信不誣矣。諸師欲于一七二七三四七日中。搆副此事。大難大難。直須日用四威儀中。年年此日。歲歲今朝。稍有少分相因。始不負出塵之志。久立。</p>
</div>
<div class='div-other'><a id='mulu560' />
<p class='h3'>圓通惟識典禪師</p><p>宕渠盧氏子。丱歲禮問知大師薙染。圓具于四峩山菊惟和尚。參徧尊宿。後參華嵓聖可和尚。落堂考工。問三界惟心。萬法惟識。死了燒了。何為心識。師豎起拳。嵓云。死了燒了。阿誰豎拳。師仍豎拳。嵓云。生鐵鑄就即不無。兩片皮交閣在甚處。師便拜。嵓便打。次日復以前話詰之。師亦豎拳。嵓云。昨日道過了也。師云。一回拈出一回新。嵓復打云。放你不過。一日嵓問師。如何是德山末後句。師云。道不出。嵓云。密起其意又作麼生。師云。拽不入。嵓云。因甚師遭徒記。師云。教得孩兒解罵爺。嵓云。不謬華嵓悅眾。遂針芥相投。授以記莂云。一箇拳頭生銕鑄。不從人得誰相付。如斯方便與君通。震旦古今無別路。師偈句頗繁。略收數則。世尊初生。<span class='note-inline'>(頌)</span>指天指地起干戈。好尚貪高人幾多。縱有超羣越格者。惡人自有惡人磨。若能轉物即同如來。<span class='note-inline'>(頌)</span>一點也無。沒處著解。包括三才。縱橫無礙。五千餘軸紙墨之害。等閑將出大人境界。女子入定。<span class='note-inline'>(頌)</span>空谷傳聲。虗堂寂聽。信之則有。叩之則應。看他大力人。弗假將軍令。混沌未分。<span class='note-inline'>(頌)</span>燒不然浸不入。未知名是何物。三世諸佛全體。大地眾生[宋-木+巢]窟。婆子燒庵。<span class='note-inline'>(頌)</span>者老婆。多揑恠。伶利衲僧。未放你在。把火燒菴徒自肥。至今惹下驢年債。</p>
</div>
<div class='div-other'><a id='mulu561' />
<p class='h3'>三淵惺禪師</p><p>忠州伯氏子。禮覺知師薙染。依止華嵓圓具。並受印偈。康熙癸亥春。住濮陽龍游寺。十餘載甞頌女子出定。貴者貴如金。賤者賤如土。女子與瞿曇。各自無張主。百丈野狐<span class='note-inline'>(頌)</span>不落元來錯。不昧亦皆差。茫茫三界無來去。□□□□□毗茶。</p>
</div>
<div class='div-other'><a id='mulu562' />
<p class='h3'>大器成禪師</p><p>嘉州人。薙染於貴陽雲歸。圓具於蓮月和尚。機契華嵓。後住隆昌。建正覺禪院。聖和尚住瀘陽之雲峰。師省覲。峰命秉拂小參。呈拄杖云。者箇乃方丈本師底。今落在悟成手中。只得搗虗練實。驗正辨邪。只貴人人向此徹去。卓一卓云。會麼。悟成本是崖穴骨董。今霄逼拶出來。無法可說。借兩句葛藤。聊塞鈞命。世尊道。一切眾生俱有如來智慧德相。趙州道。狗子佛性無。諸上座。世尊道有。趙州道無。是同是別。若道是同。法無同相。若道是別。豈有兩般。還會麼。剎剎塵塵一樣心。奈何人不自推尋。若還直下承當得。弄潮須是弄潮人。喝一喝。</p>
</div>
<div class='div-other'><a id='mulu563' />
<p class='h3'>碧露夢禪師</p><p>蜀東綦江張氏子。中年于慧覺和尚處薙染。圓具。依華嵓聖和尚座下落節。而受記莂。買舟出峽。住溧陽崇隆寺。解制上堂云。雪壓松梢靜。霜嚴老樹寒。白雲有意常封鎖。幽鳥無心以度關。長安大道。銕蛇橫欄。去去終難去。還還不易還。以拂子打圓相。于中劃破云。諸禪客仔細參。草鞋終被脚頭瞞。</p>
</div>
<div class='div-other'><a id='mulu564' />
<p class='h3'>提刑奣暎高居士</p><p>初到華嵓。茶次問嵓。古人道。如人在樹。手不攀枝。足不踏枝。口銜樹枝。若問祖師西來意。答則失命。不答違問。如何。嵓以手指自<span class='corr'>己</span>茶鍾了。又指士鍾。士從者即取鍾斟茶。嵓云。強將之下無弱兵。士云何也。嵓云。居士從者。也會祖師西來意。士云。和尚以手為舌。嵓云。居士以何為舌。士云以舌為舌。嵓作驚勢。士云何也。嵓云。非居士不能放身捨命。士云。無身命可捨。嵓云。老僧一時眼花。士云瞎。嵓云瞎瞎。士云。如此則成戲論歟。嵓云。仁者見之謂之仁。士云。某猶日用不知。乃設禮。後士又同屠居士遊溫泉。士將浴喫餅次。屠云。大家來喫湯餅會。士云。此處可名洗兒泉。嵓云。九龍吐水也未。士云。憾不自脇間出也。嵓提起槵珠作痛聲。屠云。此老倒會揑恠。嵓云。入水求人兩意符。九龍吐水沐金軀。毋云不自脇間出。痛徹山僧一串珠。嵓後贈士硯并偈序云。縉山四面逼來。拶碎袈裟。狹路相逢。打開秘藏。觸著磕著。原非等閑。共濟同舟。豈是細事。君肯承當直下。我敢信手拈來。曾經御案頒行。何必生師指點。君若不欲。在此原無。我不將來。于君<span class='corr'>已</span>有。偈云。御賜元章的石頭。流傳到我似虗舟。浴雲谿畔拈將出。點化魚龍天際儔。</p>
</div>
<div class='div-other'><a id='mulu565' />
<p class='h3'>雲谿明府帝臣王居士</p><p>佛成道先一日入山。同雲峰遊山次。士乞峰拄杖。峰便打。士便拜再乞。峰乃與之。未及舉跬。便折即乞偈。峰笑云。氣骨生成也大奇。偶然投合大乘機。輕輕不用纖毫力。折我雲峰杖一枝。士躍然喜。歸便設禮焉。次日請上堂。山僧拄杖子。昨夜覩明星而悟云。吾觀山河大地艸木叢林。皆有如來智慧德相。元無妄想執著。亦不求證。且道。與釋迦悟底是同是別。良久顧左右云。者裏忽有箇漢出來道。五百人善知識。脫空妄語。雲峰拄杖。昨日<span class='corr'>已</span>被坦葊王公折却了也。還有甚麼語話分。師笑云。老僧向他道。飛霞觀斗。雪霽回峰。用得多少。以拄杖作釣勢云。還委悉麼。釣竿斫盡重栽竹。不計功程得便休。卓拄杖下座。</p>
</div></div>
<div class='div-other'><a id='mulu566' />
<p class='h2'>體宗寧法嗣</p>
<div class='div-other'><a id='mulu567' />
<p class='h3'>湛一清禪師</p><p>蜀南永寧王氏子。廿歲禮本宗律師薙髮。至雲峰體宗和尚座下圓具。參究<span class='corr'>己</span>事。因撞露柱有省。投機偈曰。年來何事苦週遮。返覆推窮總是他。了了分明無一物。到頭滋味沒些些。婆子燒菴頌云。信手拈來展赤旗。縱橫予奪有神機。雖然賣悄圖何事。失却娘生貼體衣。峰授以源流。侍巾瓶十六載。辭峰入滇。住會川迎恩寺。結制上堂。諸方結制安禪。迎恩陞堂戲舞。驚起四海獰龍。撲落九天鳳翥。三乘拱手。十地擎拳。萬象森羅揚眉吐氣。周天星斗燦爛光輝。微塵國土東湧西沒。蝡動蜎飛各揮本有。不是神通妙用。亦非法爾如然。卓拄杖云。會麼。今日也是兵隨印轉。將逐符行。正恁麼時。祝聖開爐一句作麼生道。野士無將酬帝德。須彌聊作一莖香。</p>
</div></div>
<div class='div-other'><a id='mulu568' />
<p class='h2'>兩生從法嗣</p>
<div class='div-other'><a id='mulu569' />
<p class='h3'>藏天宣禪師</p><p>蜀東王氏子。童時于護國寺。依不我師脫白。廿歲于師翁旅和尚處圓具。靈隱和尚過護國。得叩機要擊節有省。徧參尊宿。詣牂牁嘉瑞。值兩生和尚機語相投。與偈云。棒頭喝下接全機。電掣星飛較<span class='corr'>已</span>遲。骨臭衫兒脫却了。因緣到處聽施為。繼席松丘。有錄行世。其略示眾云。參禪要猛烈。不悟不休歇。打起好精神。莫蹉過時節。下個死心腸。豈拘在年月。立得脚跟穩。始不被人惑。甘盡苦中苦。關頭能打徹。古人曾與麼。吾常于此切。作個不羣人。行履須逈別。尅期能取證。當下便超越。透出天外天。逈過白拈賊。纔聞舉著些。洞然自明白。山頂鼓波瀾。海底立枯竭。彌勒釋迦來。亡鋒而結舌。三千陳葛藤。窠臼都剿絕。撞著跂死禪。一刀成兩橛。更擬問如何。白棒驀頭楔。到此田地時。許你稱禪客。伏惟大眾前。莫疑我虗說。</p>
</div>
<div class='div-other'><a id='mulu570' />
<p class='h3'>鐵機常禪師</p><p>豫章何氏子。丱歲為僧。掩關甕邑。打七有省。投機偈云。圞空一路光明藏。六道含靈亦共之。三世古今無向背。只因執妄故遲疑。執我非人皆是妄。涅槃生死沒高低光明原未從人得。觸目菩提本不迷。出關聆昭覺老人道風而趨蜀。行至夜郎。遇兩生和尚圓具印可。住靜廿載。有山居芻蕘集流行。後至昭覺丈和尚處。職西堂。命解制上堂。九旬期畢。百日功圓。元霄燈火閙堂前。爆竹聲催正月半。衲子聞聲悟道。白衣見色談禪。非為海上覓漚。<span class='corr'>已</span>成尺木支天。若具通方正眼。野花春艸含烟。佛法世法情盡。方能垂手入廛。解制一句作麼生道。拂一拂云。人人緊束腰包去。莫道草鞋脚下寬。</p>
</div></div>
<div class='div-other'><a id='mulu571' />
<p class='h2'>含光真法嗣</p>
<div class='div-other'><a id='mulu572' />
<p class='h3'>瀘陽天竺寺佛先啟禪師</p><p>本州朱氏子。齠年禮慈航薙染。首參方山體和尚圓具。後契機于含光和尚。開法天竺禪寺。上堂。今日鉢盂受濕。天竺清香滿地。花卉自然放開。乾坤也須闔闢。檀那營供福田。衲僧來討巴鼻。拄杖機活如龍。一味當頭直劈。打落帝釋花冠。碧眼胡僧不契。三玄三要葛藤。不如萬法歸一。還識一麼。以拄杖畵云。不風流處也風流。有意氣時添意氣。</p>
</div></div>
<div class='div-other'><a id='mulu573' />
<p class='h2'>嘯宗密法嗣</p>
<div class='div-other'><a id='mulu574' />
<p class='h3'>峩雪慧禪師</p><p>閬中聶氏子。十四薙染。參問山大師。請益雲門須彌山因緣。言下知歸。嗣法嘯宗和上。保寧海雲寺。上堂。覺海澄清。靈源不二。空三解脫。智慧莊嚴。百千法門示真實義。總向一毫頭上顯示了也。惟要諸人直下見去。其或未然。欲得無為真淨界。雖從此處解翻身。上堂。凜凜朔風徹骨寒。梅花幾點占春先。分明一段真機露。爭奈時人不解看。慧上座與麼告報。也是錦上添花。以杖撥空云。不得春風花不開。花開又被風吹落。</p>
</div>
<div class='div-other'><a id='mulu575' />
<p class='h3'>昌昌慧禪師</p><p>重慶府盧氏子。遇亂世迯入遵義。廿齡禮先登師脫白。聞破山和尚開法雙桂。遂趨圓具。徧參諸方。歸新都之寶光笑宗和尚處契機。而授以偈。自知德凉行寡。不能有益于法門。守死善道。有山居詩偈行世。其略曰。水雲深處卜幽居。隨分生涯樂有餘。霜冷菊開三徑秀。月明人靜六窗虗。閒來合藥尋醫典。靜復焚香讀佛書。個裏不容獅子座。惟將一默答文殊。掃雙親墓云。清明佳節掃墳臺。片片愁雲漸湧來。雨過目前添舊恨。雷鳴塚上續新哀。香焚嶽嶺千年臭。紙挂長江百世恢。幾詠蓼莪心膽裂。長空望斷若癡獃。</p>
</div></div>
<div class='div-other'><a id='mulu576' />
<p class='h2'>二隱謐法嗣</p>
<div class='div-other'><a id='mulu577' />
<p class='h3'>襄陽梓舟船禪師</p><p>潼川人。住襄陽鹿門禪院。上堂。問摩尼寶珠久埋塵土。如何覓得。師云。照破老面皮。問日用尋常。且道作麼生受用。師云。明月引清風。乃云。鹿門山勢最威雄。瓦礫生輝達本宗。面目儼然成現箇。百艸頭上起雲龍。</p>
</div>
<div class='div-other'><a id='mulu578' />
<p class='h3'>牧雨霖禪師</p><p>金堂米氏子。幼冲澹純正。靜默寡言。丱歲出家。恒以死生為念。遂買舟南下。見二隱和尚于嘉禾之三墖。獲蒙印可。後歸龍安雪峰院。上堂。隆冬佛法絕商量。萬象盡從雪裏藏。直待一輪紅日出。燈籠露柱盡舒光。上堂。昨夜霜風透膽寒。黃河氷結勢如山。凍得泥牛連夜吼。牽連木馬競相看。舉法華經云。唯此一事實。餘二則非真。釋迦老子與麼道。也只道得一半。那一半。待下座來。與你通箇消息。何故。孤掌不浪鳴。獨木不成林。</p>
</div></div>
<p class='juan'>錦江禪燈卷第十三</p></div>
</div><!-- end of div[@id='body'] -->
</body></html>