<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>錦江禪燈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu764' />錦江禪燈卷第二十</p>
<div class='div-other'><a id='mulu765' />
<p class='h2'>賢護</p><p>涼州孫氏子。來止廣漢閻興寺。常習禪定為業。兼嚴律行。纖毫無犯。以晉隆安五年卒。臨亡。口出五色光明。照滿寺內。遺言使燒身。既而肢節都盡。唯手一指不然。</p>
</div>
<div class='div-other'><a id='mulu766' />
<p class='h2'>法緒</p><p>高昌人。德行清謹。矢志修禪。後入蜀。于劉師塚間頭陀山谷。虎兕不傷。誦法華維摩金光明。常處石室中。率以為常。盛夏于室中圓寂。七日不臭。有異香。經旬不散。每夕放光。照徹數里。村人即于室傍。為起塔焉。</p>
</div>
<div class='div-other'><a id='mulu767' />
<p class='h2'>法成</p><p>涼州人。十六出家。學通經律。不餌五穀。唯食松柏脂。孤居巖穴。習禪為務。元嘉中。東海王懷素。出守巴西。聞風遣迎。會于涪城夏坐講律。事竟辭反。因停廣漢。復弘禪法。後小疾。便告眾云。法成常誦寶積經。于是自力誦之。始得半卷。氣劣不堪。乃令人讀之。一遍方竟。合掌而卒。侍疾十餘人。咸見空中有紺馬。背負金棺。升空而逝。</p>
</div>
<div class='div-other'><a id='mulu768' />
<p class='h2'>法期</p><p>[郫-卑+((白-日+田)/廾)]縣向氏子。早喪二親。事兄如父。十四出家。從智猛諮受禪業。與靈期寺法林。共習禪觀。猛所諳知。皆<span class='corr'>已</span>證得。後遇玄暢。復從進業。及暢下江陵。師亦隨從。十住觀門。所得<span class='corr'>已</span>九。有師子奪迅三昧。唯此未盡。暢歎曰。吾自西涉流沙。北履幽漠。東探禹穴。南盡衡羅。唯見此一子。特有禪分。後卒于長沙寺。春秋六十有二。神光映徹數里。體更香潔。</p>
</div>
<div class='div-other'><a id='mulu769' />
<p class='h2'>道法</p><p>燉煌曹氏子。棄家入道。專精禪業。亦旹行神呪。後遊成都。為王休之費鏗之請。于興樂香積二寺主。訓眾有法。常行分衛。不受別請。及僧乞食。所得常減其分。以施蟲鳥。每夕輒脫衣露坐。以飼蚊蝱。後入定。見彌勒放臍中光。照三塗果報。于是深加篤勵。常坐不臥。元徽二年。于定中滅度。平坐繩牀。貌如恒日。</p>
</div>
<div class='div-other'><a id='mulu770' />
<p class='h2'>普恒</p><p>成都郭氏子。為兒童旹。甞于日光中。見聖僧在空中說法。向家人敘之。並未之信。後苦求出家。依止安樂寺。獨處一房。不立眷屬。習靜業禪。善入出住。與蜀韜律師為同意。自說入火光三昧。光從眉直下至金剛際。于光中見諸色像。先身業報。頗亦明了。宋昇明三年卒。春秋七十有八。</p>
</div>
<div class='div-other'><a id='mulu771' />
<p class='h2'>法淋</p><p>晉原臨卭樂氏子。少出家。止蜀郡裴寺。專好戒品。研心十誦。常恨蜀中無好師宗。俄而隱公至蜀。師乃尅<span class='corr'>己</span>。握錐自<span class='corr'>刺</span>。晝夜如常。及隱還<span class='corr'>陝</span>西。隨從數載。諸部毗尼。洞盡心曲。後還蜀。住靈建寺。益部僧尼。無不宗奉。常祈心安養。每誦無量壽及觀音經。輒見一沙門。形甚姝大。常在師前。至齊建武二年。寢疾不愈。注念西方。禮懺不息。見諸賢聖皆集目前。乃向弟子述其所見。令死後焚身。言訖合掌而卒。即于新繁路口。積木燔屍。煙炎衝天。三日乃盡。收斂遺骨。即于其處而起塔焉。</p>
</div>
<div class='div-other'><a id='mulu772' />
<p class='h2'>僧慶</p><p>巴西安漢陳氏子。家世業儒。慶生有異瑞。十三出家。依義興寺淨修梵行。願求見佛。先捨三指。末誓燒身。漸絕糧粒。唯服香油。到大明三年二月八日。于蜀武擔寺西。對其所造淨名像前。焚身供養。<span class='corr'>刺</span>史張悅。躬出臨視。道俗僑舊。觀者傾邑。行雲結葢。苦雨悲零。俄而晴景開明。天色澄淨。見一物如龍。從[卄/積]升天。時年二十三。天水太守裴方明。為收設利起塔。</p>
</div>
<div class='div-other'><a id='mulu773' />
<p class='h2'>僧生</p><p>[郫-卑+((白-日+田)/廾)]縣袁氏子。少齡出家。以苦行致稱。成都宋豐等。請住三賢寺。誦法華經為業。甞于山中誦經。有虎來蹲其前。誦竟乃去。後每至諷詠。輒見左右四人為侍衛。年雖衰老。而翹勤彌厲。後微疾。便語侍僧云。吾將去矣。遂怡然取疾。</p>
</div>
<div class='div-other'><a id='mulu774' />
<p class='h2'>顯嵩</p><p>西蜀重慶銅梁李氏子。飽參倦遊。出世住巴川之宣密院。三十年跡不出閫。紹興中。集眾說偈曰。八十年中甞浩浩。宏開肆貨摩尼寶。也無一個共商量。不是山僧收舖早。言訖端坐而逝。茶毗舍利無算　時有淨業和尚。石照文氏子。少業屠。有羊方乳二羔。將殺之。二羔銜其刀。跪伏于門。若乞母命。師感歎。棄家為僧。力參宗匠。忽大悟。作偈曰。昨日羅剎心。今朝菩薩面。羅剎與菩薩。不隔一條線。</p>
</div>
<div class='div-other'><a id='mulu775' />
<p class='h2'>禪惠</p><p>名山人。家世業儒。屢舉不第。元符間。郡守呂由誠。見以僧勅戲之。遂棄儒從釋。力參祖道。得大開悟。初住本邑天寧寺。出入必䇿馬乘輿。諸耆宿言。以佛法貴乎苦行。固不宜乘輿馬服綺繡。師答以偈曰。文殊駕獅子。普賢跨象王。新來一個佛。騎馬也無妨。凡所說法。機鋒敏捷。有語錄行世。</p>
</div>
<div class='div-other'><a id='mulu776' />
<p class='h2'>寶崖</p><p>涪陵人。幼寡言不嬉戲。棄家為僧。以布裹五指燒之曰。信佛如此可也。人以為風。何不治之。答曰。身在空耳。四大五肢復何有耶。投火滅身。而心不壞。</p>
</div>
<div class='div-other'><a id='mulu777' />
<p class='h2'>石巖崑法師</p><p>江陵人。住涪州方廣寺。家世業儒。累舉不第。遂棄遊釋門。精嚴戒律。澄心禪觀。雖探賾大乘諸部。而專事緘默。臨終預知時至。集眾說偈曰。幻軀因妄動。藏法為伊演。有念有形遷。無心無垢染。塵塵盡法身。剎剎皆天眼。來去等空華。死生誰宛轉。言訖端坐而逝。世壽六十有九。臘二十八夏。</p>
</div>
<div class='div-other'><a id='mulu778' />
<p class='h2'>唐阿世多尊者</p><p>天竺人。唐旹入中國。止灌口靈崖山。常令白牛下山。募糧取水。神異變幻甚多。今靈崖有石刻像存。</p>
</div>
<div class='div-other'><a id='mulu779' />
<p class='h2'>道慧</p><p>資縣人。與德陽令樊鼎遇。為方外交。萬曆癸丑夏。樊病甚。因亢日夢帝命作桐柏山神。以書問之。師謂之曰。諸業由心造。諸果由心證。帝命由心改。公平日見地。作麼生于此著念。樊又問。病痛甚奈何。師曰。提起主人公。樊問。誰為主。師曰。覺痛者是。樊曰。四大解散。痛亦不知。誰為覺者。師曰。覺原無痛。痛亦非知。知覺無痛。痛痛即離。豈待四大解散。若必解散。如何有呼痛求針之鬼。覺體無邊際。四大浮漚耳。樊大有省。</p>
</div>
<div class='div-other'><a id='mulu780' />
<p class='h2'>明釆</p><p>崇慶州人。少度為僧。及長精止觀法門。不立文字。萬曆四十五年示寂。其夜僧徒百許人。見有紫氣投西南而去。有偈云。念滅滅亦滅。更有何不滅。本來原無說。皎月當空徹。</p>
</div>
<div class='div-other'><a id='mulu781' />
<p class='h2'>明本</p><p>漢州人。少依于姊丈高晟家。伐薪執㸑。一日山中載薪回。驢不行。怒砍其耳。血流被地。心即悔悟。遂祝髮為僧。入䦹邡高山寺有年。功行極苦。坐化之日。人有朝鎣華山來者。見本隻履入山云。失一履于禪榻下。可令吾徒寄送。見者至。方知其<span class='corr'>已</span>化矣。</p>
</div>
<div class='div-other'><a id='mulu782' />
<p class='h2'>空菴</p><p>彰明縣香水寺僧。得悟禪宗。每歲買藥以濟病者。以穀粟飼鳥。至千百下食環集肩背。善吟咏。有語錄行世。百有餘歲。方坐化。</p>
</div>
<div class='div-other'><a id='mulu783' />
<p class='h2'>德愛</p><p>號印心。華陽人。生而失恃怙。乳媼不飲茹酒葷。方咽乳。七歲出家。聰慧好道。通儒佛。兼知醫。歷閱山水。遇病輒施藥救之。壬子歲荒。飯僧及流民。獲濟者眾。晚年歸剎止觀栖禪。乙卯十二月。忽示徒眾曰。吾于十四日。復歸造化。至期西嚮說偈而終。鼻下雙珠尺餘。面色如生。茶毗夜。西上紅光。竟夕不散。有徒克紹宗風。大中丞吳公。題曰蓮華淨域。</p>
</div>
<div class='div-other'><a id='mulu784' />
<p class='h2'>萬竹講師</p><p>名紹乾。號一清。性恬淡篤學。向峩嶺雪巖葺茅茨。僅可容膝。茹菜三年。神氣和暢。還成都。與道友犀泉。結廬百花潭上。直究心宗。更號萬竹。一日幡然若醒。嚮道甚力。遂入南都講肆。聽法者如市。復挂席五臺。<span class='corr'>刺</span>血研金。書法華經九載。旋入燕京。栖普賢菴。刊行彌陀箋註。日講諸經。陳李二聖母。遙授紫衣敬禮之。旹鷲峰寺有栴檀像。人皆莫知其源。師一見識之曰。乃世尊天宮為母說法旹。優填王思之刻像。既成上昇虗空。佛即摩頂記云。千年後當往震旦。利益有緣。故今千年。像自出現。後還蜀卓錫浣花。都門紳衿贈送詩章。太史黃公劉公。皆有詩送。見續補藝文。師既歸里。有紳何觀察及士大夫。日與談宗門中事。蜀王施木。構講堂于浣花溪之側。一日登堂集眾。端坐而逝。</p>
</div>
<div class='div-other'><a id='mulu785' />
<p class='h2'>玅琴</p><p>字無絃。華陽人。母高氏有娠。每見異像。生而姿貌奇古。內外典籍。過目成誦。善詩工書畵。或得其篇章者。珍重如寶。後入楚以畫牛得名。俗稱牛和尚。返蜀住艸堂。構室榿東。有梅萼千株。畵梅入妙。自號梅屋老人。學憲五岳陳公。嘉而重之。遂與學琴賡詠。萬曆九年。趺坐道偈而終。</p>
</div>
<div class='div-other'><a id='mulu786' />
<p class='h2'>雪菴樂靜禪師</p><p>安縣譚氏子。嘉靖壬辰。祝髮南參。還蜀嗣海藏。住道峰院。靜修悟真。萬曆十一年元旦。索筆書偈曰。只此漚泡幻影。相隨六十餘年。橫眠三界剎那。無處顛<span class='corr'>倒</span>人間。皎然空花影絕。見聞寂寂虗閒。問取雪菴面目。處處綠水青山。書畢跏趺而逝。</p>
</div>
<div class='div-other'><a id='mulu787' />
<p class='h2'>無遐</p><p>不知何許人。居九峰山絕頂修行。旹往來村落中。見村民馬忠女甫週歲有病。以破布繻餌之。立愈。又曰。此女當貴。後適庠生趙之辛。果封恭人。常至縣詣邊氏家。一徒羨其侈麗。曰汝欒之。何不遂來。後三日徒死。邊氏舉一子。哭不食乳。師往探摩其頂曰。既來何須哭耶。子遂輟哭。一日語弟子曰。吾將逝矣。可為我治齋。邀諸山一別。諸僧至陪。齋畢。一笑而逝。</p>
</div>
<div class='div-other'><a id='mulu788' />
<p class='h2'>真容</p><p>榮昌徐氏子。自幼詣觀音寺。禮佛守薙髮。受戒後卒。便生于壁山魏伯祿家。年十七不能言。一日謂其家曰。吾生前乃觀音寺僧。今當還寺。尋往。僧徒參見。即知其名。隨令取原收舍利古畵次第拜其父祖墳墓。乃譚生前。事皆不爽。眾往謁者。意之誠否。悉皆先知。邑令周俊。秘使人往觀。師先夜令徒一人。具茶往候于途。人皆異之。號為神僧。後無恙跏趺而化。</p>
</div>
<div class='div-other'><a id='mulu789' />
<p class='h2'>實相</p><p>豫章人。萬曆壬辰。卓錫廣元之雪峰。解文字。旹游戲詩畵。諸經典籍。翻刻七百則公案。評唱若干卷。達官士人多採藏焉。臨終種種異瑞。太史黃輝。為作塔銘。</p>
</div>
<div class='div-other'><a id='mulu790' />
<p class='h2'>曉宗</p><p>昭化僧。南遊三十餘年。萬曆丙申。歸居縣之梵天院。跪誦法華。禁步不出五載。後結室于人頭山麓。戊午秋。集緇素。告以將別。眾以為他往。懇留之。曰未也。嗣當辭謝。茲山狼虎縱橫。人不敢出戶。是夜諸人夢寐中。俱聞叩門作謝聲。待旦往視。則跏趺逝矣。鼻垂玉筯至膝。眾修塔以藏焉。</p>
</div>
<div class='div-other'><a id='mulu791' />
<p class='h2'>知慧菩薩</p><p>古城周曉師女。生而不食葷。喜誦經典。年十九。有問字者。慧輒自面壁經旬不起。甞絕粒。食柏葉。成化五年。辭父母。遊至江利口白馬寺經樓上。自焚香結跏坐入滅。正歷酷暑無臭不朽。神顯靈異。彼都人士。遂以沙築其身。裝塑成像。號知慧菩薩。眾皆爭事之。靈異響應。</p>
</div>
<div class='div-other'><a id='mulu792' />
<p class='h2'>孤舟禪師</p><p>不知何許人。萬曆初。至真安磻溪寺。面壁數年。一日謂主僧曰。明日予逝矣。寺外二樹將折。一折有聲。即主僧長老。一折無聲。即予也。次日二樹果折。說偈曰。勘破無無世界。了然何物心頭。自性<span class='corr'>已</span>歸圓寂。清風明月自然。端坐而逝。</p>
</div>
<div class='div-other'><a id='mulu793' />
<p class='h2'>福湛</p><p>號天淵。楚人。居蓬溪智林。勤苦修行。解悟空寂。為旹禪宗。所著。有天淵錄二卷。及卒。有偈云。七十七年一笑終。倒騎木馬吼西風。我今脫殻飛騰去。明月清風一樣同。</p>
</div>
<div class='div-other'><a id='mulu794' />
<p class='h2'>了用</p><p>號雪機。遂寧張氏子。少善應赴。偶聞有向上事感悟。靜坐數年。深有所得。印證于天淵和尚。甞作山居詩。有云。傍樹修菴倚翠岑。煙霞繚繞白雲嶔。愚痴自合棲泉壑。潦倒何妨論古今。怪石溪邊塗去跡。浮嵐巖下絕來痕。始因入道藏幽谷。截斷攀援更莫尋。年七十二卒。其日彩霞覆寺。人咸異之。</p>
</div>
<div class='div-other'><a id='mulu795' />
<p class='h2'>玄暢</p><p>河西金城趙氏子。少旹。家門為胡虜所滅。禍將及師。虜帥見師䫉古清奇。而止之曰。此兒目光外射。非凡童也。遂獲免。後往涼州出家。本名慧智。遇玄高事為弟子。高每奇之。因改名玄暢。以表付囑之旨。其後虐虜剪滅佛法。害諸沙門。唯師得脫。元嘉二十二年閏五月間。發自平城。路由代郡上谷。東跨太行。北經幽冀。南轉將至孟津。唯手把一束楊枝。一扼葱葉。虜騎追逐。將欲及之。乃以楊枝擊沙。陡然天闇。人馬不能前進。有頃沙息。騎<span class='corr'>已</span>復至。于是投身河中。唯以葱葉內鼻孔中通氣度水。于八月達于揚州。洞曉經律。深入禪要。占記吉凶靡不誠驗。墳索子氏多所該涉。至于世技雜能。罕不畢備。初華嚴大部。文旨浩博。終古以來未有宣釋。師乃竭思幽尋。提章比句。傳講無匹。又善三論。為學者之宗。宋文帝深加欽重。請為太子師。再三固讓。弟子謂之曰。法師方欲弘道濟物。廣宣名教。今帝王虗<span class='corr'>己</span>相延。皇儲蓄禮思敬。若道揚聖躬。則四海歸德。今矯然高讓。將非聲聞耶。師曰。此可與智者說。難與俗人言也。及太初事故。方知先覺。自爾遷憩荊州。止長沙寺。時沙門功德直。出念佛三昧經等。師刊正文字。辭旨婉切。又舒手出香。掌中流水。莫之測也。迄宋之季年。乃飛舟遠舉。乃適成都。初止大石寺。乃手畵金剛密迹等十六神像。至昇明三年。又遊西界。觀矚岷嶺。乃于岷山郡北部廣陽縣界齊后山。遂有終焉之志。仍倚巖傍谷。結艸為菴。弟子法期。見神人乘馬。著青衣繞山一帀。還示造塔之處。以齊建元元年四月二十三日終也。</p>
</div>
<div class='div-other'><a id='mulu796' />
<p class='h2'>普岸</p><p>漢東蔡氏子。得法于百丈。太和年中謂眾曰。吾山水之遊未厭。諸人勿相留滯。天台赤城。道猷曾止。華頂石梁。智者降魔。將遊之也。自襄陽迤邐。從沃州天姥。入天台西門。得平川谷中一大舍峰名平田。結茅居之。未幾見虎乳子。瞪目眎師。遂以杖按其頭曰。貧道聞。此山神仙窟宅。羅漢隱居。今欲寄此安禪。檀越勿相驚撓。經宿虎領子而去。癸丑。眾力營搆丈室。成平田院。示眾。大道虗曠。惟一真心。善惡勿思。神清物表。隨緣飲啄。更復何為。</p>
</div>
<div class='div-other'><a id='mulu797' />
<p class='h2'>慧永</p><p>內江潘氏子。與慧遠同師道安。相期結屋羅浮。及遠為安所留。師乃先至潯陽。<span class='corr'>刺</span>史陶範。留憩廬山舍宅。為西林寺以居之。峰嶺別立茅室。甞有一虎馴伏。入其室者。輒聞異香。因號香谷。</p>
</div>
<div class='div-other'><a id='mulu798' />
<p class='h2'>懷州靈燦</p><p>遠公之門人。稟性淳直。寬柔著稱。遊學鄴研蘊正理。深明十地涅槃。備經講授。隨遠入關。十數之一也。住大興善寺。因遠公去世。眾侶無依。開皇十七年。奉勅補次為眾主。于淨影寺。傳揚故業。積經年稔。仁壽興塔。降勅令送舍利于懷州之長壽寺。初建塔將下。感一雄雉集于函上。載飛載止。曾無驚懼。與授三歸。便近人馳遶。似如聽受。迴頭鼓舞。欣躍自娛。覆勘其形。實非其雉。乃彩鳳也。</p>
</div>
<div class='div-other'><a id='mulu799' />
<p class='h2'>楚琦</p><p>蜀人。篤信西方。因抵燕京。聞樓鼓聲大徹。洪武初。三詔說法京都。　皇情大悅。後築室號西齋。一意淨業。常見大蓮華充滿世界。彌陀在中。眾聖圍繞。將示寂。書偈曰。吾行矣。人問何往。答曰西方。又問。西方有佛。東方無佛耶。乃厲聲一喝。泊然而逝。</p>
</div>
<div class='div-other'><a id='mulu800' />
<p class='h2'>牟羅漢</p><p>眉山人。名安。以廂公隸卒。如岷山。涉上清坂。忽遇髯者。顧笑曰。汝飢何不食柏子耶。摘子投其口。顧髯者不復見矣。遂不火食。大雪埋室。庭有大甕貯水。解衣就浴。江水暴漲。舟不可行。或戲指其笠曰。乘此渡可乎。師遂置笠水面。趺坐其上。亂流以濟。人呼為牟羅漢耳。</p>
</div>
<div class='div-other'><a id='mulu801' />
<p class='h2'>印滿</p><p>大千江安人。初不知書。因讀觀音經有悟。遂能文。有僧云。及八角磨盤七重行樹于室中。渠演之曰。大道原空。八角磨盤何處轉。本來非有。七重行樹不須栽。題水際觀音閣。曇影一江。兜率院天凝水月。身香五分。婆羅門女散栴檀。題懺筵。旋懺旋為。若是不為何用懺。非空非色。<span class='corr'>但</span>凡有色總成空。題佛殿。皇朝大一統。三教敷崇。天子壽萬年。億兆稱頌。僧舍云。補衲迎紅日。開牕推白雲。題佛閣。白日住虗空。千古慧光彌宇宙。金身來淨土。三乘苾典遍河沙。題文昌祠。半壁拱天心。開北極圖書洞府。六星明斗上。應人間豪傑昌期。開口皆佳句也。</p>
</div>
<div class='div-other'><a id='mulu802' />
<p class='h2'>壽聖院僧冲</p><p>古主于詩。其挽光獻太后云。昔補一天成大業。晚扶雙日耀重離。有詩五百餘篇。題曰錦屏集。又僧推聰能詩。曾賦春陰云。好花分日少。閒艸占春多。亦佳句也。</p>
</div>
<div class='div-other'><a id='mulu803' />
<p class='h2'>法師承遠</p><p>始學于成都。唐公至荊州。進學于王泉真公。真公授師以衡山。乃為教魁。相從而化者眾。有弟子法照。初居廬山。由正定聚。夢趣安樂國。見蒙惡衣侍佛者。師問為何人。佛曰。衡山承遠也。覺而見之相肖。乃從而學。傳教天下。法照在代宗時為國師。乃言。其師有異德。天子南嚮而禮焉。度其道不可徵。乃名其院。額曰般舟道場。用尊其位。師始居山西南岩石窟。人饋之食則食。不饋則食土泥茹艸木。後䇿杖騰空。不知何往也。</p>
</div>
<div class='div-other'><a id='mulu804' />
<p class='h2'>裴氏鸚鵡</p><p>成都尹韋臯記曰。人有獻鸚鵡者。河東裴氏謂。此鳥名載梵經。智殊常類。常狎而敬之。始告以六齋之禁。及午後非時終夕不食。或教以持佛名號。仰首奮翼。若善承聽。每清景永夜發和雅音。阿彌陀佛聲聲相續。一日有憔悴容。訓養者鳴磬而告之曰。將去此而西歸乎。每一擊磬一稱佛。十擊磬而十念成。斂翼委足揜然而絕。案釋典。十念成往生西方。又云。得佛惠者。歿有舍利。遂命火焚之。得舍利十餘粒。貞元十九年九月記。</p>
</div>
<div class='div-other'><a id='mulu805' />
<p class='h2'>成都有僧。誦法華經</p><p>甚功。一日有山僕。來請入溪。見跨溪一閣。僕入報。出謂僧曰。先生請師誦經。誦至寶塔品。先生野服藜杖。兩眉垂肩。揖入焚香而聽。設飯[木*巳]秫菊若甘露。䞋一鍰。僕送至中途。師問。先生何姓名。僕曰。姓孫。復于僧掌書思邈字。僧方嗟駭。僕忽不見。復回尋索三日。竟迷路。歸視䞋。乃金錢一百。由茲一饍。身輕無疾。唐史言百五十歲。野錄請誦經時在國初。則又三百年矣。</p>
</div>
<div class='div-other'><a id='mulu806' />
<p class='h2'>沙門海通</p><p>于嘉州大江之濵。鑿石為佛。高三百六十尺。覆以九層之閣。顏曰凌雲。</p>
</div>
<div class='div-other'><a id='mulu807' />
<p class='h2'>梵僧西天三藏盋怛羅</p><p>至蜀。自言從摩伽陀國至益州。途經九萬九千三百八十里。時建光天元年也。三藏自言。<span class='corr'>已</span>二百七十歲。</p>
</div>
<div class='div-other'><a id='mulu808' />
<p class='h2'>成都沙門光遠</p><p>遊西天。還詣闕。進西天竺王子歿徒曩表。佛頂印。及舍利若干。貝多葉。菩提樹葉。詔三藏施護譯其表。曰伏聞支那國有大天子。至聖至神。富貴自在。自慚福薄。無由朝謁。遠蒙皇恩。賜金剛座釋迦如來袈裟一領。即<span class='corr'>已</span>披挂供養。伏願支那皇帝。福慧圓滿。壽命延長。一切有情度諸沈溺。謹以釋迦舍利。附沙門光遠以進。</p>
</div>
<div class='div-other'><a id='mulu809' />
<p class='h2'>明槩表</p><p>決對傅奕廢佛僧事。師聞三皇統天。五帝御寓。道含弘而遠大。德普覆而平均。敷善教以訓民。布慈心而育物。逮乎中古。其道弗虧。故漢武欽明。見善而弗及。顯宗睿哲。體道而弗居。遂能紆屈尊儀。甘泉禮金人之瑞。翹想夢寐。德陽降銅像之徵。于是秦景西遊。越流沙而訪道。摩騰東入。跨葱嶺而傳真。遂得化漸漢朝。寺興白馬之號。道流晉世。剎建青龍之名。其間盛寫尊儀。競崇寺塔。騰慧雲于落仞。涌法水于窮源。文富萬言。第略記耳。</p>
</div>
<div class='div-other'><a id='mulu810' />
<p class='h2'>通天禪師</p><p>諱明徹。京兆同州潘氏子。嗣法于銕山禪師。乃臨濟二十五世孫也。弔影孤單。歷半天下。後遊峩眉。隙地為菴。名曰圓覺。兀坐終日。熊猿作伍。煙霞為鄰。丁亥歲。神宗聞之。賜紫衣龍藏。顏曰護國艸菴寺。迨辛丑十一月十二日。示微恙。書偈。七十六年幻化身。東西南北苦勞生。今朝惹得虗空笑。大地原來不是塵。塔全身于千佛頂。</p>
</div>
<div class='div-other'><a id='mulu811' />
<p class='h2'>得心律師</p><p>巴東人。因禮普賢值大椿。憩于下。常修淨業。晝夜六時弗間。日居月諸。雲輸霞委。忽成叢席。以樹名曰洪椿坪也。劫運斯逢。秋毫無犯。兩川共尊。實師之願海淵弘矣。</p>
</div>
<div class='div-other'><a id='mulu812' />
<p class='h2'>渝州木棟可尊古法師</p><p>持正嚴行。威德逼人。甞講法華。至唯佛與佛乃能知之。遂執卷召眾曰。還知麼。眾答不恰。自代云。向下文長。付在來日。因以兩川稱為義虎也。</p>
</div>
<div class='div-other'><a id='mulu813' />
<p class='h2'>澄江宗主</p><p>內江復覺寺僧。三學該煉。唱提千七百則公案。如青雲吐月。精操玄文。似遠客還鄉。出入劫雲中。匡徒劍戟裏。暮年折一足。世稱雲門再來。後示寂于峩眉山。塔標伏虎寺。世壽八十三。坐臘五十九夏。</p>
</div>
<div class='div-other'><a id='mulu814' />
<p class='h2'>輔慈沙門。高原昱蓬溪人</p><p>廿歲猶粥粥然。似無能者。偶友人激曰。終南山多異人。可往叩焉。師至終南。寓窺基法師遺址。果值異人。授以唯識論。淬礪九載。後抵燕都。值肯堂王公。論唯識義。師曰。大覺湛然。識于何生。佛智歷然。識向何滅。若執唯識真實有者。遮唯識也。如是則天親不得<span class='corr'>已</span>以有頌。護法等不得<span class='corr'>已</span>以有論。師于萬曆辛亥。挂搭于江寧南屏。不得<span class='corr'>已</span>操觚詮註。務顯永明宗鏡。攝性相以雙圓。彌勒闡宗。依一真而摹相。心空識空。則三十為綴。識滅論滅。即九大焉依。本如吳公見以助喜。即捐金壽梓。師曰。乍尋茲義。文隋齟齬。竭思羣經。窮研眾論。支頤瞪目。振逸忘勞。更訊大方。漸通線徑。剞厥既就。海內強學。無不沾濡。密雲悟和尚過南屏。師以藁示之。密閱數紙。批云。瘦狗過沙溪。擲之而去。師回蓬溪青蓮寺示寂焉。骨櫬白如雪。堅石硬如鋼。塔于本寺之蕋峰。世壽九十。坐六十四夏。</p>
</div>
<div class='div-other'><a id='mulu815' />
<p class='h2'>長壽東山寺無為律師</p><p>前身即本寺楊關主也。臨終曰。我二十年後再來。遂將方丈鎖封而逝。迨廿載。緇素夢師祖回山。翌日設香恭迎。見一僧年將二十。且笑且言曰。吾來矣。汝等可將我封號開了。便入方丈。坐談往事。歷歷指陳。緇素莫不驚異。後又上山欠水。自往鶴遊坪龍王洞。兀坐七日。募一小龍携回。入滅時。門弟子。恐後龍難制伏。遂白師遣下山矣。師不善詩對。有涪郡冢宰夏公訪師。因猫兒往過。夏即出對曰。小小猫兒拖虎尾。師應聲對曰。細細蝦子帶龍鬚。其靈異聰利。不止如此。兩川深慕其道德焉。</p>
</div>
<div class='div-other'><a id='mulu816' />
<p class='h2'>鈞天</p><p>廣樂內江石氏子。神清侏儒。戒月孤圓。甞題接引佛壁曰。久立地等世上人。一齊同路。長伸手接娑婆客。打夥共行。崇禎丙戌。聞闖宼陷宸京。而獻賊亦叛蜀。携徒宗叵。遁跡於然燈寺之絕頂。不粒而終。壽七十二。塔于本山。</p>
</div>
<div class='div-other'><a id='mulu817' />
<p class='h2'>昭覺惟一真常禪師</p><p>未詳法嗣。甞作牧牛頌曰。崢嶸頭角出常流。踏遍溪山得自由。一朝摸著牛兒鼻。牽向人間賣不休。</p>
</div>
<div class='div-other'><a id='mulu818' />
<p class='h2'>遼陽</p><p>三韓人。邊鎮之幼子也。以失守。問罪當在死數。父以錢贖之。得避俗為僧。精勤懍厲。苦行標節。不畜錢帛。隨得隨施。居江安土橋。恧染風疹。于康熙庚戌冬。密有燒身之意。甞自[卄/積]薪高丈餘。中開一龕。足容<span class='corr'>己</span>身。弟子德法苦諫不從。傾囊設大施會訖。入龕自焚。遺命。碎骨和粉棄江中。遂遵之。後徒德玉南還。為師作忌。有云。持鍬上法堂。為覓先師骨。先師臨終時。分付塟魚腹。何哉要如斯。喜唱船子曲。咄。善漁父和實難齊。欵乃一聲山水綠。</p>
</div>
<div class='div-other'><a id='mulu819' />
<p class='h2'>遵義禹門䇿眉禪師</p><p>黎氏子。幼為郵吏。而桂子蘭孫。緇素百有餘人。因甲乙之。革依本師丈雪和尚削染。金湯法社。敞建叢林。乙卯冬杪過昭覺。省覲本師。行至渝州。偶問門徒。此去成都遠近。眾曰。半月程。師曰。祇可半途。命莊香遙禮畢。端坐而逝。世壽八十八。僧臘三十。塔于內江般若寺也。</p>
</div>
<div class='div-other'><a id='mulu820' />
<p class='h2'>諱號雷同傳</p><p>兩楊雄。兩李膺。兩王褒。兩文與可。楊雄成都人。作大元經者。漢王褒資中人。作賢臣頌者。晉李膺涪城人。作益州記者。漢李膺為益州太守。寰宇記云。城西三里有李膺宅。後周王褒。同庾信從益州趙王。出鎮之蜀。褒有奉賀詩。楊雄持節入蜀。迎梁主蕭巋者。文與可鹽亭人。與東坡先生同時。善寫竹。<span class='corr'>已</span>上皆宦遊人。也。今涪州有文姓者。亦號與可。深可慨歎。</p>
<p>宋孫明復曰。太鉉一書。乃明天人始終之理。君臣上下之分。葢疾莽而作也。王介甫諸家。以年數考之。謂子雲與莽不相及。上符命投閣。恐係谷子雲事。鑿鑿有據。是何人忍于污衊賢者于史中。</p>
</div>
<div class='div-other'><a id='mulu821' />
<p class='h2'>攀高傳</p><p>凡別名更號。萬不可犯。前輩如憨山老人。時人喜憨字。效而稱之。憨松憨石憨月憨浪。本師破老人。時人亦效而喜焉。破浪破雪破峰破石。牧雲叔住甞熟縣破山寺。拈古內謂。破山則不然。末學聆之。疑翳載胸。又如木陳浮石。亦先輩號也。高僧傳備具。蒼頡造字如河沙。何故篤羨此音之美。如天皇天王兩道悟參錯。費盡後昆脚手。</p>
</div></div>
<div class='div-xu'><a id='mulu822' />
<p class='h1'>後䟦</p><p>昔如來在世。預以末法。囑累帝釋及諸國王。良由天力可摧萬邪。王威可率兆庶。而遺法付囑者。意在仗庇流通。以四眾之微弱。恐三寶之廢毀。藉王者之威力。令有不肖者寢其紕紊。助大猷以維新。扇皇風以遐暢。所以歷朝地主。公卿士庶。一聆分衛。無不傾心呵護也。故眾生非佛法不能自度。佛法非眾生不能弘宣。佛又自記囑累流通。惓惓有以。知世尊慈悲法施。設使無量國土。有一人不聞是法者。未滿如來本懷。今吾南洲。有一夥男子。頗稱猛利。一聆玄誨。即豎起眉毛。徹悟根源。真常獨露。語嘿動靜為天下法。斯乃折蘆導世之徒也。又有一類操白業底。足跡徧天下。詩名滿世間。便謂<span class='corr'>已</span>證<span class='corr'>已</span>得。從而呵佛罵祖。放曠無檢。聲色貨利。居然常人。而高談濶論。明欺一世。豈欺世乎。乃自欺也。又有一種。洋洋焉形影相弔。言于未來。乃靜極光通。神清可挹。俗之所謂神僧者此也。又有一般操黑業人。鈍根樂小法。不自信作佛。仁者彼既丈夫我亦爾。怯弱于誰。此一放過。不知打向何方何道裏去。且目擊耳聞。同牕之輩。多少英俊。精靈剝盡。惶惶焉。又一生了。觀古之尊宿。幾十年點胸自許後。為明眼人煅煉方始省悟。及其悟後。奉戒愈精。檢過愈密。甚至向折脚鐺下。入山磨煉真去就。豈非識法者懼。邇來學者。順則喜。逆則悲。皆大法不明之咎。故宋受子罕之言。囚于墨翟。魯信季孫之說。逐于尼丘。二子之賢。弗能自保。況蠢蠢之徒耶。爰佛法弘化。貴乎時節因緣。緣與時違。化將焉托。且巴蜀未蔡。何緣千年九易。土石俱焦。聞昔染指法味時。即有稗官野史之志。自戊午入蜀省勤。恨兵戈擾攘。典籍蕩廢。而有無徵不信之失。本師于己酉秋。遂發大藏。攷騐傳燈。取其師承有據者筆之。不敢以影響參合疑誤。後人顏其名。曰錦江禪燈。越己未七旬大年。雖老且病。未甞不手披目閱。以訂其譌。聞等幸集康衢。忝序班首。勸諸同志。悟自本心。見自本性。受用自家境界。為大導師。作人天眼。于此三有大城。隨機應化。令彼十二類生。與我無異。則住荊楚弘山崇慧寺徹聞謹跋。</p>
</div>
<p class='juan'>錦江禪燈卷<span class='corr'>第</span>二十<span class='note-inline'>(終)</span></p>
</div><!-- end of div[@id='body'] -->
</body></html>