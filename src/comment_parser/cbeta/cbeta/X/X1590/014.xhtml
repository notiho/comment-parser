<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>錦江禪燈</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu579' />錦江禪燈卷第十四</p><p class="byline">昭覺丈雪　通醉　輯</p><p class="byline">紹興幻菴　胡昇猷　訂</p><p class="head1">大鑒下第三十七世</p>

<div class='div-other'><a id='mulu580' />
<p class='h2'>自閒賢法嗣</p>
<div class='div-other'><a id='mulu581' />
<p class='h3'>霍山憨余暹禪師</p><p>西充王氏子。參徧尊宿。末後入自閒和尚室。始嗣法焉。出住晉之霍山。解制上堂。結却布袋九旬終。今日解開八面通。衲子通身是手眼。拿雲攫霧把清風。諸禪客好奇逢。白雲聚散滿晴空。脚底芒鞋獰似虎。肩頭拄杖活如龍。上堂。結制解制。諸方舊例。佛祖家風。一場特地。九旬把住牢關。勘驗聖凡禁忌。不容走作絲毫。煅煉衲僧巴鼻。剿絕異想偷心。必然脚跟點地。一任吒呀哮吼。管教山搖地震。當報不報之恩。共助無為之化。上堂。紅塵閙市。全彰古佛心宗。身色堆頭。獨露祖師巴鼻。平泉兩岸。烟籠水月光新。姑射峰頭。彩散白雲影秀。花街柳巷觀音院。酒肆婬房彌勒家。</p>
</div></div>
<div class='div-other'><a id='mulu582' />
<p class='h2'>雲峩喜法嗣</p>
<div class='div-other'><a id='mulu583' />
<p class='h3'>斌雅禪師</p><p>潼川人。嗣法于風穴雲峩禪師。住法海寺。上堂。法海自住以來。不肯攙行奪市。列土分茅。將天地作一禪堂。行與諸人同行。住與諸人共住。二六時中著衣喫飯。運水搬柴。舉措施為。了無障礙。乃至明暗色空。森羅萬象。若智若愚。各依本分。然雖如是。更有一人不入保社。淨裸裸絕囊藏。赤洒洒無向背。有時孤峰頂上嘯月吟風。有時閙市街前神頭鬼面。舌拄梵天。眼空四海。動若行雲。止猶谷神。以拂子打圓相云。還識此人麼。平生肝膽向人傾。相識還如不相識。靈臺寺上堂。一句無私。斬釘截銕。萬機休罷。逈脫羅籠。隨流得玅。千里同風。大用現前。逢場作戲。玉鑑含秋。氷潭落影。龍泉出匣。萬里橫尸。大火聚豈容湊泊。金剛圈不許撮挐。撥著便轉。<span class='corr'>已</span>墮功勛。提得即行。早成途轍。具如是之玅見。作苦海之舟航。隱顯全彰。文軌一致。封村寺上堂。春深物茂。日暖風和。燕喜鶯歡。時清道泰。般若流通。法元無隱。擊禪床云。聲不是聲。徒勞側耳。色不是色。難為撿別。海寶寺上堂。披霜躡屩。雲路三千。全身放下。理合瀟然。袖裏金鎚當陽拋出。毗耶丈室八字打開。住其中者。握閫外威權。鈎頭有餌。施佛祖照用。秤衡無星。開人天正眼。驗衲僧巴鼻。若是識機宜別休咎。撩起便行。脚跟下好與三十。何也。海寶門下。令不虗行。</p>
</div>
<div class='div-other'><a id='mulu584' />
<p class='h3'>憨休乾禪師</p><p>蜀西龍安胡氏子。十九脫白。二十圓戒。徧參諸方。各有會處。康熙丁未。詣少林禮祖墖。過風穴參雲峩和尚。機緣相契。乃授記莂。癸丑開法涇陽興福禪寺。眾請入院上堂。撥艸瞻風二十秋。全機不動信優游。無端扶上華王座。擘破三元接上流。宗乘一唱。三藏絕詮。至道恢弘。千途合轍。眾流截斷。遍塵剎而任運全該。玅轉元樞。括有無而憑垂指注。光超日月。智出聖凡。動靜無私。隱顯不昧。髑髏常干世界。鼻孔摩觸家風。綿密安祥。權開洞山五位。暗機圓合。要出溈仰三生。一字關大雲門之高古。六相義挕法眼之現成。奪境奪人。直捷痛快。立賓立主。大用天旋。印水印泥印空。匪作家難辨。非心非佛非物。唯證乃知。似地普擎。如天普葢。真機剖露。萬法全彰。正恁麼時。且道即今開堂祝聖一句。作麼生道。擊壤歌揚忘帝力。由<span class='corr'>賡</span>詩詠樂時雍。</p>
</div></div>
<div class='div-other'><a id='mulu585' />
<p class='h2'>宕山法法嗣</p>
<div class='div-other'><a id='mulu586' />
<p class='h3'>孤月朗禪師</p><p>合州楊氏子。歷徧諸方。值箬菴和尚打徹。遇宕山禪師印證。住桃源瑞麟院。上堂。只著芒鞋不用舟。脚跟下事愈沉浮。而今渴飲飢餐也。未卜橋流是水流。小參。驀豎拂子云。此是向上第一著。未會之人沒棲泊。權曰此事與君持。細細嚼來味似檗。放下拂子。拍膝一下。</p>
</div>
<div class='div-other'><a id='mulu587' />
<p class='h3'>古宿尊禪師</p><p>成都胡氏子。嗣法宕山和尚。浴佛上堂。日月兩莖燭。須彌一炷香。以斯成現物。供養法中王。顧眾云。此是山僧窮孝敬。汝等若有奇品異餚。不妨拈出。以報不報之恩。共祝覺皇之壽。供丹霞禪師像上堂。前釋迦不安。後彌勒不奉。單單供養天然老子。一不重伊智大才高。二不重伊道全德備。今所重者。是伊聽訃而別選。聞授戒而疾退。騎聖僧得號于馬祖。燒木佛禦寒于慧林。諸般去就且置。即今安位一句如何舉揚。拂一拂云。見聞戶牖無遮障。奪却龐公幞頭來。元宵上堂。執拄杖云。今年今月十五。不打尋常破鼓。剔起破暗明燈。且要人人盡覩。忽爾油盡燈殘作麼生。[妳-女+口]。杖頭有眼明如日。凹凸平夷任所之。聖泉除夕上堂。一年周歲三百六。逗到今宵剛數卒。戶戶釘桃符。家家燒爆竹。送舊者憨忙。薦亡者慟哭。好笑世間人。多被時緣逐。祇有聖泉僧。恬然似不覺。擲拄杖下座。</p>
</div></div>
<div class='div-other'><a id='mulu588' />
<p class='h2'>大雄峰法嗣</p>
<div class='div-other'><a id='mulu589' />
<p class='h3'>藪菴願禪師</p><p>簡州謝氏子。中歲出家。嗣法大雄。住成都報國菴。昭覺老人設齋。上堂。報國初開法戰場。滿堂雲水破天荒。厨中儋石無儲也。自有高明共助<span class='corr'>揚</span>。舉大慧杲和尚。至蔣山訪應菴華禪師。上堂舉牛過窗櫺話。者則公案。在蔣山肚內多年。若不是法叔老師抑揚小姪。一生不敢舉著。今日向人天眾前拈出。供養我法叔老師。召眾云。大眾。既是頭角四蹄俱過了。因甚尾巴過不得。誵訛在甚麼處。良久自代云。家家門前火把子。元來事同一家。共相唱和。所謂酒逢知<span class='corr'>己</span>飲。詩向會人吟。願上座不敢舉古判今。茲是昭覺老人屈尊就卑。助揚法化。以佛法住持。且接物利生一句作麼生道。卓拄杖云。橫塘宿鷺斜飛起。數隻銀瓶挂樹梢。</p>
</div></div>
<div class='div-other'><a id='mulu590' />
<p class='h2'>響谷法嗣</p>
<div class='div-other'><a id='mulu591' />
<p class='h3'>金純寺眉雪宗禪師</p><p>射洪謝氏子。嗣法于響谷禪師。上堂。山陰深秀游人少。野水重嵓一樣春。山野今日重開祖席。佛日再懸。把住則瓦礫眠雲。放行則燈籠起舞。爭似無生國裏王大博。取性高眠。逍遙快樂。</p>
</div></div>
<div class='div-other'><a id='mulu592' />
<p class='h2'>凝真法嗣</p>
<div class='div-other'><a id='mulu593' />
<p class='h3'>南隆西平寺天然慧禪師</p><p>南充柳氏子。因蜀亂。混火隊中。十八歲厭世如幻。有出塵之志。禮如成薙染。圓具。參謁諸方。後依凝真和尚。深錐痛劄。死而復蘇。遂蒙印證。元旦上堂。時當元旦百事新。送去迎來見主賓。驀拈拄杖云。惟有者箇烏律律。不隨節令順人情。有時敲風兼打月。須彌頭裂滄海疼。駭起南山於菟走。株連北斗喫一驚。且道利害在甚麼處。復卓云。不是沙場經慣戰。怎豎旌旗百尺高。下座。</p>
</div></div>
<div class='div-other'><a id='mulu594' />
<p class='h2'>快雪國法嗣</p>
<div class='div-other'><a id='mulu595' />
<p class='h3'>蓮池聞禪師</p><p>宕渠羅氏子。丱歲于含虗師處祝髮。廿歲詣方如和尚座下圓具。徧參歸保寧。建蓮池菴自休。一日快雪和尚過訪。機緣相叩。而記莂焉。仇居士供法衣上堂。法不孤起。仗境方生。六月炎天寒威凜烈。此是境。且道如何是法。提起衣示眾云。會麼。者衣線下事。人人具足。不可思議。阿誰欠少。何必向他家糞草堆頭。覓甚麼碗。所以道。不離當處常湛然。覓則知君不可見。</p>
</div></div>
<div class='div-other'><a id='mulu596' />
<p class='h2'>雲嶠水法嗣</p>
<div class='div-other'><a id='mulu597' />
<p class='h3'>蒼谷桂禪師</p><p>湖廣荊州李氏子。丱歲禮幻識大師薙髮。年登廿稔。就本師圓具。徧參諸方。至雙桂與嶠和尚機緣相叩。而記莂焉。康熈丙寅。達州紳衿。請住龍興禪院。上堂。驀呈拄杖召眾云。會麼。者箇上拄天。下拄地。本自無名。誰敢強安。有時動地放光。明如杲日。有時泯跡潛踪。黑似墨漆。不屬青黃。方圓任器。能變能化。能橫能直。畢竟平等。殊堪倫匹。達古通今。竪窮三際。復橫按拄杖云。戒定慧祖師關。恰好都盧一串穿。又卓云。還會麼。于斯薦得。無量法門河沙妙義。從此建立。其或未然。更買草鞋行脚始得。</p>
</div></div></div>
<div class='div-other'><a id='mulu598' />
<p class='h1'>大鑒下第三十八世</p>
<div class='div-other'><a id='mulu599' />
<p class='h2'>石谷慧法嗣</p>
<div class='div-other'><a id='mulu600' />
<p class='h3'>羅漢雲林地禪師</p><p>通江董氏子。禮心田師削染。參石谷和尚。以嗣法。重建䦹邡羅漢寺。乃馬祖一禪師脫白處也。上堂。問如何是羅漢境。師云。參天蒼竹密。填空古栢稠。進云。如何是境中人。師云。大雄殿一座。頭陀祇十人。進云。人境不立時如何。師云。虧汝到與麼境界。乃云。一棒一喝。一拳一脚。直指臨濟心髓。全彰德山韜略。古之不多一點。今之不少一劃。全得艸偃風行。如虎戴角。撞著磕著。橫機殺活。脫或未然。山僧未免重下註脚。以拄杖卓一卓。喝一喝。也是千錯與萬錯。復卓云。錯錯。</p>
</div>
<div class='div-other'><a id='mulu601' />
<p class='h3'>淨居月目初禪師</p><p>樂至鄒氏子。丱歲于巴岳寺落<span class='corr'>䰂</span>。參石谷和尚圓具。復受記莂。後住龍門淨居寺。上堂。僧問。如何是龍門境。師云。清風橋下兩池水。進云。如何是境中人。師云。日出而作。日入而歇。進云。人境以蒙師指示。向上宗乘事如何。師便打。進云。瞎棒。師復打云。却有瞎漢喫在。乃云。時開飯店止飢寒。引水龍門且種田。佛法寧教齊爛却。從斯弗說老婆禪。</p>
</div>
<div class='div-other'><a id='mulu602' />
<p class='h3'>蒼桐華禪師</p><p>綦江封氏子。丱歲出家。廿年于密語和尚處圓具。石谷和尚印證。隱山為常。有山居詩行世。其略曰。山悠悠也水悠悠。一杖雲深任自遊。樹抄松花堪作食。秋迴荷葉可為裘。堂堂佛法消塵鏡。渺渺光陰送客舟。若要頓超如幻景。只須常牧此心牛。又云。溪山一一都成畵。竹樹叢叢畵不成。堪笑住山人性蠢。钁頭一柄足平生。暮年仍歸本郡石門寺。而臨行偈云。來時黃菊篩金。去時青山舖白。想起者個骷髏。千回萬回作客。今朝踢倒須彌。拶得虗空出血。涅槃城裏沒相知。笑殺率陀古彌勒。</p>
</div></div>
<div class='div-other'><a id='mulu603' />
<p class='h2'>紫芝藏法嗣</p>
<div class='div-other'><a id='mulu604' />
<p class='h3'>[郫-卑+((白-日+田)/廾)]筒護國寺天然貴禪師</p><p>上堂。今朝腊月初八。處處闡揚佛法。惟有護國不然。見人只是生罵。驀拈拂子云。向者裡薦得。剎剎塵塵毗盧境界。溪聲鳥語觀音理門。其或未然。依舊鼻孔向下垂。擊拂子下座。元宵上堂。不唱陳年曲調。要打新鮮鼓笛。無言童子口吧吧。無舌人兒能解語。等閑操動沒絃琴。海水騰波山自起。且道沒絃琴作麼生操。以拄杖作操琴勢云。會麼。若將耳聽終難會。眼底聞聲方始知。</p>
</div>
<div class='div-other'><a id='mulu605' />
<p class='h3'>錦官萬福寺瓊目溫禪師</p><p>戎州宜賓鄧氏子。十五歲薙染。恒思此身無常。參謁諸方。聞紫芝和尚開堂。杖笠往參。充侍寮十五年。遂印可焉。後住萬福。上堂。昔人聚石說法。今我法說亦空。石火電光。難為湊泊。驀拈拄杖卓云。惟有者個。赤條條。光灼灼。有時和泥合水。社舞村歌。有時孤峰獨立。挂月懸星。動則俾觀音勢至結舌藏鋒。靜則令釋迦老子無本可據。且道利害在甚麼處。良久云。參。護國寺為天然和尚點主。眾請上堂。者曲彔木床。是我天然法兄。揑不聚。擘不開的。今朝落在萬福手裏。于中七縱八橫。齊行照用。乃豎拂子召眾云。見麼。茲我然兄。于一毫端。現大人相。與汝諸人。道末後句去也。復擊禪床云。聞麼。復為汝等全身獨露。若或不薦。萬福不免別通消息。拋下拂子云。記取者枚毛拂子。再來號吼震三千。</p>
</div></div>
<div class='div-other'><a id='mulu606' />
<p class='h2'>語嵩裔法嗣</p>
<div class='div-other'><a id='mulu607' />
<p class='h3'>嵩耳住禪師</p><p>渝州費氏子。初參破雪和尚。目不識丁。鍊杜多行。後訪牟尼山語嵩和尚。棒下見旨。乃印可焉。後住少峩山慈明寺。上堂。弘機獨唱。千聖潛踪。截斷眾流。棒雲無路。若箇正因衲子。顯大機施大用。于石火閃電光中啐啄。縱奪人天。權衡佛祖。敲唱雙行。殺活齊彰。碎凡聖窠窟。斷生死根苗。猶未是向上事在。作麼生是向上事。王令<span class='corr'>已</span>行天下徧。將軍塞外絕烟塵。</p>
</div></div>
<div class='div-other'><a id='mulu608' />
<p class='h2'>書雲旵法嗣</p>
<div class='div-other'><a id='mulu609' />
<p class='h3'>舌響訥禪師</p><p>定遠龍氏子。參半天下。于林野和尚掌下有省。回蜀見書雲和尚。以印證焉。上堂。向上一句。千聖結舌。覿面一著。隨處現成。折旋俯仰。露布本地風光。咳唾掉臂。全彰衲僧機柄。上根利智。如良驥見鞭影追風千里。中下之流。似韓獹逐塊永忘其返。而今勿論上中下根。直教箇箇氣宇如王。坐斷千差路頭。把定衲僧巴鼻。洞明頂[寧*頁]正眼。覰破祖師關捩。且道如何是祖師關捩。四野嚴寒無處泊。散髮披襟到畵堂。上堂。打開光明藏。現出本常理。大地絕點翳。四海清如洗。森羅與萬象。都盧在裏許。休言覩明星。誑惑癡男女。上堂。爐鞴弘開。魔佛頓鎔。鉗錘高舉。聖凡情盡。箇箇焦頭爛額。人人皮綻肉鎔。任是百煉精金。到此也須失色。卓拄杖云。拈出紅爐金彈子。簉破諸人銕面門。</p>
</div>
<div class='div-other'><a id='mulu610' />
<p class='h3'>麗眉釆禪師</p><p>瀘陽人。得法于書雲旵和尚。住金川之中嵓。開爐上堂。個事人人本具。何須向外討覓。頭頭頂著青天。步步踏著實地。山僧不是妄言。要且理無二致。所以龐居士云。神通並妙用。運水及搬柴。若于此中透徹。一生參學事畢。其或未然。長連床上豎起脊梁。切莫瞌睡。抖擻精神。只看穿衣喫飯。運水搬柴底。畢竟是個甚麼。參。佛成道上堂。居來十載為叢林。幸爾今朝佛道成。溪山雲月渾閒事。只取金鱗上直繩。先師涅槃後。凄然感興廢。不肖揚家醜。扶起破沙盆。修殘補破屋。先要得其人。啐啄同時節。三生似有因。今欲傳家具。人天共證盟。放出三支箭。相將射一羣。遂召滔然用初朗旭三人過來云。從上機關。千聖同廛。一道圓光。萬靈合轍。驀喝一喝云。且道者個還入其數麼。一輪皓月懸崖畔。幾片殘雲挂嶺頭。卓一卓下座。</p>
</div></div>
<div class='div-other'><a id='mulu611' />
<p class='h2'>大冶法嗣</p>
<div class='div-other'><a id='mulu612' />
<p class='h3'>舒光照禪師</p><p>蘄水人。避世入蛾眉絕頂。影不下山者二十餘載。忽一日欲下山。鳴鼓上堂。九旬限滿。巧中藏拙。晝夜殷勤。拙中藏巧。養馴一個水牯牛。頭角崢嶸世上少。今朝肆足印莓苔。笑殺平田黃大老。辭世形本無形。說亦無說。盡大地人難摸索七十九年住娑婆。彈指光陰如夢覺。舉步踢倒蛾眉山。者邊那畔總一箇。喝一喝。擲筆而逝。</p>
</div></div>
<div class='div-other'><a id='mulu613' />
<p class='h2'>耳毒泰法嗣</p>
<div class='div-other'><a id='mulu614' />
<p class='h3'>射洪會靈寺幻住明禪師</p><p>瀘州曾氏子。嗣法于耳毒泰。上堂。雨過莓苔淨。陞堂說法時。斯緣誰解會。啼鳥上花枝。小參。初撾塗毒鼓。三舉撲地鐘。敵勝超羣句。生蛇始化龍。咄。</p>
</div>
<div class='div-other'><a id='mulu615' />
<p class='h3'>純備德禪師</p><p>鄷都李氏子。中年于幻住大師處鬀染。詣耳毒和尚座下圓具。而嗣法焉。後住彝陵州黃陵禪院。上堂。立教明宗。須張縵天網子。活捉龍蛇。可以直下承當。安邦定國。要展揭世經綸。生擒虎兕。乃能全身擔荷。所以祖師心印。壯似銕牛之機。去即印住。住即印破。只如不去不住。印即是。不印即是。于斯擬議。錯過千山。少涉思惟。白雲萬里。致使三世諸佛總放不下。歷代祖師全提不起。一大藏教詮註不及。刢俐衲僧自救不了。正恁麼時。作麼生履踐。喝一喝云。振奮吒沙無向背。爍迦羅眼莫能窺。</p>
</div></div>
<div class='div-other'><a id='mulu616' />
<p class='h2'>佛語御法嗣</p>
<div class='div-other'><a id='mulu617' />
<p class='h3'>重慶府香國寺䆿堂秀禪師</p><p>湖廣辰州府人。幼失恃怙。依湖山慧覺和尚之嗣。佛語會下薙染。十八圓具。深研內外典集。未幾屏去。鐵脊焦團。受佛語記莂。囑之南遊。參徧諸方。<span class='corr'>己</span>巳歸渝就香國。開爐上堂。爐火乍燔。是銕是銅須經煆。槖籥大煽。若凡若聖盡銷鎔。淬般若之智鋒。礪金剛之神劍。若是躍冶之金。徒勞鍛煉。驀竪拂云。者一星兒火種。自鷲峰發燄。嵩少騰芳。太白山中。標霞天之光彩。錦江江上。闡亙古之宗猷。如如意珠。似帝青寶。可以福國裕民。為祥為瑞。入聖超凡。而今落在香國者裏。只得借曼殊普賢作爐頭。勢至圓通為冶匠。五百聲聞緣覺作散工。扇火扇風。添煤添炭。山僧忍俊不禁。未免助其神用。遂擲拂子云。直下來也。急著眼覰。</p>
</div></div>
<div class='div-other'><a id='mulu618' />
<p class='h2'>吼一等法嗣</p>
<div class='div-other'><a id='mulu619' />
<p class='h3'>唐安曇雲寺文璧福禪師</p><p>眉州陳氏子。幼冲覃訐。染指釋門。參徧諸方。後入吼和尚之室。秉拂上堂。柳舒金。梅正白。幾經霜凌幾經雪。寒枝傲骨占春先。却把清香輕漏泄。惟佛與佛無分別。揮拂子云。筍過東家作竹林。藕穿池面為荷葉。臘八上堂。積劫深懷疑彈子。實難吞吐出皇宮。六年雪嶺時無懈。驀地擡眸見<span class='corr'>己</span>躳。此是大覺老人。在霜天月下悟得底。今日福上座。向情與無情煥然等現處。舉似大眾。還會麼。若會得。天地虗空生汝心內。人物殿堂皆汝元常。若或未然。捨家出家本屬何因。緇衣披度當為何事。正恁麼時。且道大覺老人。畢竟悟箇甚麼。良久云。泥牛掣斷黃金鎖。銕馬衝開碧玉關。改見月菴為曇雲寺。上堂。一點一畫涅槃妙心。一字一言真實勝義。不是九重隆下。親從刺史頒來。顯示佛祖真機。開發人天眼目。所以道。若以眼見。乃文殊境界。若以耳聞。實觀音妙體。若以心思。普賢牀榻。且道。毗盧遮那即今在甚麼處。顧左右云。不擬議時全體現。涉思惟處隔關山。</p>
</div></div>
<div class='div-other'><a id='mulu620' />
<p class='h2'>瑞林蓮法嗣</p>
<div class='div-other'><a id='mulu621' />
<p class='h3'>玉諾昌禪師</p><p>蜀南人。齠齡于瑞林和尚處薙染。至年圓具。初遊講肆。頗通經論。因看圓覺經。四大各離。始覺忙然。遂徧參。歸來徹困于淡竹老人。受記莂于本師瑞林和尚。康熙戊午。住成都府德元寺。上堂。吾年三十四。佛法總不識。張登曲彔牀。渾無些子伎。全提臨濟宗。惟憑斯箇力。頭頭絕覆藏。處處無踪跡。活潑潑耀古騰今。峭巍巍輝天鑑地。當陽露出端倪。揚眉<span class='corr'>已</span>落第二。且如何是全提意旨。卓拄杖云。青天也皺眉。住南關外草堂寺。上堂。兩度相催住草堂。且無佛法可商量。烏藤拈出全收放。殺活臨機覿體彰。呈拄杖召眾云。者木上座。在臨濟德山。有意氣時添意氣。在文殊普賢。不風流處也風流。落在昌上座手裏。放行則萬象生輝。把住則乾坤失色。空王殿上。一任簸土揚塵。糞掃堆頭。徧現紫金光聚。有時為天中之天。有時作聖中之聖。胎卵濕化。鱗甲羽毛。承斯恩力。齊彰本地風光。各顯神通妙用。與凡聖同源。千差一致。復卓一卓云。還委悉麼。離相離名人不稟。吹毛用了急須磨。</p>
</div></div>
<div class='div-other'><a id='mulu622' />
<p class='h2'>曉元濟法嗣</p>
<div class='div-other'><a id='mulu623' />
<p class='h3'>大旭宗禪師</p><p>蜀南建昌李氏子。齠年祝髮。詣成都草堂寺。參曉元和尚座下圓具。巾缾六稔。元痛以鉗錘。契機之後。住窰山鎮疆寺。至節上堂。心珠燦燦絕纖塵。盡淨常靈脫體新。無物與伊堪比并。略侔日月合其明。眾中有恁麼人麼。問月朗當空時如何。師云。光映前街連後巷。進云。月落後如何。師云。剔起殘燈閱簡編。進云。如何是窰山境。師云。雨晴松竹翠。山寺木[木*魚]聲。進云。如何是境中人。師云。樓頭歌舞後。猶味樂賓儔。進云。人境雙忘旹如何。師云。籬邊葉落無聲響。嶺上雲歸絕點痕。乃云。六花亂墜。寒氣逼人。日南長至。百卉萌生。山僧褁頭大睡。誰管他人屋上霜凝。以拄杖作圓相云。會麼。于中薦得。百千三昧一時證得。神通妙用無越此宗。人人向文殊眉睫上往來。個個于普賢行門中出入。高揖釋迦。不拜彌勒。到恁麼田地。有無不立。凡聖亦如。隨緣放曠。任運逍遙。石頭土塊動地放光。蒼松翠竹吾人本體。何必要山僧重叨呾也。如或未委。不惜唇皮再下註脚。驀拈拄杖卓云。久立。</p>
</div></div>
<div class='div-other'><a id='mulu624' />
<p class='h2'>佛冤綱法嗣</p>
<div class='div-other'><a id='mulu625' />
<p class='h3'>嘉州九頂子開乾禪師</p><p>本州辜氏子。生而有異。孤勁淵冲。志慕上乘。年十九。往洪椿坪。禮祖正師削染。後遊成都昭覺。依師翁操䇿機辯。日究奧旨。圓具禮辭。歷謁尊宿。提撕心要。洞然無滯。時師翁謝事。冤領昭覺。復造其席。覺垂語云。牛過窻櫺。頭角四蹄俱過。因甚尾巴過不得。師應聲云。明破即不堪。拂袖便出。即頌。渾身獨步千峰外。無限風光意莫窮。揭石耕雲橫宇宙。尾巴尖上活渠儂。覺又問。萬法歸一。一歸何處。師云。誰家店內無宿客。覺云。未在更道。師立頌。一法凜然萬法虗。山河大地一芙蕖。電光石火猶嫌鈍。妙體堂堂位不居。覺徵云。不是心不是佛不是物。是個甚麼。師云。不敢妄生穿鑿。連頌二偈。心佛俱非不是物。神頭鬼面絕誵訛。等閑放出遼天鶻。舒掌擎拳較不多。又相逢不識名和姓。伊向東西我自南。莫道長安風月好。到頭終是自羞慚。覺可之。其徵徹直捷。逈絕見知。扣問咨參。了無惰念。覺解制。授以衣拂。癸酉十月。師翁丈老人結制。命秉拂上堂。若論個事。一味尋常。騎聲葢色。法法全彰。縱奪殺活。不犯鋒鋩。清風明月。不坐玉堂。快須擉瞎娘生眼。炯炯寒光照大唐。靈利衲僧聊聞舉著。直下承當。雖然如是。脚跟下與伊三十拄杖。且道。利害在甚處。卓拄杖云。鴛鴦綉出從君看。不把金針度與人。</p>
</div>
<div class='div-other'><a id='mulu626' />
<p class='h3'>天湛熾禪師</p><p>漢之古洋州李氏子。夙植逈別。不類常童。九歲于興元淨明。禮佛冤和尚削染。聽事服勞。痛與鞭䇿。甲寅冤領昭覺院務。制中同眾打七。面觸露柱。忽爾暢然。呈偈曰。無參參處却參參。三脚驢兒苦著鞭。骨碎皮穿肝膽露。血淋淋地染長安。覺可之。壬申結制。師翁老人命秉拂。拈拂子云。法不孤起。仗境方生。時當秋末。萬卉潛榮。或抑或揚。觸目現成。豈不見。置山河大地于一毫端。透頂透底。絕羅絕籠。顯大機明大用。觸處普賢境界。發揮佛祖機籌。有時拋三放兩。拈尾作頭。有時充塞虗空。擘開華嶽。麻三斤。庭前栢。青州衫。天下老和尚家私。一時打貼。拂一拂云。咦。步步登高易。平地喫交難。擊禪床下座。</p>
</div>
<div class='div-other'><a id='mulu627' />
<p class='h3'>籌室燦禪師</p><p>秦州王氏子。廿歲禮普門端宗師鬀染。法名勝燦。次年就本邑護國圓應和尚座下圓具。腰包趨蜀。依昭覺佛冤和尚。巾瓶有年。覺甞拈馬祖一喝百丈耳聾公案。師纔聞舉便掩耳。一日又問。毛吞巨海。芥納須彌。且道是神通妙用。法爾如然。師禮拜了歸位。覺便歸方丈。機緣相契。而受印可。甲戌冬。職維那。結制。命秉拂。上堂云。赤體條條絕所依。生平莽鹵沒思惟。一椎打就無今古。途路行人誰個知。是日陞堂重漏逗。且喜當陽母自欺。燦上座。昔年向者裏打失眼睛。珠沉滄海。即今劍露丘墟。光射牛斗。人人具頂門正眼。個個超佛祖宗猷。耀古騰今。離見絕聞。當此之際。虗空倒卓。大海颺塵。應時及節即不無。且道結角羅紋一句。作麼生道。驀呈拄杖云。到者裏。不惟踏不著佛祖關鍵。管教覰之不及。卓拄杖下座。</p>
</div></div>
<p class='juan'>錦江禪燈卷第十四</p></div>
</div><!-- end of div[@id='body'] -->
</body></html>