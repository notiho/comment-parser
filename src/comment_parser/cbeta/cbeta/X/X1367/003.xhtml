<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>笑隱大訢禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />笑隱訢禪師語錄卷之三</p>
<div class='div-other'><a id='mulu9' />
<p class='h1'>真贊</p>
<div class='div-other'><a id='mulu10' />
<p class='h2'>觀音大士<span class='note-inline'>(三)</span></p><p>門門證圜通。法法無差別。文殊擇法眼。云何示優劣。如城之四門。中道乃徑捷。又如百川流。大海悉融攝。是故觀世音。日用常三昧。根塵識和合。世間相無礙。盡空諸所有。亦不壞三界。隨其所應度。說法示慈愛。心地諸種子。大小各不同。時至雨露滋。發生均化工。幻師一豪端。幻相三十二。而彼諸應身。即我自心是。觀心而覩相。心相俱寂滅。稽首常現前。證我如是說。</p>
<p>耳於六根。功獨超勝。況不耳聞。反聞自性。前塵起滅。自性不動。以不動故。諸根互用。譬之大將。遇變出奇。金鼓旗鎧。錯置逆施。稽首大士。證此三昧。為我後人。委曲垂誨。三十二應。十四無畏。隨感而通。分身異類。如天元氣。四時運行。萬物芸芸。莫知其生。我觀畵師。豪端游戲。即是神通。現相不二。我眼見像。如聽法說。心精遺聞。均一解脫。心佛眾生。同證無礙。不立一法。名觀自在。</p>
<p>從聞思修。入三摩地。寧非方便。借功明位。聞盡覺空。頭頭合玅。用而常寂。寂而常照。如鏡照像。如谷答響。非色非聲。非促非廣。分身國土。處處圜通。鷹巢蚌腹。月景春容。我贊我禮。萬象發機。水鳥演說。林木流輝。洗我根塵。常光三昧。願我成佛。空眾生界。</p>
</div>
<div class='div-other'><a id='mulu11' />
<p class='h2'>繡觀音童女相<span class='note-inline'>(二)</span></p><p>金鍼密密玉纖纖。華鈿雲鬟翠欲添。三界漂流深似海。與誰攜手夜明簾。</p>
<p>金鍼映日發天葩。玉線風前整復斜。共喜慈容開月面。誰知春色在儂家。</p>
</div>
<div class='div-other'><a id='mulu12' />
<p class='h2'>金剛經書觀音像</p><p>識得金剛體自如。空華結果彊塗糊。雕蟲謾費三年楮。游螘空縈九曲珠。大士塵塵三昧力。眾生念念剎那殊。願輪拂盡河沙劫。誰道天衣重六銖。</p>
</div>
<div class='div-other'><a id='mulu13' />
<p class='h2'>提魚籃像</p><p>垢面蓬頭垂鬢脚。深情不遣旁人覺。籃裏金鱗不直錢。褰裳特地呈瓔珞。恨殺擡頭蹉過多。萬里江天雲漠漠。</p>
</div>
<div class='div-other'><a id='mulu14' />
<p class='h2'>草衣文殊</p><p>草衣被體髮毿毿。不識前三與後三。鈍置毗耶師子座。天華如雨兩忘譚。</p>
<p>拈玻瓈問無著老。用盡赤心著草衣。向呂惠卿。打失隻眼。助揚七佛古風規。也是逼人供死款。百億毛頭師子。不用施呈。二十五位圜通。何勞分揀。甘心貶向鐵圍山。南泉門戶如天遠。</p>
</div>
<div class='div-other'><a id='mulu15' />
<p class='h2'>維摩居士</p><p>大雄出世。眾聖輔之。敲唱雙舉。啐啄同時。如雷轟而蟄動。龍躍而雲隨。所以淨名不起于座。摶玅喜世界。如陶家輪。非凡非聖。全俗全真。取飯香土。借座燈王。一激一揚。其道愈光。既非法爾如然。何有神通之玅。若論不二法門。向上更有一竅。</p>
</div>
<div class='div-other'><a id='mulu16' />
<p class='h2'>十六應真</p><p>稽首十六大開士。天上人間恣游戱。龍盂虎錫千萬里。白雲在天天在水。變現種種諸三昧。何似山僧百不會。飢來喫飯飽齁齁。神通只有這一解。</p>
</div>
<div class='div-other'><a id='mulu17' />
<p class='h2'>達磨祖師<span class='note-inline'>(三)</span></p><p>在彼中天。篤生聖人。大法之統。是承是遵。如時在春。如雨潤物。如月之明。如日之出。解駁羣冥。照無偏虧。六宗孔熾。闢之以詞。顧瞻神州。有大乘器。十萬西來。不我遐棄。亦有經論。百家之師。豈不臻奧。道亡多歧。壁觀耽耽。不顯神異。大法之傳。待授之器。立雪有徒。斷臂而前。咨爾得髓。可以比肩。五葉一華。化周三極。拜手頌言。以贊以式。</p>
<p>三遭獻刖者。不若全璧而歸。投竿汙池者。寧識五十之犗。故一葦絕江。去梁游魏。然假其物反其主。負其命者死無悔。分髓分皮。餘波末派。遺臭萬年。彌天之罪。古德有言。師心兮戴。</p>
<p>航海而來。游梁歷魏。悽悽無地容身。覓甚大乘根器。人離鄉賤。物離鄉貴。有利無利。不離行市。賴有末上一機。借人鼻孔出氣。隻履翩翩歸去來。從此虗名滿天地。</p>
</div>
<div class='div-other'><a id='mulu18' />
<p class='h2'>六祖大師</p><p>菩提無樹。皮穿骨露。明鏡非臺。碓觜華開。一相三昧。一行三昧。夾截虗空。重增障礙。一華流五葉之芳。四海䟽曹谿之派。玉線金鍼不見蹤。空留古錦令人愛。</p>
</div>
<div class='div-other'><a id='mulu19' />
<p class='h2'>黃檗禪師</p><p>宗門有大機。一喝怒雷威。耳聾既無及。吐舌亦奚為。泰華擘開兮。孰識巨靈之斧鑿。鴻濛忽判兮。徒驚元氣之淋漓。賴逢臨濟小廝兒。痛拂六十如蒿枝。宣宗驀被攔腮掌。裴相親遭腦後搥。所以。金聲玉振千載之下。龍驤虎驟百世之師。寶所化城元不住。當觀密室爛如泥。</p>
</div>
<div class='div-other'><a id='mulu20' />
<p class='h2'>風穴禪師</p><p>柴肩槁項。骨露頟尖。單丁草屋。免被人嫌。對廓侍者。擘破三玄。鬼窟活計。向汝州牧。誇張鋪席。誑嚇閭閻。咄哉黃面淛子鈍置殺人。臨濟法道。遇風而止。讖不虗占。如此繼紹祖位。畢竟是何種草。苦瓠連根苦。甜瓜徹蒂甜。</p>
</div>
<div class='div-other'><a id='mulu21' />
<p class='h2'>首山禪師</p><p>日輪午後全身現。徧在春風百草頭。描不成兮畵不就。楚王城畔水東流。</p>
</div>
<div class='div-other'><a id='mulu22' />
<p class='h2'>汾陽禪師</p><p>高莫逾於天。厚莫逾於地。以天地而喻道。高厚有所未至。荷擔此道。夫豈細事。矧茲重器。繼佛祖位。猗歟汾州法中鳳麟。如彼重昏。照世日輪。三玄戈甲。五位君臣。玅得其機。七十一人。摶取大千藏於一塵。一塵不立。剩却法身。阿呵呵。見也麼。萬象明明該不得。重陽九日菊華新。</p>
</div>
<div class='div-other'><a id='mulu23' />
<p class='h2'>徑山佛智先師為靜隱菴主贊</p><p>釣鯨鯢者。不屑於鰕蟹。擒虎兕者。何有於犬羊。故慈明接黃龍。而諸子盡廢。圜悟得玅喜。而其道益昌。稽首我師。五坐道場。辯說無礙。雷雨八荒。宜若種族。羽嘉鳳凰。眼明獨許阿那律。靜隱菴中一炷香。</p>
</div>
<div class='div-other'><a id='mulu24' />
<p class='h2'>又為楊岐听長老贊</p><p>有院不會住。有話不會舉。甘墮野狐身。錯答一轉語。分臨濟三玄要。半合半開。拈仰山四藤條。或賓或主。凌霄峰頭雲。梅華洲上土。付與磹窠兒。合火相聾瞽。踢出楊岐三脚驢。齩殺南山白頟虎。</p>
</div>
<div class='div-other'><a id='mulu25' />
<p class='h2'>上竺湛堂法師像。為大雄天紀常講主贊</p><p>屠龍烹鯨者。非圖果腹而食。追風捕景者。不與爭道而馳。非疑世以駭俗。固小大之異宜。觀師之校經赴召。天澤淋漓。窮玄肆辯。佛海渺瀰。故東南麟龍。咸願進籌而入室。京輔耆宿。何止折角而交綏。況行道觀夫時。說法善其機。支遁購沃洲以千金。豈如吾土而吾有。辯才棄天竺而復反。孰若忘去而忘歸。尚眷疇昔。莫報所知。粉繪風生。翹想雨華之會。銀河瀉浪。空瞻斗柄之垂。夭閼千載。嗚呼噫嘻。</p>
</div>
<div class='div-other'><a id='mulu26' />
<p class='h2'>仰山了堂和尚像。為瑞州真南山長老贊</p><p>叢林楷模。古德風度。圜鑑待之雲門靈樹。卍字堂前父子激揚。凌霄峰頭主賓交互。華擘臨濟三玄要。指出巖頭末後句。一味謗佛謗祖。不問西天此土。誰道入滅闍維。無數舍利堅固。更是傳家不乏人。驊騮要試追風步。</p>
</div>
<div class='div-other'><a id='mulu27' />
<p class='h2'>中峰和尚像<span class='note-inline'>(二)</span></p><p>叢林以五山稱雄。師則力辭其聘。末習以言說相尚。師則示之實證。力救時弊。埽空禪病。疏萬派於同源。會三宗於一鏡。解使臨濟白拈莫辯蹤由。破蕩高峰活計更無少剩。然假物者歸其主。殺人者負其命。氣類相感。土梟破鏡。豪髮無差。一印印定。繪之五<span class='corr'>采</span>。錦覆深穽。我作贊詞。虗空安柄。</p>
<p>有玅喜之波瀾。而不住凌霄峰。有圜悟之福慧。而不對延和殿。然萬衲趨風。豈止千七百之圍繞。金襴兩賜。寵逾中使之召見。正體絕偏圜。虗空無背面。月景春容處處同。留與人間作方便。</p>
</div>
<div class='div-other'><a id='mulu28' />
<p class='h2'>斷崖和尚像</p><p>短衣勃窣。寒涕垂頤。不纏凡聖。賣俏放癡。死關拶透活路。藕絲牽動須彌。大地平沈處。虗空粉碎時。非語非默。不落斷崖之句。或嗔或喜。全施陷虎之機。三千里外有知<span class='corr'>己</span>。大唐國裏無禪師。</p>
</div>
<div class='div-other'><a id='mulu29' />
<p class='h2'>徑山曇芳和尚像</p><p>河漢流天。匪舟楫之能濟。鱗鳳在野。豈網羅之可羈。故山林可傲於鐘鼎。以道德為之蓍龜。錫號既同。即圜悟際中興之主。佳名適合。如南陽稱一國之師。大江以南鐘山之陲。涌五天之樓觀。陶萬化於鉗鎚。功成不居。委之若遺。惟茲凌霄之獨步。葢有吾祖之遺規。亦將風動羣公。求駿骨於月窟。雲屯萬衲。期鯤化於天池也。</p>
</div>
<div class='div-other'><a id='mulu30' />
<p class='h2'>慈化昱長老像</p><p>福德具足。法之棟梁。願力堅固。世之津梁。峻機捷出。應變無方。如覆水建瓴而下。轉丸千仞之岡。豈造物欲試其設施。成彼百鍊之剛。故化煨燼為金碧。起萬間之積廢。愈熾而愈昌。有陣堂堂。有量汪汪。卒而遇之。烈日秋霜。搆不及處。石火電光。繪之五<span class='corr'>采</span>。我作贊章。刻舟求劒。匪愚則狂。繄爾後人。瞻仰勿忘。</p>
</div>
<div class='div-other'><a id='mulu31' />
<p class='h2'>法寧寺明東巖法師像。其徒淨練江求贊</p><p>威可以服眾。不若退而使人之懷思。辯可以折人。不若默而使物之自信。食其實者。不玩其華。圖其遠者。不屑於近。所以公雖匡徒不足盡其設施。行道不足廣其令聞。悟經王一喝。猶疾雷破山。析法相四門。若餘地游刃。至若纘天台之墜緒。起雲巢之遺搆。玅斵無痕。潛機獨運。我不識公。及聞遺訓。至今琴川山木輝潤。況有箕裘付克家。驊騮墮地看神駿。</p>
</div>
<div class='div-other'><a id='mulu32' />
<p class='h2'>黃龍靜山和尚像</p><p>誠孚于物。量充乎器。偉哉慧朗克家。允矣章濵起廢。靜而常用。不謬仰山之同名。生死一如。<span class='corr'>已</span>驗紙衣之再世。莫窺其涘。寒泉無波。或玩其華。春嶽崇麗。倏而白刃無前。誰敢三關掉臂。虎逝龍亡山澤空。風雲凜凜猶生氣。</p>
</div>
<div class='div-other'><a id='mulu33' />
<p class='h2'>南昌饒益院端山主像</p><p>疎髯霜茁。槁䫉春融。臨事能斷。破竹莫禦。明理而辯。建瓴無窮。機用類遠錄公接投子續大陽之派。家法如郁山主得白雲嗣楊岐之宗。至於闢墝瘠成萬金產。化瓦礫為夜摩宮。淨行冰雪。壽考喬松。媿我百城煙水倦。德雲不下玅高峰。</p>
</div>
<div class='div-other'><a id='mulu34' />
<p class='h2'>無錫崇德寺主像</p><p>屹若雲凝。肅然鳳翥。一壑高風。五湖襟度。雖不出游而龍象來參。不事交接而名公螘慕。譬之寒泉古井。其味愈甘美。玉在山光華外著。我不識公贊之縑素。華雨何時一笑同。側聽辯瀉銀河注。</p>
</div>
<div class='div-other'><a id='mulu35' />
<p class='h2'>前香嚴長老太虗法弟像</p><p>瑚璉雖貴。不如荊山之璞。為棟為梁。不若喬松之臥壑。故仲靈覺範匡徒。無萬指千礎而任重致遠。猶江海之與山嶽。吾太虗之超軼。與二翁而抗衡。背觸竹篦。散晴空之白雨。金剛寶劒。轟蟄戶之雷霆。方披衣而得座。俄堅臥而掩扃。予跂望之眾所待。先師門戶冷如冰。要學楊岐九峰老。拽耙牽犂過此生。</p>
</div>
<div class='div-other'><a id='mulu36' />
<p class='h2'>前住撫州永安東麓和尚像</p><p>雅度汪汪。橫機莫莫。中峰正傳。韶音九成。南州克家。祥麟一角。寵承　綸音。光昭故里山川。據坐永安。幻出五天樓閣。金剛寶劒當面揮。知音誰是張天覺。目光如月雪眉深。凜凜清風動丘壑。</p>
</div>
<div class='div-other'><a id='mulu37' />
<p class='h2'>僧吉泰畫其師剌失八像求贊</p><p>音通五竺。裔出西凉。籌室預上師密記。茜衣染九重天香。持呪降魔。傳不空之祕密。搖鈴入市。效普化之佯狂。混融真俗空諸有。家世源源法派長。</p>
</div>
<div class='div-other'><a id='mulu38' />
<p class='h2'>藏山寺福長老像</p><p>地湧醴泉。不如稻梁之適用。天垂慶雲。孰若雨露之濡滋。故公之務其本而不求其末。究諸實而不玩乎辭。淨土兼修。獨得永明之旨。金鐸一振。重明普化之機。萬象森羅聽號令。千年祖道賴綱維。休論幻住分皮髓。稽首優曇第一枝。</p>
</div>
<div class='div-other'><a id='mulu39' />
<p class='h2'>臨江靈峰寺通智大師像。其孫玄首座求贊</p><p>採玉訪荊山。求木入鄧林。吾宗優曇華。粲粲碧雲岑。玉泉派出南泉。會百川同歸于海。竺土心傳東土。鎔眾器而為一金。神劒變化兮。空望斗牛之氣。靈犀出沒兮。孰測滄海之深。噫吁嘻斯人往矣。徒勞我心。圜應室中雪曲音。調高誰和沒絃琴。至今靈塔清江潯。時聞風雨蛟龍吟。</p>
</div>
<div class='div-other'><a id='mulu40' />
<p class='h2'>信南海像　<span class='note-inline'>(嗣佛智)</span></p><p>說拍盲禪。得無師智。解使臨濟白拈。慣用南山鱉鼻。只因行脚欠逢人。錯會百丈下堂句。從茲大庾嶺頭歸。相喚相牽落魔魅。同條生不同條死。誰是難兄與難弟。有徒畵像拜吾前。宿世冤愆沒迴避。當如土梟破獍之羣。摟其窟穴。勦其種類。三十年後為汝出氣。</p>
</div>
<div class='div-other'><a id='mulu41' />
<p class='h2'>受業水陸寺重開山和尚像</p><p>虎齒電眸。厖眉槁項。東寺風規。趙州輩行。畚除瓦礫為夜摩之宮。坐斷要津於西江之上。至若家法不墜。有白雲受業於茶陵。佛堂放光。與古靈同師乎百丈。我贊我頌。舌結詞喪。天外望神光。虗空同壽量。子孫襍遝多龍象。</p>
</div>
<div class='div-other'><a id='mulu42' />
<p class='h2'>天池孤山和尚像。其徒茂侍者請贊</p><p>全德者不惜重於有位。傳道者不求合於當時。昔有人焉。風穴楊岐克荷臨濟之宗。如九鼎之懸一絲。偉哉山翁。配古不慙。真圜應之的嗣。作後學之司南。一坐天池四十載。二三四七非同參。天鐙萬點來深夜。謾許文殊共對譚。</p>
</div>
<div class='div-other'><a id='mulu43' />
<p class='h2'>慈化愈長老繪師像。請贊</p><p>心法之玅言不能宣。大用現前心無所傳。所以永嘉到曹谿。趙州見南泉。機籟自應。神光渾圜。如水流地。如日行天。放出南山鼈鼻。乾坤失色。驚起東海鯉魚。風雨八埏。宗門媿承乏。獨駕百漏船。皮穿并骨露。鼻孔穴半邊。藍江念疇昔共聽蓮峰猿。何當攄宿憤毒手負老拳。寫寄丹青相似否。宜春臺上月娟娟。</p>
</div>
<div class='div-other'><a id='mulu44' />
<p class='h2'>寶山趣長老請贊</p><p>百丈一喝聾三日。臨濟六十蒿枝拂。我無一法示來參。慚媿有口如木[木*突]。佛手驢脚不須呈。日面月面是何物。無端持向寶山堂。風雷撼動蒼龍窟。</p>
</div>
<div class='div-other'><a id='mulu45' />
<p class='h2'>清泉海長老請贊</p><p>金襴傳外。倒却剎竿。祖翁活計。戶破家殘。正法眼藏。瞎驢邊滅。一印印定。虎體元斑。提趙州七斤衫。捉襟肘見。拈洞山三頓棒。嚙齒齦穿。如今分付南泉去。漲起西江十八灘。</p>
</div>
<div class='div-other'><a id='mulu46' />
<p class='h2'>阜長老請贊</p><p>百丈錯答一轉語。德山不會末後句。流傳後代轉誵訛。火裏要栽無景樹。潦倒龍河無本可據。帶雪烏雞重遭指注。分付長寧但與麼去。西河師子自超羣。天岸麒麟看獨步。</p>
</div>
<div class='div-other'><a id='mulu47' />
<p class='h2'>番易月長老請贊</p><p>字不識。禪不參。一味鹵莾。指北成南。不會末後句。錯認前三三。竊比石門老。何以繼雲菴。高風難想像。憂患却同諳。粉繪徒描邈。相看轉不堪。結茅期歲晚。黃葉滿千巖。</p>
</div>
<div class='div-other'><a id='mulu48' />
<p class='h2'>南禪裕長老請贊</p><p>叢林三種住持。說法供眾修造。住山三十餘年。檢點件件不到。讀書不能輔教。參禪不能傳道。只會怒罵揮喝。一味倔彊性燥。興化趂出克賓。馬師蹋倒水潦。非假惡辣鉗鎚。曷稱吾家種草。要教此話大行。分付南禪長老。</p>
</div>
<div class='div-other'><a id='mulu49' />
<p class='h2'>資聖良長老請贊</p><p>褊急似暴。坦率似傲。所至遭譏謗。與俗寡交好。隨緣住官寺。虗寵慚錫號。不會臨濟禪。只胡揮亂埽。華擘三玄要。句意俱不到。照用不能分。主賓互顛倒。資聖舊相從。玄關許深造。有箇末後句。終不向渠道。滅却正法眼。方始稱跨竈。</p>
</div></div>
<div class='div-other'><a id='mulu50' />
<p class='h1'>偈頌</p>
<div class='div-other'><a id='mulu51' />
<p class='h2'>送武寧興上人歸廬山受業</p><p>修江瀉碧六百里。雲錦晴開九疊屏。奪境奪人俱不涉。應門童子笑相迎。</p>
</div>
<div class='div-other'><a id='mulu52' />
<p class='h2'>玄力二上人參徑山</p><p>佛祖玄關俱透徹。杖頭有眼莫匇匇。裹囊此去無千里。要見凌霄八十翁。</p>
<p>問訊東南一國師。通身手眼辯親疎。渾圇一句百雜碎。井底蓬塵山上魚。</p>
</div>
<div class='div-other'><a id='mulu53' />
<p class='h2'>送古愚長老歸廣西</p><p>乘傳天香滿毳衣。馬王閣上看雲飛。早知山即如如體。何待尋山海上歸。</p>
<p>我苦逢迎厭住山。公方說法動龍顏。要開壽域同荒服。萬里重歸象桂間。</p>
</div>
<div class='div-other'><a id='mulu54' />
<p class='h2'>贈天童言侍者</p><p>汝負吾兮吾負汝。曲如鈎處直如絃。鄞江水急東流去。太白峰高不到天。</p>
<p>天竺山中曾共住。石頭城下再相過。龜毛布作漫天網。鸞鳳沖霄奈爾何。</p>
</div>
<div class='div-other'><a id='mulu55' />
<p class='h2'>賢侍者入淛</p><p>有語不煩抄紙襖。御園紅葉正堪書。龍翔何處相孤負。一棹西風又入吳。</p>
</div>
<div class='div-other'><a id='mulu56' />
<p class='h2'>送質上人</p><p>道人質直無虗偽。熱便乘凉飢便餐。八字打開挨不入。前三三與後三三。</p>
</div>
<div class='div-other'><a id='mulu57' />
<p class='h2'>送淵上人</p><p>經行坐臥總隨緣。日用何曾涉正偏。無景樹頭風浩浩。夜明簾外月娟娟。</p>
</div>
<div class='div-other'><a id='mulu58' />
<p class='h2'>至樂</p><p>自家受用常三昧。逆順縱橫本自然。浩浩紅塵安養國。炎炎火聚四禪天。</p>
</div>
<div class='div-other'><a id='mulu59' />
<p class='h2'>贈海南無礙長老</p><p>儋耳曾聞玉局歸。潛龍猶記識天威。朱崖滄海九千里。一錫閒雲自在飛。</p>
</div>
<div class='div-other'><a id='mulu60' />
<p class='h2'>琪上人歸海南</p><p>嵩老鐔川川上住。奏書閶闔五雲開。六鼇夜負神山去。猶有僧從南海來。</p>
</div>
<div class='div-other'><a id='mulu61' />
<p class='h2'>月藏主由隱靜歸番易</p><p>一大藏教是切脚。畢竟何人識正文。千歲嵒頭今夜月。共看丹桂落紛紛。</p>
<p>青山九折隱靜寺。八月風高彭蠡湖。拄杖頭邊明歷歷。須知同轍不同途。</p>
</div>
<div class='div-other'><a id='mulu62' />
<p class='h2'>裀藏主歸湖南</p><p>當頭撥轉如來藏。日用縱橫得玅時。佛手未收驢脚展。雷聲纔動電光隨。</p>
<p>三關謾說黃龍老。千歲誰誇寶掌師。此去逢人莫輕忽。湘南潭北好提持。</p>
</div>
<div class='div-other'><a id='mulu63' />
<p class='h2'>送僧歸番易</p><p>參禪行脚丈夫事。變化當如北海鯤。不見同鄉元覺老。洗光佛日照塵昏。</p>
</div>
<div class='div-other'><a id='mulu64' />
<p class='h2'>血書蓮經</p><p>重重寶藏一豪端。於一豪端揭示看。六萬餘言血滴滴。黃金難鑄此心肝。</p>
</div>
<div class='div-other'><a id='mulu65' />
<p class='h2'>恩知客省親</p><p>織屨養親非所奉。白金稱壽欲何為。知恩一句重相委。荊棘林中紅爛時。</p>
</div>
<div class='div-other'><a id='mulu66' />
<p class='h2'>送僧歸淮</p><p>清淨身心古道場。更於何處覓家鄉。破頭山下重來路。樹樹秋聲帶夕陽。</p>
</div>
<div class='div-other'><a id='mulu67' />
<p class='h2'>趣禪人歸番易</p><p>我苦住山縈世故。上人歸計亦多忙。如何得到無心地。同愛空山白日長。</p>
</div>
<div class='div-other'><a id='mulu68' />
<p class='h2'>送僧</p><p>普化搖鈴穿市去。懶殘種芋傍巖隈。道人風度略相似。短褐佯狂歸去來。</p>
</div>
<div class='div-other'><a id='mulu69' />
<p class='h2'>阜藏主歸旴江</p><p>如來藏裏摩尼寶。獨許當人搆得親。歸去旴江毋自棄。橫拈倒用總家珍。</p>
<p>覆船與我舊同參。送子南來為啟緘。千里相呈如對面。却嫌華雨落毿毿。</p>
</div>
<div class='div-other'><a id='mulu70' />
<p class='h2'>境維那歸百丈</p><p>靈境仙華天上種。御園桃樹洞中春。九重雨露曾霑潤。肯受人間一點塵。</p>
<p>天下叢林百丈規。乃師奉　旨整綱維。法王法令重行日。龍象筵中聽白槌。</p>
</div>
<div class='div-other'><a id='mulu71' />
<p class='h2'>題中峰和尚墨蹟</p><p>缾瀉雲興諸佛機。不堪把玩涕交揮。仍愁玉匣誅龍劒。穿屋終隨霹靂飛。</p>
</div>
<div class='div-other'><a id='mulu72' />
<p class='h2'>送雲侍者</p><p>吾祖拙菴家法在。故園風物亦依然。竹篦背觸重分付。驚起神龍蟄九淵。</p>
<p>箭鋒相直的破的。啐啄同時機奪機。即此用兮離此用。當觀一喝耳聾時。</p>
</div>
<div class='div-other'><a id='mulu73' />
<p class='h2'>真侍者歸江西</p><p>受業江西家七閩。駿奔天岸玉麒麟。逢時莫作褪華杏。要見蟠桃劫外春。</p>
<p>宗門大機與大用。如射百發期百中。鳥窠拈起布毛吹。腕頭何止千鈞重。</p>
</div>
<div class='div-other'><a id='mulu74' />
<p class='h2'>送僧</p><p>祖意與教意。如何辯異同。玄關通鳥道。法寶祕龍宮。即體須全用。當機不借功。等閒逢作者。不惜話西東。</p>
</div>
<div class='div-other'><a id='mulu75' />
<p class='h2'>送悟上人</p><p>荷笠出三韓。南詢敢避難。不隨諸境轉。貴要自心安。杜順法身句。雲門一字關。門庭俱歷過。掉臂可東還。</p>
</div>
<div class='div-other'><a id='mulu76' />
<p class='h2'>送昕上人</p><p>知識門庭別。寧辭萬里游。身心無少懈。智願得兼修。普化搖鈴鐸。三交駕鐵牛。海邦弘正令。大法讖東流。</p>
</div>
<div class='div-other'><a id='mulu77' />
<p class='h2'>次韻送僧</p><p>諸祖門庭未易窮。千差萬別要歸宗。德山只得三年活。百丈親遭一喝聾。謾把寸蠡量海水。休將利劒擲虗空。自家田地從棲泊。何必叮嚀問祖翁。</p>
</div>
<div class='div-other'><a id='mulu78' />
<p class='h2'>當住院使印施金光明經</p><p>中天慧日破重昏。恭閱遺言道自尊。包括兩儀明有象。化通萬類玅無痕。施魚感惠留珠報。飼虎捐軀記塔存。願以佛心宣正化。微忠圖報聖朝恩。</p>
</div>
<div class='div-other'><a id='mulu79' />
<p class='h2'>送定首座</p><p>人天百萬聽全提。箭拄機鋒不浪施。優盋羅華人世有。陰凉大樹眼中稀。此行得座披衣處。要見軀耕奪食時。珍重前途須努力。宗門九鼎一絲危。</p>
</div>
<div class='div-other'><a id='mulu80' />
<p class='h2'>次古林和尚韻。送靖藏主歸受業太平院</p><p>故廬歸住最高峰。一室如臨萬衲中。合浦夜光珠的皪。藍田春色玉璁瓏。喝分賓主無全敵。道合君臣不借功。圜應家聲猶不墜。追蹤須與古人同。</p>
</div>
<div class='div-other'><a id='mulu81' />
<p class='h2'>達上人血書法華經</p><p>血淋漓處下鍼錐。痛忍俱忘是阿誰。勇過藥王然臂日。疾於龍女獻珠時。千華雲錦相層出。百寶香風不住吹。如此本懷方始暢。二千年後好提撕。</p>
</div>
<div class='div-other'><a id='mulu82' />
<p class='h2'>送雲藏主歸華亭</p><p>如來藏裏摩尼寶。拈出頭頭日用新。金鎖玄關須掉臂。魔宮虎穴任橫身。百川競注方名海。萬物無私始是春。舞棹呈橈端的意。朱涇渡口更逢人。</p>
</div>
<div class='div-other'><a id='mulu83' />
<p class='h2'>禋首座歸湖北</p><p>龍河天竺屢周旋。大用無方絕正偏。喝下七擒還七縱。句中三要與三玄。提綱<span class='corr'>已</span>見陳尊宿。說法曾聞兜率天。此去湖山建宗旨。眼明華雨碧巖前。</p>
</div>
<div class='div-other'><a id='mulu84' />
<p class='h2'>和宏智禪師偈</p><p>東谷神光照大千。蜿蜒九隴似龍眠。雲中仙樂青衣下。風夜夫渠玉漏傳。誰續真燈輝奕世。更憐劫燒到三禪。吾翁玉几相酬酢。想見叢林二百年。</p>
</div>
<div class='div-other'><a id='mulu85' />
<p class='h2'>栢庭茂公甞掌記鍾山。請居龍河分座。叢林推其老成。邵菴學士作偈美之。次韻奉贈</p><p>宗綱有志共誰評。羨爾高風繼祖庭。便儗盧公歸雪竇。何如船子在華亭。天宮對佛留升座。寶塔分身為聽經。更約結菴同歲晚。空山夜雨一青燈。</p>
</div>
<div class='div-other'><a id='mulu86' />
<p class='h2'>天禧鎮法師血書華嚴經</p><p>初驚照夜月朣朧。更覺春生錦繡叢。粲粲優曇十指血。重重華藏一鍼鋒。當陽直蹋毗盧頂。何用藏身北斗中。幸有長干塔如筆。古今無間寫虗空。</p>
</div>
<div class='div-other'><a id='mulu87' />
<p class='h2'>題中峰和尚淨土詩後</p><p>釋迦誓居五濁世。折伏眾生令出離。彌勒示現安養國。攝受接引登佛地。譬如雨露與霜雪。滋濡肅殺各不同。陰陽寒暑運四時。生成萬物均化工。諸佛願力亦如是。淨土穢土本一心。融攝十方諸國土。無有三世去來今。眾生性中清淨海。纖豪瞥起成障礙。流轉三界不知歸。勞彼聖賢久相待。中峰勸世何殷勤。如客憶家子憶親。天樂自奏華自雨。彼美人兮西方人。朝茲夕茲念在茲。萬年一念同須臾。念而無念能所絕。無念而念心境如。聲香味觸入正受。見聞覺知總如舊。剎剎圜成清泰都。人人具足無量壽。</p>
</div>
<div class='div-other'><a id='mulu88' />
<p class='h2'>送僧游京</p><p>參禪一事。非易非難。良駒不待鞭景。俊鷹肯食鵰殘。上人志決烈。杖䇿來三韓。信脚蹋翻香水海。轉身靠倒金剛山。全機大用任出沒。目前萬境空閒閒。龍河夏近不肯住。進步應須百尺竿。京都宗匠法筵盛。天宮樓閣開旃檀。雷轟電掣臨濟喝。乾旋坤轉雲門關。相期再來重入室。拈出吹毛照膽寒。</p>
</div>
<div class='div-other'><a id='mulu89' />
<p class='h2'>送淨慈書記</p><p>達磨來東土。覓甚大乘器。紛紛荊棘滿人間。不見優曇一華瑞。德山不會末後句。剛道巖頭啟其意。洞山五位。孰正孰偏。臨濟三玄。非同非異。上人鐔津流。千古凜高致。著書期扶宗。風月多才思。徤翮翻雲上九霄。驊騮墮地致千里。自見西湖九十翁。從此湖山洗空翠。領徒行脚過金陵。背觸竹篦吾且置。莫學黃龍弄爪牙。擘開滄海飛金翅。</p>
</div>
<div class='div-other'><a id='mulu90' />
<p class='h2'>題維摩問疾圖</p><p>慈父愛子情無偏。家庭教育仍嬌憐。出從嚴師痛加鞭。責以成人期大全。瞿曇訓徒豈不然。說法鹿苑開人天。提攜三界出愛纏。金粟古佛分化權。彈偏擊小訶盲禪。毗耶示疾久未痊。欲遣問訊疇能傳。文殊領徒眾萬千。大車促駕龍象筵。氍毹華雨羅嬋娟。入室徵詰森戈鋋。鼃蠃鰍蚓頭駢駢。鸞騫虎躍龍出淵。叢雀噤伏驚鵰鸇。悵然自失情悁悁。馳歸白佛重敷宣。佛言設教觀機緣。我初小乘示蹄筌。由漸入頓頓入圜。捨小趨大力勉栴。如登泰華未窮顛。如酌巨海霑微涓。爾愚可規頑可鐫。宜從此老奉周旋。流傳聖教何萬年。殘編斷簡空蟬聯。昧投絕港迷通川。九天坐望銀河懸。慮忘詞喪絕言詮。庶幾描邈傳丹鉛。向來虎頭玅通玄。觀者傾市輸金錢。何人筆勢猶翩翩。光怪只尺生雲煙。風雷繞座屋壁穿。嗟予臥疾龍河邊。了彼身世如蛻蟬。家風不用喝與拳。柴門著關鐵壁堅。佛來不著孰敢先。凡情聖解俱棄捐。肯使天華涴巖前。渴煑蒿藜汲流泉。穩放白牛菴內眠。</p>
</div>
<div class='div-other'><a id='mulu91' />
<p class='h2'>金壇湯居士求偈</p><p>湯家兄弟俱不娶。生理田園隨所寓。賑貧恤乏修橋路。我亦何心作檀度。色身幻世總非真。成就法身最堅固。三賢十聖是同參。萬德莊嚴無不具。維摩天女滿侍旁。旃檀樓閣七寶牀。如何龐老厭富貴。却將珍寶沈湘江。透關一句能相委。放出金毛師子子。覿面相呈不識渠。龜毛結網三千里。</p>
</div>
<div class='div-other'><a id='mulu92' />
<p class='h2'>送璧侍者歸臨川</p><p>器之求還山。仁廟特留之。山即如如體。何處覓山歸。奎文照玉几。千載有光輝。我來龍河日。乘傳謁京畿。欽承。</p>
<p>文考命。恩重愧才微。住山逾十載。殘喘不能支。乞退復舉代。文移速星馳。　命下不許去。虩虩雷霆威。匡徒尚力疾。賴子相扶持。拙癖眾所棄。豈足為子師。子去我心惻。悵然如有遺。有語欲相付。頭昏神思疲。留待再參日。一喝耳聾時。</p>
</div>
<div class='div-other'><a id='mulu93' />
<p class='h2'>夏道成號真無求偈</p><p>鑽燧出火。勢將炎而燎原。綫溜涓涓。流不息而滔天。有生於無。物無不然。覆載之大而吾寓形其間。毗嵐風起。大地為塵。我於彼時。孰為吾身。我非有無。有無相因。真有幻住。真無長存。玅得其中。循環不窮。塵塵三昧。法法圜通。如千波月。如萬竅風。真無之旨。其將無同。龍河饒舌。為通一綫。當觀那吒現十八變。亦有鏡容開十二面。即而求之。石火閃電。</p>
</div>
<div class='div-other'><a id='mulu94' />
<p class='h2'>弘藏主出示獨一翁送月江和尚偈。感而次韻</p><p>我生如枯槎。汎汎天上河。弱質慚玅斵。朽枿試太阿。別來忽隔世。萬事付逝波。何時石橋路。重尋諾詎羅。上人久親近。契濶無幾何。再從松月翁。時聞白雪歌。行囊出光怪。山空走羣魔。望斷千峰閣。天寒雲氣多。</p>
</div>
<div class='div-other'><a id='mulu95' />
<p class='h2'>悅藏主歸江西</p><p>二月尚嚴寒。厚地凍欲裂。青州七斤衫。破爛難拈掇。更有折脚鐺。無人為提挈。希雲吾宗秀。衝寒復遠別。當機突出金剛王。驚起黑蚖三尺鐵。科判一代時教。豎四橫三。華擘臨濟三玄。七穿八穴。火裏覓浮漚。虗空重釘橛。颺向西江十八灘。夜夜珊瑚照明月。</p>
</div>
<div class='div-other'><a id='mulu96' />
<p class='h2'>送果書記游淛</p><p>美子磊落青雲姿。平生潛子與器之。念我同志同襟期。故鄉同在章江湄。龍河住久忍暫違。索我贈言相箴規。我苦酬應心神疲。安得抱朴如嬰兒。飢來索飯寒索衣。喜則言笑嗔則啼。兀然無思亦無為。謝絕交往忘言詞。忘牛忘牧兼忘歸。隨處雪山香草肥。頗聞院堂登臯夔。玅選有道同綱維。子行自可為人師。濯濯優曇第一枝。南北相望斗與箕。寄書莫嫌雁來遲。</p>
</div>
<div class='div-other'><a id='mulu97' />
<p class='h2'>普答失里僉事以目疾施錢。為萬僧薙髮。復取髮火煅之。獲舍利五色光現。說偈贊之</p><p>三界所有。天地萬物。於其壞時。颷散電沒。人身虗偽。不可把玩。況取棄髮。烈火所煅。舍利何從。由念精專。如彼忠孝。躍鯉涌泉。一念之堅。積以萬年。則諸舍利。充滿大千。此舍利者。即佛全體。而法報化。塵塵無二。眾生合塵。塵固是幻。塵淨覺圜。覺亦隨遣。清淨寶目。夜光朣朣。如阿那律。得天眼通。稽首願王。金剛堅固。繼乃祖父。為國賢輔。如唐房杜。如宋李楊。外護宗綱。豎精進幢。</p>
</div></div>
<div class='div-other'><a id='mulu98' />
<p class='h1'>銘</p>
<div class='div-other'><a id='mulu99' />
<p class='h2'>那伽室銘</p><p style="margin-left:1em">毒源清公作那伽室。天竺某為之銘曰。</p>
<p>定以制動。不動何定。如太虗空。如大圜鏡。風動塵起。鳥飛魚泳。種種塵勞。頭頭佛性。非出非入。非假修證。別求玄悟。白日深穽。當知此室。寂而常應。天魔膽落。佛祖乞命。棒喝交馳。春行秋令。</p>
</div>
<div class='div-other'><a id='mulu100' />
<p class='h2'>天嵒銘</p><p style="margin-left:1em">長沙清公。嗣法絕照鏡公。為圜應嫡孫以其。字天嵒。請銘將歸刻之。為作銘曰。</p>
<p>維爾之祖。曰東西嵒。爾維似之。字以弗慙。嵒不絕續。而應無窮。靜而能通。杳而有容。嗟嵒之人。千古一息。不起于座。周乎八極。天華何來。若將我凂。譬如虗空。繪之五<span class='corr'>采</span>。是故智者。贊毀不動。五嶽可輕。一芥可重。我銘于嵒。傳之無<span class='corr'>已</span>。識真者誰。惟寒山子。</p>
</div>
<div class='div-other'><a id='mulu101' />
<p class='h2'>無境銘</p><p>至人玩世。不與物嬰。物我同體。心與境冥。倐爾千變。紛乎萬形。聞見不異。孰為色聲。毋隳爾城。毋闔爾扄。隨流無礙。任運騰騰。真如佛性。不離無明。三賢十聖。即是眾生。順乎順乎。勿彊安名。只者皮袋。當處圜成。</p>
</div></div>
<p class='juan'>笑隱訢禪師語錄卷之三</p>
</div><!-- end of div[@id='body'] -->
</body></html>