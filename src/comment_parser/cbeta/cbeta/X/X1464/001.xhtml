<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三時繫念佛事</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1464
<p class='juan'><a id='mulu1' />中峰國師三時繫念佛事</p><p style="margin-left:1em">另設啟請法座。班首鳴引磬。齋主上香禮拜<span class='corr'>已</span>。班首前行<span class='note-inline'>(後師)</span>齋主又後至佛<span class='note-inline'>(前師)</span>拈香。</p>

<div class='div-other'><a id='mulu2' />
<p class='h1'>維那舉讚</p><p>戒定真香。焚起衝天上。<span class='note-inline'>(齋主弟子)</span>虔誠。爇在金爐放。頃刻氤氳。即遍滿十方。昔日耶輸。免難消災障<span class='note-inline'>(香雲葢三稱畢師云)</span>。</p>

<div class="lg regular"><div class='lg-row'>覺海虗空起　娑婆業浪流　若人登彼岸</div>
<div class='lg-row'>極樂有歸舟</div>
</div><p style="margin-left:1em"><span class='note-inline'>(大眾念佛至靈前站定念心經一卷往生呪三遍畢舉讚或說後文皆可)</span></p>
<p>法王利物。悲智洪深。普徧十方。冥陽靡隔。今蒙齋主<span class='note-inline'>(某)</span>恭為<span class='note-inline'>(某)</span>屈逢<span class='note-inline'>(某)</span>之期。特請山僧登座。依憑教法。作三時繫念佛事。迺爾亡靈。遭此勝緣。自宜嚴肅威儀。來臨座下。恭聆妙法。一心受度。</p>
<p style="margin-left:1em"><span class='note-inline'>(大眾念佛上座其座對靈前供接引佛一尊香華供養維那舉讚)</span></p>
<p>爐香乍爇。法界蒙熏。諸佛海會悉遙聞。隨處結祥雲。誠意方殷。諸佛現全身。</p>
<p style="margin-left:1em"><span class='note-inline'>(雲來集三稱畢師拈香云)</span></p>
<p>此一瓣香。根蟠劫外。枝播塵寰。不經天地以生成。豈屬陰陽而造化。爇向爐中。專伸供養。常住三寶。剎海萬靈。極樂導師。阿彌陀佛。觀音勢至。清淨海眾。悉仗真香。普同供養。</p>
<p style="margin-left:1em"><span class='note-inline'>(香雲葢三稱畢師與大眾齊座下)</span></p>
</div>
<div class='div-other'><a id='mulu3' />
<p class='h1'>第一時</p>
<ul class="">
<li>南無蓮池海會佛菩薩<span class="note-inline">(三稱此係維那師舉)</span></li>

<li>佛說阿彌陀經</li>
</ul><p>如是我聞。一時佛在舍衛國。祇樹給孤獨園。與大比丘僧。千二百五十人俱。皆是大阿羅漢。眾所知識。長老舍利弗。摩訶目犍連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿㝹樓駄。如是等。諸大弟子。并諸菩薩摩訶薩。文殊師利法王子。阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱。爾時佛告長老舍利弗。從是西方過十萬億佛土。有世界名曰極樂。其土有佛。號阿彌陀。今現在說法。舍利弗。彼土何故名為極樂。其國眾生。無有眾苦。但受諸樂。故名極樂。又舍利弗。極樂國土。七重欄楯。七重羅網。七重行樹。皆是四寶周帀圍繞。是故彼國名為極樂。又舍利弗。極樂國土。有七寶池。八功德水。充滿其中。池底純以金沙布地。四邊階道。金銀瑠璃玻瓈合成。上有樓閣。亦以金銀瑠<span class='corr'>璃</span>玻瓈[王*車]璖赤珠碼碯而嚴飾之。池中蓮華。大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴。又舍利弗。彼佛國土。常作天樂。黃金為地。晝夜六時。雨天曼陀羅華。其土眾生。常以清旦。各以衣裓。盛眾妙華。供養他方十萬憶佛。即以食時。還到本國。飯食經行。舍利弗。極樂國土。成就如是功德莊嚴。復次。舍利弗。彼國常有種種奇妙襍色之鳥。白鶴孔雀。鸚鵡舍利。迦陵頻伽。共命之鳥。是諸眾鳥。晝夜六時。出和雅音。其音演暢五根五力。七菩提分。八聖道分。如是等法。其土眾生。聞是音<span class='corr'>已</span>。皆悉念佛念法念僧。舍利弗。汝勿謂此鳥。實是罪報所生。所以者何。彼佛國土。無三惡道。舍利弗。其佛國土。尚無惡道之名。何況有實。是諸眾鳥。皆是阿彌陀佛。欲令法音宣流。變化所作。舍利弗。彼佛國土。微風吹動。諸寶行樹。及寶羅網。出微妙音。譬如百千種樂。同時俱作。聞是音者。自然皆生念佛念法念僧之心。舍利弗。其佛國土。成就如是功德莊嚴。舍利弗。於汝意云何。彼佛何故號阿彌陀。舍利弗。彼佛光明無量。照十方國無所障礙。是故號為阿彌陀。又舍利弗。彼佛壽命。及其人民無量無邊阿僧祇劫。故名阿彌陀。舍利弗。阿彌陀佛。成佛<span class='corr'>已</span>來。於今十劫。又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾。亦復如是。舍利弗。彼佛國土。成就如是功德莊嚴。又舍利弗。極樂國土。眾生生者。皆是阿鞞䟦致。其中多有一生補處。其數甚多。非是算數所能知之。但可以無量無邊阿僧祇說。舍利弗。眾生聞者。應當發願。願生彼國。所以者何。得與如是諸上善人。俱會一處。舍利弗。不可以少善根福德因緣得生彼國。舍利弗。若有善男子。善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。舍利弗。我見是利。故說此言。若有眾生。聞是說者。應當發願。生彼國土。舍利弗。如我今者。讚歎阿彌陀佛。不可思議功德之利。東方亦有阿閦鞞佛。須彌相佛。大須彌佛。須彌光佛。妙音佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。南方世界。有日月燈佛。名聞光佛。大燄肩佛。須彌燈佛。無量精進佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。西方世界。有無量壽佛。無量相佛。無量幢佛。大光佛。大明佛。寶相佛。淨光佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。北方世界。有燄肩佛。最勝音佛。難沮佛。日生佛。網明佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。下方世界。有師子佛。名聞佛。名光佛。達磨佛。法幢佛。持法佛。如是等恒河沙數諸佛。各於其國出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。上方世界。有梵音佛。宿王佛。香上佛。香光佛。大燄肩佛。襍色寶華嚴身佛。娑羅樹王佛。寶華德佛。見一切義佛。如須彌山佛。如是等恒河沙數諸佛。各於其國。出廣長舌相。遍覆三千大千世界。說誠實言。汝等眾生。當信是稱讚不可思議功德。一切諸佛所護念經。舍利弗。於汝意云何。何故名為一切諸佛所護念經。舍利弗。若有善男子。善女人。聞是經受持者。及聞諸佛名者。是諸善男子。善女人。皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說。舍利弗。若有人。<span class='corr'>已</span>發願。今發願。當發願。欲生阿彌陀佛國者。是諸人等。皆得不退轉於阿耨多羅三藐三菩提。於彼國土。若<span class='corr'>已</span>生。若今生。若當生。是故舍利弗。諸善男子。善女人。若有信者。應當發願。生彼國土。舍利弗。如我今者稱讚諸佛不可思議功德。彼諸佛等。亦稱讚我不可思議功德。而作是言。釋迦牟尼佛。能為甚難希有之事。能於娑婆國土。五濁惡世。劫濁。見濁。煩惱濁。眾生濁。命濁中。得阿耨多羅三藐三菩提。為諸眾生。說是一切世間難信之法。舍利弗。當知我於五濁惡世。行此難事。得阿耨多羅三藐三菩提。為一切世間說此難信之法。是為甚難。佛說此經<span class='corr'>已</span>。舍利弗。及諸比丘。一切世間天人阿修羅等。聞佛所說。歡喜信受。作禮而去。</p>
<p>佛說阿彌陀佛經</p>

<ul class="">
<li>拔一切業障根本得生淨土陀羅尼</li>
</ul><p style="margin-left:1em"><span class='note-inline'>(往生呪三遍蓮池會三稱)</span></p>
<p style="margin-left:3em">提綱　鳴尺</p>

<div class="lg regular"><div class='lg-row'>世界何緣稱極樂　只因眾苦不能侵</div>
<div class='lg-row'>道人若要尋歸路　但向塵中了自心</div>
</div><p>心心即佛。醍醐酥酪。咸自乳生。佛佛惟心。釵釧瓶盤。盡從金出。十萬億程。東西不隔。二六時內。凡聖同途。低頭合掌白玉毫。星明日麗。歌咏讚揚紫金容。霆震雷轟。清涼月兮有水皆含。功德雲而無山不戴。香象渡河。一舉洪名超二死。迦陵出㲉。千稱嘉號壓羣音。下情唯忖以難思。一念回光而易往。究竟不居心外。分明祇在目前。審如是。即今眾等。繫念彌陀。三時佛事。只如不涉證修。親蒙授記一句。如何舉揚。鳴尺。</p>
<p class="lg-abnormal"><div class='lg-row'>風唫樹樹千般樂　香浸池池四色華</div>
</p><p style="margin-left:1em"><span class='note-inline'>(維那師舉)</span></p>

<div class="lg regular"><div class='lg-row'>阿彌陀佛身金色　相好光明無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div><p>南無西方極樂世界。大慈大悲。阿彌陀佛。</p>
<p style="margin-left:1em"><span class='note-inline'>(念佛百聲維那舉讚)</span></p>
<p>第一大願。觀想彌陀。四十八願度娑婆。九品湧金波。寶網交羅。度亡靈出愛河<span class='note-inline'>(蓮池會三稱)</span>。</p>
<p style="margin-left:3em">講演　鳴尺</p>

<div class="lg regular"><div class='lg-row'>諸苦盡從貪欲起　不知貪欲起於何</div>
<div class='lg-row'>因忘自性彌陀佛　異念紛馳總是魔</div>
</div><p>教中道。生而無生。法性湛然。無生而生。業果儼然。所謂生者。即眾生生滅之迹也。謂無生者。即諸佛寂滅之本也。法性湛然者。靈明湛寂。元妙真常。箇箇不無。人人本具。只因最初不覺。忽爾動心。認妄為真。迷<span class='corr'>己</span>逐物。由是業網牽纏。流轉五道。恒隨生死以升沈。亘古至今而靡閒。當知生自緣生。而法性不與緣俱生。滅自緣滅。而法性不與緣俱滅。所以云。法性湛然。是謂生而無生者也。無生而生者。眾生迷妄入心。積業成果。虗受輪轉。妄見生滅。於法性體上。如鏡現像。似珠隨色。當知鏡光本淨。珠體絕痕。物境互彰。不違色像。彼色像之去來。猶業果之儼然也。故諸佛於儼然生滅中。唯見無生。眾生於湛然無生中。唯見生滅。只因迷悟之有差。逐致現量之不一。實乃生無自性。無生亦無自性。悟則生滅皆無生。迷則無生皆生滅。所以離此別無。是乃一體而異名也。審如是。則阿彌陀佛即是我心。我心即是阿彌陀佛。淨土即此方。此方即淨土。豈非迷悟之自殊。何有聖凡而彼此。乃知現前眾等。以自性阿彌陀。與大眾舌根。普同運轉。根本法輪。諸仁還委悉麼。</p>

<div class="lg regular"><div class='lg-row'>生滅無生生不生　樂邦那旨禁人行</div>
<div class='lg-row'>誰知萬丈紅塵裏　菡萏華開月正明</div>
</div><p style="margin-left:1em"><span class='note-inline'>(維那師舉)</span></p>
<p>南無西方極樂世界。大慈大悲。阿彌陀佛。</p>
<p style="margin-left:1em"><span class='note-inline'>(師與大眾齊下座旋遶念佛千聲<span class='corr'>已</span>至靈前收佛號舉觀音勢至清淨大海眾菩薩各三稱畢念十大願)</span></p>

<div class="lg regular"><div class='lg-row'>一者禮敬諸佛　二者稱讚如來</div>
<div class='lg-row'>三者廣修供養　四者懺悔業障</div>
<div class='lg-row'>五者隨喜功德　六者請轉法輪</div>
<div class='lg-row'>七者請佛住世　八者常隨佛學</div>
<div class='lg-row'>九者恒順眾生　十者普皆迴向</div>
</div>
<div class="lg regular"><div class='lg-row'>眾生無邊誓願度　煩惱無盡誓願斷</div>
<div class='lg-row'>法門無量誓願學　佛道無上誓願成</div>
</div><p style="margin-left:3em">接讚</p>
<p>佛寶讚無窮。功成無量劫中。巍巍丈六紫金容。覺道雪山峰。眉際玉毫光燦爛。照開六道昏蒙。龍華三會願相逢。演說法真宗。</p>
<p style="margin-left:1em"><span class='note-inline'>(念佛上座)</span>　鳴尺</p>
<p>人人分上。本有彌陀。箇箇心中。總為淨土。了則頭頭見佛。悟來步步西方。上來啟建三時繫念淨業道場。今當第一時佛事<span class='corr'>已</span>圓。如上殊勳。投入彌陀大願海中。專為亡靈<span class='note-inline'>(某)</span>。求生淨土。但念自從無始。迄至今生。一念違真。六根逐妄。隨情造業。縱我為非。身業則殺盜邪淫。口過則妄言綺語。兩舌惡口。意惡則常起貪瞋。深生癡愛。由茲三業。鉤鎖妄緣。常汩汩於塵勞。但茫茫於歲月。欲思出離。唯憑懺悔熏修之力。俾眼耳鼻舌身意之過愆。應念頓消。使色聲香味觸法之浮塵。即時清淨。又極樂求生。全憑發願。仰勞法眾。異口同音。敬為亡靈。至心懺悔發願。</p>

<div class="lg regular"><div class='lg-row'>往昔所造諸惡業　皆由無始貪瞋癡</div>
<div class='lg-row'>從身語意之所生　今對佛前求懺悔</div>
<div class='lg-row'>眾生無邊誓願度　煩惱無盡誓願斷</div>
<div class='lg-row'>法門無量誓願學　佛道無上誓願成</div>
</div><p>南無普賢王菩薩摩訶薩<span class='note-inline'>(三稱)</span></p>
<p>上來懺悔發願<span class='corr'>已</span>竟<span class='note-inline'>(鳴尺)</span>。亡靈<span class='note-inline'>(某)</span>當知。夫淨土之為教也。仰承阿彌陀佛。四十有八。大慈大悲。深重願力。攝取十方一切眾生。凡具信心者。皆得往生。信者。信有西方淨土。信有阿彌陀佛。攝取眾生之事。我等眾生。信有往生之分。然雖謂彌陀攝取眾生往生。要信唯是隨心自現。感應道交。究竟非從外得。如是信者。是為真信。信而無行。即不成其信。行者。棱嚴經云。都攝六根。淨念相繼。不假方便。自得心開。阿彌陀經云。若有善男子。善女人。聞說阿彌陀佛。執持名號。若一日。若二日。乃至七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。如是行者。是名正行。行而無願。即不成其行。願者要與阿彌陀佛。四十八願。願願相應。是為大願也。信行願三。如鼎三足。缺一不可。今爾亡靈當知現前一念。本自圓常。信行願。原是自<span class='corr'>己</span>本來具有。如是性德。今者<span class='corr'>但</span>是本性光明顯發耳<span class='note-inline'>(鳴尺)</span>。</p>
<p>阿彌陀佛。無上醫王。巍巍金相放毫光。苦海作慈航。九品蓮邦。同願往西方<span class='note-inline'>(蓮池會三稱　第一時佛事<span class='corr'>已</span>畢下座)</span>。</p>
</div>
<div class='div-other'><a id='mulu4' />
<p class='h1'>第二時<span class='note-inline'>(師與眾登座定維那師舉)</span></p>
<ul class="">
<li>南無蓮池海會佛菩薩<span class="note-inline">(三稱)</span></li>

<li>佛說阿彌陀經<span class="note-inline">(接誦阿彌陀經一遍)</span></li>

<li>拔一切業障根本得生淨土陀羅尼</li>
</ul><p style="margin-left:1em"><span class='note-inline'>(往生呪三遍蓮池會三稱)</span>　鳴尺</p>

<div class="lg regular"><div class='lg-row'>便就今朝成佛去　樂邦化主<span class='corr'>已</span>嫌遲</div>
<div class='lg-row'>那堪更欲之乎者　管取輪迴沒了時</div>
</div><p>原夫徧十方是極樂世界。山光水色。似空合空。盡大地是清泰故鄉。華笑鳥啼。如鏡照鏡。自是不歸歸便得。五湖煙景有誰爭。黃金臂晝夜常垂。惟許行人獨委。白玉毫古今不昧。全憑願者承當。所以道。萬法是心光。諸緣惟性曉。本無迷悟人。只要今日了。即今現前眾等。繫念第二時佛事。且了之一句。如何舉揚。</p>
<p class="lg-abnormal"><div class='lg-row'>瑠璃池上懸明月　菡萏華閒戲水禽</div>
</p><p style="margin-left:1em"><span class='note-inline'>(維那師舉)</span></p>

<div class="lg regular"><div class='lg-row'>阿彌陀佛身金色　相好光明無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div><p>南無西方極樂世界。大慈大悲。阿彌陀佛。</p>
<p style="margin-left:1em"><span class='note-inline'>(念佛百聲維那舉讚)</span></p>
<p>第一大願。觀想彌陀。四十八願度娑婆。九品湧金波。寶網交羅。度亡靈出愛河。<span class='note-inline'>(蓮池會三稱)</span>。</p>
<p style="margin-left:3em">講演　鳴尺</p>

<div class="lg regular"><div class='lg-row'>是心是佛將心念　念到心空佛亦忘</div>
<div class='lg-row'>撒手歸來重檢點　華開赤白與青黃</div>
</div><p>教中道。惟心佛亦爾。惟佛眾生然。心佛及眾生。是三無差別。所謂心者。心有多種。曰肉團心。乃現在身中父母血氣所生者是。曰緣慮心。即現今善惡順逆境界上種種分別者是。曰靈知心。是混千差而不亂。歷三際以靡遷。炳然獨照。卓爾不羣。在聖不增。在凡不減。處生死流。驪珠獨耀于滄海。居涅槃岸。桂輪孤朗于中天。諸佛悟之。假名惟心。眾生迷之。便成妄識。是以佛即眾生。眾生即佛。且心外無佛。亦無眾生。唯迷悟之有間。故凡聖而逈異。豈知心佛眾生。三無差別。永嘉云。夢裏明明有六<span class='corr'>趣</span>。覺後空空無大千。既然如是。則經云。從是西方。過十萬億佛土。有世界名曰極樂。其土有佛號阿彌陀。今現在說法。總不出唯心淨土。本性彌陀也。由是而知。即今現前亡過<span class='note-inline'>(某)</span>其生也蓮華朵朵。其歿也行樹重重。無一時不達蓮邦。無一念不依慈父。審如是。且道離此心佛眾生外。別有商量處也無。</p>

<div class="lg regular"><div class='lg-row'>大圓鏡裏絕纖埃　碧藕華中有聖胎</div>
<div class='lg-row'>遙望金沙池沼外　寶光常照玉樓臺</div>
</div><p style="margin-left:1em"><span class='note-inline'>(維那師舉)</span></p>
<p>南無西方極樂世界。大慈大悲。阿彌陀佛。</p>
<p style="margin-left:1em"><span class='note-inline'>(下座旋遶念佛千聲<span class='corr'>已</span>至靈前師舉觀音勢至清淨海眾三稱畢念後文)</span></p>
<p>十方三世佛。阿彌陀第一。九品度眾生。威德無窮極。我今大歸依。懺悔三業罪。凡有諸福善。至心用迴向。願同念佛人。感應隨時現。臨終西方境。分明在目前。見聞皆精進。同生極樂國。見佛了生死。如佛度一切。無邊煩惱斷。無量法門修。誓願度眾生。總願成佛道。虗空有盡。我願無窮。</p>

<div class="lg regular"><div class='lg-row'>願生西方淨土中　上品蓮華為父母</div>
<div class='lg-row'>華開見佛悟無生　不退菩薩為伴侶</div>
</div><p style="margin-left:3em">接讚</p>
<p>法寶實難量。如來金口宣揚。龍宮海藏散天香。覺者誦琅[王*函]。玉軸霞條金寫字。似排秋雁成行。昔因三藏取來唐。萬古為敷揚。</p>
<p style="margin-left:3em">念佛登座　鳴尺</p>
<p>蓋聞虗而有鳴荅之聲。寂而無形影之相。然谷響自然。非呼之而不答。佛身無作。非扣之而不彰。上來啟建第二時繫念佛事<span class='corr'>已</span>圓。如上殊勳。投入如來大願海中。出生功德。耑為亡靈<span class='note-inline'>(某)</span>洗除業垢。增長善根。捨此報緣。往生淨土。但念自從無始。迄至今生。漚生巨海。逐識浪以高低。雲點太清。任情風而人我。於是循環諸趣。流轉四生。業海茫茫。罪山岌岌。匪憑發露。曷遂消除。懺摩<span class='corr'>已</span>往。發願當來。再勞法眾。至心懺悔發願。</p>

<div class="lg regular"><div class='lg-row'>往昔所造諸惡業　皆由無始貪瞋癡</div>
<div class='lg-row'>從身語意之所生　一切罪障皆懺悔</div>
<div class='lg-row'>眾生無邊誓願度　煩惱無盡誓願斷</div>
<div class='lg-row'>法門無量誓願學　佛道無上誓願成</div>
</div><p>南無普賢王菩薩摩訶薩<span class='note-inline'>(三稱)</span></p>
<p>上來懺悔發願<span class='corr'>已</span>竟。具行猶人具眼目。願如日月燈光明。依光照燭見分明。行者方能達前境。是以念佛之人。若不發願往生。縱有功行。亦成虗設。以不順佛故。今爾亡靈。當知此意。</p>
<p>阿彌陀佛。無上醫王。巍巍金相放毫光。苦海作慈航。九品蓮邦。同願往西方。<span class='note-inline'>(蓮池會三稱)</span>。</p>
</div>
<div class='div-other'><a id='mulu5' />
<p class='h1'>第三時<span class='note-inline'>(師與眾登座定維那師舉)</span></p>
<ul class="">
<li>南無蓮池海會佛菩薩<span class="note-inline">(三稱)</span></li>

<li>佛說阿彌陀經<span class="note-inline">(接誦阿彌陀經一遍)</span></li>

<li>拔一切業障根本得生淨土陀羅尼</li>
</ul><p style="margin-left:1em"><span class='note-inline'>(接往生呪三遍念蓮池會三稱)</span>　鳴尺</p>

<div class="lg regular"><div class='lg-row'>十萬餘程不隔塵　休將迷悟自疎親</div>
<div class='lg-row'>剎那念盡恒沙佛　便是蓮華國裏人</div>
</div><p>合塵背覺。栽荊棘於七寶園林。捨妄歸真。列珠網於四生門戶。縱橫萬法。圓裹一心。非思量處。阿彌陀佛。坐斷六根。無造作時。清泰故鄉。橫吞八極。破羣昏如杲日麗天。療眾病如善見神藥。所以云。一稱阿彌陀佛名號。能滅八萬億劫生死眾苦。利益如是。豈譬喻言說之可及乎。只如即今繫念。第三時佛事且道現前眾等。同聲相應一句。如何指陳。</p>
<p class="lg-abnormal"><div class='lg-row'>一從佛向舌根念　不覺華隨足底生</div>
</p><p style="margin-left:1em"><span class='note-inline'>(維那師舉)</span></p>

<div class="lg regular"><div class='lg-row'>阿彌陀佛身金色　相好光明無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div><p>南無西方極樂世界。大慈大悲。阿彌陀佛。</p>
<p style="margin-left:1em"><span class='note-inline'>(念佛百聲維那舉讚)</span></p>
<p>第一大願。觀想彌陀。四十八願度娑婆。九品湧金波。寶網交羅。度亡靈出愛河。<span class='note-inline'>(蓮池會三稱)</span>。</p>
<p style="margin-left:3em">講演　鳴尺</p>

<div class="lg regular"><div class='lg-row'>打破虗空笑滿腮　玲瓏寶藏豁然開</div>
<div class='lg-row'>直饒空劫生前事　六字洪名畢竟該</div>
</div><p>古人道。清珠投於濁水。濁水不得不清。念佛投於亂心。亂心不得不佛。西天有寶。名曰清珠。謂此珠。投入濁水中。入水一寸。則一寸之濁水。即便清潔。此珠入水。自寸至尺。乃至於底。則濁水亦隨之而澄湛。當知清珠者。喻念佛之淨念也。濁水者。喻襍亂之妄心也。當妄心襍亂之頃。能舉起一念。如對慈尊。按定六字洪名。一一出口入耳。則此襍亂。自然隨念寂靜。自是一念。而至十念。乃至念念不移。即教中所謂淨念相繼者也。念佛之人。須要信心懇切。正因凜然。重念死生輪轉之可悲。深厭塵勞紛擾為可痛。舉起一聲佛名。直下更無異見。如太阿劍。橫按當軒。如大火輪。星騰燄熾。萬物攖之則燎。觸之則傷。直至一心不亂。能所兩忘。到家之說。不容再舉。捷逕之詞。何勞挂齒。可謂證修行之神術。超方便之正途。破死生蟄戶之雷霆。燭迷妄幽衢之日月。今宵三時繫念佛事將圓。亡靈<span class='note-inline'>(某)</span>承茲上善。決定往生。且道一念未萌以前。還有者箇消息也無。鳴尺。</p>

<div class="lg regular"><div class='lg-row'>是心空寂念何依　故國云歸孰未歸</div>
<div class='lg-row'>花外玉雞啼曉日　遠迎新佛奉慈威</div>
</div><p style="margin-left:1em"><span class='note-inline'>(維那師舉)</span></p>
<p>南無西方極樂世界。大慈大悲。阿彌陀佛。</p>
<p style="margin-left:1em"><span class='note-inline'>(下座旋遶念佛千聲<span class='corr'>已</span>至靈前師舉觀音勢至清淨海眾三稱畢念後文)</span></p>
<p>一心歸命。極樂世界。阿彌陀佛。願以淨光照我。慈誓攝我。我今正念。稱如來名。為菩提道。求生淨土。佛昔本誓。若有眾生。欲生我國。志心信樂。乃至十念。若不生者。不取正覺。以此念佛因緣。得入如來大誓海中。承佛慈力。眾罪消滅。善根增長。若臨命終。自知時至。身無病苦。心不貪戀。意不顛倒。如入禪定。佛及聖眾。手執金臺。來迎接我。於一念頃。生極樂國。花開見佛。即聞佛乘。頓開佛慧。廣度眾生。滿菩提願。</p>

<div class="lg regular"><div class='lg-row'>念佛臨終見寶臺　寶幡寶葢滿空排</div>
<div class='lg-row'>彌陀勢至觀音等　合掌相隨歸去來</div>
</div><p>僧寶不思議。身披三事雲衣。浮盃過海剎那時。赴感應羣機。堪作人天功德主。堅持戒行無違。我今稽首願遙知。振錫杖提攜。</p>
<p style="margin-left:1em"><span class='note-inline'>(念佛登座)</span>　鳴尺</p>
<p>念佛既從心出。結業豈屬外來。須臾背念佛之心。剎那即結業之所。今則眾等。依憑教法。作三時繫念佛事。所集勝因。專為亡靈<span class='note-inline'>(某)</span>決生淨土。自今戒香馥[番*郁]。慧炬營煌。迷雲開而性天獨朗。妄塵盡而心地廓通。諸根圓淨。羣業頓空。一舉念。一華開。挹露迎風。香浮玉沼。一馳情。一果熟。含煙對日。影落金園。經行坐臥在其中。游戲逍遙非分外。得佛受用。徹法源底。常寂光處處現前。大願王塵塵契會。更為亡靈。至心懺悔發願。</p>

<div class="lg regular"><div class='lg-row'>往昔所造諸惡業　皆由無始貪瞋癡</div>
<div class='lg-row'>從身語意之所生　一切罪根皆懺悔</div>
<div class='lg-row'>自性眾生誓願度　自性煩惱誓願斷</div>
<div class='lg-row'>自性法門誓願學　自性佛道誓願成</div>
</div><p>南無普賢王菩薩摩訶薩<span class='note-inline'>(三稱)</span></p>
</div>
<div class='div-other'><a id='mulu6' /><p>上來三時繫念。阿彌陀佛。萬德洪名。勸導亡靈。<span class='note-inline'>(某)</span>懺除結業。發願往生。行願既深。功無虗棄。惟願亡靈。聞斯法要。信受奉行。從是托質蓮胎。永離業海。直證阿鞞䟦致。圓滿無上菩提。</p>
<p>彌陀佛。大願王。慈悲喜捨難量。眉閒常放白毫光。度眾生極樂邦。八德池中蓮九品。七寶妙樹成行。如來聖號若宣揚。接引往西方。彌陀聖號若稱揚。同願往西方。</p>

<div class="lg regular"><div class='lg-row'>繫念功德殊勝行　無邊勝福皆回向</div>
<div class='lg-row'>普願沈溺諸眾生　速往無量光佛剎</div>
</div><p>十方三世一切佛。一切菩薩摩訶薩。摩訶般若波羅蜜。</p>

<ul class="">
<li>自歸依佛。當願眾生。紹隆佛種。發無上心。</li>

<li>自歸依法。當願眾生。深入經藏。智慧如海。</li>

<li>自歸依僧。當願眾生。統理大眾。一切無礙。</li>

<li>和南聖眾</li>
</ul></div>
<p class='juan'>中峰國師三時繫念佛事</p>
</div><!-- end of div[@id='body'] -->
</body></html>