<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu390' />佛日普照慧辯楚石禪師語錄卷第十八</p>
<div class='div-other'><a id='mulu391' />
<p class='h1'>偈頌四</p><p class="byline">侍者　文斌等　編</p>
<div class='div-other'><a id='mulu392' />
<p class='h2'>明真頌二十八首</p><p>我有摩尼一顆。埋在五蘊身田。昨向泥中取出。光明照燭無邊。所為莫不知意。日用尋常現前。世上誰無此寶。昏迷未脫葢纏。死生生死。縈絆果報。或人或天。一旦逢善知識。豈非有大因緣　<span class='note-inline'>(右一)</span>。</p>
<p>只這言語聲色。非根非塵非識。釋迦親見燃燈。故號能仁寂默。平治自家田地。淨除瓦礫荊棘。身光充徧十虗。豈止百千萬億。一念成佛。不疑多方。轉化何極。雖云妙行莊嚴。畢竟歸無所得　<span class='note-inline'>(右二)</span>。</p>
<p>觸目無非此道。莫揀精麤大小。眾生與佛何殊。總是自心所造。修善天堂化生。受用珍奇異寶。地獄皆由作惡。鐵牀銅柱圍繞。臨終罪業現前。方恨悔之不早。覺悟煩惱菩提。迷惑菩提煩惱　<span class='note-inline'>(右三)</span>。</p>
<p>禪師不假多知。饑飡渴飲隨時。將心用心大錯。在道修道堪悲。內外推尋不見。中間亦絕毫釐。眾生別求智慧。諸佛何異愚癡。一等黃金作器。瓶盤釵釧環兒。自體元無改變。千般任用爐鎚　<span class='note-inline'>(右四)</span>。</p>
<p>貪嗔癡號三毒。三毒起於一心。本來空寂三毒。三毒自此平沈。頓獲金剛正體。親聞大覺圓音。了然不生不滅。解者非古非今。智士現前究竟。愚人向外推尋。妄情造業難斷。如象溺泥漸深　<span class='note-inline'>(右五)</span>。</p>
<p>觀心常坐習定。便欲此生親證。證得常住法身。堪續如來慧命。若也沈空滯寂。墮於二乘禪病。澄潭不許龍盤。大象豈游兔徑。隨處逍遙快樂。洞明自<span class='corr'>己</span>真性。可中不亂不定。向上非凡非聖　<span class='note-inline'>(右六)</span>。</p>
<p>法離言語文字。返著文字言語。假使精進三藏。何如直截根源。巡行數墨不悟。轉讀令人轉昏。心地本無一物。澄空逈絕塵痕。胡為自起障礙。日夜隨他六根。一念空諸所有。魔外窺覷無門　<span class='note-inline'>(右七)</span>。</p>
<p>昔有維摩大士。示疾毗耶城裡。三十二箇菩薩。各談不二玄旨。文殊請問維摩。維摩一默而<span class='corr'>已</span>。如今愽地凡夫。未學音聲三昧。剛把公案批判。妄將賢聖訶毀。若非了悟自心。般若妄談招罪　<span class='note-inline'>(右八)</span>。</p>
<p>末法比丘不讓。多因忿怒鬬諍。既依大戒出家。須稟六和為尚。羅漢深證無生。未曾與人相抗。善哉圓頂方袍。便是當來佛樣。心內坦然平夷。世間靡不歸仗。莫起一念嗔火。赫赫燎原難向　<span class='note-inline'>(右九)</span>。</p>
<p>眾生業識茫茫。心裏渾如沸湯。只管隨聲逐色。何由返照回光。參禪發明自性。譬似遠客還鄉。曠劫收歸當念。當念含攝十方。觸境逢緣不變。著衣喫飯如常。無明從此消滅。熱惱自然清涼　<span class='note-inline'>(右十)</span>。</p>
<p>不了第一義諦。因茲名曰無明。我觀無明無性。無住無滅無生。菩薩雙亡理事。聲聞怕怖色聲。一居逍遙樂土。一在解脫深坑。離却二邊中道。洞然清淨光明。人間天上隨意。廣度恒沙有情　<span class='note-inline'>(右十一)</span>。</p>
<p>靈空元自無像。不用斷除妄想。妄想即是真心。何須分一作兩。氷消為水溫和。水結為氷嚴冷。濁惡眾生可化。清淨諸佛堪仰。諸佛眾生本性。豈同外物消長。金剛座上剎那。永絕從前影響　<span class='note-inline'>(右十二)</span>。</p>
<p>法身不見邊表。日用何曾欠少。語默動靜施為。無心自然合道。但有絲毫罣礙。便遭魔境纏繞。大海普納百川。須彌合成四寶。到頭難免無常。徒自汪洋峻峭。一悟真空妙理。涅槃生死俱了　<span class='note-inline'>(右十三)</span>。</p>
<p>眾生本來自佛。甘墮無明窠窟。若悟無明本空。輪迴從此超出。譬如一點明燈。能破千年暗室。決了貪嗔體性。空華陽燄非實。直須立志參究。不可隨情放逸。惟有禪門捷徑。別無入道要術　<span class='note-inline'>(右十四)</span>。</p>
<p>佛口初無言說。法身豈有生滅。只因隨順世間。便見千差萬別。細辨凡夫因果。廣標諸聖旨訣。玄門歷歷開張。教網重重施設。末上拈花示眾。盡除方便直截。譬如十斛驢乳。散在一滴獅血　<span class='note-inline'>(右十五)</span>。</p>
<p>大有世間癡漢。隨他聲色流轉。不知萬境樅然。總是心靈所變。墮在塵勞海中。無由脫離魔羂。羊車即是牛車。我面何殊佛面。直下回頭便是。不勞苦口相勸。一朝颺下皮囊。免到閻公業案　<span class='note-inline'>(右十六)</span>。</p>
<p>小小如螢之火。能燒大地叢林。莫教一念嗔起。滅盡無邊道心。佛祖令人保護。防他境界來侵。眾生與佛何別。棄却真如外尋。流出葢天葢地。本來非古非今。要知般若靈驗。入海鐵舡不沈　<span class='note-inline'>(右十七)</span>。</p>
<p>覺道無過自悟。參禪不要他求。却來心外覔佛。如向沙中取油。演若達多發笑。也曾棄鏡尋頭。白雲千里萬里。黃葉前秋後秋。要了即今便了。未休何日當休。拍手浩謌歸去。倒騎露地白牛　<span class='note-inline'>(右十八)</span>。</p>
<p>古今得道賢聖。當念無脩無證。煩惱菩提兩亡。涅槃生死俱淨。境風飄鼓不動。常處那伽正定。應佛圓如太虗。臨機湛若明鏡。堂堂世出世間。在在法王法令。一切凡夫本同。不離法界體性　<span class='note-inline'>(右十九)</span>。</p>
<p>愚夫背惡向善。佛道轉求轉遠。放下身心便休。一時善惡俱遣。天堂快樂不思。地獄煎熬亦免。好箇天真古佛。十方法界充滿。既無生滅去來。寧有是非長短。性地自然坦平。塵勞何用除斷　<span class='note-inline'>(右二十)</span>。</p>
<p>法王出現世間。方便談空破有。有者必歸於無。是為聖師子吼。玉毫金相莊嚴。前取涅槃非久。天地至時崩壞。誰論貧富好醜。可憐外道愚癡。妄執梵天長壽。八萬大劫既終。難免輪迴不受　<span class='note-inline'>(右二十一)</span>。</p>
<p>何處出離生死。幾人悟解真空。真空非有形貌。更問南北西東。瞥起纖毫妄念。頭頭窒礙不通。執之必落邪道。放之未免昏蒙。身心直下透脫。如鳥飄然出籠。無病何須服藥。愚癡智慧雙融　<span class='note-inline'>(右二十二)</span>。</p>
<p>任你多般取捨。如同水上浮漚。漚生漚滅難止。念去念來不休。努力要須猛省。回光更莫他求。一間空舍無主。傾壞何勞再修。饑把鉢盂噇飯。睡時塊石枕頭。十二時中快樂。誰能似我無憂　<span class='note-inline'>(右二十三)</span>。</p>
<p>幻士化成大宅。園林花果爭鮮。其中羅列男女。車馬住來市<span class='corr'>廛</span>。取性歡呼鼓舞。乘時放逸狂顛。死生骨骸盈地。婚嫁笙歌滿前。愚者執為實有。不知幻化使然。至竟都無一物。雲開依舊青天　<span class='note-inline'>(右二十四)</span>。</p>
<p>法性本無造作。且非內外中間。聲色何須苦猒。塵根亦不相關。斷除煩惱轉遠。求證菩提即難。有念便沈生死。無為自契涅槃。兩途俱是障礙。中道又隔河山。打破鏡來相見。身心索爾虗閑　<span class='note-inline'>(右二十五)</span>。</p>
<p>悟向迷中尋悟。迷從悟裡發迷。被他二法纏縛。何日解成菩提。佛祖元無指示。癡狂妄有思惟。常情執著不捨。斷見由來自欺。智者不求解脫。一言可破羣疑。貪嗔即是大道。背捨心王問誰　<span class='note-inline'>(右二十六)</span>。</p>
<p>燃燈授記釋迦。於法了無所得。我觀天上人間。不見當來彌勒。濁惡眾生可怪。目前覩佛不識。何須轉腦回頭。便合騎聲葢色。盡未來時度生。分身百千萬億。即今揭示龍華。一切人間罔測　<span class='note-inline'>(右二十七)</span>。</p>
<p>欲識自家寶藏。六時常放光明。本非青黃赤白。不離坐臥經行。三世如來骨髓。歷代祖師眼睛。大似水中月影。還同色裡膠青。灼然不可取捨。畢竟難論壞成。在在逢緣利益。塵塵救度迷情　<span class='note-inline'>(右二十八)</span>。</p>
</div>
<div class='div-other'><a id='mulu393' />
<p class='h2'>招提德嚴法師。講首楞嚴經說偈一十八首寄之</p><p>得道應須廣度生。度生必使性心明。閻浮提有梵天呪。捺洛迦無婬欲情。慶喜出遭魔網羂。文殊來護法舟傾。多聞未可為奇特。曠劫薰修在力行。</p>
<p>外洎虗空內色身。都盧不出此心真。浮漚未足窮瀛渤。棄指須當認月輪。聽法緣心非本性。掌亭實主豈游人。離聲與色無分別。石上栽花井底塵。</p>
<p>手開手合寶光飛。左右回觀是阿誰。須信此頭搖動處。不妨全體寂然時。明心見性無舒卷。認物隨流妄覺知。無上法王真實語。豈同虗假末伽梨。</p>
<p>波斯匿性未嘗遷。老見恒河似幼年。莫景不須悲白髮。浮雲終是散青天。來從曠古人何在。去作荒丘骨<span class='corr'>已</span>捐。劫火洞然無一物。分明父母未生前。</p>
<p>七處徵心心不有。八還辨見見元無。擘開祕密千重鎻。迸出圓明一顆珠。從此聖凡知解絕。有何生死性情拘。話頭拈起知音少。留與人間作楷模。</p>
<p>地水火風空見識。徧周法界本來圓。當知實義非言說。妄計因緣與自然。起滅無從常住體。麤浮不悟此經詮。眾生那箇不成佛。與作當來得度緣。</p>
<p>根塵識是如來藏。於一毫端洞十方。大地無時相助發。虗空有口自敷揚。眾生不守真如性。諸佛皆居常寂光。生滅去來何所礙。鳥飛不盡碧天長。</p>
<p>覺明明覺異還同。畢竟山河大地空。演若多心狂自歇。摩登伽女呪難籠。直教根本無明斷。便與如來妙理通。三世有為皆有滅。十虗無始定無終。</p>
<p>一六義生圓湛中。一亡盡使六銷鎔。脫粘內伏心非有。勞發前塵性本空。自在浮沈魚出網。無妨去住鶴離籠。根根互用如何說。正與花巾解結同。</p>
<p>良哉二十五圓通。各各熏脩不滯空。證入法門雖有異。悟明心地本來同。思惟妙德言尤審。選擇觀音耳最聰。堤畔綠楊新過雨。數聲黃鳥囀春風。</p>
<p>斷婬除殺又離偷。成佛難將妄語求。此四律儀持不染。彼諸魔事及無由。道場既立心身淨。神呪弘宣剎海周。無量金剛來護法。願將杵破惡魔頭。</p>
<p>八萬四千顛倒想。想為十二類生因。妙明覺性如開悟。虗妄浮心即本真。龍鬼天仙紅肉髻。羽毛鱗甲紫金身。誰能靜坐思量看。內外中間絕點塵。</p>
<p>三界眾生依食住。永除酒肉斷婬心。相生相殺既無業。外境外魔終不侵。刻骨銘肌持淨戒。隨方覩佛奉玄音。瑠璃中更懸明月。一片光華耀古今。</p>
<p>智慧初明欲習乾。位從四十四心安。信初中道純真性。灌頂如王付國看。利行度生心愈曠。回真向俗道何寬。欲登十地須加行。行覺重重複又單。</p>
<p>吾聞地獄元非有。十習纔成六報來。惡念轉教為佛福。刀山喝使作金臺。不貪天上歡娛事。肯受人間愛慾胎。本性彌陀常顯現。蓮花一朵待時開。</p>
<p>十類元從十鬼分。命終報盡復為人。十仙徒此短長壽。三界不離生死身。色究竟天居有頂。大阿羅漢出凡塵。窮空大道無歸處。未免從頭再入輪。</p>
<p>旋消五陰十禪那。十五重重破惡魔。明目不愁幽暗隔。堅氷爭奈沸湯何。自心了悟非登聖。如水平流豈異波。直至菩提無少乏。大家稱贊阿難陀。</p>
<p>五陰由來體是虗。五重妄想待消除。不離本覺妙明性。要識根元生起初。多劫受熏嗟莫算。六根互用滅無餘。盈空寶施微塵佛。若比弘經福不如。</p>
</div>
<div class='div-other'><a id='mulu394' />
<p class='h2'>示諸禪人九首</p><p>四七二三何所傳。分明佛祖是生冤。拈來的的無多子。點破區區在一言。猶自將心求悟解。不須特地覔根源。晝明夜暗尋常事。屋角風鈴語更繁。</p>
<p>都緣昧却自家心。只管茫茫向外尋。不識綵雞呼作鳳。還將黃葉認為金。求師䟦涉山川遠。逐境因循歲月深。有問却須向伊道。誰家屋裡沒觀音。</p>
<p>而今謾說普通年。此話無人舉得全。臨濟何曾見黃檗。趙州亦不到南泉。追風木馬來如電。入海泥牛去似煙。船在須彌山上泊。一篙撑破水中天。</p>
<p>立處孤危用處親。不知蹉過那邊人。宗師未免拋機境。學者須令辨主賓。熱喝嗔拳同滅電。普天帀地盡揚塵。果能著著超方外。十影神駒磨色麟。</p>
<p>喃喃唱道固非真。默默酬機也未親。却是山河大地說。徒勞文字語言陳。敲牀豎拂休稱妙。簇錦攢花枉鬬新。可信吾宗無此事。分明不認本來人。</p>
<p>樹凋葉落正斯時。體露金風幾箇知。未入玄門難下口。從來大悟不存師。炊巾謾為參方展。掣電猶嫌佇思遲。五十三人爐鞴熱。鑄成一箇善財兒。</p>
<p>不除妄想不除真。也是朱砂畫月輪。脫體承當能幾箇。將心湊泊有多人。寒山直忘來時道。布袋橫拖滿眼塵。世出世間常快活。從他物我競踈親。</p>
<p>瑞巖自喚主人公。口與心違道不同。千里持來須粉碎。滿盤托出盡虗空。隨聲逐色龜投網。得意忘言鶴脫籠。何必升堂求指示。現前無法不圓通。</p>
<p>日用分明問阿誰。談玄說妙謾多知。新新固是無停識。念念何曾有住時。若遣眾生修定慧。還令諸佛起愚癡。五雙十箇難吞透。自作金圈與栗皮。</p>
</div>
<div class='div-other'><a id='mulu395' />
<p class='h2'>閱藏諸僧求偈六首</p><p>以字不成八字非。普天帀地解人稀。生獰師子纔開口。忿怒那吒頓失威。三竅圓珠言下得。十方法界目前歸。如來禪許師兄會。還我宗門向上機。</p>
<p>教外別傳傳底事。言前便領領何遲。纔求妙悟心昏昧。未透玄關眼搭<span class='corr'>眵</span>。佛字道來須潄口。禪牀掀倒不容師。偏圓半滿何須舉。盡是空拳誑小兒。</p>
<p>案頭故紙<span class='corr'>已</span>多年。中有摩尼曜大千。了了示人人不會。明明標旨旨難宣。牛欄馬廐如何說。海藏龍宮作麼詮。一句包容無量義。閻浮樹在海南邊。</p>
<p>覔心不得便心安。因甚禪流入作難。往古來今多少樣。改頭換面百千般。須教兔子離窠窟。更逼鮎魚上竹竿。自<span class='corr'>己</span>靈臺如未悟。藏經只為別人看。</p>
<p>拈來更問是何經。寶藏玲瓏夜不扄。露柱伸眉萬象說。須彌合掌太虗聽。雲門特地攛拄杖。百丈無端指淨瓶。頂上撥開三隻眼。知君猶自磨惺惺。</p>
<p>心是光明妙法幢。照今照古信非隻。㳂堦凍蟻空尋穴。撲紙癡蠅未透窻。達磨大師[車*度]轢鑽。釋迦老子葛藤樁。尋常只麼閑閑地。可使波旬外道降。</p>
</div>
<div class='div-other'><a id='mulu396' />
<p class='h2'>送僧住菴九首</p><p>住菴門戶潑天開。且豎拳頭接往來。方便許人呈漆器。等閑垂釣得黃能。是窻是壁心心現。非聖非凡法法該。佛祖位中留不得。從教金殿鎻蒼苔。</p>
<p>大隋燕坐木菴時。問答何曾巧設施。拄杖挑虵付猛火。草鞋信手葢烏龜。無論正定兼邪定。盡使深疑頓絕疑。東土西天無佛祖。說禪不動口唇皮。</p>
<p>滿屋黃金眼不開。山居豈是大癡呆。鉢中飯少枯堪喫。身上衣單紙可裁。日出道人鉏地去。夜深童子點燈來。須知佛法無高下。悟了方堪養聖胎。</p>
<p>白雲深護碧巖幽。成現生涯免外求。一箇衲衣聊掛體。三間茅屋且遮頭。長松片石閑無事。淡飯麤茶飽即休。拈出舀溪長柄杓。不風流處也風流。</p>
<p>昔人久矣住巖阿。撞著燒菴施主婆。十字街頭無向背。孤峯頂上却誵訛。侵晨自拾枯柴去。向晚還衝猛虎過。妙用神通只這是。來人未免問如何。</p>
<p>走徧禪林却住庵。臨行別我語喃喃。揮毫寫偈寧非錯。杜口吞聲轉不堪。萬法空來知有幾。十成蹉過問前三。古人為佛垂慈切。不猒城隍入閙藍。</p>
<p>四祖當年訪懶融。牛頭山下忽相逢。一言見性方成道。百鳥䘖花便絕踪。不怕菸菟號永夜。長煨榾柮過深冬。流泉疊嶂分明語。要引禪流達此宗。</p>
<p>青山影裡钁頭邊。為法求人也可憐。打地初非閑打地。磨磚却是亂磨磚。直教桶底和墻脫。要把繩頭驀鼻牽。分付滅胡真種草。大家明取未生前。</p>
<p>穿雲渡水又何疑。轉腦回頭更是誰。粟米粒中攤世界。藕絲竅裡挂須彌。把茅不換千間屋。一飽能忘萬劫饑。若問住山何境界。人人鼻孔大頭垂。</p>
</div>
<div class='div-other'><a id='mulu397' />
<p class='h2'>示華嚴會諸友八首</p><p>正覺山前大雪中。明星夜照普天紅。慈尊正眼既打失。覺苑從頭談脫空。要與古今為榜樣。直教凡聖絕羅籠。依然廣大門庭在。豈假潛鞭密煉功。</p>
<p>大千經卷在微塵。剖出還他過量人。無始眾生盡成佛。本來大果不離因。漚生漚滅重重海。花落花開樹樹春。可信入荒田不揀。橫拈倒用總奇珍。</p>
<p>開題七字甚分明。早隔西天十萬程。未展霞絛先領會。何勞玉軸更施呈。花枝朵朵分紅白。溪水條條間濁清。觸目無非真法界。都收有識與無情。</p>
<p>騎聲葢色大毗盧。可惜男兒不丈夫。枉去藍田尋美玉。誰知布袋褁真珠。口頭豈假多言說。經裡元來一字無。拋却殘羮與餿飯。趙州東壁掛葫蘆。</p>
<p>於剎那時覺道成。了無一法可留情。十方法界從心現。大地山河似掌平。鐵樹枝頭紅果熟。泥牛頷下白毛生。分明指出通天路。南北西東自在行。</p>
<p>知識門庭五十三。一針鋒上悉包含。心能契理無難事。脚不<span class='corr'>沾</span>塵是徧參。谷口黃鶯聲啞咤。簷頭紫燕語呢喃。玄門畢竟如何入。向道西川出漏籃。</p>
<p>彌勒殷勤慰善財。一聲彈指閣門開。身心俱向此時捨。境界却從何處來。皎皎青天飛霹靂。茫茫白晝輥塵埃。看他無手人揮袂。石上蓮花取性栽。</p>
<p>文字雖多義一般。眾生骨髓佛心肝。何勞經卷開時讀。但就香煙起處看。俊鶻常思空外翥。癡蠅只向紙中鑽。直饒講得天花墜。不達斯宗盡自謾。</p>
</div>
<div class='div-other'><a id='mulu398' />
<p class='h2'>送僧入蜀四首</p><p>西川五十四軍州。滿目風光爛不收。一笠一包行脚去。好山好水任君游。昔年大士居昭覺。今日何人接勝流。道路八千如咫尺。還同自<span class='corr'>己</span>屋簷頭。</p>
<p>去去峨眉禮普賢。莫教錯認妬羅綿。華嚴會上咨參在。妙德空中主伴圓。側耳但聞菩薩現。回身仍見象王旋。區區不用從他覔。密意分明在汝邊。</p>
<p>此行須到大隋家。照顧潭中鼈鼻虵。十箇五雙俱蹉過。一千七百謾周遮。悟來大地山河窄。迷去他鄉道路賒。纔有纖毫須剗却。免教人道摘楊花。</p>
<p>嘉州大像接青雲。猶是如來小小身。正體虗空包不盡。眾生肉眼見何因。有緣處處逢彌勒。無語琅琅轉法輪。合掌低頭三拜起。方知全假即全真。</p>
</div>
<div class='div-other'><a id='mulu399' />
<p class='h2'>送僧之廬山</p><p>簡寂觀中甜苦笋。歸宗寺裡淡醎虀。廬山面目分明露。衲子身心特地迷。秋到樹頭黃葉落。夜深峯頂白猿啼。參禪若也求玄妙。十萬流沙更在西。</p>
</div>
<div class='div-other'><a id='mulu400' />
<p class='h2'>寄雙林東溟</p><p>門椎拍板付禪翁。衣鉢長留覩史宮。檮樹兩株為佛事。竹篦三尺展神通。泥牛嶺上吞黃犢。石虎山前咬大蟲。我有家書無處寄。金刀剪破太虗空。</p>
</div>
<div class='div-other'><a id='mulu401' />
<p class='h2'>寄聖壽千嚴</p><p>伏龍山上老頭陀。轉覺無明業識多。堪笑古人施棒喝。却成平地起干戈。傳來一道聰明呪。寫出平生快活歌。謝事尋常懶開口。聽他石臼念摩訶。</p>
</div>
<div class='div-other'><a id='mulu402' />
<p class='h2'>悼焦山道元</p><p>我在錢塘住兩年。幾回同買過湖船。張家寺裡春方半。楊子江頭月屢圓。只望先師公案了。皆稱寂照子孫賢。誰知轉眼成千古。淚灑伽陁唱和篇。</p>
</div>
<div class='div-other'><a id='mulu403' />
<p class='h2'>悼江心石室</p><p>幾年石室老師兄。今日胡為喚不譍。八萬塵勞空蕩蕩。三千剎海冷澄澄。摧殘世上無根樹。撲滅人間不夜燈。末後光明難葢覆。紅爐猛火結寒氷。</p>
</div>
<div class='div-other'><a id='mulu404' />
<p class='h2'>賀徑山永首座</p><p>摩訶衍法若為宣。五髻崢嶸高插天。一喝虗空成粉碎。重提佛祖舊因緣。分明劍向眉間掛。豈待瓢從地上旋。彈壓滿堂龍象眾。方知法社有英賢。</p>
</div>
<div class='div-other'><a id='mulu405' />
<p class='h2'>示僧四首</p><p>不是風兮不是幡。祖師一擊破重關。自心又把心來認。無手重將手去扳。金屑徒勞增瞖膜。劍峯直下斬癡頑。可憐滯句承言者。也道尋常語默間。</p>
<p>不是幡兮不是風。癡人特地受羅籠。張良謾立安邦計。李靖休誇斫陣功。十影神駒猶礙道。九苞祥鳳不離空。如今要識曹溪旨。舉足西行却向東。</p>
<p>一切眾生有佛性。如何狗子獨言無。趙州善用吹毛劍。衲子全拋待兔株。門外雪深人跡少。渡頭風緊浪花麤。當陽若更求玄解。笑倒西天碧眼胡。</p>
<p>一切眾生無佛性。髑髏箇箇有龍吟。東平解撲溈山鏡。龐老曾彈馬祖琴。曠劫本來無背面。古人真箇好智音。癡兒也道忘言路。平地翻為荊棘林。</p>
</div>
<div class='div-other'><a id='mulu406' />
<p class='h2'>答浮慈和尚韻。送彝藏主三首</p><p>一氣轉一大藏教。却來箇斗裏藏身。撥開猛烈紅爐焰。拈出清涼白月輪。覿面相呈全體露。到頭不出此心真。宗師有語皆超卓。多少拈䭔䑛指人。</p>
<p>一氣轉一大藏教。塵毛剎海現全身。洞明自性無生理。能轉如來正法輪。三句劈開玄與要。兩頭坐斷偽和真。狂機大似藍田石。誤殺彎弓射虎人。</p>
<p>一氣轉一大藏教。金毛獅子解翻身。聖凡頓現高臺鏡。魔外橫飛熱鐵輪。纔涉語言皆是妄。但隨聲色便乖真。如今却憶長汀老。十字街頭等箇人。</p>
</div>
<div class='div-other'><a id='mulu407' />
<p class='h2'>宗鏡錄華嚴十種無礙。成十偈示僧</p>
<div class='div-other'><a id='mulu408' />
<p class='h3'>一理事無礙</p><p>真性皆同剎相殊。廓然清淨大毗盧。香披菡萏千重葉。影現摩尼五色珠。法界森羅元不有。宗乘舉唱亦非無。憑君更莫論心境。荊棘從來是坦途。</p>
</div>
<div class='div-other'><a id='mulu409' />
<p class='h3'>二成壞無礙</p><p>空中佛國壞還成。水面漚花滅又生。體用何須論彼此。根塵不必較虧盈。三千剎土隨心變。二八蟾光逐候明。古往今來手翻覆。黃河知是幾回清。</p>
</div>
<div class='div-other'><a id='mulu410' />
<p class='h3'>三廣狹無礙</p><p>廣狹須知不滯形。聖凡迷悟在心靈。諸般水入方圓器。一等空隨大小瓶。菩薩天人依法界。修羅蚊蚋飲滄溟。自來平等真如體。就急移寬也只寧。</p>
</div>
<div class='div-other'><a id='mulu411' />
<p class='h3'>四一多無礙</p><p>十虗揑聚一毫頭。百億毫頭剎海周。習習和風薰草木。茫茫大海攝川流。綵絲直把明珠貫。金像都將寶鏡收。細看目前相入處。盡歸方寸莫他求。</p>
</div>
<div class='div-other'><a id='mulu412' />
<p class='h3'>五相即無礙</p><p>萬法圓成一念中。眾生世界盡牢籠。光明大小珠相似。赤白青黃色不同。畢竟未知何處起。如今方信本來空。平常一句如何會。日出西方夜落東。</p>
</div>
<div class='div-other'><a id='mulu413' />
<p class='h3'>六微細無礙</p><p>曲折皆能一一隨。窮幽極渺固委移。纖毫蜜滴蜂吞處。九曲珠穿蟻度時。芥子孔中藏大海。藕絲竅裏着須彌。燎原起自如螢火。智者猶因取喻知。</p>
</div>
<div class='div-other'><a id='mulu414' />
<p class='h3'>七隱顯無礙</p><p>千差萬別任樅然。不落高低染淨邊。聖處即凡凡即聖。圓時能缺缺時圓。節文竝似初生笋。因果渾如未剖蓮。但屬自心非外境。陰晴同是本來天。</p>
</div>
<div class='div-other'><a id='mulu415' />
<p class='h3'>八重現無礙</p><p>一塵一剎一如來。剎剎塵塵靡不該。帝釋殿前珠作網。梵王宮裏鏡臨臺。風休巨浸星辰入。日照芳池菡萏開。包褁虗空只這是。靈明廓徹信奇哉。</p>
</div>
<div class='div-other'><a id='mulu416' />
<p class='h3'>九主伴無礙</p><p>大華藏海舍那身。眷屬莊嚴處處真。列宿光明瞻玉兔。諸王富貴屬金輪。江河浪動無非水。草木花開總是春。一念十波羅蜜滿。此中誰我復誰人。</p>
</div>
<div class='div-other'><a id='mulu417' />
<p class='h3'>十三世無礙</p><p>水中葫蘆捺得沈。非來非去亦非今。空花亂落隨流水。石笋新抽出遠林。休把此言論妙道。待將何物比真心。永明老子輕饒舌。輸我西窻茗椀深。</p>
</div></div>
<div class='div-other'><a id='mulu418' />
<p class='h2'>澄靈散聖山居偈。如寶藏主求和</p><p>因僧問我西來意。我話山居是幾年。佛祖位中休着脚。凡愚社裏且隨肩。三間屋子藏山塢。萬樹松花照石泉。曠大劫來無改變。阿難依舊世尊前。</p>
</div>
<div class='div-other'><a id='mulu419' />
<p class='h2'>寄天童孚中和尚</p><p>長庚峯頂白雲間。捧劄西來笑展顏。幾疊巖巒圍丈室。萬株松樹繞禪關。當年金碧誰將去。今日天龍合送還。老我恰如窺豹者。管中時復見斑斑。</p>
</div>
<div class='div-other'><a id='mulu420' />
<p class='h2'>寄大慈晦谷和尚</p><p>靈巖又復轉花巖。數到慈雲恰好三。我望鄉關千里隔。君將佛法一肩擔。金毛踞地誰能近。玉麈生風不倦談。握手未知何處是。晚天凉月出東南。</p>
</div></div>
<p class='juan'>佛日普照慧辯楚石禪師語錄卷第十八</p>
<div class='div-w'>
<p class='h1'>音切</p><p>樅<span class='note-inline'>(子容切)</span>　羂<span class='note-inline'>(古泫切)</span>　擘<span class='note-inline'>(補革切)</span>　<span class='corr'>眵</span><span class='note-inline'>(赤之切)</span>　鮎<span class='note-inline'>(乃謙切)</span>　能<span class='note-inline'>(奴臺切)</span>　舀<span class='note-inline'>(陷音)</span>　菸<span class='note-inline'>(於去切)</span>　菟<span class='note-inline'>(徒音)</span>　咤<span class='note-inline'>(知加切)</span>　袂<span class='note-inline'>(彌銳切)</span>　翥<span class='note-inline'>(之庶切)</span>　檮<span class='note-inline'>(徒力切)</span>　譍<span class='note-inline'>(於蒸切)</span>　苞<span class='note-inline'>(愽交切)</span>　䭔<span class='note-inline'>(丁回切)</span>　䑛<span class='note-inline'>(神爾切)</span></p>
</div>
</div><!-- end of div[@id='body'] -->
</body></html>