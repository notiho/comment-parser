<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu315' />佛日普照慧辯楚石禪師語錄卷第十七</p>
<div class='div-other'><a id='mulu316' />
<p class='h1'>偈頌三</p><p class="byline">侍者　文斌等　編</p>
<div class='div-other'><a id='mulu317' />
<p class='h2'>贈五臺體法師</p><p>惟一文殊。無二文殊。百千萬億。徧滿塵區。或作老人。或為童子。或在山林。或居廛市。或乘獅子跨空行。或現光明從地起。法師久矣駐五臺。一雙淨眼長舒開。黃金雖貴著不得。六凡四聖皆塵埃。如今更莫思量著。六用門頭空索索。不坐禪不看經。白雲自白青山青。飯罷繞廊行一轉。剎那圓滿菩提願。</p>
</div>
<div class='div-other'><a id='mulu318' />
<p class='h2'>送徒弟巘書記參方</p><p>當年洛浦辭臨濟。不比尋常赤稍鯉。未落夾山虀甕中。好將一喝重扶起。巘禪卓錫秦水濵。再涉寒暑忘艱辛。何獨叢林重名節。灼然父母非我親。黃龍只是南書記。道德文章可名世。還他直截老楊岐。流出胸襟葢天地。</p>
</div>
<div class='div-other'><a id='mulu319' />
<p class='h2'>送有侍者游天台</p><p>天台一萬八千丈。正眼觀來平似掌。不待崎嶇走路岐。塵塵剎剎皆方廣。頭上笠腰下包。青山綠水長逍遙。衲僧本自無覊絆。萬兩黃金也合消。</p>
</div>
<div class='div-other'><a id='mulu320' />
<p class='h2'>送虎丘應藏主</p><p>真參第一著。妙悟第一藥。若是過量人。其心自昭廓。虎丘掃蕩邪見師。電光石火舒先機。伶俐衲僧俱直截。不須更問今何時。大藏小藏從此去。豈有意根樁立處。十字街頭沒底鞋。千年石上無根樹。</p>
</div>
<div class='div-other'><a id='mulu321' />
<p class='h2'>送淨慈海藏主</p><p>永明門前一湖水。更有荷花香十里。三世如來說不到。一大藏教提不起。禪和未許亂承當。却是虗空解舉揚。塞却耳根何處聽。舌頭不動語琅琅。諦觀堂上老師偈。勿以區區情識會。昨日下雨今日晴。張公喫酒李公醉。</p>
</div>
<div class='div-other'><a id='mulu322' />
<p class='h2'>送印侍者遊南岳</p><p>君不見。馬祖坐禪圖作佛。奈何無事尋窠窟。讓師渾不費鈎錐。平白家財遭籍沒。又不見。五百比丘常在定。獼猴各佩菱華鏡。問君底處是誵訛。切忌逢人說邪正。盤陀石上青松根。日輪卓午天無雲。曜古騰今只這是。跏趺印出莓苔痕。放即收收即放。天下衲僧為榜樣。新羅依舊海東邊。門口不在舌頭上。七十二峯皆可游。異花靈草無春秋。石橋踏斷成兩截。方見橋流水不流。</p>
</div>
<div class='div-other'><a id='mulu323' />
<p class='h2'>送心姪參方</p><p>慈明竄身火隊中。只要勘辨汾陽翁。半夜亡親索祭祀。明朝大嚼盃盤空。其時在座多象龍。未免散去隨西東。滾滾百川流入海。皮膚脫落真實在。將軍疋馬過袁州。臨行記莂增光彩。如今滿地皆兒孫。未有一人能滅門。壽山但道看脚下。佛祖不勞開口吞。</p>
</div>
<div class='div-other'><a id='mulu324' />
<p class='h2'>送雲居玉維那禮補陀</p><p>玉禪南方轉一遭。會佛法底如牛毛。拄杖頭邊撥得著。為渠畫斷天雲高。撲滅祖燈。掃除胡種。諸聖不慕。<span class='corr'>己</span>靈不重。連城白璧本無瑕。滿掬摩尼為誰捧。甞愛疎山老。解云肯諾不得全。又聞雲居翁。閨閤中物須棄捐。破家散宅作活計。透出威音王以前。天台南石橋北。觀音院裏有彌勒。發揮二十五圓通。屋角桃花露春色。</p>
</div>
<div class='div-other'><a id='mulu325' />
<p class='h2'>送義藏主</p><p>你問訊了。一邊立地。不是如來禪。亦非祖師意。用時便用沒商量。說甚了義不了義。眾生本來是佛。更要靈山授記。七縱八橫。遠問近對。如此師僧。果然伶利。等閑撒出摩尼珠。直得神光照天外。</p>
</div>
<div class='div-other'><a id='mulu326' />
<p class='h2'>送玄禪人之江西</p><p>馬祖自從胡亂後。分明對眾揚家醜。來來去去是龐公。吸盡西江不開口。方外八十有四人。搖頭擺尾皆金鱗。却從平地起波浪。大坐當軒據要津。殘羮餿飯不知數。縱展炊巾無著處。好提古劍髑髏前。日炙風吹全體露。</p>
</div>
<div class='div-other'><a id='mulu327' />
<p class='h2'>送成侍者參方</p><p>侍者參得禪。我未敢相許。職滿說游方。臨行求贈語。後生真可畏。老僧全望汝。諸方善知識。說法如雲雨。行脚要帶眼。入門須辨主。壽山一句子。請分明記取。</p>
</div>
<div class='div-other'><a id='mulu328' />
<p class='h2'>送大藏主歸里奔喪</p><p>父母俱亡。覔偈奔喪。誰是報恩者。何處是故鄉。行徧天涯海角。沒參學處參學。十方不離目前。只麼寂寥寬廓。君不見荷澤師。走向僧堂裏白槌。摩訶般若未開口。露柱燈籠<span class='corr'>已</span>哮吼。</p>
</div>
<div class='div-other'><a id='mulu329' />
<p class='h2'>送晟侍者</p><p>秋風處處飄黃葉。正坐蒲團縫壞衲。道人別我去游方。三度問渠渠不答。試看如今是甚時。千鈞祖道懸於絲。師求弟子固未暇。可有弟子求其師。君不見。投針徹底驚龍猛。叉手向前參瑞像。拈得山僧兔角杖。他年卓在孤峯上。</p>
</div>
<div class='div-other'><a id='mulu330' />
<p class='h2'>送彝藏主</p><p>一大藏教是切脚。平上去入切不著。釋迦老子口門窄。煩惱菩提盡拈却。所在叢林黃葉落。生天癩狗翔雲鶴。從他夷岳而盈壑。且把烏藤束高閣。</p>
</div>
<div class='div-other'><a id='mulu331' />
<p class='h2'>送淨慈顏藏主游廬山</p><p>拈起一片木葉。移來一座廬山。古人真實相為。且免區區往還。著草鞋拖拄杖。游州獵縣。極意妄想。若是出格道流。必然別有伎倆。恁麼中不恁麼。擊木無聲。不恁麼中却恁麼。敲空作響。欲知廬山高。更聽廬山謠。百億贍部洲。都盧入秋毫。東西二林在山北。自古遠公標勝跡。結社同修十八人。臨終盡向蓮華國。南則歸宗開先萬杉栖賢羅漢慧日。六剎相連。五老峯明月泉。香爐師子金輪玉淵。遙瞻瀑布不可近。迸雪崩雷崖石穿。千樹萬樹青松交加屈曲。一箇兩箇白鶴鼓舞蹁蹮。滿地嘉華美草。隨時瑞靄祥煙。何消尊宿開口。<span class='corr'>但</span>管森羅說禪。不是長行短偈。亦非直指單傳。革五宗之舊轍。掃諸祖之頹傳。針眼魚吞大千界。扶桑人種<span class='corr'>陝</span>西田。</p>
</div>
<div class='div-other'><a id='mulu332' />
<p class='h2'>送聰禪人</p><p>出門步步清猋起。一棹鐵船三萬里。大魚剛被小魚吞。縮却龍頭展虵尾。未到中原俱歷徧。浙山如黛江如練。臨風側耳聽鄉談。故國依然海西岸。佛不論先後。道不揀精麤。禪不屬迷悟。智不得有無。釋迦彌勒是他奴。那箇男兒不丈夫。</p>
</div>
<div class='div-other'><a id='mulu333' />
<p class='h2'>送大慈讓維那</p><p>折旋俯仰須㬰頃。抹過普超三昧頂。靈利衲僧終不凡。徧參豈為觀風景。一毫端上慈雲峯。草鞋踏破山重重。當年法戰既得勝。後來自可興吾宗。陷虎之機險崖句。何待西齋再分付。</p>
</div>
<div class='div-other'><a id='mulu334' />
<p class='h2'>送中天竺吾藏主還日本</p><p>初來大唐國。此道<span class='corr'>已</span>圓成。而況歲月多。煅煉金愈精。添不得減不得。應用恒沙有何極。莫問凡流與上賢。誰論大智并情識。西湖之水西湖山。動靜不離方寸間。月在中峯夜將半。天香桂子誰能攀。亦不喚作心。亦不喚作佛。亦不喚作半滿偏圓。亦不喚作照月權實。掇轉船頭是故鄉。龍吞不盡瑠璃碧。</p>
</div>
<div class='div-other'><a id='mulu335' />
<p class='h2'>送儀侍者游天台鴈蕩</p><p>前釋迦。後彌勒。心不見心。無相可得。出門綠水青山。到處花紅草碧。如斯舉似。魚魯參差。直下承當。天地懸隔。寒山子道。千年石上古人蹤。萬丈巖前一點空。此一點空不可取。天台鴈蕩隨西東。衲僧行脚休輕議。略以虗懷標此位。非凡非聖強安名。高踏毗盧頂上行。</p>
</div>
<div class='div-other'><a id='mulu336' />
<p class='h2'>送伊藏主游四明天台</p><p>出門拈起拄杖子。不擇山林與城市。第一穿過玲瓏巖。先聽主翁敷妙音。翻身直上玉几峯。踏著從前自家底。八萬四千設利羅。須知不在金壜裏。好風穩送寶陀船。剎剎塵塵逢大士。訪雪竇游清涼。觸目無非聖道場。天寧定水善知識。師子哮吼羣狐藏。霞城豈獨觀風景。五百聲聞須喚醒。一一教他出世來。閙中不礙身心靜。直饒茶盞現奇花。也待眾生心自肯。國清三聖誰不知。興發到處題新詩。虗空作紙大海墨。稻麻竹葦皆毛錐。諸方說禪浩浩地。解舉此話今其誰。滑石橋難措足。下有龍蟠無底谷。多少游人不敢窺。懸崖日夜飛銀瀑。舉頭更望華頂雲。千里萬里長相逐。摩挲拄杖。又向西州還。一毫頭上。忽然突出須彌山。</p>
</div>
<div class='div-other'><a id='mulu337' />
<p class='h2'>送諸侍者游天台鴈蕩</p><p>台山青。雁山碧。滿眼滿耳。非聲非色。先過嵊縣禮彌勒。莫道通身是崖壁。撑天拄地更有誰。往往示人人不識。試點五伯羅漢茶。一枚盞現一枝花。分明拈出這壹著。多少師僧蹉過他。游華頂了國清去。名藍正在幽深處。豐干寒拾面目真。屈曲寒藤上高樹。欵欵行入芙蓉村。奇峯峭壁雲吐吞。靈巖左右十八寺。寺寺皆有山當門。詎那終日抱膝坐。仰觀瀑布從空墮。勿云尊者不說法。撒出驪珠千萬顆。逐事與君提話頭。如今不了何時休。大唐國裏無佛法。看取鐵船水上浮。</p>
</div>
<div class='div-other'><a id='mulu338' />
<p class='h2'>送壽禪人</p><p>真正舉揚誰辨的。白雲鎻斷寒山色。參方衲子太惺惺。剔起眉毛雙眼碧。有祖以來提唱多。而今莫問如之何。饑餐渴飲無餘事。脫却籠頭卸角䭾。</p>
</div>
<div class='div-other'><a id='mulu339' />
<p class='h2'>送吾禪人</p><p>古藤橫瘦肩。兩屨踏殘雪。陽烏啼未休。春山若為別。朦朧睡眼何處開。應向前途指明月。</p>
</div>
<div class='div-other'><a id='mulu340' />
<p class='h2'>送日本建長佐侍者之廬山</p><p>大唐國裏宗乘。未有一人舉唱。信手拈起布毛。慚愧鳥窠和尚。此話傳來幾伯秋。五雙十箇徒悠悠。燈籠露柱太饒舌。萬象森羅齊唱酬。此行舟過湓城口。峯頂<span class='corr'>已</span>聞獅子吼。五老同時笑展眉。瀑布不溜青山走。除却平常與奇特。逢人作麼通消息。倒騎鐵馬上須彌。嬴得清風生八極。</p>
</div>
<div class='div-other'><a id='mulu341' />
<p class='h2'>送明禪人參徑山。兼柬古鼎和尚</p><p>近離何處來。曾到此間否。不許俊衲僧。人前亂開口。天寧拄杖子。未免劈脊摟。決不至三十。但打二十九。留一棒自喫。諸方若為剖。凌霄老宗匠。管取橫點首。不作野干鳴。亦非師子吼。若人會此意。堪續牟尼後。</p>
</div>
<div class='div-other'><a id='mulu342' />
<p class='h2'>送日本侍者</p><p>大唐日本東西國。一樣眼橫并鼻直。海底泥牛摘角牽。雲中石女拋梭織。日禪幸自可憐生。却道西來有消息。西來本也無消息。平地茫茫種荊棘。文遠何曾見趙州。善財亦不參彌勒。</p>
</div>
<div class='div-other'><a id='mulu343' />
<p class='h2'>送天寧元首座</p><p>靈山第二座。不與諸方同。解笑小釋迦。夢昇兜率宮。百非及四句。落落開談叢。說處却成默。塞時無不通。毒虵吞鼈鼻。猛虎咬大蟲。坐斷佛祖舌。初非修證功。三冬枯木秀。九夏雪葉紅。持此似老僧。將以明<span class='corr'>己</span>躬。直下兜一喝。未免三日聾。三日聾尚可。嚇殺東村翁。</p>
</div>
<div class='div-other'><a id='mulu344' />
<p class='h2'>送中竺宏侍者</p><p>大機大用無傳授。誰解金毛獅子吼。千歲巖頭七十翁。通身是眼通身手。若道今年<span class='corr'>已</span>涅槃。男兒終不受人謾。犀牛扇子依然在。直得清風滿座寒。</p>
</div>
<div class='div-other'><a id='mulu345' />
<p class='h2'>送徑山一藏主</p><p>一大藏教閑葛藤。盡大地人跳不出。夢庵本是奇衲子。夜半扶桑吐紅日。拈起凌霄峯頂茶。却是洞庭湖上橘。三千世界庵摩勒。放開揑聚誰能詰。松風磵水自談玄。却笑區區論權實。權非權。實非實。白雲道箇鉢囉娘。帶累兒孫空受屈。</p>
</div>
<div class='div-other'><a id='mulu346' />
<p class='h2'>送中竺岳藏主</p><p>道人特地咨參我。有我有人成話墮。纔跨門來剔起眉。分明寶藏開金鎻。唐國之西日本東。都盧攝在微塵中。珊瑚樹林知幾幾。照見海日三更紅。釋迦四十九年說。貴買朱砂畫明月。中竺果然機用別。金剛寶劍當頭截。</p>
</div>
<div class='div-other'><a id='mulu347' />
<p class='h2'>贈遠侍者</p><p>佛佛授手。祖祖相傳。黃頭碧眼。白日青天。動念即乖。開口即錯。不用續鳧截鶴。何必夷岳盈壑。參之者離心意識參。學之者出聖凡路學。昔年日本來。紅爐一朵芙蓉開。此日諸方去。鐵鞭擊碎珊瑚樹。東西南北任縱橫。嬴得清風布地生。</p>
</div>
<div class='div-other'><a id='mulu348' />
<p class='h2'>送靈隱文藏主</p><p>古釋迦不先。今彌勒不後。兔角不用無。牛角不用有。何人同得入。與誰同音吼。叨叨四十九年說。帶水拖泥裙半截。出格還他俊衲僧。打刀須是邠州鐵。眼對眼機對機。冷泉收得摩尼歸。逢人傾出一栲栳。白日青天雷電飛。</p>
</div>
<div class='div-other'><a id='mulu349' />
<p class='h2'>送慧藏主</p><p>入門便棒德山老。入門便喝臨濟師。子孫一一滅胡種。曠大劫來曾絕疑。此行正值風帆便。吹落梅華三五片。一大藏教。只說這箇法。趙州老人。空繞禪牀轉。且喜南湖職<span class='corr'>已</span>圓。拈華百萬人天前。飲光笑眼自開合。良馬不用珊瑚鞭。</p>
</div>
<div class='div-other'><a id='mulu350' />
<p class='h2'>送日本丘侍之金陵</p><p>十月朔風號古木。金陵遠也行何速。菩提達磨未來前。淮北淮南山簇簇。不立文字。直指人心。盲龜值木。輥芥投針。從本以來無佛祖。了知此事非今古。國師侍者意如何。汝負吾兮吾負汝。</p>
</div>
<div class='div-other'><a id='mulu351' />
<p class='h2'>送端侍者</p><p>趙州文遠侍者。白雲清凝二師。相與作成法社。象王獅子交馳。靈山幸自龍鐘了。左右無人話懷抱。慚愧端禪日本來。鐵牛不喫欄邊草。朝來問訊。客至燒香。上一畫短。下一畫長。若更近前求指示。山僧正值接官忙。</p>
</div>
<div class='div-other'><a id='mulu352' />
<p class='h2'>月菴</p><p>天上月水中月。惟一月無二月。再三撈漉也無端。十五團欒又何別。憶著當年馬大師。渾家共翫清秋時。南泉拂袖便歸去。豁開戶牖當軒誰。數伯年來無此作。遇夜纔昇曉還落。自家屋裏暗昏昏。向外馳求都是錯。喚回頭為伊道。靈光一點同昏曉。輝天鑑地如未知。江北江南問王老。</p>
</div>
<div class='div-other'><a id='mulu353' />
<p class='h2'>雲海</p><p>未明雲海直截。且就一波上說。一波動則萬波生。一波止則萬波滅。所以眾生煩惱。不離生滅。一法到得諸佛之地。煩惱翻為智慧。智慧煩惱本虗。眾生諸佛皆如。却向其中指出。浩浩滔天沃日。滔天沃日也無端。未審流從何處畢。或時作伯億洲中盡潮落。或時乾三千界內起波瀾。海雲大士觀雲海。但見重重無障礙。我觀雲海初不同。顛倒日月吞虗空。聲聞不是馬兔。菩薩亦非象龍。釋迦老子謾多口。欲談雲海詞先窮。謂之雲非五色。謂之海絕涓滴。碎須彌消劫石。盡未來時不可測。不可測。對現分明有何極。</p>
</div>
<div class='div-other'><a id='mulu354' />
<p class='h2'>雲庵</p><p>雲兮飄忽。太虗出沒。謂其出也本無心。謂其沒也離窠窟。或從龍。千里萬里長相逢。或抱石。一片兩片不可覔。水邊林下露幽奇。好手丹青誰貌得。收來直是沒纖毫。放去從教吞八極。一有多種。二無兩般。遠在方寸。近隔大千。凡夫不證法雲地。聖人不住無雲天。德雲長在妙峯頂。海靈普應眾生前。百帀千重。是何人境界。左舒右卷。乃列聖機權。君不見。關西子沒頭腦。假號雲庵顯其道。佛手未伸驢脚開。灼然孤負黃龍老。汝今亦復號雲庵。此義蒼茫吾未了。三問渠儂三不知。白雲依舊連芳草。</p>
</div>
<div class='div-other'><a id='mulu355' />
<p class='h2'>鏡庵</p><p>有一物。黑似漆明如日。六窻無處著塵埃。萬象不能逃影貭。東平盡力撲不碎。靈利師僧欠靈利。獼猴各佩古菱花。落落神光照天地。胡來漢現幾經春。認主人人是甚人。更問中間并內外。無塵未免又生塵。</p>
</div>
<div class='div-other'><a id='mulu356' />
<p class='h2'>古航</p><p>陰陽未判。形殻未離。上無片瓦。下無卓錐。敢與龍王鬬富。從教衲子生疑。不此岸不彼岸。不住中流。隨機應變。揚清激濁兮浪靜風恬。滅跡收聲兮雷奔電轉。三世諸佛知不知。六代祖師見不見。擬議隄防。驀口橈逡巡。賣弄竿頭線。便與麼涉波瀾。不與麼隔關山。兩頭坐斷乾坤闊。一棹江西十八灘。</p>
</div>
<div class='div-other'><a id='mulu357' />
<p class='h2'>無文</p><p>始從鹿野苑。終至䟦提河。未嘗談一字。笑倒病維摩。維摩大士默然處。演出演入河沙數。三十二說徒紛紛。一切數句非數句。缺齒老禪。面壁九年。分皮擘髓。漢語胡言。直饒以龍龕手鑑。唐韻玉篇。從頭註解解不得。自擕隻履歸西天。冬瓜印子傳來久。古篆分明拈在手。上人一擊百襍碎。露柱燈籠盡哮吼。錢塘十月天風高。示余頌軸如牛腰。白者是紙黑是字。香墨何曾蘸紫毫。</p>
</div>
<div class='div-other'><a id='mulu358' />
<p class='h2'>斯道贈萬壽由藏主</p><p>佛佛授手。祖祖相傳。直下便是。不涉言詮。所以匡徒領眾。因而說妙談玄。譬如接竹打月。又似膠柱調絃。分明日用中。逼塞虗空內。築著又磕著。誰會誰不會。貴如土賤如金。須彌山未高。大海水未深。東西南北謾參尋。塵世幾人知此心。</p>
</div>
<div class='div-other'><a id='mulu359' />
<p class='h2'>梅隱</p><p>七伯年前老古錐。松花為食荷為衣。人皆欲見不可得。茆屋四面青山圍。採藤衲子忽然到。口縫纔開遭怪笑。從此惡名傳世間。誰知出語無玄妙。即心即佛錯承當。非心非佛也尋常。殘羮餿飯誰肯喫。好肉更來剜作瘡。有佛處不得住。無佛處急走過。勸君莫學守株人。七箇蒲團空坐破。</p>
</div>
<div class='div-other'><a id='mulu360' />
<p class='h2'>大徹贈中竺奯藏主</p><p>大徹投機一句子。突出咽㗋與牙齒。藕絲竅裏騎大鵬。蟭螟眼中放夜市。片言不為少。全藏不為多。燈籠見露柱。拍手笑呵呵。虗空撲落在地上。鉢盂開口吞山河。蜜怛哩孤。蜜怛哩智。一字不著畫。兄弟添十字。當年黃檗大無端。六十蒿枝打臨濟。</p>
</div>
<div class='div-other'><a id='mulu361' />
<p class='h2'>松石贈中竺貞書記</p><p>青松落落。白石鑿鑿。上摩星漢。下帶雲壑。若使為棟為梁。為政事之堂。為珪為璋。為公矦之光。不如道人無事。日與松石相忘。清風起而龍吟。芳草映而虎踞。紅塵閙市任喧譁。家在青山更深處。</p>
</div>
<div class='div-other'><a id='mulu362' />
<p class='h2'>無相贈日本訥藏主</p><p>法身無相。直下分明。眼不見色。耳不聞聲。雖是不聞不見。却解隨幾應變。自從打破太虗空。舜若多神常對面。</p>
</div>
<div class='div-other'><a id='mulu363' />
<p class='h2'>龍淵贈驪藏主</p><p>龍無龍句。淵非淵句。要問龍淵。在甚麼處。盡大地是浪。忽青天起雷。日月陡黑。山岳傾摧。散四海五湖之甘澤。活三草二木之枯荄。葉公不解描貌。未免將錯就錯。赤手誰來得頷珠。古今不露真頭角。</p>
</div>
<div class='div-other'><a id='mulu364' />
<p class='h2'>無外贈日本嚴藏主</p><p>有不有空不空。聖凡總在圓光中。浮幢王剎香水海。莫問南北并西東。一即一切。一切即一。亘古亘今。誰得誰失。都盧只在毫端。却向那邊尋覔。縱然覔得亦非真。直下分明能幾人。諸佛假言三十二。切須體認本來身。</p>
</div>
<div class='div-other'><a id='mulu365' />
<p class='h2'>鼇山贈仙巖金長老</p><p>有鼇山兮甚奇特。鎮黃巖兮浮翠色。峭崔嵬兮高崱屴。直上雲端望何極。君不見。雪峯昔遇巖頭老。三十年來盡傾倒。流出胷襟葢天地。鼇山店上方成道。龍鱗鱗魚鱗鱗。幾番滄海飛紅塵。毗嵐猛風鼓不動。十洲三島長如春。</p>
</div>
<div class='div-other'><a id='mulu366' />
<p class='h2'>古木贈榮藏主</p><p>天地未分時。槎牙第一枝。閻浮雖有樹。爭奈結根遲。幾回寒幾回熱。柯似青銅葉如鐵。挺立何愁動地風。高標可怕連山雪。楩楠<span class='corr'>杞</span>梓總凡材。莫不皆從尺寸栽。不是千年萬年物。轉頭便化為塵埃。莊生之椿今<span class='corr'>已</span>朽。少林之桂君知否。撑天拄地是何物。一一面南看北斗。</p>
</div>
<div class='div-other'><a id='mulu367' />
<p class='h2'>心源贈悅維那</p><p>三點如流水。曲似刈禾鎌。佛祖莫能說。餘人誰解拈。五聞寒山子。有偈非極談。徒然掛唇齒。秋月照碧潭。更誰知無物比。冷涵空兮清徹底。回光返照剎那間。一脉本從何處起。</p>
</div>
<div class='div-other'><a id='mulu368' />
<p class='h2'>碩林贈中竺果首座</p><p>睦州老人識臨濟。陰涼大樹親授記。果然葢覆天下人。今日兒孫鋪滿地。一一高枝撑太空。重重密葉來清風。碩林挺出萬物表。非與尋常花木同。徧界氷霜渠不受。隨時變異渠不朽。等閑鳥獸那敢栖。長有金毛獅子吼。</p>
</div>
<div class='div-other'><a id='mulu369' />
<p class='h2'>大機贈日本全藏主</p><p>大機須兼大用說。機用直教心路絕。德山一棒山岳崩。臨濟一喝虗空裂。君不見長沙岑大蟲。作用不與諸方同。寂子親曾舉到此。被渠一踏傳無窮。道人素有冲霄志。發明宗門向上事。等閑拈起蒺䔧槌。百億須彌成粉碎。</p>
</div>
<div class='div-other'><a id='mulu370' />
<p class='h2'>無盡贈登山主</p><p>百億三千大千界。拈來地上土一塊。虗空尚有消損時。塵世光陰易凋謝。不滅不生唯此心。縱經曠劫長如今。如今直至未來際。却笑目連窮佛音。</p>
</div>
<div class='div-other'><a id='mulu371' />
<p class='h2'>智隱贈愚禪人</p><p>有無但較三十里。晦跡韜光樂於<span class='corr'>己</span>。詔書飛出鳳凰樓。三度入山徵不起。聖人具足凡夫法。凡夫具足聖人心。非凡非聖盡超絕。路在白雲深更深。</p>
</div>
<div class='div-other'><a id='mulu372' />
<p class='h2'>無隱贈吾禪人</p><p>日用堂堂全體露。著衣喫飯朝還暮。靈山拈起一枝花。伯萬人天皆罔措。色且不是色。聲且不是聲。描也描不就。畫也畫不成。只在目前休外覔。青山綠水轉分明。</p>
</div>
<div class='div-other'><a id='mulu373' />
<p class='h2'>思遠贈日本聞侍者</p><p>一念普觀無量劫。無去無來亦無住。三際求之不可得。生鐵稱錘被蟲蛀。達磨度流沙。特地到中華。雖云十萬里。畢竟不離家。饒君走徧浮幢剎。南北東西沒差別。寒則普天普地寒。熱則普天普地熱。這一處心行滅。虗空包不盡。千聖莫能說。靈利衲僧知不知。不知却問天邊月。</p>
</div>
<div class='div-other'><a id='mulu374' />
<p class='h2'>桂巖贈日本淨居月長老</p><p>月中桂子飄巖幽。長成一樹三千秋。秋風吹開枝上花。花所及處清香浮。月公本是菅公裔。道譽之香塞天地。金粟如來夢幻身。不須更受菩提記。</p>
</div>
<div class='div-other'><a id='mulu375' />
<p class='h2'>絕照贈用首座</p><p>淨倮倮絕承當。赤洒洒沒可把。龍潭吹滅紙燭時。眼光爍破四天下。日月不到處。乾坤難覆藏。三千大千界。正體露堂堂。緣見因明。暗成無見。明暗兩忘。心靈百變。目前無闍梨。座上無老僧。一念不生三際斷。扶桑夜半日輪昇。</p>
</div>
<div class='div-other'><a id='mulu376' />
<p class='h2'>香山贈果長老</p><p>五分法身收不得。非栴檀也非[蒝-(白/小)+(儿/言)]蔔。妙峯孤頂露堂堂。少室真機明歷歷。嗅著能令鼻觀通。白雲掩映碧玲瓏。花開葉落年年事。依舊須彌聳太空。</p>
</div>
<div class='div-other'><a id='mulu377' />
<p class='h2'>中山贈頴首座</p><p>乾坤之內。宇宙之間。丹青莫狀。手足難攀。通上既孤危。直下尤峭絕。曠劫無動搖。羣峯自環列。君不見。混沌開闢分七金。須彌坐斷滄溟心。衲僧不解中山義。只管區區向外尋。</p>
</div>
<div class='div-other'><a id='mulu378' />
<p class='h2'>大岳贈日本積首座</p><p>除却須彌山總小。只消芥子都吞了。與他拈起一微塵。富士嵯峨接蓬島。中國岱衡華霍嵩。寶刀削出青芙蓉。回光返照方寸裏。積塊浮漚三界中。捏不聚吹不碎。是何物在乾坤外。臨崖望海海茫茫。觸石起雲雪隊隊。</p>
</div>
<div class='div-other'><a id='mulu379' />
<p class='h2'>大心</p><p>摩訶兩字如何譯。不落時人情與識。上乘菩薩信無疑。中下之流豈能測。古釋迦今彌勒。是處分身千伯億。怛怛忉忉空費力。為人曲指何曾直。饑飡渴飲任天真。便是降魔轉法輪。</p>
</div>
<div class='div-other'><a id='mulu380' />
<p class='h2'>無方</p><p>一拳打破虗空。一脚踏翻大地。東西南北不分。上下四維安寄。大華藏界雲水寬。伯千剎土秋毫端。放開捏聚總在我。左拋右擲胡為難。既非襍染與清淨。畢竟如何辨邪正。直下全提摩竭令。繁興永處那伽定。</p>
</div>
<div class='div-other'><a id='mulu381' />
<p class='h2'>南隱</p><p>五十三人善知識。善財無處尋踪跡。文殊指示太分明。踏破草鞋空費力。不住山林不住塵。非凡非聖非疎親。衲僧了了見得徹。大道茫茫沒却身。謂之有離窠臼。謂之無塞寰區。閻浮夜半日卓午。只在目前何不覩。</p>
</div>
<div class='div-other'><a id='mulu382' />
<p class='h2'>實菴</p><p>棒打虗空鳴剝剝。石人木人齊應諾。十方惟一堅密身。鐵壁銀山難入作。無形相亘古今。不除妄想覔真心。牛頭自見四祖後。百鳥㗸花何處尋。</p>
</div>
<div class='div-other'><a id='mulu383' />
<p class='h2'>笑雲</p><p>山中人笑雲來去。幾度欲留留不住。一片西兮一片東。為誰掛在青松樹。有時卷。不論高低并近遠。有時舒。南北西東滿太虗。本自無心休問跡。悠揚散漫隨風力。白衣蒼狗任縱橫。返寂還空何處覔。却恐山中雲笑人。區區未免走紅塵。但能放下便安樂。所以長將雲喻身。</p>
</div>
<div class='div-other'><a id='mulu384' />
<p class='h2'>少林</p><p>達磨面壁。可祖安心。二株嫩桂。布影垂陰。上撑天兮下拄地。往不古兮來非今。自從隻履歸西域。歲歲春風添翠色。莫道庭無立雪人。一花五葉香何極。</p>
</div>
<div class='div-other'><a id='mulu385' />
<p class='h2'>西源贈遠首座</p><p>阿耨達池分四河。四河競注同其波。不獨魚龍與蝦蠏。大身復有阿修羅。天台遠也侍吾久。出紙乞我西源歌。歌西源無滴水。佛也祖也徹頭徹尾。今兮古兮透頂透底。更說甚麼竺乾震旦。南岳石頭馬大師龐居士。只因一口吸西江。無限波濤從此起。</p>
</div>
<div class='div-other'><a id='mulu386' />
<p class='h2'>一源</p><p>羣靈一源。假名為佛。佛既假名。源從何出。釋迦老子曾未悟。四十九年曲流布。誰言教外有別傳。百萬人天空罔措。先聖道。流泉是命。湛寂是身。從本不清不濁。即今非古非新。四大海收歸涓滴。五須彌卷入微塵。徧界金波常帀帀。與他凡聖無交涉。</p>
</div>
<div class='div-other'><a id='mulu387' />
<p class='h2'>海屋</p><p>普門道人索我謌。未免平地生風波。屋為海耶海為屋。海屋之義當如何。百千瀛渤從此起。起亦不離涓滴水。沃日滔天也大奇。卷舒只在軒窻裡。我觀觀音心海空。一一佛屋羅其中。接影連輝寶樓閣。珠幢玉樹光玲瓏。及乎<span class='corr'>斂</span>念元無有。試問道人知此否。不下禪牀徧十方。春風自裊金瓶柳。</p>
</div>
<div class='div-other'><a id='mulu388' />
<p class='h2'>谷隱</p><p>龍以角聽。蟻以身聽。人聽在耳。風鳴谷應。聽到無聲谷自空。山河石壁遙相通。直饒千手掩不得。所以八面俱玲瓏。雖然隱也何曾隱。白日青天雷輥輥。</p>
</div>
<div class='div-other'><a id='mulu389' />
<p class='h2'>閒閒</p><p>終日忙忙。那事無妨。行住坐臥。一絲不掛。看經費眼力。作福受奔波。饑來喫飯困來睡。如此閑閑快活何。</p>
</div></div>
<p class='juan'>佛日普照慧<span class='corr'>辯</span>楚石禪師語錄卷第十七</p>
<div class='div-w'>
<p class='h1'>音切</p><p>巘<span class='note-inline'>(魚偃切)</span>　壜<span class='note-inline'>(徒含切)</span>　摩挲<span class='note-inline'>(上莫羅切下素何切)</span>　嵊<span class='note-inline'>(實證切)</span>　湓<span class='note-inline'>(盆晉)</span>　栲栳<span class='note-inline'>(上苦早切下力皓切)</span>　奯<span class='note-inline'>(許活切)</span>　陡<span class='note-inline'>(當口切)</span>　荄<span class='note-inline'>(古來切)</span>　崱<span class='note-inline'>(阻力切)</span>　屴<span class='note-inline'>(林直切)</span>　鎌<span class='note-inline'>(力詹切)</span>　菅<span class='note-inline'>(賈顏切)</span></p>
</div>
</div><!-- end of div[@id='body'] -->
</body></html>