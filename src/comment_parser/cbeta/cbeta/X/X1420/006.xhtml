<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />佛日普照慧辯楚石禪師語錄卷第六</p>
<div class='div-other'><a id='mulu15' />
<p class='h1'>住嘉興路恩光孝禪寺語錄</p><p class="byline">參學比丘　景瓛等　編</p><p>師於至正十七年。八月初一日入寺。</p>
<p>山門。無門之門。不入而入。雲垂四野。水滿雙湖。若要天下橫行。親到一回始得。</p>
<p>佛殿。還識佛麼。面如滿月目如蓮。天上人間咸恭敬。祖堂。一花五葉。起必有因。且道從什麼處起。岸上蹏踏蹏。水中嘴對嘴。</p>
<p>據室。濶一丈高十尺。是你諸人。為什麼。入作不得。鐵壁鐵壁。</p>
<p>拈行宣政院疏。爕理陰陽。旁通造化。光輝佛日。普扇真風。還他大力量人。成此大力量事。召眾云高著眼。</p>
<p>拈諸山疏。江南北浙西東。同中有異。異中有同。野色更無山隔斷。天光直與水相通。會麼。若也不會。看取下面註脚。</p>
<p>指法座。諸法以空為座。空尚不有。說什麼諸法。便恁麼散去。豈不丈夫。更待如何若何。且聽喚五作六。遂陞座。拈香祝聖畢。師云。言迹之興。異途之所由生。直截根源的。出眾相見。僧問。天得一以清。地得一以寧。聖人得一以治天下。如何是天得一以清。師云。有星皆拱北。進云。如何是地得一以寧。師云。無水不朝東。進云。如何是聖人得一。以治天下。師云。一人有慶。兆民賴之。進云。衲僧得一。又作麼生。師云。斬草虵頭落。進云。今日和尚。開堂演法。文武臨筵。一切人天。悉皆圍繞。未審一耶一切耶。師云普。進云。一寸筆頭三尺劒。盡是安邦定國人。師云。更不忉忉。僧禮拜。師乃云。孤迥迥峭巍巍。聖賢罔措。活滾滾明落落。周帀無餘。有世界。以光明為佛事。有世界以莊嚴為佛事。有世界。以香飯為佛事。有世界。以音聲為佛事。有世界。以寂默為佛事。且道報恩這裏。以何為佛事。以不可思議為佛事。所謂諸佛出現。不可思議。眾生業果。不可思議。世界成壞。不可思議。此不可思議。亦不可思議。是故一為無量。無量為一。大中現小。小中現大。於一毫端。現寶王剎。坐微塵裏。轉大法輪。畢竟承誰恩力。喝一喝。復舉南堂靜和尚云。君王了了。將帥惺惺。一回得勝。六國平寧。師云。雖然如是。堯舜之君。猶有化在。大勛不豎賞。一句作麼生。秋風吹渭水。落葉滿長安。</p>
<p>當晚小參。舉臨濟大師道。有時一喝。如金剛王寶劍。有時一喝。如踞地獅子。有時一喝。如探竿影草。有時一喝。不作一喝用。師便喝云。且道這一喝。落在什麼處。為復是金剛王寶劍。為復是踞地師子。為復是探竿影草。為復是一喝不作一喝用。試辨看。若辨不出。報恩與你註破。金剛王劍。目前可驗。擬議不來。墮坑落塹。踞地獅子。直下便是。打破髑髏。拈却牙齒。探竿影草。好也不好。左手扶起。右手推倒。有時一喝不作一喝用。大小臨濟。只管說夢。便與麼會。猶欠一喝在。喝一喝。</p>
<p>中秋上堂。天地未分時。高低覆載何在。日月不到處。光明照燭無偏。真箇是描不成畫不就。昨夜三更白如晝。</p>
<p>上堂。拈拄杖。召大眾云。還識拄杖麼。回天轉地。更是阿誰。打雨敲風。不借他力。若也識得。便能不起滅盡定。而現諸威儀。不歷僧祇劫。而成一切智。不斷煩惱。而證涅槃。聲聞人斷煩惱。菩薩了煩惱體空。嗔時無嗔相。喜時無喜相。嗔喜不相關。本來無體相。擲拄杖下座。</p>
<p>上堂。通身是眼。為什麼覷不見。通身是耳。為什麼聽不聞。通身是口。為什麼說不到。通身是心。為什麼鑒不出。報恩有一道聰明神呪。布施諸人去也。便下座。</p>
<p>上堂。舉教中道。耶輸提比丘。觀視於地。而心得解脫。婆伽梨比丘。觀視於刀。而心得解脫。豎拂子云。報恩豎起拂子。諸人得解脫麼。若道我得解脫。未舉拂子時誰縛你。</p>
<p>冬至小參。僧問。去年冬至時。滿目是旌旗。今年冬至到。由斯免亂離。畢竟這裏無兵甲。師云恰好。進云。千兵易得。一將難求。如何是難求之將。師云。低聲低聲。進云。忽遇軍期急速時如何。師云。自有彈壓在。進云。與麼則從前汗馬無人識。只要重論葢代功也。師云。落在什麼處。進云。紫羅袋裏盛官誥。金榜題名天下傳。師云且緩緩。乃云。成就一切不由他。破壞一切無別法。天上人間得自在。十方世界橫該抹。便與麼會。喚作依通。<span class='corr'>己</span>眼未開。無自由分。直須識渠面目。死盡偷心。絕後再蘇。方堪進步。無量世間法。無量出世間法。無量神通妙用。無量殊勝莊嚴。一一現前。一一解脫。一一明妙。一一天真。所以道。真性心地藏。無頭亦無尾。應緣而化物。方便呼為智。向上還有事也無。有今日十五。明日十六。復舉鹽官道。虗空為鼓。須彌為槌。甚麼人打得。南泉道。王老師不打這破鼓。法眼道。王老師不打。自然是箇破鼓。師云。且道什麼處。是他破處。驢年夢見麼。</p>
<p>上堂。舉承天嵩和尚示眾。第一單鎗甲馬。第二甲馬單鎗。第三撒星排陣。第四衣錦還鄉。有僧便問。如何是單鎗甲馬。嵩云。不是金牙作。爭能射尉遲。僧云。如何是甲馬單鎗。嵩云。金鏃馬前落。樓煩喪膽魂。僧云。如何是撒星排陣。嵩云。陣雲橫海上。未辨聖明君。僧云。如何是衣錦還鄉。嵩云。四海無消息。回奉聖明君。師云。承天幸是太平時節。何得干戈相待。報恩今日。也不用單鎗甲馬。也不用甲馬單鎗。也不用撒星排陣。也不用衣錦還鄉。寒來向火。熱則乘涼。撒手到家人不識。了無一物獻尊堂。</p>
<p>佛成道上堂。如來明星現時成道。你道半夜裡磕睡的。還見明星麼。</p>
<p>上堂。南泉道。我十八上。解作活計。趙州道。我十八上。解破家散宅。諸人向什麼處。見二大老。若向作活計處見南泉。又不見趙州。若向破家散宅處見趙州。又不見南泉。不如和會一家。免致遞相矛盾。却教作活計的。破家散宅。淨倮倮。赤洒洒。沒可把。好快活。破家散宅的。作活計。七珍八寶一齊拏。更無欠少。也好快活。然後報恩坐地看揚州。總為戰爭收拾得。却因歌舞破除休。</p>
<p>除夜小參。是日<span class='corr'>已</span>過。命亦隨減。如少水魚。斯有何樂。陸居者。以陸居為樂。水居者。以水居為樂。廛居者。以廛居為樂。郊居者。以郊居為樂。乃至蜎飛蠕動。一切含靈。運用去來。莫不有樂。釋尊與麼道。意在於何。可來白雲裡。教你紫芝歌。復舉興化和尚道。我聞長廊也喝。後架也喝。諸子莫盲喝亂喝。直饒喝得興化。向半天裏住。却撲下來。一點氣也無。欵欵地蘇醒起來。向你道未在。何故。我未曾向紫羅帳裏撒真珠。與你諸人在。師云。我當時若見。只向他道。何必待這老漢。東西頋視。却與一喝。驚羣須是英靈漢。勝敵還他師子兒。</p>
<p>正旦上堂。三百六旬之始。二十四氣之初。斗柄回春。風光奪目。或晝短而夜長。或夜短而晝長。或暑往而寒來。或暑來而寒往。花根本豔。虎體元斑。雖然不改舊時人。未免人人添一歲。召眾云。祇這一歲。添到盡未來際。那裡洎在。</p>
<p>元宵上堂。烈燄爐中撈得月。此月了無圓缺。大洋海底剔金燈。此燈不屬晦明。正當正月十五日。天上人間標不出。黑似漆。明如日。自古自今。誰得誰失。皆吾心之常分。非有假於他術。喝一喝。</p>
<p>上堂。拈拄杖云。報恩未踞曲彔木牀<span class='corr'>已</span>前。與拄杖子同參。四十年來。五處住山。與拄杖子同樂。畢竟作麼生參。又有什麼樂。教拄杖子開口即易。教報恩開口即難。何也。父母所生口。終不為汝說。且聽拄杖子說看。卓一下云。此是截鐵之言。</p>
<p>上堂。深深海底。撥得一星火。高高山頂。釣得一雙魚。然此火煑此魚。喚取木人開鉢盂。石人聞得暗嗟吁。莫嗟吁。爭之不足。讓之有餘。</p>
<p>華嚴經會陞座。僧問。一塵含法界無邊時如何。師云。三更不閉戶。進云。善財童子。為什麼往南方。師云。一步不曾移。進云。五十三人善知識。各談法要。不可是虗說也。師云。一家有事百家忙。進云。如何是普光明殿。師云草裏輥。進云。如何是盧舍那身。師云。上是天下是地。進云。竹影掃堦塵不動。月穿波底水無痕。師云。蝦跳不出斗。進云。今日元帥。恭請本山一眾。閱華嚴經。未審八十一卷中。那一句㝡親切。師云。合眼跳黃河。進云。若將耳聽終難會。眼處聞聲方得知。師云。一任鑽龜打瓦。乃云。說真說妄。真妄本虗。如理如事。理事常寂。問也言言絕待。答也句句通宗。經中道。華藏世界所有塵。一一塵中現法界。寶光化佛如雲集。此是如來剎自在。剎自在故。即凡身而證佛身。現法界故。處穢土而同淨土。閙市裏天子。百草頭老僧。前三三後三三。你又作麼生會。喝一喝。復舉僧問上藍超和尚。善財既見文殊。為什麼却往南方。此意如何。藍云。學憑入室。知乃通方。僧云。到蘇摩城後。彌勒為什麼。遣見文殊。藍云。道曠無涯。逢人不盡。師云。奇特中奇特。玄妙中玄妙。達法源的。須是上藍始得。祖師門下。直是未在。</p>
<p>結夏小參。僧問。如何是山裏禪。師云。胡孫上樹尾連顛。進云。如何是城裏禪。師云。十字街頭一片甎。進云。如何是村裏禪。師云。扶桑人種<span class='corr'>陝</span>西田。進云。謝師答話。師云。蒼天蒼天。乃云。衣食養壽命。一日不可無。糞埽敵寒暑。麤糲療形枯。昨日三春。今朝九夏。何不趂色身強徤時。撥教生死路頭明白。要去便去。要住便住。誰障得你。誰礙得你。豈不俊哉。豈不快哉。且道。生死路頭。作麼生撥。空手把鉏頭。步行騎水牛。人從橋上過。橋流水不流。若不會。與你下箇註脚。空手把鉏頭。驟馬上高樓。步行騎水牛。閙處冷湫湫。人從橋上過。飯籮頭受餓。橋流水不流。撥火覔浮漚。時不待人。參。復舉圓覺經云。居一切時。不起妄念。於諸妄心。亦不息滅。住妄想境。不加了知。於無了知。不辨真實。師云。若然者。道有也得。道無也得。向上也得。向下也得。得也得。不得也得。數片白雲籠古寺。一條綠水繞青山。</p>
<p>上堂。羣芳<span class='corr'>已</span>謝。百穀云滋。綠樹鶯啼。雕梁燕語。大野涼風颯颯。長天細雨濛濛。惟一堅密身。一切塵中現。還有不現的時節麼。卓拄杖一下。</p>
<p>上堂。鷹化為鳩眼在。魚化為龍鱗在。凡化為聖心在。阿那箇是你心。喝一喝。</p>
<p>上堂。天不能葢。誰是能葢者。地不能載。誰是能載者。日月不能照。誰是能照者。父母不能生。誰是能生者。這一句子。亦能迷却天下人。亦能悟却天下人。豎拂子云。開眼也著。合眼也著。擲拂子云。是什麼。</p>
<p>上堂。知見立知。即無明本。知見無見。斯即涅槃。無明涅槃。相去多少。良久。行到水窮處。坐看雲起時。</p>
<p>上堂。宗門中。瓶中鵝喻。井中人喻。窻中山喻。教乘中。水中月喻。鏡中像喻。庫中刀喻。鼎中金喻。瓶中空喻。諸有智者。要以譬喻而得開解。三十年後悟去。不得孤負老僧。</p>
<p>久雨不晴劄上堂。太陽溢目。萬里不挂片雲。古人道。青天也須喫棒。空將未歸意。說與欲行人。</p>
<p>上堂。舉手云。開即成掌。五指參差。在臨濟則三要三玄。在洞山則正偏回互。在雲門則三句擡薦。在溈仰則父子唱酬。在法眼則唯心唯識。禪門五派。有卷有舒。乃握拳云。如今為拳。必無高下。既無高下。坐斷古今。拈燈籠向佛殿裏。將三門來燈籠上。</p>
<p>上堂。半夜子。心住無生即生死。拈拄杖云。這箇不是無生。卓一。下云。生死向什麼處去也。昨夜三更。在方丈內。偶然踏著一物。不知是瓦。不知是石。天曉看來。元是一顆爛桃。一疑是瓦也不是。一疑是石也不是。天曉看來是爛桃。祇這疑心何處起。亦無神亦無鬼。子細思量祇是你。昔日玄沙。同僧入山見虎。僧云。和尚虎。沙云。是你虎。乃撫掌三下。下座。</p>
<p>解夏小參。僧問。佛佛授手。祖祖相傳。未審是授衣耶。傳法耶。學人上來。請師指示。師云。黃河九曲。進云。昔日大慧和尚居洋嶼菴。一夏打發一十三人。畢竟是有傳授無傳授。師云。斫額望扶桑。進云。報恩一眾□有人得道也無。師云。青天白日。進云。學人未得入處。請師不吝慈悲。師云莫鬼語。進云。携取詩書歸舊隱。野花啼鳥一般春。師云取性。乃云。報恩一夏說的。諸人一夏參的。須知說的不道一字。參的不資一法。不道一字。說而無說。不資一法。參而無參。參而無參真參。說而無說真說。所以道。十方同聚會。箇箇學無為。此是選佛場。心空及第歸。大丈夫。不可受人處分也。心空及第。壓良為賤。成佛作祖。愛聖憎凡。總不與麼。無繩自縛。直下如獅子兒。哮吼一聲。狐狼野干。一時屏跡。如塗毒鼓一擊。遠近聞者皆喪。九旬制滿。又作麼生。尋常恰似秋風至。無意涼人人自涼。復舉。洞山與密師伯。參鄂州哲禪師。哲問曰。闍梨近離什麼處。山云。湖南。哲云。觀察使姓什麼。山云不得他姓。哲云名什麼。山云。不委他名。哲云。還治事否。山云。自有廊幕在。哲云。還出入否。山云不出入。哲云。豈不出入。洞山拂袖便行。明日哲入僧堂云。昨日對二闍梨。一轉語不稔。今請二闍梨道。若道得。開粥相待過夏。速道速道。山云。太尊貴生。師云。要會尊貴麼。報恩不開這兩片皮。諸人向什麼處摸索。</p>
<p>上堂。秋風涼。秋夜長。天河無起浪。月桂不聞香。耳到聲邊聲到耳。從教露草泣寒螿。</p>
<p>中秋上堂。舉雲巖掃地次。道吾云。何得太區區生。巖云。須知有不區區者。吾云。與麼則第二月也。巖豎起帚云。這箇是第幾月。吾拂袖出去。雲門云。奴見婢殷勤。師云。雲巖豎起帚。道吾便出去。總是第二月。那箇是不區區者。此夜一輪滿。清光何處無。</p>
<p>探元帥回上堂。兵隨印轉。紀信登九龍之輦。將逐符行。霍光賣假銀之城。然則有符必有將。有印必有兵。兵在這裏。印在什麼處。良久云。報恩今日。小出大遇。</p>
<p>上堂。如我按指。海印發光。汝暫舉心。塵勞先起。師云。我不似黃面老人。打破狼藉。喚什麼作海印。將那箇為塵勞。覔針鋒許。了不可得。</p>
<p>諸山至上堂。僧問。如何是在窟師子。師云。頭頂天。進云。如何是出窟師子。師云。脚踏地。進云。如何哮吼師子。師云。還聞麼。進云。即今聞也。作麼生。師云。伏唯尚享。乃云。一花開大地春。一葉落天下秋。動絃別曲貴知音。瞬目揚眉早蹉過。然則不犯之令。把斷要津。無味之談。塞斷人口。德山棒。臨濟喝。俱胝豎指。魯祖面壁。歸宗斬蛇。大隋燒畬。石鞏張弓。子湖看狗。或則平田淺草。或則鐵壁銀山。或則掣電轟雷。或則和泥合水。全提正印。獨振宏綱。檢點將來。不無滲漏。所以即心即佛。今時未入玄微。非心非佛。猶是指蹤之極。向上一路。千聖不傳。學者勞形。如猿捉影。還有趣向分也無。平蕪盡處是青山。行人更在青山外。復舉僧問黃龍璣和尚云。禪以何為義。璣云。以謗為義。師云。若有人問南湖。禪以何為義。向他道。以贊為義。且道謗的是贊的是。眼見則瞎。耳聽則聾。口說則啞。心思則窮。天際雪埋千丈石。洞門凍折數株松。</p>
<p>初冬回寺上堂。僧問。昔日有僧問大隋。劫火洞然。大千俱壞。未審這箇壞不壞。隋云壞。僧云。與麼則隨他去也。隋云。隨他去也。此意如何。師云。疑則別參。進云。後來雪竇頌云。劫火光中立問端。衲僧猶滯兩重關。可憐一句隨他去。萬里區區獨往還。如何是兩重關。師云。十重也有。進云。這僧因什麼有疑。師云裂破。進云。未審大隋意作麼生。師云。前不迭村。後不搆店。進云。白雲乍可離青嶂。明月難教下碧天。師云。你猶醉在。乃云。一毫吞却山河大地則易。山河大地吞却一毫則難。也不難也不易。鋪箇破席日裏睡。料想上方兜率宮。也無如此日炙背。復舉青蘿夤緣。直上寒松之頂。白雲淡泞。出沒太虗之中。萬法本閒而人自閙。黃龍云。閙箇什麼。師云。莫道無事好。</p>
</div>
<p class='juan'>佛日普照慧辯楚石禪師語錄卷第六</p>
<div class='div-w'>
<p class='h1'>音切</p><p>瓛<span class='note-inline'>(胡官切)</span>　蹏<span class='note-inline'>(徒奚切)</span>　爕<span class='note-inline'>(蘇恊切)</span>　糲<span class='note-inline'>(力葛切)</span>　螿<span class='note-inline'>(即長切)</span>　畬<span class='note-inline'>(與居切)</span>　泞<span class='note-inline'>(直與切)</span></p>
</div>
</div><!-- end of div[@id='body'] -->
</body></html>