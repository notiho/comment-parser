<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />佛日普照慧辯楚石禪師語錄卷第三</p>
<div class='div-other'><a id='mulu9' />
<p class='h1'>住海鹽州天寧永祚禪寺語錄下</p><p class="byline">參學比丘　文玹等　編</p><p>上堂。一道圓光。阿誰無分。猫兒若無分。為什麼捉老鼠。若有分。為什麼却做猫兒。千年田八百主。</p>
<p>上堂。若是得的人。難覔伊去處。大無方所。細絕毫釐。永嘉道。如我身空法亦空。千品萬類悉皆同。雲門道。你立不見立。行不見行。四大五蘊不可得。何處見有山河大地來。我且問你。銅砂鑼裏滿盛油。因什麼。不遺一滴。</p>
<p>浴佛上堂。清淨法身。簸土揚塵。圓滿報身。倚富欺貧。千百億化身。弄假像真。三身中浴那一身。謝三娘秤銀。</p>
<p>解夏小參。僧問。西天以蠟人為驗。未審此間以何為驗。師云。驗什麼椀。進云。和尚豈無方便。師云。鷂子過新羅。乃云。金風扇野。素月流天。遠水平鋪。纖雲盡捲。是處蟬聲噪晚。連山木葉驚秋。明月無覆藏。歷歷絕滲漏。高不在絕頂。富不在福嚴。樂不在天堂。苦不在地獄。諸仁者。只如生死交謝。寒暑迭遷。結解相尋。光陰似箭。無位真人。畢竟向什麼處安著。披蓑倒笠千峯外。引水澆蔬五老前。</p>
<p>復舉翠巖夏末示眾云。一夏<span class='corr'>已</span>來。為兄弟說話。看翠巖眉毛在麼。保福云。作賊人心虗。長慶云生也。雲門云關。師頌云。傑出叢林是翠巖。舌元不動為誰談。如今且喜眉毛在。鐵額銅頭總未諳。</p>
<p>上堂。明還日輪。為什麼不暗。暗還黑月。為什麼不明。要知明暗何來。待你眼開始得。如何是眼。復云瞎。</p>
<p>上堂。舉法眼問永明云。隔壁聞釵釧聲。即名破戒。現見金銀合襍。朱紫駢闐。是破戒是不破戒。明云。好箇入路。師云。真箇入得。錦上鋪花。若入不得。眼中著屑。</p>
<p>上堂。觀色即空。成大智故。不墮生死。觀空即色。成大悲故。不墮涅槃。西天此土。一隊不唧[口*留]漢。寐語住也未。拈拄杖云。吽吽。</p>
<p>薦亡上堂。舉天衣懷和尚云。百骸俱潰散。一物鎮長靈。百骸潰散皆歸土。一物長靈甚處安。南堂靜和尚云。一物長靈甚處安。長空雲散碧天寬。蓮宮佛剎花無數。眨起眉毛子細觀。師云。觀則不無。喚什麼作一物。喝一喝。</p>
<p>上堂。舉仰山到東寺。寺問汝是什麼處人。山云。廣南人。寺云。我聞廣南有鎮海明珠是否。山云是。寺云。此珠如何。山云。白月即隱。黑月即現。寺云。還將得來麼。山云將得來。寺云。何不呈似老僧。山叉手近前云。昨到溈山。被索此珠。直得無言可對。無理可伸。寺云。真師子兒。善師子吼。師云。仰山雖是箇師子兒。爭奈把鎮海明珠。作豌豆賣却。千古之下。遭人點檢。山僧今日。黨理不黨親。便是東寺到來。也須勘過了打。</p>
<p>上堂。頭上是天。脚下是地。青山是青山。白雲是白雲。你會也。有馬騎馬。無馬步行。你若不會。夜行莫踏白。不是水定是石。</p>
<p>上堂。山門頭合掌。佛殿裏燒香。且道有指示無指示。劍去久矣。爾方刻舟。</p>
<p>除夜小參。僧問。一年將盡夜。萬里未歸人。還許歸去也無。師云。十里長亭。五里短亭。進云。與麼則不歸也。師云。直須歸去。進云。作麼生是到家一句。師云。天寒日短。兩人共一椀。乃云。作一句商量。師子吼野干鳴。不作一句商量。野干鳴師子吼。一時坐斷。未許作家。千里持來。堪作何用。盡乾坤大地。無不說老婆禪。爭知永祚這裏。不打這鼓笛。雲門大師云。諸方老和尚道。須知聲色外一段事。這箇說話。誑謼人家男女。三間法堂裏。獨自妄想。未曾夢見我本師意旨在。作麼生消他信施。臘月三十日。又須償他始得。當時早有與麼說話。如今是什麼時節。師召大眾。眾纔舉頭。師便喝。</p>
<p>復舉藥山一日謂雲巖云。與我喚沙彌來。巖云。和尚喚他作什麼。山云。我有箇折脚鐺子。要伊提上挈下。巖云。與麼則與和尚。出隻手去也。師云。見與師齊。減師半德。見過於師。方堪傳授。雲巖當時。也欠一著。待他道我有箇折脚鐺子。要伊提上挈下。抽身便出。雪後始知松柏操。事難方見丈夫心。</p>
<p>鑄佛上堂。僧問。如何是金佛不度罏。師云。填溝塞壑進云。如何是木佛不度火。師云。正是時。進云。如何是泥佛不度水。師云。東西南北。十萬八千。乃云。泥佛浸了也。木佛燒了也。金佛鎔了也。真佛勘破了也。趙州老漢趂出院了也。一去更不再來。咄。</p>
<p>上堂。無手人行拳。無舌人解語。忽若無手人。打無舌人。無舌人連忙道箇不必。復云。只箇不必。天下衲僧跳不出。</p>
<p>上堂。鼓聲昨夜問鐘聲。今日鐘聲答鼓聲。廊下木魚開口笑。賤將佛法作人情。</p>
<p>上堂。天高東南。江河淮濟注於海。而海不溢。地傾西北。日月星辰繫於空。而空不低。人人鼻直眼橫。日日晝明夜暗。諸佛不出世。祖師不西來。佛法徧天下。談玄口不開。會麼。釋迦老子在西天。文殊大士居東土。</p>
<p>上堂。未曾親近。早隔大千。駕頭<span class='corr'>已</span>入含元殿。猶向空堦擊靜鞭。</p>
<p>上堂。對一說。水流濕火就燥。倒一說。風從龍雲從虎。何故。人心難滿。谿壑易盈。</p>
<p>結夏小參。僧問。如來聖制。禁足護生。一蟻子性命。與諸人性命。是同是別。師云。猴愁摟搜頭。進云。諸人性命。與佛祖性命。是同是別。師云。狗走抖擻口。進云。古人道。護生須是殺。殺盡始安居。未審殺箇什麼。師云。更參三十年。進云。離相離名人不稟。吹毛用了急須磨。師云錯。僧便喝。師拈拄杖。僧禮拜。師乃云。一蟻子性命。即是諸人性命。諸人性命。即是佛祖性命。丁一卓二。踢七踏八。長者長法身。短者短法身。只如寒暑交遷。陰陽互換。日日日東上。日日日西沒。是心是境。是有是無。是箇什麼道理。今日結却布袋口。有也被布袋罩却。無也被布袋罩却。總未有出頭分在。若要布袋口開定。定九十日。一日也減他不得。復舉世尊陞座。文殊白槌云。諦觀法王法。法王法如是。世尊便下座。師云。將謂世尊別有長處。也只懡㦬便休。致命後代兒孫。箇箇龍頭虵尾。</p>
<p>上堂。閉却僧堂門。倩人守院。未稱全提。盡大地荒却。正好喫棒。人無遠慮。必有近憂。</p>
<p>端午上堂。今朝五月五。艾人騎艾虎。南北東西走。一遭回來說道。大地眾生皆受苦。所謂生苦。老苦。病苦。死苦。乃至五陰盛苦。一切諸苦皆可醫。惟有禪和子。心病㝡難醫。用不得砒霜石蜜。甘草陳皮。作麼生醫得。我有一隻古方。無有醫不得者。僧問趙州。學人乍入叢林。乞師方便。州云。喫粥了也未。僧云。喫粥了也。州云。洗鉢盂去。粥了洗鉢。不用狐疑。鯨吞海水盡。露出珊瑚枝。撫掌下座。</p>
<p>上堂。佛佛佛廝淈[泳-永+盾]。祖祖祖太莽鹵。禪禪禪幾何般。道道道直下掃。這瑠璃瓶子護惜。是箇什麼。盡是諸人撲碎了也。更來這裏。覔什麼盌。</p>
<p>解夏上堂。僧問。空劫<span class='corr'>已</span>前。威音那畔。還有結解也無。師云。莫妄想。進云。不妄想時如何。師云。磕睡漢。進云。摩竭他國。親行此令。師云。西天斬頭截臂。進云。當時得道。如恒河沙。未審今日山中。幾人得道。師云。蠅子放卵。進云。與麼則靈山一會。儼然未散也。師云。土上更加泥。乃云。盡十方世界。是箇真實人體。菩提煩惱。生死涅槃。有為無為。前聖後聖。結制解制。長期短期。真實體上。了沒交涉。雪峯三到投子。九上洞山。末後鰲山店上。打失鼻孔。大隋參六十餘員善知識。長慶坐破七箇蒲團。興化於大覺棒頭。深明黃檗意旨。掀翻海岳。罷却干戈。如將谷響千斤。換得空花萬片。威音那畔。空劫<span class='corr'>已</span>前。但有言說。都無實義。穿却天下人鼻孔。一句作麼生道。大鵬展翅葢十洲。籬邊燕雀空啾啾。復舉雲門秋初夏末。前程忽有人問。未審對他道什麼。門云。大眾退後。僧云。過在什麼處。門云。還我九十日飯錢來。師云。放過即不可。未審道什麼。但對他道。七十二棒。翻成一百二十。過在什麼處。對他道。你但喫棒。我要這話行。</p>
<p>上堂。箇箇抱荊山之璧。人人懷滄海之珠。斡旋佛祖樞機。提掇衲僧巴鼻。盡謂頂門眼正。咸言肘後符靈。殊不知。靈龜負圖。自取喪身之兆。出格一句作麼生。朝霞不出市。暮霞行千里。</p>
<p>聖旨看藏經上堂。僧問。一封丹詔九天來。大地山河唱善哉。滿藏不知何所說。青蓮華向口中開。奉詔旨看藏經。請禪師祝聖壽。師云。一字是一歲。進云。堆山積岳知多少。共祝龍樓不盡年。師云。爛葛藤。進云。依經解義。三世佛冤。離經一字。如同魔說。去此二途。請師甄別。師云。蟻子不食鐵。乃云。百千法門。同歸方寸。河沙妙德。總在心源。大福德人。修大福德人受。是以恒沙剎土。莫不稟其威靈。草木昆蟲。亦皆資其化育。今則法筵洞啟。教藏宏開。重重福德門。種種壽量海。如天普覆。如地普擎。如日普照。如風普吹。仲尼云。吾禱久矣。復舉宋太宗皇帝。因入寺問僧云。看什麼經。僧云。仁王護國經。帝云。既是寡人經。因什麼落在卿手裏。僧無對。後來雪竇代云。皇天無親。惟德是輔。師云。若問永祚。但以頂戴經云。萬歲萬歲。</p>
<p>上堂。舉南泉問黃檗。黃金為世界。白銀為壁落。是什麼人居處。檗云。是聖人居處。泉云。更有一人。居何國土。檗叉手而立。泉云。道不得。何不問王老師。檗却問。更有一人。居何國土。泉云。可惜許。師云。二大老。一人無事生事。一人將錯就錯。直是好笑。當時若作黃檗。待他道更有一人。居何國土。但道這野狐精。設使南泉。通身是口。也須飲氣吞聲。</p>
<p>初祖忌拈香。這漢西來。特地癡獃。不立文字。虗張意氣。直指人心。轉見病深。見性成佛。翻成窠窟。靈山直是不甘他牛糞燒香。狗尿茶。因甚如此。祇為如此報德酬恩。只這是。</p>
<p>上堂。師到法堂前。與大眾和南畢。便歸方丈。眾隨後。師云。更無一箇靈利。眾乃散。</p>
<p>施主捨米入山上堂。舉雪峯示眾云。盡大地撮來。如粟米粒大。拋向面前。漆桶不會。打鼓普請看。師云。你諸人看不出時。僧堂裏。長連牀上。疊足坐了。子細咬嚼去。</p>
<p>佛涅槃日上堂。二月十五中春節。紅花白花相間發。金棺不獨示雙趺。花裏靈禽更饒舌。說箇什麼。喝一喝。</p>
<p>上堂。三身四智。非聖人不無。八解六通。非凡夫不有。木人把板雲中拍。石女含笙水底吹。是何曲調破陣子。</p>
<p>楊府安人。真如善住二居士。入山齋僧。上堂。沙門釋子。頭戴施主屋。脚踏施主地。口喫施主飯。身著施主衣。將什麼報答施主。入道不通理。復身還信施。長者八十一。其樹不生耳。若終日喫飯。不曾咬破一粒米。終日著衣。不曾掛著一縷絲。行不見行。立不見立。十二時中。不依倚一物。不見施者。不見受者。亦無施物。恁麼見解。正是增上慢人。別造地獄著你在。總不恁麼時如何。大眾歸堂喫茶去。</p>
<p>上堂。舉大愚芝和尚。一日問侍者云。你問訊了。一邊立地。是什麼道理。答云不會。愚云。過這邊立。侍者便過。愚云。無端無端。師云。成人者少。敗人者多。</p>
<p>結夏小參。僧問。觀山翫水。訪道尋師。離此二途。請師指示。師云。亂走作麼。進云。和尚恐某甲不實。師云。草賊大敗。進云。漢地不收秦不管。夜來明月上高峯。師云。引不著。進云。四月十五日結。為什麼人結。師云。癩馬繫枯樁。進云。七月十五日解。又作麼生解。師云。達磨來也。進云。還有不在裏許者麼。師云。漫天網子百千重。進云。本來無罣礙。隨處任方圓。師云。放過一著。僧禮拜。師乃云。或有栴檀叢林。栴檀圍繞。或有荊棘叢林。荊棘圍繞。或有荊棘叢林。栴檀圍繞。或有栴檀叢林。荊棘圍繞。汝等諸人。橫擔拄杖。緊峭芒鞋。這邊那邊。東去西去。在那箇叢林中。若在栴檀叢林。則是金毛獅子。能縱能奪。能殺能活。若在荊棘叢林。則是狐狼野干。不能縱不能奪。不能殺不能活。隨羣逐隊。怖死貪生。椎殺千萬箇。有什麼罪過。且如兩種叢林。交互圍繞時。喚作金毛獅子。又是狐狼野干。喚作狐狼野干。又是金毛獅子。畢竟喚作什麼。能縱不能縱。能奪不能奪。能殺不能殺。能活不能活。又如何定當。若定當得出。許你天下橫行。若定當不出。九旬無解脫之期。百劫受沈淪之苦。</p>
<p>復舉僧問趙州。如何是咬人獅子。州云。歸依佛。歸依法。歸依僧。莫咬老僧。師云。這僧也只是箇喋屎狗。為什麼。趙州一見。便撒屎撒尿。彩奔齪家。</p>
<p>上堂。晝昇兜率。夜降閻浮。為什麼摩尼珠不現。師云。現也現也。驀拈拄杖。卓一下云。百襍碎了也。諸人總來這裏。覔箇什麼。擲拄杖下座。</p>
<p>上堂。長廊下與你說。後架頭與你說。法堂上。即不與你說。何也。不說不說。</p>
<p>施主設齋上堂。供養百千諸佛。不如供養一箇無心道人。百千諸佛有何過。無心道人有何德。若會箇中意。牛頭尾上安。</p>
<p>解夏小參。僧問。直下便是時如何。師云劄。進云。高高處觀之不足。低低處平之有餘。師云。學語之流。進云。一夏九旬今<span class='corr'>已</span>滿。請師方便指迷津。師云。口只好喫飯。進云。前程忽有人問。和尚近日。如何為人。向他道什麼即得。師云。西天令嚴。進云。和尚三寸太密。師云。紅霞穿碧落。白日繞須彌。進云。一句<span class='corr'>已</span>徧行天下了也。師云。也是無端。僧禮拜。師乃云。平地上喫交。郎當不少。脚跟下蹉過。笑殺傍觀。即心即佛。非心非佛。此地無金二兩。俗人沽酒三升。更有不唧[口*留]底。風前月下。幾度沈吟。海角天涯。一生流浪。西天以蠟人為驗。我這裏。以竹篦為驗。喚作竹篦則觸。不喚作竹篦則背。速道速道。擬議不來。劈脊便棒。復舉長慶云。淨潔打疊了也。却近前就我覔我。劈脊與你一棒。有一棒到你。你須生慚愧。無一棒到你。你又向什麼處會。雪竇云。雪竇即不然。淨潔打疊了也。直須近前。我劈脊與你一棒。有一棒到你。你即受屈。無一棒到你。與你平出。但與麼會。師云。眾中商量道。坐在淨潔地上。必須打疊。近前覔的。喫棒有分。覔的是病。棒即是藥。所以雪竇云。有一棒到你。你即受屈。無一棒到你。與你平出。杜撰禪和。如麻似粟。殊不知。二大老。一箇掘地為坑。一箇夷井塞竈。皆欲坐致太平。爭奈反招怪笑。毗婆尸佛早留心。直至如今不得妙。</p>
<p>無夢噩書記至上堂。舉白雲端和尚云。寫盡千張紙。徒煩心手勞。人情如太華。爭似道情高。師云。大小白雲。猶有這箇在。永祚承無夢師兄相訪。麤茶淡話。兀坐忘懷。若有一箇元字脚。彼此不著便。何也。人平不語。水平不流。</p>
<p>上堂。黃檗手中棒。剜肉作瘡。大愚肋下拳。喫鹽救渴。速則易改。久則難追。選佛若無如是眼。假饒千載亦奚為。喝一喝。</p>
<p>看華嚴經上堂。東西南北。四維上下。塵塵剎剎。總不離箇華藏世界海。有高有下。有濶有狹。有具有不具。有等有不等。有清淨。有不清淨有短壽有長年。且道毗盧遮那如來。即今在阿那箇世界中說法。又說什麼法。為說三乘法。為說一乘法。為說無上乘法。為無所說。試道看。若道得。許你淨佛國土。遊戲神通。有情無情。同證同入。若道不得。生死海內沈浮。</p>
<p>慧鈍巖預修請陞座。僧問。如意珍用無盡。應物遇緣終不悋。如何是如意珍。師云。多少人用不得。進云。莫只這便是麼。師云。你試用看。進云。掬水月在手。弄花香滿衣。師云話墮也。進云。今晨施主鈍巖提點。預修寄庫請和尚陞座。回向功德一句作麼生舉。師云。彈指圓成八萬門。一超直入如來地。乃云。有情之本。依智海以為源。含識之流。總法身而為體。諸仁者。還識此源麼。若識此源。則千源萬源。只是一源。還見此體麼。若見此體。則千體萬體。同為一體。上則為聖。下則為凡。其在聖也。諸佛菩薩。緣覺聲聞。一向淨用。而證解脫。其在凡也。天人修羅。及三惡道。一向染用。而墮輪回。欲出輪回。全成解脫。如人因地而倒。因地而起。離却瓶盤釵釧。真金不自外來。就乎酥酪醍醐。美味悉從中出。以至乾坤大地。日月星辰。草木昆蟲。森羅萬象。莫不輝騰今古。迥絕見聞。透一金剛圈。吞一栗棘蓬。則不可說。金剛圈栗棘蓬。一時吞得透得。豈不是了事漢。更聽一偈。一微塵裏大寶藏。十方虗空悉充滿。普放光明照塵剎。蒙光觸者煩惱除。煩惱除故覺道成。能為羣生作佛事。福德壽量咸增益。此妙解脫鈍巖證。不動本際常寂然。極未來時闡斯道。</p>
<p>鑄大悲像上堂。有一居士出問云。大悲菩薩。通身是手眼是否。師云是。進云。弟子還具否。師云具。進云。只如半夜裏。不見一物時。手眼在什麼處。師云。直是通身手眼。進云。謝師指示。師云噓噓。乃云。據教中道。眾生妄見。不離前塵。開眼見明。明不是明。合眼見暗。暗不是暗。在佛殿前過。不見佛殿後事。在佛殿後過。不見佛殿前事。皆屬妄見前塵所遮。若離前塵。無物可見。約永祚見處。大悲菩薩。本自無身。亦無手眼。有的便道。我會也我會也。打二十九棒趂出。留一棒自喫。莫有人下得手麼如無。今日失利。舉麻谷問臨濟。大悲千手眼。阿那箇是正眼。濟云。大悲千手眼。阿那箇是正眼。速道速道。谷拽濟下禪牀。谷却坐。濟云不審。谷便喝。濟拽谷下禪牀。濟便坐。谷便出去。濟歸方丈。師云。二大老。主賓互換。縱奪可觀。如猛焰燒空。忽雷震地相似。雖然。與他大悲千手眼。有何交涉。只見波濤湧。不見龍王宮。</p>
<p>上堂。有僧作禮擬伸問次。師便下座。</p>
<p>上堂。道遠乎哉。觸事而真。喚什麼作真。聖遠乎哉。體之即神。喚什麼作神。驀拈拄杖。劃一劃。喝一喝便起。</p>
<p>冬至小參。僧問。羣陰剝盡。一陽復生。此性還屬消長也無。師云。定花板上。進云。如何是此性。師云。寒時言寒。熱時言熱。進云。便與麼去時如何。師云。依稀似佛。莾鹵如僧。乃云。諸人在這裏。經冬過夏。豈為身衣口食。看山水過時。單明自<span class='corr'>己</span>生死大事。永祚亦不將一法。繫綴諸人。初無一箇佛字。到汝分上。污汝心田。若有纖毫。直須吐却[口*敕]口三日。此是生死根本。頭出頭沒。未有了期。從無始劫。被身口意使。總是汝自家。擔帶得來。非天降。非地湧。非人與。如今不了。更待何時。一九二九。三九四九。九九八十一了。前頭尚有寒在。</p>
<p>復舉文殊菩薩所說般若經云。清淨行者。不入涅槃。破戒比丘。不入地獄。師頌云。常[拚-ㄙ+ㄊ]白日尋花巷。盡把黃金作酒錢。翻著襴衫高拍手。大家齊唱太平年。</p>
<p>上堂。拈却鉢盂匙箸。喫飯不得。屏却咽喉唇吻。出氣不得。色身安。法身不可不安。法身色身。是一是二。花須連夜發。莫待曉風吹。</p>
<p>覺首座請小參。僧問。世尊拈花。迦葉微笑。此意如何。師云。一手不獨拍。進云。世尊曰。吾有正法眼藏。涅槃妙心。付囑摩訶迦葉。畢竟作麼生付囑。師云不知。進云。今古應無墜。分明在目前。師云瞎。進云。盡大地是一句子。請和尚直下全提。師云。春日晴黃鸎鳴。進云。這箇猶是半提。作麼生是全提時節。師云。喫得棒也未。進云。閒挑野菜和根煑。旋斫生柴帶葉燒。師云。杜撰禪和。如麻似粟。乃云。我宗無語句。亦無一法與人。若有一法與人。土也消不得。呵呵呵。笑箇什麼。我笑江西馬大師道。即心即佛。又說非心非佛。話作兩橛。臨濟道。我在黃檗先師處。三度問佛法的的大意。三度被打六十拄杖。如蒿枝拂相似。如今思得一頓喫。還有人下得手麼。頭長三尺。項短二寸。這兩箇老漢。一向懸羊頭賣狗肉。誑謼閭閻。自餘固是敗將不斬。永祚這裏。未免作死馬醫。但是從前事褫記憶。把佛法禪道。築一肚皮。到處逞驢唇馬觜。謾人自謾底。盡情與我。颺在垃圾堆頭。更不要拈著。只麼饑餐渴飲。閒坐困眠。雖是愽地凡夫。便與古佛同參。且道參什麼人。復舉臨濟會中。兩堂首座齊下喝。僧問還有賓主也無。濟云。賓主歷然。師喝一喝。</p>
<p>上堂。把禪牀拍一拍云。看看大地平沈也。四大海水。沒至梵天。其中眾生。受無量苦。叫云。相救相救。梵王告曰。汝等眾生。不敬三寶。殺盜婬妄。飲酒食肉。造種種罪。罪來歸身。終不他作自受。若能改惡修善。即生天上。受種種樂。樂盡還墮地獄中。不如一念無生。便成正覺。道罷。扣齒云。無端瞎却眾生眼。然雖如是。禍不入慎家之門。</p>
<p>元宵上堂。始賀大年朝。又當正月半。看看百草長。急急三春換。世事密如麻。光陰忙似鑽。杖頭窟磊子。舉動令人羨。村歌社舞鬬施呈。直截示人人不薦。</p>
<p>上堂。有情說法。無情說法。作麼生是有情。山河大地。竹頭木屑。總是有情。作麼生是無情。諸佛菩薩。畜生驢馬。總是無情。召眾云。山河大地。竹頭木屑。總是無情。因什麼。却成有情去。諸佛菩薩。畜生驢馬。總是有情。因什麼。却成無情去。分明記取。舉似作家。</p>
<p>上堂。芭蕉聞雷而開。葵花見日而轉。木人拍手。石女唱歌。筆描菩薩火中行。泥揑金剛水底走。發揚妙旨。指示玄徒。只要諸人識取無面目的。且道無面目的如何識。未明心地印。難透祖師關。</p>
<p>上堂。舉鏡清問玄沙。學人乍入叢林。乞師指箇入路。沙云。還聞偃溪流水聲麼。清云聞。沙云。從這裏入。鏡清於此得箇入處。五祖鄧祖翁云。果然得入。一任四方八面。若也未然。輙不得離却這裏。大慧云。若要真箇得入。直須離却這裏。師云。這裏是什麼所在。離與不離。更問阿誰。憶昔東溪日。花開葉落時。幾擬以黃金。鑄作鐘子期。</p>
<p>解夏上堂。今朝七月十五。行者先來打鼓。長老口裏喃喃。恣意拋沙撒土。若是靈利衲僧。直下剗除佛祖。且喜法歲周圓。莫道勞而無補。</p>
<p>道舊至上堂。舉颯颯涼風景。同人訪寂寥。煑茶山下水。燒鼎洞中樵。師云。白雲老人。家貧難辦素食。事忙不及草書。只是不合將常住物。入自<span class='corr'>己</span>用。</p>
</div>
<p class='juan'>佛日普照慧辯楚石禪師語錄卷第三</p>
<div class='div-w'>
<p class='h1'>音切</p><p>闐<span class='note-inline'>(徒堅切)</span>　吽<span class='note-inline'>(許今切)</span>　潰<span class='note-inline'>(胡對切)</span>　眨<span class='note-inline'>(仄洽切)</span>　豌<span class='note-inline'>(於丸切)</span>　謼<span class='note-inline'>(荒烏切)</span>　砒<span class='note-inline'>(扶迷切)</span>　淈<span class='note-inline'>(古沒切)</span>　[泳-永+盾]<span class='note-inline'>(□□□)</span>　齪<span class='note-inline'>(叉渥切)</span>　噩<span class='note-inline'>(吾各切)</span>　褫<span class='note-inline'>(直知切)</span>　垃<span class='note-inline'>(力合切)</span>　圾<span class='note-inline'>(渠劫切)</span>　磊<span class='note-inline'>(力罪切)</span></p>
</div>
</div><!-- end of div[@id='body'] -->
</body></html>