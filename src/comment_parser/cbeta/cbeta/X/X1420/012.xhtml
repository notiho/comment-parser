<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu26' />佛日普照慧辯楚石禪師語錄卷第十二</p>
<div class='div-other'><a id='mulu27' />
<p class='h1'>頌古</p><p class="byline">侍者　胤丘等　編</p><p>舉德山小參示眾云。老僧今夜不答話。問話者三十棒。時有僧出禮拜。德山便打。僧云。某甲話也未問。為什麼打某甲。山云。你是甚處人。僧云。新羅人。山云。未跨船舷。好與三十棒。法眼云。大小德山。話作兩橛。圓明云。大小德山。龍頭虵尾。雪竇云。德山握閫外之威權。有當斷不斷。不招其亂底劍。要識新羅僧。只是撞著露柱底瞎漢。</p>
<p style="margin-left:1em">塗毒鼓未擊。早是鴨聞雷。漫天網未收。躍鱗衝浪來。德山老德山老。正令當行非草草。法眼重加矢上尖。圓明更向聲前掃。千古流芳雪竇師。長劍在手親提持。</p>
<p>舉德山挾複子到溈山。上法堂從東過西。從西過東。溈山默坐不顧。德山云無無。便下去。復云。也不得草草。遂具威儀見溈山。提起坐具云和尚。溈山擬取拂子。德山便喝。當時背法堂。著草鞋便去。溈山至晚問首座。適來新到。在什麼處。首座云。當時背法堂。著草鞋便去。溈山云。還識此子麼。<span class='corr'>已</span>後向孤峯頂上。蟠結草庵。呵佛罵祖去在。</p>
<p style="margin-left:1em">作家相見。無背無面。眼似流星。機如閃電。提起坐具。略露鋒鋩。擬取拂子。聊乘快便。<span class='corr'>已</span>後孤峯結草菴。牛頭向北馬頭南。</p>
<p>舉南泉。參百丈涅槃和尚。丈問。從上諸聖。還有不為人說底法麼。泉云有。丈云。作麼生是不為人說底法。泉云。不是心。不是佛。不是物。丈云說了也。泉云。普願只恁麼。未審和尚如何。丈云。我又不是善知識。爭知有說不說。泉云。普願不會。丈云。我太煞為你說了也。</p>
<p style="margin-left:1em">為人不為人。水上捉麒麟。說法不說法。證龜却成鱉。百丈南泉。陣勢既圓。只拋瓦子相擊。錯教千古流傳。</p>
<p>舉百丈再參馬祖。祖舉拂子。丈云。即此用離此用。祖掛拂子於舊處。侍立少頃。祖云。你<span class='corr'>已</span>後鼓兩片皮。如何為人。丈取拂子舉起。祖云。即此用離此用。丈掛拂子。祖便喝。丈大悟。後謂黃檗云。我當時。被馬師一喝。直得三日耳聾。</p>
<p style="margin-left:1em">大丈夫須勦絕。纔涉商量。便成塗轍。畫餅不可充饑。喫鹽那能止渴。馬駒踏殺天下人。未是當時這一喝。</p>
<p>舉道吾至一家吊慰。漸源撫棺問。生耶死耶。吾云。生也不道。死也不道。源云。為什麼不道。吾云。不道不道。後於石霜再舉。始知落處。一日將鍬子。於法堂上。從東過西。從西過東。霜云作什麼。源云。覔先師靈骨。霜云。洪波浩渺。白浪滔天。覔什麼靈骨。源云。正好著力。太原孚云。先師靈骨猶在。</p>
<p style="margin-left:1em">生也不道。死也不道。滿口含霜。全身入草。先師靈骨。廓爾現前。不用鐵鍬斸地。從教白浪滔天。大可憐不是顛。海枯終見底。人死脚皮穿。</p>
<p>舉靈山會上。有一女子。於佛前入定。佛勅文殊出之。文殊遶女子三遭。鳴指一下。女子入定儼然。文殊遂運神力。托至梵天撲下。女子亦復儼然。佛云。非但汝一人。出此女子定不得。設使千百萬億文殊。亦出不得。下界有罔明菩薩。能出此定。佛語未竟。罔明從地湧出。佛勅令出定。罔明遶女子三帀。鳴指一下。女子遂出定。老宿徵云。文殊是七佛之師。為什麼。出女子定不得。罔明為什麼。却出得。</p>
<p style="margin-left:1em">一切處是定。出入有何拘。瞿曇推倒女子。罔明扶起文殊。咄咄咄噓噓噓。覿面相逢不識渠。</p>
<p>舉青原謂石頭云。人人盡道。曹溪有消息。頭云。有人不道曹溪有消息。原云。大藏小藏從何得。頭云。盡從這裏去。諸事總不闕。</p>
<p style="margin-left:1em">有消息無消息。誰辨的。無消息有消息。也奇特。大藏小藏從何得。生鐵蒺藜當面擲。</p>
<p>舉僧問雲門。佛法如水中月是否。門云。清波無透路。僧云。和尚從何得。門云。再問復何來。僧云。便與麼去時如何。門云。重疊關山路。</p>
<p style="margin-left:1em">水中本無月。捏目自生花。到處覔相似。苦哉佛陁耶。問前三十棒。問後趂出院。大小大雲門。與人通一線。</p>
<p>舉僧問龍牙。二鼠侵藤時如何。牙云。須知有隱身處始得。僧云。如何是隱身處。牙云。還見儂家麼。</p>
<p style="margin-left:1em">藤枝迥秀。二鼠難侵。不如不異。非古非今。儂家面目只這是。曠劫何人住生死。</p>
<p>舉圓覺經云。以大圓覺。為我伽藍。身心安居。平等性智。</p>
<p style="margin-left:1em">虗空包不盡。大地載不起。任是老瞿曇。於斯難下觜。黃金粧白牯。五彩畫狸奴。脚不離門限。長年走長途。</p>
<p>舉僧問雪峯。古㵎寒泉時如何。峯云。瞪目不見底。僧云。飲者如何。峯云。不從口入。後有僧舉似趙州。州云。不可從鼻孔裏入去也。僧却問。古㵎寒泉時如何。州云苦。僧云飲者如何。州云死。雪峯聞之云。趙州古佛。從此不答話。</p>
<p style="margin-left:1em">來問不離窠。應機非逸格。雪峯與趙州。一窖俱埋却。要知古㵎寒泉。初非湛湛涓涓。無限盲驢拽磨。大鵬背負青天。</p>
<p>舉外道問佛。不問有言。不問無言時如何。世尊良久。外道云。世尊大慈大悲。開我迷雲。令我得入。外道既去。阿難問云。外道有何所證。世尊云。如世良馬見鞭影而行。</p>
<p style="margin-left:1em">有言無言俱不問。追風駿馬猶為鈍。忽然自肯點頭時。豈待重將鞭影施。誰又何疑。巍巍堂堂。三界大師。</p>
<p>舉僧問六祖。黃梅意旨。是甚麼人得。祖云。會佛法人得。僧云。和尚還得也無。祖云我不得。僧云。為甚麼不得。祖云。我不會佛法。</p>
<p style="margin-left:1em">黃梅有甚意旨。六祖元是樵夫。道我不會佛法。茫茫接響承虗。若非一筆勾下。轉見滋蔓難圖。六六元來三十六。長江風緊浪花麤。</p>
<p>舉太原孚上座問鼓山。父母未生時。鼻孔在什麼處。山云。即今生也。鼻孔在什麼處。孚不肯。乃云。你問我與你答。山云。父母未生前鼻孔。在什麼處。孚乃搖扇而<span class='corr'>已</span>。</p>
<p style="margin-left:1em">父母未生。鼻孔崢嶸。及乎生也。大頭向下。鼓山放過太原。太原勘破鼓山。拈起手中扇子。是非都不相關。</p>
<p>舉乾峯示眾云。舉一不得舉二。放過一著。落在第二。雲門出云。昨日有一僧。從天台來。却往徑山去。峯云。典座今日。不得普請。</p>
<p style="margin-left:1em">赤烏飛白兔走。山茶華水酒柳。兩兩不成雙。三三亦非九。夜來海底剔金燈。天曉面南看北斗。</p>
<p>舉雲巖問道吾。大悲菩薩。用許多手眼作麼。吾云。如人夜間。背手摸枕子相似。巖云我會也。吾云。你作麼生會。巖云。徧身是手眼。吾云。太煞道。只道得八成。巖云。你又作麼生。吾云。通身是手眼。</p>
<p style="margin-left:1em">通身徧身。是手是眼。一物元無。十虗充滿。雲巖盡力道。只道得八成。不是僧繇手。徒說會丹青。</p>
<p>舉洞山夏末示眾云。秋初夏末。東去西去。直須向萬里無寸艸處去。眾無語。僧舉似石霜。霜云。何不道出門便是草。</p>
<p style="margin-left:1em">靜悄悄閙浩浩。閙浩浩靜悄悄。新豐萬里無寸草。瀏陽出門便是草。如今要見二大老。鶻眼龍睛何處討。</p>
<p>舉定山夾山同行。定山云。生死中無佛。則無生死。夾山云。生死中有佛。則不迷生死。二人各謂。<span class='corr'>己</span>語親切。往大梅舉而質之。梅云。一親一疏。二人下去。次日夾山往問。阿那箇親。梅云。親者不問。問者不親。夾山住院後。舉此謂眾云。我當時失却一隻眼。雪竇云。夾山畢竟不知。當時換得一隻眼。</p>
<p style="margin-left:1em">論佛論生死。有無俱未是。大梅老凍膿。失却拄杖子。當時各與三十。徧界無錐可立。特地分別親疏。受他當面塗糊。[翟*支]瞎摩醯頂門眼。開發人天有何限。</p>
<p>舉趙州云。老僧答話去。也有解問底。致將一問來。時有僧出禮拜。州云。比來拋甎引玉。却引得箇墼子下座。後法眼舉問覺鐵觜。此意如何。覺云。與和尚舉箇喻。如國家拜將相似。問云誰人去得。有一人云某去得。答云汝去不得。法眼云。我會也。</p>
<p style="margin-left:1em">照雪橫戈。撒星排陣。索戰無功。一場氣悶。老僧答話也。豈是教你問。拋甎引玉大垂慈。脫顛囊錐徒逞俊。覺鐵觜覺鐵觜。看看平地波濤起。</p>
<p>舉馬祖百丈。西堂南泉翫月次。祖指月問西堂。正當恁麼時如何。西堂對云。正好供養。問百丈。丈對云。正好修行。問南泉。泉拂袖便去。祖云。經入藏禪歸海。惟有普願。獨超物外。</p>
<p style="margin-left:1em">描也描不成。畫也畫不就。大地與山河。光明處處透。百丈西堂。供養修行。金舂玉應。虎步龍驤。獨有南泉較些子。星流不問三千里。</p>
<p>舉金牛行食次。問龐居士云。生心受食。淨名<span class='corr'>已</span>訶。去此二途。居士還甘否。士云。當時善現。豈不作家。牛云。豈干他事。士云。食到口邊。被人奪却。牛便行食。士云。不消一句子。</p>
<p style="margin-left:1em">金牛勾賊破家。龐公據欵結案。往來古路翛然。翻憶淨名善現。一句子沒疏親。錦上鋪花色轉新。</p>
<p>舉師祖問南泉。摩尼珠人不識。如來藏裏親收得。如何是藏。泉云。王老師。與你往來者是藏。雪竇云。草裏漢。祖云。直得不往來時如何。泉云亦是藏。雪竇云。雪上更加霜。祖云。如何是珠。泉云師祖。祖云諾。雪竇云。百丈竿頭作伎倆未是險。若向箇裏。着得一隻眼。賓主瓦換。便能深入虎穴。或不恁麼。直饒師祖悟去。也是龍頭虵尾漢。</p>
<p style="margin-left:1em">聲前拋不出。句後覔無踪。今古強描邈。墮他光影中。摩尼珠作麼會。提起金鎚百襍碎。</p>
<p>舉僧問藥山。如何是道中至寶。山云莫諂曲。僧云。不諂曲時如何。山云。傾國不換。</p>
<p style="margin-left:1em">道中至寶。傾國不換。捨<span class='corr'>己</span>從人。藥山老漢。分明莫諂曲。萬古歸一貫。白璧與黃金。從教泥土賤。</p>
<p>舉僧問雲門。學人不起一念。還有過也無。門云須彌山。</p>
<p style="margin-left:1em">須彌山見何難。日晝月夜。地濶天寬。君不見。神光斷臂立深雪。覔不得心心自安。</p>
<p>舉僧問投子。一大藏教。還有奇特事也無。子云。演出一大藏。</p>
<p style="margin-left:1em">投子一言。旋乾轉坤。指不自觸。舌何可捫。量外提持兮盡同魔說。目前包裹兮三世佛冤。也無妙也無玄。可憐尋劍客。空認刻舟痕。</p>
<p>舉智門問五祖戒和尚。暑往寒來則不問。林下相逢事若何。戒云。五鳳樓前聽玉漏。門云。爭奈主山高案山低。戒云。須彌頂上擊金鐘。</p>
<p style="margin-left:1em">耳卓朔頭鬔鬆。斬釘截鐵。逸格超宗。五鳳樓前聽玉漏。須彌頂上擊金鐘。</p>
<p>舉本仁示眾云。尋常不欲向聲前句後。鼓弄人家男女。何故且聲不是聲。色不是色。僧問如何是聲不是聲。仁云。喚作色得麼。僧云。如何是色不是色。仁云。喚作聲得麼。僧無語。仁云。且道為汝說答汝話。若人辨得。許你有箇入處。</p>
<p style="margin-left:1em">沙裡尋油。爐邊聽水。非色非聲。滿眼滿耳。不施本分鉗鎚。空費自家唇齒。問到甚時休。答從何處止。比他臨濟德山。直是白雲萬里。</p>
<p>舉雲門問僧云。古佛與露柱相交。是第幾機。僧無語。門云。你問我與你道。僧遂問。門云。一條絛三十文。僧云。如何是一條絛三十文。門云打與。代前語云。南山起雲。北山下雨。</p>
<p style="margin-left:1em">雲門跛脚師。只有一張口。嚼碎太虗空。須彌顛倒走。南山起雲。北山下雨。知音何在頻頻舉。</p>
<p>舉教中道。未離兜率。<span class='corr'>已</span>降王宮。未出母胎。度人<span class='corr'>已</span>畢。</p>
<p style="margin-left:1em">一二三四五六七。七六五四三二一。一言勘破維摩詰。鼻孔眼睛俱打失。黑如漆明如日。四溟東海流。般若波羅蜜。</p>
<p>舉僧問雲門。生死到來。如何回避。門云。在什麼處。</p>
<p style="margin-left:1em">華落華開。月圓月缺。寒則普天普地寒。熱則普天普地熱。踏著秤錘硬似鐵。甕裏何曾失却鼈。</p>
<p>舉丹霞初見馬祖。以兩手托<span class='corr'>幞</span>頭。祖云。吾非汝師。南嶽石頭處去。霞遂至石頭。如前托<span class='corr'>幞</span>頭。頭云。著糟廠去。霞依童行次。一日石頭為眾云。今日齋後。普請剗佛殿前艸。眾競具鋤鍬。霞獨洗頭。捧剃刀於石頭前胡跪。頭云作什麼。霞云。請師剗艸。石頭笑為剃髮。呼為授戒。霞掩耳而去。却回江西馬祖院。騎聖僧項。眾驚報馬祖。祖親來見乃云。我子天然。霞遂作禮云。謝師安名。祖問甚處來。霞云。石頭來。祖云。石頭路滑。子莫曾躂倒麼。霞云。若躂倒則不來也。</p>
<p style="margin-left:1em">剔起便行。太遲鈍生。石頭剗草。馬祖安名。黃河水清丹山鳳鳴。見斯人兮駕馭崢嶸。</p>
<p>舉雲門示眾云。乾坤之內。宇宙之間。中有一寶。祕在形山。著燈籠向佛殿裏。拈三門安燈籠上。</p>
<p style="margin-left:1em">有句無句。是住非住。形山在這裏。寶在甚麼處。陵宇宙鑠乾坤。燈籠佛殿及三門。從來沒一絲頭許。北地黃河徹底渾。</p>
<p>舉雪峯示眾云。盡大地。撮來如粟米粒大。拋向面前。漆桶不會。打鼓普請看。</p>
<p style="margin-left:1em">熬山店上成道。象骨峯前入草。三箇木毬輥來。一粒粟米全該。直饒打鼓普請看。只在目前人不見。</p>
<p>舉僧問馬祖。如何是佛。祖云。即心即佛。</p>
<p style="margin-left:1em">即心即佛。亘古亘今。虗空撲落。大地平沈。昨夜三更曰卓午。大蟲咬殺南山虎。</p>
<p>舉僧問馬祖。如何是佛。祖云。非心非佛。</p>
<p style="margin-left:1em">非心非佛。將錯就錯。不入丹青。如何描邈。桃花雪白李花紅。日出西方夜落東。</p>
<p>舉馬祖與百丈同遊山。見野鴨子飛過。祖云是什麼。丈云野鴨子。祖云。向什麼處去也。丈云飛過去也。祖將百丈鼻孔扭。丈作忍痛聲。祖云。何曾飛去。丈於此有省。</p>
<p style="margin-left:1em">野鴨子飛過去。有來由無覔處。杻鼻從教痛徹天。師資切忌尋言路。言路絕。千里萬里一條鐵。</p>
<p>舉僧問鏡清。新年頭。還有佛法也無。清云有。僧云。如何是新年頭佛法。清云。元正啟祚。萬物咸新。僧云。謝師答話。清云。鏡清今日失利。又僧問明教。新年頭還有佛法也無。教云無。僧云年年是好年。日日是好日。為什麼却無。教云。張公喫酒李公醉。僧云。老老大大。龍頭虵尾。教云。明教今日失利。</p>
<p style="margin-left:1em">新年頭佛法。一有還一無。明教與鏡清。同歸固殊途。張公喫酒李公醉。贏得清風動天地。</p>
<p>舉僧問琅玡。清淨本然。云何忽生。山河大地。玡云。清淨本然。云何忽生。山河大地。其僧有省。</p>
<p style="margin-left:1em">同不同別非別。機奪機楔出楔。山河大地紅爐雪。莫問如今誰動舌。</p>
<p>舉僧問長沙。本來身還成佛否。沙云。你道大唐天子。還刈茆割稻否。僧云。成佛又是何人。沙云。是你成佛知不知。</p>
<p style="margin-left:1em">成佛不成佛。有言殊未親。大唐天子貴。不是刈茅人。無端拈出本來身。<span class='corr'>已</span>是重添鏡上塵。</p>
<p>舉僧問百丈。如何是奇特事。丈云。獨坐大雄峯。僧禮拜。丈便打。</p>
<p style="margin-left:1em">仰面不見天。低頭不見地。獨坐大雄峯。全明奇特事。龍唫霧起。虎嘯風生。大家携手向崢嶸。</p>
<p>舉僧問香林。如何是室內一盞燈。林云。三人證龜成鱉。</p>
<p style="margin-left:1em">撥動竿頭線。來三室內燈。本無恁麼事。今古競頭爭。自從香林撲滅。誰敢證龜成鱉。君不見。德山棒臨濟喝。但有纖毫帶影來。金剛寶劍當頭截。</p>
<p>舉麻谷持錫見章敬。遶禪牀三帀。振錫一下。卓然而立。敬云。如是如是。後到南泉。亦遶禪牀三帀。振錫一下。卓然而立。泉云不是不是。谷云。章敬道是。和尚為什麼。却道不是。泉云。章敬則是。是汝不是。此是風力所轉。終歸敗壞。</p>
<p style="margin-left:1em">如是如是。猛虎插翼。不是不是。青天霹靂。遶牀振錫歸風力。一句了然超百億。</p>
<p>舉僧問藥山。平田淺草。塵鹿成羣。如何射得塵中塵。山云看箭。僧便放身倒。山云。侍者拖出這死漢。僧便起走。山云。弄泥團漢。有什麼數。</p>
<p style="margin-left:1em">塵中塵誰解舉。射不著有甚數。千千萬萬弄泥團。到此方知發箭難。試與諸人發箭看。乃云中也。又云過也。</p>
<p>舉雲門示眾云。藥病相治。盡大地是藥。那箇是自<span class='corr'>己</span>。</p>
<p style="margin-left:1em">拈却藥病。不立自<span class='corr'>己</span>。一切時中。迥無依倚。了事衲僧。坐在這裡。國有憲章。三千條罪。</p>
<p>舉乾峯示眾云。法身有三種病二種光。須是一一透得。始解穩坐。雖然如是。更須知有照用同時。向上一竅始得。雲門出眾問云。只如庵內人。為什麼。不見庵外事。峯呵呵大笑。門云。猶是學人疑處在。峯云。子是什麼心行。門云。也要和尚相委悉。峯云。直須恁麼始解穩坐。</p>
<p style="margin-left:1em">十字街頭問路。三千里外知音。乾峯呵呵大笑。雲門不是好心。子期端可鑄黃金。山未高兮水未深。</p>
<p>舉靈雲見桃花悟道。有頌。三十年來尋劍客。幾回落葉又抽枝。自從一見桃花後。直至如今更不疑。玄沙云。諦當甚諦當。敢保老兄未徹在。</p>
<p style="margin-left:1em">車不橫推。理無曲斷。兩箇五伯。元是一貫。春至桃花滿樹紅。為誰開口咲東風。玄沙有語無人識。只要重論汗馬功。</p>
<p>舉雲門問洞山。近離甚處。山云查渡。門云。夏在甚處。山云。湖南報慈。門云。幾時離彼中。山云今年八月。門云。放你三頓棒。次日洞山往問。昨蒙和尚放某三頓棒。未審過在什麼處。門云。飯袋子。江西湖南。便恁麼去。洞山大悟。</p>
<p style="margin-left:1em">近離查渡。夏在報慈。一一通來歷。一一絕思惟。放汝三頓棒。天下人標榜。照雪吹毛光晃晃。</p>
<p>舉三聖問雪峯。透網金鱗。以何為食。峯云。待你出網來向你道。聖云。一千五百人善知識。話頭也不識。峯云。老僧住持事煩。</p>
<p style="margin-left:1em">透網金鱗。以何為食。待汝出網來。話頭也不識。放行把住。把住放行。不知白雪陽春曲。更有何人和得成。</p>
<p>舉僧問趙州。見說和尚。親見南泉是否。州云。鎮州出大蘿蔔。</p>
<p style="margin-left:1em">趙州親見南泉。鼻孔元無半邊。鎮州出大蘿蔔。天下衲僧取則。打破漆桶。坐斷舌頭。蘆花明月夜。隨意泊漁舟。</p>
<p>舉陸亘大夫謂南泉云。肇法師也甚奇怪。解道天地與我同根。萬物與我一體。泉云大夫。陸應諾。泉指花云。時人見此一株花。如夢相似。</p>
<p style="margin-left:1em">天地同根。萬物一體。金不愽金。水不洗水。此一株花。如夢相似。陸亘大夫。南泉老子。</p>
<p>舉雲門示眾云。十五日<span class='corr'>已</span>前則不問汝。十五日<span class='corr'>已</span>後。道將一句來。眾無對。自代云。日日是好日。</p>
<p style="margin-left:1em">暑往寒來。東湧西沒。韶陽老人。舌頭無骨。一句絕商量。日日是好日。咄。肯與時人作窠窟。</p>
<p>舉僧問洞山。如何是佛。山云。麻三斤。</p>
<p style="margin-left:1em">物見主眼卓豎。水中月作麼取。提起麻三斤。休教地主嗔。輸納官租了。天地一閑人。</p>
<p>舉雪峯示眾云。三世諸佛。在火燄裏。轉大法輪。玄沙云。火燄為三世諸佛說法。三世諸佛立地聽。</p>
<p style="margin-left:1em">三世諸佛。一堆紅燄。若說若聽。無剩無欠。雪峯與玄沙。父子真冤家。麻上生繩猶自可。那堪繩上更生虵。</p>
<p>舉東寺問仰山甚處人。山云廣州。寺云。我聞廣州。有鎮海明珠是否。山云是。寺云作何顏色。山云。黑月則現。白月則隱。寺云。子還帶得來麼。山云。帶得來。寺云。何不呈示老僧。山云諾。慧寂昨到溈山。亦被索此珠。直得無言可對。無理可伸。寺云。真師子兒。大師子吼。</p>
<p style="margin-left:1em">舉世無倫匹。當機有舒卷。須彌山不高。滄浪水猶淺。覿面相呈鎮海珠。黑月白月空名模。真師子兒。大師子吼。頭上著枷。脚下著杻。仰山幸自可憐生。奈何東寺揚家醜。</p>
<p>舉趙州示眾云。至道無難。唯嫌揀擇。但莫憎愛。洞然明白。纔有言語。是揀擇是明白。老僧不在明白裏。汝等還護惜也無。僧問。既不在明白裏。未審護惜箇什麼。州云。我亦不知。僧云。和尚既不知。為什麼。不在明白裏。州云。問事則得。禮拜了退。</p>
<p style="margin-left:1em">本無虧曾不隔。誰揀擇是明白。心憤憤口喃喃。幾度浮雲生碧落。依然明月照寒潭。</p>
<p>舉石頭示眾云。言語動用沒交涉。藥山云。非言語動用。亦沒交涉。頭云。我這裏針劄不入。山云。我這裏。如石上栽花。</p>
<p style="margin-left:1em">輥芥投針。買鐵得金。把氈拍板。彈沒絃琴。承虗接響人無數。到底難傳太古音。</p>
<p>舉雪峯示眾云。望州亭。與諸人相見了也。烏石嶺。與諸人相見了也。僧堂前。與諸人相見了也。後保福舉問鵝湖。僧堂前則且置。什麼處。是望州亭烏石嶺相見。鵝湖驟步歸方丈。保福便入僧堂。</p>
<p style="margin-left:1em">現前碧綠間青黃。萬象森羅不覆藏。揭示雪峯相見眼。望州烏石與僧堂。古人恁麼道。只道得一半。那一半君自看。</p>
<p>舉代宗皇帝。問忠國師。和尚百年後。所須何物。國師云。要箇無縫塔子。帝云。請師塔樣。國師云會麼。帝云不會。國師云。吾有付法弟子躭源。却諳此事。請詔問之。國師遷化後。帝召躭源。問此意如何。躭源呈頌云。湘之南潭之北。中有黃金充一國。無影樹下合同舡。瑠璃殿上無知識。</p>
<p style="margin-left:1em">只這箇無縫塔。上下四維。十方周帀。長天月落兮影絕光沈。大海波生兮聲傳響答。峭巍巍風颯颯。與他知識何交涉。</p>
<p>舉石頭見藥山坐次問。你在此作什麼。山云。一物不為。頭云。恁麼則閑坐也。山云。閑坐則為也。頭云。汝道不為。不為箇什麼。山云。千聖亦不識。石頭以頌讚之。從來共住不知名。任運相將只麼行。自古上賢猶不識。造次凡流豈可明。</p>
<p style="margin-left:1em">一物不為。合水和泥。千聖不識。隨聲逐色。無繩自縛數如蔴。客至燒香飯後茶。</p>
<p>舉雲門示眾云。人人盡有光明在。看時不見暗昏昏。作麼生是光明。眾無對。自代云。僧堂。佛殿。廚庫。山門。</p>
<p style="margin-left:1em">青山青白雲白。玉轉珠回。龍騰鳳躍。佛殿與山門。到此俱拈却。眼裏瞳人吹尺八。</p>
<p>舉世尊生下。周行七步。目顧四方。一手指天。一手指地自云。天上天下。惟我獨尊。</p>
<p style="margin-left:1em">九龍吐水自空來。襯足金蓮徧地開。天上人間藏不得。這回未免出胞胎。獨稱尊向誰說。錯承當第二月。且如何是第一月。咄。</p>
<p>舉雪峯住菴。有二僧到。峯見以手托菴門。放身出云是什麼。僧亦云是什麼。峯低首歸菴。其僧後至巖頭。頭問云。雪老有何言句。僧舉前話。頭云。雪峯道什麼。僧云雪峯無語。頭云。噫我悔不當初向伊道。有箇末後句。我若向伊道。<span class='corr'>已</span>後天下人。不奈雪老何。僧至夏末。舉此話請益。頭云。汝何不早問。僧云。不敢造次。頭云。我雖與雪峯同條生。不與雪峯同條死。要識末後句。只這是。</p>
<p style="margin-left:1em">巖頭末後句。對面三千里。雖與雪峯同條生。不與雪峯同條死。只這是是何物。為君打破精靈窟。</p>
<p>舉天平從漪和尚。行脚在西院。常云。今時莫道會佛法。只覓箇舉話底人也難得。一日從西院法堂下過。西院高聲喚。從漪頻舉首。院云錯。行三兩步。院又云錯。院云。適來兩錯。是老僧錯。是上座錯。平云。是從漪錯。院云錯錯。少頃院云。上堂且在此度夏。待與你商量這兩錯定。當時便去。後住天平示眾云。老僧當年行脚。被業風吹。到汝州西院。有箇思明長老。勘我兩錯。便待留我過夏。待共我商量。我不道恁麼時錯。我未行脚發足。南方行脚時。早知道錯了也。</p>
<p style="margin-left:1em">應病與藥。且下兩錯。從公處斷。直須出院。天平老天平老。休懊惱。客行何似歸家好。却把住道道道。</p>
<p>舉踈山在香嚴。嚴一日上堂。有僧問。不慕諸聖。不重<span class='corr'>己</span>靈時如何。嚴云。萬機休罷。千聖不攜。疎山作嘔吐勢。嚴云。師叔不肯那。山云。不得無過。嚴云。過在甚處。山云。萬機休罷。猶有物在。千聖不攜。亦從人得。嚴云。師叔莫道得麼。山云。還我法座與你道。於是嚴令陞座。如前問之。山云。何不道肯諾不得全。嚴云。肯又肯箇什麼。諾又諾箇什麼。山云。肯則肯他諸聖。諾則諾於<span class='corr'>己</span>靈。嚴云。師叔恁麼道。也須倒屙三十年始得。後住疎山。常病返胃。一日舉此問鏡清。病僧肯諾不得全。道者作麼生會。清云。全歸肯諾。山云。不得全又作麼生。清云。箇中無肯路。山云。始愜病僧意。</p>
<p style="margin-left:1em">良工列規矩。古鑑辨妍媸。掉臂過關者。難藏毫髮私。石火鈍電光遲。不留肯諾。切忌針錐。閑把一枝無孔笛。逆風吹了順風吹。</p>
<p>舉趙州問南泉。如何是道。泉云。平常心是道。州云。還許趣向也無。泉云。擬向即乖。州云。不擬爭知是道。泉云。道不屬知。不屬不知。知是妄覺。不知是無記。若真達不疑之道。廓同大虗。豈可強是非耶。州於言下大悟。</p>
<p style="margin-left:1em">南人不相耳。北人不相鼻。眉毛在眼上。鼻孔裏出氣。巍巍堂堂。煒煒煌煌。劍號巨闕。珠稱夜光。莫動著。動著三十棒。</p>
<p>舉百丈每至陞座。常有一老人聽法。一日眾去。老人獨留。丈云。汝是何人。老人云。某非人。然某緣五百生前。迦葉佛時。曾住此山。錯答學人一轉語。所以五百世墮野狐身。今欲舉此話。請和尚為答。丈云。汝試舉看。老人云。大修行底人。還落因果也無。某對云。不落因果。丈云。汝問我與汝道。老人遂問。大修行底人。還落因果也無。丈云。不昧因果。老人遂悟得。脫野狐身化去。</p>
<p style="margin-left:1em">百丈野狐。蘇盧蘇盧。不落不昧。悉哩悉悉哩。三三兩兩過遼西。一雙紅杏換消棃。</p>
<p>舉風穴在郢州衙內陞座。示眾云。祖師心印。狀似鐵牛之機。去即印住。住即印破。只如不去不住。且道印即是。不印即是。時有盧陂長老出問。某甲有鐵牛之機。請師不搭印。穴云。慣釣鯨鯢澄巨浸。却嗟蛙步輾泥沙。陂佇思。穴便喝云。長老何不進語。陂擬議。穴便打一拂子云。長老還記得話頭麼。試舉看。陂擬開口。穴又打一拂子。牧主云。將知佛法與王法一般。穴云。見箇什麼道理。主云。當斷不斷。返招其亂。穴便下座。</p>
<p style="margin-left:1em">鐵牛機不搭印。堪笑盧陂衝雪刃。興化端然坐受降。纖塵不犯碧油幢。李將軍有嘉聲在。赫赫神威臨四海。</p>
<p>舉僧問洞山。寒暑到來。如何回避。山云。何不向無寒暑處回避。僧云。如何是無寒暑處。山云。寒時寒殺闍棃。熱時熱殺闍棃。</p>
<p style="margin-left:1em">閉門造車。出門合轍。換斗移星。拈日作月。寒時寒熱時熱。木馬走如煙。泥牛流出血。</p>
<p>舉金牛每至食時。自攜飯至僧堂前。撫掌呵呵大笑云。菩薩子喫飯來。菩薩子喫飯來。後僧問長慶。菩薩子喫飯來。意旨如何。慶云。大似因齋慶贊。又僧問大光。長慶道。因齋慶贊。意旨如何。光作舞。僧便禮拜。光云。作麼生會。僧亦作舞。光云。這野狐精。</p>
<p style="margin-left:1em">金牛一盤飯。特地糝椒薑。不中飽人喫。徒勞舞袖長。這僧若是英靈漢。毛孔猶須七日香。</p>
<p>舉疎山示眾云。病僧咸通年<span class='corr'>已</span>前。會法身邊事。咸通年<span class='corr'>已</span>後。會法身向上事。雲門出問云。如何是法身邊事。山云枯樁。門云。如何是法身向上事。山云非枯樁。門云。還許學人說道理也無。山云許。門云。只如枯樁。豈不是明法身邊事。山云是。門云。非枯樁。豈不是明法身向上事。山云是。門云。未審法身還該一切也無。山云。法身周徧。爭得不該。門指淨瓶云。還有法身也無。山云。莫向淨瓶邊覔。門云。諾諾。</p>
<p style="margin-left:1em">猛虎口中奪鹿。饑鷹爪下分兔。疎山撞著雲門。可見寰區獨步。咸通<span class='corr'>已</span>後咸通前。法身向上法身邊。一條紅線兩人牽。只是當時話未圓。</p>
<p>舉臺山路上。有一娑子。僧問臺山路。向甚處去。婆云驀直去。僧纔行。婆云。好箇阿師便恁麼去。前後僧問皆如此。後有僧舉似趙州。州云。待我為你勘破這老婆。遂往問。臺山路向甚處去。婆云驀直去。州纔行。婆云。好箇阿師。又恁麼去。州歸舉似大眾云。我為你勘破這婆了了也。老宿拈云。什麼處。是勘破處。</p>
<p style="margin-left:1em">先行不到。末後太過。趙州屋裏坐。勘破臺山婆。師子咬人。韓獹逐塊。七百甲子老兒。今日和贓捉敗。</p>
<p>舉雲門示眾云。聞聲悟道。見色明心。作麼生是聞聲悟道。見色明心。舉手云。觀世音菩薩。將錢買胡餅。放下手。元來却是饅頭。</p>
<p style="margin-left:1em">韶陽老人。口頭聲色。稻麻竹葦。衲僧幾箇。解知端的。元來胡餅是饅頭。大丈夫兒合自由。</p>
<p>舉鏡清問僧。門外什麼聲。僧云雨滴聲。清云。眾生顛倒。迷<span class='corr'>己</span>逐物。僧云。和尚作麼生。清云。洎不迷<span class='corr'>己</span>。僧云。意旨如何。清云。出身猶可易。脫體道應難。</p>
<p style="margin-left:1em">雨滴聲若為聽。不迷<span class='corr'>己</span>誰側耳。為復聲來耳畔。為復耳往聲邊。兩岸俱玄一不全。</p>
<p>舉南泉示眾云。昨夜文殊普賢。起佛見法見。每人與二十棒。貶向二鐵圍山了也。趙州出眾云。和尚棒教誰喫。泉云。王老師有什麼過。州禮拜。泉下座。歸方丈。</p>
<p style="margin-left:1em">二鐵圍山。佛見法見。南泉趙州。慣得其便。窮則變變則通。風從虎兮雲從龍。</p>
<p>舉雪峯問僧。近離甚處。僧云覆船。峯云。生死海未度。為什麼覆却船。僧無語。覆船代云。渠無生死。雪竇代云。久響雪峯。</p>
<p style="margin-left:1em">生死海無邊。不知誰解度。覆船一句子。截斷兩條路。雪竇老徒嘮嘮。我王庫內。無如是刀。</p>
<p>舉僧問雲門。如何是一代時教。門云。對一說。</p>
<p style="margin-left:1em">訝郎當對一說。膠柱調絃。掉棒打月。出頭天外是何人。鼻孔依前搭上唇。</p>
<p>舉僧問雲門。不是目前機。亦非目前事時如何。門云。倒一說。</p>
<p style="margin-left:1em">誰當機倒一說。七縱八橫。千差萬別。石田喚起土牛耕。無種靈苗徧界生。</p>
<p>舉溈山問仰山云。天寒人寒。仰云。大家在這裏。溈云。何不直說。仰云。適來也不曲。和尚如何。溈云。且須隨流。</p>
<p style="margin-left:1em">溈山仰山。天寒人寒。隨流一句。萬種千般。盤走珠珠走盤。憑君子細好生觀。不增不減金剛體。無聖無凡赤肉團。</p>
<p>舉世尊於一處。九旬安居。至自恣日。文殊倐來。迦葉問。今夏在何處安居。文殊云。在三處安居。迦葉於是白眾。欲擯文殊出。纔舉犍槌。乃見無量佛剎一一佛。所有一一文殊。一一迦葉。舉槌欲擯之。世尊於是。告迦葉云。汝今欲擯出那箇文殊。</p>
<p style="margin-left:1em">唯一文殊。無二文殊。百千萬億。徧滿塵區。可惜飲光尊者。當時蹉過了也。既然舉起槌來。何不便揮一下。見之不取。千載難忘。總是喪車後藥囊。</p>
<p>舉巖頭示眾云。涅槃經道。吾教意如塗毒鼓。擊著遠近聞者皆喪。僧問。如何是塗毒鼓。頭亞身云。韓信臨朝底。</p>
<p style="margin-left:1em">塗毒鼓聞者喪。多少死人平地上。死中得活。是非常堪與叢林作榜樣。韓信臨朝知不知。突出當陽舉話時。</p>
<p>舉文殊問菴提遮女。生以何為義。女云。生以不生生為生義。殊云。如何是。生以不生生為生義。女云。若能明知地水火風四緣。未曾自得有所和合。而能隨其所宜。以為生義。殊云。死以何為義。女云。死以不死死為死義。殊云。如何是死以不死死為死義。女云。若能明知地水火風四緣。未曾自得有所離散。而能隨其所宜。以為死義。</p>
<p style="margin-left:1em">生以不生生為生。冬瓜掛在胡蘆棚。死以不死死為死。蟭螟眼中放夜市。和合離散。各隨所宜。畢竟他是阿誰。</p>
<p>舉歸宗示眾云。吾今欲說禪。諸子總近前。大眾進前。宗云。汝聽觀音行。善應諸方所。僧問。如何是觀音行。宗彈指云。諸人聞麼。僧云聞。宗云。一隊漢。向這裏覔箇什麼。以拄杖打趂。呵呵大笑歸方丈。</p>
<p style="margin-left:1em">歸宗一彈指。剎剎塵塵從定起。眼裏著得百千萬億須彌山。耳裏著得不可思議大海水。觀音行何可擬少林謾說分皮髓。</p>
</div>
<p class='juan'>佛日普照慧辯楚石禪師語錄卷第十二</p>
<div class='div-w'>
<p class='h1'>音切</p><p>胤<span class='note-inline'>(羊晉切)</span>　舷<span class='note-inline'>(胡田切)</span>　閫<span class='note-inline'>(苦本切)</span>　撞<span class='note-inline'>(徒江切)</span>　挾<span class='note-inline'>(胡頰切)</span>　複<span class='note-inline'>(方復切)</span>　鋒<span class='note-inline'>(孚逢切)</span>　鋩<span class='note-inline'>(無方切)</span>　勦<span class='note-inline'>(子小切)</span>　斸<span class='note-inline'>(竹足切)</span>　咄<span class='note-inline'>(丁骨切)</span>　噓<span class='note-inline'>(虗音)</span>　覿<span class='note-inline'>(達寂切)</span>　牯<span class='note-inline'>(姑戶切)</span>　蔓<span class='note-inline'>(亡怨切)</span>　崢嶸<span class='note-inline'>(上士爭切下戶萌切)</span>　悄<span class='note-inline'>(七小切)</span>　瀏<span class='note-inline'>(力周切)</span>　醯<span class='note-inline'>(呼啼切)</span>　甎<span class='note-inline'>(職緣切)</span>　墼<span class='note-inline'>(居的切)</span>　逞<span class='note-inline'>(丑井切)</span>　驤<span class='note-inline'>(思良切)</span>　翛<span class='note-inline'>(蕭音)</span>　絛<span class='note-inline'>(叨音)</span>　錘<span class='note-inline'>(直危切)</span>　鋤<span class='note-inline'>(仕葅切)</span>　馭<span class='note-inline'>(魚據切)</span>　扭<span class='note-inline'>(紐音)</span>　刈<span class='note-inline'>(魚既切)</span>　麈<span class='note-inline'>(之庾切)</span>　漪<span class='note-inline'>(於宜切)</span>　懊<span class='note-inline'>(於報切)</span>　妍媸<span class='note-inline'>(上吾堅切下尺之切)</span>　陂<span class='note-inline'>(彼皮切)</span>　鯨<span class='note-inline'>(巨京切)</span>　鯢<span class='note-inline'>(五兮切)</span>　蛙<span class='note-inline'>(烏瓜切)</span>　佇<span class='note-inline'>(除呂切)</span>　飰<span class='note-inline'>(符萬切)</span>　糝<span class='note-inline'>(息感切)</span>　倐<span class='note-inline'>(式竹切)</span></p>
</div>
</div><!-- end of div[@id='body'] -->
</body></html>