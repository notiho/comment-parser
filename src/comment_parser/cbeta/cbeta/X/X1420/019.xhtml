<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu421' />佛日普照慧辯楚石禪師語錄卷第十九</p>
<div class='div-other'><a id='mulu422' />
<p class='h1'>偈頌五</p><p class="byline">侍者　文斌等　編</p>
<div class='div-other'><a id='mulu423' />
<p class='h2'>四料揀</p><p>奪人不奪境。三竿曉日千門靜。桃花樹樹近前池。不見佳人來照影。</p>
<p>奪境不奪人。玉鞭金鐙賞殘春。千紅萬紫歸何處。驀地風來卷作塵。</p>
<p>人境兩俱奪。漠漠長虵圍偃月。誰敢當頭犯太阿。直教萬里人蹤絕。</p>
<p>人境俱不奪。上下四維春似潑。聖主垂衣日月明。將軍放馬乾坤濶。</p>
</div>
<div class='div-other'><a id='mulu424' />
<p class='h2'>總頌</p><p>一具枯骨成牙齒。兩片薄皮為耳朵。昨夜三更失却牛。天明起來失却火。</p>
</div>
<div class='div-other'><a id='mulu425' />
<p class='h2'>四賓主</p><p>賓中賓。魚目將為無價珍。瞎眼波斯來打合。一般病痛一般貧。</p>
<p>賓中主。東西不辨喃喃語。手中杖子不曾離。錯認燈籠為露柱。</p>
<p>主中賓。德不孤兮必有隣。玉殿瓊樓無草葢。不知誰是帝鄉人。</p>
<p>主中主。大用現前沒規矩。金毛獅子一滴血。迸散驢兒十斛乳。</p>
</div>
<div class='div-other'><a id='mulu426' />
<p class='h2'>總頌</p><p>何門不向此門歸。萬煅爐中鐵蒺䔧。不是山僧多指注。大家惜取兩莖眉。</p>
</div>
<div class='div-other'><a id='mulu427' />
<p class='h2'>四喝</p><p>一喝如金剛寶劍。劈面揮時難嚲閃。不論佛祖與天魔。纔有纖毫須痛斬。</p>
<p>一喝如踞地師子。古塚野狐逢即死。若是金毛師子兒。展開四足搖雙耳。</p>
<p>一喝如探竿影草。可中誰了誰不了。碧眼胡兒舉鐵鞭。玉門關透長安道。</p>
<p>一喝不作一喝用。十月黃河連底凍。小小狐兒掉尾行。這回不要虗驚恐。</p>
</div>
<div class='div-other'><a id='mulu428' />
<p class='h2'>三玄三要</p><p>第一玄。釋迦彌勒有何傳。人間天上來還去。古井茫茫把雪填。</p>
<p>第二玄。未曾開口在言前。電光石火親提得。鼻孔依然被我穿。</p>
<p>第三玄。胡孫上樹尾連顛。只因掣斷黃金鎻。便把心肝樹上懸。</p>
<p>第一要。了無奇特并玄妙。未曾噇飯肚皮空。久不喫茶唇舌燥。</p>
<p>第二要。門外讀書人來報。烏有先生作狀元。子虗聽得呵呵笑。</p>
<p>第三要。只為慈悲成落草。非我非渠也大奇。蟭螟眼裏山河繞。</p>
</div>
<div class='div-other'><a id='mulu429' />
<p class='h2'>首山綱宗偈</p><p>郎君拙非拙。體瑩如氷雪。背挽兔角弓。射落天邊月。女兒巧非巧。一老一不老。騎却水牯牛。莫教入荒草。</p>
</div>
<div class='div-other'><a id='mulu430' />
<p class='h2'>汾陽三訣</p><p>第一訣。佛祖曾超越。莫話未生前。休論心路絕。</p>
<p>第二訣。動靜誰甄別。龜毛扇子扇。泥牛一點血。</p>
<p>第三訣。江南并兩浙。春和萬樹花。冬冷千巖雪。</p>
</div>
<div class='div-other'><a id='mulu431' />
<p class='h2'>十智同真</p><p>甚人同得入。俊鷂趂不及。打破鳳林關。穿靴水上立。</p>
<p>與誰同音吼。面南看北斗。猴愁摟搜頭。狗走抖擻口。</p>
<p>作麼同生殺。向上一路滑。潘閬倒騎驢。梵志翻著襪。</p>
<p>甚人同得失。判官手裡筆。冷水浸冬瓜。大家廝淈[泳-永+盾]。</p>
<p>那箇同具足。如賊入空屋。拾得麗水金。却是藍田玉。</p>
<p>什麼同徧普。蟭螟吞却虎。船子下楊州。大地無寸土。</p>
<p>何人同真智。無是無不是。雪峯曾輥毬。俱胝亦豎指。</p>
<p>孰與總同參。特地口喃喃。苦瓠連根苦。甜瓜徹蒂甜。</p>
<p>那箇同大事。山形拄杖子。北人不相鼻。南人不相耳。</p>
<p>何物同一質。三九二十七。年年是好年。日日是好日。</p>
</div>
<div class='div-other'><a id='mulu432' />
<p class='h2'>黃龍三關</p><p>我手何似佛手。兩兩三三九九。李公醉倒街頭。元是張公喫酒。</p>
<p>我脚何似驢脚。這裏踏他不著。合眼跳過黃河。徧界紅輪輝赫。</p>
<p>人人有箇生緣。不知誰後誰先。趙州八十行脚。謝郎只在漁船。</p>
</div>
<div class='div-other'><a id='mulu433' />
<p class='h2'>寄高麗檜巖至無極長老</p><p>當年自說游高麗。近日人傳住檜巖。會下不知多少眾。前三三與後三三。</p>
<p>五冠山上看飛瀑。下有寒潭萬丈海。見說神龍降<span class='corr'>已</span>久。全身入鉢大如鍼。</p>
<p>真身舍利無方所。東國西天共一家。不見彥陽通度寺。神光長繞佛袈裟。</p>
<p>聞道江陵有五臺。放光石寄一枝來。文殊大士分明現。莫道迷雲掃不開。</p>
<p>鳴沙灘上試揚鞭。無數琵琶自動絃。一色玫瑰三百里。渾將錦繡褁山川。</p>
<p>金剛一萬二千峯。遠近高低各不同。那箇峯頭堪著我。他年縛屋隱其中。</p>
<p>千重暗室萬年氷。喚作瑠璃是假名。不隔弟兄相見眼。扶桑夜半日輪明。</p>
</div>
<div class='div-other'><a id='mulu434' />
<p class='h2'>和梁山十牛頌</p>
<div class='div-other'><a id='mulu435' />
<p class='h3'>尋牛</p><p>天涯海角徧參尋。直入萬重煙嶂深。[拚-ㄙ+ㄊ]得今朝與明日。綠楊隄畔聽鸎吟。</p>
</div>
<div class='div-other'><a id='mulu436' />
<p class='h3'>見跡</p><p>東西南北路頭多。踏踏遺蹤可是麼。仔細看來無兩箇。便從今去莫疑他。</p>
</div>
<div class='div-other'><a id='mulu437' />
<p class='h3'>見牛</p><p>隔墻認角又聞聲。雨過前村草正青。一對眼睛烏律律。通身毛色畫難成。</p>
</div>
<div class='div-other'><a id='mulu438' />
<p class='h3'>得牛</p><p>遼天鼻孔要穿渠。直待金繩爛始除。向去不須分皂白。和泥合水且同居。</p>
</div>
<div class='div-other'><a id='mulu439' />
<p class='h3'>牧牛</p><p>從來一箇不覊身。滿眼雲山滿眼塵。今日稍能知觸淨。肯緣苗稼犯他人。</p>
</div>
<div class='div-other'><a id='mulu440' />
<p class='h3'>騎牛歸家</p><p>前坡只尺是儂家。疊疊春山橫暮霞。好箇歸來時節子。一鈎新月掛簷牙。</p>
</div>
<div class='div-other'><a id='mulu441' />
<p class='h3'>亡牛存人</p><p>千重雲樹萬重山。倒臥橫眠任我閑。此景畫圖收不得。誰言身在畫圖間。</p>
</div>
<div class='div-other'><a id='mulu442' />
<p class='h3'>人牛俱亡</p><p>返身踏破太虗空。一處纔通處處通。帀地普天無影跡。不知誰解立吾宗。</p>
</div>
<div class='div-other'><a id='mulu443' />
<p class='h3'>返本還源</p><p>一一根門自有功。聞聲見色不盲聾。晨昏總是尋常事。睡起三竿海日紅。</p>
</div>
<div class='div-other'><a id='mulu444' />
<p class='h3'>入廛垂手</p><p>珍御全拋與麼來。分明烏觜與魚腮。輝天鑑地能奇特。盡使勞生眼豁開。</p>
</div></div>
<div class='div-other'><a id='mulu445' />
<p class='h2'>十二時頌</p><p>子時大地黑漫漫。不待重將正眼觀。枕子忽然拋落地。須彌崩倒海枯乾。</p>
<p>丑時遠近盡鷄鳴。萬想千思睡不成。身在世間間不得。又穿衣服下堦行。</p>
<p>寅時那箇是閒人。貴賤賢愚總為身。只管噇眠呼不起。奴兒婢子也生嗔。</p>
<p>卯時漸見日輪高。<span class='corr'>已</span>向堦前走幾遭。鼻孔眼睛忙似鑽。千般不顧是眉毛。</p>
<p>辰時未免去烹煎。火澀柴生滿竈煙。四隻鉢盂三隻破。一雙匙筯不完全。</p>
<p>巳時作務也奇哉。門戶支持客往來。對坐喫茶相送出。虗空張口笑咍咍。</p>
<p>午時赤日正當中。五色摩尼耀太虗。撲碎都來無一物。依然赤白與青紅。</p>
<p>未時樹影過窻西。覿面相呈剗地迷。從曠劫來無間斷。今朝何事隔雲泥。</p>
<p>申時一日幾光陰。早被桑榆暮景侵。抖擻精神休瞌睡。啾啾烏雀滿園林。</p>
<p>酉時紅日下西山。草屋柴門及早關。幾箇老烏松頂泊。清晨飛去夜方還。</p>
<p>戌時無事莫開門。靜臥寥寥四壁昏。自有光明看不見。見時生死不能吞。</p>
<p>亥時洗脚上牀眠。生在閻浮大可憐。眠不多時天又曉。未知休歇是何年。</p>
</div>
<div class='div-other'><a id='mulu446' />
<p class='h2'>送玹上人禮祖</p><p>珠不曾穿玉不磨。渾崙句子絕誵訛。江西特地尋靈骨。却是無風帀帀波。</p>
</div>
<div class='div-other'><a id='mulu447' />
<p class='h2'>送道場馨維那</p><p>堂裏宣揚十號時。陳如尊者亦開眉。轉身問訊出堂去。不覺踏翻瑤席池。</p>
</div>
<div class='div-other'><a id='mulu448' />
<p class='h2'>送立禪人還七閩</p><p>玄沙不度飛鳶嶺。百億山河拄杖頭。子若歸鄉須驗看。秤錘到井忽然浮。</p>
</div>
<div class='div-other'><a id='mulu449' />
<p class='h2'>送遂藏主歸靈隱</p><p>從來佛祖碎玄關。萬論千經下口難。未動舌頭俱吐露。白蓮峯月照人寒。</p>
</div>
<div class='div-other'><a id='mulu450' />
<p class='h2'>送賢禪人</p><p>聖賢有甚麼奇特。鼻孔元來搭上唇。若起一毫增損見。當知不是箇中人。</p>
</div>
<div class='div-other'><a id='mulu451' />
<p class='h2'>送英禪人</p><p>英靈衲子久無聞。一句當陽玉石分。不把草鞋輕晒却。吳山紅樹越山雲。</p>
</div>
<div class='div-other'><a id='mulu452' />
<p class='h2'>送玄侍者</p><p>學道參玄俊衲僧。千山萬水一枝藤。始終不墮人窠臼。他日方堪繼祖燈。</p>
</div>
<div class='div-other'><a id='mulu453' />
<p class='h2'>送虎丘定藏主</p><p>睡虎元來是大虫。翻身跳出草窠中。是凡是聖俱吞却。方見楊岐正脈通。</p>
</div>
<div class='div-other'><a id='mulu454' />
<p class='h2'>送玉泉昌侍者</p><p>布裩赫赤紙衣鮮。不寫文殊與普賢。抖擻更無塵一點。肯將淨解污心田。</p>
</div>
<div class='div-other'><a id='mulu455' />
<p class='h2'>送虎丘順侍者</p><p>白雲飛落劍池傍。紙襖新糊玉一方。塔影忽然顛倒卓。為渠懸筆寫提綱。</p>
</div>
<div class='div-other'><a id='mulu456' />
<p class='h2'>送問禪行者</p><p>鳳凰山下劄一寨。搴旗斬將罕逢人。饒伊出得長虵陣。頂罩燒鍾一萬斤。</p>
</div>
<div class='div-other'><a id='mulu457' />
<p class='h2'>送徑山志書記</p><p>山上鯉魚生一角。忽然[跳-兆+孛]跳上青天。俱胝道者無尋處。却把龍王鼻孔穿。</p>
</div>
<div class='div-other'><a id='mulu458' />
<p class='h2'>送容禪人</p><p>未別便行多少好。須將白紙問人求。鳳山未有工夫答。且聽松風舉話頭。</p>
</div>
<div class='div-other'><a id='mulu459' />
<p class='h2'>送昌禪人</p><p>一片寒雲海上橫。道人正泛鐵舡行。夜深珠向龍宮出。無限光明動地生。</p>
</div>
<div class='div-other'><a id='mulu460' />
<p class='h2'>送興禪人之天台</p><p>秋風剪剪葉飄飄。去向天台度石橋。一踏便須成兩截。普通年事在今朝。</p>
</div>
<div class='div-other'><a id='mulu461' />
<p class='h2'>謝人送炭</p><p>晚來燒起滿爐紅。潦倒無能一病翁。因憶古人生意在。正當臘月有春風。</p>
</div>
<div class='div-other'><a id='mulu462' />
<p class='h2'>夜坐</p><p>地爐兀坐燒殘葉。童子酣眠喚不譍。空盡大千無佛祖。老蟲翻下夜龕燈。</p>
</div>
<div class='div-other'><a id='mulu463' />
<p class='h2'>送一禪人</p><p>出叢林又入叢林。渡水穿雲路轉深。誰謂他鄉元不隔。草鞋步步踏黃金。</p>
</div>
<div class='div-other'><a id='mulu464' />
<p class='h2'>送日禪人遊南岳</p><p>南岳岧嶤插太虗。道人獨往果何如。老猿啼在雲深處。露滴松梢月上初。</p>
</div>
<div class='div-other'><a id='mulu465' />
<p class='h2'>送明禪人遊天台</p><p>五百聲聞不住山。何拘天上與人間。只消一盞黃茶水。供罷依然舊路還。</p>
</div>
<div class='div-other'><a id='mulu466' />
<p class='h2'>送貭禪人遊南岳</p><p>古路迢迢往復回。白雲終日冷成堆。半千尊者無尋處。石上幽花帶露開。</p>
</div>
<div class='div-other'><a id='mulu467' />
<p class='h2'>送宜禪人之姑蘇</p><p>洞庭一望水漫漫。去路遙隨眼界寬。紅蓼白蘋秋正好。不知誰把釣魚竿。</p>
</div>
<div class='div-other'><a id='mulu468' />
<p class='h2'>翫月</p><p>兔有形兮桂有枝。何如光影未生時。古今翫月人無數。獨許南泉王老師。</p>
</div>
<div class='div-other'><a id='mulu469' />
<p class='h2'>送清禪人參方</p><p>雪盡莎根轉舊青。幽房宿火響空瓶。吳山越岫知多少。那取工夫到祖庭。</p>
</div>
<div class='div-other'><a id='mulu470' />
<p class='h2'>聞子規</p><p>啼來啼去一聲聲。却笑離人不解聽。何處故鄉歸未得。白雲空鎻亂山青。</p>
</div>
<div class='div-other'><a id='mulu471' />
<p class='h2'>送巳禪人</p><p>露濕長松曉未乾。殷勤送別下層巒。前途有問山居事。但道冬來十月寒。</p>
</div>
<div class='div-other'><a id='mulu472' />
<p class='h2'>因僧請益五祖演和尚語示之</p><p>滿城開盡牡丹花。未免逢人撒土沙。拈起庭前柏樹子。趙州門戶隔天涯。</p>
</div>
<div class='div-other'><a id='mulu473' />
<p class='h2'>寄憲使士敬王公</p><p>綉永直指向東南。百郡趨風盡聳瞻。長羨昔年裴相國。解從黃檗句中參。</p>
<p>此事當機覿面提。休將祖意問東西。相公判筆丘山重。誰謂昇天別有梯。</p>
</div>
<div class='div-other'><a id='mulu474' />
<p class='h2'>贈南岳山禪人</p><p>舊結茅菴岳頂居。年深且與世人疎。曾垂一釣千峯上。得箇黃鱗綠尾魚。</p>
</div>
<div class='div-other'><a id='mulu475' />
<p class='h2'>寄同參</p><p>試把虗空打一量。虗空只抵一絲長。一絲摘斷重量看。赤脚波斯走大唐。</p>
<p>祖師留下一隻履。東土西天誰往來。拋向洞庭湖裏了。却教滄海起塵埃。</p>
</div>
<div class='div-other'><a id='mulu476' />
<p class='h2'>漁者</p><p>釣魚船上謝三郎。只在蘆花深處藏。高枕綠蓑歌一曲。不知蓬背有嚴霜。</p>
</div>
<div class='div-other'><a id='mulu477' />
<p class='h2'>因雪示眾</p><p>長空片片雪花飛。眼底青山見亦稀。㝡是禪庭消未得。五雙十箇不知歸。</p>
</div>
<div class='div-other'><a id='mulu478' />
<p class='h2'>道童參政見訪</p><p>隼旟光裏昔曾培。人我山高喝使摧。記得省堂重會面。禾城又是第三回。</p>
<p>祖意明明百草頭。長江自古向東流。須知此物非他物。坐臥經行免外求。</p>
</div>
<div class='div-other'><a id='mulu479' />
<p class='h2'>寒夜寄友</p><p>欲問平安半字無。天寒夜冷坐圍爐。因思熊耳峯前客。謾有青青桂兩株。</p>
</div>
<div class='div-other'><a id='mulu480' />
<p class='h2'>用韻答國清夢堂和尚</p><p>從來眼不見鼻孔。東土西乾無祖師。八十老僧頭雪白。蒲團禪板且隨時。</p>
<p>天人日日雨曼陀。怪爾空生默坐何。無夢老禪憎愛盡。新豐曲和莫徭歌。</p>
</div>
<div class='div-other'><a id='mulu481' />
<p class='h2'>答東山楚材和尚</p><p>我昔與君參徑塢。罕逢弟子過於師。一千七百浩浩地。翻憶大平無事時。</p>
<p>鉢盂倒覆四天下。拄杖橫吞諸佛師。不用腕頭些子力。放開揑聚總臨時。</p>
</div>
<div class='div-other'><a id='mulu482' />
<p class='h2'>答妙菴玄首座</p><p>飲光不得阿難陀。續燄聯芳奈老何。千里同風一句子。漁人舞棹野人謌。</p>
<p>好與法燈三十棒。却將公案謗先師。幸然寂照無傳授。誰記拈槌豎拂時。</p>
</div>
<div class='div-other'><a id='mulu483' />
<p class='h2'>答瓊西堂</p><p>同參寄我妙伽陀。不問如何與若何。白雲陽春無此曲。一回擊節一回歌。</p>
</div>
<div class='div-other'><a id='mulu484' />
<p class='h2'>題船子夾山圖</p><p>劈口一橈天在水。離鈎三寸水連天。夾山不解抽身退。尚待華亭覆却舡。</p>
</div>
<div class='div-other'><a id='mulu485' />
<p class='h2'>洞山云。直道本來無一物。亦未合得他衣鉢。頌云</p><p>主人手裏秤高低。買賣商量總不齊。直是無人酬價數。黃金白璧賤如泥。</p>
</div>
<div class='div-other'><a id='mulu486' />
<p class='h2'>有僧下九十六轉語。末後云。設使將來。他亦不受。頌云</p><p>一路通時路路通。誰分南北與西東。春風不管鄉談別。到處桃花似舊紅。</p>
</div>
<div class='div-other'><a id='mulu487' />
<p class='h2'>送傳禪人</p><p>傳到無傳是正傳。千鈞大法一絲懸。當人不費纖毫力。炟赫靈光滿目前。</p>
</div>
<div class='div-other'><a id='mulu488' />
<p class='h2'>送舜禪人</p><p>參見諸方尊宿來。草鞋不枉踏塵埃。深村古院無奇特。慚愧高人到一回。</p>
</div>
<div class='div-other'><a id='mulu489' />
<p class='h2'>送瓊禪人之天台</p><p>百煉爐中鑄鐵牛。一莖草上現瓊樓。豐干拍手寒山笑。誰似渠儂得自由。</p>
</div>
<div class='div-other'><a id='mulu490' />
<p class='h2'>送因禪人之江西禮祖</p><p>百億須彌鞋袋裏。無邊剎土鉢囊中。參方若具參方眼。列祖齊教拜下風。</p>
</div>
<div class='div-other'><a id='mulu491' />
<p class='h2'>送圓禪人</p><p>九夏功圓正此時。鉢囊花綻一枝枝。東西南北從君去。頂後神光幾箇知。</p>
</div>
<div class='div-other'><a id='mulu492' />
<p class='h2'>送敬禪人參方</p><p>九到洞山雙眼碧。三登投子兩眉橫。家家門外通霄路。莫向古人行處行。</p>
</div>
<div class='div-other'><a id='mulu493' />
<p class='h2'>送初禪人禮五臺</p><p>百城初友是文殊。行脚參方信不虗。休問清涼山遠近。有緣處處得逢渠。</p>
</div>
<div class='div-other'><a id='mulu494' />
<p class='h2'>送德禪人之南岳</p><p>拈來拄杖化為龍。吞却乾坤不見蹤。有問又須向伊道。萬年松在祝融峯。</p>
</div>
<div class='div-other'><a id='mulu495' />
<p class='h2'>送福知客之江西</p><p>誰是主人誰是客。入門一著<span class='corr'>已</span>先知。馬駒踏殺人無數。只有歸宗眼似眉。</p>
</div>
<div class='div-other'><a id='mulu496' />
<p class='h2'>送省侍者省母</p><p>空花要覔生時蔕。陽艶須尋起處波。不是出家恩愛重。夢魂偏在故鄉多。</p>
</div>
<div class='div-other'><a id='mulu497' />
<p class='h2'>送安禪人往參天童</p><p>誰道葫蘆醋不酸。衲僧帶眼若為謾。長松一望二十里。脚未跨門先膽寒。</p>
</div>
<div class='div-other'><a id='mulu498' />
<p class='h2'>送先禪人。用蔣山韻</p><p>曾在獨龍岡上住。寶公刀尺合將來。將來呈似山僧看。何故囊藏不肯開。</p>
</div>
<div class='div-other'><a id='mulu499' />
<p class='h2'>送勤禪人禮白塔栴檀像。五臺文殊</p><p>紫栴檀把黃金褁。喚作如來丈六軀。端的要知真與妄。五臺山頂問文殊。</p>
</div>
<div class='div-other'><a id='mulu500' />
<p class='h2'>送人禮寶陀十首</p><p>大士分明立險關。黑風裏面浪中間。[拚-ㄙ+ㄊ]身入得翻身出。潮到沙頭日上山。</p>
<p>重重綠樹垂肩髮。片片紅霞覆足裙。合掌向前稱不審。大千沙界一時聞。</p>
<p>海潑爛銀千萬里。山堆濃綠兩三重。要知大士深相為。聽取朝朝暮暮鍾。</p>
<p>恒沙菩薩盡同名。唱出一聲千萬聲。禿却舌頭啞却口。青山盡處白雲橫。</p>
<p>有一觀音在面門。舒光炟赫照乾坤。曉風吹上盤陀石。東望扶桑特地昏。</p>
<p>觀音頂上戴彌陀。心法何曾厭琢磨。莫道聖凡相去遠。須知大海本同波。</p>
<p>萬種千般在一心。寶陀巖上覔觀音。直饒見得分明了。依舊雲遮紫竹林。</p>
<p>上人發足往南方。大士眉間<span class='corr'>已</span>放光。記取重重相為處。海濤推日上扶桑。</p>
<p>五更日上金鎔海。萬里朝來雪滾沙。一念信心知是妄。普門曾不隔天涯。</p>
<p>補陀巖是石頭堆。日夜潮聲到兩回。莫道觀音不曾現。山高海濶賺人來。</p>
</div>
<div class='div-other'><a id='mulu501' />
<p class='h2'>竺堂</p><p>西土大仙門戶別。古今能有幾人登。黃頭碧眼藩籬外。入室輸他俊衲僧。</p>
</div>
<div class='div-other'><a id='mulu502' />
<p class='h2'>鐵壁</p><p>千尋峭石勢崔嵬。總是純剛打就來。碧眼胡僧覷不破。春風日日綉蒼苔。</p>
</div>
<div class='div-other'><a id='mulu503' />
<p class='h2'>友巖</p><p>最難知是結交心。鐵壁銀山百萬尋。生死兩岐俱識破。石頭大小盡黃金。</p>
</div>
<div class='div-other'><a id='mulu504' />
<p class='h2'>寶山</p><p>空手入來空手去。黃金堆垛玉玲瓏。等閑提起一根草。萬劫千生用不窮。</p>
</div>
<div class='div-other'><a id='mulu505' />
<p class='h2'>無住</p><p>機輪轆轆見應難。盤走珠兮珠走盤。猶怪盤珠有痕跡。暮雲飛盡碧空寒。</p>
</div>
<div class='div-other'><a id='mulu506' />
<p class='h2'>汝海</p><p>楚王城畔水東流。未入滄溟不肯休。到了何曾分爾我。一般波浪拍天浮。</p>
<p>流出胸襟葢天地。小為一滴大無邊。明知不是他家事。只者波濤漲百川。</p>
</div>
<div class='div-other'><a id='mulu507' />
<p class='h2'>太虗</p><p>內外空空無一物。山河大地盡包藏。踏翻有海塵勞息。打破乾城劫數長。</p>
</div>
<div class='div-other'><a id='mulu508' />
<p class='h2'>元菴</p><p>三間茅屋從來住。百鳥䘖花幾度春。戶底門頭雖換了。依然不改舊時人。</p>
</div>
<div class='div-other'><a id='mulu509' />
<p class='h2'>大經</p><p>釋迦老子口門窄。般若華嚴小脫空。將謂涅槃包得盡。摩訶兩字未開封。</p>
</div>
<div class='div-other'><a id='mulu510' />
<p class='h2'>大愚</p><p>用巧人多用拙稀。心如木石太無知。就中自有分明處。懵懂元來不是癡。</p>
</div>
<div class='div-other'><a id='mulu511' />
<p class='h2'>無盡</p><p>祖祖相傳只這是。佛佛授手亦如斯。海波乾又須彌碎。不見虗空有爛時。</p>
</div>
<div class='div-other'><a id='mulu512' />
<p class='h2'>定山</p><p>屹然常在白雲中。不比飛來小小峯。幾度毗嵐翻海岳。何曾動著一株松。</p>
</div>
<div class='div-other'><a id='mulu513' />
<p class='h2'>竹所</p><p>香嚴一擊便忘知。大地平沈正此時。打雨敲風千萬箇。青青總是歲寒枝。</p>
</div>
<div class='div-other'><a id='mulu514' />
<p class='h2'>春泉</p><p>東風浩浩水潺潺。不隔千山與萬山。識得根源何處起。任流花片落人間。</p>
</div>
<div class='div-other'><a id='mulu515' />
<p class='h2'>梅叟</p><p>看到南枝又北枝。從教兩鬂白如絲。幻華滅盡留真實。正是青青著子時。</p>
</div>
<div class='div-other'><a id='mulu516' />
<p class='h2'>無旨</p><p>世尊何法可敷揚。迦葉從來不覆藏。且自栽田愽飯喫。說禪浩浩任諸方。</p>
</div>
<div class='div-other'><a id='mulu517' />
<p class='h2'>蓬隱</p><p>圓嶠方壺深更深。白雲一色葢瓊林。從來不與時人隔。却笑人來海上尋。</p>
</div>
<div class='div-other'><a id='mulu518' />
<p class='h2'>道林</p><p>本因言語顯無言。不住中間與兩邊。荊棘栴檀俱剗却。免教枝葉惹風煙。</p>
</div>
<div class='div-other'><a id='mulu519' />
<p class='h2'>無得</p><p>石女腰邊裁兔角。鐵牛背上刮龜毛。草菴忽卸瑠璃瓦。古井蓬塵十丈高。</p>
</div>
<div class='div-other'><a id='mulu520' />
<p class='h2'>道山</p><p>無心尚隔一重關。險峻方知到頂難。試問六年成底事。凍雲深鎻雪漫漫。</p>
</div>
<div class='div-other'><a id='mulu521' />
<p class='h2'>竺隱</p><p>五天居處絕埃塵。只見青天不見人。畢竟藏身沒蹤跡。沒蹤跡處莫藏身。</p>
</div>
<div class='div-other'><a id='mulu522' />
<p class='h2'>正宗</p><p>掀翻海岳振乾坤。南北東西此道尊。臨濟德山無棒喝。不知將底付兒孫。</p>
</div>
<div class='div-other'><a id='mulu523' />
<p class='h2'>大網</p><p>四海都將一網收。不須重下釣鼇鈎。看他眾目分張處。無限魚龍在裏頭。</p>
</div>
<div class='div-other'><a id='mulu524' />
<p class='h2'>翠庭</p><p>歲寒常愛色青青。曾是神光立到明。階下任堆三尺雪。祖師門戶未常扃。</p>
</div>
<div class='div-other'><a id='mulu525' />
<p class='h2'>劍關</p><p>一握吹毛凜似霜。揮來那箇敢當場。與君放出其中主。百萬魔軍總被降。</p>
</div>
<div class='div-other'><a id='mulu526' />
<p class='h2'>大千</p><p>百億須彌方揑碎。恒沙世界又摶成。藕絲竅裏挨紅日。一片山河似掌平。</p>
</div>
<div class='div-other'><a id='mulu527' />
<p class='h2'>靈仲</p><p>虗明一點從何起。只在尋常日用中。畢竟難謾破竈墮。但將泥瓦合虗空。</p>
</div>
<div class='div-other'><a id='mulu528' />
<p class='h2'>別峯</p><p>峭巍巍地插天青。峻壁懸崖有路登。莫謂此中山勢險。前頭更有最高層。</p>
</div>
<div class='div-other'><a id='mulu529' />
<p class='h2'>象外</p><p>有形有相落凡塵。無相無形未是真。不在範圍天地內。數聲清磬一閑人。</p>
</div>
<div class='div-other'><a id='mulu530' />
<p class='h2'>無邪</p><p>偏中正與正中偏。仔細推來著兩邊。和這二邊都掃却。一輪明月掛中天。</p>
</div>
<div class='div-other'><a id='mulu531' />
<p class='h2'>一初</p><p>纔舉此心成第二。寂然不動也非親。須知佛法無多子。坐斷乾坤日見真。</p>
</div>
<div class='div-other'><a id='mulu532' />
<p class='h2'>實菴</p><p>拈却虗頭一著子。入門不要問西東。單單只把空拳豎。大坐當軒振祖風。</p>
</div>
<div class='div-other'><a id='mulu533' />
<p class='h2'>天然</p><p>昔日丹霞騎聖僧。馬師方便為安名。人人具足如斯體。不是因緣造作成。</p>
</div>
<div class='div-other'><a id='mulu534' />
<p class='h2'>鏡堂</p><p>鑄出元非百鍊銅。照時方信本來空。白銀為壁黃金瓦。試問何人住此中。</p>
</div>
<div class='div-other'><a id='mulu535' />
<p class='h2'>復初</p><p>返本還源一句子。恰如混沌未分開。明明數一為千萬。千萬重歸一上來。</p>
</div></div>
<p class='juan'>佛日普照慧辯楚石禪師語錄卷第十九</p>
<div class='div-w'>
<p class='h1'>音切</p><p>鐙<span class='note-inline'>(多鄧切)</span>　嚲<span class='note-inline'>(丁可切)</span>　閃<span class='note-inline'>(式歛切)</span>　閬<span class='note-inline'>(蘆宕切)</span>　[拚-ㄙ+ㄊ]<span class='note-inline'>(皮援切)</span>　咍<span class='note-inline'>(訶臺切)</span>　剗<span class='note-inline'>(楚簡切)</span>　寨<span class='note-inline'>(柴夬切)</span>　搴<span class='note-inline'>(居件切)</span>　譍<span class='note-inline'>(於陵切)</span>　隼<span class='note-inline'>(息晉切)</span>　旟<span class='note-inline'>(以諸切)</span>　<span class='corr'>炟</span><span class='note-inline'>(丁達切)</span>　賺<span class='note-inline'>(徒陷切)</span>　垛<span class='note-inline'>(徒果切)</span>　轆<span class='note-inline'>(力木切)</span>　屹<span class='note-inline'>(魚乞切)</span></p>
</div>
</div><!-- end of div[@id='body'] -->
</body></html>