<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />佛日普照慧辯楚石禪師語錄卷第十</p>
<div class='div-other'><a id='mulu23' />
<p class='h1'>舉古上</p><p class="byline">侍者　明遠等　編</p><p>舉雲門一日。拈拄杖云。凡夫實謂之有。二乘析謂之無。緣覺謂之幻有。菩薩當體即空。衲僧見拄杖。但喚作拄杖。行但行坐但坐。總不得動著。妙喜云。我不似雲門老人。將虗空剜窟竉。驀拈拄杖云。拄杖子。不屬有不屬無。不屬幻不屬空。卓一下云。凡夫二乘。緣覺菩薩。盡向這裏。各隨根性。悉得受用。惟於衲僧分上。為害為冤。要行不得行。要坐不得坐。進一步。則被拄杖子。迷却路頭。退一步則被拄杖子。穿却鼻孔。只今莫有不甘底麼。試出來。與拄杖子相見。如無來年更有新條在。惱亂春風卒未休。師云。凡夫不合起有見。二乘不合起無見。緣覺不合起幻有見。菩薩不合起當體即空見。不可放過雲門老漢。貪觀白浪。失却手橈。累他天下衲僧。總落拄杖圈䙡。放過不可。好與一坑埋却。</p>
<p>舉僧問香嚴。如何是道。嚴云。枯木裏龍唫。僧云如何是道中人。嚴云。髑髏裏眼睛。僧又問石霜。如何是枯木裏龍唫。霜云。猶帶喜在。如何是髑髏裏眼睛。霜云。猶帶識在。又問曹山。如何是枯木裏龍唫。山云。血脉不斷。如何是髑髏裏眼睛。山云乾不盡。遂有頌云。枯木龍唫真見道。髑髏無識眼初明。喜識盡時消息盡。當人那辨濁中清。圓悟老人云。一人透語滲漏。一人透情滲漏。一人透見滲漏。妙喜云。諸人還揀得出麼。若揀不出。不惜眉毛。為諸人說破。香嚴透語滲漏。被語言縛殺。石霜透情滲漏。被情識使殺。曹山透見滲漏。被見聞覺知惑殺。分明說了。具眼者辨取。師云。妙喜老人。全身坐在三種滲漏裏。却不被三種滲漏所拘。雖然要見古人。直是遠在。為什麼如此。無事教壞人家男女。</p>
<p>舉提婆達多。在地獄中。世尊令阿難傳問云。汝在地獄中。可忍受否。云我雖在地獄中。如三禪天樂。世尊又令阿難傳問。你還求出否。云待世尊入地獄我即出。阿難云。世尊是三界大師。豈有入地獄分。云世尊既無入地獄分。我豈有出地獄分。妙喜云。既無出分。又無入分。喚什麼。作釋迦老子。喚什麼。作提婆達多。喚什麼作地獄。還委悉麼。自擕瓶去沽村酒。却著衫來作主人。師云。妙喜與麼批判。刁刀相似。魚魯差殊。不知釋迦老子自是釋迦老子。提婆達多。自是提婆達多。地獄自是地獄。料掉沒交涉。一夜落花雨。滿城流水香。</p>
<p>舉招慶問羅山。有人問巖頭。塵中如何辨主。頭云。銅沙羅裏滿盛油。意作麼生。山召大師。慶應諾。山云。獼猴入道場。山却問明招。或有人問。你作麼生。招云。箭穿紅日影。妙喜云。還會麼。獼猴入道場。箭穿紅日影。兩箇老古錐。擔雪共填井。喝一喝。師云。我當時。若作羅山。待招慶問銅沙羅裏滿盛油。意作麼生便喝。山却問明招。或有人問你。作麼生。也與一喝。召眾云。且道天寧兩喝。與妙喜一喝。是同是別。</p>
<p>舉招慶普請擔泥次。中路按拄杖問僧云。上窟泥下窟泥。僧云上窟泥。慶打一棒。又問一僧。上窟泥下窟泥。僧云。下窟泥。慶亦打一棒。又問明招。招放下泥擔叉手云。請師鑑。慶便休。妙喜云。招慶雖然休去。爭奈明招不甘。雲門當時。若見他放下泥擔。云請師鑑。劈脊也與一棒。看他如何折合。師云。國清才子貴。家富小兒驕。</p>
<p>舉睦州問僧。近離甚處。僧云河北。州云。河北有箇趙州和尚。上座曾到彼麼。僧云。某甲近離彼中。州云。趙州有何言句示徒。僧遂舉喫茶話。州乃云慚愧。却問僧趙州意作麼生。僧云。只是一期方便。州云。苦哉趙州。被你將一杓屎潑了也便打。後來雪竇云。這僧克由尀耐。將一杓屎。潑他二員古佛。妙喜云。雪竇只知一杓屎。潑他趙睦二州。殊不知。這僧末上。被趙州將一杓屎潑了。却到睦州。又遭一杓。只是不知氣息。若知氣息。甚麼處有二員古佛。師云。這僧不會喫茶意旨。不知潑屎氣息。帶累好人。墮屎坑中。合喫多少拄杖。雪竇妙喜一時放過。也須替他。入涅槃堂始得。</p>
<p>舉僧問雲門。如何是超佛越祖之談。門云胡餅。妙喜云。雲門直是好一枚胡餅。要且無超佛越祖底道理。師云[祝/土]。</p>
<p>舉洞山云。須知有佛向上事。僧問如何是佛向上事。山云非佛。雲門云。名不得狀不得。所以非。妙喜云。二尊宿恁麼提持。佛向上事且緩緩。這裏即不然。如何是佛向上事。拽拄杖劈脊便打。免教伊在佛向上躲根。師云。我這裡。無向上向下。佛是西天老比丘。今朝有酒今朝醉。明日無錢明日求。</p>
<p>舉石門聰和尚云。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我這裏。若離我這裏。我有鈎鈎你。十五日<span class='corr'>已</span>後諸佛滅。你不得住我這裏。若住我這裏。我有錐錐你。且道正當十五日。用鈎即是。用錐即是。遂有頌云。正當十五日。鈎錐一時息。更擬問如何。回頭日又出。妙喜云。恢張三玄三要。扶竪臨濟正宗。須是恁麼人始得。雖然如是。雲門即不然。十五日<span class='corr'>已</span>前。諸佛本不曾生。十五日<span class='corr'>已</span>後。諸佛本不曾滅。十五日<span class='corr'>已</span>前。你若離我這裡。我也不用鈎鈎你。一任橫擔拄杖。緊峭草鞋。十五日<span class='corr'>已</span>後。你若住我這裡。我也不用錐錐你。一任抝折拄杖。高挂鉢囊。且道正當十五日。合作麼生。乃云。十五日前後。鈎錐徒爾為。今朝是十五。正好用鈎錐。且作麼生用。路逢死虵莫打殺。無底籃子盛將歸。師云。用盡自<span class='corr'>己</span>心。笑破他人口。</p>
<p>舉白雲祥和尚。問僧不壞假名。而談實相作麼生。僧云。這箇是椅子。白雲以手撥云。將鞋袋來。僧無對。白雲云。這虗頭漢。雲門聞云。須是祥兄始得。妙喜云。雲門扶強不扶弱。爭奈憐兒不覺醜。這僧當時。若是箇漢。待他道將鞋袋來。便與掀倒禪牀。直饒白雲。牙如劍樹。口似血盆。也分疎不下。師拈起拄杖云。這箇是假名。那箇是實相。這箇是實相。那箇是假名。一不是二不成。路遠夜長休把火。大家吹殺暗中行。擲拄杖舉石頭問長髭甚處來。髭云嶺南來。頭云。大庾嶺頭。一鋪功德。成就也未。髭云。成就久矣。只欠點眼在。頭云。莫要點眼麼。髭云便請。頭埀下一足。髭便禮拜。頭云。子見箇什麼便禮拜。髭云。如紅罏上一點雪。妙喜云。眾中商量甚多。或云無眼功德。有甚點處。或云。莫要點眼麼。待他道便請好劈脊便打。若恁麼。未免穢污這功德。雲門即不然。待這老漢埀下一足。但道起動和尚。師云。長髭親從大庾嶺來。平白被石頭熱謾一上。見箇什麼便問。一鋪功德。成就也未。虗空裏釘橛。又有長髭。把不定便道。成就久矣。只欠點眼在。一盲引眾盲。石頭埀下一足。還當得點眼也無。一箇既不惺惺。兩箇更是懡㦬。如紅爐上一點雪。果然諸人。切忌接響承虗。脫空妄語。</p>
<p>舉王大王。向雪峯會裏。請晏監寺住鼓山。雪峯與孚上座送出門。回至法堂上乃曰。一隻聖箭。直射入九重城裏去也。孚云。和尚是伊未在。峯曰。渠是徹底人。孚云。若不信。待某甲去勘過。遂往路中把住云。師兄向甚麼處去。鼓山云。九重城裏去。孚云。忽遇三軍圍閉時如何。山云。他家自有通霄路。孚云。恁麼則離宮失殿去也。山云。何處不稱尊。孚便回。謂雪峯云。好一隻聖箭折却也。遂舉前話。峯云。渠有語在。孚云。這老凍膿。畢竟有鄉情在。妙喜云。眾中商量道。什麼處。是聖箭折處。云鼓山不合答他話。是聖箭折處。鼓山不合說道理。是聖箭折處。恁麼批判。非惟不識鼓山。亦乃不識孚老。殊不知孚上座。正是一枚賊漢。於鼓山面前。納一場敗闕。懡㦬而歸。却來雪峯處拔本。大似屋裏販楊州。若非雪峯有大人相。這賊向甚處容身。當時可惜。放過却成箇不了底公案。只今莫有為古人出氣底麼。試出來。我要問你。甚麼處是聖箭折處。師云。鼓山聖箭子。射入九重城。甚生氣槩。孚上座。等閒拶著。略露鋒鋩。回至法堂却云箭折。誣人之罪。以罪加之。妙喜老人謂。孚上座是一枚賊漢。向鼓山面前。納敗闕而歸。騎賊馬殺賊。大凡事不孤起。當時雪峯。只因賣弄這一隻聖箭子。勾賊破家。若也咬定牙關。誰敢無風起浪。便是盡大地。稻麻竹葦。化作衲僧。要勘鼓山。也無啟口處。天寧不是貶剝古人聖箭子。是什麼廁草莖。拋向垃圾堆頭著。更問他折處。且莫[尸@豕]沸好。</p>
<p>舉明招向火次。僧忽問。目前無法。意在目前。不是目前法。非耳目之所到。未審此四句。那句是賓。那句是主。明招撥開火云。你向這裏。與我拈出一莖眉毛看。僧云。非但某甲。盡大地人。喪身失命。招云。何故自把髻投衙。妙喜云。這僧有頭無尾。明招有尾無頭。若人道得頭尾圓全句。雲門與你拄杖子。師云。不解拈出火裏眉毛。未知四句中。那一句是賓。那一句是主。妙喜道。這僧有頭無尾。明招有尾無頭。直饒妙喜。道得頭尾圓全句。天寧拄杖子。未放伊在。</p>
<p>舉南泉坐次。一僧問訊。叉手而立。泉云太俗生。僧合掌。泉云太僧生。僧無語。妙喜云。合掌太僧生。叉手又俗氣。總不恁麼時。尊體無頓處有巴鼻。唵蘇嚕蘇嚕。悉唎悉唎。喝一喝云是甚麼。近來王令稍嚴。不許攙行奪市。師云。叉手太俗。合掌太僧。不僧不俗。誰敢安名。檢點將來。也是垛生招箭。且道落在這僧分上。落在南泉出上。</p>
<p>舉麻谷持錫到章敬。遶禪牀三匝。振錫一下。卓然而立。妙喜云。純鋼打就。生鐵鑄成。敬云是是。妙喜云。錦上鋪花三五重。谷又持錫到南泉。遶禪牀三帀。振錫一下。卓然而立。妙喜云。<span class='corr'>已</span>納敗闕了也。泉云。不是不是。妙喜云。枷上更著杻。谷云。章敬道是。和尚為什麼道不是。妙喜云。愁人莫向愁人說。泉云。章敬則是。是汝不是。此是風力所轉。終成敗壞。妙喜云。試把火照看。南泉面皮厚多少。復召大眾云。雲門恁麼批判。且道肯他不肯他。師云。麻谷遶牀振錫。參禮常儀。為什麼。章敬道是。南泉道不是。苦瓠連根苦。甜瓜徹蔕甜。</p>
<p>舉讓和尚遣僧問馬祖云作麼生。祖云。自從胡亂後。三十年不曾少鹽醬。妙喜云。雲門即不然。夜夢不祥。書門大吉。師云。且道妙喜與馬祖。是同是別。如何黑漆屏風上。更寫盧仝月蝕詩。</p>
<p>舉僧問雲峯。如何是心地法門。峯云。不從人得。僧云。不從人得時如何。峯云。此去衡陽不遠。妙喜云。雲門即不然。如何是心地法門。不從人得。不從人得時。如何看脚下。師云。或問天寧如何是心地法門。不從人得。不從人得時如何。早晨有粥。齋時有飯。</p>
<p>舉僧問巖頭。三界競起時如何。頭云坐却著。僧云。未審師意如何。頭云。移取廬山來。即向汝道。妙喜云。巖頭古佛。向萬仞崖頭埀手。鑊湯罏炭裏橫身。葢為慈悲之故。有落草之談。今日若有人問雲門。三界競起時如何。只向他道。快便難逢。未審師意如何。移取雲門山來。即向汝道。師云。三界競起。巖頭道坐却著。見怪不怪。其怪自壞。妙喜道。快便難逢。順水流舟。更加櫓棹。天寧道。在什麼處。長安甚閙。我國晏然。未審師意如何。待我上山斫棒來。却向汝道。三段不同。收歸上科。</p>
<p>舉僧問五祖。如何是佛。祖云露胷跣足。如何是法。云大赦不放。如何是僧。云釣魚舡上謝三郎。妙喜云。此三轉語。一轉具三玄三要。四料揀。四賓主。洞山五位。雲門三句。百千法門。無量妙義。若人揀得。許你具一隻眼。師云。三玄三要。四料揀。四賓主。洞山五位。雲門三句。百千法門。無量妙義。大似頭上安頭。天寧今日。為你諸人。抽却釘㧞却楔。做箇洒洒落落地。丈夫兒。豈不好。何故喫他殘羮餿飯。隨他脚後跟轉。被他喚作無地頭漢。慚惶殺人。</p>
<p>舉僧問雲門。如何是道。門云透出一字。妙喜云。透出一字。却不相似。急轉頭來。張三李四。師云。天寧作麼生拈拄杖。擊禪牀云。洎合停囚長智。</p>
<p>舉教中道。生滅滅<span class='corr'>已</span>。寂滅現前。妙喜云。真生無可生。真滅無可滅。寂滅忽見前。蝦蟇吞却月。師云。寂滅不現前。心心生與滅。龜毛扇子扇。泥牛一點血。</p>
<p>舉僧問趙州。百骸俱潰散。一物鎮長靈時如何。州云。今朝又風起。妙喜云。今朝又風起。閙處莫插嘴。觸著閻羅王。帶累陰司鬼。師云。天寧下箇注脚。也要醉後添杯。今朝又風起。不必更疑猜。就地撮將黃葉去。入山推出白雲來。</p>
<p>舉法眼問覺鐵觜。近離甚處。覺云趙州。眼云。承聞趙州有栢樹子話是否。覺云無。眼云。往來皆謂。僧問。如何是祖師西來意。州云。庭前栢樹子。上座何得道無。覺云。先師實無此語。和尚莫謗先師好。妙喜云。若道有此語。蹉過覺鐵觜。若道無此語。又蹉過法眼。若道兩邊都不涉。又蹉過趙州。直饒總不恁麼。別有透脫一路。入地獄如箭射。畢竟如何。舉起拂子云。還見古人麼。喝一喝。師云。祖師西來意。庭前栢樹子。此話<span class='corr'>已</span>徧行天下了也。因甚麼。覺鐵觜却道。先師無此語。眾中往往商量。趙州只是一期方便。不可作實解。所以道無。與麼亂統。謗他古佛不少。妙喜云。若道有此語。蹉過覺鐵觜。若道無此語。又蹉過法眼。若道兩邊俱不涉。又蹉過趙州。今日煙波無可釣。不須新月更為鈎。</p>
<p>舉青原思和尚問六祖。當何所務。即不落階級。祖云。汝曾作什麼來。思云。聖諦亦不為。祖云落何階級。思云。聖諦尚不為。何階級之有。祖深器之。妙喜云。莫將閑話為閑話。往往事從閑話生。師云。弄泥團漢。有什麼限。</p>
<p>舉龐居士問靈照女。明明百草頭。明明祖師意。作麼生會。照云。這老漢頭白齒黃。作這箇見解。居士云。你作麼生。照云。明明百草頭。明明祖師意。妙喜云。龐居士先行不到。靈照女末後太過。直饒齊行齊到。若到雲門。一坑埋却。且道過在什麼處。明明百草頭。明明祖師意。師云。明明百草頭。明明祖師意。龐公只解拋磚。靈照何曾瞥地。從教千古萬古黑漫漫。填溝塞壑沒人會。</p>
<p>舉雲門云。百草頭上。道將一句來。眾無語。自代云俱。圓悟老人云劄。妙喜云普。復云。俱劄普日輪午。李將軍射石虎。雖然透過那邊。枉發千鈞之弩。師云。雲門俱。少實多虗。圓悟劄。了無交涉。妙喜普。直須薦取。這三箇漢。各立生涯。搖頭擺尾到處逢他。深山藏獨虎。淺草露羣虵。</p>
<p>舉僧問趙州。四山相逼時如何。州云。無路是趙州。妙喜云。無路是趙州。老將足機籌。關南并塞北。當下一時收。師云。四山相逼時。無路趙州老。黃葉落紛紛。一任秋風掃。</p>
<p>舉裴相國入寺。見壁間畫像。問院主云。壁間是甚麼。主云高僧。裴云。形儀可觀。高僧在甚麼處。主無語。裴云。這裡莫有禪僧麼。時黃檗在眾。主云。有一希運上座。頗似禪僧。裴遂召黃檗。舉前語似之。檗云。但請問來。裴云。儀形可觀。高僧在甚麼處。檗召相公。公應諾。檗云。在甚麼處。裴於言下領旨。妙喜云。裴公將錯就錯。脫盡根塵。黃檗信口垂慈。不費心力。似地檠山。不知山之孤峻。如石含玉。不知玉之無瑕。雖然如是。黃檗只有殺人刀。且無活人劍。今日大資相公。或問雲門。形儀可觀。高僧在甚麼處。雲門亦召云相公。相公若應諾。雲門即向道。今日堂中。特謝供養。師云。裴相國道。高僧在甚麼處。分明換却眼睛。黃檗更召相公。剛把鉢盂安柄。老妙喜與人。錯下注脚便道。似地檠山。不知山之孤峻。如石含玉。不知玉之無瑕。蹉過了也。天寧即不然。亦召相公。相公應諾。劈脊便棒。免教這漢。向死水裏淹殺。</p>
<p>舉僧問趙州。如何是祖師西來意。州云。庭前栢樹子。僧云。和尚莫將境示人。州云。我不將境示人。僧云。如何是祖師西來意。州云。庭前栢樹子。妙喜云。庭前栢樹子。今日重新舉。打破趙州關。特地尋言語。既是打破關。為什麼。却尋言語。當初將謂茅長短。燒了元來地不平。師云。庭前栢樹子。天下杜禪和。只管尋枝葉。還曾夢見麼。四海幸然清似鏡。莫來平地起風波。</p>
<p>舉裴相國捧一尊像。胡跪於黃檗前云。請師安名。檗云裴休。裴應諾。檗云。與汝安名竟。裴作禮云。謝師安名。妙喜云。裴公黃檗。可謂如木入水。似金愽金。雖然如是。檢點將來。不無滲漏。今日蔡中郎。或捧一尊像。請雲門安名。即向道。清淨法身。毗盧遮那佛。若云謝師安名。即向道。下坡不走。快便難逢。師云。裴公捧像。黃檗安名。冷地看來。如大家教新婦相似。直是好笑。笑須三十年。妙喜既不能坐斷。未免隨例顛倒。喚作清淨法身。毗盧遮那佛。周人以栢。殷人以栗。</p>
<p>舉外道問佛。不問有言。不問無言。世尊良久。外道讚嘆云。世尊大慈大悲。開我迷雲。令我得入。外道去後。阿難問佛。外道有何所證。而言得入。世尊云。如世良馬見鞭影而行。雪竇云。邪正不分。過由鞭影。妙喜云。邪正兩分。正由鞭影。師云。欲識邪正不分麼。誰是外道。誰是世尊。欲識邪正兩分麼。世尊自世尊。外道自外道。此是天寧見處。一任諸方貶剝。</p>
<p>舉僧問趙州。如何是趙州。州云。東門。南門。西門。北門。僧云。不問這箇。州云。你問趙州聻。妙喜云。這僧問趙州。趙州答趙州。得人一馬。還人一牛。人平不語。水平不流。會麼。受恩深處宜先退。得意濃時便好休。師云。儘這僧神通。跳趙州關不過。大丈夫漢。當眾決擇。未到弓折箭盡。即便拱手歸降。何不著一轉語。教他納欵去。且道著得箇什麼語。</p>
<p>舉僧問長沙。南泉遷化。向甚麼處去。沙云。東家作驢。西家作馬。僧云。未審意旨如何。沙云。要騎便騎。要下便下。妙喜云。今日或有人問雲門。圓悟老人遷化。向甚麼處去。即向他道。入阿鼻大地獄去也。未審意旨如何。飲洋銅汁。吞熱鐵圓。或問還救得也無。云救不得。為什麼救不得。是這老漢。家常茶飯。師云若欲報德酬恩。須是長沙妙喜。忤逆兒孫始得。雖然珊胡枕上兩行淚。半是思君半恨君。</p>
<p>舉百丈凡參次。有一老人。常隨眾聽法。眾人退老人亦退。忽一日不退。丈遂問。面前立者。復是何人。老人云。某甲非人也。於過去迦葉佛時。曾住此山。因學人問。大修行底人。還落因果也無。對云。不落因果。五百生墮野狐身。今請和尚。代一轉語。貴脫野狐身。老人遂問。大修行底人。還落因果也無。丈云。不昧因果。老人於言下大悟。便脫野狐身。妙喜云。不落與不昧。半明兼半晦。不昧與不落。兩頭空索索。五百生前箇野狐。而今冷地謾追呼。喝一喝云。座中既有江南客。休向樽前唱鷓鴣。師云。這箇公案。批判者。多盡向不落不昧上。妄生卜度。未有一箇格外提持。帶累百丈老人。也在野狐隊裏。天寧不是釘樁搖櫓。膠柱調絃。海枯終見底。人死脚皮穿。</p>
<p>舉道吾與漸源。至一家吊慰。源拊棺云。生耶死耶。吾云。生也不道。死也不道。源云。為什麼不道。吾云。不道不道。回至中路。源云。和尚快與某甲道。若不道。打和尚去。吾云。打即任打。道即不道。妙喜云。生也不道。死也不道。公案兩重。一狀領到。露刃吹毛。截斷綱要。脫却鶻臭衫。拈却炙脂帽。大坐當軒氣皓皓。喝一喝。師云。生耶死耶。動念即乖。不道不道。何處尋討。拽脫鼻孔。打破髑髏。腰纏十萬貫。騎鶴上揚州。有意氣時添意氣。不風流處也風流。</p>
<p>舉僧問睦州。一言道盡時如何。州云。老僧在你鉢囊裏。又問雲門。一言道盡時如何。門云裂破。妙喜云。或有人問山僧。一言道盡時如何。這漆桶。師云。有人來問天寧。一言道盡時如何。隔。</p>
<p>舉僧問雲門。達磨九年面壁。意旨如何。門云念七。妙喜云。念七念七。全無消息。背看分明。正觀難識。既是正觀。為什麼難識。可知禮也。師云。達磨面壁。雲門念七。更問如何。[口*佛]㖃啒[口*律]。</p>
<p>舉龐居士問馬大師。不昧本來身。請師高著眼。大師直下覷。士云。一種沒弦琹。惟師彈得妙。大師直下覷。居士禮拜。大師歸方丈。居士隨後。至方丈云。適來弄巧成拙。妙喜云。且道是馬大師。弄巧成拙。龐居士弄巧成拙。還有緇素得出者麼。若緇素不出。癩馬繫枯樁。直饒緇素得出。也是蝦蟇口裏一粒椒。師云。馬大師。彈得沒弦琹。調高千古。龐居士。和得無譜曲。響徹九霄。溪邊石女暗嗟吁。海底泥牛亂奔走。雖然如是。也未契本來身在。不見道。蝦蟇口裡一粒椒。</p>
<p>舉龐居士云。心如境亦如。無實亦無虗。有亦不管。無亦不拘。不是聖賢。了事凡夫。妙喜云。白的的清寥寥。水不能濡。火不能燒。是箇什麼。切不得問著。問著則瞎却你眼。以拄杖。擊香臺一下。師云。要作了事凡夫。更須進前三步。</p>
<p>舉古德云。佛法也大有。只是舌頭短。妙喜云。向道莫行山下路。果聞猿叫斷腸聲。師云。古德元不知有佛法。一箇箇。舌頭徧覆十方世界。特地說無說有。說短說長。好劈口便掌。且道天寧意。在什麼處。河裏失錢河裏摝。</p>
<p>舉洛浦示眾云。孫臏收鋪去也。有卜者出來。時有僧出曰。請和尚一卜。浦云。汝家爺死。僧無語。法眼代。拊掌三下。妙喜云。這僧汲興。死却爺。又被他人拊掌。信知禍不單行。福無雙至。然洛浦善卜。法眼善斷。若子細思量。爻象吉凶。二老一時漏逗。既占得火風鼎卦。何故斷作地火明夷。雲門即不然。驀拈拄杖云。孫臏門下。死却即罷。連卓三下云。會麼。內屬艮宮。再求外象。又卓三下云。千靈萬聖。萬聖千靈。莫順人情。復卓一下云。吉凶上卦。師云。洛浦道。汝家爺死。拄却舌頭。妙喜牙上生牙。角上生角。妄談休咎。強說是非。一時抖亂六十四卦了也。</p>
<p>舉巖頭參德山。纔跨門便問。是凡是聖。山便喝。頭便禮拜。後有僧舉似洞山。山云。若不是奯公。也大難承當。巖頭聞云。洞山老漢。不識好惡。錯下名言。我當時一手擡一手搦。妙喜云。猛虎不識穽。穽中身死。蛟龍不怖劍。劍下身亡。巖頭雖於虎穽中。有透脫一路。向劍刃上。有出身之機。若子細檢點將來。猶欠悟在。只今還有為巖頭作主底麼。出來與杲上座相見。良久喝一喝。拍一拍云。洎合停囚長智。師云。德山咬猪狗手脚。巖頭鍛了底精金。驀劄相逢。更無回互。將他八兩。換得半斤。洞山雖是作家。也只傍觀有分。妙喜費許多氣力作什麼。拈拄杖。畫一畫云。一。</p>
<p>舉本仁示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道為你說答你話。若人辨得。許你有箇入處。妙喜云。本仁將一穿雲居子。換却天下人眼睛。却被這僧將一條斷貫索。不動干戈。穿却鼻孔。後來舜老夫拈云。本仁既<span class='corr'>已</span>入草。這僧又落深村。然則陽春雪曲。時人難和。邨歌社舞。到處與人合得著。妙喜云。舜老夫是則也是。未免隨摟搜。杲上座。不惜眉毛。為諸人說破。聲不是聲。色不是色。馬後驢前。神出鬼沒。雪曲陽春和不齊。邨歌社舞且淈[泳-永+盾]。以拂子擊禪牀云。這箇決定不是聲。復舉起云。這箇決定不是色。且畢竟是箇甚麼。喝一喝云。此時若不究根源。直待當來問彌勒。師云。本仁也只道得箇聲不是聲。色不是色。別有甚麼奇特。白雪陽春雖唱得。爭奈時人和不得。誵訛在甚麼處。聲不是聲。色不是色。</p>
<p>舉雪峯問僧。近離甚處。僧云覆船。峯云。生死海未渡。為什麼覆却船。僧無語。歸舉似覆船。船云。何不道渠無生死。僧再至雪峯。峯再舉前話問僧。僧云。渠無生死。峯云。此不是汝語。僧云。是覆船恁麼道。峯云。我有二十棒。寄與覆船。二十棒老僧自喫。要且不干闍梨事。妙喜云。作家宗師。天然猶在。雖然如是。也是作賊人心虗。是則不干這僧事。二十棒何須自喫。但更添二十棒。只打覆船便了。且道渠過在甚麼處。老老大大。不合與人代語。師云。覆船道。渠無生死。還喫得雪峯意麼。若契得雪峯意。為什麼道。我有二十棒。寄打覆船。二十棒老僧自喫。會麼。這裏若會。便見妙喜道。作賊人心虗。勘破雪峯了也。是則不干這僧事。二十棒何須自喫。<span class='corr'>但</span>更添二十棒。只打覆船便了。你道妙喜還有過也無。頭上著枷。脚下著杻。</p>
<p>舉僧問鏡清。新年頭。還有佛法也無。清云有。僧云如何是新年頭佛法。清云。元正啟祚。萬物咸新。僧云。謝師答話。清云。山僧今日失利。又僧問明教。新年頭還有佛法也無。教云無。僧云。年年是好年。日日是好日。為什麼却無。教云。張公喫酒李公醉。僧云。老老大大。龍頭虵尾。教云。山僧今日失利。妙喜云。二尊宿。一人向高高峯頂立不露頂。一人向深深海底行不濕脚。是則也是。未免有些誵訛。今夜或有人。問杲上座。新年頭。還有佛法也無。只向他道。今日一隊奴僕。在茶堂裏。邨歌社舞。弄些神鬼。直得點胸尊者惡發。把鉢盂峯。一擲擲過恒河沙世界之外。驚得憍陳如。怕怖慞惶。倒騎露柱。跳入擔板禪和鼻孔裏。撞倒舒州天柱峯。安樂山神。忍俊不禁。出來攔胷搊住云。尊者你既稱阿羅漢。出三界二十五有塵勞。超分段生死。因甚麼。有許多無明。被這一問。不勝懡㦬。却回佛殿裏。第三位打坐。依舊點胷點肋道。天上天下。惟我獨尊。自云住住。杲上座。他問新年頭佛法。為什麼。一向虗空裏打筋斗。說脫空謾人。良久云。杲上座。今日失利。師云。有佛法無佛法。盡被鏡清明教二大老。當頭坐斷。不許後人摶量。妙喜以虗空口。掉廣長舌。將三千大千世界。過現未來。佛及眾生。真如凡聖。陰陽寒暑。乘除加減。束作一句。卷舒無礙。收放自由。管什麼新年頭舊年尾佛法。道有也得。道無也得。誰敢正眼覷著。若到天寧門下。更須勘過。少年曾決龍虵陣。潦倒還聽稚子歌。</p>
<p>舉僧問睦州。經頭以字不成八不是。未審是什麼字。州彈指一下云。會麼。僧云不會。州云。上來講讚。無限勝因。蝦蟇[跳-兆+孛]跳上天。蚯蚓驀過東海。妙喜云。這僧只問經頭一字。睦州盡將善知眾藝。差別字輪。以龍龕手鑑。唐韻玉萹。從頭注解。撒在這僧懷裏。這僧也不妨奇特。直下便肯承當。且道。什麼處是他承當處。聽取箇註脚。以字不成。八字不是。彈指未終。普天匝地。擊開四十二般若波羅蜜門。參透華嚴會中善知眾藝。教內教外一時收。世出世間皆周備。無邊罪咎。如火消冰。無量勝義。如恒沙聚。更有箇末後句。堅牢庫藏永收藏。總屬山前熊伯莊。師云。經頭一字。是什麼字。睦州彈指一下。將黃面老人。四十九年說不盡底。一時吐露了也。妙喜矢上加尖道。更有末後一句。諸人還委悉麼。良久。山斷疑休去。峯高又起來。</p>
<p>舉龍牙頌云。一切名山到因脚。辛苦年深與襪著。而今年老不能行。手裏把箇破木杓。白雲端和尚云。龍牙老人。可謂熟處難忘。妙喜云。端和尚恁麼道。大似以<span class='corr'>己</span>方人。杲上座即不然。家貧難辦素食。事忙不及草書。師云。這一箇那一箇。和本三人。一時放過。是非終日有。不聽自然無。</p>
<p>舉三聖道。我逢人即出。出則不為人。興化道。我逢人即不出。出則便為人。真淨和尚云。這兩箇老古錐。竊得臨濟些子活計。各自分疆列界。氣衝宇宙。使明眼人。只得好咲。妙喜云。真淨老人。大似欺誣亡沒。杲上座即不然。豁開三要三玄路。坐斷須彌第一峯。且道在三聖分上耶。在興化分上耶。具眼者辨取。師云。三聖興化。明眼宗師。因什麼。活計本同。生涯逈異。但有路可上。更高人也行。</p>
</div>
<p class='juan'>佛日普照慧辯楚石禪師語錄卷第十</p>
<div class='div-w'>
<p class='h1'>音切</p><p>剜<span class='note-inline'>(於丸切)</span>　窟竉<span class='note-inline'>(上口骨切下力董切)</span>　橈<span class='note-inline'>(女交切)</span>　䙡<span class='note-inline'>(丘畏切)</span>　髭<span class='note-inline'>(子移切)</span>　葦<span class='note-inline'>(屬鬼切)</span>　[尸@豕]<span class='note-inline'>(丁木切)</span>　攙<span class='note-inline'>(仕銜切)</span>　蔕<span class='note-inline'>(都計切)</span>　蝕<span class='note-inline'>(林直切)</span>　餿<span class='note-inline'>(色求切)</span>　貶<span class='note-inline'>(悲檢切)</span>　[口*佛]<span class='note-inline'>(佛音)</span>　㖃<span class='note-inline'>(呼垢切)</span>　啒<span class='note-inline'>(古兀切)</span>　[口*律]<span class='note-inline'>(力述切)</span>　奯<span class='note-inline'>(許活切)</span>　龕<span class='note-inline'>(苦含切)</span></p>
</div>
</div><!-- end of div[@id='body'] -->
</body></html>