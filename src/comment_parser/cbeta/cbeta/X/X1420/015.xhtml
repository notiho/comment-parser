<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu168' />佛日普照慧辯楚石禪師語錄卷第十五</p>
<div class='div-other'><a id='mulu169' />
<p class='h1'>法語</p><p class="byline">侍者　善成等　編</p>
<div class='div-other'><a id='mulu170' />
<p class='h2'>示覺首座</p><p>不與萬法為侶者。是什麼人。這裏悟去。一生參學事畢。只麼饑餐渴飲。閑坐困眠。雖涉百萬阿僧祇劫。如彈指頃。更論什麼諸佛菩薩。畜生驢馬。瓶盤釵釧。都來鎔作一金。酥酪醍醐。盡與攪成一味。不遷不變。無始無終。喚作常住法身受用。惟心淨土。以至紅塵閙市。枯木寒灰。逆順縱橫。卷舒出沒。又何拘礙者哉。永嘉所謂。非但我今獨達了。恒沙諸佛體皆同。</p>
</div>
<div class='div-other'><a id='mulu171' />
<p class='h2'>示觀提點</p><p>昔日楊岐老人。放下金剛圈。拋出栗棘蓬。吞跳得者固多。吞跳不得者亦不少。如今去聖逾遠。舉此話者漸稀。要在大力量人。能成大力量事。廓然自省。非在別求。方知自<span class='corr'>己</span>便是金剛圈。更教誰跳。自<span class='corr'>己</span>便是栗棘蓬。更教誰吞。管取楊岐老人。不勘自敗。</p>
</div>
<div class='div-other'><a id='mulu172' />
<p class='h2'>示辯長老</p><p>既稱長老。出世為人。喻如金錍刮眼膜。非是小事。若傷鋒犯手。未免破睛。危乎險哉。間不容髮。豈可恣曚袋。掉三寸舌。說脫空謾人。你看他夾山。初住京口寺。<span class='corr'>己</span>有發明。到垂手處。不無滲漏。後往華亭見船子。及船子向他。道離鈎三寸。子何不道。道不得劈口一橈。竿頭絲線從君弄。不犯清波意自殊。始大徹。所以道。參禪須是悟始得。悟了須是見人始得。若不見人。只成杜撰禪和。說拍盲禪。到處教壞人家兒女去也。第一本領要端正。履踐須明白。院子大小。正當置之度外。臨濟下風穴首山。何甞聚三百五百眾來。至今道行天下。所謂山不在高。有仙則名也。</p>
</div>
<div class='div-other'><a id='mulu173' />
<p class='h2'>此宗示弘首座</p><p>釋迦不出世。達磨不西來。眾生鼻直眼橫。世界晝明夜暗。蜜甜蘗苦。鵠白烏玄。風不待月而涼。火不待日而熱。一一見成公案。頭頭本分生涯。喚什麼作此宗。此宗作何面目。石頭南岳。啟口不得。臨濟德山。袖手旁觀。聚百千萬雷為一喝。是甚熱椀鳴聲。束無邊虗空作一棒。當甚蓬蒿箭子。淨倮倮絕承當。赤洒洒沒可把。奴呼菩薩。婢視聲聞。高揖釋迦。不拜彌勒。直饒與麼。未稱此宗。若解舉一明三。目機銖兩。未言先領。未舉先知。如斯品格不凡。略有少分相應。此宗門下難得其人。只許俊流。不論懵袋。選佛若無如是眼。假饒千載亦奚為。首座勉之。</p>
</div>
<div class='div-other'><a id='mulu174' />
<p class='h2'>示觀藏主</p><p>黃面老子。深入雪山。冷坐六年。只餐一麻一麥。不以為苦。忽於臘月八日。夜半子時。仰覩明星。忽然大悟。歎云。奇哉一切眾生。具有如來智慧德相。<span class='corr'>但</span>以妄想執著。而不證得。我當教以聖道。令離諸著。是以有偏圓半滿之說。充塞塵區。然猶未愜本懷。乃至靈山會上。拈花示眾。方了末後大事。是皆從曠劫。積習而來。誠不容易。所以教中云。我法海中。無有一文。無有一句。非是捨施轉輪王位。而求得者。非是捨施一切所有。而求得者。謂之無上法寶。兩手分付與人。自宜頂戴奉持。不可返生輕慢。天寧曾有一問。且道雪山得底。與靈山傳底。是同是別。若道同。一是教一是禪。若道別。亦無初亦無末。試著一轉語看。</p>
</div></div>
<div class='div-other'><a id='mulu175' />
<p class='h1'>偈頌一</p><p class="byline">侍者　文斌等　編</p>
<div class='div-other'><a id='mulu176' />
<p class='h2'>送智維那往江西</p><p>智不到處道一句。生鐵稱錘被蟲蛀。南北東西參學人。莫教踏著無生路。無生路上荊棘多。將心覔佛還成魔。閑伸兩脚睡一覺。任他日月如飛梭。誰管你天。誰管你地。說妙談玄。弄粥飯氣。馬祖出八十四人。問著無有不會。直饒歸宗較些子。也是瞎驢趂大隊。如今好箇太平時。佛法兩字誰論之。堂前青草深一丈。往往口角生膠黐。拈却德山棒。不用臨濟喝。寒則普天普地寒。熱則普天普地熱。要行便行歇便歇。切忌逡巡守途轍。</p>
</div>
<div class='div-other'><a id='mulu177' />
<p class='h2'>送默菴淵首座</p><p>默默默。無上菩提何所得。得無所得便歸來。錯認藩籬為閫域。陞堂入室見其人。若語若默皆非真。至於此語亦不受。但有纖毫即是塵。德山棒臨濟喝。從上門庭巧施設。子承父業幾時休。太似烏龜喚作鱉。不如付與山河說。晝夜熾然無間歇。就中一句尤直截。盡大地人須結舌。默菴聞得笑呵呵。啣花百鳥如余何。</p>
</div>
<div class='div-other'><a id='mulu178' />
<p class='h2'>示善禪人</p><p>不思善不思惡。十二時中空自縛。善亦思惡亦思。老僧使得十二時。問渠善惡何頭面。逆順縱橫千百變。只因不識主人公。所以臨機少方便。善師善師聽我言。從古至今無聖賢。著衣喫飯只者是。不然去學諸方五味禪。</p>
</div>
<div class='div-other'><a id='mulu179' />
<p class='h2'>送中竺月首座遊江西</p><p>珊瑚枝枝撑著月。南北東西興難遏。五千餘里到不到。八十四人徹不徹。夜來桂子飄天香。此意分明難覆藏。天宮畢竟說何法。至今雙㵎流湯湯。去亦可住亦可。麒麟不帶黃金鎻。草鞋索斷雲路深。拾取龜毛穿耳朵。</p>
</div>
<div class='div-other'><a id='mulu180' />
<p class='h2'>送福州諾禪人。再參天童</p><p>主人翁惺惺著。潦倒瑞巖。自呼自諾。虵吞鱉鼻口生煙。虎咬大蟲頭戴角。會不會知不知。大唐國裏無禪師。玲瓏巖主七十四。優鉢羅花第一枝。送君此去君知麼。莫把草鞋輕踏破。前頭更有最高峯。不獨飛猿嶺難過。</p>
</div>
<div class='div-other'><a id='mulu181' />
<p class='h2'>送朗藏主禮栴檀像文殊聖師</p><p>如來身相非聲色。目連謾自勞神力。幾回往返忉利天。剛把栴檀細雕刻。當時匠人三十二。盡道梵音雕不得。既是梵音雕不得。十分相似終何益。邇來流落在人間。南北東西隨意看。不識如來真實相。人間無處無栴檀。如來身誰不有。挑囊負笈空奔走。未了之人聽一言。只這如今誰動口。心亦不是佛。佛亦不是心。清涼山裏萬菩薩。流水落花何處尋。</p>
</div>
<div class='div-other'><a id='mulu182' />
<p class='h2'>送圭侍者歸天台</p><p>靈隱山中圭侍者。骨目風神甚瀟洒。入門要我送行篇。句短句長隨意寫。一句短。蟭螟眼裏著不滿。一句長。徧虗空界莫能量。國師三喚露肝膽。侍者三應舍氷霜。趙州古佛更饒舌。暗中書字文彩彰。以此送行須記取。若到諸方休錯舉。家在赤城千嶂深。夜來木葉吟風雨。</p>
</div>
<div class='div-other'><a id='mulu183' />
<p class='h2'>送贊禪人遊台雁</p><p>菩薩子。百歲光陰一彈指。尚無剪爪閒工夫。而況尋山并翫水。雖然山水有何過。剎剎塵塵皆可喜。擡頭撞著自家底。方知因我得禮你。我聞天台之眾峯。五百聖者栖其中。又聞詎那在鴈宕。坐看瀑雪飛晴空。青蘿直上寒松樹。花落鳥啼猿掛處。山前一片古寺基。直至如今沒人住。沒人住處不可行。從教千古萬古青苔生。與其孤峯頂上訶佛祖。曷若十字街頭踏塵土。</p>
</div>
<div class='div-other'><a id='mulu184' />
<p class='h2'>送顯侍者遊四明</p><p>學佛被佛魔。參禪被禪礙。不學又不參。孤負這皮袋。祖師門下客。志氣何慷慨。撥動濟人舟。了償行脚債。去去只麼去。路在紅塵外。來來只麼來。眼上雙眉葢。任你萬重關。鐵鞭都擊碎。一切但平常。莫作平常會。</p>
</div>
<div class='div-other'><a id='mulu185' />
<p class='h2'>送昇禪人遊金陵</p><p>達磨未來東土前。白雲片片在青天。達磨既來東土後。黃鳥雙雙啼翠柳。蕭公作帝知幾秋。度僧造寺何悠悠。金鱗透網不透網。可惜三度空垂鈎。官路崎嶇行不得。後代兒孫轉荊棘。尺鷃徒能掠地飛。大鵬謾有垂天翼。長江南北浙西東。一花五葉當秋風。深山無人大澤靜。<span class='corr'>但</span>見狐兔栖蒿蓬。昔年遺下一隻履。不獨無頭亦無尾。如今颺在垃圾堆。贏得清風來未<span class='corr'>已</span>。昇禪昇禪胡為哉。遠自鳳山登鳳臺。糲竭節有頂門眼。解笑吾師特地來。</p>
</div>
<div class='div-other'><a id='mulu186' />
<p class='h2'>送能仁顯首座遊金陵</p><p>君不見。天禧之塔高復高。下視剎海如塵毛。人家處處見塔影。塔影家家行一遭。一一家中有一塔。以手遮影終難逃。人家不遷塔不動。去地非遠天非遙。東江首座江東去。鐵錫橫飛留不住。石頭城中亦不多。一人越州舘內亦不空。一處去不去兮來不來。衲僧行止無纖埃。一番雨過寒侵骨。江上諸峯翠作堆。</p>
</div>
<div class='div-other'><a id='mulu187' />
<p class='h2'>用南楚和尚韻送玫書記往天童禮寶陀</p><p>如來禪祖師禪。文字禪是何禪。一筆勾下。白日青天。笑殺湖南長老。大書楷字深。鐫不見毗耶居士。嘮嘮擊小彈偏。及乎被人問著。直得杜口無言。禪禪靈石書記。作麼流傳。竹月生寒籟。松風入夜絃。既善騎聲葢色。何妨說妙談玄。潮音洞裡敲金鐙。太白峯頭駕鐵船。</p>
</div>
<div class='div-other'><a id='mulu188' />
<p class='h2'>送印禪人</p><p>印泥印水印空。當頭錦縫重重。靈利衲僧。搆得何拘。南北西東。有把柄無背面。聽之不聞。覷之不見。通方作者知機變。一任蒼苔生古殿。透青眼不瞬。照物手寧虗。百鍊精金出大冶。南詢步步超毗盧。</p>
</div>
<div class='div-other'><a id='mulu189' />
<p class='h2'>送大梅元維那</p><p>即心即佛。非心非佛。目機銖兩。講若畫一。大梅山中忽相逢。耳朵卓朔頭髼鬆。克賓維那法戰勝。饡飯之香熏太空。無不無有不有。黑黑明明三八九。幸是金毛師子兒。參方志氣衝牛斗。</p>
</div>
<div class='div-other'><a id='mulu190' />
<p class='h2'>送祥禪人</p><p>諸方舊話無人舉。舉者直須眉卓豎。木馬雙雙帶月行。泥牛對對臨風舞。從閩入浙參訪誰。直下便是休狐疑。喫粥了也洗鉢去。趙州古佛曾提撕。</p>
</div>
<div class='div-other'><a id='mulu191' />
<p class='h2'>送延聖世首座還日本</p><p>兩堂首座齊下喝。當時臨濟正饒舌。傳來此話知幾年。舶底依前用邠鐵。昔者乘桴遊大唐。如今挾複歸扶桑。到家拈出賓主句。針眼魚吞金翅王。</p>
</div>
<div class='div-other'><a id='mulu192' />
<p class='h2'>送淨慈妙藏主</p><p>龍河老師巧方便。再索侍者犀牛扇。永明門前水一湖。忽然迸出摩尼珠。扇兮珠兮俱颺却。瘥病不假驢䭾藥。好箇翔空五色麟。如何絆得黃金索。活滾滾明落落。無限清風滿寥廓。</p>
</div>
<div class='div-other'><a id='mulu193' />
<p class='h2'>送天寧敬藏主</p><p>看底是甚麼經。經中說甚麼義。遠辭萬里扶桑。近別四明雙檜。低頭問訊。叉手殷勤。一一明妙。一一天真。不妨提起坐具。且與茶濕口唇。走徧大唐無佛法。金香爐下鐵崑崙。</p>
</div>
<div class='div-other'><a id='mulu194' />
<p class='h2'>送觀藏主還里</p><p>對一說倒一說。佛祖從來無祕訣。更問靈山付囑誰。葛藤未免生芽蘗。道人放下馳求心。當念廓然超古今。直上扶搖九萬里。大鵬不比尋常禽。</p>
</div>
<div class='div-other'><a id='mulu195' />
<p class='h2'>送報本禧都寺</p><p>鼓山一隻聖箭子。射入九重城裏去。却被老孚輕把住。雪峯未免從頭註。因思古德老婆心。瓦礫拈來要作金。後人但隨聲色轉。千里萬里徒參尋。自家識取天真佛。碧眼黃頭恣輕忽。</p>
</div>
<div class='div-other'><a id='mulu196' />
<p class='h2'>送中竺偉藏主</p><p>大藏五千餘卷。卷卷皆說自心。不是語言文字。徒勞紙上搜尋。中天竺有善知識。兩眼明如秋水碧。閑時只見看雲山。纔見僧來便面壁。如來禪祖師意。藏主聰明會不會。百萬人天擁從時。香花飄滿階前地。</p>
</div>
<div class='div-other'><a id='mulu197' />
<p class='h2'>送一禪人</p><p>江東西湖南北。一條古路如絃直。出門綠水繞青山。脚下麻鞋生兩翼。無位真人沒處尋。秋高落葉飄山林。參方帶眼不帶眼。是處法堂青草深。老宿見來多指註。與他掀倒禪牀去。</p>
</div>
<div class='div-other'><a id='mulu198' />
<p class='h2'>送了禪人</p><p>甚麼物恁麼來。蝦蟇吞却月。鐵鋸舞三臺。拄杖頭邊草鞋底。一聲雷震清猋起。相逢不用口忉忉。踏著無非自家底。譬如鴈過長空。影沈寒水。機先透徹祖師關。坐見千花生碓觜。</p>
</div>
<div class='div-other'><a id='mulu199' />
<p class='h2'>送雲禪人回仰山</p><p>小釋迦大禪佛。四藤條下甘埋沒。撑天拄地好男兒。肯學狐狸戀窠窟。誰不頂門眼正。人皆肘後符靈。因甚淈淈[泳-永+盾][泳-永+盾]。更待丁丁寧寧。直下是直下是。早涉流沙十萬里。撞著知音舉似伊。何須待問廬陵米。</p>
</div>
<div class='div-other'><a id='mulu200' />
<p class='h2'>送喜禪人</p><p>藕絲竅中世界濶。大鵬挨落天邊月。山僧半夜驚覺來。此意茫茫向誰說。十箇五雙行脚伴。參方不帶參方眼。德山挾複見溈山。多少葛藤多截斷。兩口無一舌。千車同箇轍。道士倒騎牛。烏龜嚼生鐵。移取瓢苗石上栽。泥牛滴盡通身血。</p>
</div>
<div class='div-other'><a id='mulu201' />
<p class='h2'>送宜禪人</p><p>舉一不得舉二。抹過京三汴四。回天轉地何難。點石化金亦易。無索摸絕忌諱。張公喫酒李公醉。孤峯頂上任縱橫。閙市門頭恣游戲。當陽點破堅實心。水面捺得葫蘆沉。拄杖橫擔千萬里。青天白日雨淋淋。</p>
</div>
<div class='div-other'><a id='mulu202' />
<p class='h2'>送日本東藏主遊台鴈</p><p>台山之東鴈山西。有一句子無人提。忽然蹉口道得著。五百尊者俱掀眉。磵下水流。峯頭雲起。青松瑟瑟。白石齒齒。賓頭盧或往或來。諾詎那乍彼乍此。直饒回向如來乘。也是陳年爛葛藤。教外別傳重舉似。千尋海底剔金燈。</p>
</div>
<div class='div-other'><a id='mulu203' />
<p class='h2'>送徑山空維那</p><p>井底蓬塵山上鯉。大家坐聽爐邊水。三登九到不惺惺。少室誰云有皮髓。此事將心謾度量。山河為汝長敷揚。虗空開口笑不<span class='corr'>已</span>。露柱燈籠爭放光。興化打克賓。叢林如鼎沸。須是金毛師子兒。一聲哮吼吒沙地。</p>
</div>
<div class='div-other'><a id='mulu204' />
<p class='h2'>送訢侍者參松月翁</p><p>二祖安心。三祖懺罪。依俙無孔鐵鎚。彷彿冬瓜印子。只因祖父相謾。殃及兒孫未<span class='corr'>已</span>。拈來糞埽堆頭。拋向洞庭湖裏。扶桑有箇衲僧。愛弄些兒唇觜。暗中一踏踏著。明處一提提起。山僧撫掌呵呵。畢竟是何道理。論賞也。擊碎驪龍明月珠。論罰也。敲出鳳皇五色髓。賞即是罰即是。去見松月老人。必有方便為你。</p>
</div>
<div class='div-other'><a id='mulu205' />
<p class='h2'>送月侍者江西禮祖</p><p>但有一月真。無非復無是。靈山話不出。曹溪亦空指。往見馬大師。簸箕月相似。團團無縫罅。落落全終始。八十四人中。歸宗較些子。其餘善知識。總在光影裏。自<span class='corr'>己</span>不是渠。渠正是自<span class='corr'>己</span>。逗到光影消。吸盡西江水。</p>
</div>
<div class='div-other'><a id='mulu206' />
<p class='h2'>送義禪人遊台鴈</p><p>昔年有箇閭丘老。不識豐干空懊惱。寒山拾得恣顛狂。走入深林無處討。永嘉得得訪曹溪。遶牀振錫呈威儀。松風江月只如舊。悟者自悟迷者迷。也無迷也無悟。俊鷹不打籬邊兔。萬里無雲海月高。脚頭脚尾通天路。</p>
</div>
<div class='div-other'><a id='mulu207' />
<p class='h2'>送徹侍者禮補陀兼省師覲親</p><p>寶陀大士逢不逢。千里萬里圓光中。本生父母見不見。動靜去來常會面。離師太早古所嗤。無師自悟今其誰。看他臨濟省黃檗。是真弟子超於師。徹禪好箇赤梢鯉。辰錦砂兮未為比。一聲霹靂飛上天。蝦蟆蚯蚓空攀緣。</p>
</div>
<div class='div-other'><a id='mulu208' />
<p class='h2'>送哲禪人。仗錫省師。并柬仲默和尚</p><p>仗錫老師七十八。眼如點漆眉如雪。分明畫出須菩提。坐聽孤猿吟落月。深山古寺天正寒。葉深一尺堆牀前。地爐燒火簾不捲。袈裟黑似爐中煙。客來只恐放煙出。爭奈山林藏未密。喧喧道價滿江湖。負笈挑囊固非一。千里東歸頻寄聲。乃翁終是有鄉情。目連鶖子神通妙。何必區區圓相呈。</p>
</div>
<div class='div-other'><a id='mulu209' />
<p class='h2'>送淨慈明侍者回東山</p><p>南屏山中五百眾。大有神通并妙用。可憐辛苦賓頭盧。無時不赴檀門供。就令侍者托鉢歸。眼上不惜長長眉。問渠扇子在何處。臨風更索犀牛兒。犀牛兒怎描貌。王維筆下丹青薄。西湖煙雨漫遮藏。日出東山露頭角。</p>
</div>
<div class='div-other'><a id='mulu210' />
<p class='h2'>送哲藏主省師</p><p>正月六日初得春。千花百草皆精神。壽山拄杖活鱍鱍。敲風打雨尤驚人。哲禪得之不妄用。臨機殺活能擒縱。洞山五位敢施呈。臨濟三玄休賣弄。尋常放在臥牀頭。直與佛祖為冤讐。頂門眼照大千界。是何起滅同浮漚。一卓卓碎鴛湖雪。一點點開鄞嶠月。與師平出固難為。見過於師豈虗說。却因拄杖思壽山。翻然又逐春風還。</p>
</div>
<div class='div-other'><a id='mulu211' />
<p class='h2'>送均禪人禮祖</p><p>佛法不怕爛却。一任填溝填壑。普天匝地漫漫。直是無人說著。而今舉起又何妨。也勝供養燒楓香。一大藏教閑故紙。信手拈來聊拭瘡。震旦雖濶無別路。四七二三面相覷。馬駒踏殺天下人。般若多羅休寐語。</p>
</div>
<div class='div-other'><a id='mulu212' />
<p class='h2'>贈智浴主誦經化柴</p><p>好箇金剛正體。廓然無表無裏。從來不受一塵。畢竟如何澡洗。既不洗體。亦不洗塵。沒蹤跡處。切忌藏身。却來聲色堆頭坐。枯木花開別是春。藥王昔日然兩臂。一念道心終不退。正體堂堂忽現前。後人不省焚身意。七軸蓮經豈在多。只將者箇化檀那。時時打鼓邀僧浴。免使無柴閣冷鍋。</p>
</div>
<div class='div-other'><a id='mulu213' />
<p class='h2'>送石霜在首座歸國</p><p>家住海門東。扶桑最先照。迷即天陰性地昏。悟來日出心光曜。玉在山而木潤。珠沈淵而媚川。肘後符靈。兮掃除佛祖。頂門眼正。兮開鑿人天。風颯颯時。寶華座無說而說。冷湫湫地。枯木堂不禪而禪。袖中取出唐朝物。兔角龜毛一串穿。</p>
</div>
<div class='div-other'><a id='mulu214' />
<p class='h2'>送彭禪人歸里</p><p>一二三四五。甘草甜黃連苦。新羅國裏曾上堂。大唐國裏未打鼓。五四三二一。黑似漆明如日。牧羊海畔女貞花。拒馬河邊望夫石。妙中更妙。玄中更玄。現成公案。白日青天。天上天下。三指七馬。釋迦彌勒是空名。不知誰是安名者。大海一滴水。須彌一寸山。若將心放捨。處處是鄉關。</p>
</div>
<div class='div-other'><a id='mulu215' />
<p class='h2'>送的藏主歸里</p><p>日本師僧皆可喜。不憚鯨波千萬里。捐軀為法到南方。如此出家今有幾。的禪的是禪家流。密證潛符更奇偉。從來佛祖是生冤。肯認山河為自<span class='corr'>己</span>。五千餘卷紙上語。却笑癡蠅鑽未<span class='corr'>已</span>。自家寶藏無一物。盡大地人提不起。提得起歸去來。東風入律梅花開。</p>
</div>
<div class='div-other'><a id='mulu216' />
<p class='h2'>送天寧謚藏主回淨光</p><p>永嘉老子錯行脚。被人呼為一宿覺。曹溪只是箇樵夫。佛法何曾解參學。三千威儀八萬行。一拶清風頓銷鑠。偶然撰得文字成。被人喚作真丹經。泥裏洗土不唧[口*留]。畫虵添足空丁寧。看渠兩著渾未是。學者焉能出生死。如來藏裏本無珠。萬古虗名掛唇齒。謚禪之口吞諸方。為我殷勤問淨光。有珠無珠要渠答。永嘉老人應著忙。說與如今甚時節。莫戀松風與江月。</p>
</div>
<div class='div-other'><a id='mulu217' />
<p class='h2'>送因維那省親</p><p>人人有箇生緣。快馬只消一鞭。達磨不來東土。二祖不往西天。道人生緣在何處。萬水千山任來去。去來曾不隔纖塵。日用堂堂全體露。葢天葢地。亘古亘今。不是正法眼藏。亦非涅槃妙心。諸佛非我道。虎頭戴角出荒草。父母非我親。掣斷金鎻天麒麟。出門隨步清風發。千里萬里阿剌剌。</p>
</div>
<div class='div-other'><a id='mulu218' />
<p class='h2'>送澤禪人</p><p>神鋒戍削荊山之璞。雖是後生。甚堪雕琢。鳳凰臺上鳳凰兒。羽翼解笑雲鵬遲。諸方往往罩不住。要識弟子觀其師。南岳磨甎不成鏡。打牛是中當時病。馬駒踏殺天下人。具眼方能辨邪正。古今得道如雲煙。上人齒少宜勉旃。但盡凡情無聖解。饑餐渴飲且隨緣。</p>
</div>
<div class='div-other'><a id='mulu219' />
<p class='h2'>送興藏主游金陵</p><p>春山青春水綠。一枝兩枝梅花開。十里五里村路曲。石城雲影聚復散。草店雞聲斷復續。描也描不就。畫也畫不成。檢盡五千四十八。更無一字能品評。道人笑我虗開口。矢上加尖成漏透。背却法堂穿草鞋。井深綆短終難搆。</p>
</div>
<div class='div-other'><a id='mulu220' />
<p class='h2'>送心禪人</p><p>心不是佛。知不是道。南北東西。何處尋討。稀復稀少復少。二千年事只虗傳。三寸舌頭胡亂掃。麥浪堆中釣得蝦。紅爐燄上拈來草。</p>
</div>
<div class='div-other'><a id='mulu221' />
<p class='h2'>送蔣山皎藏主</p><p>鐘山龍蟠。石城虎踞。覿面相呈。更無回互。笑他多口老瞿曇。乘之二兮乘之三。眾生根器既不等。往往玉軸堆琅函。道人見處天然別。四句皆離百非絕。鐵網忽捲滄溟乾。珊瑚枝枝撑著月。</p>
</div>
<div class='div-other'><a id='mulu222' />
<p class='h2'>送源維那</p><p>羣靈一源。假名為佛。春雨濛濛。春風拂拂。梨花淡白柳深青。滿目江山如畫出。髑髏常干世界。鼻孔摩觸家風。會得虵吞鼈鼻。不會虎咬大虫。會與不會。著甚死急。道人行處火燒氷。萬仞峯頭獨足立。</p>
</div>
<div class='div-other'><a id='mulu223' />
<p class='h2'>送森藏主</p><p>鐘樓上念讚。牀脚下種菜。猛虎當路坐。雞嶼洋無葢。森禪日東來。意氣何慷慨。開口吞佛祖。不嫌牙齒礙。諸方奇特語。無一念心愛。只是舊時人。方能明下載。山僧却喜渠。早晚付鉢袋。</p>
</div>
<div class='div-other'><a id='mulu224' />
<p class='h2'>送基禪人</p><p>現成基業。不用安排。直下搆取。好箇生涯。寒即著衣饑喫飯。梵行<span class='corr'>已</span>立所作辦。若將知解汙胸襟。如象溺泥深更深。却須參扣善知識。百城煙水逢知音。山僧略為施方便。楚越甌吳曾歷徧。笠下清風只自知。杖頭明月無人見。</p>
</div>
<div class='div-other'><a id='mulu225' />
<p class='h2'>送道場傅維那</p><p>佛祖不傳之祕訣。百草頭邊俱漏泄。海神怒把珊瑚鞭。須彌燈王痛不徹。等閒驚起蒼弁峯。走入傅禪懷袖中。金鎚一擊百襍碎。散為七十二朵青芙容。拋向面前人不薦。更饒抖擻裙衫看。猛虎依巖百步威。目光燦爛如飛電。却憶大雄山下客。狹路相逢曾築著。庙勝將軍坐碧油。聽他猛士施籌䇿。</p>
</div>
<div class='div-other'><a id='mulu226' />
<p class='h2'>送寧禪人禮祖</p><p>青山白骨非祖師。脚下過去都不知。覔得伽陀要何用。穿雲度水空奔馳。阿魏無真。水銀無假。本自現成。徒勞知解。長慶走出僧堂門。捲起簾來見天下。</p>
</div>
<div class='div-other'><a id='mulu227' />
<p class='h2'>送性禪人</p><p>色不到耳。聲何觸眼。靈利衲僧。切忌擔板。便與麼去。猶欠一槌。光前絕後。流俗阿師。眨上眉毛早蹉過。撩起便行成滯貨。孟甞門下客三千。檢點將來無半箇。</p>
</div>
<div class='div-other'><a id='mulu228' />
<p class='h2'>送清禪人之九江</p><p>近離浙右。遠屆江西。我有一機。覿面親提。舡過鄱陽湖裏浪。却來五老峯頭望。靜耶動耶試甄別。心也境也俱凋喪。和羅飯骨董羮。隨家豐儉。暢子平生。如何南北馳求者。本有光明却面墻。</p>
</div>
<div class='div-other'><a id='mulu229' />
<p class='h2'>送吉禪人</p><p>道道道。紅爐燄上一莖草。禪禪禪。河裏盡是木頭船。出世遇人不著。苦口勸渠行脚。衣內自有明珠。晝夜光輝炟赫。會即便會。慎勿沉吟。墻壁瓦礫。總是知音。不見廣額屠兒。業識全無本據。放下手中屠刀。我是千佛一數。</p>
</div>
<div class='div-other'><a id='mulu230' />
<p class='h2'>送直藏主</p><p>宗門下事如鐵壁。使盡神通入不得。拈起吹毛一口劍。西天此土血滴滴。天寧豈是超諸方。凡聖同居常寂光。各有生涯無欠少。大千捏聚一毫芒。如來藏裏珠。呈似山僧看。拂袖出門去。迅雷同閃電。泥塑金毛師子兒。野干之輩何能為。</p>
</div>
<div class='div-other'><a id='mulu231' />
<p class='h2'>送珠藏主回廣</p><p>廣南鎮海明珠。當甚泥搓彈子。拋向垃圾堆頭。直得價增十倍。與麼醻君顛倒欲。樂不樂兮足不足。自家屋裏奇特事。回天輪兮轉地軸。囉羅哩羅囉哩。教外別傳有什麼。一狐疑了一狐疑。</p>
</div>
<div class='div-other'><a id='mulu232' />
<p class='h2'>送方禪人回仰山</p><p>譬如室有六窻。內外獮猴相喚。忽然一箇睡著。兩箇同得相見。仰山親到中邑來。淨潔地上飛塵埃。大丈夫兒殺活手。逢人拶著青天雷。多處添些子。少處減些子。不論是不是。對面三千里。</p>
</div>
<div class='div-other'><a id='mulu233' />
<p class='h2'>送福禪人回閩</p><p>玄沙不出飛狷嶺。大地拈來作胡餅。兩箇泥人努眼睛。從他一肯一不肯。秋到菊花黃。蝦蟇著錦襠。叢林閙浩浩。徧界絕遮藏。甘草甜黃連苦。五五從前二十五。鼻孔人人搭上唇。猫兒箇箇捉老鼠。</p>
</div>
<div class='div-other'><a id='mulu234' />
<p class='h2'>送覩禪人禮五臺</p><p>五臺山裏文殊。坐斷清涼世界。幾回劫火洞然。畢竟燒他不壞。舉頭便見攝身光。南北東西古道場。利劍分明截人我。普天帀地何茫茫。牽牛老子如相遇。叉手進前輕把住。前三三與後三三。歸到南方無問處。</p>
</div>
<div class='div-other'><a id='mulu235' />
<p class='h2'>送道禪人</p><p>四七二三無授受。一一面南看北斗。剎竿頭上仰蓮心。風攪叢林師子吼。真不掩偽。曲不藏直。拄杖昂頭。草鞋生翼。百煉精金無變色。善財行處無荊棘。東平撲碎溈山鏡。臨濟未是白拈賊。</p>
</div>
<div class='div-other'><a id='mulu236' />
<p class='h2'>送慶禪人</p><p>要識無位真人。尋常少喜多嗔。遇夜熟眠一覺。起來沒處藏身。喫粥了洗鉢去太分明。休莾鹵。大地撮來無寸土。南泉不打鹽官鼓。</p>
</div>
<div class='div-other'><a id='mulu237' />
<p class='h2'>送幸禪人</p><p>從上祖師。鬼門貼卦。後代兒孫。千變萬化。訶釋迦慢彌勒。金剛取泥處。屋裏人知得。好不資一毫。醜不資一毫。虗空釘鐵橛。平地輥波濤。心吃吃口嘮嘮。殊不知。我王庫內無如是刀。</p>
</div>
<div class='div-other'><a id='mulu238' />
<p class='h2'>送密禪人</p><p>通身是眼。不見自<span class='corr'>己</span>。罵之則嗔。贊之則喜。阿呵呵好大哥。知恩者少。負恩者多。江上青山不改。天邊白日如梭。閙浩浩靜悄悄。直須當處解脫。不被塵勞纏繞。管甚諸方五味禪。糞箕苕帚從頭掃。</p>
</div></div>
<p class='juan'>佛日普照慧辯楚石禪師語錄卷第十五</p>
<div class='div-w'>
<p class='h1'>音切</p><p>錍<span class='note-inline'>(匹迷切)</span>　刮<span class='note-inline'>(古猾切)</span>　橈<span class='note-inline'>(如昭切)</span>　黐<span class='note-inline'>(丑知切)</span>　鷃<span class='note-inline'>(烏間切)</span>　垃<span class='note-inline'>(力合切)</span>　糲<span class='note-inline'>(力葛切)</span>　鐙<span class='note-inline'>(多鄧切)</span>　饡<span class='note-inline'>(子旦切)</span>　舶<span class='note-inline'>(捕格切)</span>　檜<span class='note-inline'>(古會切)</span>　蘖<span class='note-inline'>(魚列切)</span>　猋<span class='note-inline'>(標音)</span>　罅<span class='note-inline'>(呼嫁切)</span>　嗤<span class='note-inline'>(尺之切)</span>　鄞<span class='note-inline'>(五斤切)</span>　弁<span class='note-inline'>(皮彥切)</span>　炟<span class='note-inline'>(丁達切)</span></p>
</div>
</div><!-- end of div[@id='body'] -->
</body></html>