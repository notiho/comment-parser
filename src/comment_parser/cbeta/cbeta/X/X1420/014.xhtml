<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu80' />佛日普照慧辯楚石禪師語錄卷第十四</p>
<div class='div-other'><a id='mulu81' />
<p class='h1'>佛祖偈贊下</p><p class="byline">侍者　文晟正隆等　編</p>
<div class='div-other'><a id='mulu82' />
<p class='h2'>十六大阿羅漢贊</p>
<div class='div-other'><a id='mulu83' />
<p class='h3'>第一位西瞿耶尼洲賓度羅䟦羅墮闍尊者</p><p>三明六通八解脫。乃是人天良福田。設供能招來果勝。敷牀且驗坐花鮮。龍王殿裏饒珍饌。牛貨洲中有大緣。海水攪成甘露味。檀波羅蜜此心圓。</p>
</div>
<div class='div-other'><a id='mulu84' />
<p class='h3'>第二位迦濕彌羅國迦諾迦伐蹉迦尊者</p><p>迦濕彌羅大士居。巖間樹下更清虗。時來利物先忘我食取資身不願餘。聽法青龍安鉢內。䘖花白鹿走階除。長宵皓月光如洗。坐聽沙彌讀梵書。</p>
</div>
<div class='div-other'><a id='mulu85' />
<p class='h3'>第三位東勝身洲迦諾迦䟦釐墮闍尊者</p><p>聖者常居東勝身。坐來<span class='corr'>但</span>見海揚塵。渡河且自分三獸。標瑞終能效一麟。天上時長何倐忽。世間劫短太逡巡。性空念念離貪欲。珍重全拋火宅人。</p>
</div>
<div class='div-other'><a id='mulu86' />
<p class='h3'>第四位北俱盧洲蘇頻陁尊者</p><p>大千沙界北俱盧。此地常言佛法無。劫樹衣裳心不貴。長粳米飯飽何須。但令受化人心伏。豈患迷方剎土拘。此道周流四天下。眾生業果易凋枯。</p>
</div>
<div class='div-other'><a id='mulu87' />
<p class='h3'>第五位南贍部洲諾詎羅阿氏多尊者</p><p>在世分明出世間。或遊廛市或居山。自來鴈蕩栖心久。長向龍宮說法還。巨石迸開雲片片。高崖飛下瀑潺潺。經行坐臥無非定。誰道清宵白晝閒。</p>
</div>
<div class='div-other'><a id='mulu88' />
<p class='h3'>第六位耽沒羅州䟦陁羅尊者</p><p>耽沒羅洲八百里。漫空海浪隔雲巒。眾生有念頭頭錯。大士無心處處安。近㵎水縈紅瑪瑙。踈林雪洒碧琅玕。諸天所散花成積。早晚風來掃石壇。</p>
</div>
<div class='div-other'><a id='mulu89' />
<p class='h3'>第七位僧迦茶洲迦理迦尊者</p><p>如來付囑固難忘。利物何曾密處藏。久住世間終不厭。暫遊天上亦無妨。麤衣綴鉢資生具。曠野深山聖道場。自在還同師子子。從他節序變炎涼。</p>
</div>
<div class='div-other'><a id='mulu90' />
<p class='h3'>第八位鉢囉羅洲伐闍羅吠多羅尊者</p><p>仙洲住在鉢囉羅。有識俱令出愛河。美甚雪山生樂味。奇哉火聖粲芬陁。龍宮水湧階前地。鷲嶺雲連戶外坡。況乃禪居人不到。䘖花時見鹿麋過。</p>
</div>
<div class='div-other'><a id='mulu91' />
<p class='h3'>第九位香醉山中戌愽迦尊者</p><p>香醉山中水石奇。折旋俯仰四威儀。身心脫去閑糠粃。語默由來妙總持。秀草自然香旖旎。遙山無限碧參差。天人向午供甘露。正是城隍乞食時。</p>
</div>
<div class='div-other'><a id='mulu92' />
<p class='h3'>第十位三十三天中半托迦尊者</p><p>三十三天帝釋宮。圓顱方服住其中。黃金鉢有酥陁飯。白日心如般若空。永脫苦輪須利物。行登寶所不施功。前時預受菩提記。尚待莊嚴勢力充。</p>
</div>
<div class='div-other'><a id='mulu93' />
<p class='h3'>第十一位畢利颺<span class='note-inline'>(平音)</span>瞿洲羅怙羅尊者</p><p>畢利颺瞿海上洲。神通不礙往來遊。真心本自離生滅。大道何曾假證修。西竺幻人擎麈尾。上方仙子爇牛頭。六時唱禮黃金像。無相須從有相求。</p>
</div>
<div class='div-other'><a id='mulu94' />
<p class='h3'>第十二位半度波山中迦那犀那尊者</p><p>半度波山插太空。白雲掩映碧玲瓏。名標五伯聲聞上。道被三千世界中。定起影斜金殿月。齋餘香裊玉爐風。有時走入軍持浴。須信沙彌亦具通。</p>
</div>
<div class='div-other'><a id='mulu95' />
<p class='h3'>第十三位廣脇山中因竭陁尊者</p><p>廣脇名山處處聞。其中別是一乾坤。雨龍聽講天花濕。野鹿依禪砌草溫。萬化皆從無相出。十虗但有假名存。了然此理超生死。何用他求解脫門。</p>
</div>
<div class='div-other'><a id='mulu96' />
<p class='h3'>第十四位可住山中伐那波斯尊者</p><p>萬古山垂可住名。隨時坐臥與經行。身雖屬幻須脩幻。果證無生在度生。犀柄頻搖花片落。寶書試展月輪明。自從五結消亡後。煩惱菩提悉等平。</p>
</div>
<div class='div-other'><a id='mulu97' />
<p class='h3'>第十五位鷲峯山中阿氏多尊者</p><p>如來<span class='corr'>已</span>滅鷲峯虗。千五百人龍象居。定慧圓明猶日月。身心清淨似芙蕖。奇禽異獸來圍繞。瑞靄祥雲復卷舒。此地時時鐘梵作。儼然佛轉法輪初。</p>
</div>
<div class='div-other'><a id='mulu98' />
<p class='h3'>第十六位持軸山中注茶半托迦尊者</p><p>持軸山中大士家。明珠絕纇玉無瑕。晝披般若千行偈。天雨曼陀四色花。楗椎遠傳僧布薩。香煙濃染佛袈裟。白牛自可兼羊鹿。先引兒童駕小車。</p>
</div></div>
<div class='div-other'><a id='mulu99' />
<p class='h2'>第九祖伏䭾蜜多贊</p><p>從曠大劫來。未嘗譚一字。誰道五千年。方纔啟唇齒有說與無說。且莫謗祖師。折筯攪大海。燈心拄須彌。口不搖舌。足不逾戶。五十年宴坐一牀。三千界禪門九祖。諸佛非道。父母非親。若心若行。何偽何真。山頭翻白浪。井底起紅塵。</p>
</div>
<div class='div-other'><a id='mulu100' />
<p class='h2'>布袋贊</p><p>花衢柳巷任經過。虎穴魔宮不奈何。背上忽然揩隻眼。幾乎驚殺蔣摩訶。</p>
<p>烏藤只麼往來挑。布袋雖輕未肯拋。無盡重重華藏海。都將一箇肚皮包。</p>
<p>十字街頭等箇人。不知滿面是埃塵。重重破紙包乾糞。一度拈來一度新。</p>
<p>靠著布袋打瞌睡。百千萬年只一忽。娑婆界上無此僧。龍華會中無此佛。</p>
</div>
<div class='div-other'><a id='mulu101' />
<p class='h2'>寒拾贊</p><p>閭丘未到國清前。誰識文殊與普賢。三寸舌頭輕漏泄。有何伎倆掣風顛。</p>
<p>大圓覺海是伽藍。到了何曾有聖凡。兩箇頭陀高拍手。從教人道太襤襂。</p>
<p>國清寺裡豈無人。只話寒山拾得貧。苕帚糞箕常在手。可憐淨地却生塵。</p>
<p>遙望東南紫氣堆。崩雲洩雨轉崔嵬。聖賢面目分明在。莫道斯人去不回。</p>
</div>
<div class='div-other'><a id='mulu102' />
<p class='h2'>智者大師贊</p><p>眉分八彩。目曜重瞳。法本無得。辯何有窮。太虗絕兆。赫日方中。銀地佛窟。玉泉神工。總持稟戒。灌頂承風。禪河香象。教海大龍。瞻之仰之。極天高而地厚。名也實也。非鼠唧而鳥空。夫是之謂祖龍樹。宗北齊。師南岳靈慧禪師之幻容。</p>
</div>
<div class='div-other'><a id='mulu103' />
<p class='h2'>清涼國師贊</p><p>無明本空。法界如幻。誰為普賢。圓滿行願。十地鳥跡。二覺波文。凡聖平等。迷悟同羣。稽首清涼。洞明智理。疏毗盧藏。稱真佛子。千龍發浪。四海流慈。十大願王。七帝門師。遺像現前。麈尾在手。常住世間。太虗不朽。</p>
</div>
<div class='div-other'><a id='mulu104' />
<p class='h2'>達磨大師贊</p><p>初辯寶珠。半文不直。次破六宗。全無旨的。離南印來。入震旦國。再對梁王。還云不識。一住少林。九年面壁。堪笑神光。分明是賊。及乎安心。覔心不得。看他什麼奇特。未免許多狼藉。葱嶺那邊逢宋雲。破履至今遺一隻。</p>
<p>長江一葦。大地一華。廓然無聖。到處逢他。且道他是阿誰。香至親子。神光老爺。</p>
<p>誰云打落當門齒。椎殺深深掘窖埋。自是梁王不唧[口*留]。放他走入魏朝來。</p>
<p>當時我若作神光。三拜無疑是詐降。側立看他開口縫。進前推倒葛藤樁。</p>
<p>少林冷坐幾經春。鼻孔依然搭上唇。只為鄉談改不得。被人喚作婆羅門。</p>
<p>西天二十八頭驢。踏碎支那獨有渠。後代兒孫多執拗。箇強一箇觜盧都。</p>
<p>三年泛海神通力。一葦浮江鬼怪多。將謂末梢遮得盡。依前不奈宋雲何。</p>
</div>
<div class='div-other'><a id='mulu105' />
<p class='h2'>因陀羅所畫十六祖。聞上人請贊</p>
<div class='div-other'><a id='mulu106' />
<p class='h3'>初祖</p><p>易掩當門齒。難藏葢膽毛。神光三拜後。熊耳一峯高。</p>
</div>
<div class='div-other'><a id='mulu107' />
<p class='h3'>六祖</p><p>惹起風幡話。流傳卒未休。有人來問我。六耳不同謀。</p>
</div>
<div class='div-other'><a id='mulu108' />
<p class='h3'>牛頭</p><p>盤陀石上坐。幾度見春來。百鳥無消息。山花落又開。</p>
</div>
<div class='div-other'><a id='mulu109' />
<p class='h3'>鳥窠</p><p>太守名居易。禪師號鳥窠。相逢休話險。一片好山河。</p>
</div>
<div class='div-other'><a id='mulu110' />
<p class='h3'>南岳</p><p>試問曹溪印。令人下口難。只因無染污。突出萬重關。</p>
</div>
<div class='div-other'><a id='mulu111' />
<p class='h3'>馬祖</p><p>磨甎不成鏡。坐禪不成佛。泥牛鬬折角。虗空揣出骨。</p>
</div>
<div class='div-other'><a id='mulu112' />
<p class='h3'>百丈</p><p>從他鼻頭痛。不是祖師機。日日江湖上。紛紛野鴨飛。</p>
</div>
<div class='div-other'><a id='mulu113' />
<p class='h3'>趙州</p><p>南泉王老師。有此寧馨兒。勘破臺山話。回來人不知。</p>
</div>
<div class='div-other'><a id='mulu114' />
<p class='h3'>雪峯</p><p>對眾輥木毬。當陽拈鼈鼻。明明出胷襟。一一葢天地。</p>
</div>
<div class='div-other'><a id='mulu115' />
<p class='h3'>玄沙</p><p>拋却釣魚船。走上飛鳶嶺。觸著脚指頭。當下便心肯。</p>
</div>
<div class='div-other'><a id='mulu116' />
<p class='h3'>雲門</p><p>打佛乞狗喫。知恩方報恩。後來真淨老。又要罨雲門。</p>
</div>
<div class='div-other'><a id='mulu117' />
<p class='h3'>慈明</p><p>骨董箱兒裏。拈來幾百般。白金歸壽母。覷著骨毛寒。</p>
</div>
<div class='div-other'><a id='mulu118' />
<p class='h3'>楊岐</p><p>踢出一頭驢。只有三隻脚。寸步不曾移。踏徧長安陌。</p>
</div>
<div class='div-other'><a id='mulu119' />
<p class='h3'>白雲</p><p>雲門上大人。白雲丘一<span class='corr'>己</span>。從此化三千。清風來未<span class='corr'>已</span>。</p>
</div>
<div class='div-other'><a id='mulu120' />
<p class='h3'>圓悟</p><p>奇哉認得聲。有意却無情。一片碧巖集。閒將肝膽傾。</p>
</div>
<div class='div-other'><a id='mulu121' />
<p class='h3'>大慧</p><p>華擘首山禪。深為衲子冤。竹篦生鉄鑄。石火迸青天。</p>
</div></div>
<div class='div-other'><a id='mulu122' />
<p class='h2'>因陀羅所畫諸聖。聞上人請贊</p>
<div class='div-other'><a id='mulu123' />
<p class='h3'>空生</p><p>寂寂巖間坐。喃喃口更多。只言無法說。爭奈雨花何。</p>
</div>
<div class='div-other'><a id='mulu124' />
<p class='h3'>豐干</p><p>寺裏隨僧住。山前跨虎過。閭丘太守到。道你是彌陀。</p>
</div>
<div class='div-other'><a id='mulu125' />
<p class='h3'>寒山</p><p>不居妙喜界。不戀清涼山。箇箇求成佛。輸他道者閒。</p>
</div>
<div class='div-other'><a id='mulu126' />
<p class='h3'>拾得</p><p>當初因拾得。便以此為名。欲識這箇意。無生無不生。</p>
</div>
<div class='div-other'><a id='mulu127' />
<p class='h3'>寶公</p><p>刀尺杖頭懸。時時走市廛。蕭家菩薩子。只解說因緣。</p>
</div>
<div class='div-other'><a id='mulu128' />
<p class='h3'>布袋</p><p>浪走草鞋穿。長挨布袋眠。天宮衣鉢在。歸去是何年。</p>
</div>
<div class='div-other'><a id='mulu129' />
<p class='h3'>懶瓚</p><p>爐中煨芋火。香不到青霄。世主緣何事。頻令敕使招。</p>
</div>
<div class='div-other'><a id='mulu130' />
<p class='h3'>船子</p><p>曉出天連水。昏歸月滿舟。錦鱗如不遇。垂釣幾時休。</p>
</div></div>
<div class='div-other'><a id='mulu131' />
<p class='h2'>趙州和尚贊</p><p>參見南泉早。會得平常道。行脚債<span class='corr'>已</span>酬。住山年益老。隨機說法。不用思量。信口答禪。何勞尋討。古佛重來。羣魔盡掃。庭前栢樹子。敲風打雨。滿目森森。狗子佛性無。照雪吹毛。殺人草草。至今道播乾坤。非獨話行燕趙。</p>
</div>
<div class='div-other'><a id='mulu132' />
<p class='h2'>雲門大師贊</p><p>候睦州三日開門。空桚折脚。被雪峯一問杜口。便低却頭。靈樹會中。人天眼目。大唐國裏。衲子冤讐。用[車*度]轢鑽。穿虗空作窟籠。因乾屎橛。向平地起戈矛。得路塞路。看樓打樓。若是真淨老師。見你必然罨殺。且問丹青妙手。畫他著甚來由。</p>
</div>
<div class='div-other'><a id='mulu133' />
<p class='h2'>臨濟大師贊</p><p>龍驤虎驟。馬頷驢腮。黃檗室中。三度親遭打出。大愚肋下。三拳便被托開。老婆心當時太切。風顛漢特地回來。未續佛祖慧命。先結宗門禍胎。痛棒白日雨。熱喝青天雷。正法眼藏既滅盡。大千沙界無纖埃。</p>
</div>
<div class='div-other'><a id='mulu134' />
<p class='h2'>楊岐祖師贊</p><p>從來不會說禪。隨例紙褁麻纏。坐斷楊岐雲葢。賣弄栗棘金圈。一轉公案。欺謾大眾。三脚驢子。[跳-兆+孛]跳上天。荷慈明重擔。喜白雲卸肩。神仙無秘訣。父子不相傳。</p>
</div>
<div class='div-other'><a id='mulu135' />
<p class='h2'>五祖和尚贊</p><p>鄧師翁。多法喜。愛念聰明呪。慣唱囉羅哩。咬破鐵酸豏。却是雞冠花一首詩。拈起好怕人。誰信白額蟲九條尾。攤世界作棋盤。把虗空書祖意。紅粉佳人。風流公子。見神見鬼。說道說理。真非真是不是。天上人間知幾幾。</p>
</div>
<div class='div-other'><a id='mulu136' />
<p class='h2'>圓悟祖師贊</p><p>雞鳴飛上闌干。驀地打失布袋。開口動舌。披露此聲。截鐵斬釘。發揮下截。篆不雕之心印。迥絕言詮。提本分之宗乘。初無向背。納須彌於芥中。擲大千於方外。七處妙敷揚。九重親奏對。若論正眼流通。直至盡未來際。咄。</p>
</div>
<div class='div-other'><a id='mulu137' />
<p class='h2'>大慧祖師贊</p><p>湛堂室中[跳-兆+孛]跳。滿口談禪。佛果句下掀翻。從頭改轍。悟既無悟。說即不說。精金爐鞴。火迸星流。黑漆竹篦。雷訇電掣。師子踞地哮吼。野干從腦迸裂。十八年衡梅游戲。趙璧本無瑕。數千里川陸歸來。生薑不改辣。再上凌霄峯。重行臨濟喝。小釋迦云。一人指南。吳越令行。也是證龜成鼈。</p>
</div>
<div class='div-other'><a id='mulu138' />
<p class='h2'>日本淵默菴。畫二十二祖。請贊</p>
<div class='div-other'><a id='mulu139' />
<p class='h3'>初祖</p><p>三周寒暑汎重溟。撞著蕭家有髮僧。對朕者誰云不識。為誰辛苦到金陵。</p>
</div>
<div class='div-other'><a id='mulu140' />
<p class='h3'>二祖</p><p>幸是巍巍好丈夫。却來少室受塗糊。雖然拜了知慚愧。索得娘生一臂無。</p>
</div>
<div class='div-other'><a id='mulu141' />
<p class='h3'>三祖</p><p>握節當胸懺罪人。罪從何起要知因。遠來更不論僧俗。一句無私達本真。</p>
</div>
<div class='div-other'><a id='mulu142' />
<p class='h3'>四祖</p><p>脇不沾牀三十秋。初無心法副人求。黃梅道上逢童子。昔日冤家又聚頭。</p>
</div>
<div class='div-other'><a id='mulu143' />
<p class='h3'>五祖</p><p>母子師資也是閒。分明此道播人間。後來話柄憑誰舉。多種青松滿四山。</p>
</div>
<div class='div-other'><a id='mulu144' />
<p class='h3'>六祖</p><p>多少黃梅會裡僧。一時放過嶺南能。至今大庾山頭石。歲歲春風長葛藤。</p>
</div>
<div class='div-other'><a id='mulu145' />
<p class='h3'>南岳</p><p>何物堂堂與麼來。人皆不識起疑猜。電光石火分緇素。無限勞生眼豁開。</p>
</div>
<div class='div-other'><a id='mulu146' />
<p class='h3'>馬祖</p><p>即心即佛口喃喃。非佛非心轉不堪。八十四人門戶別。何曾一箇是同參。</p>
</div>
<div class='div-other'><a id='mulu147' />
<p class='h3'>百丈</p><p>埜鴨高飛落遠汀。嫌人扭得鼻頭疼。思量箇樣無滋味。笑不成兮哭不成。</p>
</div>
<div class='div-other'><a id='mulu148' />
<p class='h3'>黃檗</p><p>大機大用顯家風。坐斷乾坤獨此翁。後代兒孫皆有耳。如何十箇五雙聾。</p>
</div>
<div class='div-other'><a id='mulu149' />
<p class='h3'>臨濟</p><p>無位真人在面門。阿師太似弄精魂。臨行滅却正法眼。何止三千海岳昏。</p>
</div>
<div class='div-other'><a id='mulu150' />
<p class='h3'>興化</p><p>紫羅帳裏撒真珠。今日分明騐過渠。說得自知行不得。更言還識老僧無。</p>
</div>
<div class='div-other'><a id='mulu151' />
<p class='h3'>南院</p><p>啐啄同時立話端。當人總是自欺謾。棒頭突出摩醯眼。付與諸方子細看。</p>
</div>
<div class='div-other'><a id='mulu152' />
<p class='h3'>風穴</p><p>祖師心印鐵牛機。早是重安眼上眉。對陣不能擒縱得。令人千古笑盧陂。</p>
</div>
<div class='div-other'><a id='mulu153' />
<p class='h3'>首山</p><p>有口何妨誦法華。無端繼祖事如麻。楚王城畔東流水。曾與時人掛齒牙。</p>
</div>
<div class='div-other'><a id='mulu154' />
<p class='h3'>汾陽</p><p>十智同真一句收。魚龍鎻戶向汾州。夜來逾覺風霜緊。佛祖聞名也縮頭。</p>
</div>
<div class='div-other'><a id='mulu155' />
<p class='h3'>慈明</p><p>一劍橫安水一盆。草鞋委地杖臨門。西河師子生獰甚。來者須教喪膽魂。</p>
</div>
<div class='div-other'><a id='mulu156' />
<p class='h3'>楊岐</p><p>不因堂上鼓聲嚴。爭得慈明出晚參。住後栽田愽飰喫。方思說夢老瞿曇。</p>
</div>
<div class='div-other'><a id='mulu157' />
<p class='h3'>白雲</p><p>要識茶陵落髮師。須還除夕夜胡兒。一莖草上春風轉。玉殿瓊樓幾箇知。</p>
</div>
<div class='div-other'><a id='mulu158' />
<p class='h3'>五祖</p><p>鐵酸豏子向人誇。拈出雞冠一朵花。常為先師言語拙。盡拋弓冶立生涯。</p>
</div>
<div class='div-other'><a id='mulu159' />
<p class='h3'>圓悟</p><p>金鴨香銷錦繡幃。風流全在一聲雞。如今處處逢昭覺。野鳥山花不更迷。</p>
</div>
<div class='div-other'><a id='mulu160' />
<p class='h3'>妙喜</p><p>背觸俱非驗學人。竹篦三尺沒疎親。年來此話憑誰舉。日炙風吹又過春。</p>
</div></div>
<div class='div-other'><a id='mulu161' />
<p class='h2'>徑山寂照先師元叟和尚贊</p><p>這慈尊真滅門。是非盡剗。佛祖平吞。藏雲克家之子。妙喜四世之孫。用首山竹篦。全提正令。瞎摩醯頂目。巨闢重昏。二十年天下徑山。綿裏泥團。錦包特石。千七百堂中衲子。棒如雨點。喝似雷奔。掀翻海岳。震動乾坤。把斷牢關一句子。金香爐下鐵崑崙。</p>
</div>
<div class='div-other'><a id='mulu162' />
<p class='h2'>道場晉翁和尚贊</p><p>胡達磨不是祖。老枯禪何必數。若非滅族子孫。誰紹潑天門戶。石從空裏立。徧界絕遮攔。火向水中焚。大地無寸土。言其體也。誰論生滅去來。當其用也。不離聲色言語。即性即相。全規全矩。直下分明。現前薦取。</p>
</div>
<div class='div-other'><a id='mulu163' />
<p class='h2'>受業先師天寧訥翁和尚贊</p><p>大道體寬。虗堂響答。面目現在。人天交接。破草鞋。走五十四座軍州。麤坐具。禮不可思議祖塔。南海瘴重重。北山雲疊疊。既了行脚大事。盡見諸方老衲。開荊棘之地。而作寶坊。化屠沽之人。而修淨業。單傳直指之妙。非文字所可形容。潛利陰益之心。如虗空自然周帀。夏復夏臘復臘。要識天香子孫。且看少林花葉。</p>
</div>
<div class='div-other'><a id='mulu164' />
<p class='h2'>自題</p><p>臨濟本參黃檗。向大愚肋下築拳。雪峯承嗣德山。在鼇山店上成道。可使千古流芳。未免一回落草。觀此形骸。具何眼腦。入門那箇得升堂。三尺竹篦如電掃。問此陋質。從何而生。一漚巨海。片雲太清。本來無體。描邈難成。舉筆即錯。覿面相呈。燒却[巾*((ㄇ@人)/登)]子。我要話行。五十年住院。三千里行脚。撞著破竈墮。勘破一宿覺。白首看雲山。是身隨飯啄。夜來風雨過。壁上胡蘆落。透頂透底。徹骨徹髓。體不離用。用不離體。勉強形容。初無倫比。打成一片五十年。擬議相隔三千里。</p>
<p>虗空為口。萬象為舌。一句全提。六時常說。約住德山棒。拈却臨濟喝。別別。烈燄爐中撈得月。</p>
<p>有口無舌。三緘不發。露柱燈籠。替他演說。和南不審。君子可八。斫額看魚。焚香祭獺。</p>
<p>日面月面。蘇州常州。全無本據。却有來由。剎竿頭上翻筋斗。三十三天築氣毬。</p>
<p>正法眼藏瞎驢滅。般若妙心全體空。佛祖相傳只遮是。亘塵沙界振宗風。</p>
<p>萬寶坊中睡起。崇天門外鼓鳴。拾得紅爐片雪。日午恰打三更。</p>
</div>
<div class='div-other'><a id='mulu165' />
<p class='h2'>古鼎和尚遺像。祥符林長老請贊</p><p>四坐道場。一生孤硬。具眼宗師。超方哲匠。三玄三要。擘破完全。一抑一揚。背馳歸向。傳列祖之燈。息六宗之諍。身非身相非相。天教擎在千峯上。</p>
</div>
<div class='div-other'><a id='mulu166' />
<p class='h2'>紹興崇報行中和尚壽像。上乘明長老請贊</p><p>以一毫端智。徧量法界空。佩文章正印於肘間。魔外窺覷無路。握黑漆竹篦於掌上。佛祖甘立下風。淮山以西。淛河以東。踞三禪剎。伏諸鉅公。譬如秋月在川。下非升而上非降。春風扇木。葉自紅而花自紅。賢哉上乘。似而有之。述而明之。庶不愧於奚家之祖翁。</p>
</div>
<div class='div-other'><a id='mulu167' />
<p class='h2'>西白禪師壽像。祇園文長老請贊</p><p>道邁古今。學兼內外。白牙香象。蹴踏而截流。金毛師子。哮吼而踞地。機用可謂逸羣。文章乃其遊戲。青天白日。放古佛之瑞光。閙市紅塵。闡南湖之祖意。直得大海波翻。須彌粉碎。少林不識。曹溪不會。却淨慈道逾高。笑諸方進為退。乃古鼎之的傳。妙喜之六世者也。</p>
</div></div>
<p class='juan'>佛日普照慧辯楚石禪師語錄卷第十四</p>
<div class='div-w'>
<p class='h1'>音切</p><p>迸<span class='note-inline'>(彼諍切)</span>　瀑<span class='note-inline'>(蒲報切)</span>　潺<span class='note-inline'>(仕山切)</span>　粃<span class='note-inline'>(補履切)</span>　旖<span class='note-inline'>(於蟻切)</span>　旎<span class='note-inline'>(於綺切)</span>　顱<span class='note-inline'>(刀胡切)</span>　怙<span class='note-inline'>(胡古切)</span>　瞌<span class='note-inline'>(苦合切)</span>　伎倆<span class='note-inline'>(上巨寄切下良獎切)</span>　襤<span class='note-inline'>(力切三)</span>　襂<span class='note-inline'>(所今切)</span>　窖<span class='note-inline'>(古孝切)</span>　揣<span class='note-inline'>(初委切)</span>　罨<span class='note-inline'>(於檢切)</span>　[車*度]轢<span class='note-inline'>(上徒洛切下力的切)</span>　卸<span class='note-inline'>(先夜切)</span>　辣<span class='note-inline'>(力達切)</span>　啐<span class='note-inline'>(倉憒切)</span>　啄<span class='note-inline'>(丁角切)</span>　豏<span class='note-inline'>(胡斬切)</span>　鼇<span class='note-inline'>(遨音)</span>　肘<span class='note-inline'>(張切柳)</span>　蹴<span class='note-inline'>(七六切)</span>　踏<span class='note-inline'>(駞盍切)</span></p>
</div>
</div><!-- end of div[@id='body'] -->
</body></html>