<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu239' />佛日普照慧辯楚石禪師語錄卷第十六</p>
<div class='div-other'><a id='mulu240' />
<p class='h1'>偈頌二</p><p class="byline">侍者　文斌等　編</p>
<div class='div-other'><a id='mulu241' />
<p class='h2'>送全首座回仰山</p><p>須彌槌打虗空鼓。萬象森羅齊起舞。驚倒南泉王老師。踈山失却曹家女。寬時徧法界。窄處不容針。短綆四五尺。古井千萬尋。莫謂仰山年代遠。天宮正說摩訶衍。不知誰是白槌人。夢裏覺來空眨眼。大道體寬。無好無惡。離心意識參。出聖凡路學。鐵牛背上括龜毛。石女腰邊裁兔角。</p>
</div>
<div class='div-other'><a id='mulu242' />
<p class='h2'>送宗禪人回雪峯</p><p>天地與我同根。萬物與我一體。好箇脫洒衲僧。切忌坐在這裏。不慕諸聖。不重<span class='corr'>己</span>靈。解粘去縛。拔楔抽釘。翻身烏石嶺。觸目望州亭。到家記取。叮嚀問訊。曾郎萬福。輥動三箇木毬。嚇殺參方瞎禿。</p>
</div>
<div class='div-other'><a id='mulu243' />
<p class='h2'>送普禪人還閩</p><p>青山青白雲白。欲識一貫。兩箇五百。福州名品茘枝。多是鶻崙吞却。玄沙築破脚指頭。直得通身白汗流。如今所謂善知識。接物利生沙壓油。脚未跨門先勘破。何須待踞燈王座。五湖四海覔知音。一曲陽春少人和。</p>
</div>
<div class='div-other'><a id='mulu244' />
<p class='h2'>送一禪人禮補陀</p><p>稽首補陀大士。只這語音便是。與麼接嚮承虗。如何出離生死。鈍鳥逆風飛。一日三千里。鐵樹夜開花。朝來還結子。西瞿耶居睡覺。東弗于逮經行。南贍部州打鼓。北鬱單越搊箏。且道是何曲調。聽時却又無聲。</p>
</div>
<div class='div-other'><a id='mulu245' />
<p class='h2'>送俊禪人</p><p>初祖見僧便面壁。被人打破成狼藉。壽山門戶向南開。件件現成殊省力。要坐便坐。要行便行。譬如平地掘甚溝坑。眾生即是諸佛。諸佛即是眾生。不出一念心。徹頭又徹尾。茫茫帀地普天。往往離波求水。</p>
</div>
<div class='div-other'><a id='mulu246' />
<p class='h2'>送可禪人</p><p>即心是佛無心道。不覺全身入荒草。語拙今人笑古人。古人却笑今人巧。後生晚長忌聰明。且要低頭學老成。却憶南泉好言語。要渠癡鈍過平生。初三十一。中九下七。四溟東海流。般若波羅蜜。</p>
</div>
<div class='div-other'><a id='mulu247' />
<p class='h2'>送理禪人</p><p>如來無禪。祖師無意。枯木石頭。泥團土塊。老臊胡既道不識。賣柴漢又云不會。鳥窠初不離鳥窠。打地一生長打地。跳出漫天網子。名為了事衲僧。百尺竿頭進一步。壽山手裏有烏藤。</p>
</div>
<div class='div-other'><a id='mulu248' />
<p class='h2'>送巳禪人</p><p>過去諸佛<span class='corr'>已</span>滅。未來諸佛未生。現在中間無佛。且放天寧話行。天寧有甚麼長處。業識茫茫無本據。昆明池裏失却劍。却向西江撈得踞。拈來又是鐵蒺藜。自南自北隨風吹。扶桑天子呵呵笑。尺二眉毛頷下垂。</p>
</div>
<div class='div-other'><a id='mulu249' />
<p class='h2'>送性禪人之江湘</p><p>秋雨垂垂。秋風颯颯。或彼或此。乍離乍合。湘江那畔鴈初來。漁唱穿雲笛韻哀。更有蘆花飛似雪。遠山重疊錦屏開。咄哉漆桶不快。喚作真如境界。闍棃幸自可憐生。莫向宗門立知解。</p>
</div>
<div class='div-other'><a id='mulu250' />
<p class='h2'>送匡禪人</p><p>三世諸佛不知有。大地山河顛倒走。狸奴白牯却知有。火中迸出紅蓮藕。朝看東南暮西北。落落盤珠無影跡。長連牀上飽喫飯。坐臥經行不費力。說妙談玄也是癡。本來無事出家兒。江西湖南與麼去。不須更問毗盧師。</p>
</div>
<div class='div-other'><a id='mulu251' />
<p class='h2'>送證禪人省親</p><p>父母未生以前。追風木馬如煙。無量劫來未悟。任他寒暑推遷。萬年一念。一念萬年。神通妙用。大道虗玄。頂上摩醯亞目。途中道伴交肩。總是發明這箇事。金烏長出海東邊。</p>
</div>
<div class='div-other'><a id='mulu252' />
<p class='h2'>送淨禪人</p><p>繩牀走入枇杷樹。須彌[跳-兆+孛]跳上天去。不參死句參活句。活句蹉過河沙數。無所說師子吼。有所說野干鳴。坐斷兩頭。築著鼻孔。打開八字。<span class='corr'>刺</span>破眼睛。水牯牛兒甘水草。從他岐路亂縱橫。</p>
</div>
<div class='div-other'><a id='mulu253' />
<p class='h2'>送化禪人</p><p>本色道人行履處。千人萬人把不住。湘南潭此恣游行。拄杖一尋生鐵鑄。所至解針枯骨吟。秋風蕭索秋雲陰。諸方殺有善知識。要辨龍虵須訪尋。君不見。潦倒趙州年八十。行行尚為參方急。又不見。馬祖一喝大雄峯。百丈聞之三日聾。</p>
</div>
<div class='div-other'><a id='mulu254' />
<p class='h2'>送中竺恭藏主回東浙</p><p>近從中竺來。却往四明去。玲瓏巖接玉几峯。總是尋常行履處。大梅即心即佛。寶陀聞熏聞修。岳林一箇布袋。天台五百比丘。寒山子往來華頂。諾詎那坐斷龍湫。一大藏教陳葛藤。自餘是甚椀脫丘。火本無火。承言者紛紛。自我鼇山店上喚師兄。黃蘗樹頭生蜜果。</p>
</div>
<div class='div-other'><a id='mulu255' />
<p class='h2'>送天童證侍者再參</p><p>鳥窠吹布毛。侍者便悟去。天童親切句。不要重指注。十月天漸寒。早過西興渡。相望一千里。往復行大路。入室再參時。嗔拳須照顧。</p>
</div>
<div class='div-other'><a id='mulu256' />
<p class='h2'>送應侍者禮補陀</p><p>眼聽聲耳觀色。清冷雲中飛霹靂。此是圓通自在門。衲僧幾箇知端的。昔年未出扶桑時。親見寶陀之聖師。再到海山深處覔。須彌頂上戴須彌。</p>
</div>
<div class='div-other'><a id='mulu257' />
<p class='h2'>送瑛維那禮補陀</p><p>興化打克賓。罰錢趂出院。諸方舊話子。反覆參詳看。有耳誰不聞。有眼誰不見。露柱掛燈籠。山門朝佛殿。橫拖拄杖去。却繞鄞江轉。築著脚指頭。通身流白汗。寶陀巖上人。日夜長對面。咄。</p>
</div>
<div class='div-other'><a id='mulu258' />
<p class='h2'>送高麗蘭禪人禮補陀</p><p>道人且以何為道。切忌區區外邊討。外邊討得枉勞神。只箇心珠常皎皎。吳水碧越山青。白雲三片四片。黃鳥一聲兩聲。三世如來提不起。歷代祖師難下觜。要見家家觀世音。分明因我得禮你。</p>
</div>
<div class='div-other'><a id='mulu259' />
<p class='h2'>送俊禪人浙東參禮</p><p>學人自<span class='corr'>己</span>。遊山翫水。雲門大師。事不孤起。此去浙東尋訪誰。肩橫七尺烏藤枝。初登玉几謁舍利。更向寶陀參聖師。一二三四五六七。七六五四三二一。傑出叢林俊衲僧。何須特地從人覔。</p>
</div>
<div class='div-other'><a id='mulu260' />
<p class='h2'>送徑山英首座歸鄞</p><p>凌霄峯頭第二座。摩訶衍法曾明破。百非四句俱<span class='corr'>已</span>離。白雪陽春有誰和。直得含睴亭[跳-兆+孛]跳上梵天。東坡池吞却四明山。驀然倒騎佛殿出門去。碁盤石任苔痕斑。君不見。寒山子歸太早。十年忘却來時道。又不見明覺老無處討。十洲春盡花凋殘。珊瑚樹林日杲杲。</p>
</div>
<div class='div-other'><a id='mulu261' />
<p class='h2'>送炬首座遊台溫</p><p>飲光論劫坐禪。未免把䌫放舡。文殊三處度夏。大似遼天索價。英俊道流。去住自由。朝遊檀特。暮往羅浮。天宮說法了也。知是般事便休。人人釋迦彌勒。箇箇寒山拾得。走徧天台雁蕩。抹過山城海國。從來鼻孔大頭埀。莫道相逢不相識。</p>
</div>
<div class='div-other'><a id='mulu262' />
<p class='h2'>送孚侍者之浙東</p><p>新昌彌勒佛。脚不離地走。夜半過扶桑。面南看北斗。却入天台雁蕩。又到清涼補陀。撞著寒山拍手。聽他拾得高歌。阿呵呵阿呵呵。依舊堂中疊足坐。不勞萬里涉鯨波。</p>
</div>
<div class='div-other'><a id='mulu263' />
<p class='h2'>送信首座參禮育王寶陀</p><p>離四句絕百非。摩訶衍法誰當機。能令寂子縮頭去。可使吾道生光輝。東浙西州恣探討。箇中誰了誰不了。果然識得本來人。萬別千差俱一掃。法身元無設利羅。方便示現降羣魔。聞思大士應塵剎。至竟不曾拘寶陀。謾道石橫方廣寺。未容薄地凡夫至。瓊樓玉殿綵雲間。正眼觀來何足貴。手點曇華亭上茶。最先勘破盞中花。幾人麻上生繩想。又復將繩認作虵。背却天台遊雁蕩。詎那尊者空遺像。大龍湫與小龍湫。瀑雪翻雲千萬丈。盡塵沙界一般天。歷歷分明在目前。未動步時都歷徧。誰能空費草鞋錢。</p>
</div>
<div class='div-other'><a id='mulu264' />
<p class='h2'>送寶陀鼎維那</p><p>浙東山浙西水。五湖四海皆自<span class='corr'>己</span>。明月高挑拄杖頭。寒雲亂踏芒鞋底。從門入者非家珍。勘破寶陀巖上人。葢色騎聲也奇特。一枝古洞桃花春。此行迤[這-言+里]回天育。去去優曇遠山綠。為我寄聲二尊宿。出門未免重叮囑。</p>
</div>
<div class='div-other'><a id='mulu265' />
<p class='h2'>送順禪人并柬乃師</p><p>蘇州有常州有。兩兩不成雙。三三亦非九。有一句子到你。禿却我舌。無一句子到你。啞却我口。靈利衲僧知不知。汝師自是真宗師。如何棄却甜桃樹。只管沿山摘酸梨。</p>
</div>
<div class='div-other'><a id='mulu266' />
<p class='h2'>送萬年楚藏主回日本</p><p>萬年一念。一念萬年。不在天台南岳。亦非東土西乾。會得則風行草偃。不會則紙裹麻纏。本來無一物。教外有何傳。昔入大唐來。眼不見鼻孔。今歸日本去。脚不跨船舷。入海泥牛奔似電。沿江木馬走如煙。</p>
</div>
<div class='div-other'><a id='mulu267' />
<p class='h2'>送汀州文禪人</p><p>達磨西來。不立文字。見性明心。落在第二。還他出格道流。坐斷報化佛頭。眼裏著沙不得。水中捉月何由。諸方老宿河沙數。學者擔簦如蟻慕。拈却那吒第一機。其餘總是閑家具。四海參尋善知識。談玄說妙空勞力。當陽勘破老毗耶。一句了然超百億。汀泉福建。明越溫台。門門巨闢。法法全該。老鼠滿地走。抱取猫兒來。</p>
</div>
<div class='div-other'><a id='mulu268' />
<p class='h2'>送昱禪人回三平</p><p>父母未生<span class='corr'>已</span>前。好箇本來面目。日用何曾欠少。誰云是事不足。山又青水又綠。早便起晚便宿。烏不日黔。鵠不日浴。拄杖但喚作拄杖。屋<span class='corr'>但</span>喚作屋。莫問如來禪祖師禪。下里曲陽春曲。昔日三平見大顛。斷絃須待鸞膠續。</p>
</div>
<div class='div-other'><a id='mulu269' />
<p class='h2'>送弘藏主還徑山兼柬西白首座</p><p>上上上上。到最高高處。望望見青山起白雲。雲山出沒如波浪。大華藏海知幾重。重重圍繞凌霄峯。須彌絕頂只這是。耳聞迦葉敲金鐘。百千萬億四天下。信手拈來無一把。束作龜毛一管筆。經頭一字如何寫。寫得分明說得親。還他眼目人天人。</p>
</div>
<div class='div-other'><a id='mulu270' />
<p class='h2'>送高麗順禪人歸國</p><p>普賢身中行一步。超過恒河沙佛土。昨日方離海岸來。今朝便往高麗去。我此浙江。何異汝鄉。冬寒向火。夏熱乘凉。達本心者。頭頭是道。昧真性者。處處迷方。父母未生。有甚麼與他辛苦。擔皮囊効。善財參知識。禮文殊。謁彌勒不知。放下馳求心。內外中間絕消息。或遊山或面壁。或垂手入[廓-享+墨]。或韜光晦跡。煅凡成聖。只須臾拄地撑天也奇特。順禪人須委悉。紅日照中春。清風生八極。</p>
</div>
<div class='div-other'><a id='mulu271' />
<p class='h2'>送欽首座南還</p><p>六祖到廣州。寓正法性寺。因舉風幡話。略與二僧議。從此引葛藤。蔓延南海地。後人不解剗。一歲多一歲。珍重欽禪老。頗有英靈氣。參方本無得。問法總不會。我保任此人。高踞佛祖位。</p>
</div>
<div class='div-other'><a id='mulu272' />
<p class='h2'>送參侍者</p><p>參須實參。悟須實悟。好箇師僧。便恁麼去。靈山會裏人。總是天麒麟。百千年滯貨。拈弄越精神。蹉過趙州禪。遭他文遠笑。鬬劣不鬬勝。驢糞中著到。因思老古錐。節外更生枝。一筆都勾下。方為跨竈兒。吾家白雪曲。且要高人和。佛祖出頭來。與渠都按過。</p>
</div>
<div class='div-other'><a id='mulu273' />
<p class='h2'>送寧侍者參方禮祖</p><p>佛祖叢中無位次。參方行脚誰家事。隨興一念便乖張。莫向禪門求意旨。須知真正道人家。到處忘懷愍自他。爛炒浮漚盛滿鉢。却來石上種蓮花。國師三呼侍者三應。呼兮應兮。頭正尾正。尋師必是。達其源。密意明明在汝邊。他日歸來無折合。必須痛喫老爺拳。</p>
</div>
<div class='div-other'><a id='mulu274' />
<p class='h2'>送雪竇榮藏主歸國</p><p>心地法門。匪從人得。便與麼去。天地懸隔。師子教兒能返擲。羚羊掛角無蹤跡。以字不是。八字非覺天。日月增光輝。百尺竿頭五兩垂。大唐又向扶桑歸。火熱風動搖。水濕地堅固。打破鐵圍山。古今無異路。臨行何待重分付。</p>
</div>
<div class='div-other'><a id='mulu275' />
<p class='h2'>送參侍者參方</p><p>佛法徧在一切處。莾莾鹵鹵河沙數。驀劄相逢喚得回。穿雲度水從君去。頭上笠腰下包。清風明月杖頭挑。不曾咬破一粒米。萬兩黃金也合消。開却門須識主。彼此相知何必舉。背靠法堂著草鞋。初非密室中私語。山未高兮海未深。趙州文遠沒絃琴。當時公驗分明過。四海誰人識此心。</p>
</div>
<div class='div-other'><a id='mulu276' />
<p class='h2'>送越藏主</p><p>一大藏教。只說這箇。東土西天。分明勘破。我今以百千萬億閻浮洲。拈來掛在牀角頭。揀甚麼新羅日本。佛誓流求。閙浩浩冷湫湫。有時放有時收。收放縱橫了無礙。卷舒出沒常自由。誰道客來無供養。不妨滿鉢炒浮漚。</p>
</div>
<div class='div-other'><a id='mulu277' />
<p class='h2'>送志禪人</p><p>道人三次到來。今始索吾長偈。此事直下分明。問渠何須特地。十方只在目前。大道初非物外。若也會即便會。干木逢場作戲。不會亦無欠少。總自自家活計。踏著諸佛頂門。拽脫祖師巴鼻。四大海水壁立。五須彌山粉碎。好箇大丈夫兒。可與禪林增氣。</p>
</div>
<div class='div-other'><a id='mulu278' />
<p class='h2'>送吳中滋禪人</p><p>蘇州有常州有。歷歷面南看北斗。主伴參隨與麼來。象王回旋師子吼。喫鹽聞鹹。喫醋聞酸。一有多種二。無兩般。口中說食終不飽。身上著衣方免寒。不見道家山好家山好。家山內有無根草。時當臘月正春風。五葉一花香未了。</p>
</div>
<div class='div-other'><a id='mulu279' />
<p class='h2'>送中竺海維那</p><p>當念不生。空諸有海。坐斷釋迦文。全超觀自在。中峯頂上鳴楗椎。盡大地人俱絕疑。陳如尊者有長處。一句分明舉似誰。坐臥經行。卷舒出沒。齧鏃之機。如同電拂。三十三天築氣毬。兩手扶犂水過膝。</p>
</div>
<div class='div-other'><a id='mulu280' />
<p class='h2'>送廣南慧藏主</p><p>鎮海明珠只一顆。如來藏裏深扃鎻。忽然突出拄杖頭。照見山河千萬朵。若問此珠作何色。圓陀陀兮明歷歷。南山之南北山北。直截示人人不識。歸去來歸去來。依然高掛越王臺。</p>
</div>
<div class='div-other'><a id='mulu281' />
<p class='h2'>送進禪人之浙東</p><p>百尺竿頭進一步。家家門口長安路。浙西之水浙東山。鶻眼龍睛多罔措。是佛不識佛。騎驢更覔驢。我今獨自往。到處得逢渠。畫虵不必重添足。六六元來三十六。</p>
</div>
<div class='div-other'><a id='mulu282' />
<p class='h2'>送東侍者之天平</p><p>天平卓筆峯最奇。入門便看浮山碑。其中九帶不到十。讀者未免心狐疑。上人來自扶桑國。慣見瑠璃浸天碧。夜半金雞啼一聲。鼻孔眼睛俱打失。走徧東西與南北。依然無處尋行跡。</p>
</div>
<div class='div-other'><a id='mulu283' />
<p class='h2'>送常上人</p><p>秋風涼。秋夜長。井梧飄敗葉。巖桂噴清香。莫作世諦流布。切忌佛法商量。便與麼。玉殿瓊樓。初無葢覆。不與麼。銀山鐵壁。特地遮藏。兩頭截斷。十字縱橫。却笑長眉老尊者。跏趺曾不下禪牀。</p>
</div>
<div class='div-other'><a id='mulu284' />
<p class='h2'>送萬壽通侍者</p><p>通身是。徧身是。拈却無位真人。坐斷空劫自<span class='corr'>己</span>。向上一路。不許商量。討甚空花陽燄。更尋虵足鹽香。仲冬嚴寒。孟夏漸熱。自古自今。誰巧誰拙。鳥窠吹起布毛。直下斬釘截鐵。道人若也有疑。歸家問取禪月。</p>
</div>
<div class='div-other'><a id='mulu285' />
<p class='h2'>送淨慈道藏主還景德</p><p>黃面瞿曇不動舌。縱橫四十九年說。葛藤往往疊成誰。畢竟天無第二月。一菴近日離南屏。驀劄問渠看甚經。只麼默然叉手處。青天白日轟雷霆。龍灣老龍灣老。叔姪相忘情更好。鎮海明珠待索時。與他傾出一栲栳。</p>
</div>
<div class='div-other'><a id='mulu286' />
<p class='h2'>送愚叟如西堂</p><p>本色住山人。且無刀斧痕。如斯三十載。道譽塞乾坤。列下從前諸佛祖。須彌槌打虗空鼓。却完全揭示。當陽主中主。主亦不必論。賓亦不必誇。妙喜竹篦分背觸。誰能撒土更拋沙。遇飯喫飯。遇茶喫茶。弟兄相見。豐儉隨家。露地白牛甘水草。不妨到處納些些。</p>
</div>
<div class='div-other'><a id='mulu287' />
<p class='h2'>送宗藏主</p><p>大士揮尺一下。趙州繞牀一轉。古今多少葛藤。二老當頭截斷。寶華藏主飽叢林。訪友尋師年歲深。臘月花開無影樹。陽春曲奏沒絃琴。東風急東風急。上下四維挨不入。水底青天盡踏翻。何曾亂打鞋頭濕。</p>
</div>
<div class='div-other'><a id='mulu288' />
<p class='h2'>送聖壽政維那</p><p>不用低頭。思量難得。真不掩偽。曲不藏直。流出音聲佛事。豁開賢聖閫域。洞山麻三斤。雲門乾屎橛。曾勘諸方來。必竟如何說。拄杖如龍活鱍鱍。橫拈倒用乾坤濶。</p>
</div>
<div class='div-other'><a id='mulu289' />
<p class='h2'>送淨慈壽首座還日本</p><p>富士山頭月。祖龍溪上水。月既不來此。水亦不往彼。正當水月交輝時。萬里何曾隔一絲。石女裁成火浣布。泥牛踏斷珊瑚枝。有佛無佛俱是誑。即心非心盡同謗。教網高張未入微。宗門直指還流浪。所以道。正法眼破沙盆。古今此道喧乾坤。黃金滿國難酬價。付與休居的骨孫。椿庭提起百襍碎。不要被渠相負累。擲過那邊更那邊。尋常只守閑閑地。便與麼。實奇哉。諸方大可笑。嚼飯喂嬰孩。但恐空中釋梵來。曇華又為無心開。</p>
</div>
<div class='div-other'><a id='mulu290' />
<p class='h2'>送延壽梓知客</p><p>臨濟大師賓主句。趙州見僧喫茶去。旋風頂上屹然棲。走徧天涯不移步。九九從來八十一。尋常顯元尤綿密。撑天拄地丈夫兒。手眼通身赫如日。</p>
</div>
<div class='div-other'><a id='mulu291' />
<p class='h2'>送蔣山澄知客</p><p>獨龍岡頭。跳珠峯下。客來須看。賊來須打。還上古之風規。贊升平之法社。師子之爪既呈。羚羊之角斯掛。善能和其光同其塵。自可忘其情絕其解。蟭螟吞却妙高山。草庵卸下瑠璃瓦。</p>
</div>
<div class='div-other'><a id='mulu292' />
<p class='h2'>送日本易上人</p><p><span class='corr'>己</span>躬下事元明白。動念却成雲水隔。老胡謾自度流沙。不會當頭箇一著。日日日東上。日日日西沉。何用有口說。無絃方是琴。道人拄杖握在手。是聖是凡劈脊摟。掇轉扶桑作大唐。驚起法身藏北斗。</p>
</div>
<div class='div-other'><a id='mulu293' />
<p class='h2'>送靈隱福藏主</p><p>三業清淨佛出世。步步踏著黃金地。三業不淨佛滅度。黃金地上難移步。與麼與麼。當陽明皎皎。不與麼不與麼。徧界黑漫漫。兩處牢關打脫。千里藏海枯乾。阿那箇是菩提煩惱。喚甚麼作生死涅槃。盡大地人齊斫額。飛來峯月照人寒。</p>
</div>
<div class='div-other'><a id='mulu294' />
<p class='h2'>送亮侍者參方</p><p>國師三喚侍者。侍者三應國師。蚯蚓抹過東海。藕絲穿却須彌。從來此道無今古。不動纖塵超佛祖。迷也悟也何必云。語兮默兮自看取。春風日夜吹天地。是處園林變紅翠。一一交羅帝網珠。頭頭揭示靈山會。咄。</p>
</div>
<div class='div-other'><a id='mulu295' />
<p class='h2'>送觀首座</p><p>雲門未到靈樹。<span class='corr'>已</span>見知聖大師。首座悟道了也。一對無孔鐵鎚。前無釋迦。後無彌勒。聖固難知。凡安可測。且道悟箇什麼。面赤不如語直。七月八月秋風涼。千山萬山客路長。太平庵中疊足坐。任運施為無不可。</p>
</div>
<div class='div-other'><a id='mulu296' />
<p class='h2'>送雙林湛侍者</p><p>來也與麼來。去也與麼去。佛祖不為人。古今無異路。尋常喫飯喫粥。何待說性說心。端坐受他供養。日消萬兩黃金。打破大唐國。覔一箇會佛法底。了不可得。我見兩箇泥牛鬬入海。直至如今沒消息。</p>
</div>
<div class='div-other'><a id='mulu297' />
<p class='h2'>送靈隱聚藏主</p><p>冷泉湯湯廣長舌。無晝無夜無間歇。必竟不知何所說。卷盡五千四十八。塞却耳根作麼聽。聽得分明心路絕。心路絕處正眼開。燈籠㳂壁上天台。</p>
</div>
<div class='div-other'><a id='mulu298' />
<p class='h2'>送默維那</p><p>雲峯見翠巖。投誠而入室。豈無娘生口。不肯為渠說。一朝桶篐爆。通身白汗出。披衣上方丈。且喜大事畢。汝自象山來。問吾求旨訣。置之襍務中。擾擾經歲月。拋却土木場。使就維那職。職滿要參方。須依善知識。西川復東浙。畢竟承誰力。</p>
</div>
<div class='div-other'><a id='mulu299' />
<p class='h2'>送隆侍者</p><p>此事分明非授受。靈光一點從來久。釋迦迦葉同虗空。少室神光亦何有。吾負汝兮汝負吾。侍者三應國師呼。我在大唐汝日本。半夜飛出金老烏。</p>
</div>
<div class='div-other'><a id='mulu300' />
<p class='h2'>送四明瑞巖潤藏主</p><p>從來無一法。海口莫能宣。霜風卷黃葉。喚作止啼錢。若遇明眼人。且拈放一邊。撲碎摩尼珠。大海浮鐵船。能可空兩手。不為物所纏。經行及坐臥。在處莫非禪。</p>
</div>
<div class='div-other'><a id='mulu301' />
<p class='h2'>送久藏主游天台雁蕩</p><p>佛佛授手。面南看北斗。祖祖相傳。鑿石種紅蓮。一氣轉一大藏教。水流濕兮火就燥。萬里風摶海上鵬。幾年霧隱山中豹。益無所益。為無所為。拔苦與樂。興慈運悲。黃檗樹頭得蜜果。沒底籃子盛將歸。直下是。休揀擇。新羅在海東。日本多商舶。發弓飲羽兮兩岸俱玄。鞭石吼升兮纖毫不隔。台岳雲浮點點青。蜃江月汎茫茫白。</p>
</div>
<div class='div-other'><a id='mulu302' />
<p class='h2'>送玹侍者還里</p><p>鳥窠吹布毛。便有人悟去。而今作麼生。莾鹵河沙數。玹禪既磊落。須會超方句。見色與聞聲。不可第二度。秋風吹木犀。髼鬆開滿樹。夢裡忽聞香。覺來無覔處。翻身摸著枕。元是木頭做。便與麼承當。重疊關山路。</p>
</div>
<div class='div-other'><a id='mulu303' />
<p class='h2'>答道場清遠禪師</p><p>吾姪僧中龍。為人施法雨。根雖有利鈍。心本無差互。壁立萬仞表。青山常獨露。誰言師弟子。此事須密付。達磨不會禪。妙喜亦非祖。處處是道場。何勞辨能所。勉之從今日。高步追前古。</p>
</div>
<div class='div-other'><a id='mulu304' />
<p class='h2'>寄尼孫靜山主</p><p>我有一機。向上全提。超佛越祖。海裡須彌。天上天下。知之者寡。擬議不來。劈脊便打。五祖鄧師翁。掃除臨濟宗。圓悟與大慧。一一龍生龍。有箇尼無著。至今流正脉。古今常現前。看是何標格。</p>
</div>
<div class='div-other'><a id='mulu305' />
<p class='h2'>送道場濬藏主</p><p>心不是佛。智不是道。天上人間。何處尋討。西齋今年六十八。分明一老一不老。慚愧青山人。相看寂寞濵。問余有甚奇特處。追風鐵馬戴麒麟。昨夜月輪如火熱。晒得烏兒白似雪。天真靈妙不思議。一語標宗言下徹。</p>
</div>
<div class='div-other'><a id='mulu306' />
<p class='h2'>送智門斯道</p><p>眼有三角。頭峭五岳。枯木糝花。炎天飛雹。既善解粘去縳。不須續鳧截鶴。斯人斯道兮千載一時。日面月面兮古之今之。句後聲前竟莫測。棒頭喝下終無私。</p>
<p style="margin-left:1em">不見老智門彈一曲。斷絃更待何人續。蓮華荷葉分明。也是詶君顛倒欲。</p>
</div>
<div class='div-other'><a id='mulu307' />
<p class='h2'>示徒弟心安參方</p><p>一人所在亦須到。半人所在亦須到。入門休問主是誰。看渠開口提綱要。一言相契便參堂。不憚辛苦充街坊。縫箇布袋䭾齋糧。朝參暮請聽舉揚。出家只要了心地。終不圖他名與利。古德皆從恁麼來。後生晚長須睎驥。泰山之石溜滴穿。蟠桃著花三千年。忽然水底火燒天。那時歸來喫痛拳。</p>
</div>
<div class='div-other'><a id='mulu308' />
<p class='h2'>送日本春侍者</p><p>七佛<span class='corr'>已</span>來。皆有侍者。輔弼宗師。作成法社。香林在韶陽。聞指示暗抄。臨濟驗洛浦。拽拄杖便打。[拚-ㄙ+ㄊ]性命斷知解。豈肯認奴作郎。隨他指鹿為馬。近來車載斗量。漫說雲興缾瀉。春禪幸自英靈。見地須交脫洒。忽然光明盛大。可見風流儒雅。何也。阿魏無真。水銀無假。</p>
</div>
<div class='div-other'><a id='mulu309' />
<p class='h2'>送進侍者</p><p>踈山賣却布單。三千里外行脚。忽然打破漆桶。恰似虎頭生角。進禪得得來中州。三萬里截滄溟流。解笑瞎驢趂大隊。倒拈拄杖風颼颼。扶桑那畔一輪日。直至黃昏後方出。[翟*支]瞎摩醯頂門眼。東土西天無祖佛。</p>
</div>
<div class='div-other'><a id='mulu310' />
<p class='h2'>送用首座</p><p>道人日本來。將甚麼過海。有語涉商量。無言成窒礙。譬如金翅鳥王。須彌頂上翱翔。不學栖蘆鈍鳥。卑飛只戀池塘。摩訶衍法如何說。四句皆離百非絕。楊柳絲絲舞碧煙。梅花片片飄香雪。</p>
</div>
<div class='div-other'><a id='mulu311' />
<p class='h2'>送權維那</p><p>三世諸佛不知有。一一面南看北斗。狸奴白牯却知有。拈得鼻孔失却口。袖裏金鎚未舉時。分明超過毗盧師。忽然一下百襍碎。石虎吐出木羊兒。渠渠渠我我我。折旋俯仰無不可。識得西來祖意傳。白雲影裏青山朵。</p>
</div>
<div class='div-other'><a id='mulu312' />
<p class='h2'>送志侍者</p><p>短歌數十丈。長句三兩言。不長又不短。石火迸青天。圓悟作侍者。何曾參得禪。當時鄧師翁。未免所見偏。法久乃成弊。須忘魚與筌。後生逐隊走。紙褁仍麻纏。決擇要明白。卷舒機用全。道人日本來。可拍佛祖肩。駿馬不受覊。長途自騰騫。日馳三萬里。頃刻撫八埏。妙喜臭皮襪。楊岐金剛圈。臨濟正法眼。滅向瞎驢邊。鼻孔略彷彿。諸方誰敢穿。</p>
</div>
<div class='div-other'><a id='mulu313' />
<p class='h2'>贈前西隱玉磵血書華嚴經</p><p>毗盧性海無邊表。非古非今非大小。有時揑聚一毫頭。血滴滴地從揮掃。有時伸作廣長舌。一卷百番宣未了。玉㵎老金溪寶。如來樣向心中造。善財童子未知歸。度水穿雲謾尋討。當砌華映簾草。雪白甆甌香裊裊。自然覺者處其中。終不隨他打之繞。</p>
</div>
<div class='div-other'><a id='mulu314' />
<p class='h2'>次韻贈西隱白石</p><p>釋迦掩室。金粟無言。同條共貫。拔本塞源。聞無聞。見無見。如投師子一滴血。六斛驢乳皆星散。藏中自有摩尼珠。須知不在龍宮殿。襟懷蕩蕩。眉宇津津。滄溟半勺。大地纖塵。直得飛來峯[跳-兆+孛]跳。壑雷亭下雨翻盆。</p>
</div></div>
<p class='juan'>佛日普照慧辯楚石禪師語錄卷第十六</p>
<div class='div-w'>
<p class='h1'>音切</p><p>綆<span class='note-inline'>(古杏切)</span>　搊<span class='note-inline'>(楚尤切)</span>　鄞<span class='note-inline'>(五斤切)</span>　麗<span class='note-inline'>(郎計切)</span>　迤<span class='note-inline'>(徒何切)</span>　[這-言+里]<span class='note-inline'>(力綏切)</span>　黔<span class='note-inline'>(巨炎切)</span>　羚<span class='note-inline'>(魯丁切)</span>　屹<span class='note-inline'>(魚乞切)</span>　舶<span class='note-inline'>(捕格切)</span>　睎<span class='note-inline'>(許機切)</span>　驥<span class='note-inline'>(居致切)</span>　埏<span class='note-inline'>(以栴切)</span></p>
</div>
</div><!-- end of div[@id='body'] -->
</body></html>