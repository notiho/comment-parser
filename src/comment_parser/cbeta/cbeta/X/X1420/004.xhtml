<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />佛日普照慧辯楚石禪師語錄卷第四</p>
<div class='div-other'><a id='mulu11' />
<p class='h1'>住杭州路鳳山大報國禪寺語錄</p><p class="byline">參學比丘　曇紹等　編</p><p>師於至元元年七月二十五日入寺。</p>
<p>山門。東門南門西門北門。門門有路。路頭在什麼處。五鳳樓前。</p>
<p>佛殿。黃金殿上。釋迦老子。不合向這裏屙。展坐具云。且禮拜葢覆却。</p>
<p>土地堂。龍王殿。赫赫厥聲。濯濯厥靈。前朝鳳闕。萬古龍庭。雨過吳山插漢青。</p>
<p>據室。臨濟在黃檗。喫六十拄杖。如蒿枝拂相似。如今莫有恁麼衲僧麼。設有。更須勘過始得。</p>
<p>拈宣政院疏。白雲出岫。本自無心。赤水求珠。還他罔象。萬般存此道。一味信前緣。</p>
<p>兩浙諸山疏。真不掩偽。曲不藏直。落霞與孤鶩齊飛。秋水共長天一色。</p>
<p>方外交疏。一句子無彼此。以我為隱乎。吾無隱乎爾。</p>
<p>法座。這箇寶華王座。常在諸人面前。晝夜放光。因什麼不見。山僧今日指出。便乃與三世諸佛。六代祖師。天下老和尚。同一受用也。遂陞座拈香云。此一瓣香。天上天下。世出世間。竝屬照臨。皆承恩力。爇向鑪中。端為祝延今上皇帝。聖躬萬歲萬萬歲。陛下恭願。乃聖乃神。乃武乃文。四海咸歌有道。自西自東。自南自北。八方盡樂無為。次拈香云。此一瓣香。奉為皇天之下。一人之上。西天佛子。大元帝師大寶法王。資培福慧。復拈香云。此一瓣香。奉為行省大丞相。行宣政院官。文武宷寮。同增祿筭。斂衣就座。師云。寶印當空妙。重重錦縫開。不費纖毫力。提掇鳳山來。放行則萬象回春。把住則千峯寒色。且道把住好放行好。試出來道看。僧問。虗空為鼓。須彌為槌。請和尚一揮。祝皇王萬壽。師云。天長地久。進云。可謂日月光天德。山河莊帝居。師云。多少分明。進云。錢塘乃江南第一郡。鳳山乃錢塘第一峯。和尚以公選住持。如何報答君相。師云。愈令心似鐵。進云。此山唐時號羅漢院。黃檗下宗徹禪師。因僧問。如何是祖師西來意。答云骨剉也。此意如何。師云。我道你髑髏百襍碎。進云。又問他南宗北宗。他答云心為宗。宗即不問。未審喚什麼作心。師云。速禮三拜。進云。橫擔楖栗不顧人。直入千峯萬峯去。師云。且莫詐明頭。僧禮拜。師乃云。三世諸佛。橫說竪說。不曾道著一字。六代祖師。全提半提。不曾接得一人。雖然不接一人。各各眼橫鼻直。雖然不道一字。言言玉轉珠回。雙放雙收。同生同死。全明全暗。有殺有活。德山入門便棒。臨濟入門便喝。睦州見僧便道。現成公案。資福道。隔江見剎竿便回去。脚跟下好與三十棒。八十翁翁入場屋。真誠不是小兒戲。你若對眾決擇分明。山僧分付鉢袋子。</p>
<p>復舉白雲端和尚示眾云。若端的得一回汗出。便向一莖草上。現出瓊樓玉殿。若未端的得一回汗出。縱有瓊樓玉殿。被一莖草葢却。師云。拈却一莖草。瓊樓玉殿。在什麼處。到江吳地盡。隔岸越山多。</p>
<p>當晚小參。僧問。諸佛不出世。祖師不西來。佛法徧天下。談玄口不開。既是佛法徧天下。為什麼談玄口不開。師云。南斗七北斗八。進云。未審此理如何。師云。去去西天路。迢迢十萬餘。乃云。人天眾前。激揚此事。也須是本分衲僧始得。若非本分衲僧。未免遭人怪笑。只如適來禪客。立箇問頭。恁麼答他。却理會不得。再舉一徧。既是佛法徧天下。為什麼談玄口不開。簷聲未斷前宵雨。電影還連後夜雷。</p>
<p>省中把茶回上堂。舉風穴在郢州衙內上堂云。祖師心印。狀似鐵牛之機。去即印住。住即印破。只如不去不住。印即是。不印即是。時有盧陂長老出問。某甲有鐵牛之機。請師不搭印。風穴云。慣釣鯨鯢澄巨浸。却嗟蛙步輾泥沙。陂佇思。穴喝云。長老何不進語。陂擬議。穴打一拂子云。還記得話頭麼。試舉看。盧陂擬開口。穴又打一拂子。牧主云。將知佛法與王法一般。穴云。見箇什麼道理。牧主云。當斷不斷。反招其亂。穴便下座。師云。擊石火閃電光。搆得搆不得。未免喪身失命。風穴壁立千仞。坐斷盧陂舌頭。盧陂若是箇人。未到牧主檢責。纔見他道祖師心印。狀似鐵牛之機。呵呵大笑。若擬議。拍一拍便行。無端請師不搭印。倚他門戶傍他墻。剛被時人喚作郎。如今有人。與風穴作主。我要問他。心印在什麼處。</p>
<p>中秋上堂。鳳山說何似萬象說。八月十五夜。月㝡親切。八月十八日。潮更直截。聞不聞瞥不瞥。嘉州大象喫蒺䔧。<span class='corr'>陝</span>府鐵牛流出血。</p>
<p>上堂。佛法兩字。不要拈著。拈著則不堪。這裏龍虵混襍。凡聖同居。若起無事心。棒了趂出院。金不愽金。水不洗水。一句作麼生道。放憨作麼。</p>
<p>上堂。千聖頂[寧*頁]上。點著便知。萬象森羅前。突出難辨。亘古亘今無縫罅。葢天葢地絕羅籠。挽之不來。推之不去。擁之不聚。撥之不散。直得秋光湛湛。體露金風。夜色澄澄。涼生玉宇。高枝多宿鳥。腐草足流螢。即含靈顛倒之心。見諸佛圓常之性。恁麼說話。笑殺衲僧。衲僧畢竟。有甚長處。喝一喝。</p>
<p>冬至小參。僧問。世事悠悠。不如山丘。臥藤蘿下。塊石枕頭。未審與垂手入廛的。相去多少。師云。也不較多。進云。云無緇素。師云。一對無孔鐵槌。就中一箇最重。進云。與麼則天下老和尚。總在裏許也。師云。因誰置得。進云。數聲清磬是非外。一箇閒人天地間。師云。方纔搓彈子。便要捻金剛。進云。明日書雲令節。畢竟書什麼雲。師云。那邊是什麼雲。進云。但願來年蠶麥熟。羅睺羅兒與一文。師云。一日便頭白。乃云。垂萬里鈎。駐千里烏騅。布漫天網。打衝浪錦鱗。如大力魔王道。我待一切眾生成佛盡。眾生界空。無有眾生名字。我乃發阿耨多羅。三藐三菩提心。廣額屠兒。放下屠刀道。我是千佛一數。早是不唧[口*留]。更向長連牀上坐。長連牀上臥。眼盵瞪地。殺不死羊相似。萬年一念。有什麼益。不如泥猪疥狗。却有出離之期。明明向你道。開口不在舌頭上。要急相應。來日是書雲。復舉龍濟道。萬法是心光。諸緣唯性曉。本無迷悟人。只要今日了。師云。既無迷悟。了箇什麼。從前汗馬無人識。只要重論葢代功。</p>
<p>上堂。上是天下是地。耳裏聽聲。鼻中出氣。<span class='corr'>陝</span>府鐵牛。吞嘉州大像則且置。拽取瞻波國與新羅國鬬額。是第幾機。</p>
<p>上堂。拈拄杖。卓一下召眾云。我這裏卓拄杖。你那裏聞聲。為將耳聞。為將心聞。若將耳聞。耳朵兩片皮。作麼生聞。若將心聞。心如工伎兒。意如和伎者。又作麼生聞。終不虗空裏聞也。若是虗空裏聞。即是常聞。何待這裏卓拄杖然後聞。鳳山不卓拄杖。為什麼不聞去。豈不見。文殊道。聲無既非滅聲。有亦非生。生滅二圓離。是則常真實。却因後語。為虵畫足。盡情放捨。脫體無依。轉向那邊更那邊。亦未是到家時節。到家一句。作麼生道。只知事逐眼前過。不覺老從頭上來。</p>
<p>上堂。若有老僧。即無闍黎。若有闍黎。即無老僧。闍黎自闍黎。老僧自老僧。喚作闍黎也得。喚作老僧也得。驀拈拄杖。卓一下喝一喝。</p>
<p>上堂。茅堂月淡。竹戶風凄。冰枯雪稿之時。鼓寂鐘沈之夜。心心永寂。石女剪於龜毛。念念攀緣。木人裁於兔角。不是洞山五位。亦非臨濟三玄。齒牙敲磕處。一字元無。父母未生前。全機獨脫。透頂透底。亘古亘今。飯是米做。一句作麼生道。久立。</p>
<p>上堂。徧界是通身是。無一處不是。無一念不是。忽然拈起拄杖子問他。這是不是。便見一千箇內。九百九十九箇。口如匾擔相似。直須自<span class='corr'>己</span>偷心死。方信從前都不是。都不是只這是。吉了舌頭三千里。喝一喝。</p>
<p>上堂。見拄杖。不喚作拄杖。見屋不喚作屋。正是癡狂外邊走。見拄杖。但喚作拄杖。見屋但喚作屋。又是依樣畫猫兒。兩人同到山中。總與一杯茶喫。要辨緇素。且待別時。</p>
<p>佛成道上堂。三千大千世界。日月星辰。山河淮海。昆蟲草木。有情無情。拈拄杖。卓一下云。盡向這裏。成等正覺。然後鳳山。不入這保社。何也石頭道底。</p>
<p>除夜小參。僧問日從東上。月向西沒。作麼生是不遷義。師云。柳絮隨風。自西自東。進云。年年是好年。日日是好日。師云。瞎老婆吹火。乃云。未達境惟心。起種種分別。達境惟心<span class='corr'>已</span>。分別即不生。不生法中。具足世間出世間法。一立一切立。一破一切破。一放一切放。一收一切收。覿體全該。當陽廓示。方便喚作常住法身。流出無邊諸三昧海。文殊普賢。大人境界。德山臨濟。向上提持。此方他方。齊成佛道。有說無說。俱轉法輪。極三際為一時。統十方為一剎。二十四氣。七十二候。三百六十五日。只在剎那。悟之則當念圓明。迷之則永沈生死。復舉保寧永和尚示眾云。世尊不說說。迦葉不聞聞。卓拄杖云。水流黃葉來何處。牛帶寒鴉過遠村。師云。青州棃鄭州棗。大抵無過出處好。</p>
<p>歲旦上堂。半夜起來赴省堂焚祝。焚祝了。丞相府諸衙門人事。人事畢。即回殿堂。行香撒沙。呪土遶廊行道。次第諸山報禮准備接官。若作新年頭佛法會。入地獄如箭射。</p>
<p>進退兩班上堂。虎豹文章。全歸爪牙之力。鯤鵬變化。心藉羽翼之功。法社要在人。叢林自然增氣。睦州佐黃檗。楊岐輔慈明。相與建法幢。展衲僧巴鼻。</p>
<p>元宵上堂。一切月。以一月為真。一切燈。以一燈為體。一即一切。一切即一。一從什麼處起。洎合錯下註脚。</p>
<p>諸山講主至上堂。先聖道。諸法不自生。亦不從他生。不共不無因。是故說無生。盡大地是胡餅。任你橫咬竪咬。西天那爛陀寺裏。一萬來僧。人人得喫。只有摩訶迦羅大神不得喫。把須彌山一摑百襍碎。帝釋[跳-兆+孛]跳。上梵天去也。</p>
<p>上堂。即心即佛。禍不入慎家之門。非心非佛。舌是斬身之斧。古人的今人用。今人的古人為。一犬吠虗。千猱啀實。鳳山今日。不惜性命。與你諸人。抽釘㧞楔去也茶。</p>
<p>佛涅槃上堂。東西南北。空中鳥跡。南北西東。水底魚蹤。瞿曇用盡平生力。直至而今歸不得。</p>
<p>忽都達兒狀元。入山上堂。舉玉泉浩布褌。因東坡居士。微服相訪。浩問云。尊官何姓。坡云。姓秤。是秤天下長老的秤。浩唾地云。這一唾重多少。坡休去。師云。玉泉是作家宗匠。東坡是當世大儒。驀劄相逢。發揮此道。盡謂東坡休去。秤尾無星。殊不知。八兩半斤。總在自家手裏。雖然如是。也須扶起玉泉。只如他道這一唾重多少。多少人道不得。直饒道得。更與一唾。</p>
<p>上堂。景物舒晴。湖山疊翠。相將寒食。共賞芳菲。畫船處處笙歌。花市重重錦繡。風流公子。全彰古佛家風。紅粉佳人。廓示祖師巴鼻。便請抝折拄杖。高挂鉢囊。不用低頭。思量難得。</p>
<p>上堂。這裏鳴鐘擊鼓。拈槌竪拂。說黃道黑。也只為你諸人。那下長街短巷。負兒挾女。嗔拳惡罵。也只為你諸人。地獄未是苦。在此衣線下。不明大事却是苦。此時若不究根源。直待當來問彌勒。</p>
<p>浴佛上堂。僧問護明大士。未降王宮。釋迦老子。在什麼處。師云。眨上眉毛。進云。謝師答話。師云。恰值拄杖不在。師乃以拂子。打一圓相云。三十二相無此相。八十種好無此好。跛跛挈挈且過時。人來不必重尋討。喝一喝。</p>
<p>結夏小參。僧問。盡大地是箇佛身。向什麼處。安居禁足。師云。錦上鋪花又一重。進云。竹密不妨流水過。山高豈礙白雲飛。師云。隨語生解。乃云。摩竭陀國。親行此令。抵死要知換却性命。設使懸崖撒手。自肯承當。絕後再甦。欺君不得。也是棺木裏瞠眼。鳳山這裏。無許多事。尋常只是九十日為一夏。黃陳米飯。苦益菜羮。尊勝寺前。疊疊青山不盡。西興渡口。茫茫白浪無窮。行也任你行。坐也任你坐。出也任你出。入也任你入。卷舒自在。彼此何拘。却不許埋在聲色堆頭。亦不許離他聲色。總不與麼。還作麼生。錦衣公子貴。林下道人高。復有頌云。拈却東山水上行。薰風殿閣生微涼。住山不費纖毫力。自有人提折脚鐺。</p>
<p>上堂。一句合頭語。萬劫繫驢橛。靈利漢。聞得便行。早遲八刻了也。</p>
<p>同參至上堂。舉泉大道訪慈明。明云。片雲橫谷口。遊人何處來。泉云。夜來何處火。燒出古人墳。明云。未在更道。泉便作虎聲。明便打一坐具。泉推明向禪牀上。明却作虎聲。泉云。我見八十餘員善知識。惟師繼得臨濟宗風。師云。錯下名言。當時慈明。爭容得這風顛漢恁麼道。更與一坐具。且看他作箇什麼伎倆。纔眼目定動。便連棒趂出。臨濟法道。未致寂寥。</p>
<p>上堂。紅塵閙市。公子家風。嚝野深山。道人活計。一則穿花度柳。一則嘯月眠雲。那箇得那箇失。雲在嶺頭閒不徹。水流㵎底太忙生。</p>
<p>上堂。不落因果。不昧因果。總未脫野狐身。若要脫野狐身。更過五百生始得。召眾云。還肯鳳山與麼道麼。盡大地人不肯。總是野狐種族。喝一喝。</p>
<p>中夏上堂。和尚子莫妄想。起心動念是妄想。澄心息念是妄想。成佛作祖是妄想。往往將妄想滅妄想。無有了期。直饒古今言教。一時明得。如珠走盤。敢保此人。未出陰界。礙膺之物。誰與消除。若得消除。名為解脫。其實未得一切解脫。超毗盧越釋迦。大丈夫兒。合到如此。點胸點肋。稱楊稱鄭作什麼。我未曾向六月裏。下一陣大雪。與你諸人在。</p>
<p>上堂。打鐘鐘鳴。打鼓鼓響。三世諸佛。競出頭來。六代祖師。沒藏身處。鐘中無鼓響。鼓中無鐘聲。鐘鼓不交參。句句無前後。畢竟喚什麼作句。喝一喝。</p>
<p>施主看楞嚴上堂。體理得妙。了了常知。一種平懷。綿綿不漏。著衣喫飯。葢是尋常。見色聞聲。猶如聾瞽。<span class='corr'>但</span>可入佛。不可入魔。透得十種禪關。出得五陰區宇。處處無非佛事。頭頭總是道場。酒肆婬坊。了無罣礙。龍宮虎穴。任便經過。亦可入魔。亦可入佛。然後佛魔俱遣。凡聖不存。不取涅槃。不居生死。道我大事了畢。拄杖不在。苕帚柄聊與三十。</p>
<p>上堂。纔有是非。紛然失心。還識祖師面目麼。</p>
<p>入新僧堂上堂。舉王常侍。一日訪臨濟。同至僧堂前。侍云。這一堂僧。還看經麼。濟云。不看經。侍云。還坐禪麼。濟云。不坐禪。侍云。既不看經。又不坐禪。畢竟作箇什麼。濟云。總教伊成佛作祖去。侍云。金屑雖貴。落眼成翳。濟云。我將謂。你是箇俗漢。師云。臨濟吹毛劍。什麼處去也。若也拈出。有什麼王常侍在。自出洞來無敵手。得饒人處且饒人。</p>
<p>因齋羅漢上堂。風生古殿。月轉回廊。香煙合匝。燈燭熒煌。賓頭盧尊者。應供四天下。無一處不到。還到此間麼。此間是什麼所在。說到不到。合掌云。三德六味。施佛及僧。便下座。</p>
<p>上堂。靈鷲山中。量材補職。曹溪路上。少實多虗。不論薄地凡夫。便請丹霄獨步。快與快與。有麼有麼。比擬張麟。兔亦不遇。</p>
<p>上堂。好諸禪德。桃紅李白。水綠山青。煙雨樓臺。市廛車馬。雲舒雲卷。露出幾箇峯巒。船去船來。驚散一行鷗鷺。橋邊酒店。柳外人家。子細觀瞻。分明畫出。畫出則不無。如何著筆。無風荷葉動。必定有魚行。</p>
<p>上堂。婆餅焦斷消息。花底春禽鳴歷歷。不如歸去不如歸。自是不歸歸便得。喝一喝。</p>
<p>松林施主。妙蓮居士項氏。捨寶葢入山上堂。生心受施。淨名早訶。有法可說。如來不許。直得無物可施。無法可說。牢籠佛祖。含育聖凡。猶是半珠。未為全寶。到箇裏。明如杲日。寬若太虗。千聖不擕。萬機寢削。塵塵爾剎剎爾。念念爾法法爾。盡十方微塵國土。一時拈來。著在針鋒上。却從針鋒上。流出一切智光明雲。於其雲中。現妙蓮華。量等十方微塵國土。合為一葢。內出百千佛。異口同音。而說偈言。一念普觀無量劫。無去無來亦無住。如是了知三世事。超諸方便成十力。說是偈<span class='corr'>已</span>。即入針鋒裏去也。</p>
<p>上堂。如來涅槃心。祖師正法眼。衲僧奇特事。知識解脫門。總是十字街頭破草鞋。拋向錢塘江裏著歸堂。</p>
<p>解夏小參。僧問。如何是先照後用。師云。擘開太華連天色。放出黃河到海聲。進云。如何是先用後照。師云。劍為不平離寶匣。藥因救病出金瓶。進云。如何是照用同時。師云。定光金地遙招手。智者金陵暗點頭。進云。如何是照用不同時。師云。三月懶遊花下路。一家愁閉雨中門。僧禮拜。師云。更問一轉豈不好。僧便退。師乃云。臨濟宗風。直須辨主。若不辨主。有眼如盲。所以道。不容擬議。斬全身始得。名為主中主。靈鋒寶劍。常露現前。擬犯鋒鋩。橫屍萬里。一等擔拄杖行脚。還曾辨得主麼。你若辨得主。見他禪牀上老漢。纔開口動舌。背却法堂。著草鞋便行。較有些子衲僧氣息。但與麼軟嫰嫰地。無骨頭相似。見人說有便著有。說無便著無。十二時中。全沒主宰。將什麼。敵他生死。消他信施。埋沒自<span class='corr'>己</span>。屈辱先宗。無過此人。纔方結夏。又見解夏。日復一日。歲復一歲。待閻老子徵飯錢遲了。何不及早回頭子細尋思。看是什麼道理。髑髏常千世界。鼻孔摩觸家風。萬里神光頂後相。直下會得。轉凡成聖。只在片時。其或未然。換手搥胸去在。復舉外道問世尊。昨日說何法。尊云說定法。外道云。今日說何法。尊云說不定法。外道云。因什麼。昨日定今日不定。尊云。昨日定今日不定。師頌云。行盡江南數十程。曉風殘月入華清。朝元閣上西風急。都入長楊作雨聲。</p>
<p>徑山送寂照先師。入塔回寺上堂。鳳山夜來。夢見阿耨達池龍王。請五百羅漢齋。徑山末後方至。於是龍王問云。賓頭盧尊者。一日應供四天下。徑山因什麼來遲。徑山云。聽取我四句。本無生滅。寧有去來。河冰發燄。枯木花開。道了便把井底蓬塵一撒。却騎山上鯉魚。歸天台去也。大眾夜來夢的是。今日舉的是。</p>
<p>同諸山探院官回上堂。舉石門聰和尚。入州看官。路逢延慶長老問云。中路相逢。一句作麼生道。門云。某甲禮拜和尚有分。明日到院茶話次。慶云。昨日聞學士說。新石門和尚。和尚久在石門。為什麼却新去。門云。腦後合掌。問云。來時無物去時空。二路都迷。且如何得不迷去。門云。秤頭半斤。秤尾八兩。師云。石門道。某甲禮拜和尚有分。延慶著賊也不知。要識石門麼。李靖三兄。久經行陣。雖然如是。未免倚勢欺人。</p>
<p>中秋上堂。一月普現一切水。一切水月一月攝。盡大地是水。阿那箇是月。盡大地是月。阿那箇是水。你若不信。錢塘江裏少哩。</p>
<p>上堂。罏鞴之所多鈍鐵。良醫之門足病夫。不因柳毅傳書信。何緣得到洞庭湖。</p>
<p>歲旦上堂。舉香嚴云。去年貧未是貧。今年貧始是貧。去年貧有卓錐之地。今年貧錐也無。真淨云。去年富未是富。今年富始是富。去年富。惟有一領黑黲布衫。今年添得一條百衲袈裟。歲朝抖擻呈禪眾。實謂風流出當家。師云。香嚴貧未是貧。奈何猶有箇渾身。真淨富未是富。家私未免俱呈露。鳳山這裏。不說富不說貧。隨家豐儉沒疎親。竪拂子。收來兔角長三尺。放去龜毛重九斤。</p>
<p>元宵懺會上堂。僧問。二祖謁初祖便云。我心未安。乞師安心。初祖向他道。將心來與汝安。且道要有心可安。無心可安。師云劄。進云。二祖云。覔心了不可得。初祖云。與汝安心竟。還端的也無。師云。曾經霜雪苦。楊花落也驚。進云。及三祖問二祖云。弟子身纏風恙。請師懺罪。意作麼生。師云。蹉過了也。進云。二祖云。將罪來與汝懺。為復是因風吹火。為復是入草求人。師云。有甚共語處。進云。三祖道。覔罪了不可得。二祖云。與汝懺罪竟。請和尚分明指示。師云。朝三千暮八百。進云。只如二祖安心。三祖懺罪。是同是別。師云。雪上加霜。進云。與麼則前無釋迦。後無彌勒也。師云。過這邊立。進云。今晨施主。禮懺設齋。特請和尚陞堂。未審獲什麼福報。師云。速禮三拜。進云。路逢死虵莫打殺。無底籃子盛將歸。師云。一狀領過。乃云。有一人。具大闡提。作無間業。捨戒定慧。行貪嗔癡。栽蒺䔧於三有田中。種荊棘於一真地上。乃至謗佛毀法。破和合僧。能可永劫沈淪。不求諸聖解脫。直待一切眾生成佛盡。乃發阿耨多羅三藐三菩提心。未審此人。如何懺悔。良久。鑊湯鑪炭吹教滅。劍樹刀山喝使摧。</p>
<p>上堂問侍者云。三月屬什麼生。者答云屬龍。師拈拄杖云。忽然轟一箇霹靂。山河大地百襍碎。菩提涅槃。真如解脫。何處有也。</p>
<p>浴佛上堂。今日如來降誕之日。灌沐金軀之時。為復是有塵灌沐。為復是無塵灌沐。若道有塵灌沐。與如來敵體相違。若道無塵灌沐。早是塗汙了也。畢竟如何。可惜一盆湯。</p>
<p>上堂。俱胝竪一箇指頭。雪峯輥三箇木毬。石鞏張弓架箭。華亭短棹孤舟。鳳山無法可說。不妨坐斷杭州。就中却有箇好處。好在什麼處。四五百條花柳巷。二三千所管絃樓。</p>
<p>上堂。梯雖高不能達河漢。鍬雖利不能到風輪。通上徹下。一句作麼生道。良久云。確。</p>
</div>
<p class='juan'>佛日普照慧辯楚石禪師語錄卷第四</p>
<div class='div-w'>
<p class='h1'>音切</p><p>屙<span class='note-inline'>(烏何切)</span>　楖<span class='note-inline'>(阻瑟切)</span>　憨<span class='note-inline'>(火含切)</span>　罅<span class='note-inline'>(呼嫁切)</span>　搓<span class='note-inline'>(七何切)</span>　捻<span class='note-inline'>(乃恊切)</span>　眨<span class='note-inline'>(仄洽切)</span>　瞪<span class='note-inline'>(丈證切)</span>　猱<span class='note-inline'>(乃刀切)</span>　啀<span class='note-inline'>(魚佳切)</span>　褌<span class='note-inline'>(古魂切)</span>　瞠<span class='note-inline'>(丑庚切)</span>　苕<span class='note-inline'>(徒凋切)</span>　帚<span class='note-inline'>(之酉切)</span>　鞴<span class='note-inline'>(蒲拜切)</span>　黲<span class='note-inline'>(千敢切)</span>　鍬<span class='note-inline'>(七消切)</span></p>
</div>
</div><!-- end of div[@id='body'] -->
</body></html>