<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楚石梵琦禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1420-A 佛日普照慧辯楚石禪師六會語錄序</p><p>大慧提唱圜悟之道於徑山。神機妙用。廣大無礙。入其門者。凡情盡喪。得法弟子。不翅十餘人。各闡化原。而佛照於其中。稱為善繼。佛照之後。而妙峯紹之。妙峯之後。而藏叟承之。如持左券相授。器度脗合。無差爽者。寂照在四傳之餘。復能克肖前人。誠所謂世濟其美。然而諸佛證入。雖有不同。其上接西來宗旨。使人離垢氛而發精明者。則一而<span class='corr'>已</span>矣。寂照之弟子。楚石禪師。蚤以頴悟之姿。銳意於道。一時名德。若晦機。若虗谷。若雲外。爭欲令出座下。師皆謝之。惟詣寂照之室。反覆參叩。一聞鼓鳴。羣疑冰消。世間萬物。總總林林。皆能助發真常之機。自是六坐道場。說法度人。嬉笑怒罵。無非佛事。至於現寶樓閣。及種種莊嚴。導彼末法。因相生悟。其與一實境界。未甞違背。聲聞之起。水湧山出。迨世緣將盡。顏色不異常時。翛然坐脫。如返故廬。則其俊偉光明。較於恃口給而昧心學者。其果何如也哉。嗚呼大慧之道至矣。自他宗言之。執持正法。作獅子王哮吼者。固往往有人。第近秊以來。傳者失真。瀾倒波隨。所趨日下。司法柄之士。復輕加印可。致使魚目混珍。揚眉瞬目之頃。輙曰彼<span class='corr'>已</span>悟矣。何其易悟哉。人遂誚之。為瓠子之印。非特此也。五家宗要。歷抄而熟記之曰。此為臨濟。此為曹洞法眼。此為溈仰雲門。不問傳之絕續。設為活機。如此問者。即如此答。多至十餘轉語。以取辦於口。名之曰傳公案。若是者。皆見棄於師者也。今觀師之六會語。小入無內。大入無外。機用真切。無愧先德。惟具金剛眼者。有以知余言之有在也。余耄矣。厄於索文者繁多。力固拒之。此獨樂序之而弗寘者。憫魔說之害教。表正傳以勵世也。師諱梵琦。其字楚石。行業之詳。則備見塔銘中。其來徵序者。得法上首。瑩中瓛公也。無相居士金華宋濂謹序。</p>
</div>
<div class='div-xu'><a id='mulu2' />
<p class='h1'>No. 1420-B 佛日普照慧辯楚石禪師語錄序</p><p>自鷲嶺拈花。鶴林示寂以來。二千有餘歲矣。所謂實相無相。微妙法門。初不增減也。然古人有言。得之於心。伊蘭作栴檀之樹。失之於旨。甘露乃蒺藜之園。若作得失論量。未免傍觀者哂。初機後學。憑個什麼。菩提達磨。觀東震旦國。有大乘氣象。遂逾海越漠。而至金陵。奏對梁王。梁王不契。折蘆渡江。憩止少林。面壁九年。終不杜口空回。須印證神光始得。神光五傳而得曹溪。析為二宗。其一為南岳。得馬祖。馬祖之下。臨濟溈仰宗之。其一為青原。得石城。石城之下。雲門曹洞法眼宗之。是為五家宗派。臨濟得興化。興化得南院。南院得風穴。風穴得首山。首山得汾陽。汾陽得慈明。慈明得楊岐。楊岐得白雲。白雲得五祖。五祖得圓悟。至此又析為二宗。妙喜虎丘。子孫滿地。妙喜得育王佛照。佛照得靈隱妙峯。妙峯得徑山藏雲。藏雲得寂照元叟。無非磊磊落落。掀天揭地者。今天寧楚石禪師。實嗣元叟。五十年間。六坐道場。偈語流布叢林。其提唱有六會錄。脫略近時窠臼。嚴持古宿風規。電坼霜開。金聲玉振。是稱玅喜第五世的骨之孫。覽者自當有所證入。至正丁未秋。曲江居士錢惟善序。</p>
</div>
<div class='div-other'><a id='mulu3' />
<p class='h1'>佛日普照慧辯楚石禪師語錄目錄</p>
<ul class="">
<li>序一<span class="note-inline">(宋濂)</span></li>

<li>序二<span class="note-inline">(錢惟善)</span></li>

<li>目錄</li>

<li>卷第一
<ul class="">
<li>住福臻禪寺語錄</li>
</ul></li>

<li>卷第二
<ul class="">
<li>住海鹽州天寧永祚禪寺語錄上</li>
</ul></li>

<li>卷第三
<ul class="">
<li>住海鹽州天寧永祚禪寺語錄下</li>
</ul></li>

<li>卷第四
<ul class="">
<li>住杭州路鳳山大報國禪寺語錄</li>
</ul></li>

<li>卷第五
<ul class="">
<li>住嘉興路本覺寺語錄</li>
</ul></li>

<li>卷第六
<ul class="">
<li>住嘉興路光孝禪寺語錄</li>
</ul></li>

<li>卷第七
<ul class="">
<li>再住海鹽州天寧永祚禪寺語錄</li>
</ul></li>

<li>卷第八
<ul class="">
<li>代別</li>
</ul></li>

<li>卷第九
<ul class="">
<li>秉拂小參</li>
</ul></li>

<li>卷第十
<ul class="">
<li>舉古上</li>
</ul></li>

<li>卷第十一
<ul class="">
<li>舉古下</li>
</ul></li>

<li>卷第十二
<ul class="">
<li>頌古</li>
</ul></li>

<li>卷第十三
<ul class="">
<li>佛祖偈贊上</li>
</ul></li>

<li>卷第十四
<ul class="">
<li>佛祖偈贊下</li>
</ul></li>

<li>卷第十五
<ul class="">
<li>法語</li>

<li>偈頌一</li>
</ul></li>

<li>卷第十六
<ul class="">
<li>偈頌二</li>
</ul></li>

<li>卷第十七
<ul class="">
<li>偈頌三</li>
</ul></li>

<li>卷第十八
<ul class="">
<li>偈頌四</li>
</ul></li>

<li>卷第十九
<ul class="">
<li>偈頌五</li>
</ul></li>

<li>卷第二十
<ul class="">
<li>襍著</li>

<li>水陸陞座</li>

<li>行狀</li>

<li>塔銘</li>
</ul></li>
</ul><p>佛日普照慧辯楚石禪師語錄目錄<span class='note-inline'>(終)</span></p>
</div>No. 1420
<p class='juan'><a id='mulu4' />佛日普照慧辯楚石禪師語錄卷第一</p>
<div class='div-other'><a id='mulu5' />
<p class='h1'>住福臻禪寺語錄</p><p class="byline">小師比丘　祖光等　編</p><p>師於泰定元年冬。在徑山興聖萬壽禪寺首座寮。受請入寺。</p>
<p>山門。盡大地是解脫門。枉做個佛法會却。泥多佛大。水長船高。</p>
<p>佛殿。城東老母不願見。調達比丘常怒嗔。信手拈一炷香。也是冬行春令。</p>
<p>祖堂。總是這一隊漢。佛法不到今日。不是這一隊漢。佛法不到今日。且道是肯他不肯他。</p>
<p>據室。繩牀角頭三尺地。是諸人乞命處。放過一著。轉見不堪。你也沒量罪過。我也沒量罪過。</p>
<p>行宣政院帖。孤峯頂上。盤結草菴。有口只堪掛壁。十字街頭。解開布袋。入水方見長人。因什麼到恁麼地。度帖云。只將補袞調羔手。撥轉如來正法輪。指法座云。為法來耶。為牀座耶。摩霄俊鶻。便合乘時。止濼困魚。徒勞激浪。遂陞座。拈香祝聖罷。拈香云。此一瓣香。奉為見住徑山元叟端和尚。用酬法乳之恩。斂衣就座。天寧老和尚白槌云。法筵龍象眾。當觀第一義。師云。早是第二義了也。餉間便是第三義。然當罏不避火迸。新長老。今日性命。在諸人手裏。一任橫拖倒拽。重賞之下。必有勇夫。有麼有麼。僧問。天垂寶葢。地湧金蓮。一句無私。如何祝贊。師云。吾常於此切。進云。常將日月為天眼。指出須彌作壽山。師云。三千年黃河一度清。進云。我本無心有所希求。今此法王大寶。自然而至。且如何是法王大寶。師云。有眼者見。有耳者聞。進云。莫祇者便是麼。師云。擊碎髑髏。拽脫鼻孔。進云。如何受用。師云。直待雨淋頭。僧禮拜。師乃云。未離兜率。<span class='corr'>已</span>降王宮。未出母胎。度人<span class='corr'>已</span>畢。三世諸佛。歷代祖師。天下老和尚。說心說性。舉古舉今。總是無風帀帀之波。實情好與二十柱杖。新福臻今日。不是盡法無民。打頭不遇作家。到底翻成骨董。人若相委悉。拈却炙脂帽子。脫却鶻臭布衫。其或未然。明朝後日。大有事在。復舉臨濟示眾云。赤肉團上。有一無位真人。常在汝諸人面門出入。未證據者看看。時有僧出問云。如何是無位真人。濟下繩牀搊住云道道。僧擬議。濟托開云。無位真人。是什麼乾屎橛。便歸方丈。師云。臨濟若無後語。洎被打破蔡州。雖然。家無白[狂-王+睪]之圖。必無如是妖怪。</p>
<p>除夜小參。善哉三下板。知識盡來參。既善知時節。吾今不再三。諸仁者。一舉更不再舉。今<span class='corr'>已</span>再舉。一聞更不再聞。今<span class='corr'>已</span>再聞。頭頭上明。物物上了。如理如事。亘古亘今。不是涅槃心。亦非正法眼。恁麼恁麼。三世諸佛。祇言自知。不恁麼不恁麼。六代祖師。無啟口處。設使言前薦得。猶為滯殻迷封。假饒句下精通。未免觸途狂見。今夜向紅爐上。拾一點雪。枯木上糝些子花。與你諸人。赴個時節。殘燈隨臘盡。爆竹送春來。復舉盤山云。向上一路。千聖不傳。慈明云。向上一路。千聖不然。玅喜云。向上一路。熱盌鳴聲。師云。三大老盡力道。只發明得向下一路。若是向上一路。驢年夢見麼。</p>
<p>元宵上堂。今朝正月半。燈月光撩亂。目前無一物。打鼓普請看。復云。<span class='corr'>刺</span>破眼。</p>
<p>上堂。僧問。不愁念起。惟恐覺遲。如何是覺。師云。牛角馬角。進云。如何是念。師云。四五二十也不識。僧禮拜。乃云。心不是佛。智不是道。開口即錯。動念即乖。諸聖競出頭來。未免指鹿為馬。到者裏。說個什麼即得。指東指西得麼。點胸點肋得麼。好晴好雨得麼。行棒行喝得麼。總是弄粥飯氣。佛法未夢見在。平白散去。孤負上。來鼓這兩片皮。謾大眾不少。今作麼生。歸堂。</p>
<p>上堂。巖頭道。須是一一從自<span class='corr'>己</span>胸中流出。與我葢天葢地去。恁麼道。被他掘窖深埋了也。茫茫宇宙人無數。那個男兒是丈夫。男兒丈夫。相去多少。待你出窖來。却向你道。</p>
<p>朝京回上堂。祝聖罷。僧出問云。奉詔迢迢上玉京。京師早<span class='corr'>已</span>播師名。天香滿袖歸來也。恰值黃河一度清。學人上來。請師祝贊。師云。天無私覆。進云。金枝永茂千千界。玉葉長數萬萬春。師云。且得闍黎證明。進云。昔日宋太宗皇帝。因僧朝見。垂問云。甚處來。答云。廬山臥雲菴。帝云。朕聞臥雲深處不朝天。因甚到這裏。當時無對。還作麼生。師云。這僧豈不作家。進云。後來雪竇代云。難逃至化。還契得太宗也無。師云。直是千里萬里。乃云。風不鳴條。雨不破塊。民不失所。路不拾遺。正恁麼時。好個太平時節。山僧近承使命。遠屆上京。面對龍顏。親聞詔旨。風雲慶會。千載一時。及此還山。將何報答。也不出這個時節。諸佛出世。祖師西來。天下老和尚。直指曲說。總不出這個時節。所以道。欲識佛性義。當觀時節因緣。時節若至。其理自彰。且作麼生是自彰底理。皇圖齊北極。聖壽等南山。</p>
<p>浴佛上堂。一手指天。<span class='corr'>已</span>在言前。一手指地。莫教錯會。天上天下。可知禮也。惟吾獨尊。口是禍門。正恁麼時。如何委悉。拈拄杖。千古長如白練飛。一條界破青山色。</p>
<p>端午上堂。今朝五月五。不打薅芸鼓。荒却自家田。昧却家中主。報諸人休莾鹵。赤口白舌盡消除。無位真人汗如雨。</p>
<p>上堂。舉僧問南院。後上諸聖。什麼處去。院云。不上天堂。便入地獄。僧云。和尚作麼生。院云。還知寶應老落處麼。僧擬議。院以拂子驀口打。復喚僧近前云。令合是汝行。又打一拂子。雪竇云。令既自行。且拂子不知來處。雪竇道個瞎。且要雪上加霜。妙喜云。權衡臨濟三要三玄。須還他南院始得。雪竇為什麼却道。拂子不知來處。妙喜道個瞎。且圖兩得相見。師云。雪竇雖是明眼宗師。要且未知寶應老落處。既未知寶應老落處。因什麼却道。拂子不知來處。只具一隻眼。妙喜老漢道個瞎。也是東家人死。西家人助哀。</p>
<p>上堂。幾回生幾回死。生死悠悠無定止。自從頓悟了無生。於諸榮辱何憂喜。驀拈拄杖云。這個不是無生。永嘉大師什麼處去也。擊香臺云。在這裏。擲下云。急急如律令。</p>
<p>上堂。滿耳非聲。滿眼非色。剎剎觀音。塵塵彌勒。當陽有指示。徧界無踪跡。無踪跡何所得。你還見壁麼。</p>
<p>上堂。什麼物恁麼來。莫認驢鞍橋。作阿爺下頷。便下座。</p>
<p>上堂。林間鵲噪。水底魚行。胡僧兩耳帶金鐶。踏破草鞋赤脚走。若作奇特解會。不直半文錢。若作平實商量。總在我手裏。拈拄杖云。吽吽。</p>
<p>上堂。竺土大仙心。東西密相付。纔聞舉著。打破髑髏。早是被他丈二針。八尺榍榍了也。更開大口道。我超佛越祖。坐斷古今。與麼不識好惡。切不可向衲僧門下過。何故。殺人可恕。無禮難容。</p>
<p>上堂。一是一二是二。三是三四是四。南北東西依位次。子細看來。三家村裏土地相似。只是個無轉智大王。忽若東弗于逮掇過西瞿耶尼。南贈部洲翻作北鬱單越。大洋海底走馬。須彌山上行船。你又向什麼處摸索。</p>
<p>經會上堂。僧問。一大藏教。是個切脚。未審切個什麼字。師云。切個不字。進云。只如不字。又切個什麼字。師云。莫錯舉似人。進云。謝師指示。師云。石羊頭子向東看。乃云。諸供養中。法供養最。供養即不無。如何是法。莫道我謾你。南無佛陀。南無達磨。南無僧伽。卓拄杖云。山河大地。草木叢林。盡向這裏。平等證入。未解脫者。令得解脫。未涅槃者。令得涅槃。雖在衲僧分上。如經蠱毒之家。水也不得沾他一滴。靠拄杖下座。</p>
<p>上堂。長長短短新笋芽。零零落落舊籬笆。疎疎密密蠶豆莢。紅紅白白鸎粟花。山又青水又綠。羮又香飯又熟。喫了東西自在行。誰能受你閒拘束。拈拄杖云。還拘束得麼。擲下云。不可不自在也。</p>
<p>施主莊佛上堂。舉昔有秀才問長沙。某甲曾看千佛經。百千諸佛。但見其名。未審居何國土。長沙召秀才。才應諾。沙云。黃鶴樓崖顥題後。秀才還曾題否。才云不曾題。沙云。得閒題取一篇好。師頌云。百千諸佛但聞名。國土從來作麼生。黃鶴樓中詩一首。任教今古競頭爭。</p>
<p>上堂。彌勒真彌勒。分身千百億。時時示時人。時人自不識。拈拄杖云。衝開碧落松千丈。截斷紅塵水一溪。</p>
</div>
<p class='juan'>佛日普照慧辯楚石禪師語錄卷第一</p>
<div class='div-w'>
<p class='h1'>音切</p><p>序　脗<span class='note-inline'>(武粉切)</span>　瓠<span class='note-inline'>(胡故切)</span>　耄<span class='note-inline'>(莫告切)</span>　瓛<span class='note-inline'>(胡官切)</span>　蒺藜<span class='note-inline'>(上慈栗切下呂題切)</span>　憩<span class='note-inline'>(去利切)</span>　汾<span class='note-inline'>(扶云叨)</span>　磊<span class='note-inline'>(力罪切)</span>　掀<span class='note-inline'>(許言切)</span>　揭<span class='note-inline'>(居竭切)</span>。</p>
<p>錄　鶻<span class='note-inline'>(乎忽切)</span>　濼<span class='note-inline'>(盧各切)</span>　髑髏<span class='note-inline'>(上從木切下力候切)</span>　橛<span class='note-inline'>(渠月切)</span>　薅<span class='note-inline'>(呼槀切)</span>　頷<span class='note-inline'>(戶感切)</span>　靠<span class='note-inline'>(口告切)</span>　顥<span class='note-inline'>(胡暠切)</span></p>
</div>
</div><!-- end of div[@id='body'] -->
</body></html>