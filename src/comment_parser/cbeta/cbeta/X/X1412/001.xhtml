<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古林清茂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1412-A 古林和尚語錄序</p><p class="byline">前集賢待　制承事郎馮子振　述</p><p>希音徐疾要假谷傳。觸影悟迷。須憑鏡了。鏡尋頭而谷接響。谷有口而鏡無心。聲不可以屐而追。影不可以迹而躡。若夫以意捉摸。而邈然形似之覩。以境酧酢。而冥然去住之非。驟呼而立應。西倡而東和。夫非谷之傳耶。愛不加貌之妍。憎不加貌之不妍。夫非鏡之了耶。</p>
<p>金陵保寧古林禪師。四坐道場。饒益一切。五方英衲頴笠均膝行側足。而交屨四馳。出則有語。語則有錄。音之赴也如谷。影之徹也如鏡。竅啟籟發。萬壑齊撼。垢盡明復。纖埃弗棲。譬之雪山藥樹根。欲齅而鼻觀春迴。天竺酥陀鉢。擬盛而頂門香溢。捷鋒掣電。晴漢霹靂。神鍤裂瀑。平逵淵潭。北白嵓上花開。焉用別峰之相見。大庾嶺南梅熟。咸觀彼岸之競登。竇古重拈。後箭頓驚嚙鏃。統宗再續。前驂少待速鞭。漚滄海而粟粒全潮。塊須彌而藕絲億劫。是以簪紳改腐爛之觀。裓錫服澡袚之膺。雪松自青。霜草亦碧。黃檗心要。裴休盍序其肺肝。丹霞願遙。老我欠鋤於鬚髮。姑述鳳臺之見在。尚覘鹿苑之緒聞。江吸龐衡陽。未害甞親馬祖。石供元長老。鈍機失笑蘇公。粗引其端。作如是禮。旹泰定乙丑冬至日。</p>
</div>
<div class='div-other'><a id='mulu2' />
<p class='h1'>古林和尚語錄目次</p>
<ul class="">
<li>卷第一
<ul class="">
<li>馮子振序</li>

<li>平江府天平山白雲禪寺語錄</li>

<li>平江府開元禪寺語錄</li>

<li>再住開元禪寺語錄</li>
</ul></li>

<li>卷第二
<ul class="">
<li>饒州永福寺語錄</li>
</ul></li>

<li>卷第三
<ul class="">
<li>承宣集序</li>

<li>重拈雪竇舉古一百則</li>

<li>自䟦</li>
</ul></li>

<li>卷第四
<ul class="">
<li>法語</li>

<li>小參</li>

<li>普說</li>
</ul></li>

<li>卷第五
<ul class="">
<li>真讚</li>

<li>自讚</li>

<li>偈頌</li>

<li>䟦</li>
</ul></li>

<li>卷第六
<ul class="">
<li>梵僊序</li>

<li>拾遺偈頌</li>
</ul></li>

<li>卷第七
<ul class="">
<li>拾遺偈頌</li>

<li>行實</li>

<li>碑</li>

<li>友梅撰拾遺偈頌上梓募緣疏</li>
</ul></li>
</ul></div>No. 1412
<p class='juan'><a id='mulu3' />古林和尚語錄卷第一</p>
<div class='div-other'><a id='mulu4' />
<p class='h1'>初住平江府天平山白雲禪寺語錄</p><p class="byline">平江路永壽禪寺住持小師　元浩　編</p><p>師於大德二年。二月初三日。就承天能仁禪寺前堂首座寮。受請。入寺。指山門云。豁開戶牖。當軒者誰。紅霞穿碧落。白日繞須彌。</p>
<p>據室云。一槌便就。塞壑填溝。不假一槌。撐天拄地。無鼻孔底。不要聞香。有咽喉底。教他出氣。离婁行處浪滔天。大洋海底無滴水。喝一喝。</p>
<p>指法座云。此座若謂高廣。不過七尺八尺。自是諸人用力太過。不能陞得。于它須彌燈王甚麼事。遂陞座。拈香云。此一瓣香。爇向爐中。端為祝延今上皇帝聖躬萬歲萬歲萬萬歲。陛下。恭願。堯仁廣被。湯德彌新。齊壽筭于芥子之城。樹丕圖於拂石之劫。次拈香云。諸佛出世。以心傳心。祖師西來。將法付法。心法無二。通貫十方。後來叢林凋弊。佛法澆漓。諸方長老出世。各各以香為信。香何信之有。當知信不在香。而在法也。天平今日。此香爇向爐中。奉為先住阿育王山廣利禪寺楊岐第十世橫川大和尚。但陳供養。夫復何言。　遂就座。上首白槌罷。僧問。大通智勝佛。十劫坐道場。佛法不現前。不得成佛道時如何。師云。更與十劫始得。進云。有意氣時添意氣。不風流處也風流。師云。切忌從它覓。迢迢與我疎。進云。只如昔日世尊出世。釋梵引隨。和尚今日開堂。畢竟有何祥瑞。師云。須彌山在你脚下。進云。與麼則皇恩佛恩一時報畢。師云。且喜天下大平　僧問。保壽開堂。三聖推出一僧。保壽便打。意旨如何。師云。蛇無頭不行。進云。三聖云。與麼為人。非但瞎却者僧眼。瞎却鎮州一城人眼去在。保壽擲下主丈便歸方丈。又作麼生。師云。七棒對十三。進云。和尚未離雙峨。早聞有此機要。師云。到者裏因甚却無。進云。退<span class='corr'>己</span>讓人。萬中無一。師云。明日來與你棒喫。僧禮拜　師乃云。問話且住。須知未入門來。皇恩佛恩一時報畢。擊拂子云。是法非思量分別之所能解。天之南地之北。日月星辰。墻壁瓦礫。離四句絕百非。是時人知有。始從鹿野苑。終至䟦踶河。畢竟明甚麼邊事。所謂佛佛授手。祖祖相傳。一句當陽。十方坐斷。正恁麼時如何。千峰朝華嶽。萬派肅滄浪。</p>
<p>復舉達磨大師云。吾本來茲土。傳法救迷情。一花開五葉。結果自然成。卓主丈云。雲行雨施。三草二木。</p>
<p>上堂。萬法本閑。惟人自閙。放過臨濟德山。打殺雲門雪嶠。盡大地是金剛眼睛即不問。拈却糞箕苕帚。寒山子為甚麼拍手大咲。澤廣藏山。理能伏豹。</p>
<p>上堂。舉雪竇和尚云。春山疊亂青。春水漾虗碧。寥寥天地間。獨立望何極。師云。好大眾。文殊普賢起佛見法見。貶向二鐵圍山。誠不虗也。有底道。雪竇和麩粜麫。貴在一時。殊不知。眼觀東南。意在西北。流泉兮涓涓。白石兮鑿鑿。雲片片兮朝出而暮歸。日暉暉兮東上而西落。擊拂子一下。</p>
<p>佛誕上堂。驀拈主丈云。從生至死。只是者箇。釋迦老子。是甚麼乾屎橛。下座。</p>
<p>上堂。僧問。一不成。二不是。三級浪高魚化龍。痴人猶戽夜塘水。學人上來。乞師指示。師云。無人知此意。令我憶南泉。進云。花須連夜發。莫待曉風吹。師云。緊峭草鞋。僧禮拜　師乃云。古者道。若論此事。直須揮劍。若不揮劒。漁父棲巢。是故從上若佛若祖。拈一機示一境。莫不洞微淵奧。所謂抽釘拔楔。解粘去縛。知之者。直是恩大難酬。不知者。何異鏤氷琢雪。山僧者裏。盡力道不得底句。不在師子峯。定在太湖裏。是汝諸人脚跟下。七穿八穴。甚處得來。喝一喝。</p>
<p>上堂。烹却露地牛。日輪正卓午。無為實性門。開却通天路。通天路既開。普請諸人從者裏入。所以道。我若向刀山。刀山自摧折。我若向鑊湯。鑊湯自枯竭。咄咄咄。無物堪比倫。教我如何說。</p>
<p>上堂。舉鹽官問僧。甚處來。僧云道場。官云。者裏是甚麼所在。僧云。賊不打貧兒家。汾陽代云。但和聲便打。師云。賊不打貧兒家。因甚却打。者裏著得隻眼。方知古人箭不虗發。</p>
<p>上堂。聞鍾聲披起七條。見日出曬㫰皮草。日用事尋常。何須別尋討。世尊三昧迦葉不知。迦葉三昧阿難不知。阿難三昧商那和脩不知。拈起主丈云。主丈子三昧。諸人不知。卓主丈云。龍得水時添意氣。虎逢山色長威獰。</p>
<p>上堂。舉金牛和尚。凡自做飯。供養眾僧。每至齋時。舁飯桶到堂前。作舞云。菩薩子喫飯來。乃撫掌大咲。雪竇拈云。雖然如是。金牛不是好心。師云。雪竇錯下名言。當時金牛豈不是義出豐年。</p>
<p>上堂。道遠乎哉。觸事而真。聖遠乎哉。體之即神。鬱鬱黃花。不可不喚作般若。青青翠竹。不可不喚作法身。所以實際理地。不受一塵。萬行門中。不捨一法。是汝諸人。信也好。不信也好。三十年後。遇著本色道流。莫道。白雲門風峭峻。卒摸索不著。下座。</p>
<p>上堂。僧問。古人道。拈起也天迴地轉。放下也草偃風行。去此二途。如何是和尚為人處。師云。草裏無三日藏。進云。只見白雲飛散盡。不知明月落誰家。師云。[祝/土]著你鼻孔　又僧問。如何是奪人不奪境。師云。早朝有粥。齋時有飯。進云。如何是奪境不奪人。師云。喫則從它喫。不喫任東西。進云。如何是人境兩俱奪。師云。灯籠吞却露柱。進云。如何是人境俱不奪。師云。厨庫恰對僧堂。僧禮拜　師乃云。雞啼白晝。海水騰波。犬吠黃昏。須彌岌嶪。拽取占波國。共新羅額額。即不問。山禽聚集。牛動尾巴。釋迦老子。三百法會之中。那一會中。曾說此法。到者裏。若非智眼洞明。便見失之千里。雖然。山僧與麼道。也是抑而為之。</p>
<p>上堂。舉盤山和尚云。譬如擲劒揮空。莫論及之不及。斯乃空輪無迹。劒刃非虧。若能如是。心心無知。師云。東頭賣貴。西頭賣賤。阿耨達池龍王請佛齋。賓頭盧尊者亦預其數。下座。</p>
<p>上堂。下坡不走。快便難逢。東頭來東頭打。西頭來西頭打。四方八面來連架打。且道。古人還有為人處也無。瞎漢莫妄想。我昔聞是法。未甞妄宣說。德山斫牌於閙市。誰家竈裏無烟。赤土畫簸箕。事因叮囑起。下座。</p>
<p>上堂。舉雲門云。法身喫飯。幻化空身即法身。乾坤大地何處有也。物物不可得。以空噇空。若約檢點將來。將謂合有與麼說話。師云。是即是。要且無佛法道理。幻化空身即法身。乾坤大地豈不是法身。物物不可得。以空噇空。空亦不可得。檢點將來。自救不了。</p>
<p>上堂。一切障礙。即究竟覺。得念失念。無非解脫。竪起拂子云。人人盡有者箇。因甚麼用不著。是以諸佛出世。祖師西來。無非要人向生佛未具<span class='corr'>已</span>前。識取是箇非箇。麻三斤。乾屎橛。杖林山下竹筋鞭。開口不在舌頭上。喝一喝云。如我按指。海印發光。汝蹔舉心。塵勞先起。若向者裏識得。釋迦老子。乘本願力。示現閻浮。提拔四生。梯航九有。人人契證本地風光。作箇人天眼目。良久。又喝一喝云。放兩拋三。坐一走七。渾家送上渡頭船。九九依然八十一。下座。</p>
<p>上堂。一切障礙。即究竟覺。卓主丈云。不得春風花不開。花開又被風吹落。下座。</p>
<p>上堂。舉船子和尚云。千尺絲輪直下垂。一波纔動萬波隨。夜靜水寒魚不食。滿船空載月明歸。師云。好大眾。如今商量盡道。古人勞而無功。殊不知烟波萬頃。意在鯤鯨。片甲纖鱗。徒勞上釣。白雲與麼告報。是汝諸人還知落處麼。舉古舉今。阿誰不會。動絃別曲。罕遇知音。擊拂子下座。</p>
<p>上堂。祖師云。心地含諸種。普雨悉皆萌。頓悟花情<span class='corr'>已</span>。當生即不生。三十三天。二十八宿。五千四十八卷。教理行果。還有者箇道理也無。灯籠起舞。露柱掀眉。兩箇金剛神發咲。一雙紅杏換消梨。</p>
<p>上堂。大智洞明。如珠在盤。不撥自轉。通人分上。一點也用不著。所以道。有時先照後用。有時先用後照。有時照用同時。有時照用不同時。臨濟小廝兒。却具一隻眼。古人與麼道。雖則托上梵天。點檢將來。大似以鰕為目。驀拈主丈云。明不見暗。暗不見明。明暗雙忘。是箇甚麼。喝一喝云。須彌山上[跳-兆+孛]跳。拍手呵呵大咲。人人鼻孔遼天。只為目前不了。卓主丈一下。</p>
<p>上堂。好大眾。薰風自南來。殿閣生微凉。老妙喜向者裏[祝/土]著磕著。豈為分外。白雲道。薰風自南來。殿閣生微凉。短者自短。長者自長。本無迷悟。豈涉思量。無限扁舟何處去。夜深元不在瀟湘。</p>
<p>為蹔到生侍者秉炬云。生如著衫。死如脫袴。侍者參得禪。何曾有分付。在途路不離家舍。在家舍不離途路。火熱風動搖。水濕地堅固。</p>
<p>上堂。僧問。不著佛求。不著法求。不著僧求時如何。師云。除却面前壒[土*(天/韭)]著。進云。恁麼則西天此土。任性優游去也。師云。還我草鞋錢來。僧禮拜　師乃云。三日前五日後。若不揮劒。漁父棲巢。與麼說話。大似擔水河頭賣。光非照境。境亦非存。光境俱亡。復是何物。大慧和尚云。千年常住一朝僧。卓主丈云。竹影掃階塵不動。月穿潭底水無痕。</p>
<p>上堂。一切法即是佛法。燈籠自灯籠。露柱自露柱。一切法不是佛法。蝦蟇吞却大象。蚯蚓咬殺麒麟。辨龍蛇擒虎兕。穿却天下衲僧鼻孔。即不問。三千里外。逢人不得錯舉一句。作麼生道。以主丈畫一畫云。星河秋一鴈。砧杵夜千家。</p>
<p>上堂。金風扇野。玉露垂珠。葉墮林間。蛩吟砌畔。解脫門宏開八字。真實義綿亘十方。諸人眼見耳聞。一一超今邁古。向上一路。別有誵訛。槌折你腰。第一莫將來。將來不相似。禿却你舌。壁立萬仞沒商量。打刀須是邠州鐵。</p>
<p>謝道舊上堂。敲空作響。罕遇知音。擊木無聲。難為作者。興化見同參。打下法堂。高亭訪德山。見剎竿便去。是皆金砂不辨。玉石俱焚。邪正不分。過由鞭影。是汝諸人。還知白雲落處麼。拍禪床下座。</p>
<p>上堂。迦葉糞掃衣。價直百千萬。輪王髻中寶。不直半文錢。大眾。古人與麼道。可謂恩大難酬。下座。</p>
<p>中秋上堂。今朝八月十五。正是中秋時節。天上月圓。人間月缺。吞却三箇四箇。眼裏無筋。吐却七箇八箇。口裏無舌。如今諸方商量。總道。靈山話月。曹溪指月。馬祖百丈南泉翫月。殊不知正是第二月。忽有箇漢。出來道。如何是第一月。只向它道。誠知你向鬼窟裏作活計。</p>
<p>上堂。舉洞山和尚云。語中有語。名為死句。語中無語。名為活句。諸禪德。作麼生是活句。到者裏實難得人。又有道。參禪須參活句。莫參死句。活句下薦得。堪與人天為師。死句下薦得。自救不了。臨濟大師云。我者裏是活祖師意。所以三度問佛法的的大意。三度被打。如蒿枝拂相似。若不參活句。焉能如此。古人與麼。如今即不然。死句即是活句。活句即是死句。其活也。羅籠不肯住。呼喚不迴頭。古聖不安排。至今無處所。其死也。不是目前法。非耳目之所到。百草頭上薦取。老僧閙市裏。識取自<span class='corr'>己</span>。靈源明皎潔。枝派暗流注。喝一喝云。明眼衲僧會不得。</p>
<p>上堂。竪四橫三。拈一放七。掣電奔雷。崩崖裂石。稽首金剛神。盡力道不出。因甚如此。識法者懼。</p>
<p>達磨祖師忌。拈香云。來不本分來。去不本分去。兩手揑空拳。開口落第二。咄咄咄。力圍希。熊耳峰頭。花開鐵樹。</p>
<p>上堂。如來禪祖師禪。會則紅塵堆裏。七出八沒。不會則黑山鬼窟下。且待驢年。是法住法位。世間相常住。釋迦老子因甚麼打失鼻孔。達磨大師從西竺國來。為傳上乘心印。諸人還識上乘人麼。擲下主丈云。上乘菩薩信無疑。中下聞之必生怪。</p>
<p>冬至上堂。僧問。不逐陰陽消長。不隨四序推遷。是甚麼人。師云。老僧在你脚下。進云。與麼則學人罪過。師云。也是我尋常用底。僧禮拜　師乃云。群陰剝盡。罷三玄戈甲於百草頭邊。一氣潛回。列五位君臣於千聖那畔。有佛處不得住。無佛處急走過。一舉四十九。</p>
<p>上堂。開口即錯。擬心即差。瑯瑘覺和尚云。蘇武不受單于拜。大眾會麼。瑯瑘與麼道。也是口是心非。下座。</p>
<p>上堂。舉五祖和尚云。世有一物。不屬凡。不屬聖。不屬邪。不屬正。萬事臨時。自然號令。師云。一度被蛇傷。怕見斷井索。</p>
<p>上堂。古者道。我不敢輕於汝等。汝等皆當作佛。白雲道。我不敢輕於汝等。汝等各自修行。若教汝念佛。是謗佛。若教汝念法。是謗法。若教汝念僧。是謗僧。謗佛謗法謗僧。合入無間地獄。雖然。白雲與麼道。也是久日樺來唇。</p>
<p>上堂。舉雲門云。有解問話者。置將一問來。僧出禮拜云。請師鑑。門云。拋鉤釣鯤鯨。釣得箇蝦蟇。師云。雲門雖則見兔放鷹。撿點將來。失利不少。山僧即不然。有解問話者。置將一問來。若有僧出。即向它道。三生六十劫。</p>
<p>上堂。好日多同。一彩兩賽。雲門扇子[跳-兆+孛]跳上三十三天。築著帝釋鼻孔。趙州狗子無佛性話。拈却了也。喫粥了洗鉢盂去。諸人作麼生會。若也不會。孤負趙州。</p>
<p>歲旦上堂。一切賢聖。皆以無為法。而有差別。拈起主丈云。者箇是主丈子。作麼生是無為法。良久云。鏡清道有。明教道無。空中石臼。水上葫蘆。</p>
<p>上堂。雲門道。我有一句語。不敢望汝會。作麼生舉。白雲道。我有一句語。不敢望汝舉。作麼生會。坐一走七。拈向一邊。竪四橫三。置之一處。東去西去。似井覷驢。南山北山。如牛拽磨。喝一喝。</p>
<p>上堂。僧問。文殊是七佛之師。未審文殊師甚麼佛。師云。一槌兩當。進云。今古應無墜。分明在目前。師云。放你三十棒　乃云。道遠乎哉。觸事而真。聖遠乎哉。體之則神。除却左眼八兩。拈却右眼半斤。無擡巨靈之手。難以擘太華之蒼翠。有竭滄溟之力。方可扶驪龍頷下之珍。良久云。罕逢穿耳客。多見刻舟人。</p>
<p>佛誕上堂。佛以一大事因緣故。出現於世。山河大地作大獅子吼。演說摩訶大般若。拈主丈云。看看。又入鹿野苑中去也。</p>
<p>上堂。舉雲門云。古佛與露柱交參。是第幾機。自代云。南山起雲。北山下雨。五祖和尚拈云。大小雲門。元來小膽。四面即不然。古佛與露柱交參。是第四機。師云。將長補短。不無雲門。買帽相頭。還它五祖。白雲即不然。古佛與露柱交參。是第幾機。一二三四五。又云。一二三四五。打動震天鼓。達磨老臊胡。剛然不是祖。喝一喝下座。</p>
<p>先育王法衣至。上堂。正法眼。破砂盆。一言該萬象。一句定乾坤。行佛祖不傳之令。廓人天未證之門。黃檗棒頭。豈足以發明。臨濟大事。巴陵三句。焉能報雲門莫大之恩。豈不見。僧問大梅和尚。見馬大師。得个甚麼。便住此山。大梅云。我見它向我道。即心即佛。便向者裏住。僧云。近日大師。佛法又別了也。梅云。道甚麼。僧云。非心非佛。梅云。者老漢惑亂人家男女。未有了日。在它非心非佛。我只即心即佛。老大梅如龍得水。似虎靠山。若非深辨來風。未免遭它惑亂。白雲者裏。幸是先育王過去了也。直是羚羊挂角。蹤跡全無。是汝諸人三十年後。且莫惑亂人好。</p>
<p>上堂。不與一法作對。便是無諍三昧萬。象不能覆藏。何妨獨步大方。據虎頭収虎尾。沒回互絕承當。良久云。果然今夜月。無處不清光。</p>
<p>解夏上堂。四月十五日。七月十五日。屈指數將來。恰恰九十日。驀拈主丈云。穿過釋迦老子鼻孔。過去諸如來。斯門<span class='corr'>已</span>成就。現在諸菩薩。今各入圓明。未來修學人。當依如是法。如是之法。本自現成。東西南北。四維上下。七縱八橫。無往不可。好大眾。結也如是。解也如是。如是之法。善自護持。上士一決一切了。中下多聞多不信。卓主丈一下。</p>
<p>朝廷看藏經滿散上堂。以字不成。八字不是。一大藏教。盡在目前。未離兜率。<span class='corr'>已</span>降王宮。諸佛法身。常時顯現。便乃以虗空無邊之體。為正體。以金剛不壞之山。為壽山。巍巍乎。彰舜德於九疇。蕩蕩乎。播皇風於八極。林下無為之士。均承雨露之恩。老幼孤弱之民。悉稟隆平之治。典章大備。文物一新。堯日與佛日並明。金輪與法輪常轉。卓主丈云。虗空可量風可繫。無能盡說佛功德　復舉僧問睦州。一氣轉一大藏教時如何。州云。有甚饆羅䭔子。快下將來。師云。者僧有奔流度刃之機。睦州雖則窮急計生。要且無佛法道理。白雲者裏。二十日為頭看念藏經。二十六日滿散。一百七十衲僧。人人具足。五千四十八卷。字字周圓。翻性海之波瀾。揭義天之日月。且道。與睦州是同是別。良久云。向下文長。付在來日。下座。</p>
<p>上堂。心眼既相同。一見即便見。舉古復舉今。由來少方便。獨掌不浪鳴。單絲不成線。拈起一毛頭。獅子全身現。下座。</p>
<p>施主請上堂。僧問。向上一路。千聖不傳。今日檀信臨筵。請師提唱。師云。春無三日晴。進云。可謂今古應無墜。分明在目前。師云。火裏蝍蟟三隻眼。進云。此事且止。只如僧問趙州。如何是道。州云墻外底。意旨如何。師云。仰面見天。低頭見地。進云。僧云。我不問者箇道。州云。你問甚麼道。僧云大道。州云。大道透長安。又作麼生。師云。海裏使風山上船。進云。只如學人今日問和尚。如何是道。未審將何祗對。師云。直下覷。進云。昔日趙州。今日和尚。師云。且莫詐明頭。僧禮拜　師乃云。佛佛授手。無邊剎境。自它不隔於豪端。祖祖相傳。十世古今。始終不離於當念。向上一路。千聖不傳。直饒坐斷報化佛頭。未免墮在聲色堆裏。更向威音那畔。獨振玄風。空劫<span class='corr'>已</span>前。單明自<span class='corr'>己</span>。大似隔[革*(華-(十*〡*十)+(人*〡*人))]用拳頭抓痒。有甚快活處。所以道。羣靈一源。假名為佛。體竭形銷而不滅。金流朴散而常存。百姓日用而不知。諸佛常知而獨用。以獨用無私之旨。常居乎有象之先。以日用不知之心。逈出乎真諦之表。無前無後。無古無今。彼我混同。聖凡不異。正與麼時如何。青山不鎖長飛勢。滄海合知來處高。擊拂子下座。</p>
<p>上堂。僧問。孟夏漸熱。仲夏酷熱。學人上來。願聞法要。師云。孟夏漸熱。仲夏酷熱。僧禮拜　師乃云。孟夏漸熱。仲夏酷熱。巖房夜冷如氷。雨做黃梅時節。雪峰項上百二十斤鐵枷。何不脫却。秤尾無星。南泉自小養一頭水牯牛。道我純熟了也。針頭覓鐵。下座。</p>
<p>結夏上堂。時臨首夏。三月安居。西天此土。慶無不宜。拈主丈云。釋迦老子。只今在白雲主丈頭上。放大光明。演說摩訶大般若。其間若有一字一句不與諸人抽釘拔楔解粘去縛。我誓不成正覺。然雖如是。也祇道得一半。如何是那一半。卓主丈云。天闊地闊。</p>
<p>謝供萬佛化主上堂。三界無法。何處求心。四大本空。佛依何住。桑樹上著箭。柳樹上出汁。鮎魚上竹竿。俊鶻趂不及。竪起拂子云。看看。有世界以香飯為佛事。有世界以音聲為佛事。有世界以一切處為佛事。以香飯為佛事。則諸人決定不得食。以音聲為佛事。則諸人決定不得聞。以一切處為佛事。帶累白雲眉鬚墮落。畢竟如何。秤不如尺。</p>
<p>供萬佛施主請陞座。佛不遠人。即心而證。甚處得者消息。法無所著。仗境方生。切忌坐在者裏。伶俐漢。纔聞舉著。如金翅擘海直取龍吞。獅子遊行不求伴侶。塵塵爾。念念爾。全體與麼來。全體如是住。豈不見。昔日波斯匿王問佛云。勝義諦中。還有世俗諦否。若言其有。智不應一。若言其無。智不應二。一二之義。其義云何。佛云。汝於過去龍光佛時。曾問此義。我今無說。汝今無聞。無說無聞。是名一義二義。釋迦老子。於微塵數劫。成就此無上法王陀羅尼門。被波斯匿王一擊百雜碎。至今二千餘年。直是收拾不上。今日悲濟場開。檀信會集。雖無如是問答。其勝義諦。廓爾現前。事無不周。理無不備。所謂無量殊勝併集。解脫知見普薰。雖然如是。明眼人前放過即不可。如是即易。不如是即難。如是即難。不如是即易。明明百草頭。明明祖師意。盡大地是王老師檀越。即不瞞汝諸人。龐居士未見馬祖時。鼻孔索頭落在甚處。良久擊拂子云。三級浪高魚化龍。癡人猶戽夜塘水。</p>
<p>供萬佛會上堂。出中近時以來。荷諸兄弟營建供萬佛道場。無非顯揚佛事利益有情。盡十方虗空徧法界。三世一切諸佛。悉皆應供而去。唯有釋迦老子。作是念言。不易不易。寧可洋銅灌口。不受信心人食。寧可熱鐵纏身。不受信心人衣。大眾。既是釋迦老子。因甚作者般見解。者箇說話。如閙市裏踢毬相似。須是眼親手辨。未舉先知。迅速如風。捷疾如電。若擬議思量。即沒交涉也。古人云。聲前一路。從汝洞明。句後不來。猶虧一半。纖塵不透。如隔鐵圍。奇特相逢。將何詰對。拍禪床云。閃電爍開千聖眼。好山多在最高層。</p>
<p>上堂。今朝五月十五。打起南泉破鼓。人人眼見耳聞。露柱灯籠起舞。只如南泉道。王老師不打者破鼓。汝諸人作麼生商量。如今人聞得往往道。為甚麼不打。者般漢喚作劫粥飯禿兵。有甚用處。白雲若也放過。不免諸方檢責。以主丈一時打散。</p>
<p>解夏上堂。昨日也與麼。今日也與麼。一夏九十日。是甚麼熱大。敗壁虫始鳴。秋林葉方墮。拈上死柴頭。且向無烟火。擊拂子下座。</p>
<p>上堂。拈主丈云。盡大地撮來如粟粒大。古人到者裏。著甚死急。是法住法位。世間相常住。火向西流。水朝東去。卓主丈云。萬般施設不如常。如常恰似秋風至。下座。</p>
<p>天壽節上堂。一言用祝無疆壽。大地山河為舉揚。昨夜祝融峯頂望。老松枝上又添長。</p>
<p>上堂。舉中邑因仰山謝戒。邑於禪床上。以手拍口云。和和。山從西過東。邑又拍口云。和和。山從東過西。却於中間而立。然後謝戒。邑云。甚處得此三昧。山云。曹溪脫印子舉來。邑云。汝道曹溪用此三昧接甚麼人。山云。接一宿覺。山却問。和尚甚處得此三昧。邑云。我於馬大師處。得此三昧。師云。中邑拍口和和。且不是馬大師處得此三昧。仰山從西過東。從東過西。且不是曹溪處得此三昧。既然不是。且道。從什麼處得此三昧。古人決定言不虗發。諸人也須自悟始得。</p>
<p>開爐上堂。時節若至。其理自彰。日不待火而熱。月不待風而凉。世界闊一丈。古鏡闊一丈。火爐闊一丈。佛大泥多。舡高水漲。下座。</p>
<p>上堂。僧問。七十三八十四時如何。師云。釋迦老子入你鼻孔裏去也。僧禮拜　師乃云。七十三八十四即不問。釋迦老子無端入你鼻孔裏一句。作麼生道。良久云。海水不生氷。下座。</p>
<p>上堂。舉興化在三聖處。常謂人曰。我在南方行脚一遭。主丈頭不曾撥著箇會佛法底。你在者裏作甚麼。聖聞得乃問化云。你具甚麼眼。化便喝。聖云。須是你始得。化便休去。大覺聞云。作歷生得業風吹入大覺門來。化後到大覺充院主。覺一日喚云。院主。我聞你道在南方行脚一遭。主丈頭不曾撥著一箇會佛法底。你具甚麼眼。化便喝。覺拈棒。化擬議。覺便打。化又喝。覺又打。次日化從法堂前過。覺喚云。院主。我直下疑你昨日兩喝。你試說看。化云。某甲在三聖處學得箇賓主句。總被師兄折倒了也。與某甲箇安樂法門。覺云。者瞎漢來者裏納敗闕。卸下衲衣痛打一頓。化於棒下。徹見臨濟在黃檗處喫棒底道理。師云。興化氣宇如王。因甚麼向大覺棒頭。方見臨濟在黃檗喫棒底道理。山僧主丈子。走遍四天下。撥著一箇便是會佛法底。它時後日。免得遞相鈍置。</p>
<p>歲旦上堂。僧問。年新月新日新。萬事無不重新。正與麼時。請師祝聖。師云。天左旋地右轉。進云。看取目前新號令。大家齊賀萬年歡。師云。誰是知音。進云。僧問明教。新年頭還有佛法也無。明教道無。意旨如何。師云。築著鼻孔。進云。只如鏡清道有。又作麼生。師云。爛却舌頭。進云。一人道有。一人道無。為復是同音共調。別有商量。師云。總不恁麼。進云。如是則年年是好年。日日是好日。師云。多少人坐在者裏。進云。明眼宗師天然有在。師云。也不消得。僧禮拜　師乃云。今日新年頭。昨日舊年尾。一年復一年。只麼隨它去。<span class='corr'>但</span>得身心安樂。佛法無有不是。然出家人無有不安樂者。每日起居飲食。折旋俯仰。豈不是安樂田地。鴉鳴雀噪。可契真源。風動塵飛。皆明佛事。以主丈敲香臺云。三世諸佛總在者裏。是即龍女頓成佛。非即善星生陷墜。</p>
<p>寶藏主曇藏主至上堂。枯木逢春。便見花開五葉。寒灰發焰。自然至於燎原。觀勝負豈假運籌。跂大方不勞駿足。眷茲泉石叢社蕭條。若非達士相逢。爭見金聲玉振。雲門放洞山三頓棒。臨濟正法眼向瞎驢邊滅。德山背法堂著草鞋便行。茱萸訪趙州。靠主丈即去。至於從上若佛若祖撩鉤搭索。莫不自謂龍驤虎驟逞盡威獰。敵勝全鋒。要且未見毫髮事在。正與麼時如何。九萬里鵬纔展翼。一千年鶴便翱翔。</p>
<p>上堂。有佛處不得住。無佛處急走過。三千里外摘楊花。衲僧鼻孔大頭向下。驀拈主丈云。阿剌剌阿剌剌。春無三日晴。陌上行人少。</p>
<p>上堂。千波競起是文殊家風。一亘晴空是普賢床榻。風和日暖。柳綠花紅。是什麼人境界。拈主丈云。是汝諸人。穿紅塵入聚落。肩橫日月。背負須彌。三十年後。不得孤負人好。卓主丈下座。</p>
<p>結夏上堂。本無修證。有甚長期。應時納祐。三月安居。無上法王有大陀羅尼門。名為圓覺。流出一切清淨真如菩提涅槃。鶴脛自長。鳧脛自短。卓主丈。喝一喝。</p>
<p>滿散藏經上堂。教中道。如來所演八萬四千法藏言教。皆名為文。離一切言音文字。理不可說。是名為義。又云。若諸經中。文句廣博。能令眾生心意踊躍。名不了義。若能宣說文句及心皆同灰燼。是名了義。大眾。既令眾生心意踊躍。必能離諸妄緣。妄緣既離。即如如佛。因甚麼名不了義。文句及心即同灰燼。畢竟了箇甚麼。白雲山中一七日內。披閱大藏經文。總五千四十八卷。一句一字。不作句想。不作字想。不作文想。不作說想。不作佛想。不作非佛想。不作了義不了義想。上來講贊。無限良因。端為祝延聖壽萬安者。</p>
</div>
<div class='div-other'><a id='mulu5' />
<p class='h1'>平江府開元禪寺語錄</p><p class="byline">參學　清欲　編</p><p>入寺。指山門云。入門見額。上馬見路。大用現前。丹霄獨步。</p>
<p>拈宣政院疏云。西天付囑。東土流通。懷藏日月。氣吐長虹。言詮不及處。萬里清風。</p>
<p>指法座云。上不見有諸佛。下不見有眾生。中不見有自<span class='corr'>己</span>。方可陞于此座。千年無影樹。今時沒底[革*(華-(十*〡*十)+(人*〡*人))]。遂陞座。祝聖畢。萬壽和尚白槌云。法莚龍象眾。當觀第一義。</p>
<p>師乃云。第一義諦。作麼生觀。古者道。昭昭於心目之間。而相不可覩。晃晃於色塵之內。而理不可分。既不可覩。又不可分。則眼耳鼻舌身意。色聲香味觸法。皆是影子邊事。於第一義諦。了無交涉。倘能直下承當。新長老今日開堂一期事畢。其或未然。有疑請問。時有僧問。三通鼓罷。大眾咸臻。學人上來。請師祝聖。師云。雲靜日月正。雪晴天地春。進云。與麼則四海盡歸皇化裏。萬靈何處不沾恩。師云。也少上座一分不得。進云。只如古人道。撲落非它物。縱橫不是塵。山河併大地。全露法王身。意旨如何。師云。透頂透底。進云。野色更無山隔斷。天光直與水相通。師云。欲窮千里目。更上一層樓。僧禮拜。師云。元來只在者裏　乃云。始從鹿野苑。終至䟦提河。於是二中間。未曾談一字。大眾。釋迦老子與麼道。是說耶。不說耶。說與不說且置。只如它與麼道。還當得宗門中向上事也無。驀拈主丈云。舉一不得舉二。放過一著。落在第二。天高地厚。水闊山遙。一句全提。風恬浪靜。卓主丈云。黃河三千年一度清。</p>
<p>上堂。明不見暗。暗不見明。明暗雙忘。好箇無事衲僧。應菴和尚道。明暗雙忘。何異流俗阿師。是汝諸人。若識得流俗阿師。便是箇無事衲僧。若是箇無事衲僧。便識得流俗阿師。是以諸佛出世。祖師西來。無箇是个非个。天左旋地右轉。山門頭合掌。佛殿裏燒香。天下老和尚。口挂壁上。下座。</p>
<p>上堂。舉僧問南院。赤肉團上。壁立千仞。豈不是和尚與麼道。院云是。僧便掀倒禪床。院云。你看者瞎漢亂做。僧擬議。院便打。師云。南院大似平地喫交。者僧雖得便宜。也是乞兒見小利。應菴和尚云。若非者僧敢捋虎鬚。爭見南院汗馬功高。賊是小人。智過君子。</p>
<p>謝冬齋秉拂上堂。於食等者。於法亦等。所謂是法平等。無有高下。楊岐金剛圈栗棘蓬。不可不平等。洞山麻三斤。雲門乾屎橛。不可不平等。金將石試。玉將火試。卓主丈云。曾聞一飽忘百飢。今日山僧身便是。下座。</p>
<p>上堂。僧問。一言道盡時如何。師云。駟不及舌。進云。學人不會。師云。頭長三尺。進云。便與麼去時如何。師云。胡孫繫露柱。僧禮拜　師乃云。舉不顧。即差互。擬思量。何劫悟。大眾依而行之。有箇分付處。還會麼。雪後始知松柏操。事難方見丈夫心。</p>
<p>佛成道上堂。一月在天。影含眾水。一翳在眼。空花亂墜。釋迦老子走入水牯牛隊裏去也。所以道。得之於心。伊蘭作旃檀之樹。失之於旨。甘露乃蒺藜之園。拍禪牀云。無人知此意。令我憶南泉。</p>
<p>上堂。今朝臘月十五。正好爭先快覩。夜來雪暗長空。早起日輪卓午。添多減少。有放有收。換斗移星。超今邁古。只將此箇當宗乘。誰道黃金如糞土。喝一喝下座。</p>
<p>上堂。今朝臘月二十。正好移寬就急。莫教歲盡年窮。事事商量。不及衲僧家。要行但行。要坐但坐。有甚麼商量。卓主丈云。鰕跳不出斗。</p>
<p>請維那上堂。一槌便就。闡揚古佛家風。不假一槌。顯示衲僧巴鼻。興化打克賓。臨濟辭黃檗。較之今日。雖相去四五百年。而全機出沒。妙用縱橫。寸刃不施。橫屍萬里。直是不隔一絲毫許。畢竟如何。李廣不封侯。</p>
<p>上堂。凡夫寔謂之有。二乘析謂之無。緣覺謂之幻有。菩薩當體即空。經云。若以色見我。以音聲求我。是人行邪道。不能見如來。</p>
<p>上堂。空手把鋤頭。三更過汴州。步行騎水牛。深深海底遊。人從橋上過。牽牛去拽魔。橋流水不流。樹上挂燈毬。下座。</p>
<p>上堂。山僧未陞此座<span class='corr'>已</span>前。迦葉佛<span class='corr'>已</span>與諸人舉話了也。且道說甚麼法。二破不成一。一法鎮長存。若作一二會。永劫受沈淪。驀拈主丈云。扶過斷橋水。伴歸明月村。</p>
</div>
<div class='div-other'><a id='mulu6' />
<p class='h1'>再住開元禪寺語錄</p><p class="byline">參學　清欲　編</p><p>皇慶元年六月十二日。欽奉聖旨入寺。開堂祝聖罷。就座。僧問。天垂寶盖。地涌金蓮。三世諸佛轉大法輪。大地眾生咸成正覺。靈山一會。今日儼然。學人上來。願聞祝贊。師云。皇基磅礴三千界。聖德延鴻億萬年。進云。一人端拱無為化。五葉花開遍界香。師云。盡力道不出　僧問。記得同光帝問興化。朕收中原獲得一寶。至今無人酬價。意旨如何。師云。日照天臨。進云。興化云借陛下寶看。又作麼生。師云。丹山生鸑鷟。金殿奏簫韶。進云。帝以兩手托起幞頭脚。為復當陽顯露。為復盖覆將來。師云。乾坤收不得。堯舜不知名。進云。龍得水時添意氣。虎逢山色長威獰。師云。切忌亂針錐。進云。只如興化道。君王之寶誰敢酬價。又作麼生。師云。一言截斷千江口。萬仞峯前始得玄。僧禮拜　師乃云。聖人立極。光破萬邦。皇天無私。惟德是輔。是以先聖後聖。同聖德以照臨。古佛今佛。總一心。而明妙。重光末運。再轉法輪。闡<span class='corr'>揚</span>舊日家風。不墮今時途轍。直得雲行雨施。水到渠成。非惟泉石增輝。抑亦人天欣悅。一句該通五千餘卷。萬機頓赴八面玲瓏。清風匝地。杲日當空。一道虗凝。逈然光彩。正與麼時如何。域中日月縱橫挂。方外乾坤任卷舒　復舉黃龍和尚城中歸偈云。去日一溪流水送。歸來滿谷白雲迎。一身去住非去住。二物無情似有情。師云。大眾還會麼。<span class='corr'>但</span>行平等事。何用問前程。珍重。</p>
<p>上堂。舉五祖和尚云。末後最殷勤。儂家隨處新。大千沙界裏。不免箇中人。且道那箇是箇中人。平蕪盡處是青山。行人更在青山外。師云。五祖老人。雖則和泥合水。就中緇素極是分明。山僧則不然。相見即殷勤。無故亦無新。千年桃核破。渾是舊時人。與麼說話。且道是同是別。下座。</p>
<p>上堂。心心不相知。法法不相到。一句定乾坤。千差俱坐斷。豈不見龐居士云。本自無心於萬物。何妨萬物常圍繞。鐵牛不怕獅子吼。恰似木人見花鳥。木人體本是無情。花鳥逢人亦不驚。心境如如只者是。何慮菩提道不成。雖然如是。檢點將來。猶欠悟在。山僧亦有一偈。於一切處常用心。目前萬象盡平沈。當門獅子正哮吼。達磨面皮三寸厚。手擕隻履西天去。軒知無著渾身處。葱嶺那畔逢宋雲。唵摩尼達哩吽鉢吒。</p>
<p>請頭首上堂。僧問。人天眼目。即不問。大藏小藏。從什麼處得來。師云。無根主丈。有底草鞋。僧禮拜　師乃云。開人天眼目。展衲僧巴鼻。演出一大藏。闡無邊妙義。舉一不得舉二。放過一著。落在第二。黃河三千年一度清。人間五百年。彼天為一晝夜。且道彌勒為五百億天子。說甚麼法。便證無生法忍。不見道。梵音清雅。令人樂聞。</p>
<p>上堂。僧問。截水停輪時如何。師云。鰕跳不出斗。進云。與麼則勞而無功也。師云。截耳臥街。進云。向上更有事也無。師云有。進云。如何是向上事。師云。不勞懸石鏡。天曉自分明。僧禮拜　師乃云。一翳在眼。空華亂墜。坐斷千差。丁一卓二。譬如擲劒揮空。莫論及之不及。斯乃空輪無跡。劒刃非虧。鏡裏看形見不難。水中捉月爭拈得。卓主丈下座。</p>
<p>上堂。僧問。記得僧問香嚴。不慕諸聖。不重<span class='corr'>己</span>靈時如何。嚴云。萬機休罷。千聖不携。意旨如何。師云。海闊魚龍少。山深異類多。進云。疎山為甚麼不肯香嚴。師云。錦衣公子醉。林下道人悲。進云。只如疎山道。萬機休罷猶有物在。千聖不擕亦從人得。又作麼生。師云。頭長三尺。進云。香嚴云師叔莫道得麼。疎山云道得。香嚴理前問。山云。何不道肯諾不得全。又作麼生。師云。脚下泥深。進云。香嚴云肯又肯箇甚麼。諾又諾阿誰。疎山云。肯則肯它諸聖。諾則諾自<span class='corr'>己</span>靈。為什麼不契香巖。師云。牛頭南馬頭北。進云。香嚴云。饒汝恁麼。也須倒屙三十年。為復言中有響。為復法爾如然。師云。舌上茅生。進云。疎山後果招嘔病。至二十七年。乃云。香嚴師兄記我三十年倒屙。今得二十七年。尚有三年。乃以手抉口中食。用符其記。又作麼生。師云。劒斬甑人頭。波斯腰不屈。進云。只如今日忽有人問和尚。不慕諸聖。不重<span class='corr'>己</span>靈時如何。未審和尚將何祗對。師云。主丈不在。進云。不向句中求的旨。從今識得截流機。師云。也須倒屙始得。僧禮拜　師乃云。教中道。若有一人發真歸元。十方虗空悉皆銷殞。祖師道。若有一人發真歸元。十方虗空[祝/土]著磕著。開元有條活路。與汝諸人共行。拍禪牀云。西風一陳來。落葉兩三片。</p>
<p>解夏上堂。今朝七月十五。以主丈畫一畫云。畫斷葛藤路布。從教天下橫行。免致拋沙撒土。因甚如此。我王庫內。無如是刀。</p>
<p>上堂。於一豪端。現寶王剎。坐微塵裏。轉大法輪。金剛神合掌。踏碎破砂盆。下座。</p>
<p>請後堂首座上堂。拈主丈云。放過一著。落在第二。擘開臨濟三玄。突出衲僧巴鼻。摩訶演法。離四句絕百非。卓主丈云。動容揚古路。不墮峭然機。</p>
<p>上堂。舉僧問地藏。以字不成。八字不是。未審是甚麼字。藏云看取下註脚。師云。好大眾。古人如風吹水。自然成文。若是今時。只向正文裏看。有甚交涉。只如山僧與麼告報。又作麼生。良久云。好本天下同。</p>
<p>為寧知客秉炬。寧可碎身如微塵。終不瞎箇眾生眼。前面是觀音勢至。後面是文殊普賢。左邊是馬面阿旁。右邊是牛頭獄卒。火焰在中間。為三世諸佛說法。三世諸佛立地聽。若也會得。主賓互換。凡聖交參。生死去來。如遊園觀。若也不會。破屋無人住。從教野火燒。</p>
<p>上堂。今朝九月十五。多少禪和莽鹵。只知自古自今。豈解成佛作祖。山僧忍俊不禁。指出西天此土。盡乾坤大地撮來。安你諸人眼睫上即不問。馬大師道自從胡亂後三十年不少鹽醬。又作麼生。清貧常樂。濁富多憂。</p>
<p>上堂。說佛說祖。有甚麼事。說長說短。便有誵訛。雖然如是。風不來樹不動。久立珍重。</p>
<p>冬至上堂。僧問。法不孤起。仗境方生。至節斯臨。願聞法要。師云。入水見長人。進云。少年翫盡天邊月。潦倒來看眼界花。師云。不經一事。不長一智。進云。佛祖未生前。難分清濁句。師云。重關易度。鳥道難行。進云。與麼則把斷要津。不通水泄去也。師云。深山藏猛虎。淺草露群蛇。僧禮拜　師乃云。一即三。三即一。石筍暗抽條。葭灰回暖律。縱橫妙用可憐生。一切不如心真實。卓主丈云。歸依佛法僧。</p>
<p>上堂。舉雲門云。古來老宿。皆為慈悲之故。有落草之談。隨語識人。若是出草之談。即不恁麼。若恁麼。便有重話會語。師云。浮佛即不然。有一句到你。眉鬚墮落。無一句到你。[祝/土]著磕著。兔馬有角。牛羊無角。楊岐一頭驢。只有三隻脚。</p>
<p>上堂。今朝臘月二十五。雲門一曲超今古。不如唱起太平歌。萬象森羅齊起舞。當明中有暗。勿以暗相覩。當暗中有明。勿以明相遇。大眾。將謂是太平歌。元來是參同契。</p>
<p>歲旦上堂。舉五祖和尚云。元正啟祚。萬物咸新。去年乞火和烟得。今日擔泉帶月歸。晷運推移。日南長至。當軒有直道。無人肯駐脚。孟春猶寒。共惟首座大眾起居萬福。蘇武牧羊海畔累日欣然。李陵望漢臺邊終朝笑發。落在甚處。人義盡從貧處斷。世情偏向富門多。師云。五祖老人雖則應時納祐。其奈事上偏枯。山僧即不然。元正啟祚。萬物咸新。近水樓臺先得月。向陽花木易逢春。晷運推移。日南長至。門上釘桃符。小妹不敢入。孟春猶寒。共惟首座大眾。各各起居萬福。宜入新年百事大吉。下座。</p>
<p>佛涅槃上堂。佛身無為。不墮諸數。釋迦老子。入般涅槃了也。尼連河中火發。燒著須彌。帝釋天惡發。將無邊身菩薩。打一摑云。你為甚麼不見如來頂相。良久拍禪床云。抑逼人作麼。</p>
<p>虎丘東州和尚訃至上堂。千聖頂[寧*頁]一著。萬靈捫摸無門。斬釘截鐵震乾坤。迅步踏翻生死窟。此是虎丘堂上東州和尚。五十八年。羅籠不住。呼喚不回。受用不盡底句子。鋒鋩未露處。文彩全彰。黑白不分時。臨機獨脫。以故五處住山。法周沙界。六會說法。聲播叢林。能事既畢。奄爾真歸。末後牢關。不通水泄。所以道。拈起也電掣雷轟。放下也空澄海湛。不拈不放時如何。良久云。三十年後。</p>
<p>上堂。舉松源和尚云。敗壞多年苕帚樁。等閑拈起定宗綱。者般標格天然別。不比諸方孟八郎。師云。此事如魚飲水冷暖自知。雖然。不因夜來鴈。爭見海門秋。</p>
<p>上堂。撲碎明月珠。驪龍無遁形之地。掣斷黃金鎻。麒麟絕蹤跡之方。衲僧門下。正好朝打三千。暮打八百。何也。眼看東南意西北。不知誰後復誰先。</p>
<p>上堂。僧問。記得僧問趙州。如何是祖師西來意。州云。庭前栢樹子。意旨如何。師云。早天多雨意。進云。僧云和尚莫將境示人。州云。我不將境示人。僧云。如何是祖師西來意。州云。庭前柏樹子。又作麼生。師云。斫額望扶桑。進云。後來法眼問覺鐵觜。曾聞趙州有栢樹子話是否。覺云。先師無此語。莫謗先師好。又且如何。師云。枯桑知天風。海水知天寒。進云。莫恠相逢不拈出。它家曾踏上頭關。師云。勘過了打。僧禮拜　師乃云。祖師道。單提是大過患。說佛說祖是大過患。山僧即不然。單提是為汝諸人。說佛說祖是為汝諸人。世尊云。若有一法過於涅槃。吾說亦如夢如幻。下座。</p>
<p>皇慶二年十一月初九日。再受聖旨上堂。拈香云。此香蟠根於大千沙界之中。受性於五分法身之內。不比人間薰陸。豈同海岸旃檀。拈來八表馨香。爇處萬邦和氣。爇向爐中。端為祝延今上皇帝。聖躬萬歲萬歲萬萬歲。伏願。道高堯舜。德邁義軒。永鎮山河。長垂雨露。立生民之大本。悟般若之正因。等金剛堅固之色身。證虗空無邊之壽量。就座。僧出問。天上人間不可陪。好音端自日邊來。展開浮佛堂前看。無限清風徧九垓。時節因緣。願聞祝贊。師云。大眾盡霑恩。進云。合郡官僚。同增祿位。師云。你分上作麼生。進云。七九六十三。師云。引不著。進云。一言纔脫口。萬古落人間。師云。千聞不如一見。進云。祝贊<span class='corr'>已</span>蒙師指示。向上宗乘事若何。師云。臨濟在黃檗三度喫棒。進云。與麼則人天有賴也。師云。日月昭彰。僧禮拜　乃云。皇恩遠降。睿澤霶流。大地山河。咸資欣慰。等乾坤之覆載。同日月以照臨。澄澄光彩。瑩徹十虗。落落神機。高超今古。揭示靈山奧旨。闡揚少室真風。且非向外馳求。總是自家寶藏。所以道。我此法印。為欲利益世間故說。在所由方。勿妄宣傳。況茲寺乃梁朝浮佛之降神。列聖有國之靈鎮。若不存誠至教仰報洪恩。曷由如此。風雲際會。道契宸衷。聖德既隆。撫躬知愧。陞于寶座。舉唱宗乘。集茲不盡功勛。用祝無疆睿筭。雲龍風虎。道泰時清。纘至治於唐虞。保功成於文武。在座郡縣官僚。諸山教禪師德。並願股肱王室。柱石教門。政升二品之榮。共恊四方之慶。無任䖍禱之至。下座。</p>
<p>上堂。舉僧問五祖云。佛未出世時如何。祖云。大憨不如小憨。僧云。出世後如何。祖云。小憨不如大憨。師云。一點水墨。兩處成龍。下座。</p>
<p>上堂。釋迦老子是大過患。歷代祖師是大過患。天下老和尚是大過患。玄沙問鏡清。不見一法是大過患。且道不見甚麼法。鏡清指露柱云。莫是不見者箇法麼。玄沙云。浙中清水白米許汝喫。若是佛法。未夢見在。卓主丈云。腦後見腮。莫與往來。</p>
<p>上堂。舉疎山云。咸通年<span class='corr'>已</span>前。會法身邊事。咸通年<span class='corr'>已</span>後。會法身向上事。雲門問云。舉聞和尚咸通年<span class='corr'>已</span>前會法身邊事。咸通年<span class='corr'>已</span>後會法身向上事。是否。山云是。門云。如何是法身邊事。山云枯樁。門云。如何是法身向上事。山云。非枯樁。門云。還許學人說道理也無。山云許。門云。枯樁豈不是明法身邊事。非枯樁豈不是明法身向上事。山云是。門云。法身還該一切否。山云。作麼生不該。門指淨瓶云。還該者箇麼。山云。闍黎莫向淨缾邊會。門便禮拜。師云。雲門氣宇如王。動便該天括地。及乎對疎山面前。也只說得法身邊事。法身向上事未夢見在。疎山云枯樁。非枯樁。者个教中。喚作攬真成立色相宛然。一切法不遷義。雲門云。法身還該一切麼。亦知有不該處。踈山云。作麼生不該。是什麼心行。雲門指淨缾云。法身還該者箇麼。死水裏浸却。踈山云。闍黎莫向淨缾邊會。三生六十劫。雲門便禮拜。也未是法身向上事在。是汝諸人。即今要會法身向上事麼。平蕪盡處是青山。行人更在青山外。卓主丈下座。</p>
<p>橫川和尚忌辰拈香云。者老漢。生前莽鹵。天下人不柰渠何。死後顢頇。一切處神號鬼泣。所以道。生也如是。死也如是。截鐵斬釘。有甚忌諱。今朝特地一鑪香。聽得驢鳴也斷腸。</p>
<p>上堂。僧問。如何是賓中賓。師云。相見即殷勤。進云。如何是賓中主。師云。騎驢入閙市。進云。如何是主中賓。師云。滿面是埃塵。進云。如何是主中主。師云。東西無伴侶　僧問。德山見僧入門便棒。臨濟見僧入門便喝。和尚見僧入門。如何指示。師云。三斤麻一疋布。僧無語。師云。語不投機。徒勞啗啄。僧云。留與和尚道。師云。聾人遠聽。僧禮拜　師乃云。如我按指。海印發光。汝蹔舉心。塵勞先起。看看。釋迦老子。千門萬戶。一時打開了也。碍處非墻壁。通處勿虗空。透得過獨步丹霄。透不過死水裏浸却。所以道。機不離位。墮在毒海。心若不異。萬法一如。山門頭合掌。佛殿裏燒香。剎竿頭上翻筋斗。萬仞崖前袞繡毬。有意氣時添意氣。得風流處且風流。</p>
<p>上堂。南閻浮提眾生有三種苦。所謂貪愛嗔恚愚癡。捨身受身。出此沒彼。妄認緣塵。種種煩惱。三世諸佛。慈悲喜捨。究竟方便。離兜率降王宮。於塵勞中。現殊勝事。雲門云。直得觸目無滯。達得名身句身一切法空。山河大地是名。名亦不可得。喚作三昧。性海俱備。猶是無風匝匝之波。直得忘知於覺。覺即佛性。喚作無事人。更須知有向上一竅。正與麼時如何。在舍只言為容易。臨筌方覺取魚難　復舉五祖和尚云。一抽三。二添四。黃牛角指天。八脚垂過鼻。乃云急急。師云。無人過價。打與三百。下座。</p>
</div>
<p class='juan'>古林和尚語錄卷第一</p>
</div><!-- end of div[@id='body'] -->
</body></html>