<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古林清茂禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu30' />古林和尚語錄卷第五</p>
<div class='div-other'><a id='mulu31' />
<p class='h1'>真讚</p>
<div class='div-other'><a id='mulu32' />
<p class='h2'>釋迦文佛出山相讚</p><p>麻麥無功。金輪失位。入山出山。自倒自起。碧螺旋髮具萬德之莊嚴。彩電橫眸運四生之悲智。名不得狀不得。強而言之曰天人師佛世尊。取亦非捨亦非。然燈佛無法可傳。是真實語。</p>
</div>
<div class='div-other'><a id='mulu33' />
<p class='h2'>無量壽佛像讚</p><p>瞻禮無忘十二時。故鄉端可與心期。彌天相好清涼月。映日蓮開白玉池。為一切人垂隻手。現無邊界展雙眉。眾生念念皆相似。空盡塵勞不用疑。</p>
</div>
<div class='div-other'><a id='mulu34' />
<p class='h2'>維摩居士贊</p><p>搏大千界如針鋒。置三萬座于方丈。謂其實有墮見聞。謂其實無著妄想。是故大士不二門。於一切處超限量。我聞三十二菩薩。神通光明各自具。雖有言說徧剎塵。其實無有法可說。我此大士默無語。自然脗合諸知見。譬如大城有四門。殊方來者悉得入。是故三十二菩薩。各各皆證第一義。若言一默具眾智。演說無礙亦超越。佛子當作如是觀。毗耶離城即此地。</p>
</div>
<div class='div-other'><a id='mulu35' />
<p class='h2'>又</p><p>文殊有口成饒舌。居士無言計較生。兩處意根俱不墮。大千捏聚話方行。</p>
</div>
<div class='div-other'><a id='mulu36' />
<p class='h2'>初祖菩提達磨大師讚</p><p>碧雙眼。穿雙耳。膽有盖毛。唇無板齒。逾沙越漠。望真丹盡是大乘。跨水逢羊。起竺乾式符懸記。達大道兮非言非默。肅萬派于滄溟。超佛心兮亘古亘今。回陽春於大地。</p>
<p>九年面壁喫茶多。斷臂師僧沒奈何。賴有雲門言念七。不妨山月照松蘿。</p>
</div>
<div class='div-other'><a id='mulu37' />
<p class='h2'>唐宣宗皇帝畫像。嘉禾資聖言可長老請讚</p><p>大法顛危。聖賢隱伏。時當會昌。教罹其毒。夙于靈山。密受付囑。曆數在躬。萬邦賓服。龍章鳳姿。紺眉電目。痛掌未施。妄情桎梏。三際既除。一機不觸。佛日昭回。卿雲斯郁。秀水之西。爽溪之曲。遺像再瞻。春融百谷。</p>
</div>
<div class='div-other'><a id='mulu38' />
<p class='h2'>六代祖師遺像。雲南禪講主請贊</p><p>渺渺長江。飄飄蘆葦。踏著便行。風高浪起。達大道兮過量。項佩圓光。不與凡聖同躔。環穿兩耳。斥相排名。分皮列髓。大振玄風。普施法雨。夫是謂之東震旦傳佛心印之師。南天竺香至王第三之子。姓剎帝利也。</p>
<p>法無可求。心無可覓。庭際夜寒。雪深三尺。歷勤苦日在斯須。紹真燈劫逾百億。刀不自割。臂不自完。碎虗空之逼塞。擲大地于毫端。三拜起來依位立。果然不受老胡瞞。</p>
<p>將罪來吾為汝懺。性虗凝而朗然自鑑。究其病也無根。即其法而荷擔。法佛無二。討甚巴鼻。僧寶亦然。此土西天。皖公山下灊溪水。一滴渾無遍大千。</p>
<p>無人縛求解脫。鼻尖頭活鱍鱍。雙峰峭翠壁之高寒。牛首鬱紫雲之磅礴。三詔不起非我非誰。引頸受刑將錯就錯。接得黃梅路上兒。笑倒松頭千歲鶴。</p>
<p>姓即有。非常姓。達諸法空。當傳正命。闕如來七種德相之端嚴。具鶖子百萬辯才之殊勝。前身後身。何老何少。濁港江頭。波聲浩浩。三更半夜唱巴歌。盧公也解隨顛倒。</p>
<p>八十一生擔板。三十三代傳衣。碓下米舂未白。壁間之偈先書。起七百僧阿修羅之嗔怒。耿二千年甘蔗種之餘輝。無繩自縛也顯葉落歸根之旨。有口無舌也示風旛不動之機。誰道嶺南無佛性。從來鼻孔大頭埀。</p>
</div>
<div class='div-other'><a id='mulu39' />
<p class='h2'>龐居士贊</p><p>彈沒絃琴。唱無生曲。從茲鼻直眼橫。勘驗諸方瞎禿。被人捋下幞頭。大小渾家不睦。一口吸盡西江。唵摩尼達哩悉唎蘇嚧。</p>
</div>
<div class='div-other'><a id='mulu40' />
<p class='h2'>百丈大智祖師贊</p><p>野鴨飛來。何曾飛去。杻得鼻頭。無出氣處。竪拂掛拂。看樓打樓。直下耳聾三日。不妨賣弄風流。</p>
</div>
<div class='div-other'><a id='mulu41' />
<p class='h2'>趙州和尚贊</p><p>禪在口皮邊。道在鼻尖上。只有眼與眉。渾不涉限量。無三十二應之色身。有八十種好之妙相。語其機也琢雪鏤氷。言其用也敲空取響。打破趙州關。十方無影像。糞掃堆頭輥出來。七百甲子老和尚。</p>
</div>
<div class='div-other'><a id='mulu42' />
<p class='h2'>臨濟祖師贊<span class='note-inline'>(并序)</span></p><p>臨濟祖師遺像。予嘗見浙中衲子所藏。率皆黧面努目張眉奮拳。若不可近者。其意不過以祖師尋常機用險絕。棒喝交馳。如雷轟電奔。致人於神飛膽顫之間。而彷彿之也。洎來鄱陽。獲瞻濟寧路所傳真本於北山安國方丈。其豐頤廣顙。珂齒丹唇。日精月華。儼若天人之表。此故知其荷擔大法。建立綱宗。使天下後世。知有靈山正傳綿綿不絕者也。由是衲子爭相摹寫。求贊於予。迅筆為書。成若干首。</p>
<p>懸百千日為一照。闡三玄三要。聚十數雷為一喝。發大用大機。黃檗棒頭。痛入骨髓。再思一頓。愛討便宜。天下橫行小廝兒。</p>
<p>無位真人。生鐵面具。掣風掣顛。無巴無鼻。據虎頭收虎尾。難瞞小釋迦。不看經不坐禪。嚇殺王常侍。</p>
<p>黃檗腮邊奮掌。大愚肋下揮拳。兩處牢關把斷。至今骨露皮穿。打殺煑與狗喫。方契靈山正傳。</p>
<p>百丈大機。黃檗大用。土塊泥團。拈來賣弄。千峰到嶽。萬派朝宗。在途中不離家舍。在家舍不離途中。</p>
<p>棒喝交馳。照用同時。聖凡罔測。是白拈賊。定龍蛇眼。焚燒禪板。將此幾件事。驗天下衲子。夫是謂之臨濟正宗。熨斗煎茶銚不同。</p>
<p>金牛昨夜遭塗炭。直至如今不見蹤。驚起三峰頭倒卓。橫吹玉管向秋風。</p>
<p>口似磉盤。頭如木杓。遭黃檗六十主丈。傍若無人。問趙州祖意西來。恰值洗脚。踏翻大海。踢倒須彌。喫盡野狐涎唾。從教不動唇皮。</p>
<p>三玄三要四料揀。無位真人百草頭。兒孫箇箇眼卓朔。到底不辨金與鍮。</p>
<p>師黃檗不師大愚。據虎頭兼收虎尾。從茲四海橫行。攪得無風浪起。普化掣風顛。相共立宗旨。合眼跳黃河。扶過三千里。</p>
<p>六十烏藤錯怨誰。輕如山嶽重蒿枝。不辭膝下黃金貴。又向高安見大愚。</p>
<p>面門上突出無位真人。瞎驢邊滅却正法眼藏。十字街頭石敢當。肩擔手挈睦州板。</p>
</div>
<div class='div-other'><a id='mulu43' />
<p class='h2'>法昌遇禪師贊</p><p>屋倒籬㘱。東撐西拄。赤骨律窮。掀天富貴。十八高人到來。且共圍爐打睡。葫蘆棚上掛冬瓜。嚇殺南匾頭。方纔是作家。</p>
</div>
<div class='div-other'><a id='mulu44' />
<p class='h2'>大惠禪師贊</p><p>握竹篦不分背觸。肆一舌惟要罵天。到底難逃夙債。木弓重續因緣。蠻煙瘴雨。嘿照邪禪。掃蕩不留毫末。重光濟北之傳。鞭起象龍千七百。免教死在瞎驢邊。</p>
</div>
<div class='div-other'><a id='mulu45' />
<p class='h2'>先育王和尚贊</p><p>二千年前滅佛種。一十七世臨濟孫。塞壑填溝乾屎橛。七穿八穴破砂盆。</p>
</div>
<div class='div-other'><a id='mulu46' />
<p class='h2'>天目中峰和尚壽像贊</p><p>道契　　　主上。名落天下。以此讚中峰。中峯謂吾罵。滿肚無明。通身擔板。以此罵中峯。中峰謂吾贊。也不罵也不贊。從渠天目山中孤峰頂上。破生死牢關。出塵勞妄想。顯無師智自然智。寫九江三峽之倒流。用劈箭機陷虎機。走四海五湖之龍象。鍾之應聲。谷之答響。夫是謂之堅不住山。而能耿佛祖百世之光幻住和尚。</p>
</div></div>
<div class='div-other'><a id='mulu47' />
<p class='h1'>自讚</p>
<div class='div-other'><a id='mulu48' />
<p class='h2'>妙果南楚和尚。寫師真同幀請贊</p><p>行不在前。立不在後。輔車相依。通塞相守。扶起破砂盆。各自出隻手。長松樹下。瀑布巖前。獅子哮吼。象王迴旋。</p>
</div>
<div class='div-other'><a id='mulu49' />
<p class='h2'>營藏主請贊</p><p>不跳金剛圈。不吞栗棘蓬。一味喚鍾作甕。從教凌滅宗風。當軒大坐。毫髮不容。昨夜南山。虎咬大虫。</p>
</div>
<div class='div-other'><a id='mulu50' />
<p class='h2'>猷首座寫山行請贊</p><p>壞松源門風。滅育王宗旨。全不肯諸方。有甚麼巴鼻。撥萬象於塵中。窮大千於一指。主丈頭邊。綽有餘地。</p>
</div>
<div class='div-other'><a id='mulu51' />
<p class='h2'>西山崇報槐長老請贊</p><p>佛法無寸長。應機有千變。驀直顯全提。縱橫看手面。重關把斷。一線聊通。簾捲西山白晝。門開少室真風。</p>
</div>
<div class='div-other'><a id='mulu52' />
<p class='h2'>茂首座請讚</p><p>是亦剗非亦剗。併蕩三要三玄。[翟*支]瞎摩醯正眼。箇是楊岐栗蓬。不比睦州擔板。</p>
</div>
<div class='div-other'><a id='mulu53' />
<p class='h2'>小師元浩首座請讚</p><p>萬仞峯前理釣車。三千里外摘楊花。祖翁一片閑田地。留與兒孫弄土沙。</p>
</div>
<div class='div-other'><a id='mulu54' />
<p class='h2'>悟理都寺。寫澤山和尚遺像。與師同幀。請贊</p><p>四十年前道伴。三千里外相逢。話盡山雲海月。分開南北西東。梢金雞拂玉兔。打白鳳羅獰龍。廓太虗之寬廣。悟至理之圓融。兩鏡高懸一照中。</p>
</div>
<div class='div-other'><a id='mulu55' />
<p class='h2'>澤藏主請贊</p><p>氷稜上走馬。針眼裏[跳-兆+孛]跳。渾不涉孤危。用本分草料。澤廣藏山。理能伏豹。撥轉如來藏裏珠。萬別千差都一照。</p>
</div>
<div class='div-other'><a id='mulu56' />
<p class='h2'>思侍侍者請讚</p><p>覩面隔山河。東西沒分付。塞却兩耳根。試聽塗毒鼓。昔人有言兮。大丈夫先天為心祖。</p>
</div>
<div class='div-other'><a id='mulu57' />
<p class='h2'>蕭藏主請讚</p><p>三關把斷雲門旨。兩喝商量濟北宗。不獨咽喉都併却。又兼雙耳十分聾。</p>
</div></div>
<div class='div-other'><a id='mulu58' />
<p class='h1'>頌古</p><p style="margin-left:3em">德山小參示眾云。老僧今夜不答話。問話者三十棒。時有僧出禮拜。山便打。僧云。某甲話也未問。因甚便打。山云。你是甚處人。僧云。新羅人。山云。未跨船舷。好與三十棒。頌云。</p>
<p>纔出禮拜也好打。未跨船舷也好打。卷舒出沒更由誰。銅頭鐵額俱擒下。山僧與麼道。莫是扶他德山麼。</p>
<p style="margin-left:3em">五祖和尚示眾云。一即三。三即七。牧羊海畔女貞花。拒馬河邊望夫石。石擊赤。赤土畫簸箕。從教眼[目*荅]<span class='corr'>眵</span>。頌云。</p>
<p>水闊魚蹤少。天高鳥跡稀。移舟過別浦。沙岸夕陽微。</p>
<p style="margin-left:3em">僧問古德。如何是善知識眼。德云。紙撚無油。頌云。</p>
<p>紙撚無油不用愁。百川還是向東流。因看月掛松梢上。不覺青天在屋頭。</p>
<p style="margin-left:3em">僧問香林。如何是衲衣下事。林云。臘月火燒山。頌云。</p>
<p>臘月火燒山。一身天地間。昨朝愁<span class='corr'>已</span>遣。今日且歡顏。</p>
<p style="margin-left:3em">五祖演和尚云。牛角長三寸。兔角長八尺。四溟東海流。般若波羅蜜。頌云。</p>
<p>蛇無頭不行。虎有脚方走。大盡三十日。小盡二十九。</p>
<p style="margin-left:3em">洞山和尚示眾云。兄弟。秋初夏末。東去西去。直須向萬里無寸草處去始得。只如萬里無寸草處。作麼生去。後僧舉似劉陽石霜和尚。霜云。出門便是草。頌云。</p>
<p>萬里無寸草。出門便是草。瀏陽與洞山。一老一不老。君不見。寒山子。十年歸不得。忘却來時道。</p>
<p style="margin-left:3em">雲門大師示眾云。釋迦如來見明星悟道。時有僧出問云。釋迦如來見明星悟道時如何。門便打。先育王舉了。竪起拂子云。者箇是毛頭星。頌云。</p>
<p>死店活人開。自買還自賣。斤兩甚分明。鐵鎚打不壞。</p>
<p style="margin-left:3em">僧問汾陽。如何是接初機句。陽云。汝是行脚僧。又問如何是辨衲僧句。陽云。西方日出卯。又問如何是正令行句。陽云。千里持來呈舊面。又問如何是定乾坤句。陽云。北俱盧州長粳米。食者無嗔亦無喜。遂云。只將此四轉語。驗天下衲僧。纔見你出來。驗得了也。頌云。</p>
<p>舉手攀南極。擡眸望北辰。橫身天地外。誰是我般人。</p>
<p style="margin-left:3em">雲門有時云。宗門七縱八橫。殺活臨時。時有僧便問。如何是殺。門云。冬去春來。僧云。冬去春來時如何。門云。橫擔主丈。南北東西打野榸。頌云。</p>
<p>冬去春來。陰陽消長。殺活臨時。當機不讓。縱橫妙用兮草偃風行。就下平高兮拋三放兩。南北東西打野榸。橫擔主丈千峯上。</p>
<p style="margin-left:3em">仰山示眾云。一二二三子。平目復仰視。兩口無一舌。此是吾宗旨。頌云。</p>
<p>兔馬有角。牛羊無角。石臼翻空。須彌倒卓。</p>
<p style="margin-left:3em">僧問古德。年窮歲盡時如何。德云。東村王老夜燒錢。頌云。</p>
<p>東村王老夜燒錢。迎取新年換舊年。無角鐵牛眠少室。拽來露地更加鞭。</p>
<p style="margin-left:3em">黃龍三關語。頌云。</p>
<p>我手何似佛手。拈起糞箕苕箒。掃開碧落煙雲。撞倒南辰北斗。</p>
<p>我脚何似驢脚。萬仞峰前失却。羚羊掛角無蹤。獵犬尋他不著。</p>
<p>人人盡有生緣。休論者邊那邊。達磨不來東土。二祖不往西天。</p>
<p style="margin-left:3em">僧問雲門。如何是透法身句。門云。北斗裏藏身。頌云。</p>
<p>舉不顧。即差互。北斗裏藏身。手脚<span class='corr'>已</span>全露。笑倒老韶陽。邯鄲學唐步。</p>
</div>
<div class='div-other'><a id='mulu59' />
<p class='h1'>偈頌</p>
<div class='div-other'><a id='mulu60' />
<p class='h2'>送供萬佛會化主</p><p>與麼與麼。得之於心。伊蘭作旃檀之樹。不與麼不與麼。失之於旨。甘露乃蒺䔧之園。當頭坐斷祖師意。信脚踏著如來禪。普化建法幢於紅塵堆裏。玄沙立宗旨於釣魚之船。所謂道人行處。如火燒氷。如箭離弦。不拘東土。豈隔西天。撞著吾家種草。問渠覓一文錢。</p>
</div>
<div class='div-other'><a id='mulu61' />
<p class='h2'>送堯禪人之永嘉</p><p>不見一法。是大過患。逼塞虗空。滿耳滿眼。無端瞥轉一機。直得星移斗換。擘開臨濟三玄。風動蘆花兩岸。突出金剛眼睛。海底鯨魚生卵。老僧與麼提持。一火鑄成金彈。拋來擲去自由。且不受人呼喚。將歸鴈宕峰前。打鼓普請試看。</p>
</div>
<div class='div-other'><a id='mulu62' />
<p class='h2'>送淨慈侍者再參</p><p>百丈參馬師。伎倆俱<span class='corr'>已</span>盡。一喝三日聾。當機須猛省。若謂大冶金。正是佛祖病。所以無盡公。掩卷未肯信。妙喜天人師。今古眼目正。雲菴與死心。提掇事<span class='corr'>已</span>定。敲唱既雙行。節拍頗相應。一舉便知音。撫膝始加敬。堂堂臨濟宗。壁立千萬仞。三玄建法幢。千聖不敢近。踏著上頭關。坐斷毗盧頂。廓然如虗空。赫爾日月並。二三與四七。寧免弄光影。上人根性聰。囊錐方脫頴。昔年登南屏。不枉事馳騁。如救頭上然。直與寸陰競。喝下既承當。棒頭亦深證。有禮復有樂。有呼即有應。彼此不相辜。總入大圓鏡。此行宜再參。續佛祖惠命。</p>
</div>
<div class='div-other'><a id='mulu63' />
<p class='h2'>示檗禪人</p><p>黃檗老婆。大愚饒舌。雖然佛法無多。直是斬釘截鐵。果然直下承當。便是紅爐片雪。表裏純淨一如。上下四維通。徹他年倒捋虎鬚。定是雷轟電掣。跨鐵牛機兮。祖師心印印泥印水印空。作獅子吼兮。旃檀林中翫月話月指月。</p>
</div>
<div class='div-other'><a id='mulu64' />
<p class='h2'>寄淨慈斷江首座</p><p>南屏山中第一座。頂[寧*頁]一著超諸方。恰如韶陽見靈樹。任以大法提宗綱。有時借得上方座。更不作禮須彌王。拈來拂子正在手。對揚又擬懸繩床。風之來兮草必偃。箭不發時機自忘。瞎驢滅却正法眼。寶劒凜凜生寒光。驚羣駭眾難廻避。忽然坐却南泉位。王老機鋒沒奈何。不如下地巡堂去。</p>
</div>
<div class='div-other'><a id='mulu65' />
<p class='h2'>寄淨慈笑隱書記</p><p>夫子不識字。達磨不會禪。吞底栗棘蓬。透底金剛圈。不吞復不透。一著尤當先。如書暗中字。字義雖不全。縱橫得自在。文彩<span class='corr'>已</span>燦然。昔日老黃龍。荷負智力堅。泐潭死水中。浸得鼻孔穿。怒枕擲老悅。未即忘正偏。倐來見慈明。一語脫蓋躔。譬如百煉金。遶指顏色鮮。照耀大千界。心月常孤圓。丈夫事探索。舉措思齊賢。況炳智慧炬。行當拍其肩。三關不用立。直造威音前。</p>
</div>
<div class='div-other'><a id='mulu66' />
<p class='h2'>送雲藏主歸舊隱</p><p>雲無心而出岫。水盈科而或流。遇高山而必止。至大海而方休。知止乃為貴。不止將焉求。脚頭脚尾。橫三竪四。東去西去。萬里無寸草。秦不管漢不收。突出雲門主丈頭。五千餘卷對一說。語默豈可窮其由。若不然也。臨濟三玄要四料揀。與夫向上直指之奧。又何上遇大風而止。直得窮天地亘萬古。大行此話於赤縣神州。山悠悠水悠悠。百千年滯貨。何處不風流。</p>
</div>
<div class='div-other'><a id='mulu67' />
<p class='h2'>示禪人</p><p>言凡即全凡。舉聖即全聖。頂門眼未開。何處分邪正。西天老比丘。或定或不定。</p>
</div>
<div class='div-other'><a id='mulu68' />
<p class='h2'>送源禪人之江西</p><p>十方無虗空。大地無寸土。不是李將軍。誰識南山虎。任運分身百草頭。隨機一二三四五。線去絲來驗作家。銅頭鐵額河沙數。神機互換兮石鞏張弓。節拍相酬兮禾山打鼓。驚起嵯峨五老峰。看取機關木人舞。</p>
</div>
<div class='div-other'><a id='mulu69' />
<p class='h2'>送懋侍書之徑山</p><p>金色頭陀論劫打坐。爾來扣門覓箇什麼。又言上徑山。開口早話墮。胷襟流出尚等閑。向外馳求誠不可。豈不見。毫釐繫念三塗業因。瞥爾情生萬劫覊鎖。一塵不立。歸家更與從頭注破。達磨未來時。何曾有者箇。佛祖不能窺。古今成滯貨。貼秤麻三斤。賊是小人做。當頭坐斷沒商量。雪曲巴歌有人和。</p>
</div>
<div class='div-other'><a id='mulu70' />
<p class='h2'>送禪人</p><p>丹鳳舞青霄。烏龜鑽破壁。抹過兩重關。忍死吞栗棘。虗空包不過。萬象明歷歷。全提與半提。綿綿復密密。鐵壁銀山萬仞高。看取日從東畔出。</p>
</div>
<div class='div-other'><a id='mulu71' />
<p class='h2'>題一擊軒</p><p>香嚴一擊傳來久。遺響至今獅子吼。達者雖云上上機。小根終謂虗開口。多聞學道固所難。知覺頓忘從古有。體寂塵鎖性自圓。根境法中何足守。道人當軒種脩竹。不種此君人謂俗。何年除礫打空梢。擘窠大榜追芳躅。滴雨鮫珠點點圓。搖風鳳尾叢叢綠。人生行脚貴眼正。我識道人心自足。話頭不特愛南陽。臨機又欲超多福。客來見榜須見人。見人會見真規復。</p>
</div>
<div class='div-other'><a id='mulu72' />
<p class='h2'>送旨首座</p><p>佛祖未生前。太虗何逼塞。憑誰盡力推。三九二十七。日月輪弗齊。海水謾盈尺。楊岐跛脚驢。踢踏無蹤跡。聲前沒商量。句後愈綿密。行行躡寒霜。主丈生兩翼。</p>
</div>
<div class='div-other'><a id='mulu73' />
<p class='h2'>贈宣藏主</p><p>衲子英靈。渥洼之種。道本無言。名還可重。學海波澄。靈源水湧。萬象自沈。一塵不動。有主有賓。有奪有縱。放兩拋三。單提獨弄。石上㘽花。空中覓縫。前三後三。眼睛鼻孔。倒捋虎鬚。百發百中。滅正法眼。破塵勞夢。大施門開。十八不共。平等無涯。廓徹空洞。從教德山棒頭滴水滴凍。忽然捩轉面皮。接住也與一送。佛祖低頭。人天膽聳。金剛圈栗棘蓬。三脚驢子弄蹄行。踏殺湖南凍膿。</p>
</div>
<div class='div-other'><a id='mulu74' />
<p class='h2'>送則侍者歸江西</p><p>侍者參得禪。烝砂不成飯。紙襖上抄來。何時能了辨。磊落自天真。光明常燦爛。舉一不得舉二。截斷江西十八灘。放過一著落在第二。免被廬山葛藤絆。歸去來歸去來。行看平地風雷。</p>
</div>
<div class='div-other'><a id='mulu75' />
<p class='h2'>示億維那</p><p>水上葫蘆捺不住。空中石臼推不去。剎竿頭上舞三臺。黑漆崑崙遭指註。稀復稀少復少。四七二三無處討。忽然突出主丈頭。把定教渠道道道。拋出袖裏金槌。撒下衣中至寶。津濟九有四生。使夫敗善根非器眾生。知有吾門單傳直指之妙妙也不好。</p>
</div>
<div class='div-other'><a id='mulu76' />
<p class='h2'>送堅知客之永嘉</p><p>保福有願不撒沙。趙州見僧惟喫茶。德山之棒臨濟喝。雲門俱字猶堪誇。塵塵自<span class='corr'>己</span>光明藏。眼正便可分龍蛇。涼風西來入我牗。江月夜照禪人家。還鄉曲子調自別。問佛莫答三斤麻。</p>
</div>
<div class='div-other'><a id='mulu77' />
<p class='h2'>哲藏主。請益圓悟問東山佛身無為不墮諸數。示以偈</p><p>佛身無為。不墮諸數。二三既分。七六俱露。譬如摩尼。映於五色。照用失宗。動靜自得。道人行處。如金與金。輝天鑑地。耀古騰今。碎三玄不勞鉗鍵。穿九曲豈用金針。懸曹溪不拂之鏡。碎龐老無絃之琴。多多和和時眼橫鼻直。磊磊落落處山高水深。</p>
</div>
<div class='div-other'><a id='mulu78' />
<p class='h2'>送仲侍者再參徑山</p><p>坐斷毗盧頂。踏著凌霄峰。不稟釋迦文。拈却第一句。道人行處湯銷氷。千里萬里搏鵬程。龍門無波白日黑。鯉魚躍出風雷驚。精金百鍊色須失。耳根何止聾三日。</p>
</div>
<div class='div-other'><a id='mulu79' />
<p class='h2'>送靜侍者省師</p><p>道人來雲巖。未久即言別。將歸阿師傍。早晚侍巾鉢。揩背機未諳。袖紙請予說。援筆直為書。更不慙蕪拙。佛道本現成。參尋貴猛烈。先秉智慧刀。盡把愛網裂。次握金剛槌。打破生死穴。休於一法中。便謂攀緣絕。休於一門中。妄自生途轍。一知與一解。爭得疑情決。多知復多解。重增煩惱結。一念頓忘懷。天無第二月。縱橫妙用時。臨岐看施設。倒捉虎尾收。平將驪頷擇。炎炎六月天。處處飄霜雪。洞山麻三斤。雲門乾屎橛。法法本無差。頭頭自超越。更問如何是古靈。不出于今者時節。</p>
</div>
<div class='div-other'><a id='mulu80' />
<p class='h2'>贈芳藏主</p><p>一句合頭語。萬劫擊驢橛。舉步踏南辰。超過鬱單越。頂門眼盖乾坤。手面機如電掣。大梅悟心於馬祖言下。即心即佛。細不通風。臨濟契證於黃檗棒頭。佛法無多。大通車轍。東敲西擊兮社舞村歌。暗合明投兮陽春白雪。</p>
</div>
<div class='div-other'><a id='mulu81' />
<p class='h2'>送懷藏主省親游湘潭福建歸台溫</p><p>閻浮提人苦為樂。日用現行都不覺。果然一念證圓明。頓解多生煩惱縛。父母非我親。靈機洞照廓。諸佛非我道。頂門眼三角。騰騰任運福建章泉。稱性優游天台南嶽。永嘉不到曹溪。爭得無為絕學。燒尾雲雷震一聲。等閑驚起遼天鶚。</p>
</div>
<div class='div-other'><a id='mulu82' />
<p class='h2'>送天童瑞首座之仰山</p><p>有句無句。如藤倚樹。百匝千重。經天緯地。忽然樹倒藤枯。畢竟句歸何處。纔聞大白來。又往仰山去。三千年桃樹花開。九萬里鵬程逸翥。一拽石二搬土。信脚踏著須彌山。離四句絕百非。一口吸盡西江水。咄咄咄力韋希。上士勤而行之。中下聞之不喜。看取珠回玉轉時。正偏兼帶雙雙舉。</p>
</div>
<div class='div-other'><a id='mulu83' />
<p class='h2'>示禪人</p><p>咄何物。上上人剛受屈。旱地遭釘。青天霹靂。佛祖不同途。古今何得失。頭頭海月山雲。處處青紅間碧。拈却南山鱉鼻蛇。一二三四五六七。</p>
</div>
<div class='div-other'><a id='mulu84' />
<p class='h2'>送禪之台鴈</p><p>主丈雲生。鉢囊花綻。抹過百城。去游台鴈。石鑿鑿兮白水漫漫。花片片兮錦霞爛爛。吞楊岐之栗蓬。笑睦州之擔板。續少室之真燈。開人天之正眼。君不見。應化寒山松門獨掃兮。啟大溈三生宿習之既忘。吾祖曹溪大坐當軒兮。摧永嘉振錫繞床之我慢。</p>
</div>
<div class='div-other'><a id='mulu85' />
<p class='h2'>自牧歌示謙禪人</p><p>道人名謙號自牧。牧之以道無不足。當知此道出天然。受用何嘗不純熟。溈山水牯牛。東觸復西觸。如是三十年。年年溪草綠。岸南岸北春風吹。山前山後日遲遲。橫眠倒臥實快活。此意豈許他人知。明朝放出去。依舊牽將歸。索頭拋下背上坐。看取鼻孔遼天時。</p>
</div>
<div class='div-other'><a id='mulu86' />
<p class='h2'>送超侍者歸鄉</p><p>侍者參得禪。臨機少方便。千人萬人中。是誰看不見。三更月到窻。日午風吹面。滅却少林宗。何妨通一線。早晚即歸來。光陰急如電。</p>
</div>
<div class='div-other'><a id='mulu87' />
<p class='h2'>次韻送照禪人再參仰山虗谷和尚</p><p>江西諸老阿漉漉。八十四人數不足。較得些些是仰山。見說年來舌還禿。子今歸去追再參。到門為我伸和南。百衲袈裟剪裁罷。屋頭賸種青松杉。</p>
</div>
<div class='div-other'><a id='mulu88' />
<p class='h2'>示東禪道禪人</p><p>少室真機日午變。黑月即隱白月現。鎮海明珠總不如。頂上金烏急如箭。道禪得之猶等閑。信手拽脫須彌山。黃河奔騰大華裂。獅子踞地雲濤翻。東禪老人眠三角。識得渠儂誠不錯。壁觀空逾九度春。一花五葉開還落。</p>
</div>
<div class='div-other'><a id='mulu89' />
<p class='h2'>送宜首座西川省母</p><p>狗子無佛性。有問即便應。一句恰相當。拈却佛祖病。此是禪流頂門眼。照地照天光燦爛。迢迢萬里出南來。不動脚頭俱了辨。洞山得之。列而為五位君臣。臨濟用之。分而為四種料揀。楊岐金剛圈栗棘蓬。白雲多處添少處減。及至老東山。咬破鐵酸饀。貼秤麻三斤。賤賣擔板漢。變通逸格。千差萬別。固有多途。妙圓超悟。直下現成。毫髮無間。只將此箇獻尊堂。利益人天有何限。</p>
</div>
<div class='div-other'><a id='mulu90' />
<p class='h2'>送嘉藏主歸永嘉</p><p>曹溪心印誰傳得。一宿曾聞造其極。扣其所以識其端。三繞禪床振金錫。死生大事沒奈何。開口即喪閑口失。三千威儀八萬行。六十小劫風雨疾。休休休。筭沙入海徒悠悠。歸去松風閣上看江月。休居老人口無舌。</p>
</div>
<div class='div-other'><a id='mulu91' />
<p class='h2'>送圓通瑞藏主</p><p>五祖和尚云。說禪是惡口。若是真道流。此語宜堅守。祖師不西來。諸佛豈知有。盡力為提持。寧免空兩手。臨機應用時。著著離窠臼。謂是圓通門。何曾立戶牗。謂非圓通門。此語亦不受。生過彌勒前。死落瞿曇後。今日又明朝。明明三八九。</p>
</div>
<div class='div-other'><a id='mulu92' />
<p class='h2'>送雲居祐藏主</p><p>集雲峰下四藤條。天下大禪佛。雲居山中安樂公。何人敢輕忽。兩處牢關一擊開。梢空背日遼天鶻。虗空解失笑。萬象爭突兀。石人腰帶寬。露出脊梁骨。豈不見老雪峰。對人落落提綱宗。南山鱉鼻噴毒氣。嚇得韶陽無處避。如今藏在獨龍橋。來者教渠著眼覷。</p>
</div>
<div class='div-other'><a id='mulu93' />
<p class='h2'>演福仕座主號行可求偈</p><p>可行則行止則止。此是如來中道義。即空即假即三千。我觀初不從緣起。昔日靈山三百會。果亦不修因不昧。未離兜率降王宮。天上人間實為最。舌底青蓮香馥馥。眉上白毫光奪目。妙中之妙玄中玄。愛河慾火同烹煎。白牛露地載不起。拋向雪山香草裏。歸去南天竺國前。眼覷不透耳可傳。不然。更聽休居仔細說。截斷聖凡途路轍。</p>
</div>
<div class='div-other'><a id='mulu94' />
<p class='h2'>送坡禪人之南山</p><p>下坡不走。快便難逢。高提佛祖。開發盲聾。自<span class='corr'>己</span>神通三昧。頭頭應用無窮。分太華連天之秀。搏扶搖九萬之風。竭苦海奔騰之浪。屏稠林異類之蹤。踏倒跛驢何處去。南山燒炭北山紅。</p>
</div>
<div class='div-other'><a id='mulu95' />
<p class='h2'>送湛禪人</p><p>湛然常寂。兀爾忘緣。虗空有柄杷。無手能行拳。臨濟正法眼。楊岐金剛圈。瞎驢邊滅却。不直半文錢。蘇州有常州有。江東西湖南北。頂後神光萬里。眼前秋水連天。分開五位。突出三玄。有問如何是佛。雖然不答。也須潄口三年。</p>
</div>
<div class='div-other'><a id='mulu96' />
<p class='h2'>送安侍者再參徑山</p><p>我心未安。乞師安心。如山之固。似海之深。無一毫而可擬。致萬法以平沈。頂門上堂堂顯露。脚跟下密密推尋。盖天盖地。亘古亘今。大丈夫大丈夫。直是當陽坐斷。休教歷涉程途。仰山手裏藤條通身是眼。雙徑龍淵一滴透頂醍醐。既是親承記莂。何妨再捋虎鬚。相逢有問如何也。兩載相從在澹湖。</p>
</div>
<div class='div-other'><a id='mulu97' />
<p class='h2'>飯不足歌四首</p><p>澹湖山中飯不足。衲子往往如雲奔。鉢盂無口但掛壁。栗棘擲出渾侖吞。萬法紜紜自生滅。誰道飢腸曾百結。跣足肩檐老更癡。爐邊鑄錯從人說。</p>
<p>澹湖山中飯不足。眼盻東西手摩腹。遶屋松聲入座寒。一奩春水當門綠。撈波無魚摝鰕蜆。釣竿不用重添線。見說巖頭打渡時。江邊日日風吹面。</p>
<p>澹湖山中飯不足。早禾晚禾俱不熟。床頭短拂去年椶。壁角一尋霜後竹。家貧著脚自古難。瞻風撥草須加飡。黃梅七百肚正飽。夜半衣盂付盧老。</p>
<p>澹湖山中飯不足。衲子遠來唯一粥。免教坐折舊禪床。勞他侍者將薪續。浙右門庭盡知識。一舸須流消七日。有問休居事若何。道箇渾侖黑如漆。</p>
</div>
<div class='div-other'><a id='mulu98' />
<p class='h2'>示小師道綱</p><p>我有一句語。不敢望汝會。突出口皮邊。虗空百雜碎。趙州古佛牙齒踈。解道狗子佛性無。東山老漢心膽鹿。釋迦彌勒渠之奴。神機出沒有如此。快若駿馬奔長途。又如千丈崖頭攧下一塊石。驚起草裏戴角之菸菟。若不然也。又何必紹玄風於鷲峰孤頂。發智照於旃檀林中。顯自己衣單下之工夫。坐重圍標赤幟。排偃月佩靈符。山形主丈。東壁葫蘆。拈來便用。叱咤<span class='corr'>喑</span>鳴。黃河澄清四大海。白日照耀須彌盧。晏安六國。端坐團蒲。呼童取茗。煑瀑拾枯。踏倒門前古松樹。聽教千載鶴來扶。</p>
</div>
<div class='div-other'><a id='mulu99' />
<p class='h2'>送性首座</p><p>鍾樓上念讚。床脚下種菜。僧堂裏坐禪。後園驢喫草。此語誠合頭。且免別尋討。皇皇祖道無復論。世上竊服徒紛紛。趙州八十眼目正。豈意行脚登人門。本空胷中有天地。日用現行根本智。百步曾投輥芥針。纖塵不動遼天鼻。不墮靈樹機。不坐南泉位。不探諸方淺與深。一條主丈隨緣住。海上橫行正此時。高秋獨鶚搏空飛。</p>
</div>
<div class='div-other'><a id='mulu100' />
<p class='h2'>送梵藏主之南華禮祖</p><p>新州城中賣柴漢。八十一生擔片板。黃梅衣鉢是渠傳。緯地經天有何限。又云從前不識字。黑底是墨白底紙。三千威儀八萬行。鐵作脊梁金作齒。後學但嘈嘈。有如風過耳。南嶽與青原。所得良有以。至今曹溪流。竭底無滴水。子今獨往休問人。問人便見波濤起。更言突出一馬駒。踏殺天下人。何曾有自<span class='corr'>己</span>。</p>
</div>
<div class='div-xu'><a id='mulu101' />
<p class='h2'>悟首座扁所居之室曰真照。求偈并序</p><p>真照現前。幻境俱寂。幻境既寂。真照亦空。真幻既無。佛祖之道可得而近矣。是故妙在體前。寂而常照。不動本際。徧塵勞中。此所以虗巖之新構。南楚之立名。不徒作也。休居叟美其所稱。為說偈云。</p>
<p>太虗空中。具含眾象。性智妙圓。無分別相。觀察十方。如珠在掌。能緣所緣。超越格量。真照無邊。人間天上。</p>
</div>
<div class='div-other'><a id='mulu102' />
<p class='h2'>送學侍者歸受業</p><p>什麼魔魅教出家。什麼魔魅教學道。男兒出處須自強。慎勿將身入荒草。侍者參得禪。一拳即便了。三千剎海空。百億須彌小。虗空既消殞。萬象無處討。開摩醯頂上之眸。顯自<span class='corr'>己</span>衣中之寶。寬廓非外兮。靈山密付觸處光輝。寂寥非內兮。祖父田園勉力可紹。</p>
</div>
<div class='div-other'><a id='mulu103' />
<p class='h2'>送丹侍者省師</p><p>行脚一千餘里。何曾賣却布單。留得通身煖氣。歸來重禮師顏。是我好兒打不殺。是他人馬騎即難。梢金雞拂玉兔。轉地軸迴天關。直下痛施三頓。方知虎體元斑。</p>
</div>
<div class='div-other'><a id='mulu104' />
<p class='h2'>送全侍者省師<span class='note-inline'>(四人同行)</span></p><p>四人同一船。兄弟添十字。彼彼不相知。佛祖亦如此。況是三年在澹湖。拈匙放筯渾相似。全機應用時。何曾有宗旨。擘太華謾逞其威。透龍門孰燒其尾。歸去師前試展看。千里百匝難廻避。</p>
</div>
<div class='div-other'><a id='mulu105' />
<p class='h2'>送因侍者歸淛</p><p>老病既相仍。無心弄筆墨。袖紙立吾前。覓偈贈行色。幸有從前劈箭機。等閑拈出當頭疾。我不如你兮。劒去久矣。刻舟奚為。敢保未徹兮。曳尾靈龜。徒彰影迹。昨夜三更失却牛。天明起來捉得賊。咄。</p>
</div>
<div class='div-other'><a id='mulu106' />
<p class='h2'>題船子和尚圖</p><p>萬古清風。一橈活計。水面無魚。釣頭有餌。住則不似。似則不住。點頭三下欠商量。船子踏翻何處去。</p>
</div>
<div class='div-other'><a id='mulu107' />
<p class='h2'>贈則明陳居士<span class='note-inline'>(扁所居室曰水月道場)</span></p><p>則明居士求真宗。歲月既久忘其功。一塵飛來翳天黑。撥出萬象分西東。有時宴坐水月裏。解使六用塵勞空。治生產業乃餘事。左顧右盻開盲聾。山頭天明玉兔出。海底夜半金烏紅。無孔笛沒絃琴。調高自有人知音。迦葉聆笋曾起舞。習氣未除繼吾祖。</p>
</div>
<div class='div-other'><a id='mulu108' />
<p class='h2'>示觀侍者</p><p>觀身實相。觀佛亦然。窮盡大千沙界。方明入理深淵。風動塵飛海底。雲開月在中天。離名離相。三要三玄。非言非默。顯實顯權。拈出犀牛扇子。清風頭角完全。何處長江無白浪。誰家竈裏沒青煙。</p>
</div>
<div class='div-other'><a id='mulu109' />
<p class='h2'>贈祿首座</p><p>金剛圈栗棘蓬。拈來嚇殺東村翁。四明山中祿首座。見處不與尋常同。依天長劒握在手。忽然倒挂雙眉中。斷肱求法笑二祖。不解善用藏其鋒。</p>
</div>
<div class='div-other'><a id='mulu110' />
<p class='h2'>送宜首座之仰山<span class='note-inline'>(號自然)</span></p><p>把手上高山。騎牛入閙市。各自討便宜。初不涉泥水。人天眼目親。佛祖玄關秘。珠穿九曲針。玉解聯環鋸。君看四藤條。機用孰可比。天下大禪佛。點頭還自許。梵僧從何來。露出醜舉止。擎拳復翹足。脗合第一義。兩口無一舌。剛道有宗旨。何由及自然。不奪亦不與。正如韶陽師。行脚到靈樹。一句恰相當。千古播人耳。巋然光明幢。指日看扶竪。</p>
</div>
<div class='div-other'><a id='mulu111' />
<p class='h2'>送箎首座回浙</p><p>相別相別。此事如何可說。三千里外逢渠。笑倒山雲海月。佛法不論有無。只貴當頭直截。自然流出萬端。毫髮曾無差別。雪峰九上洞山。踏著秤槌似鐵。又云三到投子。未免虗空釘橛。金剛脚下崑崙。烈焰爐中片雪。子今兩到鄱陽。不墮古今途轍。相別相別。此事如何可說。不如買箇扁舟。送汝先回兩浙。</p>
</div>
<div class='div-other'><a id='mulu112' />
<p class='h2'>送營藏主回浙</p><p>相別相別。此事如何不說。相逢只貴知音。直下分明便決。祖師門戶宏開。凡聖同途共轍。靈符肘後高懸。寶劒當頭直截。較之臨濟德山。棒喝輸他饒舌。非干句後聲前。豈在眉毛廝結。一塵不立歸家。便是心空時節。相別相別。此事如何不說。明朝大罵出門。管取人天歡悅。</p>
</div>
<div class='div-other'><a id='mulu113' />
<p class='h2'>贈舟山此堂長老</p><p>本色住山人。且無刀斧痕。拈出箇一着。摵碎破砂盆。青天無雲霹靂吼。大海有底波濤渾。全那吒勇徤之力。瀉鶖子辯慧之文。言如春溫。機如電奔。休居拾得口喫飯。不解細嚼渾侖吞。半夜捉得賊。早起牢關門。說與山前王大伯。聽教含笑入深村。</p>
</div>
<div class='div-other'><a id='mulu114' />
<p class='h2'>示教禪人</p><p>參禪學道教即會。古佛傳來此三昧。拈花豈不是求人。面壁九年終有待。我聞子往南山回。南山白額誠俊哉。磨牙嚙嚙戴兩角。四面颯颯腥風來。虗空落地日月黑。鐵壁銀山何偪[仁-二+仄]。忽然一踏天宇寬。玲瓏八面胡為難。</p>
</div>
<div class='div-xu'><a id='mulu115' />
<p class='h2'>示李居士并序</p><p>庭佐居士。在家學般若菩薩也。與長江湛長老。訪予鄱陽永福。求法語為進修之逕。然佛祖之道。非假外求。在塵勞中。貴要猛利把得定作得主。至千難殊對萬境交侵。能以空理洞照。則妙淨圓明之性。於一切處自然廓徹融通。威德自在矣。復說偈曰。</p>
<p>塵勞之中。遍是空性。一念不生。本來清淨。無法可求。無心可證。語默起居。中虗外順。透脫死生。調伏邪正。是故龐公。超凡入聖。我知庭佐。根性猛利。在火宅中。不沽名譽。豈不婚男。亦行嫁女。世緒萬端。身心廓爾。觀法性空。悟根本智。昔日維摩。非一非二。南閻浮提。西瞿耶尼。祖師心印。如鐵牛機。垂範後世。惟證乃知。作無所作。為無所為。脫窠裂臼。只有須臾。斯言或忘。紳亦可書。</p>
</div>
<div class='div-other'><a id='mulu116' />
<p class='h2'>示與禪人</p><p>不慕諸聖。不重<span class='corr'>己</span>靈。萬機俱罷盡。方顯本來人。巍巍堂堂頂後相。磊磊落落天麒麟。雞不㗖無功之食。左眼八兩。鷂不打籬邊之兔。右眼半斤。摘楊花。摘楊花。三千里外休輕舉。有願從來不撒沙。</p>
</div>
<div class='div-other'><a id='mulu117' />
<p class='h2'>示小師永元維那</p><p>言發非聲。梵音清雅無人聽。色前不物。五濁界中虗出沒。拈出袖裏金槌。擊碎是非窠窟。興化打克賓。山鬼捉住天麒麟。罰錢趂出院。釋尊不坐空王殿。也不打也不罰。辛苦年深須著襪。一言道出未生前。萬里清風起天末。千峰到嶽兮勢不重廻。百步穿楊兮箭不虗發。笑倒當來佛下生。正是和盲勃窣瞎。咄。</p>
</div>
<div class='div-xu'><a id='mulu118' />
<p class='h2'>悼嶽林栯堂和尚并序</p><p>嶽林栯堂和尚訃至。臨終遺偈有云。八十三年。什麼巴鼻。栢樹成佛。虗空落地。火葬。牙齒數殊不壞。舍利瑩然。因說偈以悼云。</p>
<p>虗空落地日<span class='corr'>已</span>久。柏樹子超彌勒前。長汀水邊崖石上。大火聚綻黃金蓮。平生不露風骨句。敲磕齒牙無覓處。忽然迸出設利羅。八斛四斗何其多。</p>
</div>
<div class='div-other'><a id='mulu119' />
<p class='h2'>送溈山材藏主歸四明</p><p>大藏與小藏。總向者裏出。和底盡掀翻。直往問彌勒。來不涉程途。去亦沒蹤跡。一句定綱宗。超過百千億。溈山水牯牛。打殺狗不喫。</p>
</div>
<div class='div-other'><a id='mulu120' />
<p class='h2'>禪人擕澤山和尚閑人歌求和</p><p>閑也好忙也好。看來總不干懷抱。閑去還同水上波。忙時屢獲衣中寶。未全頭角謾隨流。纔入荒田誰揀草。是非二字起無根。善惡一言都識了。閑也好忙也好。閑人說與忙人道。奔奔逐逐早回頭。看盡五湖山海島。鼻孔從來向下垂。摸不著時休別討。</p>
</div>
<div class='div-other'><a id='mulu121' />
<p class='h2'>贈興藏主</p><p>興也三年在吾側。日用現行渠自得。酧僧問字不尋常。電卷星馳惟一點。曉來瞬目江之東。夏雲舒卷多奇峰。庭前栢樹子成佛。撲碎虗空高突兀。</p>
</div>
<div class='div-other'><a id='mulu122' />
<p class='h2'>送禪人之南華禮祖</p><p>祖師靈跡徧人間。何獨南華與嶽山。草裏撥來金襴爛。石中敲出王珊珊。山形杖瘦龍生角。竇八衫穿虎有斑。他日歸來倚庭樹。笑看千嶂起波瀾。</p>
</div>
<div class='div-other'><a id='mulu123' />
<p class='h2'>送禪人之永嘉禮師塔</p><p>赤手擕來鈍鐵鍬。豈知脚下有波濤。擬尋靈骨埋頭入。<span class='corr'>已</span>是全身被火燒。臥聽松風吹屋角。坐看江月轉山腰。盤山會裏翻筋斗。千古輸他普化高。</p>
</div>
<div class='div-other'><a id='mulu124' />
<p class='h2'>次虎丘東州和尚韻贈陳居士建接待</p><p>五鄉橋北水雲家。凡聖憧憧似稻麻。平等既炊無米飯。慇懃須點驗人茶。宗師指示宜經始。長者圓成在咄嗟。彈指便登香積界。大施甘雨沃焦芽。</p>
</div>
<div class='div-other'><a id='mulu125' />
<p class='h2'>寄斷江西堂</p><p>何時獨上千峰閣。幾日重游十里湖。南宕近來知識好。西丘終見話行無。乾坤老我三間屋。明舊踈他半幅書。昨夜北風連地起。一堆黃葉擁寒爐。</p>
</div>
<div class='div-other'><a id='mulu126' />
<p class='h2'>題一色軒</p><p>萬里晴空浸玉壺。不知何處是平蕪。飛來白鳥明邊沒。望去青天盡處無。眼底乾坤如許大。人間今古未分初。迢迢生佛<span class='corr'>已</span>前事。一曲漁歌落澱湖。</p>
</div>
<div class='div-other'><a id='mulu127' />
<p class='h2'>悼東州和尚二首</p><p>癸丑三月十九日。雲巖全示法王身。面前指出菩提路。頂上飛來熱鐵輪。自對波旬雙足露。不消迦葉兩眉顰。翻然又欲昇忉利。去作摩耶說法人。</p>
<p>雲巖活葬大火聚。靠倒勝熱婆羅門。話到法身無住處。方知萬象獨稱尊。戲波老蚌千年孕。出窟菸菟七世孫。撩撥春風更何物。糝花枯木鐵崑崘。</p>
</div>
<div class='div-other'><a id='mulu128' />
<p class='h2'>送禪人之徑山</p><p>蘇州有與常州有。更有凌霄在上頭。嚙鏃一機猶是鈍。為人三頓亦輕酬。青天黯黯開圖畫。洞水滔滔瀉逆流。總是眼前成現底。拈來塞斷幾咽喉。</p>
</div>
<div class='div-other'><a id='mulu129' />
<p class='h2'>送禪人游江西禮祖</p><p>祖師靈跡在江西。誰道江東道不齊。盡力吸乾嫌口窄。潑天漲去放頭低。山高豈礙鸞鳳集。林密唯便鳥雀棲。漿水草鞋錢納了。却來相聚喫莖虀。</p>
</div>
<div class='div-other'><a id='mulu130' />
<p class='h2'>楊提舉見訪</p><p>聽法何年別鷲山。又乘悲願到人間。却將整頓頹綱手。對我提持向上關。喜有大年家世在。合追龐老古風還。自緣知識門庭少。相見何辤指一彈。</p>
</div>
<div class='div-other'><a id='mulu131' />
<p class='h2'>送禪人歸永嘉省親</p><p>堂上雙親盡白頭。逝波拍拍向東流。潮生野渡思黃檗。蒲長春風想睦州。此日劬勞終可報。多坐心地更須修。永嘉未唱還鄉曲。曾向曹溪一宿留。</p>
</div>
<div class='div-other'><a id='mulu132' />
<p class='h2'>送實禪人之徑山</p><p>真實工夫做得成。三千里外古風清。本無堦級何曾落。縱有機鋒不用呈。馬祖寄來圓相密。欽師點出意非輕。不知被惑如何也。莫是重敲火裏氷。</p>
</div>
<div class='div-other'><a id='mulu133' />
<p class='h2'>送逢維那之東林</p><p>三千里外忽相逢。拈起當年栗棘蓬。少亦不添多不減。南山燒炭北山紅。鄱江載月千尋浪。廬阜看雲五老峰。見說遠公曾結社。一池香散白蓮風。</p>
</div>
<div class='div-other'><a id='mulu134' />
<p class='h2'>送道侍者再參徑山</p><p>湖外霜寒雨乍收。與誰同買浙江舟。萬般總有衣單下。一物全無主丈頭。百丈耳聾因挂拂。鹽官扇破却需牛。二途不涉曾知否。千古龍淵水倒流。</p>
</div>
<div class='div-other'><a id='mulu135' />
<p class='h2'>寄商隱西堂</p><p>先師口吃不解語。意氣孰謂吞諸方。虗空落地自成佛。柏樹子燒還有香。</p>
</div>
<div class='div-other'><a id='mulu136' />
<p class='h2'>高麗送藏經至</p><p>玉殿珠樓盡豁開。高麗王子送經來。最初一句無人會。何事相傳遍九垓。</p>
</div>
<div class='div-other'><a id='mulu137' />
<p class='h2'>懷諸路化主</p><p>化洽毗耶事若何。好將得失付維摩。無心施也無心受。千古風流不可磨。</p>
<p>黃梅石老眉間劒。竇八衫穿肘後符。我亦為人無一法。壁間挂箇醋葫蘆。</p>
<p>煑砂合供如來飯。香積誰云在上方。拈却毗耶佛祖病。一塵一剎是津梁。</p>
<p>化緣纔了合歸休。路滑何須到石頭。世上罕逢穿耳客。對人難舉過牕牛。</p>
</div>
<div class='div-other'><a id='mulu138' />
<p class='h2'>觀僧坐化</p><p>旋拾枯柴聚作堆。坐看紅焰四邊來。果然瞎一城人眼。收取莖茅石上㘽。</p>
</div>
<div class='div-other'><a id='mulu139' />
<p class='h2'>承天虎巖和尚臥疾</p><p>病無起處身還愈。藥有靈時忌自忘。何日獨擕三萬眾。散花來繞阿師床。</p>
</div>
<div class='div-xu'><a id='mulu140' />
<p class='h2'>擬汾陽十偈。并序</p><p>予寓鳳山客櫩。重閱汾陽和尚偈語。有辨邪正至讚師機前後十首。皆各立標目。觀其措意。實宗師方便。誘掖糅雜三玄。參綴五位。能使學者。剪除菑翳。洞徹本源。超越格量。無間然也。嗟乎運固季矣。人根益微。非惟不能覈其旨歸。使其深信從上佛祖。垂慈弘濟。有大利益者鮮矣。因不顧荒陋。妄擬前脩。亦述十偈。仍總頌一首。以遺二三子。庶有所勉焉。</p>
</div>
<div class='div-other'><a id='mulu141' />
<p class='h2'>辨邪正</p><p>提唱宗師切要知。好分邪正驗來機。頂門眼在眉毛上。看到眉毛早<span class='corr'>已</span>遲。</p>
</div>
<div class='div-other'><a id='mulu142' />
<p class='h2'>恐瞞頇</p><p>石中一片玉玲瓏。剖出方知匠者功。不觸當機須道著。教君休昧主人翁。</p>
</div>
<div class='div-other'><a id='mulu143' />
<p class='h2'>巧辯不真</p><p>舌底波濤滾萬千。須知不在口皮邊。剎竿倒却明真諦。方信西來別有傳。</p>
</div>
<div class='div-other'><a id='mulu144' />
<p class='h2'>得用全</p><p>凡聖賢愚一道分。德山臨濟下兒孫。絲來線去全生殺。滴滴醍醐透頂門。</p>
</div>
<div class='div-other'><a id='mulu145' />
<p class='h2'>擬將來</p><p>兩手持來一物無。棺材頭上挂葫蘆。定知不是神仙術。肘後徒誇奪命符。</p>
</div>
<div class='div-other'><a id='mulu146' />
<p class='h2'>辨作家</p><p>物物頭頭顯正宗。目前端可驗來風。不妨伸出那吒手。同上須彌撲帝鍾。</p>
</div>
<div class='div-other'><a id='mulu147' />
<p class='h2'>識機鋒</p><p>電光石火不容伊。覿面須明向上機。透匣七星光燦爛。得來那許甑人知。</p>
</div>
<div class='div-other'><a id='mulu148' />
<p class='h2'>句內明真</p><p>才涉言詮早<span class='corr'>已</span>差。更從言外覓還乖。眼親手辨分緇素。日用何嘗不偶諧。</p>
</div>
<div class='div-other'><a id='mulu149' />
<p class='h2'>顯宗用</p><p>挂拂遭呵示的傳。眼睛纔動墮深淵。不惟吐舌驚黃檗。出窟金毛鼻孔穿。</p>
</div>
<div class='div-other'><a id='mulu150' />
<p class='h2'>贊師機</p><p>發揮祖道稱全提。功大難將造化齊。腦後一錐猶閃電。七金山外日輪低。</p>
</div>
<div class='div-other'><a id='mulu151' />
<p class='h2'>總頌</p><p>十偈深明佛祖機。一輪紅日耀昏衢。汾陽昔日開天路。浮佛今朝舉要樞。濕性不移元是水。情塵纔鎖竟亡珠。拋綸擲釣緣何事。要覓雙雙樹上魚。</p>
</div>
<div class='div-other'><a id='mulu152' />
<p class='h2'>悼承天庸叟和尚</p><p>世尊涅槃無法說。老子坐脫留伽陀。髑髏打破不打破奈此虗空落地何。</p>
<p>無明業識成灰燼。定慧圓明百草頭。無量劫來明此義。未應今日是熏修。</p>
<p>雙峨峰頭日杲杲。涅槃城外空勞勞。活埋未免沾泥水。不若山翁火葬高。</p>
<p>重寫伽陀話死生。一甌春茗對爐烹。看渠來日元無伴。此去依然獨自行。</p>
</div>
<div class='div-other'><a id='mulu153' />
<p class='h2'>送小師元浩參方</p><p>侍吾左右聽吾言。一句何曾到汝邊。老大不辭心力倦。嚇兒偏要奮空拳。</p>
</div>
<div class='div-other'><a id='mulu154' />
<p class='h2'>辭天平檀越</p><p>來結高平石上緣。嘉聲何獨遠公傳。他年有會重相見。脩竹蒼松在目前。</p>
</div>
<div class='div-other'><a id='mulu155' />
<p class='h2'>覺鐵觜與趙州和尚同祖堂</p><p>先師有語也不錯。口硬如鐵瞞清涼。灰寒火冷數百載。尊像忽聞安息香。</p>
</div>
<div class='div-other'><a id='mulu156' />
<p class='h2'>禮翠峰明覺顯禪師遺像</p><p>地闊天高仰祖風。水光山色石屏峰。不辭二十年辛苦。扶得韶陽<span class='corr'>已</span>墜宗。</p>
<p>路轉峰回橘滿林。碧天明月下波心。定乾坤句知多少。作境商量古到今。</p>
<p>堂前說法井不湧。嶺上白雲相對閑。樹影霞光提祖令。舌端無處着波瀾。</p>
<p>樹號應真無兩耳。當年聽法亦神通。着他合出雲門調。脫華鳴枝浩浩風。</p>
</div>
<div class='div-other'><a id='mulu157' />
<p class='h2'>寄密菴大師遺像與天平斷江和尚</p><p>一句投機廓頂門。當陽提起破砂盆。七穿八穴重拈掇。千古從教累子孫。</p>
</div>
<div class='div-other'><a id='mulu158' />
<p class='h2'>寄鳳山別流和尚</p><p>鳳山今年無顆粒。解使一眾毛孔香。癡兒認作上方飯。兀兀坐守長連床。</p>
</div>
<div class='div-other'><a id='mulu159' />
<p class='h2'>贈達心陳星學</p><p>達心須達自家心。造化窮通古到今。昨夜南辰移向北。曉來紅日又西沈。</p>
</div>
<div class='div-other'><a id='mulu160' />
<p class='h2'>白雲松下</p><p>借得雲邊屋半間。老來容我看青山。因嫌積翠談禪病。又把柴門緊着關。</p>
</div>
<div class='div-other'><a id='mulu161' />
<p class='h2'>悼崇福良巖和尚<span class='note-inline'>(辭世頌云。萬象森羅。聽吾說頌。寂滅無聲。大眾珍重)</span></p><p>萬象森羅聽說頌。字字句句皆朝宗。阿師無口又無舌。六十九年生死中。</p>
<p>撒開兩手言珍重。超出三途示死生。不是從前腕頭力。如何日午打三更。</p>
<p>臨行無語手揶揄。唵字中藏殺活機。海底金烏夜來出。照天照地幾人知。</p>
<p>入滅無聲強主張。虗空無口自傳揚。試看嶽頂雲收夜。落月依然照屋梁。</p>
<p>空花無蒂樹無根。三世如來總滅門。六十九年如幻住。百千三昧與誰論。</p>
<p>強將生滅示無常。火後莖茅幾許長。再轉法輪今<span class='corr'>已</span>矣。散花無復到禪床。</p>
<p>幻住老人口無舌。今日即死明日活。二邊不立中道空。三界上下佛與法。</p>
<p>來時無我去無人。一曲還鄉調自新。風度漁歌來嶽頂。月移松影到湖津。</p>
<p>幻住不死我不哭。日面月面常現前。露地白牛能活脫。載行無復痛加鞭。</p>
<p>了知萬法皆如幻。去住自生煩惱因。垢衣不脫便辭眾。大火聚中金色身。</p>
</div>
<div class='div-other'><a id='mulu162' />
<p class='h2'>析仰山晦機和尚送僧歸永福偈四首</p><p>夢中截斷天機錦。醒後來看壁上梭。吞却乾坤化龍去。眼中留得舊山河。</p>
<p>句外掀翻人語春。頂門一着驗如神。此時直下分緇素。八十翁翁解笑人。</p>
<p>自與澹湖兩平展。終有一機藏手面。無牙老虎合隄防。藤條倒握看方便。</p>
<p>不知誰是不平人。到底還他大仰親。兩口果然無一舌。驗人端的眼中筋。</p>
</div>
<div class='div-other'><a id='mulu163' />
<p class='h2'>示禪人</p><p>山前虎趂大虫走。門外雨滴芭蕉聲。眾生顛倒不解聽。巖畔老龍長自鳴。</p>
</div></div>
<p class='juan'>古林和尚語錄卷第五<span class='note-inline'>(終)</span></p>
<div class='div-xu'><a id='mulu164' />
<p class='h1'>No. 1412-B</p><p>佛性和尚。於大元泰定丙寅間。住保寧府。仲謀猷公首座。以師提唱。四方學者。爭相謄寫。烏焉迭謬為病。諸耆德檀越。共相勠力。姑取吳之天平前後開元并饒之永福。凡四會錄。以先繡梓。便其觀覽。然保寧之語益富。特未遑編次也。茲本既<span class='corr'>已</span>流通。往往南詢衲子。携來不一。海內勝流。咸羨慕之。而卒不能獲為恨。辛巳夏。森禪人必欲幹募刊版。以結眾緣。等持古先元禪師。聞而慨然喜曰。昔甞居其座下。諸彥欲倩為書。時迫東歸不果。今當以森公之志。以補所欠。由是為之勸緣。與森共成其事。明年秋事未畢。森復南詢。堂中第二座葩公。先既一力施版。至是復幹募。以畢其事焉。</p>
<p style="margin-left:1em">康永改元歲在壬午。南禪嗣法比丘　梵僊誌。</p>
</div>
</div><!-- end of div[@id='body'] -->
</body></html>