<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖綱目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu41' />佛祖綱目卷第六<span class='note-inline'>(宙字號)</span></p>
<div class='div-other'><a id='mulu42' />
<p class='h1'>甲子<span class='note-inline'>(周幽王五年起)</span>辛未<span class='note-inline'>(平王元年)</span>王戌<span class='note-inline'>(桓王元年)</span>癸亥<span class='note-inline'>(周桓王二年止)</span></p>
<div class='div-other'><a id='mulu43' />
<p class='h2'><span class='note-inline'>(庚子)</span>四祖優波毱多傳法提多迦</p><p>優波毱多。叱利國人。<span class='note-inline'>(一名優波崛多。一名鄔波毱多)</span>姓首陀。父善意。十七出家。二十證果。隨方行化。至摩突羅國。得度者甚眾。繇是魔宮震動。波旬愁怖。遂竭其魔力。以害正法。毱多即入三昧。觀其所繇。波旬復何便。密持瓔珞。縻毱多頸。及毱多出定。取人狗蛇三屍。化為華鬘。輭言諭波旬曰。汝與我瓔珞。甚是珍妙。吾此華鬘。以相酬奉。波旬大喜。引頸受之。即變為三種臭屍。蟲蛆壞爛。波旬厭惡。大生憂惱。盡其神力。莫能移動。乃升六欲天。告諸天主。又詣梵王。求其解免。彼各告言。十力弟子所作神變。我輩凡陋。何能去之。波旬曰。然則柰何。梵王曰。汝可歸心尊者。即能除斷。乃為說偈。令其回向曰。若因地倒。還因地起。離地求起。終無其理。波旬受教<span class='corr'>已</span>。即下天宮。至毱多所。禮足哀懺。毱多曰。汝自今去。於如來正法。更作嬈害否。波旬曰。我誓回向佛道。永斷不善。毱多曰。若然者。汝可口自唱言。皈依三寶。波旬合掌三唱。華鬘悉除。乃歡喜踴躍。而說偈曰。稽首三界尊。十力聖弟子。我今願回向。勿令有劣弱。說是偈<span class='corr'>已</span>。作禮而去。毱多一日。因訪一老比丘尼。纔入門。便觸撒鉢盂。比丘尼曰。佛在日。六群比丘甚是麤行。數來我舍。尚不如是。尊者紹祖位人。得與麼麤行。毱多乃休去。毱多在世化導。證果最多。每度一人。以一籌置於石室。其室縱十八肘。廣十二肘。充滿其間。最後有一長者子。名曰香眾。來禮毱多。求出家毱多問曰。汝身出家。心出家。答曰。我來出家。非為身心。毱多曰。不為身心。復誰出家。答曰。夫出家者。無我我故。無我我故。即心不生滅。心不生滅。即是常道。諸佛亦常心無形相。其體亦然。毱多曰。汝當大悟。心自通達。宜依佛法僧。紹隆聖種。即為剃髮。授具足戒。仍告之曰。汝父嘗夢金日而生。汝可名提多迦。復謂曰。如來以大法眼藏。次第傳授。以至於我。今復付汝。聽吾偈曰。心自本來心。本心非有法。有法有本心。非心非本法。付法<span class='corr'>已</span>。乃踴身虗空。呈十八變。却復本座。跏趺而逝。時號無相好佛。提多迦以室內籌。用焚其軀。收舍利建塔。當此土周平王三十年庚子歲也○有著身見者。求度於毱多。毱多曰。求度之法。要信吾言。不違吾教。其人曰。既來投。師固當聞命。毱多乃化一險崖山聳喬木。令其上樹。又於樹下。化作大坑。深廣千肘。又令放脚。其人受教。即放二脚。令放一手。便放一手。令復放手。其人答言。若復放手。便墮坑死。毱多曰。先約受教。云何違我。是時其人。身愛即滅。放手而墮。不見樹坑。即證道果。</p>
</div></div>
<p class='juan'>佛祖綱目卷第六</p>
</div><!-- end of div[@id='body'] -->
</body></html>