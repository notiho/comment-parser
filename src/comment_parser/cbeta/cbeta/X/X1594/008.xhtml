<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖綱目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu47' />佛祖綱目卷第八<span class='note-inline'>(荒字號)</span></p>
<div class='div-other'><a id='mulu48' />
<p class='h1'>甲子<span class='note-inline'>(周惠王二十年起)</span>庚午<span class='note-inline'>(襄王元年)</span>癸卯<span class='note-inline'>(頃王元年)</span>己酉<span class='note-inline'>(匡王元年)</span>乙卯<span class='note-inline'>(定王元年)</span>癸亥<span class='note-inline'>(周定王九年止)</span></p>
<div class='div-other'><a id='mulu49' />
<p class='h2'><span class='note-inline'>(甲申)</span>六祖彌遮迦傳法婆須蜜</p><p>彌遮迦。中印度人。既得法於提多迦<span class='corr'>已</span>。遊化至北天竺國。見雉堞之上。有金色祥雲。嘆曰。斯道人氣也。必有大士。為吾法嗣。乃入城。於闤闠間。有一人手。持酒器。迎而問曰。師何方而來。欲往何所。彌遮迦曰。從自心來。欲往無處。彼曰。識我手中物否。彌遮迦曰。此是觸器。而負淨者。彼曰。師識我否。彌遮迦曰。我即不識。識即非我。復謂之曰。汝試自稱名氏。吾當後示本因。彼說偈答曰。我從無量劫。至於生此國。本姓頗羅墮。名字婆須蜜。彌遮迦曰。我師提多迦說。世尊昔遊北印度。語阿難言。此國中。吾滅度後三百年。有一聖人。姓頗羅墮。名婆須蜜。而於禪祖。當獲第七。世尊記汝。汝應出家。彼乃置器。作禮側立。而言曰。我思往劫。嘗作檀那。獻一如來寶座。彼佛記我曰。汝於賢劫釋迦法中。宣傳至教。今符師說。願加度脫。彌遮迦即與披剃。復圓戒相。乃告之曰。正法眼藏。今付於汝。勿令斷絕。乃說偈曰。無心無可得。說得不名法。若了心非心。始解心心法。彌遮迦說偈<span class='corr'>已</span>。入師子奮迅三昧。踴身虗空。高七多羅樹。却復本座。化火自焚。婆須蜜收靈骨。貯七寶函。建浮圖寘於上級。當此土周襄王十五年甲申歲也。</p>
</div>
<div class='div-other'><a id='mulu50' />
<p class='h2'><span class='note-inline'>(丁<span class='corr'>巳</span>)</span>震旦國李耳示生</p><p>周定王三年。九月十四日。老子生於楚國陳郡苦縣賴鄉曲仁里。姓李氏。名耳。字伯陽。<span class='corr'>諡</span>曰聃。在母胎八十一年。剖左脇而生。生即皓然。故號老子。生於李樹下。故姓李。黃色美眉。長耳大目。鼻有雙柱。耳有三門。釋迦會中。老子為迦葉菩薩。經云。迦葉應生震旦。示號老子。設無外之教。以治國。假神仙之術。以治身。佛滅至老子生。凡三百四十六年。</p>
</div></div>
<p class='juan'>佛祖綱目卷第八</p>
</div><!-- end of div[@id='body'] -->
</body></html>