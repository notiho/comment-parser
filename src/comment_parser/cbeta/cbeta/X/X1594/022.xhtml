<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖綱目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu97' />佛祖綱目卷第二十二<span class='note-inline'>(收字號)</span></p>
<div class='div-other'><a id='mulu98' />
<p class='h1'>甲子<span class='note-inline'>(漢靈帝中平元年起)</span>庚午<span class='note-inline'>(獻帝初平元年)</span>甲戌<span class='note-inline'>(漢改興平)</span>丙子<span class='note-inline'>(漢改建安)</span>庚子<span class='note-inline'>(魏高祖黃初元年)</span>辛丑<span class='note-inline'>(蜀漢昭烈章武元年)</span>壬寅<span class='note-inline'>(吳太祖黃武元年)</span>癸卯<span class='note-inline'>(漢後主建興元年)</span>丁未<span class='note-inline'>(魏明帝太和元年)</span><span class='corr'>己</span>酉<span class='note-inline'>(吳改黃龍)</span>壬子<span class='note-inline'>(吳改嘉禾)</span>癸丑<span class='note-inline'>(魏改青龍)</span>丁巳<span class='note-inline'>(魏改景初)</span>戊午<span class='note-inline'>(漢改延熈吳改赤烏)</span>庚申<span class='note-inline'>(魏改正始)</span>癸亥<span class='note-inline'>(漢後主延熈六年。魏正始四年。吳赤烏六年止)</span></p><p class="pre">　　　　魏　曹姓。五主。共四十五年<br/>　三國　蜀漢劉姓。二主。共四十三年<br/>　　　　吳　孫姓。四主。共五十九年</p>
<p style="margin-left:2em">漢初平年中。有牟子。未詳名字。避世隱居。銳志佛道。著理惑三十七篇。極其推崇。梁僧祐律師。收之弘明集○陳思王曹植。字子建。魏武帝操之中子。十歲誦詩書十餘萬言。善屬文。邯鄲淳見而駭嘆。稱為天人。植每讀佛經。留連嗟玩。以為至道之宗。轉讀七聲。升降曲折。世皆則之。遊漁山。聞有聲特異。清颺哀婉。因倣之為梵唄。然不好黃老。甞著辨道論。以見意。</p>

<div class='div-other'><a id='mulu99' />
<p class='h2'><span class='note-inline'>(<span class='corr'>己</span>丑)</span>二十三祖鶴勒那傳法師子比丘</p><p>鶴勒那。<span class='note-inline'>(勒即梵語。鶴即華言)</span>月支國人。姓婆羅門。父千勝。母金光。以求子禱於七佛金幢。夢須彌頂有神童。持金環云。我來。及誕。而天雨花。國王以其有神徵。乳於宮中。宮嬪育之。即分身各為其子。有千許。王曰。我無儲嗣。將育爾為太子。今者千身。孰為正子哉。言<span class='corr'>已</span>。一子放光。忽皆不見。而見於其父母家。王莫能如何。七歲覩民間淫祠。惡其宰殺。入廟叱之。廟貌遂隳。鄉黨稱之為聖子。至年二十二出家。棲一林間九白。誦大般若。感鶴眾相隨。三十得法。行化至中印度。為其王無畏海說法。感日月天子禮拜其前。王目見之。乃問勒那。日月國土。總有多少。勒那曰。千釋迦所化世界。各有百億迷盧日月。我若廣說。即不能盡。王聞忻然。時勒那演無上道。度有緣眾。有上足龍子。蚤夭。其兄師子博通強記。事婆羅門。將塟龍子。而眾力舉其柩。不能動。勒那謂師子曰。昔汝弟欲冥福汝。而塑一佛像。汝方信婆羅門。投於地。今汝弟雖謝世。猶欲感悟汝。故示斯異。汝亟供像。柩斯舉矣。師子奉命。而柩舉。未幾婆羅門師死。師子乃歸依勒那。問曰。我欲求道。當何用心。勒那曰。汝欲求道。無所用心。曰既無用心。誰作佛事。勒那曰。汝若有用。即非功德。汝若無作。即是佛事。經云。我所作功德。而無我所故。師子聞是語<span class='corr'>已</span>。即入佛慧。時勒那忽指東北。問曰。是何氣象。師子曰。我見氣如白虹。貫乎天地。復有黑氣五道。橫亘其中。勒那曰。其兆云何。曰莫可知矣。勒那曰。吾滅後五十年。北天竺國。當有難起。嬰在汝身。吾將滅<span class='corr'>已</span>。今以法眼。付囑於汝。善自護持。乃說偈曰。認得心性時。可說不思議。了了無可得。得時不說知。師子比丘聞偈欣愜。然未曉將罹何難。勒那乃密示之。言訖。現十八變而歸寂。闍維。各欲分舍利興塔。勒那復現形空中。而說偈曰。一法一切法。一切一法攝。吾身非有無。何分一切塔。大眾聞偈。遂不復分。就䭾都場而建塔。當此土後漢獻帝二十年己丑也。</p>
</div>
<div class='div-other'><a id='mulu100' />
<p class='h2'><span class='note-inline'>(辛丑)</span>三藏康僧會行化至吳</p><p>康居國大丞相之子。姓康。名僧會。棄俗歸緇。遊化至建康。營立茅茨。設像行道。吳人以為妖。吳主孫權聞之曰。是漢明帝所夢。佛道之遺風耶。詔至。問狀。會廣陳如來之化因曰。如來化<span class='corr'>已</span>千年。然靈骨舍利。神應無方。昔育王奉為八萬四千塔。此遺化也。權曰。舍利可得。當為塔之。苟其無驗。國有常刑。會請期七日。謂其屬曰。佛法廢興。在此一舉。當加意懇求。至期無驗。乃展二七。又無驗。權曰。趣烹之。會默念。我佛名真慈。必不違我。更請展期又七日。五鼓矣。聞鏗然有聲。起視瓶中。五色錯發。大呼曰。果如吾願矣。黎明進之。權與公卿聚觀。嘆曰。希世之瑞也。會言。舍利威神。一切世間無能壞者。權使力士搥之砧碎。而光明自若。於是建塔立寺。名其里曰佛陀。寺曰建初。江南塔寺。自此而始。權問太傅闞澤曰。漢明何年。佛教入中國。何緣不及東方。澤曰。永平十一年。佛法初至。計今赤烏四年。一百七十餘年矣。永平十四年。五嶽道士褚善信等。與西僧觕法。善信負妄慚死。凡中國人。例不許出家。無人流布。加之亂離歲深。方至本國。權曰。孔子制述典訓。教化來葉。老莊修身自玩。放浪山林。歸心澹泊。何事佛為。澤曰。孔老二教。法天制用。不敢違天。佛教諸天奉行。不敢違佛。以此言之。優劣可見也。</p>
</div></div>
<p class='juan'>佛祖綱目卷第二十二</p>
</div><!-- end of div[@id='body'] -->
</body></html>