<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖綱目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu101' />佛祖綱目卷第二十三<span class='note-inline'>(冬字號)</span></p>
<div class='div-other'><a id='mulu102' />
<p class='h1'>甲子<span class='note-inline'>(漢後主延熈七年。魏正始五年。吳赤烏七年起)</span><span class='corr'>己</span>巳<span class='note-inline'>(魏嘉平)</span>辛未<span class='note-inline'>(吳大元)</span>壬申<span class='note-inline'>(吳建興)</span>甲戌<span class='note-inline'>(魏正元。吳五鳳)</span>丙子<span class='note-inline'>(魏甘露。吳太平)</span>戊寅<span class='note-inline'>(漢景耀。吳永安)</span>庚辰<span class='note-inline'>(魏景元)</span>甲申<span class='note-inline'>(魏咸熈。吳元興)</span>乙酉<span class='note-inline'>(晉武帝泰始元年。吳甘露)</span>丙戌<span class='note-inline'>(吳寶鼎)</span><span class='corr'>己</span>丑<span class='note-inline'>(吳建衡)</span>壬辰<span class='note-inline'>(吳鳳凰)</span>乙未<span class='note-inline'>(晉咸寧。吳天冊)</span>丙申<span class='note-inline'>(吳天璽)</span>丁酉<span class='note-inline'>(吳天紀)</span>庚子<span class='note-inline'>(晉太)</span>庚戌<span class='note-inline'>(晉惠帝永熈元年)</span>辛亥<span class='note-inline'>(改元康。又改永平)</span>庚申<span class='note-inline'>(改永康)</span>辛酉<span class='note-inline'>(改永寧)</span>壬戌<span class='note-inline'>(改大安)</span>癸亥<span class='note-inline'>(晉惠帝大安二年止)</span></p><p style="margin-left:2em">晉。司馬姓。西晉起武帝乙酉。止愍帝丙子。四主共五十二年。東晉起元帝丁丑。止恭帝<span class='corr'>己</span>未。十二主。共一百四年。二晉共一百五十六年。</p>

<div class='div-other'><a id='mulu103' />
<p class='h2'><span class='note-inline'>(丁卯)</span>二十四祖師子比丘傳法婆舍斯多</p><p>師子比丘。中印度人。姓婆羅門。得法遊方。至罽賓國。有沙門波利迦。本習小乘禪觀。其學徒有五。曰禪定。曰知見。曰執相。曰捨相。曰不語。師子謂持不語者曰。佛教勤衍般若。孰為不語。而反佛說耶。謂捨相者曰佛教威儀具足。梵行清白。豈捨相耶。謂執相者曰。佛土清淨。自在無著。何執相耶。謂知見者曰。諸佛知見。無所得故。此法微玅。覺聞不及。無為無相。何知見耶。四眾皆服從。惟禪定師達磨達者。聞四眾義屈。憤悱而來。師子曰。仁者習定。何當來此。既至於此。胡云習定。彼曰。我雖來此。心亦不亂。定隨人習。豈在處所。師子曰。仁者既來。其習亦至。既無處所。豈在人習。彼曰。定習人故。非人習定。我當來此。其定常習。師子曰。人非習定。定習人故。當自來時。其定誰習。彼曰。如淨明珠。內外無翳。定若通達。必當如此。師子曰。定若通達。一似明珠。今見仁者。非珠之徒。彼曰。其珠明徹。內外悉定。我心不亂。猶若此淨。師子曰。其珠無內外。仁者何能定。穢物非動搖。此定不是淨。達磨達聞<span class='corr'>已</span>。遂作禮曰。我於學道。蓋虗勞耳。尊者幸有以教我。慇懃哀請。師子曰。諸佛禪定。無有所得。諸佛覺道。無有所證。無得無證。是真解脫。酬因答果。世之業報。於此法中。悉不如是。達磨達蒙師子開悟。心地朗然。師子既攝五眾。名聞遐邇。方求法嗣。遇一長者引其子來。問曰。此子名斯多。當生便拳左手。年二十矣。終未能舒。願尊者示其宿因。師子覩之。即以手接曰。可還我珠。童子遽開手奉珠。眾皆驚異。師子曰。吾前報為僧。有童子名婆舍。吾甞赴西海齋。受䞋珠付之。今還我珠。理固然矣。長者遂令出家。師子會眾聖。與受具。以前緣故。名婆舍斯多。師子即謂之曰。吾師密有懸記。罹難非久。如來正法眼藏。今當付汝。汝應保護。普潤來際。偈曰。正說知見時。知見俱是心。當心即知見。知見即於今。師子說偈<span class='corr'>已</span>。以僧伽黎。密付斯多。俾之他國。隨機演化。斯多受教。直抵南天竺。師子謂。難不可以苟免。獨留罽賓。達磨達恨師子不令嗣祖。一日渡谿。見女子浣露其足。念曰。此脛乃爾白晢耶。師子忽至曰。今日之心。可嗣祖乎。</p>
</div>
<div class='div-other'><a id='mulu104' />
<p class='h2'><span class='note-inline'>(<span class='corr'>己</span>卯)</span>二十四祖師子尊者示寂</p><p>師子住罽賓國。時有外道二人。一名摩目多。二名都洛遮。相與隱山。學諸幻法。欲共謀亂。遂易其徒。皆為僧形。潛入王宮。不效為國所擒。其王彌羅崛大怒曰。我素重佛。何以為此大逆。遂勅誅沙門。毀佛寺。王自秉劍。至師子前。問曰。師得蘊空否。曰<span class='corr'>已</span>得蘊空。王曰。離生死否。曰<span class='corr'>已</span>離生死。王曰。既離生死。可施我頭。曰身非我有。何吝於頭。王即揮刃斷師子首。白乳湧。高數尺。王之右臂。旋亦墮地。七日而終。太子光首泣曰。吾父何故。自取其禍。延眾懺悔。時象白山有仙人。深明因果言。師子與羅崛。往世皆為白衣。以嫉法勝故。陰戕於崛。乃今償焉眾遂以師子報體。建塔於被害處。當此土魏甘露四年<span class='corr'>己</span>卯也。</p>
</div>
<div class='div-other'><a id='mulu105' />
<p class='h2'><span class='note-inline'>(乙酉)</span>三藏僧會諫毀佛寺</p><p>吳主孫皓。下令遍毀神祠。波及梵宇。群臣諫曰。先帝感瑞創寺。不可毀也。皓遂召康僧會。問曰。佛言。善惡報應。可得聞乎。會曰。明主以孝慈治天下。則赤烏翔而老人見。以仁德育萬物。則醴泉冽而嘉禾茁。善既有應。惡亦如之。故為惡於隱。鬼得而誅之。為惡於顯。人得而誅之。易稱積善餘慶詩美求福不回。雖儒典之格言。實佛教之明訓。皓曰。然則周孔既明。安用佛教。會曰。周孔不欲深言。故略示其跡。佛教不止淺言。故詳示其要。皆為善也。聖人惟恐善之不多。陛下以為嫌。何也。皓無以對。遂罷毀寺之令○天竺耆域初來交廣。多著靈異。至洛陽。見比丘衣服華麗。乃曰。大違戒律。非佛意也。見帝都宮室曰。大略似忉利天宮。然人天殊分。疲民之力。繕刻如此。不亦侈乎。大安元年。知洛將亂。辭歸天竺。有僧乞一言為識。域令集眾。陞座曰。守口攝身意。慎莫犯眾惡。修行一切善。如是得度世。言訖便默。於是數百人。各請域中食。域皆許往。明日五百舍。皆有一域分身受食。</p>
</div></div>
<p class='juan'>佛祖綱目卷第二十三</p>
</div><!-- end of div[@id='body'] -->
</body></html>