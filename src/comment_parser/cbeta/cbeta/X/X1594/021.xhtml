<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖綱目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu94' />佛祖綱目卷第二十一<span class='note-inline'>(秋字號)</span></p>
<div class='div-other'><a id='mulu95' />
<p class='h1'>甲子<span class='note-inline'>(漢安帝延光三年起)</span>丙寅<span class='note-inline'>(順帝永建元年)</span>壬申<span class='note-inline'>(改陽嘉)</span>丙子<span class='note-inline'>(改永和)</span>壬午<span class='note-inline'>(改漢安)</span>甲申<span class='note-inline'>(改建庸)</span>乙酉<span class='note-inline'>(冲帝永嘉元年)</span>丙戌<span class='note-inline'>(質帝本初元年)</span>丁亥<span class='note-inline'>(桓帝建和元年)</span>庚寅<span class='note-inline'>(改和平)</span>辛卯<span class='note-inline'>(改元嘉)</span>癸巳<span class='note-inline'>(改永興)</span>乙未<span class='note-inline'>(改永壽)</span>戊戌<span class='note-inline'>(改延熹)</span>丁未<span class='note-inline'>(改永康)</span>戊申<span class='note-inline'>(靈帝建寧元年)</span>壬子<span class='note-inline'>(改嘉平)</span>戊午<span class='note-inline'>(改光和)</span>癸亥<span class='note-inline'>(漢靈帝光和六年止)</span></p><p style="margin-left:2em">戊子。安息國沙門安清。字世高。至京譯經。庚戌。譯成九十五部。凡一百一十五卷。辛亥。清至廬山。有䢼亭廟神甚靈。會三十餘船。奉牲請福。神輒降語曰。舟有沙門。可與請來。客請清至。神復降語曰。吾昔與子。俱出家學道。吾好施而多嗔。今為廟神。壽盡旦夕。復恐墮地獄。吾有縑千段。并雜寶物。可為立法營塔。使生善處。清使出形。神現大蟒。悲淚如雨。清取絹物。辭別而去。清至豫章。為建大安寺。<span class='note-inline'>(因安得名)</span>乃江淮建塔之始也。俄而神逝。報云。得生善處。後人於山西澤中。見死蟒頭尾數里。今潯陽縣。有大蛇村。存焉。</p>

<div class='div-other'><a id='mulu96' />
<p class='h2'><span class='note-inline'>(乙巳)</span>二十二祖摩拏羅傳法鶴勒那</p><p>摩拏羅。姓剎帝利。父常自在王。年三十。遇婆修盤頭。遂出家傳法。至西印度。彼國王名得度。瞿曇種族。事佛精進。一日於行道處。忽現一塔。高一尺四寸。其色青玄。眾莫能舉。王即大會梵行禪觀呪術三眾。問塔所繇。眾莫能知。摩拏羅曰。此塔阿育王所造。佛舍利塔也。四面示相。前則尸毗王割股飼鷹救鴿。後則慈力王剜身燃燈。左則薩埵太子投崖飼虎。右則月光王捐捨寶首。四面皆是釋迦世尊宿世修道之跡。今王有緣。故出現耳。言<span class='corr'>已</span>。舉之。王大悅。遂謂摩拏羅曰。敢問法要。答曰。佛法能具七事去三物。乃可學。王問三物七事為何。答曰。所去三物。貪嗔癡。所具七事。大慈歡喜無我勇猛饒益降魔無證。人所以明了不明了以此耳。王聞<span class='corr'>已</span>曰。至聖難逢。世樂非久。即傳位太子出家。七日而證四果。拏羅深加慰誨曰。汝居此國。善自度人。今異域有大法器。吾當往化。得度曰。師應跡十方。動念當至。寧勞往耶。拏羅於是焚香。遙語月支國鶴勒那比丘曰。汝教導鶴眾。道果將證。宜自知之。時勒那為彼國王寶印。說修多羅偈。忽覩異香成穗。王曰。是何祥也。曰西印土摩拏羅尊者將至。此信香也。王與勒那。俱西嚮作禮。拏羅亦以手東嚮。三點於地答之。即辭得度。與其具通眾。凌虗而往。勒那與寶印。迎拏羅。至王宮供養。異日勒那問曰。我止林間。<span class='corr'>已</span>經九白。<span class='note-inline'>(印土以一年為一白)</span>有弟子龍子者。幼而聰慧。我於三世推窮。莫知其本。拏羅曰。此子於第五劫中。生玅喜國。婆羅門家。曾以旃檀。施於佛宇。作槌撞鐘。受報聰敏。為眾欽仰。又問。我有何緣。而感鶴眾。拏羅曰。汝第四劫中。甞為比丘。當赴會龍宮。汝諸弟子。咸欲隨從。汝觀五百眾中。無有一人堪任玅供。時諸弟子曰。師甞說法。於食等者。於法亦等。今既不然。何聖之有。汝即令赴會。坐是濫食。報為羽族。師弟夙緣。故今相隨。勒那曰。以何方便。令彼解脫。拏羅曰。吾有無上法寶。汝當聽受。化未來際。說偈曰。心隨萬境轉。轉處實能幽。隨流認得性。無喜亦無憂。鶴眾聞偈。飛鳴而去。拏羅即踴身空中。呈十八變。返座指地。發一神泉。復說偈曰。心地清淨泉。能潤於一切。從地而湧出。徧滿十方際。偈<span class='corr'>已</span>。泊然寂滅。勒那與寶印王。建塔。以奉全身。當此土漢桓帝十九年乙巳也。</p>
</div></div>
<p class='juan'>佛祖綱目卷第二十一</p>
</div><!-- end of div[@id='body'] -->
</body></html>