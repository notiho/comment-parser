<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖綱目</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu44' />佛祖綱目卷第七<span class='note-inline'>(洪字號)</span></p>
<div class='div-other'><a id='mulu45' />
<p class='h1'>甲子<span class='note-inline'>(周桓王三年起)</span>乙酉<span class='note-inline'>(莊王元年)</span>庚子<span class='note-inline'>(釐王元年)</span>乙巳<span class='note-inline'>(惠王元年)</span>癸亥<span class='note-inline'>(周惠王十九年止)</span></p><p style="margin-left:2em">周莊王十年甲午夏五月五日。恒星不現。星殞如雨。乃西方文殊菩薩。於雪山化。五百仙人而歸本。國光明掩於常星。不現也。</p>

<div class='div-other'><a id='mulu46' />
<p class='h2'><span class='note-inline'>(<span class='corr'>己</span>丑)</span>五祖提多迦傳法彌遮迦</p><p>提多迦。<span class='note-inline'>(此云通真量)</span>摩伽陀國人。初名香眾生。時父夢金日自屋而出。照耀天地。前有大山。諸寶嚴飾。山嵿泉湧。滂沱四流。後遇毱多尊者。為解之曰。寶山者吾身也。泉湧者法無盡也。日從屋出者。汝今入道之相也。照耀天地者。汝智慧超越也。因為更今名。提多迦聞偈<span class='corr'>已</span>。踊躍述偈曰。巍巍七寶山。常出智慧泉。回為真法味。能度諸有緣。毱多亦說偈曰。我法傳於汝。當現大智慧。金日從屋出。照耀於天地。提多迦聞偈。設禮奉持。後至中印度。彼國有八千大仙。彌遮迦為首。聞提多迦至。率眾瞻禮。謂提多迦曰。昔與師同生梵天。我遇阿私陀仙。授我仙法。師逢十力弟子。修習禪那。自此報分殊途。<span class='corr'>已</span>經六劫。提多迦曰。支離累劫。誠哉不虗。今可捨邪歸正。以入佛乘。彌遮迦曰。昔阿私陀仙人。授我記云。汝却後六劫。當遇同學。獲無漏果。今也相遇。非宿緣耶。願師慈悲。令我解脫。提多迦即度出家。命諸聖授戒。其餘仙眾。始生我慢。提多迦示大神通。於是俱發菩提心。一時出家。提多迦乃告彌遮迦曰。昔如來以大法眼藏。密付迦葉。展轉相授。而至於我。我今付汝。當護念之。乃說偈曰。通達本法。心無法無。非法悟了。同未悟無。心亦無法。說偈<span class='corr'>已</span>。踴身虗空。作十八變。火光三昧。自焚其軀。彌遮迦與八千比丘。同收舍利。於班茶山中。起塔供養。當此土周莊王五年<span class='corr'>己</span>丑歲也。</p>
</div></div>
<p class='juan'>佛祖綱目卷第七</p>
</div><!-- end of div[@id='body'] -->
</body></html>