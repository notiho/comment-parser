<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經解義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />金剛般若波羅蜜經卷下</p><p class="byline">東晉武帝時後秦沙門鳩摩羅什奉詔　譯</p><p class="byline">梁昭明太子嘉其分目</p><p class="byline">唐六祖　大鑒真空普覺禪師　解義</p>
<div class='div-other'><a id='mulu15' />
<p class='h1'>○尊重正教分第十二</p>
<div class='div-orig'><p>復次。須菩提。隨說是經。乃至四句偈等。當知此處。一切世間天人阿修羅。皆應供養。如佛塔廟。</p>
</div>
<div class='div-commentary'><p style="margin-left:1em">所在之處。如有人即說是經。<span class='corr'>若</span>念念常行無念。心無所得心。不作能所心說。若能遠離諸心。常依無所得心。即此身中有如來金身舍利。故言如佛塔廟。以無所得心說此經者。感得天龍八部。悉來聽受。心若不清淨。但為名聲利益而說是經者。死墮三塗。有何利益。心若清淨為說是經。令諸聽者除迷妄心。悟得本來佛性。常行真實。感得天人阿修羅等。皆來供養持經之人也。</p>
</div>
<div class='div-orig'><p>何況有人盡能受持讀誦。須菩提。當知是人。成就最上第一希有之法。若是經典所在之處。則為有佛。若尊重弟子。</p>
</div>
<div class='div-commentary'><p style="margin-left:1em">自心誦得此經。自心解得經義。自心體得無著無相之理。所在之處。常修佛行。念念心無有間歇。即自心是佛。故言所在之處。則為有佛。</p>
</div></div>
<div class='div-other'><a id='mulu16' />
<p class='h1'>○如法受持分第十三</p>
<div class='div-orig'><p>爾時須菩提白佛言。世尊。當何名此經。我等云何奉持。佛告須菩提。是經名為金剛般若波羅蜜。以是名字。汝當奉持。所以者何。須菩提。佛說般若波羅蜜。即非般若波羅蜜。是名般若波羅蜜。</p>
</div>
<div class='div-commentary'><p style="margin-left:1em">佛說般若波羅蜜。令諸學人用智慧除却愚心生滅。生滅除盡。即到彼岸。若心有所得。即不到彼岸。心無一法可得。即是彼岸。口說心行。乃是到彼岸。</p>
</div>
<div class='div-orig'><p>須菩提。於意云何。如來有所說法不。須菩提白佛言。世尊。如來無所說。</p>
</div>
<div class='div-commentary'><p style="margin-left:1em">佛問須菩提。如來說法。心有所得不。須菩提知如來說法。心無所得。故言無所說也。如來意者。欲令世人離有所得之心。故說般若波羅蜜法。令一切人聞之。皆發菩提心。悟無生理。成無上道也。</p>
</div>
<div class='div-orig'><p>須菩提。於意云何。三千大千世界所有微塵。是為多不。須菩提言。甚多。世尊。須菩提。諸微塵如來說非微塵。是名微塵。如來說世界非世界。是名世界。</p>
</div>
<div class='div-commentary'><p style="margin-left:1em">如來說眾生性中妄念。如三千大千世界中所有微塵。一切眾生。被妄念微塵起滅不停。遮蔽佛性。不得解脫。若能念念真正修般若波羅蜜無著無相之行。了妄念塵勞。即清淨法性。妄念既無。即非微塵。是名微塵。了真即妄。了妄即真。真妄俱泯。無別有法。故云是名微塵。性中無塵勞。即是佛世界。心中有塵勞。即是眾生世界。了諸妄念空寂。故云非世界。證得如來法身。普見塵剎。應用無方。是名世界。</p>
</div>
<div class='div-orig'><p>須菩提。於意云何。可以三十二相見如來不。不也。世尊。不可以三十二相得見如來。何以故。如來說三十二相。即是非相。是名三十二相。</p>
</div>
<div class='div-commentary'><p style="margin-left:1em">三十二相者。是三十二清淨行。三十二清淨行者。於五根中修六波羅蜜。於意根中修無相無為。是名三十二清淨行。常修此三十二清淨行。即得成佛。若不修三十二相清淨行。終不成佛。但愛著如來三十二相。自不修三十二行。終不得見如來。</p>
</div>
<div class='div-orig'><p>須菩提。若有善男子．善女人。以恒河沙等身命布施。若復有人。於此經中。乃至受持四句偈等。為他人說。其福甚多。</p>
</div>
<div class='div-commentary'><p style="margin-left:1em">世間重者莫過於身命。菩薩為法。於無量劫中捨施身命與一切眾生。其福雖多。亦不如受持此經四句之福。多劫捨身。不了空義。妄心不除。元是眾生。一念持經。我人頓盡。妄想既除。言下成佛。故知多劫捨身。不如持經四句之福。</p>
</div></div>
<div class='div-other'><a id='mulu17' />
<p class='h1'>○離相寂滅分第十四</p>
<div class='div-orig'><p>爾時。須菩提聞說是經。深解意趣。涕淚悲泣。而白佛言。希有世尊。佛說如是甚深經典。我從昔來所得慧眼。未曾得聞如是之經。世尊。若復有人。得聞是經。信心清淨。則生實相。當知是人。成就第一希有功德。</p>
</div>
<div class='div-commentary'><p style="margin-left:1em">自性不癡名慧眼。聞法自悟名法眼。須菩提是阿羅漢。於五百弟子中。解空第一。<span class='corr'>已</span>曾勤奉多佛。豈得不聞如是深法。豈於釋迦牟尼佛所始言聞也。然或是須菩提於往昔所得。乃聲聞慧眼。至今方悟佛意。故始得聞如是深經。悲昔未悟。故涕淚悲泣。聞經諦念。謂之清淨。從清淨體中。流出般若波羅蜜多深法。當知決定成就諸佛功德也。</p>
</div>
<div class='div-orig'><p>世尊。是實相者。即是非相。是故如來說名實相。</p>
</div>
<div class='div-commentary'><p style="margin-left:1em">雖行清淨行。若見垢淨二相。當情並是垢心。即非清淨心也。但心有所得。即非實相也。</p>
</div>
<div class='div-orig'><p>世尊。我今得聞如是經典。信解受持。不足為難。若當來世。後五百歲。其有眾生。得聞是經。信解受持。是人則為第一希有。何以故。此人無我相．無人相．無眾生相．無壽者相。所以者何。我相即是非相。人相眾生相壽者相即是非相。何以故。離一切諸相。則名諸佛。</p>
</div>
<div class='div-commentary'><p style="margin-left:1em">須菩提深悟佛意。蓋自見業盡垢除。慧眼明徹。信解受持。即無難也。世尊在世說法之時。亦有無量眾生。不能信解受持。何必獨言後五百歲。蓋佛在之日。雖有中下根不信及懷疑者。即往問佛。佛即隨宜為說。無不契悟。佛滅度後。後五百歲。漸至末法。去聖遙遠。但存言教。人若有疑。無處咨決。愚迷抱執。不悟無生。著相馳求。輪迴諸有。於此時中。得聞深經。清心敬信。悟無生理者。甚為希有。故言第一希有。於如來滅後。後五百歲。若復有人。能於般若波羅蜜甚深經典。信解受持者。即知此人無我人眾生壽者之相。無此四相。是名實相。即是佛心。故曰離一切諸相。則名諸佛。</p>
</div>
<div class='div-orig'><p>佛告須菩提。如是。如是。</p>
</div>
<div class='div-commentary'><p style="margin-left:1em">佛印可須菩提所解。善契我心。故重言如是也。</p>
</div>
<div class='div-orig'><p>若復有人。得聞是經。不驚不怖不畏。當知是人。甚為希有。</p>
</div>
<div class='div-commentary'><p style="margin-left:1em">聲聞久著法相。執有為解。不了諸法本空。一切文字。皆是假立。忽聞深經。諸相不生。言下即佛。所以驚怖。唯是上根菩薩。得聞此理。歡喜受持。心無畏怖退轉。如此之流。甚為希有。</p>
</div>
<div class='div-orig'><p>何以故。須菩提。如來說第一波羅蜜。即非第一波羅蜜。是名第一波羅蜜。</p>
</div>
<div class='div-commentary'><p style="margin-left:1em">口說心不行即非。口說心行即是。心有能所即非。心無能所即是。</p>
</div>
<div class='div-orig'><p>須菩提。忍辱波羅蜜。如來說非忍辱波羅蜜。</p>
</div>
<div class='div-commentary'><p style="margin-left:1em">見有辱境當情。即非。不見辱境當情。即是。見有身相。當彼所害。即非。不見有身相。當彼所害。即是。</p>
</div>
<div class='div-orig'><p>何以故。須菩提。如我昔為歌利王割截身體。我於爾時。無我相．無人相．無眾生相．無壽者相。何以故。我於往昔節節支解時。若有我相．人相．眾生相．壽者相。應生瞋恨。</p>
</div>
<div class='div-commentary'><p style="margin-left:1em">如來因中在初地時。為忍辱仙人。被歌利王割截身體。無一念痛惱之心。若有痛惱之心。即生嗔恨。歌利王是梵語。此云無道極惡君也。一說如來因中。曾為國王。常行十善。利益蒼生。國人歌讚此王。故云歌利王。求無上菩提。修忍辱行。爾時天帝釋化作旃陀羅。乞王身肉。即割施。殊無嗔惱。今有二說。於理俱通。</p>
</div>
<div class='div-orig'><p>須菩提。又念過去於五百世。作忍辱仙人。於爾所世。無我相．無人相．無眾生相．無壽者相。</p>
</div>
<div class='div-commentary'><p style="margin-left:1em">如來因中於五百世修行忍辱波羅蜜。以得四相不生。如來自述往因者。欲令一切修行人。成就忍辱波羅蜜。行忍辱波羅蜜人既行忍辱行者。不見一切人過惡。冤親平等。無是無非。被他打罵殘害。歡喜受之。倍加恭敬。行如是行者。即能成就忍辱波羅蜜。</p>
</div>
<div class='div-orig'><p>是故須菩提。菩薩應離一切相。發阿耨多羅三藐三菩提心。不應住色生心。不應住聲香味觸法生心。應生無所住心。</p>
</div>
<div class='div-commentary'><p style="margin-left:1em">不應住色生心者。是都標也。聲香等別立其名也。於此六塵起憎愛心。由是妄心積身無能覺照益遠佛行。雖種種勤苦修行。不除心垢。終無解脫之理。推其根本。都由色上住心。如能念念常行般若波羅蜜。推諸法空。不生計較。念念常自精進。一心守護。無令放逸。淨名經云。求一切知。無非時求。大般若經云。菩薩摩訶薩晝夜精勤。常住般若波羅蜜法。相應作意。無時暫捨。</p>
</div>
<div class='div-orig'><p>若心有住。則為非住。</p>
</div>
<div class='div-commentary'><p style="margin-left:1em">若心住涅槃。非是菩薩住處。不住涅槃。不住諸法。一切處不住。方是菩薩住處。上文說應無所住而生其心是也。</p>
</div>
<div class='div-orig'><p>是故佛說菩薩心。不應住色布施。須菩提。菩薩為利益一切眾生。應如是布施。</p>
</div>
<div class='div-commentary'><p style="margin-left:1em">菩薩不為求望自身快樂。而行布施。但為內破慳心。外利益一切眾生。而行布施。</p>
</div>
<div class='div-orig'><p>如來說一切諸相。即是非相。又說一切眾生。則非眾生。</p>
</div>
<div class='div-commentary'><p style="margin-left:1em">如者不生。來者不滅。不生者我人不生。不滅者覺照不滅。下文云。如來者無所從來。亦無所去。故名如來。如來說我人等相。畢竟可破壞。非真實體也。一切眾生。盡是假名。若離妄心。即無眾生可得。故言即非眾生。</p>
</div>
<div class='div-orig'><p>須菩提。如來是真語者．實語者．如語者．不誑語者．不異語者。</p>
</div>
<div class='div-commentary'><p style="margin-left:1em">真語者。說一切有情無情皆有佛性。實語者。說眾生造惡業定受苦報。如語者。說眾生修善法。定有樂報。不誑語者。說般若波羅蜜法。出生三世佛。決定不虗。不異語者。如來所說初善中善後善旨意微妙。一切天魔外道。無有能超勝及破壞佛語者。</p>
</div>
<div class='div-orig'><p>須菩提。如來所得法。此法無實無虗。</p>
</div>
<div class='div-commentary'><p style="margin-left:1em">無實者以法體空寂。無相可得。然中有恒沙性德。用之不匱。故言無虗。欲言其實。無相可得。欲言其虗。用而無間。是故不得言無。不得言有。有而不有。無而不無。言譬不及者。其惟真智乎。若不離相修行。無由臻此。</p>
</div>
<div class='div-orig'><p>須菩提。若菩薩心住於法。而行布施。如人入闇。則無所見。</p>
</div>
<div class='div-commentary'><p style="margin-left:1em">施一切法。心有住著。則不了三輪體空。如盲者處暗。無所曉了。華嚴經云。聲聞在如來會中聞法。如盲如聾。為住諸法相故也。</p>
</div>
<div class='div-orig'><p>若菩薩心不住法。而行布施。如人有目。日光明照。見種種色。</p>
</div>
<div class='div-commentary'><p style="margin-left:1em">若菩薩常行般若波羅蜜多無著無相行。如人有目。處於皎日之中何所不見也。</p>
</div>
<div class='div-orig'><p>須菩提。當來之世。若有善男子．善女人。能於此經。受持讀誦。則為如來以佛智慧。悉知是人。悉見是人。皆得成就無量無邊功德。</p>
</div>
<div class='div-commentary'><p style="margin-left:1em">當來之世者。如來滅後。後五百歲。濁惡之世。邪法競起。正法難行。於此時中。若有善男子善女人。得遇此經。從師稟受。讀誦在心。精進不妄。依義修行。悟入佛之知見。則能成就阿耨菩提。以是三世諸佛。無不知之。</p>
</div></div>
<div class='div-other'><a id='mulu18' />
<p class='h1'>○持經功德分第十五</p>
<div class='div-orig'><p>須菩提。若有善男子．善女人。初日分以恒河沙等身布施。中日分復以恒河沙等身布施。後日分亦以恒河沙等身布施。如是無量百千萬億劫。以身布施。若復有人聞此經典。信心不逆。其福勝彼。何況書寫受持讀誦。為人解說。</p>
</div>
<div class='div-commentary'><p style="margin-left:1em">佛說末法之時。得聞此經。信心不逆。四相不生。即是佛之知見。此人功德。勝前多劫捨身功德。百千萬億不可譬喻。一念聞經。其福尚多。何況更能書寫受持讀誦為人解說。當知此人。決定成就阿耨多羅三藐三菩提。所以種種方便。為說如是甚深經典。俾離諸相。得阿耨多羅三藐三菩提。所得福德。無有邊際。蓋緣多劫捨身。不了諸法本空。心有能所。未離眾生之見。如能聞經悟道。我人頓盡。言下即佛。將捨身有漏之福。比持經無漏之慧。實不可及。故雖十方聚寶。三世捨身。不如持經四句偈。</p>
</div>
<div class='div-orig'><p>須菩提。以要言之。是經有不可思議．不可稱量．無邊功德。</p>
</div>
<div class='div-commentary'><p style="margin-left:1em">持經之人。心無我所。無我所故。是佛心。佛心功德。無有邊際。故言不可稱量。</p>
</div>
<div class='div-orig'><p>如來為發大乘者說。為發最上乘者說。若有人能受持讀誦。廣為人說。如來悉知是人。悉見是人。皆得成就不可量．不可稱．無有邊．不可思議功德。如是人等。則為荷<span class='corr'>擔</span>如來阿耨多羅三藐三菩提。</p>
</div>
<div class='div-commentary'><p style="margin-left:1em">大乘者智慧廣大。善能建立一切法。最上乘者。不見垢法可厭。不見淨法可求。不見眾生可度。不見涅槃可證。不作度眾生心。亦不作不度眾生心。是名最上乘。亦名一切智。亦名無生忍。亦名大般若。若有人發心求佛無上道。聞此無相無為甚深之法。即當信解受持。為人解說。令其深悟。不生毀謗。得大忍力。大智慧力。大方便力。方能通流此經也。上根之人。聞此經典。得深悟佛意。持自心經。見性究竟。復起利他之行。能為人解說。令諸學者。自悟無相之理。得見本性如來。成無上道。當知說法之人。所得功德。無有邊際。不可稱量。聞經解義。如教修行。復能廣為人說。令諸眾生。得悟修行無相無著之行。以能行此行。有大智慧光明。出離塵勞。雖離塵勞。不作離塵勞之念。即得阿耨多羅三藐三菩提。故名荷<span class='corr'>擔</span>如來。當知持經之人。自有無量無邊不可思議功德。</p>
</div>
<div class='div-orig'><p>何以故。須菩提。若樂小法者。著我見人見眾生見壽者見。則於此經。不能聽受讀誦。為人解說。</p>
</div>
<div class='div-commentary'><p style="margin-left:1em">何名樂小法者。為二乘聲聞人。樂小果不發大心。故即於如來深法。不能受持讀誦。為人解說。</p>
</div>
<div class='div-orig'><p>須菩提。在在處處。若有此經。一切世間天人阿修羅。所應供養。當知此處。則為是塔。皆應恭敬。作禮圍繞。以諸華香而散其處。</p>
</div>
<div class='div-commentary'><p style="margin-left:1em">若人口誦般若。心行般若。在在處處。常行無為無相之行。此人所在之處。如有佛塔。感得一切天人。各持供養。作禮恭敬。與佛無異。能受持經者。是人心中。自有世尊。故云如佛塔廟。當知所得福德。無量無邊也。</p>
</div></div>
<div class='div-other'><a id='mulu19' />
<p class='h1'>○能淨業障分第十六</p>
<div class='div-orig'><p>復次。須菩提。善男子．善女人。受持讀誦此經。若為人輕賤。是人先世罪業。應墮惡道。以今世人輕賤故。先世罪業則為銷滅。當得阿耨多羅三藐三菩提。</p>
</div>
<div class='div-commentary'><p style="margin-left:1em">佛言持經之人。各得一切天人恭敬供養。為前生有重業障故。今生雖得受持諸佛如來甚深經典。常<span class='corr'>被</span>人輕賤。不得人恭敬供養。自以受持經典故。不起人我等相。不問冤親。常行恭敬。心無惱恨。蕩然無所計較。念念常行般若波羅蜜行。曾無退轉。以能如是修行故。得無量劫以至今生。所有極惡罪障。並能消滅。又約理而言。先世即是前念妄心。今世即是後念覺心。以後念覺心。輕賤前念妄心。妄不得住。故云先世罪業。即為消滅。妄念既滅。罪業不成。即得菩提也。</p>
</div>
<div class='div-orig'><p>須菩提。我念過去無量阿僧祇劫。於然燈佛前。得值八百四千萬億那由他諸佛。悉皆供養承事。無空過者。若復有人於後末世。能受持讀誦此經。所得功德。於我所供養諸佛功德。百分不及一。百千萬億分。乃至算數譬喻所不能及。</p>
</div>
<div class='div-commentary'><p style="margin-left:1em">供養恒沙諸佛。施寶滿三千界。捨身如微塵數。種種福德不及持經一念悟無生理。息希望心。遠離眾生顛倒知見。即到波羅彼岸。永出三塗。證無餘涅槃也。</p>
</div>
<div class='div-orig'><p>須菩提。若善男子．善女人。於後末世。有受持讀誦此經。所得功德。我若具說者。或有人聞。心即狂亂。狐疑不信。</p>
</div>
<div class='div-commentary'><p style="margin-left:1em">佛言末法眾生。德薄垢重。嫉妬彌深。邪見熾盛。於此時中。如有善男子善女人。受持讀誦此經。圓成法相。了無所得。念念常行慈悲喜捨。謙下柔和。究竟成就無上菩提。或有人不知如來正法。常在不滅。聞說如來滅後。後五百歲。有人能成就無相心。行無相行。得阿耨多羅三藐三菩提。則必心生驚怖。狐疑不信。</p>
</div>
<div class='div-orig'><p>須菩提。當知是經義不可思議。果報亦不可思議。</p>
</div>
<div class='div-commentary'><p style="margin-left:1em">是經義者。即無著無相行也。云不可思議者。讚歎無著無相行。能成就阿耨多羅三藐三菩提。</p>
</div></div>
<div class='div-other'><a id='mulu20' />
<p class='h1'>○究竟無我分第十七</p>
<div class='div-orig'><p>爾時須菩提白佛言。世尊。善男子．善女人。發阿耨多羅三藐三菩提心。云何應住。云何降伏其心。佛告須菩提。善男子．善女人。發阿耨多羅三藐三菩提心者。當生如是心。我應滅度一切眾生。滅度一切眾生<span class='corr'>已</span>。而無有一眾生實滅度者。</p>
</div>
<div class='div-commentary'><p style="margin-left:1em">須菩提問佛。如來滅後後五百歲。若有人發阿耨多羅三藐三菩提心。依何法而住。如何降伏其心。佛言當發度脫一切眾生心。度脫一切眾生。盡得成佛<span class='corr'>已</span>。不得見有一眾生是我滅度者。何以故。為除能所心也。除有眾生心也。亦除我見心也。</p>
</div>
<div class='div-orig'><p>何以故。須菩提。若菩薩有我相．人相．眾生相．壽者相。則非菩薩。</p>
</div>
<div class='div-commentary'><p style="margin-left:1em">菩薩若見有眾生可度者。即是我相。有能度眾生心。即是人相。謂涅槃可求。即是眾生相。見有涅槃可證。即是壽者相。有此四相。即非菩薩。</p>
</div>
<div class='div-orig'><p>所以者何。須菩提。實無有法發阿耨多羅三藐三菩提心者。</p>
</div>
<div class='div-commentary'><p style="margin-left:1em">有法者。我人等四法是也。不除四法。終不得菩提。若言我發菩提心者。亦是人我等法。人我等法。是煩惱根本。</p>
</div>
<div class='div-orig'><p>須菩提。於意云何。如來於然燈佛所。有法得阿耨多羅三藐三菩提不。不也。世尊。如我解佛所說義。佛於然燈佛所。無有法得阿耨多羅三藐三菩提。佛言。如是如是。</p>
</div>
<div class='div-commentary'><p style="margin-left:1em">佛告須菩提。我於師處。不除四相。得受記不。須菩提深解無相之理。故言不也。善契佛意。故佛言。如是如是。言是。印可之辭。</p>
</div>
<div class='div-orig'><p>須菩提。實無有法如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛即不與我受記。汝於來世。當得作佛。號釋迦牟尼。以實無有法得阿耨多羅三藐三菩提。是故然燈佛與我受記。作是言。汝於來世。當得作佛。號釋迦牟尼。何以故。如來者。即諸法如義。</p>
</div>
<div class='div-commentary'><p style="margin-left:1em">佛言實無我人眾生壽者。始得受菩提記。我若有發菩提心。然燈佛即不與我受記。以實無所得。然燈<span class='corr'>佛</span>始與我受記。此一段乃。總成須菩提無我義。佛言諸法如義者。諸法即是色聲香味觸法。於此六塵中。善能分別。而本體湛然。不染不著。曾無變異。如空不動。圓通瑩徹歷劫常存。是名諸法如義。菩薩瓔珞經云。毀譽不動。是如來行。入佛境界經云。諸欲不染故。敬禮無所觀。</p>
</div>
<div class='div-orig'><p>若有人言。如來得阿耨多羅三藐三菩提。須菩提。實無有法佛得阿耨多羅三藐三菩提。須菩提。如來所得阿耨多羅三藐三菩提。於是中無實無虗。</p>
</div>
<div class='div-commentary'><p style="margin-left:1em">佛言實無所得心。而得菩提。以所得心不生。是故得菩提。離此心外。更無菩提可得。故言無實也。所得心寂滅。一切智本有。萬行悉圓備。恒沙德性。用無乏少。故言無虗也。</p>
</div>
<div class='div-orig'><p>是故如來說一切法。皆是佛法。須菩提。所言一切法者即非一切法。是故名一切法。</p>
</div>
<div class='div-commentary'><p style="margin-left:1em">能於諸法。心無取舍。亦無能所。熾然建立一切法。而心常空寂。故知一切法皆是佛法。恐迷者貪著。一切法以為佛法。為遣此病。故言即非一切法。心無能所。寂而常照。定慧齊行。體用一致。是故名一切法。</p>
</div>
<div class='div-orig'><p>須菩提。譬如人身長大。須菩提言。世尊。如來說人身長大則為非大身。是名大身。</p>
</div>
<div class='div-commentary'><p style="margin-left:1em">如來說人身長大。則為非大身者。以顯一切眾生。法身不二。無有限量。是名大身。法身本無處所。故言則非大身。又以色身雖大。內無智慧。即非大身。色身雖小。內有智慧。得名大身。雖有智慧。不能依行。即非大身。依教修行。悟入諸佛無上智見。心無能所限量。是名大身也。</p>
</div>
<div class='div-orig'><p>須菩提。菩薩亦如是。若作是言。我當滅度無量眾生。則不名菩薩。</p>
</div>
<div class='div-commentary'><p style="margin-left:1em">菩薩若言因我說法。除得彼人煩惱。即是法我。若言我度得眾生。即有我所。雖度脫眾生。心有能所。我人不除。不得名為菩薩。熾然說種種方便。化度眾生。心無能所。即是菩薩也。</p>
</div>
<div class='div-orig'><p>何以故。須菩提。實無有法。名為菩薩。是故佛說一切法。無我無人無眾生無壽者。須菩提。若菩薩作是言。我當莊嚴佛土。是不名菩薩。何以故。如來說莊嚴佛土者。即非莊嚴。是名莊嚴。</p>
</div>
<div class='div-commentary'><p style="margin-left:1em">菩薩若言我能建立世界者。即非菩薩。雖然建立世界。心有能所。即非菩薩。熾然建立世界。能所心不生。是名菩薩。最勝妙定經云。假使有人造得白銀精舍滿三千大千世界。不如一念禪定心。心有能所。即非禪定。能所不生。是名禪定。禪定即是清淨心也。</p>
</div>
<div class='div-orig'><p>須菩提。若菩薩通達無我法者。如來說名真是菩薩。</p>
</div>
<div class='div-commentary'><p style="margin-left:1em">於諸法相。無所滯礙。是名通達。不作解法心。是名無我法。無我法者。如來說名。真是菩薩。隨分行持。亦得名為菩薩。然未為真菩薩。解行圓滿。一切能所心盡。方得名真是菩薩。</p>
</div></div>
<div class='div-other'><a id='mulu21' />
<p class='h1'>○一體同觀分第十八</p>
<div class='div-orig'><p>須菩提。於意云何。如來有肉眼不。如是。世尊。如來有肉眼。須菩提。於意云何。如來有天眼不。如是。世尊。如來有天眼。須菩提。於意云何。如來有慧眼不。如是。世尊。如來有慧眼。須菩提。於意云何。如來有法眼不。如是。世尊。如來有法眼。須菩提。於意云何。如來有佛眼不。如是。世尊。如來有佛眼。</p>
</div>
<div class='div-commentary'><p style="margin-left:1em">一切人盡有五眼。為迷所覆。不能自見。故佛教除却迷心。即五眼開明。念念修行般若波羅蜜法。初除迷心。名為第一肉眼。見一切眾生。皆有佛性。起憐愍心。是名為第二天眼。癡心不生。名為第三慧眼。著法心除。名為第四法眼。細惑永盡。圓明徧照。名為第五佛眼。又云見色身中有法身。名為天眼。見一切眾生。各具般若性。名為慧眼。見性明徹。能所永除。一切佛法。本來自備。名為法眼。見般若波羅蜜。能生三世一切法。名為佛眼。</p>
</div>
<div class='div-orig'><p>須菩提。於意云何。如恒河中所有沙。佛說是沙不。如是。世尊。如來說是沙。須菩提。於意云何。如一恒河中所有沙。有如是沙等恒河。是諸恒河所有沙數。佛世界如是。寧為多不。甚多。世尊。</p>
</div>
<div class='div-commentary'><p style="margin-left:1em">恒河者。西國祗洹精舍側近之河。如來說法。常指此河為喻。佛說此河中沙。一沙況一佛世界。以為多不。須菩提言甚多。世尊。佛舉此眾多國數者。欲明其中。所有眾生。一一眾生。皆有若許心數也。</p>
</div>
<div class='div-orig'><p>佛告須菩提。爾所國土中。所有眾生。若干種心。如來悉知。何以故。如來說諸心皆為非心。是名為心。</p>
</div>
<div class='div-commentary'><p style="margin-left:1em">爾所國土中所有眾生一一眾生。皆有若干差別心數。心數雖多。總名妄心。識得妄心非心。是名為心。此心即是真心。常心。佛心。般若波羅蜜心。清淨菩提涅槃心也。</p>
</div>
<div class='div-orig'><p>所以者何。須菩提。過去心不可得。現在心不可得。未來心不可得。</p>
</div>
<div class='div-commentary'><p style="margin-left:1em">過去心不可得者。前念妄心。潛然<span class='corr'>已</span>過。追尋無有處所。現在心不可得者。真心無相。憑何得見。未來心不可得者。本無可得。習氣<span class='corr'>已</span>盡。更不復生。了此三心皆不可得。是名為佛。</p>
</div></div>
<div class='div-other'><a id='mulu22' />
<p class='h1'>○法界通化分第十九</p>
<div class='div-orig'><p>須菩提。於意云何。若有人滿三千大千世界七寶以用布施。是人以是因緣。得福多不。如是。世尊。此人以是因緣。得福甚多。須菩提。若福德有實。如來不說得福德多。以福德無故。如來說得福德多。</p>
</div>
<div class='div-commentary'><p style="margin-left:1em">七寶之福。不能成就佛果菩提。故言無也。以其無量數限。故名曰多。如能超過。即不說多也。</p>
</div></div>
<div class='div-other'><a id='mulu23' />
<p class='h1'>○離色離相分第二十</p>
<div class='div-orig'><p>須菩提。於意云何。佛可以具足色身見不。不也。世尊。如來不應以具足色身見。何以故。如來說具足色身。即非具足色身。是名具足色身。</p>
</div>
<div class='div-commentary'><p style="margin-left:1em">佛意恐眾生不見法身。但見三十二相。八十種好。紫磨金輝。以為如來真身。為遣此迷。故問須菩提。佛可以具足色身相見不。三十二相即非具足色身。內具三十二淨行。是名具足色身。淨行者。即六波羅蜜是也。於五根中修六波羅蜜。於意根中定慧雙修。是名具足色身。徒愛如來三十二相。內不行三十二淨行。即非具足色身。不愛如來色相。能自持清淨行。亦得名具足色身也。</p>
</div>
<div class='div-orig'><p>須菩提。於意云何。如來可以具足諸相見不。不也。世尊。如來不應以具足諸相見。何以故。如來說諸相具足。即非具足。是名諸相具足。</p>
</div>
<div class='div-commentary'><p style="margin-left:1em">如來者。即無相法身是也。非肉眼所見。慧眼乃能見之。慧眼未明具足。生我人等相。以觀三十二相為如來者。即不名為具足也。慧眼明徹。我人等相不生。正智光明常照。是名諸相具足。三毒未泯。言見如來真身者。固無此理。縱能見者。祗是化身。非真實無相之法身也。</p>
</div></div>
<div class='div-other'><a id='mulu24' />
<p class='h1'>○非說所說分第二十一</p>
<div class='div-orig'><p>須菩提。汝勿謂如來作是念。我當有所說法。莫作是念。何以故。若人言如來有所說法。即為謗佛。不能解我所說故。須菩提。說法者。無法可說。是名說法。</p>
</div>
<div class='div-commentary'><p style="margin-left:1em">凡夫說法。心有所得。故告須菩提。如來說法。心無所得。凡夫作能解心說。如來語嘿皆如。所發言辭。如響應聲。任用無心。不同凡夫作生滅心說。若言如來說法。心有生滅者。即為謗佛。維摩經云。真說法者。無說無示。聽法者。無聞無得。了萬法空寂。一切名言。皆是假立。於自空性中。熾然建立。一切言辭演說。諸法無相無為。開導迷人。令見本性。修證無上菩提。是名說法。</p>
</div>
<div class='div-orig'><p>爾時。慧命須菩提白佛言。世尊。頗有眾生。於未來世。聞說是法。生信心不。佛言須菩提。彼非眾生。非不眾生。何以故。須菩提。眾生眾生者。如來說非眾生。是名眾生。</p>
</div>
<div class='div-commentary'><p style="margin-left:1em">靈幽法師加此。慧命須菩提六十二字。是長慶二年。今見在濠州鐘離等石碑上。記六祖解在前。故無解。今亦存之。</p>
</div></div>
<div class='div-other'><a id='mulu25' />
<p class='h1'>○無法可得分第二十二</p>
<div class='div-orig'><p>須菩提白佛言。世尊。佛得阿耨多羅三藐三菩提。為無所得耶。佛言。如是如是。須菩提。我於阿耨多羅三藐三菩提。乃至無有少法可得。是名阿耨多羅三藐三菩提。</p>
</div>
<div class='div-commentary'><p style="margin-left:1em">須菩提言。所得心盡。即是菩提。佛言如是如是。我於菩提實無希求心。亦無所得心。以如是故。得名阿耨多羅三藐三菩提。</p>
</div></div>
<div class='div-other'><a id='mulu26' />
<p class='h1'>○淨心行善分第二十三</p>
<div class='div-orig'><p>復次。須菩提。是法平等。無有高下。是名阿耨多羅三藐三菩提。以無我無人無眾生無壽者。修一切善法。則得阿耨多羅三藐三菩提。</p>
</div>
<div class='div-commentary'><p style="margin-left:1em">此菩提法者。上至諸佛。下至昆虫。盡含種智。與佛無異。故言平等。無有高下。以菩提無二故。但離四相。修一切善法。則得菩提。若不離四相。修一切善法。轉增我人欲證解脫之心。無由可得。若離四相。而修一切善法。解脫可期。修一切善法者。於一切法。無有染著。對一切境。不動不搖。於出世法。不貪不著不愛。於一切處常行方便。隨順眾生。使之歡喜信服。為說正法。令悟菩提。如是始名修行。故言修一切善法。</p>
</div>
<div class='div-orig'><p>須菩提。所言善法者。如來說非善法。是名善法。</p>
</div>
<div class='div-commentary'><p style="margin-left:1em">修一切善法。希望果報。即非善法。六度萬行熾然俱作。心不望報。是名善法。</p>
</div></div>
<div class='div-other'><a id='mulu27' />
<p class='h1'>○福智無比分第二十四</p>
<div class='div-orig'><p>須菩提。若三千大千世界中。所有諸須彌山王。如是等七寶聚。有人持用布施。若人以此般若波羅蜜經。乃至四句偈等。受持讀誦。為他人說。於前福德。百分不及一。百千萬億分。乃至算數譬喻所不能及。</p>
</div>
<div class='div-commentary'><p style="margin-left:1em">大鐵圍山。高廣二百二十四萬里。小鐵圍山。高廣一百一十二萬里。須彌山高廣三百三十六萬里。以此名為三千大千世界。就理而言。即貪嗔癡妄念各具一千也。如爾許山盡如須彌。以況七寶數持用布施。所得福德。無量無邊。終是有漏之因。而無解脫之理。摩訶般若波羅蜜多四句經文雖少。依之修行。即得成佛。是知持經之福。能令眾生證得菩提。故不可比。</p>
</div></div>
<div class='div-other'><a id='mulu28' />
<p class='h1'>○化無所化分第二十五</p>
<div class='div-orig'><p>須菩提。於意云何。汝等勿謂如來作是念。我當度眾生。須菩提。莫作是念。何以故。實無有眾生如來度者。若有眾生如來度者。如來則有我人眾生壽者。</p>
</div>
<div class='div-commentary'><p style="margin-left:1em">須菩提意謂如來有度眾生心。佛為遣須菩提如是疑心。故言莫作是念。一切眾生。本自是佛。若言如來度得眾生成佛。即為妄語。以妄語故。即是我人眾生壽者。此為遣我所心也。夫一切眾生。雖有佛性。若不因諸佛說法。無由自悟。憑何修行。得成佛道。</p>
</div>
<div class='div-orig'><p>須菩提。如來說有我者。則非有我。而凡夫之人。以為有我。須菩提。凡夫者。如來說即非凡夫。是名凡夫。</p>
</div>
<div class='div-commentary'><p style="margin-left:1em">如來說有我者是自性清淨。常樂我淨之我。不同凡夫貪嗔無明虗妄不實之我。故言凡夫之人。以為有我。有我人者。即是凡夫。我人不生。即非凡夫。心有生滅。即是凡夫。心無生滅。即非凡夫。不悟般若波羅蜜多。即是凡夫。若悟般若波羅蜜多。即非凡夫。心有能所。即是凡夫。心無能所。即非凡夫。</p>
</div></div>
<div class='div-other'><a id='mulu29' />
<p class='h1'>○法身非相分第二十六</p>
<div class='div-orig'><p>須菩提。於意云何。可以三十二相觀如來不。須菩提言。如是如是。以三十二相觀如來。佛言。須菩提。若以三十二相觀如來者。轉輪聖王。則是如來。須菩提白佛言。世尊。如我解佛所說義。不應以三十二相觀如來。</p>
</div>
<div class='div-commentary'><p style="margin-left:1em">世尊大慈。恐須菩提執相之病未除。故作此問。須菩提未知佛意。乃言如是。如是之言。早是迷心。更言以三十二相觀如來。又是一重迷心。離真轉遠。故如來為說。除彼迷心。若以三十二相觀如來者。轉輪聖王。即是如來。轉輪聖王。雖有三十二相。豈得同如來。世尊引此言者。以遣須菩提執相之病。令其所悟深徹。須菩提被問。迷心頓釋。故云如我解佛所說義。不應以三十二相觀如來。須菩提是大阿羅漢。所悟甚深得方便。不生迷路。以冀世尊除遣細惑。令後世眾生所見不謬也。</p>
</div>
<div class='div-orig'><p>爾時世尊而說偈言。</p>
<p>若以色見我。以音聲求我。是人行邪道。不能見如來。</p>
</div>
<div class='div-commentary'><p style="margin-left:1em">若以兩字。是發語之端。色者相也。見者識也。我者。是一切眾生身中自性清淨。無為無相真常之體。不可高聲念佛。而得成就。念須正念分明。方得悟解。若以色聲求之。不可見也。是知於相中觀佛。聲中求法。心有生滅。不悟如來矣。</p>
</div></div>
<div class='div-other'><a id='mulu30' />
<p class='h1'>○無斷無滅分第二十七</p>
<div class='div-orig'><p>須菩提。汝若作是念。如來不以具足相故。得阿耨多羅三藐三菩提。須菩提。莫作是念。如來不以具足相故。得阿耨多羅三藐三菩提。須菩提。汝若作是念。發阿耨多羅三藐三菩提心者。說諸法斷滅相。莫作是念。何以故。發阿耨多羅三藐三菩提心者。於法不說斷滅相。</p>
</div>
<div class='div-commentary'><p style="margin-left:1em">須菩提聞說真身離相。便謂不修三十二淨行。而得菩提。佛語須菩提。莫言如來不修三十二淨行。而得菩提。汝若言不修三十二淨行。得阿耨菩提者。即是斷佛種性。無有是處。</p>
</div></div>
<div class='div-other'><a id='mulu31' />
<p class='h1'>○不受不貪分第二十八</p>
<div class='div-orig'><p>須菩提。若菩薩以滿恒河沙等世界七寶持用布施。若復有人。知一切法無我。得成於忍。此菩薩勝前菩薩所<span class='corr'>得</span>功德。何以故。須菩提。以諸菩薩不受福德故。須菩提白佛言。世尊。云何菩薩不受福德。須菩提。菩薩所作福德。不應貪著。是故說不受福德。</p>
</div>
<div class='div-commentary'><p style="margin-left:1em">通達一切法。無能所心。是名為忍。此人所得福德。勝前七寶之福。菩薩所作福德。不為自<span class='corr'>己</span>。意在利益一切眾生。故言不受福德。</p>
</div></div>
<div class='div-other'><a id='mulu32' />
<p class='h1'>○威儀寂靜分第二十九</p>
<div class='div-orig'><p>須菩提。若有人言。如來若來若去。若坐若臥。是人不解我所說義。何以故。如來者。無所從來。亦無所去。故名如來。</p>
</div>
<div class='div-commentary'><p style="margin-left:1em">如來者非來非不來。非去非不去。非坐非不坐。非臥非不臥。行住坐臥四威儀中。常在空寂。即是如來也。</p>
</div></div>
<div class='div-other'><a id='mulu33' />
<p class='h1'>○一合相理分第三十</p>
<div class='div-orig'><p>須菩提。若善男子．善女人。以三千大千世界。碎為微塵。於意云何。是微塵眾。寧為多不。甚多。世尊。何以故。若是微塵眾實有者。佛即不說是微塵眾。所以者何。佛說微塵眾。則非微塵眾。是名微塵眾。</p>
</div>
<div class='div-commentary'><p style="margin-left:1em">佛說三千大千世界。以喻一切眾生性上微塵之數。如三千大千世界中所有微塵。一切眾生性上妄念微塵。即非微塵。聞經悟道。覺慧常照。趣向菩提。念念不住。常在清淨。如是清淨微塵。是名微塵眾。</p>
</div>
<div class='div-orig'><p>世尊。如來所說三千大千世界。則非世界。是名世界。</p>
</div>
<div class='div-commentary'><p style="margin-left:1em">三千者約理而言。即貪嗔癡妄念各具一千數也。心為善惡之樞。能作凡作聖。其動靜不可測度。廣大無邊。故名大千世界。</p>
</div>
<div class='div-orig'><p>何以故。若世界實有者。則是一合相。如來說一合相。則非一合相。是名一合相。</p>
</div>
<div class='div-commentary'><p style="margin-left:1em">心中明了。莫過悲智二法。由此二法。而得菩提。說一合相者。心存所得故。即非一合相。心無所得。是名一合相。一合相者。不得假名。而談實相。</p>
</div>
<div class='div-orig'><p>須菩提。一合相者。即是不可說。但凡夫之人。貪著其事。</p>
</div>
<div class='div-commentary'><p style="margin-left:1em">由悲智二法。成就佛果菩提。說不可盡。妙不可言。凡夫之人。貪著文字事業。不行悲智二法。若不行悲智二法。而求無上菩提。何由可得。</p>
</div></div>
<div class='div-other'><a id='mulu34' />
<p class='h1'>○知見不生分第三十一</p>
<div class='div-orig'><p>須菩提。若人言。佛說我見人見眾生見壽者見。須菩提。於意云何。是人解我所說義不。不也。世尊。是人不解如來所說義。何以故。世尊說我見人見眾生見壽者見。即非我見人見眾生見壽者見。是名我見人見眾生見壽者見。</p>
</div>
<div class='div-commentary'><p style="margin-left:1em">如來說此經者。令一切眾生。自悟般若智慧。自修行菩提之果。凡夫之人不解佛意。便謂如來說我人等見。不知如來說甚深無相無為般若波羅蜜法。如來所說我人等見。不同凡夫我人等見。如來說一切眾生。皆有佛性。是真我見。說一切眾生有無漏智。性本自具足。是人見。說一切眾生本自無煩惱。是眾生見。說一切眾生。性本不生不滅。是壽者見。</p>
</div>
<div class='div-orig'><p>須菩提。發阿耨多羅三藐三菩提心者。於一切法。應如是知．如是見．如是信解。不生法相。須菩提。所言法相者。如來說即非法相。是名法相。</p>
</div>
<div class='div-commentary'><p style="margin-left:1em">發菩提心者。應見一切眾生皆有佛性。應見一切眾生無漏種智。本自具足。應信一切眾生。自性本無生滅。雖行一切智慧。方便接物利生。不作能所之心。口說無相法。而心有能所。即非法相。口說無相法。心行無相行。而能所心滅。是名法相也。</p>
</div></div>
<div class='div-other'><a id='mulu35' />
<p class='h1'>○應化非真分第三十二</p>
<div class='div-orig'><p>須菩提。若有人以滿無量阿僧祇世界七寶。持用布施。若有善男子．善女人。發菩薩心者。持於此經。乃至四句偈等。受持讀誦。為人演說。其福勝彼。云何為人演說。不取於相。如如不動。</p>
</div>
<div class='div-commentary'><p style="margin-left:1em">七寶之福雖多。不如有人發菩提心。受持此經四句。為人演說。其福勝彼百千萬億。不可譬喻。說法善巧方便。觀根應量。種種隨宜。是名為人演說。所聽法人。有種種相貌不等。不得作分別之心。但了空寂如如之心。無所得心。無勝負心。無希望心。無生滅心。是名如如不動也。</p>
</div>
<div class='div-orig'><p>何以故。一切有為法。如夢幻泡影。如露亦如電。應作如是觀。</p>
</div>
<div class='div-commentary'><p style="margin-left:1em">夢者是妄身。幻者是妄念。泡者是煩惱。影者是業障。夢幻泡影業。是名有為法。真實離名相。悟者無諸業。</p>
</div>
<div class='div-orig'><p>佛說是經<span class='corr'>已</span>。長老須菩提。及諸比丘．比丘尼。優婆塞．優婆夷。一切世間天．人．阿修羅。聞佛所說。皆大歡喜。信受奉行。</p>
</div></div>
<p class='juan'>金剛般若波羅蜜經卷下<span class='note-inline'>(終)</span></p>
<div class='div-xu'><a id='mulu36' />
<p class='h1'>No. 459-B 六祖口訣後序</p><p>法性圓寂。本無生滅。因有生念。遂有生緣。故天得命之以生。是故謂之命。天命既立。真空入有。前日生念轉而為意識。意識之用。散而為六根。六根各有分別。中有所總持者。是故謂之心。心者念慮之所在也。神識之所舍也。真妄之所共處者也。當凡夫聖賢幾會之地也。一切眾生自無始來。不能離生滅者。皆為此心所累。故諸佛惟教人了此心。此心了即見自性。見自性則是菩提也。此在性時皆自空寂。而湛然若無。緣有生念。而後有者也。有生則有形。形者地水火風之聚沫也。以血氣為體。有生者之所託也。血氣足則精足。精足則生神。神足則生妙用。然則妙用者。即是在吾圓寂時之真我也。因形之遇物。故見之於作為而<span class='corr'>已</span>。但凡夫迷而逐物。聖賢明而應物。逐物者自彼。應物者自我。自彼者著於所見。故覓輪迴。自我者當體常空。萬劫如一。合而觀之。皆心之妙用也。是故當其未生之時。所謂性者。圓滿具足。空然無物。湛乎自然。其廣大與虗空等。往來變化。一切自由。天雖欲命我以生。其可得乎。天猶不能命我以生。況於四大乎。況於五行乎。既有生念。又有生緣。故天得以生命我。四大得以氣形我。五行得以教約我。此有生者之所以有滅也。然則生滅則一。在凡夫聖賢之所以生滅則殊。凡夫之人。生緣念有。識隨業變。習氣薰染。因生愈甚。故既生之後。心著諸妄。妄認四大以為我身。妄認六親以為我有。妄認色聲以為快樂。妄認塵勞以為富貴。心自知見。無所不妄。諸妄既起。煩惱萬差。妄念奪真。真性遂隱。人我為主。真識為客。三業前引。百業後隨。流浪生死。無有涯際。生盡則滅。滅盡復生。生滅相尋。至墮諸趣。在於諸趣。轉轉不知。愈恣無明。造諸業罟。遂至塵沙劫盡。不復人身。聖賢則不然。聖賢生不因念。應迹而生。欲生則生。不待彼命。故既生之後。圓寂之性。依舊湛然。無體相無罣礙。其照萬法。如青天白日。無毫髮隱滯。故建立一切善法。徧於沙界。不見其少。攝受一切眾生。皈於寂滅。不以為多。驅之不能來。逐之不能去。雖託四大為形。五行為養。皆我所假。未甞妄認。我緣苟盡我迹當滅。委而去之。如來去耳。於我何與哉。是故凡夫有生則有滅。滅者不能不生。聖賢有生亦有滅。滅者歸於真空。是故凡夫生滅。如身中影。出入相隨。無有盡時。聖賢生滅。如空中雷。自發自止。不累於物。世人不知生滅之如此。而以生滅為煩惱大患。蓋不自覺也。覺則見生滅如身上塵。當一振奮耳。何能緣我性哉。昔我如來以大慈悲心。閔一切眾生。迷錯顛倒。流浪生死之如此。又見一切眾生。本有快樂自在性。皆可修證成佛。欲一切眾生。盡為聖賢生滅。不為凡夫生滅。猶慮一切眾生無始以來。流浪日久。其種性<span class='corr'>已</span>差。未能以一法速悟。故為說八萬四千法門。<span class='corr'>門</span>門可入。皆可到真如之地。每說一法門。莫非丁寧實語。欲使一切眾生。各隨所見法門。入自心地。到自心地。見自佛性。證自身佛。即同如來。是故如來於諸經說有者。欲使一切眾生覩相生善。說無者。欲使一切眾生離相見性。所說色空。亦復如是。然而眾生執著。見有非真有。見無非真無。其見色見空。皆如是執著。復起斷常二見。轉為生死根蒂。不示以無二法門。又將迷錯顛倒。流浪生死。甚於前日。故如來又為說大般若法。破斷常二見。使一切眾生。知真有真無。真色真空。本來無二。亦不遠人。湛然寂靜。只在自<span class='corr'>己</span>性中。但以自<span class='corr'>己</span>性智慧。照破諸妄。則曉然自見。是故大般若經六百卷。皆如來為菩薩果人說佛性。然而其間猶有為頓漸者說。惟金剛經為發大乘者說。為發最上乘者說。是故其經先說四生四相。次云凡所有相。皆是虗妄。若見諸相非相。即見如來。蓋顯一切法。至無所住。是為真諦。故如來於此經。凡說涉有即破之。以非真取實相。以示眾生。蓋恐眾生不解所說。其心反有所住故也。如所謂佛法即非佛法之類是也。是故六祖大師。於五祖傳衣付法之際。聞說此經云。應無所住而生其心。言下大悟。是為第六祖。如來云一切諸佛。及諸佛阿耨多羅三藐三菩提法。皆從此經出。其信乎哉。適少觀檀經。聞六祖由此經見性。疑必有所演說。未之見也。及知曹州濟陰。於邢君固處得六祖口訣一本。觀其言簡辭直。明白倒斷。使人易曉而不惑。喜不自勝。又念京東河北<span class='corr'>陝</span>西人。資性質朴信厚。遇事決裂。若使學佛性。必能勇猛精進。超越過人。然其為講師者。多傳百法論。上生經而<span class='corr'>已</span>。其學者不知萬法隨緣生。緣盡法亦應滅。反以法為法。固守執著。遂為法所縛。死不知解。猶如陷沙之人。力與沙爭。愈用力而愈陷。不知勿與沙爭。即能出陷。良可惜也。適遂欲以六祖金剛經口訣。鏤板流傳。以開發此數方學者佛性。然以文多脫誤。因廣求別本勘校。十年間凡得八本。惟杭越建<span class='corr'>陝</span>四本文多同。因得刊正冤句。董君遵力勸成之。且卒諸朝士以資募工士。大夫聞者。皆樂見助。四明樓君常願終求其事。嗚呼。如來云。無法可說是名說法。夫可見於言語文字者豈佛法之真諦也。然非言語文字。則真諦不可得而傳也。學者因六祖口訣以求金剛經。因金剛經以求自佛性。見自佛性。然後知佛法不止於口訣而<span class='corr'>已</span>。如此則六祖之於佛法。其功可思議乎哉。或者以六祖不識字。疑口訣非六祖所作。譬夫大藏經。豈是世尊自作耶。亦聽法者之所傳也。或六祖言之。而弟子傳之。吾不可得而知也。苟因口訣可以見經。何疑其不識字也。</p>
<p>允豐七年六月十日　　　天台羅適　謹序</p>
</div>
<div class='div-xu'><a id='mulu37' />
<p class='h1'>No. 459-C 重刻六祖金剛經解䟦</p><p>余生也魯其於佛氏教典諸書。素未知旁究且境值多艱碌碌塵務洵云視肉頃聞石堂大師飛錫吳山之海會寺慈雲布藹法雨披井遠近嚮慕而瞻禮者無數遂發大菩提心。登座說法。首宣金剛無上玅義余亦得從大眾中拱聽旬日因詢師之解金剛誠所謂開聾啟瞶。光明洞達矣從來之訓註金剛者果以何說為最師云解此不下千餘家而余素所尊信惟六祖解為第一。但流通雖久而板實沉沒。向曾發有重刊之願奈力薄緣艱。未遑從事耳。噫。師之度世弘慈。抑何廣大無窮<span class='corr'>已</span>哉。余雖不敏。請為授梓。以畢師志。雖然師願之。而余請之。云何為余梓。也。祖解之。而師傳之。云何為師梓也。但使天下後世永為流播。人人。知有此解。咸克無相無住。而降伏其心。則師之願。庶幾稍慰矣夫。</p>
<p>順治癸巳夏五月錢塘邑弟子湯翼聖沐手拜題</p>
</div>
<div class='div-xu'><a id='mulu38' />
<p class='h1'>No. 459-D 重刻六祖金剛經解䟦</p><p>余秉性樸素。弗事浮華。每問鯨鐘梵唄之音。輙喜動顏色。留連旬日。不忍釋去。非盡緣經啟悟。亦夙植之性使然也。昨歲隨渭陽氏。住榕省署中。與塵俗差遠。元夕觀燈於康衢。問禪誦聲。造其室。得金剛般若經。係六代祖師所解者。義理弘敷。詞旨超邁。一閱而瞭然。如千日之并照。無緣寔滯礙。方知六祖於客店聞經而解悟者。無二致也。大矣哉。我佛之妙證淵深掃空執著。使人人撥散疑雲。曉徹性天。而祖師探幽闡奧。直洞真元。信矣無一法而不津梁即五蘊而咸資解脫者也。此經解者無慮數百家。惟六祖大師解。為最上上。得而隨喜頂授。乃諸佛之所護念付囑耳。敢不銘骨鏤肌。以共報恩光乎。因捐資剞劂。以廣流通。俾閱經而知旨。從解以得源。顯煥性宗。殞空諸相。即不住相。亦不壞相。其布施福德。宜可與色見聲求者同日而語哉。敬䟦。</p>
<p>康熈丁未歲孟春鍾秀奉佛弟子周克順浩名超諫和南</p>
</div>
</div><!-- end of div[@id='body'] -->
</body></html>