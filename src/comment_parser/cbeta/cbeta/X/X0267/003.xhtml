<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經義疏釋要鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu5' />首楞嚴經義疏釋要鈔卷第三</p><p class="byline">長水沙門　懷遠　錄</p><p>二破妄顯真二初責躬遭難。</p>
<p>△請益則起者彼文云侍坐於先生先生問焉終則對請業則起請益則起注云益謂受說未了欲師更明也。</p>
<p>△更端則起者彼云侍坐於君子君子問更端則起而對注云謂異問之端倪故敬而起對也。</p>
<p>△儒有居與汝言者論語孝經皆有斯語。</p>
<p>△從法空體者表法說也即不動真際示十界身普益眾生也。</p>
<p>△肉袒者即西國以卑見尊之禮也。</p>
<p>△覆左露右者表覆權顯實也。</p>
<p>△荷大法等者荷即擔荷也自證非權非實之理即是自荷也能起而權而實之化即荷他也今阿難自荷荷他同入祕密藏中非重擔耶。</p>
<p>△胡跪者効胡人而跪也。</p>
<p>△地能生養萬物故表理也。</p>
<p>△合掌表權實相即也。</p>
<p>△冥符契合也。</p>
<p>△俾悟入者智度大海信為能入。</p>
<p>△斛飯子者斛飯即淨飯次弟也然有經中又云阿難是白飯王子故彼文云尼休王有四子一名淨飯王有二子一名悉達二名難陀二名白飯王亦二子一名阿難二名調達三名斛飯王亦二子一名摩訶男二名阿那律四名耳露飯王亦二子一名䟦提二名婆敷各隨經論出也。</p>
<p>△見惑除者<span class='corr'>已</span>斷八十八使見惑得初果也此惑能障見道故云見惑即真見道所斷之惑也又見即是惑因邪起見故。</p>
<p>△俱生在者猶有十使思三界分為八十一品斷之此惑障於修道以難斷故分為九地欲界一地自分九品謂上上品能<span class='corr'>閏</span>兩反生死上中上下中上各<span class='corr'>閏</span>一反生死中中中下共<span class='corr'>閏</span>一反生死下上下中下下共<span class='corr'>閏</span>一反生死此九品共<span class='corr'>閏</span>七反生死即七往天上七來人間若斷前六品盡證斯陀含果斷下三品盡證那含果餘有色界四地謂初禪二禪三禪四禪無色界四地空處識處無處有處非非想處地地各分九品八地共有七十二品若斷盡即證羅漢也。</p>
<p>△大教所指示處者即一實相印也即今經所顯如來藏理也有本作詣字者詣至也即不知真際至極處也。</p>
<p>▲二請示修行。</p>
<p>△奢摩他路者教能詮定即教為定之路也定能顯理即定為理之路也今請說妙定即因教為路而得發定即奢摩他之路若即指定為路是奢摩他即路單言止者圓融之定即一具三也。</p>
<p>△阿闡提此云無信根亦飜無欲謂不樂欲涅槃也由無信故不能成就善法故曰焚燒善根故知萬善以信為首是入法之根本眾行之先容華嚴云信為道源功德母長養一切諸善法左傳云信不由喪質<span class='note-inline'>(智音)</span>無益也苟有明信㵎溪沼沚之芼蘋繁薀藻之菜潢汗行潦之水可以薦於神明可以羞於王公今此人撥棄世出世間因果永滅善根故曰闡提亦飜多貪謂貪樂生死不求出離也。</p>
<p>△五體表五蘊。</p>
<p>△地表實理即表以智照五蘊空證圓常理也。</p>
<p>△翹佇者翹懸也佇待也懸懸待望如來如來慈音開示誨教也。</p>
<p>二如來現瑞。</p>
<p>△法利者將示如來藏心無上法利也。</p>
<p>△聲色用中無非智體者聲色之用皆從無漏智性顯發故得若聲若色當處絕待全是本智即一色一香無非中道古師云用則波騰鼎沸全真體以運行。</p>
<p>△種種者青黃等色表眾德也。</p>
<p>△三世間者眾生世間五陰世間器世間佛為總化之主故曰佛世間也。</p>
<p>△不離本覺者迷本覺故為三世間世間無性即是本覺也。</p>
<p>△無明堅厚土石成形者無明堅厚似土石之堅確也又內由堅執外感土石之形智定鎔時無不亡泯百年之暗一燈盡除。</p>
<p>△拔除也。</p>
<p>△六種如華嚴者謂吼擊震起動踊一一各三吼徧吼等徧吼餘皆倣此即十八變也。</p>
<p>△六情妄隔等者由眾生六情妄隔故外感國土差別本智或融詎能隔別故曰開現或可六根取境各各分限所謂聽不出聲見不超色等似國土之殊形也一相若反六用通同似國土開現也。</p>
<p>△誰為自他者智起則物物咸真理顯乃高下無別。</p>
<p>△因果不二者九界即佛界也。</p>
<p>△無明即明者迷之生死無窮悟即廓爾解脫迷則三道流轉悟則果中勝用又三千在理同名無明三千果成咸稱常樂故云皆住本國然今現土土是寂光以表大眾將取三德真土以此經正顯如來藏體三德妙常故也七既如是身亦非低尊特說經無所惑也。</p>
<p>△第三末經是此所表者下云一切世間諸所有物皆即菩提妙明元心心精徧圓含累十方寧有方所了然自知獲本妙心常住不滅等。</p>
<p>三正為開示三初總斥不了。</p>
<p>△常等四倒者此無常計常不樂計樂不淨計淨無我計我此凡夫眾生著榮四倒二乘不知本具常樂我淨而但著無常無樂無我無淨之枯四倒也。</p>
<p>△無始無明等者從無住本立一切法由法牽生分別事識起惑造業網以為種。</p>
<p>△種必有果者由貪愛煩惱為能熏本識為所熏故得業惑種子起成現行蓋是過去造業為因招感現今苦報為果於苦果身中又造種種業因招引當來苦果故云子子相生等斯則過去二支因現在五支果現在三支因未來二支果三世輪迴無有斷絕如線貫珠也。</p>
<p>△經云即涅槃經也本識為法因諸法即為果此諸法必依藏本識中故曰諸法於識藏由諸法作本識因本識得生即為果此本識必依藏諸法中故曰藏於法亦然此則本識能為諸法因亦為諸法果諸法能作本識因亦為本識果故云更互為果性亦常為因性也一蔀生三子喻惑業苦不相離也起惑必造業業必招苦理如然也起信云動則有苦果不離因。</p>
<p>△五道即三途人天。</p>
<p>△心行理外者背中道故迦葉云我等自此<span class='corr'>已</span>前皆名邪見人。</p>
<p>△殺者能殺法身慧命故。</p>
<p>△通途即大達也即失妙奢摩他路也二乘教理迂僻故云幽徑。</p>
<p>▲初示妄源。</p>
<p>△無始者無初始也從來未曾悟故說妄無始斯七種生死中名流來生死此不可窮詰初際。</p>
<p>△攀緣者攀外六塵於內分別也下云聚緣內搖趣外奔逸造業受報塵沙劫波莫能遏絕者無不由此攀緣妄想以為其本保愛此法為自性者深為誤也經云若有一法勝過涅槃我亦說為如夢如幻何況執此虗妄相想為身心也。</p>
<p>△吁歎聲也然則法無彼此得失在人如人覽鏡不觀鏡體團圓內外明潔却取像之去來以為鏡者誤之甚矣今所斥者有斯人也苟能體像是全鏡之像則無像而不是於鏡鏡是全像之鏡則無鏡而不具於像此則法界圓融本來俱現即是無始菩提元清淨體若得此意方見佛之本懷方免偏指之失方於行者不遠而得矣。</p>
<p>▲二示真源初正示。</p>
<p>△無始菩提涅槃元清淨體者性德三因也無始者本具也本有性了因故云菩提本具性緣因故云涅槃本具性正因故云元清淨體如斯三德性本具足非新非故無去無來但迷時全修在性故即三道流轉悟則全性成修故則果中勝用豈同權宗說菩提心是無常耶。</p>
<p>△識精者精者揀麤為義即梨耶也然此識體即是無常故曰元明又識精者心性也。</p>
<p>△能生者由斯理性三德不守自性隨其染緣成九界法事法既起真性即隱而不彰故曰緣所遺者如迷東為西東即為西所覆也。</p>
<p>△對法經即阿毗達磨經也。</p>
<p>△界者性也。</p>
<p>△一切法等者十界所依故故起信云所言法者謂眾生心是心則攝一切世間出世間法此心若隨染緣即有六道依正之法隨淨緣即有涅槃三德之法。</p>
<p>▲二斥迷。</p>
<p>△含褁無餘者寂照含空故也華嚴云一切眾生及國土三世悉在無有餘。</p>
<p>△日用罔知者易曰百姓日用而不知。</p>
<p>△持珠乞丐者妙經云譬如有人至親友家是時親友官事當行以無價寶珠繫其衣裏是人醉臥都不覺知往至貧里求乞衣食等彼明結緣下種之後為無明酒醉脫著二乘馳流五道自亡法財不能取用此明本有當心不能認得抂入諸趣也。</p>
<p>△懷寶迷邦者論語中文陽貨謂孔子曰來予與爾言曰懷其寶而迷其邦可謂仁乎曰不可好從事而亟失時可謂知乎曰不可日月逝矣歲不我與孔子曰諾吾將仕矣意謂孔子有才知而不仕是懷其寶也善於治國之道不執政事是迷其邦也意欲夫子仕我故答曰諾吾將仕矣今借彼語以況本有圓常之性而不認取却自流迸五道栖栖不及誰之過歟。</p>
<p>△躓困也。</p>
<p>二正權真妄中四別推心見。</p>
<p>△汝目可見者疏二解一以目為所見意云汝目在汝面上顯然令我可見二以目為能見故云目實可見我奉相。</p>
<p>△固執既深者自無始來確執此心為<span class='corr'>己</span>心性沙數算之不及故曰河沙叵算。</p>
<p>△相想者相即六塵想即分別妄心第六識也此是虗妄相家之想也。</p>
<p>△惑者迷也相起性隱故云惑汝真性然全所覆為能迷也。</p>
<p>△嫡生者正后所生也又嫡親也非螟蛉也。</p>
<p>二顯示真心疏二初示心體。</p>
<p>△真心之體本周法界者體量也。</p>
<p>△非妄非真絕言離相者離過也。</p>
<p>△能攝一切等體德也。</p>
<p>△非妄非真者是非雙絕也中論云若法為待成是法還成待等下云言妄顯諸真妄真同二妄等。</p>
<p>△絕言等者論云從本以來離言說相離心緣相下云非風非火非六根非十八界非智非識等斯則口談辭喪心緣慮亡也能攝一切等起信論也。</p>
<p>△世間即六凡。</p>
<p>△出世即四聖此則十界依正不離自心也下云一切世界因果微塵因心成體又云諸法所生唯心所現。</p>
<p>▲初舉義標門。</p>
<p>△三大者體相用也。</p>
<p>△二門者即真如生滅也此二門即寂照二法照故三千俱假無一法而不立寂故法爾空中是法咸泯寂照平等即是一心初真如門即一心之體照而常寂也即泯相顯實門唯就理說即頓教義一切事法到此門中無不真實如眾器到於燄爐咸成一體然一言真如有二種一依言真如即以言說詮辨真如之相令人生信二離言真如唯與觀智相應。</p>
<p>△唯體大者論云是心真如相即示摩訶衍自體義故二生滅門。</p>
<p>△彰染淨者九界染佛界淨。</p>
<p>△明體用者非寂非照為體而寂而照為用。</p>
<p>△顯真妄者諸幻滅盡覺心不動名真幻相虗假名妄。</p>
<p>△論因果者餘塵尚諸學明極即如來。</p>
<p>△有修證者空所空滅故名修寂滅現前故名證。</p>
<p>△或破會者斯是前塵虗妄相想故名破生滅去來本如來藏故會。</p>
<p>▲二會二相。</p>
<p>△治生等者治生產業是差別事法如斯之法全真所成法法皆妙故與實相不相違背。</p>
<p>△<span class='corr'>己</span>界者即自<span class='corr'>己</span>一念也。</p>
<p>△眾生者九界眾生也。</p>
<p>△佛者究竟覺也意顯<span class='corr'>己</span>之一念及彼彼眾生心與諸佛究竟果理實無高下不思議一也故華嚴云心佛及眾生是三無差別二別示經意二初略指二廣釋三初通示諸教然根利鈍執輕重約人皆通橫竪<span class='note-inline'>(云云)</span>乘頓漸即約行約理教權實即約教此四在今經則皆圓實。</p>
<p>△理須破斥者為執重者破令情盡方辯真妄如何難正認妄為真若便與指為真時即助彼倒執益其上慢以但見像猶未識鏡故。</p>
<p>△苦藥等是尚書語。</p>
<p>△瞑眩即冥昧發動之貌。</p>
<p>△厥其也猶良之馬舉搖鞭影即歸正路若駑駘之馬徹骨方調。</p>
<p>▲二廣釋相中初破妄顯真諸法所生唯心所現性一切心實有體性是顯真。</p>
<p>△不同前塵分別影事即揀妄。</p>
<p>▲三總結申歎。</p>
<p>△維摩法華皆有此意者然法華破三顯一似破汝等所行是菩薩道決了聲聞法是諸經之王是會也淨名以三破小以圓斥三即破貪恚癡性即是解脫罪性不在內外中間亦不常自有如其心然罪垢亦然及文殊與諸菩薩說不二法門等並是會也。</p>
<p>阿難申疑中初發心修行疑。</p>
<p>△寵弟者寵愛之弟也。</p>
<p>△恒沙國土承事諸佛等即弟子顯本義今經法華後說可誠證也。</p>
<p>△難行法事者自利利他捐身折骨拔苦與樂之事也。</p>
<p>▲疏初引涅槃。</p>
<p>△發菩提心者菩提智果發心希求此果即菩提之心也。</p>
<p>△不是佛性者不是正因佛性也。</p>
<p>△先有佛性者本具正因性也。</p>
<p>△何故復有初發菩提心者以權教修緣了難也。</p>
<p>△佛言下是佛順師子吼問為赴末代機宜說緣了性是無常也此心雖念念滅謝若能運運修之不<span class='corr'>已</span>亦能至於菩提智果涅槃斷果故云亦能破暗等若實教說本有三種三理元徧如前文云無始菩提涅槃元清淨體達性成修修三亦徧欲示眾生本有正性且示正因體徧為赴末代一類眾生宜聞帶權之說故佛覆實緣了述權緣了也。</p>
<p>▲二合今教今阿難執能造善惡之心念念生起正同涅槃似無常修得緣了佛性難常住正因佛性也。</p>
<p>△不辨三因常無常者阿難不知發心修行是緣了而却以斯難正因常徧也蓋不辨緣了無常正因常也尚未識正因常住豈況更識三因俱常然在今經必須三俱常住如來善巧漸次示之爾疏語甚略細研記消可以意得。</p>
<p>▲三無心土木疑中。</p>
<p>△發明者分別也意云若此分別之心不是我心者我乃無心全同土木也又發門即開發明顯也若如來開發明示云不是我心者我乃無心也。</p>
<p>▲二總結請。</p>
<p>△離此覺知者覺知即分別也離此現前覺了能知心外別無有心也然此眾生在迷理須破折洎乎認得其實相即方知一念即具三千無欠無餘故金錍云阿鼻依正全處極聖之自心毗盧身土不逾凡下之一念。</p>
<p>△不早辯者繫辭云<span class='note-inline'>(坤卦文也)</span>由辨之不早辯也。</p>
<p>二如來正顯二初約現法隨緣以顯心。</p>
<p>△欲令心入者即圓融定慧之心也。</p>
<p>△入者契入也。</p>
<p>△無生法是理。</p>
<p>△忍是智得此智時了一切法無不是如印可決定名無生法忍今經第三漸次得此忍也。</p>
<p>△以手摩頂者手智也頂理也將發圓智契入無相寂理故摩頂也。</p>
<p>△通達一切法門者初破無明顯法性時所有百法明門一時開現也明門者明者慧也門者通達也得此忍時於多百法門而得自在於剎那頃證百三摩地應百界化生等然斯即是三德開發也謂發一切功德發一切智慧發一切境界故名通達。</p>
<p>△總標色心者諸法雖多色心包盡是凡聖因果染淨等法也。</p>
<p>△不守自性為因等者由心本具隨緣之義能造十界依正故所造法全能造心故云唯心十界依正既唯一心一心豈存能所方知心外無法唯是一心然造有二種一者理造即性本具故名造二者約事名造良由理具方有事用也。</p>
<p>△無始妄想者根本無明也。</p>
<p>△凡聖總該者世間因果即六凡出世因果即四聖。</p>
<p>△別指依報者竪則四土相望論淨穢橫即土土論淨穢<span class='note-inline'>(云云)</span>。</p>
<p>△亦通轉者一切因果一切世界微塵也。</p>
<p>二正顯妙淨明心。</p>
<p>△三德具足者淨即解脫明即般若心即法身即一而三故稱妙亦可妙對法身。</p>
<p>△不能變動者以隨緣即不變故若隨染緣時全體為染者則不能隨淨緣成淨法也良以正隨緣時體不變故能為一切法所依也。</p>
<p>初就執定其有性。</p>
<p>△覺觀者語之加行也初心在緣名覺細心分別名觀即覺麤觀細也。</p>
<p>△思惟尋伺者思惟即分別也尋伺謂尋求伺察也即覺觀也又分別即心王覺觀即心所。</p>
<p>▲初例對五塵顯。</p>
<p>△因聲分別者由聲境牽故方起分別此明了意識取現量也。</p>
<p>▲二單就法塵顯。</p>
<p>△見聞覺知者見即眼聞即耳鼻覺即身知即舌意意云五塵不對之時有此分別性者亦非自立蓋因法塵影象而起。</p>
<p>△明了不行者不對五塵故明了意識不起也。</p>
<p>△在獨散位者獨散意識比度生解取落謝塵也。</p>
<p>△同五所取者即明了隨前五識取現量境也初塵亡體在容是真常。</p>
<p>△何必求人者勉其取捨以智自裁也故南岳云但向<span class='corr'>己</span>求莫從他覓覓亦不得得亦不真終是他心不知自性自性清淨即是法身猿猴念念躭著紛紜害馬念念狠戾不調也疏引楞伽及下文並是第八識今證意識者以細況麤也。</p>
<p>▲二釋成。</p>
<p>△皮之不存者皮喻六塵毛喻心也文出左傳。</p>
<p>△法身斷滅者真性即是法身汝若執隨境之心為真性者塵滅心滅非斷如何四彰其自失。</p>
<p>△默然自失者無語申通故默然也知執妄非故自失又失前所執緣心故云自失。</p>
<p>初正顯失疏二一釋名相。</p>
<p>△滅受想者滅其領受想念心所法也即滅盡定也。</p>
<p>△能從一禪至一禪者從初禪修念念無間<span class='corr'>已</span>至二禪二禪念念無間至三禪等故云次第。</p>
<p>△能成無漏者修此定時善能調伏漏心不起隨所修禪悉知虗假不起著心發真空慧斷諸煩惱隨所對境不生見著如此修心三漏永盡名為無漏初唯簡凡夫釋。</p>
<p>△未到定者未到初禪也亦名中間禪位位皆有此名。</p>
<p>△隨禪感果者本是有漏有著心修隨於禪中發支林功德時忽生愛著即隨定功力感生諸界如修初禪方便時有二種心一麤心住謂方便修習漸漸虗凝不復緣慮二細心住其心泯泯轉加微細也或正得此麤細住時或將得時皆有持身法起此法起時身心自然正直坐久不疲等於是若生味著心即感生未到地中諸禪亦然也。</p>
<p>△滅盡定者滅六全分盡七染分也。</p>
<p>▲二通簡三乘釋。</p>
<p>△亦可別斥前之九定者即滅受想等小乘無漏定也。</p>
<p>△俱是不了者未得大乘中道無漏也。</p>
<p>△過三有者過界外三有也然修心有異感果遂差若凡夫修則不能厭患世間但求禪定中樂及以果報生見著心等即名有漏心修也二乘即無漏心修菩薩亦有漏亦無漏心修佛以非有漏非無漏心修等廣如禪波羅蜜說。</p>
<p>▲二出所以。</p>
<p>△若了真妄者知真本有達妄元空也又了達真妄平等但有二名也。</p>
<p>二破妄見明真見中疏初明次第。</p>
<p>△見有正邪者依理起見名為正見依妄起見名為邪見。</p>
<p>▲二會二文。</p>
<p>△明心則約見而辨者即用以明體也<span class='note-inline'>(云云)</span>。</p>
<p>▲初正敘。</p>
<p>△身心不相代者身不能代心也。</p>
<p>△未染大乘法服者即以一心三觀為衣能蔽三諦上感能莊嚴三身即是著如來衣也。</p>
<p>△法食者即法喜禪悅食也於食等者於法亦等於法等者於食亦等即以煩惱為薪智慧為火以是因緣成涅槃食。</p>
<p>▲二喻顯。</p>
<p>△雖有多聞等者雖聞大法不修理定終無所證故云與不聞等。</p>
<p>△如人有目等即般若經日喻觀目喻止止觀並修達種種事即實相故故云見種種色即真善妙色也。</p>
<p>△大論以多聞對慧此以多聞對定者以圓融之行定慧體一但以多聞助止觀行也。</p>
<p>△是所說應受者如說如行也。</p>
<p>二述迷求解。</p>
<p>△煩惱者煩者擾也惱者亂也擾亂有情常處生死也煩惱當處是障即持業釋若對所知竪論即四住煩惱名為通惑見思亦名我執分別我執俱生此惑親迷且迷第六識心也若如疏云發妙明心是除煩惱障者即該五住煩惱與所知障齊但約迷理名煩惱障迷中道智名所知障也。</p>
<p>△所知障者竪論即由無明覆根本智於所知理不了名之為障即所知之障依主釋慈恩云所知不是障障所知名為別惑見思也。</p>
<p>△擾惱不生無煩惱障。</p>
<p>△業性不結是無業障誰為生死是無報障。</p>
<p>△誰為涅槃是無三德此則德障一體相名都泯法界獨朗是曰寂常心性。</p>
<p>△無上覆者孤幼也。</p>
<p>△權實父母者權智幹事即父也實智長養曰母。</p>
<p>▲初放光灌頂。</p>
<p>△萬字者表平等理為萬法之本光表從體發於見用。</p>
<p>△必受安樂者三德具足究竟真樂也下云安樂解脫。</p>
<p>△天樞者即則天時於端門外立一所以銅鑄廣一丈二尺高九十尺狀似今之幢也上列日月星象并有字標額上以銀為蓋下以銕為山義似璇璣玉衡之類以紀德也。</p>
<p>△無漏淨眼普見十方者眼即智也謂圓照十界機也。</p>
<p>△智果同者佛佛道齊也。</p>
<p>△乘因不二者同乘一實到如來地也微塵如來一門超出妙莊嚴路則諸佛<span class='corr'>已</span>乘菩薩今乘未來當乘故曰不二。</p>
<p>二許為宣說。</p>
<p>△建大法幢者圓頓大法超出偏小故名曰幢幢者高顯之貌。</p>
<p>△建大義者無上妙教盡未來際自利利他脫苦得樂故也。</p>
<p>△十地隔羅縠者有一分微細無明也。</p>
<p>二答由。</p>
<p>△染部捺陀此云上勝金。</p>
<p>△觀經疏即遠法師疏也。</p>
<p>△赩者盛貌文選云瑤草正翕赩注云翕赩盛鬱貌。</p>
<p>初告語。</p>
<p>△實言告汝者先按定令諦信也佛具五語不誑眾生。</p>
<p>▲二正例。</p>
<p>△例我拳理者理道理也。</p>
<p>△均同也今以汝眼類例我拳義理均否。</p>
<p>△唯然者唯即應諾之辭老子云唯之與阿相去幾何注云禮對曰唯然者如是也順許之辭也。</p>
<p>▲二驗。</p>
<p>△所以者何者所以非見全無者何也五通見黑無別應立量云盲者眼根是有法是見故為宗因云能見暗故喻如有眼見暗有眼見暗既是見無眼見暗亦是見初牒向執情。</p>
<p>△忽得眼光者或得金錍決膜重發勝義照了前塵故曰眼光常情所見咸謂是眼見也。</p>
<p>△燈之與眼但是見緣者此二秪是瑜伽九緣二緣也眼即根緣燈即明緣也。</p>
<p>▲三結歸心見。</p>
<p>△餘是助因者燈眼是發識助緣也。</p>
<p>△令知其根本者<span class='corr'>已</span>知見之根本須是心也。</p>
<p>△未辨真妄者猶未辯折此見是真是妄也二廣約諸相辯釋中初阿難佇佛慈音。</p>
<p>△羝羊者語出周易如羝羊觸於藩籬進為身礙退被角違即進退不得之象類似阿難取捨難明也故茲默請覬佛開示也。</p>
<p>▲初如來問悟因由。</p>
<p>△鹿苑者梵云波羅奈此云鹿苑亦云鹿林即先王養鹿之苑囿也<span class='note-inline'>(云云)</span>。</p>
<p>△五人者即世尊修道時遣內族三人外族二人給侍太子後疑世尊所修不真遂皆捨去入此苑中修外道法故佛先度也憍陳如是姓此云火氣阿若多斯云解是名也。</p>
<p>△相次捨去者內族三人執樂為道即摩訶男婆提婆敷見修若行謂為非道忍苦不禁捨之而去外族二人執苦為道即憍陳頞鞞見食乳麋乃云太子敗道喪志遂捨而去。</p>
<p>△三轉者一示相轉謂此是苦此是集等二勸修轉謂此是苦汝應知此是集汝應斷斯是道汝應修斯是滅汝應證三作證轉謂此是苦我<span class='corr'>已</span>知汝應知等<span class='note-inline'>(云云)</span>。</p>
<p>△說生滅四諦者所謂若則三相遷移集則四心流動道則對治易脫滅則滅有還無此最麤淺屬小乘也然凡有四種四諦一生滅如上二無生謂苦無逼迫相一切皆空故集無和合相因果俱空故道不二相無能治所治故滅無滅相法本不生今則無滅故三無量謂苦有無量相一界尚有無量況十界邪集有無量相者貪瞋癡種種心種種身口集業等道有無量相者謂折體巧拙方便曲直等滅有無量相者如是方便滅見滅思惟滅塵沙滅無明等四無作謂皆是實相不可思議非但第一義諦無若干一切皆無若干迷為苦集悟為道滅今疏且約權小說故屬生滅若以開權後經及下敘悟須在無作。</p>
<p>△別指集諦者集即見思煩惱分別煩惱八十八使見惑俱生即思惑。</p>
<p>初標所悟。</p>
<p>△我今長老者此人最有年齒也凡諸經列眾若約年齒即列陳知為首若約慧解即列身子為首又但有德行皆稱長老如經中稱阿難為長老。</p>
<p>△獨得解名者最先解故感諸天在空證云陳如先解。</p>
<p>△生空者由不執五蘊得眾生空也。</p>
<p>▲二述解二一述客義。</p>
<p>△俶裝者文選云簡元辰而俶裝注云俶始裝而行也。</p>
<p>△攸往者所往也易曰利有攸往然據圓人不斷五欲而淨諸根三道即三德無明即明豈同客之去來塵之搖動但以無動而動無去而去即不礙圓意也。</p>
<p>▲二述塵義。</p>
<p>△清陽目也。</p>
<p>△發明者照現也喻觀智也。</p>
<p>△塵惑微細觀智斷之。</p>
<p>△主空喻真性者近言即偏真法性據經遠言即中道真如佛性也須敕陳如說客塵義者欲令深達即體之見本來常住無去無來故佛善巧適時御物蓋知陳如所悟法門最堪引接故令部折以為阿難所悟之筌也又緣在此人也。</p>
<p>初引手問答。</p>
<p>△屈五轉指等者欲示見性不動故舉手以示也然前問悟因由科中云舒兜羅綿網相光手二句經文合在斯出<span class='note-inline'>(云云)</span>。</p>
<p>▲一就見推窮<span class='corr'>已</span>下經疏並可見眄斜視也總責意者蓋責阿難汝今既能認得見體動靜雙絕顯手自有傾搖云何前來却認攀緣擾壞之心以為真性認像失鏡過莫大焉不但汝之一人如此一切眾生無始至今認生滅妄想於是執身執境輪替罔休有將此文是責阿難不合見手開合見頭搖動者甚不便也佛意且令阿難明識真妄一則經文大緊二則第二卷中如來示匿王身自遷改見性無動又示阿難諸境自有還滅見性無遷並是孤起但作如來許今認見之見責彼前文認妄之非也請細詳<span class='note-inline'>(此下入第二經)</span>。</p>
<p>初述阿難願辨真妄以此段經無阿難問辭但是集經之家敘述阿難所懷之事也。</p>
<p>△泰然者安然暢泰也。</p>
<p>△真妄虗實者真實虗妄也。</p>
<p>△二發明性者希覬如來為我開發明示何者是真實不生滅性何者是虗妄生滅之性也以阿難因聞阿若多說客塵之義解知見性無動遂疑現前見性為便是真為別有耶而不發問者但以屢扣佛慈深蒙指誨內慚暗短未體大猷況以師嚴道尊莫敢容易發言賴得匿王發與斯旨。</p>
<p>初引外敘疑。</p>
<p>△自然見者此人計道不須修但八萬劫若盡自然解脫如擲縷丸於高山線盡自止迦旃延毗羅胝子即六師中二人也。</p>
<p>△發揮者發趣揮揚也語出孝經序。</p>
<p>△諸有漏者通該未發圓解未證圓理皆名有漏。</p>
<p>△狐者妖獸也玄中記云千歲之狐為婬婦百歲之狐為美女述征記云風勁河氷始合要須狐行。</p>
<p>二問答未滅知滅。</p>
<p>△新新不住者滅而復生生<span class='corr'>已</span>復滅故曰新新。</p>
<p>▲三問答先幼何貌。</p>
<p>△<span class='corr'>已</span>從衰老者漸漸改易<span class='corr'>已</span>至衰年五十<span class='corr'>已</span>去並曰衰年。</p>
<p>△未巾冠者十五曰童即未束髮加冠也山無草牛無角皆曰童近於衰耄即惛忘也八十曰老九十曰耄今近於耄年也。</p>
<p>△觀五十時宛然強壯者反觀年五十時雖曰衰年比今六十<span class='corr'>已</span>高其五十上宛似強壯意顯衰弱今又甚也。</p>
<p>△微細四相者即一剎那心具生住異滅也不同一期四相故曰微細此一晝夜凡有六百三十八萬剎那。</p>
<p>疏正述中。</p>
<p>△秖於生滅了不生滅者不離秪今之見即是性淨明心也如波即水故圭山云識如幻夢但是一心秪為根機未堪故須漸破漸會方於物物咸見真常方便多門秪為逗機故也。</p>
<p>△相雖麤近者一往說云身變而見不動意則令了此見即是真常故云旨甚深微下云此見元是菩提妙淨明體肇師云聖遠乎哉體之則神道遠乎哉觸事皆真既知萬法本無去來故知見性元無生滅。</p>
<p>▲二引證。</p>
<p>△如自觀身實相者謂諸佛解脫當於眾生心行中求一切眾生相即菩提相以眾生與佛一如無二如故。</p>
<p>▲二問答見河同異。</p>
<p>△無異之語甚好思量者既言無異合知真妄體一是顯性常然亦非但見性無異直謂法法圓常故經云世間相常住又云治生產業皆與實相不相違背。</p>
<p>▲三斥彼置疑。</p>
<p>△皺者為變者有為則被行法遷變也。</p>
<p>△不皺非變者不是有為則不被行變。</p>
<p>△趣爾舉者意云俱是斷見外道隨便舉也。</p>
<p>初阿難乘違發問。</p>
<p>△若此見聞必不生滅者若此波斯匿王見聞之性必定常住何以世尊斥云自是前塵虗妄相想耶。</p>
<p>▲二竪臂以示此出倒見。</p>
<p>△首尾相換者上下相飜也肩處為首手處為尾今若以竪為正即手却為上肩却為下即是尾却為首首却為尾也故云相換也。</p>
<p>△一倍瞻視者垂手是正謂之為倒是一迷堅手是倒却言是正是倍迷也。</p>
<p>△以此驗之者以此見手正倒驗之也。</p>
<p>△正徧知者二乘非正非偏權菩薩離邊顯中正而非偏即邊顯中名正徧知初徵倒所在。</p>
<p>△古人作泯相解者意云名字尚無更將什麼號為顛倒正真抄云有正有倒是凡夫見無正無倒是諸佛見不約竪手垂手隨身不隨身以明但約子體不曾遷移竪則全手竪垂則全手垂但執相迷體故見正倒也。</p>
<p>△血脉不貫者既泯却正倒向下正辨正倒經文孤起義不連貫也。</p>
<p>三廣示倒相二初與悲敘其常說。</p>
<p>△佛<span class='corr'>興</span>慈悲者悲能拔苦慈能與樂即拔阿難大眾無明之苦與常住真心之樂。</p>
<p>△天鼓者天帝宮中有鼓修羅若來則鼓中預自發聲云賊軍來也海潮無念而潮至不失其期。</p>
<p>△無緣者不是先謀後動但隨眾生根緣法爾自應也如鏡現像豈先念而方現耶然佛有三緣慈一眾生緣慈無心攀緣一切眾生而於眾生自然現益二法緣慈無心觀法而於法自然普照三無緣慈無心觀理而於平等第一義中自然安住。</p>
<p>△不待請者佛為法界眾生不請之友但隨根熟眾生自然而應如箭筈相當如鏡物相對。</p>
<p>△十一色者五根六塵。</p>
<p>△八識者前六末那賴耶。</p>
<p>△不相應二十四者謂一得二命根三眾同分四異生性五無想定六滅盡定七無想事八名身九句身十文身十一生十二老十三住十四無常十五流轉十六定異十七相應十八執速十九次第二十方二十一時二十二數二十三和合性二十四不和合性。</p>
<p>△五十一心所者徧行有五作意觸受想思別境有五欲勝解三摩地念慧善有十一信精進慚愧無貪無嗔無癡輕安不放逸捨不害煩惱有六貪瞋慢無明疑不正見隨煩惱二十忿恨惱覆誑諂憍害嫉慳無慚無愧不信懈怠放逸惛沈心亂掉舉失念不正知不定有四睡眠惡作尋伺。</p>
<p>△六無為者一虗空二擇滅三非擇滅四不動五想受滅六真如。</p>
<p>△五位者如上百法總成五位一是心二色三心所四不相應五無為既是唯心所現此之百法皆性本具無有一法在心性外照故百法宛然寂故一法不立寂照不二唯是一心故得生滅去來皆如來藏。</p>
<p>△無體可得者如波無自性唯一水故。</p>
<p>二通妨言。</p>
<p>△對妄立者以對妄法義立真如之名也以真如體即一心故離一心外無別真如體也斯則不但名假體亦全無也以為一心之所奪故如云水之濕性別無波之性也權宗不說一心故云體實今云一心所現豈一心外別有體耶。</p>
<p>▲初標指。</p>
<p>△心現身心者上是妙淨明心下是幻身妄心。</p>
<p>▲二責失或可遺失妙等三句經文對中真俗三諦可解。</p>
<p>△認悟中迷者動寂故為皆在大覺中也理本悟而生自迷也。</p>
<p>△正指倒處者妄身心也。</p>
<p>▲三敘妄。</p>
<p>△晦昧者迷暗也最初一念無明不了故曰晦昧論云由不如實知真如法一不覺心起說名為業內有無明妄想故外感頑空先現故曰為空由無明妄見與頑空互相摩觸互相交織故結成形色即有國土山河正報有情故曰色雜妄想想相為身也由是虗妄境界引起分別妄心覽取前境於內念念分別分別不息遂成分離取六塵境故曰聚緣內搖趣外奔逸。</p>
<p>▲疏二初對三細。</p>
<p>△汝見虗空徧十方界者妄見頑空稱法界迷也妄想澄凝則為國土堅確妄想知覺則成有情紛擾。</p>
<p>△空見不分者示其微細也見未派為六根八識空未凝相形狀體質故曰不分。</p>
<p>△業轉二相者晦昧是業相業者為因義最初一念為九界染礙之因也為空即第二念起也由內有妄見外感頑空也見即轉相轉前動心起成能見。</p>
<p>△互相待者妄見頑空一動一靜相形對待結成形色也境界畢具故曰現相。</p>
<p>▲二對六麤。</p>
<p>△前二麤者論云以有境界緣故復生六種相等前二即智相相續相義如玄談釋。</p>
<p>△遂成分離者即分離事識取六塵境各奔本境故曰分離所謂眼根取色耳分別聲鼻齅諸香等後二麤即執取計名也執則執著前境由堅執故但計善惡名字即起煩惱。</p>
<p>△煩惱道畢於此者此四麤是三道中煩惱道也後二麤即業苦二道也。</p>
<p>▲五結迷。</p>
<p>△緣而執受者根身種子屬正報故云內第六緣而復執受故有情有知覺山河大地屬依報是外境故第六但緣不執受故無知覺也。</p>
<p>二約喻結指倒相。</p>
<p>△目為全潮者但見一漚却目為全潮大海便謂<span class='corr'>已</span>能窮盡大瀛渤澥也譬認妄為真也。</p>
<p>△百非者凡百有為無為事理染淨一切名相都泯也又百非者起信疏中約一異有無四句一一句各四謂一非一亦一亦非一非一非非一異非異亦異亦非異非異非非異餘二句傚此四四成十六句約三世成四十八又約<span class='corr'>已</span>起未起各四十八成九十六更加根本四句即一百也。</p>
<p>△中間以法進退相例者認妄棄真是法進則汝認手既以倒為正驗知汝認妄為真也退則汝認妄為真恰似認漚為海疏示今意。</p>
<p>△緣塵事境也。</p>
<p>△名相則名言法相也謂三科五蘊七大八還四見因緣自然和合非合等今此經中一時遣蕩也隨落一法即成戲論也。</p>
<p>二正釋經文中初述悟。</p>
<p>△悲救深誨者從如來輪手下指問阿難言汝今見我母陀羅手至此經文皆是如來深<span class='corr'>誨</span>也又從放光宣呪提獎阿難歸來佛所是悲救從佛問發心至此為深<span class='corr'>誨</span>也。</p>
<p>▲二彰疑。</p>
<p>△允所瞻仰者允信也現以緣心信佛所說妙心仰瞻佛之相好而我徒得信仰之心未敢認為真常妙性恐不稱佛所誨旨故欲望如來指示令我除疑故云拔我疑根也。</p>
<p>△歸無上道者道理也疑根若除可以旋歸無上妙理也。</p>
<p>疏二解名相。</p>
<p>△徧窮生界者佛以一音說法起十界機緣隨一一機各得開解故起信云圓音一演異類等解此顯如來一音中具一切音一切音即一音故曰圓音音而非圓如世間絲竹之類圓而非音如世鐘鼓之類唯佛如來圓而且音。</p>
<p>▲初指定其非。</p>
<p>△汝等尚以等者汝等尚以緣塵生滅之心緣佛言音便認此心為自性者累我所說之法亦成所緣塵境則不能與所詮法性相應故曰非得法性須達文字性離方與法性冥合也。</p>
<p>△離能所相者淨名云其說法者無說無示其聽法者無聞無得圓覺云未出輪迴而辯圓覺彼圓覺性即同流轉等輪迴即分別也。</p>
<p>▲初指月雙迷。</p>
<p>△指月俱迷者認指為月亦迷指也認能詮言為所詮旨亦失能詮之教故曰詮旨兩失也。</p>
<p>▲二明暗俱失能喻可知月指也月體明瑩有光曜故指體皮骨暗昧法故。</p>
<p>▲二合以法合喻者汝若捨詮緣旨大似因指識月汝若執詮失旨恰如背月認指也。</p>
<p>▲三合中云。</p>
<p>△若真汝心則無所去者有二意一則若斯分別法音之心是真實者應無所去今且不然二則分別法音之心自有往來若汝真性則不曾往來生滅故曰則無所去初例成無性。</p>
<p>△云何離聲無分別性二句經文亦可節在前科為責結之詞<span class='note-inline'>(云云)</span>。</p>
<p>△豈唯聲分別心者意云不但分別聲心離聲無性乃至分別色心離色相外亦無自性可得。</p>
<p>二指同外宗。</p>
<p>△非色非空者塵滅則無故非色塵對則有故非空。</p>
<p>△二十五諦者是加毗羅外道立有十萬偈即僧佉論此云數術明因中有果計二為宗一是從冥初生覺過八萬劫前冥然不知亦云世性世間眾生以斯為本性得生起故以斯生覺諦亦名大諦次從覺生我心從我心生五惟量即色聲香味觸從五塵生五大地水火風空從五大生五知根眼耳鼻舌身有覺知故從五知生五作業根手足口大小便道能有用故云業更有心平等根能徧緣故即二十四諦即是我所皆依神我神我名為主諦能所合論故二十五諦冥性是總名別名三德梵云薩埵<span class='corr'>剌</span>闍荼摩此云勇塵暗由此三德為生因我思勝境三德即變起中間二十三諦為我受用餘如疏俱舍梨是斷見外道。</p>
<p>初阿難承前敘難。</p>
<p>△若我心性等者意云我之緣心既隨六塵還滅未審如來以何為無還心耶。</p>
<p>△阿難執者是妄者然法無彼此功過在人譬猶金為師子會者便知全是真金惑者但見師子不識真金大似阿難因佛開示<span class='corr'>已</span>能知真識妄而猶未達全妄是真但執其相不達其性故云執者是妄。</p>
<p>初約權標指許說。</p>
<p>△權指事為明元者迷理而起體即元明也。</p>
<p>△雖非妙精明心者非是理性真見也然則如來向下亦非離此見而是真見今此且要阿難明識事理真妄昭彰洎乎揀辨分明還秪指相即性達事即理無二別也。</p>
<p>▲初列八境西國堂舍皆面東故曰洞開東方。</p>
<p>△戶牖者書云一扇曰戶兩扇曰門說文云牖者穿壁以木以交窻也爾雅曰在牆曰牖在門曰窓。</p>
<p>△觀壅者障隔不通也。</p>
<p>△分別處者所分別境也或分別即差別謂前塵差別之處即見之所緣。</p>
<p>△鬱[土*孛]者鬱盛[土*孛][土*孛]然起也。</p>
<p>△<span class='corr'>斂</span>氛者即霧氣收藏也氛即秋氣也。</p>
<p>▲二明各還一一合例明境經家避繁也具云暗還黑月何以故無黑不暗暗因屬黑是故還黑通還戶牖何以故無牖不通通因屬牖是故還牖壅還牆宇何以故無牆不壅壅因屬牆是故還牆緣還分別何以故無境無緣緣因屬境是故還境鬱[土*孛]還塵何以故無塵不[土*孛][土*孛]因屬塵是故還塵清明還霽何以故無霽不清清因屬霽是故還霽。</p>
<p>▲二釋。</p>
<p>△若還於明等者意云見性若隨明境而滅則暗相現時無復見暗以其見性隨明滅故餘例知。</p>
<p>▲三結。</p>
<p>△汝不還者非汝而誰者汝不滅之見性若非汝之真見而是何耶。</p>
<p>▲三就本彰迷以結責。</p>
<p>△永不離本者事即理故用即體故從心發見見即真心之用也今指事即理如波即水也又修即性故。</p>
<p>三約體用重明中初申問。</p>
<p>△用約人者但由人有優劣故發見用有淺深也。</p>
<p>△體對物論者物境自有差殊見體實無移改。</p>
<p>△分二科者用優劣體無差也。</p>
<p>▲初用優劣中。</p>
<p>△未得無漏者以初果人方能斷見未斷事惑未發神通故借力見。</p>
<p>△菴摩羅果者奈也亦飜無垢。</p>
<p>△不寢者因佛座下不見那律佛問何在答云睡未起因被訶云咄咄胡為寢螄螺蚌蛤類一睡一千年不聞佛名字於是勤意修行七日不睡遂失雙目。</p>
<p>△作意數者作意偏修天眼觀智也數者謂百法中有作意一數也不同餘人果後任運發得故但見小千界也。</p>
<p>△五眼三智者肉天慧法佛五眼也佛肉眼見大千麤色盡理言之能見法界麤色佛天眼見十方世界死斯生彼及善惡等佛慧眼見法界假中俱空佛法眼盡法界任運真化分別藥病一一方便皆令得入佛眼唯見實相三智者一切智<span class='note-inline'>(空)</span>道種知<span class='note-inline'>(假)</span>一切種智<span class='note-inline'>(中)</span>然斯三智體一隨其照用義立三名。</p>
<p>二敕揀中。</p>
<p>△汝應於斯分別自他者由阿難前云我雖識此見性無還不知如何別得是我真性佛即為阿難示其見秪是一隨功發用乃成勝劣故知物自有異見體無差阿難遂疑見體隨塵亦有差異此則阿難執見有相佛意云真見之體離相絕名無有此彼如何同物有差殊耶於是縱而責云見若同物有差你應為我指出見體同物無疑故云汝應於此分別自他等。</p>
<p>▲初明非見之物是前塵。</p>
<p>△是物非汝者自是物象且非是汝見性。</p>
<p>△七金山者七重金山圍繞須彌也。</p>
<p>初正破中。</p>
<p>△若見是物者或可直作阿難計云雖言見性同物差殊而物象見性混而無別如何令我辨得自他故此牒而破之則汝下破意云汝既見即是物我見亦即是物我見若是物應被汝見也。</p>
<p>▲二轉破疏云。</p>
<p>△省略者合云名為見吾之見自然非彼不見之相者既云不見須見之不得今既可見則反是見非不見也恰同前云相有則在云何無著。</p>
<p>▲三結破。</p>
<p>△五重者若不見吾不見之處一也亦不見吾見處二也吾見自然非物三也汝見亦非是物四也云何非汝真見五也。</p>
<p>初正破。</p>
<p>△又則者重復之義也無別計詞但是重破若見是物之執也經文語簡合云又則若見是物汝今見物之時汝既見物物亦見汝汝意云若見即是物應知物中有見物既有見即能見汝也既能見汝汝應反是所見物也物有見故物應反是能見性也故云體性紛雜。</p>
<p>△不成安立者世諦也一一各自安立不可混也。</p>
<p>▲二顯是。</p>
<p>△若汝見時是汝非我者或可云汝見物時自是汝見且非佛見故云非我。</p>
<p>▲三斥疑。</p>
<p>△性汝不真者能性之心不是真耶却來問我求心豈非錯耶。</p>
<p>△明真見離緣者不逐緣生不由境起終日塵染未甞不潔終日靈照未甞不昏非昏非照非染非潔物我皆如方曰真見離緣。</p>
<p>四廣釋中初申疑須彌出海八萬由旬四王處半腹與日月齊故曰四萬由旬正云俞善那斯云合應計應合爾許度量也大論有三品上八十里次六十里小四十里。</p>
<p>△堪忍者悲華云是諸眾生堪任忍受三毒諸煩惱故。</p>
<p>△廡者漢書云全陳廊廡下注云廊周屋廡門屋。</p>
<p>△猶預者疑惑也禮云決嫌疑定猶預猶預皆獸也此二物皆進退多疑也或云猶犬也此物隨人或前或後不定也。</p>
<p>▲舉喻釋中二雙破。</p>
<p>△在方器中應無方空者意云空若不定則見空在方器中時應知非是空方自是器方也在圓器時非是空圓自是器圓意云空體周徧無彼無此無方無圓器自或方或圓故見空有方圓也以喻境自有寬有狹見性實無舒卷去來新故常自安然也。</p>
<p>▲三合顯。</p>
<p>△云何為在者見性之義恰似虗空云何說有舒縮而可在耶又見性之義秪如是此云何却謂不知所在耶在歸著也。</p>
<p>▲三會通二初迷心執境。</p>
<p>△為物所轉者既見塵境實有故為物境所轉由是境大則觀大境小則觀小是故見不超色聽不出聲齅不越香甞不逾味覺不離觸思不出法詎能忘緣自在無礙。</p>
<p>△境從心變者心生則種種法生也。</p>
<p>△心隨境轉者以法生故種種心生也。</p>
<p>▲二悟物咸真。</p>
<p>△若能轉物者轉者體達也即以圓融妙智體達色心諸法當處即空全是真實無妄可除無真可得法法塵塵盡如來藏妙真如性故曰即同如來下云歇即菩提又云知見無見斯則涅槃此即虗空大地應念化成無上知覺也然則如來是究竟果號義通五即解行兼含始則依言解理是名字轉物乃至妙覺如來究竟轉物<span class='note-inline'>(云云)</span>由即故始終俱是由六故凡聖不濫。</p>
<p>△身心圓明者色心不二不二之體周徧法界故也。</p>
<p>△不動道場者理智一如法界獨朗能起妙用故云於一毛端等由轉物故即三德圓顯也則同如來是智即般若德身心圓明是理法身德於一毛等即解脫德此之三法不可思議名如來藏疏文節釋可見。</p>
<p>二破見性離身疑中初疑。</p>
<p>△現在我前見必我真者阿難不了會通萬法唯心却執如來令轉目前山河成我真見故云現在我前此現前見必定是我真見者故云見必我真現前物象既是我見我今身心還是何耶故云復是何物。</p>
<p>▲二難。</p>
<p>△若實我心令我今見者意云彼現在我前之見實我心性令我得見故云令我今見現前見性既實我真而今之身應合非我故云而身非我。</p>
<p>二牒疑立理意云若的可見者應在處所汝可分明指陳示我故云非無指示。</p>
<p>△疏云豈成真見離緣者意云本來竪窮橫徧無所不在不可聲色求不可名相取若有方所相狀豈是離緣耶。</p>
<p>▲三以理推徵。</p>
<p>△若空是汝見性斯則空<span class='corr'>已</span>成見復以何者為空意云須是空見兩存不相傾奪方名離空有見物亦例知。</p>
<p>▲三答釋不知。</p>
<p>△若樹非見云何見樹者意謂若樹即是非見云何復見於樹既稱非見須見不及如前云若見不見自然非彼不見之相也。</p>
<p>△若樹即見復云何樹者若所見樹即是見者既喚做見不可更詺為樹故云復云何樹。</p>
<p>二大眾失其守守即保守是見非見二義之中還守何得故云失守。</p>
<p>△非無學者指學人也意以無學果人經法華後按位尚入相似<span class='corr'>已</span>達法界故不惑也或可橫來此會之機及法華起去之徒未入祕藏俱名有學。</p>
<p>▲三法王安其意。</p>
<p>△如所如說者上如稱義下如即真如謂稱所證真如以說故云如所如說如來見阿難推是見不得印云如是如是推非見不得亦印云如是如是恐阿難大眾將謂佛同反印順外道故安而慰之令其諦思。</p>
<p>△四矯亂者一於一切時皆亂其語二但言其無三但言其是四無容窮詰。</p>
<p>△不死者計不亂答生不死天。</p>
<p>三會通中初敘其不悟。</p>
<p>△發明二種者不解如來於色空境上開發明顯是與非是二種義也。</p>
<p>▲二出其因由。</p>
<p>△應無所矚者矚見也既云非見應不可見。</p>
<p>△疇昔等者非謂大眾宿昔以來善根鮮少故生驚怖蓋是是非之義深固幽遠非淺識之所知也自非文殊大智啟發根元餘人但抱驚惶而<span class='corr'>已</span>疇語辭也。</p>
<p>二如來會通二初顯諸法唯心是非雙絕。</p>
<p>△自住三摩地中舉其自證法也由修一心三止首楞嚴定證一心三諦之理也然此妙定修通觀行相似證唯分真究竟下云從聞思修入三摩地又云生滅既滅寂滅現前此皆語證也位當地住今經即第三漸次。</p>
<p>△見與見緣等者修此定時了根境識即是性常即俗而真無法可得如同空華全華是空故曰本無所有即真而俗諸法宛然如全空是華故曰此見及緣中道雙非即是法界故曰元是菩提妙淨明體斯則三諦互融無法可得平等平等離言絕相豈有是非而可在耶故曰云何於中有是非是。</p>
<p>△疏<span class='corr'>已</span>離業識者即諸如來究竟證得三摩地故無有彼此色相迭相見故如何更說是非之相耶。</p>
<p>△增上緣者增上勝力助生識也。</p>
<p>△所緣緣者由所緣境為緣能牽生識也心如羸人非杖不行故假杖境為助緣也。</p>
<p>△不覺即覺者知見無見斯則涅槃也。</p>
<p>△念無自相者念即無明無明無體全是真如也。</p>
<p>△離性離相者即亡性相二執也又即真而俗故離性即俗而真故離相性相雙亡事理無礙故於法法咸會性常也。</p>
<p>初問。</p>
<p>△更有文殊等者意云如汝文殊還可名汝為是文殊得否又可名為無文殊得否。</p>
<p>▲二答。</p>
<p>△有是者則二文殊者疏外更一解意云於真文殊上更添一是文殊即二文殊也。</p>
<p>▲二合顯。</p>
<p>△此見妙明者見能照了前塵故曰妙明又此見從妙明性發故曰妙明。</p>
<p>△本是妙明等顯真也本具性德真明故曰妙明。</p>
<p>△無上菩提即大覺也本無九界垢染曰淨體性周徧曰圓即本明大覺清淨圓滿常住真心也。</p>
<p>疏三斥非顯是。</p>
<p>△二月空華皆脫體全無更論什麼大小妍媸者哉。</p>
<p>△攻異端者論語云攻乎異端斯害也矣注云善道有統故殊途而同歸異端不同歸也異瑞喻執權小也。</p>
<p>△居一切時等是圓覺經語居一切時不起妄念者謂四儀中不起貪嗔愛惡諸雜念慮也古人云有念即眾生無念即諸佛下云歇即菩提等。</p>
<p>△於諸妄心亦不息滅者若了諸念元空有何可息如知蛇是繩無蛇可滅古人云森羅萬象古佛家風碧落青霄道人活計。</p>
<p>△住妄想境不加了知者諸法無心本自知覺更起了知故曰加也古人所謂舉足下足鳥道無別坐臥經行是非懸絕。</p>
<p>△於無了知不辨真實者忘分別處不得認為真實法愛若生藥還成病古人云澄元湛水尚掉孤舟圓覺云種種取捨皆是輪迴斯則終日居晦未甞不照終日昭彰未甞知覺方能語默作做咸與藏性相應豈有是非而可在耶。</p>
<p>三破因緣自然中初外計同真難。</p>
<p>△覺緣者真覺緣由行相也。</p>
<p>△躶形拔髮等此尼乾外道此云離繫即拔髮露形無所貯畜。</p>
<p>△五熱者四邊火炎頭上日曝也。</p>
<p>△投灰者梵云幡輪鉢多此云塗灰即徧身塗灰也並苦行也。</p>
<p>△界趣生本者即三界五趣受生之本即賴耶為總報主也。</p>
<p>△神我者即數論外道立二十五諦也。</p>
<p>▲二自語相違。</p>
<p>△楞伽城名彼有山名摩羅此山出種種寶物故云能種種現斯乃城因所出之寶以彰名也或云不可往唯得通者可詣故阿難不體佛依俗諦隨他意說權引機也。</p>
<p>▲三雙結。</p>
<p>△似非因緣者今說覺緣似不同楞伽之談若將此比自然外道似不相違未審如何分辯使正邪不濫耶。</p>
<p>△感外增上者山河大地諸有物象皆是眾生增上共業所感。</p>
<p>▲初牒疑審定。</p>
<p>△約理即云皆由不知常住真心性淨明體又云無始菩提涅槃元清淨體又云因果微塵因心成體。</p>
<p>△約事即阿難匿王之見又云且汝見我見精明元等。</p>
<p>△喻即空器海漚空華二月等。</p>
<p>△境即明暗等八境手開合頭搖動等。</p>
<p>△甄明者甄別明辨也。</p>
<p>▲二破。</p>
<p>△若明為自應不見暗者若以明為自然見體者暗相現前自然之體<span class='corr'>已</span>隨明滅則不見暗。</p>
<p>二破因緣中初申難。</p>
<p>△防問善道曰談諮問親戚為詢故曰諮詢。</p>
<p>△是義云何合因緣性者既非自然必是因緣雖欲謂之因緣觀其行相道理與昔因緣之義似不相符故云云何合因緣性。</p>
<p>▲會通中初亡相顯法。</p>
<p>△不因緣在自然中者纔云自然便即不是因緣也名異義同也由是非却自然便是非却不因緣也亦可既非自然必須是不因緣也如既可是有必須是無故可以有影攝於無也故知名相咸泯藥病兩亡由是見元煥然此顯。</p>
<p>△離一切相即一切法者照而常寂故離一切法則三諦俱泯理事咸亡也寂而常照故即一切法則三諦宛然含容萬法寂照不二中道了然不落戲論。</p>
<p>△又即一切法者表非離法顯真故云即一切法此句即覆疎上句也恐聞離一切相便謂離法求真故再遮云即一切法俾其即法會真無可滅也但除情執法無所移方為圓妙。</p>
<p>△此諸法勝等者意以即於諸法空處全是真如也勝者空也。</p>
<p>△常如其性者如亦空也恒空自性即是真實也。</p>
<p>△圓成實於彼者謂圓成實性不離彼一切法而顯也但於依他之法不起徧計虗妄倒執即是圓成實也。</p>
<p>△下廣辯者三科七大即法見性義甚著也。</p>
<p>▲二結責滯情。</p>
<p>△措猶舉也於圓融三諦中舉心顛倒分別也。</p>
<p>△手掌喻自然等名相也撮摩喻舉心分別也。</p>
<p>△空喻三諦妙理也。</p>
<p>△秪益自勞者轉增生死迷倒也。</p>
<p>初申難。</p>
<p>△九緣如前說。</p>
<p>△減五者欠根本染淨種子作意及境也。</p>
<p>▲二反難。</p>
<p>△疏若立見明為見等是暗立一比量也應云暗時見性是有法定是見為宗因云能見暗故諸有見者皆名見故同喻如所見明意云見明既稱見見暗亦稱見以能見暗故次量云明時見性是有法定不是見為宗因云不見暗故諸不見者皆非見故同喻如所見暗意云見暗之時不見明故名不見見明之時不見暗故亦合名不見成則俱成破則俱破。</p>
<p>▲三結成俱見。</p>
<p>△自相奪者明時明奪暗暗時暗奪明。</p>
<p>會通中初會前見性非他所成疏二斥他解。</p>
<p>△見明之時見非是明者舊解見明之時此見豈非是明境成就得也餘三例知。</p>
<p>△文無連貫者以不貫通前破意也。</p>
<p>△旨非起盡者始則由阿難執此見性因於空等四緣而成今若云緣四成就見性即是符彼妄計終則令了見性本常不藉前塵而得都不體斯意故無起盡。</p>
<p>▲二克示見體離自見相。</p>
<p>△見見之時者無分別智契理之時也上見是能見之智下見是所見之理今明能見所見當體俱不可得故曰見非是見若存真見可得還是未了此則若人見般若亦被般若縛疏中三釋甚委。</p>
<p>△見猶離見見不能及者即覆疎上義也意云所見之理不可得能見之智豈得在乎故云見不能及云何更以俗諦虗妄因緣以為難耶故云云何復說因緣自然等耶疏釋初解前二句初約位辨異。</p>
<p>△信解行位者未證真前觀行相似位中也今經即前二漸次起圓信發圓解修圓行也通論即住前地前但信教仰理而未證密藏也唯識云現前立少物謂是唯識性以有所得故非實住唯識。</p>
<p>△若以上見為用等者用是無分別智體即實相妙理智契理時能所一體故曰理智㳷然㳷合也當爾之時所見之體能見之用俱不可得故曰見非是見般若云以無所得故得阿耨等。</p>
<p>△次照體者全體起智照三諦時三諦俱中竟無一法可照故曰見非是見。</p>
<p>△次上真下妄者真即始覺智妄即九界無明無明即明全是佛界故無妄法可得論云念無自相不離本覺。</p>
<p>△唯一法界者既云唯一豈存能所待對耶三諦圓融故曰法界。</p>
<p>△無相境者實相無相故名實相。</p>
<p>△無緣者亡分別也智無別智全理是智理無別理全智是理故得理智㳷合如水不分也。</p>
<p>▲二解中二句疏並可見然此二句若作躡上破下釋之文甚便也又或可見非是見是無能照智能照尚猶離自見相故曰見猶離見豈存所照之理故曰見不能及餘二義例知<span class='note-inline'>(云云)</span>然於疏外更一解上見即能觀見性下見即所見森羅今了能見所見自性本無全是自<span class='corr'>己</span>如來藏性故曰見非是見能見所見尚自本空見不能及更說甚因緣自然法耶。</p>
<p>▲三責小中。</p>
<p>△狹劣者無圓解怠大行住偏小但自利故被斥也。</p>
<p>△菩提路者勸修楞嚴定路達到菩提上界即菩提之路也。</p>
<p>二酬請中初舉前置請。</p>
<p>△施大慧目者說圓頓法名為大慧能破眾生迷暗如日之照故名為日又因聞教獲開大智故曰施大慧目。</p>
<p>▲二總告許宣。</p>
<p>△總持者或云遮持謂遮惡不起持善不失若約能詮即多字約所詮即如來藏理名無字陀羅尼謂如來藏心總持世出世間一切諸法無不具足故曰總持圓覺云無上法王有大陀羅尼門名為圓覺流出一切清淨真如菩提涅槃及波羅蜜教授菩薩等即妙修行之路又一心三觀相即互融故曰總持諸三摩提即一心三止止觀不二中道難思名修行路此妙修行即路也。</p>
<p>△若不通達等者若不先了一法界性不離一念圓具諸法無欠無餘以為妙修之本即所起之行皆邪僻也。</p>
<p>△奢摩他即止微密觀照即觀以此妙止觀法冥契一心三諦之境境觀一如唯一法界方稱微密觀照現量所得。</p>
<p>初雙標二見。</p>
<p>△當處發生者一念不了故全迷法性以成無明故云當處發生如全水為波也起信云由不如實知真如法一故不覺心動而有於念念無自相不離本覺全迷三德以成三道故云當業輪轉當處發生即根木無明為煩惱道當業即業道輪轉即苦道。</p>
<p>△分別者無明初動也即三細中業相也。</p>
<p>△妄見即轉相也。</p>
<p>△當業輪轉即現相及六麤也。</p>
<p>疏初正釋同別。</p>
<p>△眾生望佛見無見殊者眾生迷故心外見法即無見而見諸佛悟故心外無法即見而無見也故名別業。</p>
<p>△若離業識則無見相者若破業識則離妄見如無翳病則無空華也引下經及起信俱證見無見別也此之下去是明同分義。</p>
<p>▲二揀異常論。</p>
<p>△常途二業者即總報業別報業也業力強盛能牽生諸趣名總報業亦名引業引生諸道故雖同一界受苦樂異名別報業亦名滿業圓滿諸報故今此所論由迷一真名為妄見此之妄業體即是一約人異故立二種名也。</p>
<p>▲二重出所疑。</p>
<p>△應不名為見精明元者意云既名<span class='note-inline'>(去聲)</span>真見為見精明元何以却得無見耶。</p>
<p>▲初破即燈即見。</p>
<p>△見圓影者名為何等者意云見既成影現今見圓影之見為是何耶故曰名為何等。</p>
<p>▲二總結。</p>
<p>△色實在燈者斯指清明燈色喻法性也。</p>
<p>△影見俱眚者所見影能見見俱為眚病也亦似迷者所見法能見見俱無明也。</p>
<p>△見眚非病者見非眚病也非無也眼若無病終不見影。</p>
<p>△終不應言是燈是見者終不應言此影是燈上出是見上出也。</p>
<p>▲初喻。</p>
<p>△揑猶㮈也是形是非形離見離非見也或改離字作是字恐傳寫誤也<span class='note-inline'>(云云)</span>。</p>
<p>▲二合。</p>
<p>△此亦如是者此圓影恰似第二月也。</p>
<p>二同分二初通列外報。</p>
<p>△五天即五印度也。</p>
<p>△括結也易云括囊無咎。</p>
<p>▲二別示業緣。</p>
<p>△穢土者即同居穢也。</p>
<p>△淨土者疏云無漏智為體即實報無障礙土亦寂光土。</p>
<p>△暈適<span class='note-inline'>(音的又音式)</span>皆曰旁氣也漢書云之將食先有黑氣之變也又音讁禮云婦順不修陰事不得讁見於天月為之蝕讁者責也。</p>
<p>△玦者似環而缺。</p>
<p>△人之所佩等者禮臣佩玉以表德隨功錫之準漢書應作背彼云向日為抱向外為背。</p>
<p>△彗即惡星亦曰毛頭亦名劒星掃星等此星若現流血千里。</p>
<p>△珥者玉珠也今氣負之如耳之帶珥也五行志云抱珥孟康曰抱氣向日也珥形黑點也黑點似珠在珥也。</p>
<p>△虹蜺者陰陽和則為雨露怒則為風雷妖氣擊作散為虹蜺鮮盛者為虹暗昧者為蜺詩曰螮蝀國將不祥故現此相也。</p>
<p>三雙例所喻二初總標。</p>
<p>△進退合明者前但標舉二喻未曾合法今以二事互相合顯以明眾生有見諸佛無見之義也進例法者進圓影災祥二事有見無見之喻以例法上眾生妄故有見諸佛真故無見也例法之文凡有二段於中先進影喻例合別業。</p>
<p>△退例喻者以喻例喻也前將影喻<span class='corr'>己</span>自合歸法上訖又却退圓影喻與同分喻合之令二喻理一然後俱例歸法上以顯見無見殊如此方見進退義也經云如彼同分妄見例彼妄見別業一人等即是退喻例喻也初示妄圓影全空眚故似有。</p>
<p>△眚即見勞者由眚故有圓影也。</p>
<p>△非色所造者非清明燈色所造也疏中四句法喻相參若全約法應云無明所生非法性造若全約喻應云因眚故起似有圓影。</p>
<p>▲二所喻心境二初示妄例汝下例法也應知眾生無明不了諸法熾然諸佛達解法法元空故無見也。</p>
<p>▲二顯真。</p>
<p>△見與見緣似現前境者正顯諸佛無見也妄法本無迷故似有故曰似境。</p>
<p>▲初寄喻重釋。</p>
<p>△見所緣眚覺見即眚疏二解初全約妄釋上見字是執著義次約覺妄釋能覺之智形妄而立亦即眚病故龍樹云若法為待成是法還成待起信云以有妄心能知名義為說真覺等初解於下句能緣見中必含識心次解上見含識心下見含能見所見。</p>
<p>△本覺等二句顯體離過也。</p>
<p>△覺所覺眚者上覺是智下覺是惑能所既立非眚病耶。</p>
<p>△無知覺明者三字離過明之一字是顯體德。</p>
<p>▲二寄喻結酬。</p>
<p>△非見眚者無無明眚病也。</p>
<p>△性非眚者者正結真也以是而知見性本無<span class='note-inline'>(或作非字)</span>無明眚者不名有見也。</p>
<p>例合同分中初能喻一多理齊此一段正是退喻例喻也。</p>
<p>△俱是無始妄見者或可全約喻說謂無始者無因也無因忽然見圓影及不祥相也。</p>
<p>▲二所喻心境俱妄。</p>
<p>△娑婆者舉一界也。</p>
<p>△并洎十方諸有漏國及諸眾生者九界依正也。</p>
<p>△無漏覺心等者於無漏妙心不如實知忽然念起成見聞覺知虗妄病也前云認悟中迷。</p>
<p>△和合者下云與諸無明俱滅俱生是也。</p>
<p>▲二息妄歸真。</p>
<p>△三相應染者智相應染分別相應染執取相應染此三與心王心所相應屬六麤位。</p>
<p>△三不相應染者根本業不相應染能見心不相應染所見色不相應染此不與心王心所相應屬三細也。</p>
<p>△微細念者根本業不相應也。</p>
<p>四破和合非合疑二初牒前未曉。</p>
<p>△世間人等者權宗說菩提是四智心品所成唯生因所生如種生芽所謂轉八識成四智是有為也唯說理是清淨法界是無為也故彼說有三常之義一相續常是報身二不斷常是應身此二屬有為三凝然常是法身屬無為由是有為無為二性全別不同性宗所說理智相即三因俱常故也。</p>
<p>△假因仗緣者言菩提是假清淨因緣和合而成也。</p>
<p>△但了因所了者意以理是本有唯藉智之照發如暗室中元自有物唯藉燈光照現不是漸新造成也。</p>
<p>△二諦者俗諦是權小法隨他意語也真諦談實相法隨自意語也然二諦之語通大小權實天台有七二諦三二諦七二諦者一實有為俗實有空為真二幻有為俗幻有即空為真三幻有為俗幻有即空不空為真四幻有為俗幻有即空不空一切法趣空不空為真五幻有幻有即空為俗不有不空為真六幻有幻有即空為俗不有不空一切趣不有不空為真七幻有幻有即空為俗一切法趣有趣空趣不有不空為真然此七中單俗單真並屬小複俗複真等皆屬大大中有權有實<span class='note-inline'>(云云)</span>三種二諦者如上七二諦中一一皆有隨情二諦有隨情智二諦有隨智二諦若凡夫人情性不同隨情異說即隨情二諦若迷二諦皆俗若悟諦理方乃名真故經云凡夫心所見為俗聖人心所見為真此隨情智二諦也若聖人悟理非但見真亦能達俗斯名隨智二諦又愚法小乘一向隨他意語即隨情二諦始教隨自他意語即隨情智二諦終頓圓三教一向隨自意語即隨智二諦斯乃略點大端令學人知也。</p>
<p>初指出疑情。</p>
<p>△生住異滅是無常性者權教既判屬有為故被四相所遷是無常故。</p>
<p>▲初明見相雜何形。</p>
<p>△見相可辨者能見之見所見之相現今可辨未審見與明相雜之後還作何狀故曰雜何形像。</p>
<p>▲二若見不見非理阿難云明見雜和之相決不可見者既不可見云何見明以明是雜相中一分故若云可見此雜相者即破云云何見見以見是雜相中一分今若可見即是見又自見也如眼終不自觀。</p>
<p>▲三互偏失其和義。</p>
<p>△必見圓滿何處和明者若一切處盡是於見則更不容於明相相雜也如一器中盛物<span class='corr'>已</span>滿豈可更容他物雜耶。</p>
<p>▲四俱亡立理不成。</p>
<p>△見必異明者見與明相二法各別今若雜之明不成明見不成見體性既無名字俱失故云雜則失彼性明名字性即見性明即明境名字尚不及存豈有和合義耶故云和明非義。</p>
<p>▲二略例餘塵。</p>
<p>△及諸群塞亦復如是者若欲例暗即以暗字替却經中明字通塞亦然。</p>
<p>初正推破。</p>
<p>△如鼻聞香者斯喻見性縱不隨明滅謝亦不見暗猶如鼻根對香則聞對聲則不聞。</p>
<p>▲二破轉救。</p>
<p>△云何明合了明非暗者既不與暗合不妨見暗反須與明合時却不見明今又何故與明合時了知是明非是暗耶。</p>
<p>二破非和合疑中初述所解因破菩提心非和合有便謂離根境緣別有體性如云若離依他起無別有圓成又焉可離法求真耶。</p>
<p>△緣塵即境。</p>
<p>△念慮即分別心。</p>
<p>△分別菩提見者計有計無皆墮戲論初非和宛成其畔。</p>
<p>△在見在明自何為畔者齊至何處是明邊畔齊至何許是見邊畔如水火之性須各有劑限二不及畔義全乖。</p>
<p>△若明際中必無見者意云若各有邊際則見不到明處明不及見性如是焉知明相所在處尚不知說何邊畔故云何成。</p>
<p>▲二別破。</p>
<p>△見且不知明相所在者既角歒相違則無以得知明相所在如耳焉知明相所在既不及知豈更能辨合與非合義耶如人未曾同事焉知心性善惡耶。</p>
<p>二總約諸法以會通中。</p>
<p>△疏止就一門而顯者秪就見之一門顯也如云見與見緣元是菩提又云見見之時見非是見等但且會一見塵猶未盡歷諸法徧破徧會自今<span class='corr'>已</span>去廣會諸法當處常住乃至三科七大皆如來藏然今經正為末代鈍根備歷諸法破會方能悟入正同摩訶止觀觀不思議境不悟即發菩提心發心不入即巧安止觀止觀不入即破法徧等。</p>
<p>▲初指物咸真。</p>
<p>△幻者托物假成全無真實如結巾為馬結草為兔等。</p>
<p>△當處出生者全理成事也全法性為無明故曰當處出生出生之言包乎九相九相無體全是一真故云隨處滅盡譬猶圓影本自寂滅不須更滅故云隨處滅盡。</p>
<p>▲疏文初正消經文。</p>
<p>△一切法不生我說剎那義者凡夫權小正以剎那為生滅圓實教中能了剎那念體本自寂滅是剎那義也。</p>
<p>△愚者不了法本不生故不可為之說也既本不生故當處即寂也良以一切法當處即空即有亦空亦有非空非有四義即一一即四義言思寂絕名真法界是故諸法森然之處不妨即無生即寂滅也。</p>
<p>△中論即中觀論是龍樹造不自即不從自因生。</p>
<p>△不他即不從他緣生。</p>
<p>△不共即不從因緣共生。</p>
<p>△不無因即不自然生下云本非因緣非自然性四句推撿性相本空即見無生也。</p>
<p>▲二答中云。</p>
<p>△空為所依體者空華所起全以空為體性如像全以鏡為體故二答意云法雖一體約迷悟異故立二名若克性為言則真妄咸泯以生死涅槃如昨夢故。</p>
<p>▲三結示經旨。</p>
<p>△執喪空明者二執若亡中空自顯如了是繩蛇相自泯。</p>
<p>二別列諸妄三科之設蓋為機宜故頌云愚根樂有三故說蘊處界愚三者愚迷也有類眾生不迷色心但迷心所則為說五蘊法即開心所為三謂受想行也有眾生但迷色法即為說十二處有眾生不迷心所而迷色心即為說十八界根三者上五蘊中十二處下十八界樂三者樂略五蘊樂中十二處樂廣十八界。</p>
<p>▲三斥迷圓實。</p>
<p>△異能知者不能稱所知真如實理而知也不達一法界故能知異所知也若生若滅或去或來妄情故見一真性中未甞遷動故曰生滅去來本如來藏肇公云日月歷天而不周野馬飄鼓而不動江河競注而不流毗嵐偃岳而常靜如來是極果之名理本具足故名曰藏。</p>
<p>初破五陰二初總徵。</p>
<p>△攝有為盡者色攝十一全受想各當一七十三行法八王識蘊收無為非積聚不在蘊門攝一百法中但除六無為不是積聚法故蘊不攝也。</p>
<p>▲一色陰中初寄喻總標。</p>
<p>△以空目二法喻真性者目有照用空體寂靜寂照相成同喻一性義方足也理如於智智如於理故重言也。</p>
<p>△故同<span class='note-inline'>(疏無同字)</span>事者書云非大故不行。</p>
<p>▲二破生處。</p>
<p>△即非虗空者虗空本無體性如何出入。</p>
<p>△空若非空者汝若執云虗空不無體性故云空若非空也即破云自不容其華相起滅意道若是實色亦不容有華相起滅如阿難體是實色豈可容有出入耶。</p>
<p>△從目出故當合有見者母有見故子亦有也。</p>
<p>△云何晴空號清明眼者合云云何見晴明空號清明眼意云既若見華是好眼應見晴空却是病眼又何以世人觀晴空時號清明眼那。</p>
<p>▲三結成虗妄。</p>
<p>△本非因緣等即是四性觀推撿令見無生也因即白性計緣即他性計因緣合即共性計自然即共性計自然即無因性計今推一切法若自性生苟無其緣何能生法如水無風豈自成浪若云他緣生者他又焉能自生法耶如風無水焉能起波若云共生未合各無共時安有又共涉二邊體屬誰耶共生尚非無因豈有此四既空名字亦絕性相執除三空自顯也。</p>
<p>▲二受陰三初寄喻總標。</p>
<p>△手足宴安者四肢暢適安然也。</p>
<p>△無形一般者此喻一真性中無法可得。</p>
<p>△李陵者前漢人也漢武帝時領步卒五千出征夷狄無備數敗期兵不至遂權降匈奴以免其難漢帝不察謂其悖逆乃誅三族後有書與蘇武云功大罪小不蒙明察辜負陵心區區之意每一念至忽然忘生選注云每念國家不明察陵心忽然不知生之有生也。</p>
<p>△變起世間者梨耶生三境也。</p>
<p>△觸是受因者約觸以顯受陰也三和生觸由根境識三觸對前境起心領受故四和生受也。</p>
<p>△假托而生者無明不了四法假合故名受也。</p>
<p>▲二破生處。</p>
<p>△觸從空生二義一能生空體周徧所生之觸亦合周徧二空無選擇故。</p>
<p>△一物往來者冷煖等常在身中往來不須待合方覺也。</p>
<p>▲三破想中初寄喻總標此下三陰更不標真直約起妄說也。</p>
<p>△想者取像也即想像虗無不實之法故曰想也猶如想崖說梅便有水酸豈有實耶初標無生。</p>
<p>△如是酢說者如此說酢也但破能說能聞無生處故即所有之水自不可得故牒云如是酢說也。</p>
<p>△非從口入者說酢之聲且不從汝口入自從汝耳聞也。</p>
<p>▲四破行陰初寄喻總標。</p>
<p>△瀑流即急流也。</p>
<p>△不逾越者前波纔滅后波續生次第相續無有過逾越次也初標無生。</p>
<p>△亦非水性者流非即是水性也。</p>
<p>▲二破生處。</p>
<p>△性應非水者流之性且非水之性也須能生所生各有體性如樹與果二性全別今流與水且不如是。</p>
<p>△有所有相者能有水所有流相狀若異即許從水生也。</p>
<p>△澄時非體者若此動流即是水體至澄清時却須不是水體以動自是水體故。</p>
<p>▲五破識陰中初寄喻總標。</p>
<p>△缾喻有情身者識被業牽趣他蘊時身實不去但取捨身義說為去以身能包識似瓶之含空也將缾入喻業也或可以缾喻業業能繫識受生似缾能含空以將缾人喻貪愛煩惱潤業受生。</p>
<p>▲二破生處。</p>
<p>△先合見空從缾出者意云若此方空入汝缾中須先開孔見彼方空從缾而出后始可入得此方空也。</p>
<p>△入此方者若道缾能將空來此方者應須見空從缾內出入於此方<span class='note-inline'>(此下入第三經)</span>。</p>

<p class='juan'>首楞嚴經義疏釋要鈔卷第三</p></div>
</div><!-- end of div[@id='body'] -->
</body></html>