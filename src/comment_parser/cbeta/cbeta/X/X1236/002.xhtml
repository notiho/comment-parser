<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重編)曹洞五位顯訣</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />重編曹洞五位卷中</p><p class="byline">門人　後曹山　慧霞　編</p><p class="byline">門人　廣輝　釋</p><p class="byline">後學　晦然　補</p>
<div class='div-other'><a id='mulu8' />
<p class='h1'>No. 1236-1 天童四借頌</p><p style="margin-left:1em">補曰。此四明宏智禪師頌及提唱語句。頗多衡鑑。故并錄之。餘亦例此。</p>

<div class="lg regular"><div class='lg-row'>蘋末風休夜正央　水天虗碧共秋光</div>
<div class='lg-row'>月船不犯東西岸　誰信篙工用意良</div>
</div><p style="margin-left:4em">借功明位。</p>

<div class="lg regular"><div class='lg-row'>六戶靈通路不迷　大陽影裡不留機</div>
<div class='lg-row'>縱橫妙展無私化　恰恰行從烏道歸</div>
</div><p style="margin-left:4em">借位明功。</p>

<div class="lg regular"><div class='lg-row'>識盡甘辛百草頭　鼻無牽索得優游</div>
<div class='lg-row'>不知有却成知有　始信南泉喚作牛</div>
</div><p style="margin-left:4em">借借不借借。</p>

<div class="lg regular"><div class='lg-row'>霜重風嚴境寂寥　玉關金鎖手慵敵</div>
<div class='lg-row'>寒松晝夜無靈籟　老鶴移栖空月巢</div>
</div><p style="margin-left:4em">全超不借借。</p>
<p style="margin-left:1em;text-indent:-1em">△又上堂云。同中有異。功忘就位。異中有同。在位借功。一步密移玄路轉。全身放下劫壺空。隱隱密密。玲玲瓏瓏。記取深雲須變豹。自然死水示藏龍。</p>
<p style="margin-left:1em">△又上堂云。只個家風八面玲瓏。斗柄橫而河淡。多鶴起而巢空。功中退步就位。位裡轉身借功。靈靈了了處。同中有異。湛湛澄澄處。異中有同。隨宜也機輪宛轉。妙應也關棙虗通。所以道。佛子住此地。即是佛受用。經行若坐臥。常在於其中。諸禪德。且道其中事作麼生。良久云。萬古碧潭空界月。再三撈摝始應知。</p>
<p style="margin-left:1em">△又小參舉僧問九峰。祖祖相傳至分夜燈。師云。人人具足。個個圓成。有時點則不到。我也為儞不得。有時到則不點。我也障儞不得。諸禪德。明中就位脫盡廉纖。暗裡借功却添光彩。還相委悉麼。蒼龍蛻骨月轉夜。玄豹變文雲弄暗。</p>
<p style="margin-left:1em">△又小參云。衲僧家做得妙。田地自然穩密。受用不妨蕭洒。有底如俊鷂打鳩相似。打著打不著便恁麼去。有底如鈍猫候鼠相似。候著候不著只恁麼守。直饒打得著候得出。若體若用自然有箇省發處。所以溈山問仰山。終日只聞子聲至和尚只得其體。兄弟。得體底人在裡不被寂囚。得用底人在表不被物礙。自然成一家去。方知在體時體中得用。在用時用中得體。所以道借功明位用在體處。借位明功體在用處。且道總不借借時如何。偏正不曾離本位。縱橫那涉語因緣。</p>
<p style="margin-left:1em">又揀云。亦有功勳中兼帶似向上事。臨時辨取如落淨妙之處。則須知有事在。要去則去要止則止。千萬宛轉不得莽鹵<span class='note-inline'>(一本莾鹵下云。夫問答兩家語勢相報。皆不出五位也。但語有麤細。答有淺深。所以先師於非言句中強以言。皆為對緣而設斯要耳)</span>。如大無明底人為全體不同闡提。闡提則知有事却輓。雖輓却成孝養。輓者不存祖佛及自<span class='corr'>己</span>本分父母也。紅爛底人為不歸全擔荷。不立至尊。大保任底人為<span class='corr'>刺</span>脚入泥裡。非小小護持。　　釋云。功勛中兼帶者。如徑山問馬師。十二時中什麼物為境。師云欽闍梨却須問取曹溪始得。又問洞山。十二時中如何奉献。山云無物。此例亦多。子細看尋。　　補曰。通錄曹山上堂。僧問如何是大闡提人。師云不懼業。僧云如何是無明人。師云始終不覺悟。僧云此二人誰在前。師云無明者。僧云闡提人為什麼在後。師云向去者。僧云恁麼則無明者不從今日去也。師云是。僧云。既不從今日去。無明從何處來。師云光處不敢入。僧云豈不是不明不暗。師云是。僧云正恁麼時如何。師云不受觸。　　師復曰。闡提有多種。一類者是殺父．害母．出佛身血．破和合僧．毀壞伽藍。此剋定實報受種種苦。一類者亦所作如前。此則為殺無明父貪愛母。不信有佛法僧可破。有伽藍可壞。計為業心所得。故墮情有。亦受種種虗妄果報如前。升降不同。一類者知有自<span class='corr'>己</span>本來事呼為父母。不因外得。無修無證非因非果。不因師受。不從證行。所得不起父見曰殺。不起母見曰害。即是一切本分事不取不存。故曰殺害。纔有纖毫奉重得味。不成知有自<span class='corr'>己</span>事也。故曰大闡提。以此動撥妙力。即是從上宗乘體㞧家事承當。　要截玄道。破諸迂曲。即如新豐老人所玄示也。</p>
<p style="margin-left:1em">補云。前二與楞伽同。</p>
<p style="margin-left:1em">△烘爛底人者　釋云。有僧辭藥山歸鄉去。藥山問。有一人遍身烘爛臥在荊棘之中。僧云恁麼則學人不歸去。藥山云。<span class='corr'>但</span>知歸去。與儞休粮方。問如何是休粮方。山云每日上堂不咬破一粒米也。曹山云。只如古德有云。遍身烘爛底人祇是醜陋底人。一切人近不得。無拈掇處。更道臥在荊棘之中。只道在如今日用也。亦無作拈掇處。護持保任邊事。遮裡更有一問一答。問曹山遍身烘爛時如何。山云荷負。云荷負什麼人。山云勿烘爛到闍梨。又問醜陋人與滿身烘爛底人阿郍個是重。山云大醜陋底人重。　頌曰。遍身烘爛是何人。荊棘為家誰敢親。欲識<span class='corr'>但</span>將休料藥。直須護取本來身。</p>
<p style="margin-left:1em">△大保任底人者。釋云。曹山舉問僧。大保任底人保任個什麼。自代云。終日在背後不曾覷著。有人問雲岩。保任底人與那個。是一是二。岩云。如一機之絹。是一段是兩段。此例語甚多。不能具舉也。</p>
<p>他智上座臨遷化時向人道。雲岩不知有。我悔當時不向伊說。雖然如此。且不違於藥山蔡子。</p>
<p style="margin-left:1em">釋云。此語有兩義。直須子細看。一者道吾共雲岩在藥山時。吾先入方丈黑處侍立次。雲岩問藥山。南泉有言。喚作如如早是變也。須向異類中行。如何是異類中行。山云。今日勞倦。不能向儞說。且去明日來。此時道吾先出來。後雲岩出來。道吾問。適來問什麼事。岩具舉似道吾。吾云和尚道什麼。岩云不與我說。吾當時咬齒便休。所以道吾云。雲岩不知有。不知有者。只是異類中行不可道。不可知有宗門向上事。是故云不違於藥山。言紹繼也。作蔡子者。謂嫡子也。此是虗言不是郍個也。又然且不違於藥山者。有人云。此語屬道吾。道吾意者雖不向伊說。然我且不違於藥山也。不違者。不辜負也。此語一時舉明二先德密意也。一者道吾云不知有者。此是道吾舉唱之語。却存其不知有。又明異類中行。所以問雲居。雲岩不知有此意如何。居云不可得不可有。約雲居助明其不知有之事也。我悔不向他說然且不違於藥山者。此是道吾獨自保持之語也。　補曰。蔡子連上談而智自謂耶。連下而謂旁人耶。各有其說。無左文。闕疑。</p>
<p>看他智上座合作麼生老婆也。</p>
<p style="margin-left:1em">釋云。此語有二意。一者<span class='corr'>刺</span>其道吾。二者讚道吾。道吾讚語却當也。</p>
<p>南泉云異類中行。</p>
<p style="margin-left:1em">釋云。言雲岩不知有此行也。</p>
<p>且密闍梨不知有。</p>
<p style="margin-left:1em">釋云。此是權借之言也。盖覆前語也。近代有人云。此事是密也。汝等諸人不知有。闍梨者都呼乃未曾親近師匠臆斷圖度之說也。方鑿圓孔即此。言老宿舉吾病時雲岩遣密師伯問疚次。說此事因。此師伯却問。道吾云。且密闍梨不知有。此是道吾止遏之言也。又曹山云。有人問雲岩如何是南泉異類中行。答云不得說著。說著則損著說底人。此是先師答異類中行語。若不知有。爭解恁麼道。據彼雲居與曹山之語。實為舉唱其中不知底之事。緬惟雲岩大師藥山襟喉之子。新豐膽仰為師。若不通異類中行。爭能作人化主。禪門學者可不詳。頌曰。獨舉南泉異類行。也曾問決被人輕。莫言戴角披毛子。且聽當時告報聲。</p>
</div>
<div class='div-other'><a id='mulu9' />
<p class='h1'>No. 1236-2 先曹山本寂禪師逐位頌<span class='note-inline'>(并)</span>註別揀</p>
<div class='div-other'><a id='mulu10' /><p style="margin-left:1em">補云。此題廼霞公白眉所置也。故其序亦云曹山大師新豐嫡嗣。將明五位。頌出五篇。輝序亦云。制頌排章若獲神珠出海<span class='note-inline'>(云云)</span>。且曹山父子是傳家兒孫。自有相承旨訣。則是先曹山之作必矣。而林間錄洞山作五位君臣標準。又作偈系其下云。又諸錄皆云洞上逐位頌其說。不同如此。未敢詳定。雖然。豈可以數百年外後賢傳記為是。而以家之所傳為非。今且以此錄所載為正。</p>
<p>正中偏　三更初夜月明前。</p>
<p style="margin-left:1em">揀云。里白未交時辨取。　又云萠芽未生之時。　又云只今是什麼時。　又云。此中無日月。不說前後去也。</p>
<p>莫恠相逢不相記。</p>
<p style="margin-left:1em">揀云。忘却也。　又云就也。又作麼劫中違背來。恁麼則俱拱手去也。</p>
<p>隱隱猶懷舊時妍。</p>
<p style="margin-left:1em">揀云。此兩句一意。終不相似。　又云圓也。　又今日重什麼。　又恁麼則不自欺得。</p>
<p>偏中正。</p>
<p style="margin-left:1em">揀云。緣中會也。</p>
<p>失曉老婆逢古鏡。</p>
<p style="margin-left:1em">揀云。露也。　又適來又記得。　又是什麼模樣。　又云恁麼則別不呈色。</p>
<p>分明覿面別無真。</p>
<p style="margin-left:1em">揀云。即今㞧也。　又云只者個便是也。　又云失。　又恁麼則未有真時較些子。</p>
<p>爭柰迷頭還認影。</p>
<p style="margin-left:1em">揀云。不是本來頭。又莫認影即是。　又終不記得。　又恁麼則改不得也。</p>
<p>正中來。</p>
<p style="margin-left:1em">揀云。過也。</p>
<p>無中有路隔塵埃。</p>
<p style="margin-left:1em">揀云。無句中有句。　又云相隨來也。　又從來事作麼生。　又恁麼則不相借也。</p>
<p>但能不觸當今諱。</p>
<p style="margin-left:1em">揀云。傍這個。　又云早是傍也。　又云自是一般人。　又云恁麼則盡大地無第二人也。</p>
<p>也勝前朝斷舌才。</p>
<p style="margin-left:1em">揀云。非默。　又云更切於這箇。　又終不切齒。　又云恁麼則叮嚀不得者。</p>
<p style="margin-left:1em">補云。林間錄云。無盡居士甞向予曰。悟本大師作五位君臣偈。其正中來曰。但能莫觸當今諱。也勝知朝斷舌才。先德之意雖明妙挾。然知朝斷舌必有本據而言。前古無斷古事。矧又曰知朝尤無謂也。將非后無傳錄之誤耶。予曰。舊本曰也勝前朝斷舌才。意用隋賀若弼之父敦。為宇文護所忌。害之。臨刑戒之曰。吾以舌死。引賀若舌以錐<span class='corr'>刺</span>之出血使慎口。隋興唐之前。前朝<span class='corr'>刺</span>舌。非知朝明矣。然斷舌<span class='corr'>刺</span>舌意則同耳。無盡屬予記之。</p>
<p>偏中至。</p>
<p style="margin-left:1em">揀云。有句中來。</p>
<p>兩刃交鋒不相避。</p>
<p style="margin-left:1em">揀云。主客不相觸。　又云。彼彼不傷也。箭箭相柱脉脉不斷。　又云不相敵者。　又恁麼則却不相管。</p>
<p>好手還同火裡蓮。</p>
<p style="margin-left:1em">揀云。壞不得。　又云誰是得便者。　又云弱於阿誰。　又恁麼則終不作第二人也。</p>
<p>宛然自有冲天意。</p>
<p style="margin-left:1em">揀云。不從人得。　又恁麼則不借也。　又云非本有。　又恁麼則<span class='corr'>己</span>亦不存。　又云非<span class='corr'>己</span>有。</p>
<p>兼中到　　揀云。妙挾。</p>
<p>不落有無誰敢和。</p>
<p style="margin-left:1em">揀云。不當頭。　又云他是作家。　又云正好商量。喚什麼作商量。道將來云問。</p>
<p>人人盡欲出時流。</p>
<p style="margin-left:1em">揀云。皆欲出類。　又云有什麼出頭處。　又動則死。　又恁麼則隨處快活也。</p>
<p>折合還來炭裡坐。</p>
<p style="margin-left:1em">揀云。即可知也。將知合作麼生。　又云謾他不得。又恁麼則賴得是某甲。</p>
<p style="margin-left:1em">補曰。凡此五位之立名。先後有多不同。如曹山室中錄。僧問五位中何位對賓。師云汝即。　今問那個位。僧云某甲從偏位中來。請師正位中接。師云。不接。僧云為休麼不接。師云恐落偏位中去。師復問僧。只如不接。是對賓是不對賓。僧云早見對賓了也。師云如是如是。又揀云。此位中事總就正位為主。若是正位中兼無言說。亦無對賓底道理。若是對賓。偏位極則處呼為對賓也。若是兼帶等總是臨時。索喚不同。或時對或時不對。亦呼為有語中無語。無語中有語。廣如偏正位中所明。更有不入偏正位子語。方難為人。須是明眼底人始得不受指東劃西。又僧寶傳載有僧問曹山五位君臣旨訣。山云正位即屬空界。本來無物。偏位即色界。有萬形像。偏中至者捨事入理。正中來者背理就事。兼帶者冥應眾緣不墮諸有。非染非淨非正非偏。故曰虗玄要道無著真宗。從上先德推此一位最妙最玄。要當詳審辨明。君為正位。臣為偏位。臣向君是偏中正。君視臣是正中偏。君臣道合是兼帶語。問如何是君。曰。妙德尊寰宇。高明朗大虗。又問如何是臣。曰。靈機宏聖道。真智利群生。又問如何是臣向君。曰。不墜諸異處。凝情望聖容。又問如何是君視臣。曰。妙容雖不動。光燭本無偏。又問如何是君臣道合。曰。混然無內外。和融上下平。又曰以君臣偏正言者不欲犯中。故臣稱君不敢斥言是也。此吾法之宗要也。　釋云。五位者。一正位。不涉緣也。二偏位。涉緣也。三偏中正。兼緣施設。皆歸正位故也。四正中偏。正位不獨立。須假偏位現故。五相兼帶來<span class='note-inline'>(云云。此與白眉序同)</span>。廣燈錄云。汾陽昭禪師徧歷叢林洞達玄旨。因與戒禪師語及曹洞機要。遂云五位參尋切要知。纖毫纔動<span class='corr'>已</span>相違。金剛透匣誰能用。唯有那吒第一機。舉目便令三界靜。振令還使九天歸。正中妙挾通回互。擬議鋒鋩央却威。　師頌畢。有僧問如何是正中來。師云旱地蓮花朵朵開。學云開後如何。師云。金藥銀絲承玉露。高僧不坐鳳凰臺。問如何是正中偏。師云。玉免就明初夜後。金鷄須報五更前。問如何是偏中正。師云。毫末成大樹。滴水作江河。問如何是兼中至。師云。意氣不從天地得。英雄豈借四時推。問如何是兼中到。師云。玉女拋梭機軋軋。石人打鼓響[音*(ㄆ/斗)][音*(ㄆ/斗)]。因僧請益逐位頌出。</p>

<div class="lg regular"><div class='lg-row'>正中來　金剛寶劍拂天開　一片神光橫世</div>
<div class='lg-row'>界　晶輝朗耀絕塵埃</div>
</div>
<div class="lg regular"><div class='lg-row'>正中偏　霹靂機鋒著眼看　石火電光猶是</div>
<div class='lg-row'>鈍　思量擬議隔千山</div>
</div>
<div class="lg regular"><div class='lg-row'>偏中正　看取輪王行正令　七金千子總隨</div>
<div class='lg-row'>身　途中猶自覓金鏡</div>
</div>
<div class="lg regular"><div class='lg-row'>兼中至　三歲金毛牙爪備　千妖百恠出頭</div>
<div class='lg-row'>來　哮吼一聲皆伏地</div>
</div>
<div class="lg regular"><div class='lg-row'>兼中到　大現無功休作造　木牛步步火中</div>
<div class='lg-row'>行　真個法王妙中妙</div>
</div></div>
<div class='div-other'><a id='mulu11' />
<p class='h2'>慈明和尚頌</p>
<div class="lg regular"><div class='lg-row'>正中偏　半夜烏鷄室裡鳴　海底然燈光世</div>
<div class='lg-row'>界　石上栽花長枝靈</div>
</div>
<div class="lg regular"><div class='lg-row'>偏中正　日落西山觀異影　分明景像顯宗</div>
<div class='lg-row'>乘　休把迷頭窺月井</div>
</div>
<div class="lg regular"><div class='lg-row'>正中來　木馬生兒遍九垓　進退任行通鳥</div>
<div class='lg-row'>道　豈並巢居界內隈</div>
</div>
<div class="lg regular"><div class='lg-row'>兼中至　彼彼丈夫全意氣　矛頭交互不傷</div>
<div class='lg-row'>鋒　展拓縱橫不相離</div>
</div>
<div class="lg regular"><div class='lg-row'>兼中到　黑白<span class='corr'>已</span>前休作造　須明露柱未生</div>
<div class='lg-row'>兒　莫認狂辭途蹃走</div>
</div></div>
<div class='div-other'><a id='mulu12' />
<p class='h2'>都頌</p>
<div class="lg regular"><div class='lg-row'>偏中歸正極幽玄　正去偏來理事全</div>
<div class='lg-row'>須知正位非言說　朕兆依俙屬有緣</div>
<div class='lg-row'>兼至去來興妙有　到兼何更逐言詮</div>
<div class='lg-row'>出沒豈能說世界　蕩蕩無依鳥道玄</div>
</div></div>
<div class='div-other'><a id='mulu13' />
<p class='h2'>大陽楷五位答問</p><p>大陽楷禪師因僧問如何是正位。師云。言前不布彩。一句是非前。如何是偏位。師云。萬仞峰前卓五彩。如何是正中偏。師云。夜半不須問戶牖。暗中誰辨[遄-而+王]來源。如何是偏中正。師云。天曉便藏無影木。依俙兆象露雲遮。如何是兼中到。師云。他家自有通心在。曲新終不落今時。</p>
</div>
<div class='div-other'><a id='mulu14' />
<p class='h2'>道吾真五位答問</p><p>道吾真因僧問如何是正中來。答云皎潔乾坤震地雷。如何是正中偏。曰諸子投來見大仙。如何是偏中正。曰萬水千山明似鏡。如何是兼中至。曰施設縱橫無所畏。如何是兼中到。曰黑白來分<span class='corr'>已</span>前過。</p>
</div>
<div class='div-other'><a id='mulu15' />
<p class='h2'>則之禪師五位頌</p>
<div class="lg regular"><div class='lg-row'>正中偏　日下朝南斗　東山水上行　閏年</div>
<div class='lg-row'>時候晚　天曉報三更</div>
</div>
<div class="lg regular"><div class='lg-row'>偏中正　頭角初彰現　誰尋異路行　將軍</div>
<div class='lg-row'>堂上老　臥聽凱歌聲</div>
</div>
<div class="lg regular"><div class='lg-row'>正中來　切忌當頭語　高深玉殿開　舊時</div>
<div class='lg-row'>行李處　宿雨長莓苔</div>
</div>
<div class="lg regular"><div class='lg-row'>兼中至　自古知音少　而今莫問渠　口方</div>
<div class='lg-row'>眉剔起　閉却五天書</div>
</div>
<div class="lg regular"><div class='lg-row'>兼中到　覿面無阿曲　清風觸袖寒　花開</div>
<div class='lg-row'>枝木上　著意大家看</div>
</div></div>
<div class='div-other'><a id='mulu16' />
<p class='h2'>天童覺和尚頌</p>
<div class="lg regular"><div class='lg-row'>正中偏　霽碧星河冷浸乾　半夜木童敲月</div>
<div class='lg-row'>戶　暗中驚破玉人眠</div>
</div>
<div class="lg regular"><div class='lg-row'>偏中正　海雲依約神山頂　歸人鬂變白垂</div>
<div class='lg-row'>絲　羞對秦臺寒照影</div>
</div>
<div class="lg regular"><div class='lg-row'>正中來　月夜長鯤蛻甲開　大背磨天振雲</div>
<div class='lg-row'>羽　翔游鳥道類難說</div>
</div>
<div class="lg regular"><div class='lg-row'>兼中至　覿面不須相忌諱　風化無傷的意</div>
<div class='lg-row'>玄　光中有路天然異</div>
</div>
<div class="lg regular"><div class='lg-row'>兼中到　斗柄橫斜天未曉　鶴夢初醒露氣</div>
<div class='lg-row'>寒　舊巢飛出雲松倒</div>
</div><p>又小參。僧問如何是正中偏。師云天共白雲曉。如何是偏中正。師云水和明月流。如何是正中來。師云。莫道鯤鯨無羽翼。今日親從鳥道回。如何是偏中至。師云。當機不回互。覿面無後先。如何是兼中到。師云。寶殿無人不侍立。不種梧桐免鳳來。五位<span class='corr'>已</span>蒙師指示。向上還更有事也無。師云有。如何是向上事。師云。乍可截舌。誰敢當頭。</p>
</div>
<div class='div-other'><a id='mulu17' />
<p class='h2'>妙喜示眾</p><p>妙喜示眾云。又有一種以偏正回互為宗旨。以黑白圈兒作五位形相。以全黑圈兒為威音郍畔父母未生空劫<span class='corr'>已</span>前混沌未分事。謂之正位。以二分黑一分白圈兒為正中偏。却來白處說黑底。又不得犯著黑字。犯著黑字即觸諱矣。更引洞山頌曰。正中偏。三更初夜月明前。謂能回互只言三更。三更是黑。初夜是黑。月明前是黑。不言黑而言三更初夜月明前。是能回互不觸諱。以兩分白一分黑圈兒為偏中正。却來黑處說白底。而不得犯著白底消息。頌云。偏中正。失曉老婆逢古鏡。不言明與白而言失曉與古鏡。是能回互明與白字而不觸諱。盖失曉是暗中之明。古鏡亦是暗中之明。老婆頭白不說白而言老婆。白在其中矣。能回互白字故也。又說正中來。頌云。正中來。無中有路隔塵埃。或云出[蒺-矢+生]埃。謂凡有言句皆無中唱出。便自挾妙了也。無不從正位中來。或明或暗或至或到。皆挾挾通宗。凡一位皆具此五事。如掌之五指。無少無剩。兼中至。謂兼黑兼白兼偏兼正而至。何謂至。如人歸家未到而至。別業乃在途為人邊事。亦能回互。妙在體前。兼中到。謂兼前四位。皆挾妙而歸正位。謂之折合歸來炭裡坐。是亦說黑處而回互黑字。不道黑而言炭或者。又謂曹山有言。正位者皆空界也。一向無物。偏位者即色界也。內有種種諸雜萬像。兼中至者捨事入理。正中來者背理就事。兼帶者即冥應眾緣不墮諸有。非染非淨無正無偏。故云虗玄要道無著真宗。從上先德推此一位最妙最玄。須是審詳辨明當體。又說五位皆三字成句。偏正上下回互不犯中。中即正位也。說理說事教有明文。教外單傳直指之道果如是否。若果如是。討甚好曹山邪。只是口傳心授底葛藤。既不如是。且古人意畢竟作麼生。妙喜為儞下個註脚。也要諸方撿點。不見汾陽道。面目現前弌任揀取。故淨名云。但除其病而不除法。又首楞嚴云。汝以緣心聽法。此法亦緣。古人一言半句雖是垂慈。皆在未屙<span class='corr'>已</span>前著到。　金師子云。正位．偏位．正中來．偏中至．兼中到。據上所說。各有善巧之。</p>
</div></div>
<div class='div-other'><a id='mulu18' />
<p class='h1'>No. 1236-3 元真長老揀</p><p style="margin-left:1em">補曰。此揀<span class='corr'>已</span>被曹山所斥。然今人未知始末。抑亦不無長處。故古本亦并錄之。要辨得失爾。</p>
<p>正位却偏。亦圓兩意。為問家未生曰偏。恁麼時無人觸撥。是兩意曰圓。亦云主中主也。如雲岩云。獨脫物外。起眾聖之前。</p>
<p>偏位雖偏有兩意。是語中無語。纔有言語是偏。雖偏為語中無語。不觸是兩意。亦云客中主也。如問魯祖出息不依眾緣。入息不居蘊界而住。此意如何。祖云。有一人無出入息在。此答顯語中異語也。又為問家偏故。答即當位。故云圓矣。</p>
<p>或有正位中來者。無語中有語。問如何是祖師意。云待特牛生兒即向儞說。又云。闍梨未問時某甲却記得。闍梨纔問著某甲忘却。此無語中有語。此語雖主家語。亦賓主共用。亦云主中主。問。某甲擬問。道不得如何。云我亦道不得。此主客具足。如洞山問雲岩。未有陰界時還道得不無。岩云儞今還有否。此語為無語中有語也。</p>
<p>或有偏位中來者。有語中無語。問如何是玄旨。云如死人舌。又問什麼物恁麼來。云說似一物即不中。此賓主共用。亦云客中主。又有功勳語中無語。問十二時中將何奉献。云無物。又如問洞山。先聖如今什麼處去也。師云絕追游處去。此答話中似功勳邊來。故云有語中無語。其實非功勳也。此語獨來。故云偏也。或有相兼帶來者。這裡不迷始得。問光境俱亡復是何物。云圓碣碣地。若臨時揀得出。亦喚作客中辨主。亦有別因緣相兼帶來者。不定凡是正位中來。及論偏位中來。兼帶來語中雖有主中主。客中主。親疎有殊。亦屬偏位。亦是傍語。若臨時索喚來緊者。抽之歸本位。又百丈云。離却咽喉唇吻道將一句來。學人道不得請師道。師云。我不辭向儞道。恐後人欺我兒孫。雲岩云師今還有否。師云喪我兒孫了也。又如問洞山。承和尚說刮骨禪。請和尚四方八面刮。云勿刮處。云和尚幸是好手為什麼刮不得。師云儞還聽道世毉拱手。此為問家兼帶。故答即當頭直現其事。是以問答俱不觸著。故云相兼帶來也。</p>
<p>大約而言。問答兩家語勢相報皆不出兩意焉。俱問語有麤細。答有淺深。所以洞山先師於非句中強以言也。此為對緣設欺妙旨。欲使後進之輩除疑遣惑識邪辨正。知賓主次第。達偏正之兩端矣。</p>
</div>
<div class='div-other'><a id='mulu19' />
<p class='h1'>No. 1236-4 寶篋論<span class='note-inline'>(新補)</span></p><p class="byline">四明山大方廣圓覺寺　自然　述</p><p>夫五位者。洞山大師於接物中曲所標也。但屬言教大約不出此五位焉。或微妙旨也。升洞山之堂。入洞山之室者。唯曹山矣。大師知其應數。是釋天之靈。乃付以五位頌。曹山以寶之。尺璧寸金非羨也<span class='corr'>已</span>。曲為後學引先德旨教以證之。曹山一人審之諦之。餘皆混執一隅。涉其意想矣。吾曹明哲之友可諦詳之矣。如其闒茸之者。隨穩便說。拂席而起者五千。大師不制。此乃退亦佳也。此宗趣一一日月下罕遇一人耳。未參後學叨親至友。乃遙承先人示訓。每見濫㞧此意者各生根解。亦常痛於心髓。不能<span class='corr'>已</span><span class='corr'>已</span>。略盡大要。目之為五位寶篋論云耳。</p>
<p>正中偏者。為主中主也。但不涉緣。宛轉不相觸。事上道得。如黑白未分時辨取。得主中主也。非賓中主也。賓中主為對緣無語中有語。是正中偏也。就偏辨得喚作主中主也。所以圓也皆是傍這物轉。妙含其理。不相觸也。所以大師頌曰。正中偏。三更初夜明月前。曹山釋云。黑白未分時。辨得則不涉緣㞧。只如黑白<span class='corr'>已</span>分時辨得。不是主中主。則涉緣是賓中主也。喚作客中辨主。莫恠相逢不相識。隱隱猶懷舊日妍。曹山揀云。此句雖近。不相似。為主中主。不對緣故。相似則對。是客中主。雖對緣則不同功也。如雲岩云。獨脫物外。豈眾聖之前。如未有眾聖之前。豈非黑白未分例也灼然。曹山云。甚諦之。亦如黑豆未生芽時也。此例甚多。略舉大綱。</p>
<p style="margin-left:1em">補曰。凡此論中屢言事上者。謂正中妙挾事也。</p>
<p>偏中正者。此明涉緣不同功勳。為從語中辨得無言語底。所以却圓。雖涉門頭不同從外入也。為從一言下便明得。雖小涉緣不同諸緣也。如白衣拜相則是諸緣。此假今日下斷送則涉緣玄妙。大師云。如王索寶器。一鎚下便斷痕縫始得。又還假第二鎚否。云先斬自身然後誅九族。且合作麼生。石霜曰。一日生下一日王。亦云一撥當假一言撥。儞之時是屬緣。所以喚作緣便撥著了。直過那邊承當得豈屬緣耶。所以却圓。如王宮生太子。生下便在王宮。且不從外入。如一鎚下斷痕縫。當假一鎚之時。是涉緣斷痕縫然後豈屬功也。然且不得認著這個。非王本有之器。故如王宮生下太子。雖是王種。未是王故。大師頌曰。偏中正。失曉老婆至還認影。此豈非認著這個也。盖涉緣是自今日悟。王宮太子不可便稱王。一鎚便斷痕縫。不可認作王本有之器也。一體兩義也。盖時節不同耳。非親得洞山玄旨者。餘其涉卜度意想爾。如問大師如何是佛。答曰非佛。佛是緣。為問處從緣故。故亦從緣向儞道非佛。斷送儞過那邊去。有一般漢向舌頭上解。喚作以楔出楔。雖除得個佛。又爭柰非佛何。不可先師云如是便休也。不可只空區名句也。如一鎚下便須斷痕縫始得。不可以楔出楔也。這邊向儞道非佛。撥儞向郍邊。郍邊且合作麼生承當。大難大難。奉勸吾曹後學切須子細。莫如盲驢信脚。須向總未有十方一切諸佛與盡法界眾生<span class='corr'>已</span>前㞧。此處若妙得㞧。自有語話分。終無不解語。佛不用學閑言閑句。先德云。但知心是佛。何處佛不解語。</p>
<p>正位中來者。為語勢從事上來也。喚作無語中有語。但傍這個轉不相觸也。正位者盖是一切諸佛及法界有情皆從此位流出。猶如眾漚生於海水也。為對緣故曲標正位也。若不對緣且喚作什麼。法身佛猶屬緣。為變異故。南泉云。喚作如如早是變也。須向異類中行。問曹山如何是異。云。我若向儞道。驢年得異麼。又云。異中不合類。他與麼道還涉緣否。又云黑豆未生芽時。藥山云。我有一句子未曾向人說。道吾云相隨來也。為語中妙叶事來。故云相隨來也。雪峰云儞入門時共儞商量了也。國師云何不早問老僧。此例甚多。不能廣引。奉勸吾曹後學第一諦明正位。須向未有法身佛<span class='corr'>已</span>前。未有虗空<span class='corr'>已</span>前。未有真如法界<span class='corr'>已</span>前。體取法身是光。摩訶般若是光。無量壽是光。一切含靈與金剛體悉是光。且是個什麼光。光未發時作麼生㞧。光光盡屬緣。若不對緣。正位何舉。猶如空中釘撅。雖然如是。作家不可無語也。故洞山頌曰。正中來。無中至斷舌才。但屬緣盡是塵埃。作家但傍這裡有語妙挾才。則得不傷也。傷則斷舌。不語則如被生埋也。審之。</p>
<p style="margin-left:1em">補曰。生埋事盖用慕魄太子因緣。見豈函本經。</p>
<p>偏中至者。為語中妙含至理。得不傷故。亦是賓中主。正中偏是主中主。偏中正是賓中主。正位中來是獨脫來也。不論賓主耳。偏中至亦獨從偏中妙叶不相觸也。作家相見如兩刃相向。劍刃上安立性命。不相觸也。個中不是好手便是喪命。所以作家相見不可無語。故頌曰。偏中至。兩刃至冲天志。為語來勢不隨偏故中含無語。分明滿口道。不生痕朕故無縫罅。從者邊過郍邊。故亦云語中無語也。如石霜云三隻骰子拋不落。湧泉云無人得渠危。又云不掛寸絲。石霜云他無出入息。仰山云兩口無一舌。此例甚多。</p>
<p>兼帶來者。不涉偏正二途。此位似玄路中而無玄路也。盖是語勢全不立的虗空相似。呈之不著。為至妙也。如藥山見遵布衲洗佛乃問曰。者個從儞洗。還洗得郍個麼。曰把將郍個來。師乃休。又藥山帶刀。道吾問背後底是什麼。山驀口研。又問今日供養羅漢還來也無。答曰儞每日噇什麼等是其類也。此例甚多。喚作兼帶全無的的。只如者個物還的的麼。若也的的則屬物類也。古人云。千般比不得。萬物況不成。然雖如此。不得一向不的的。所以洞山頌曰。兼中到。不落至炭裡坐。且畢竟有人得此妙否。還待的的否。細詳之。無令卜度墮於意思也。</p>
<p>大凡語勢亦不可一向執一隅。如待特牛生兒了我即向儞道。又如空中鳥道。此不可以五位中辨。乃是玄學路來也。不同龜毛兔角者。盖是古談。者個物如是。妙之最妙也。不同虗空又不同水中月也。盖別是一格妙談。而教中舉喻。摩尼珠在天即清。在人即濁。若以五色裹之則作五色。若置水中則作水色。體非五色。此盖古人通㞧個物性。　如傅大士云。未曾暫有。全體現前。雖乃現前。難追難訪。又如當今世尊悟道偈云。因星得悟。悟後非星。不隨於物。不是無星。物體妙爾。若向此輩明得漸可撥入正位也。大凡今人文字事處見。只解尋苗。不解從根辨。只如承根得活。則青黃有異。花卉多端。如佛果般若涅拌法身等類。至於生死煩惱有情無情等。色色不同。乃至言教布義深淺。若解向根下覷得。則苗無不曉也。如蜀中和尚云。我若一向舉唱宗乘。稠嶺內路須荒。此談正位也。然後學者諱喚作正位。盖為不向根下㞧。只一向從苗作玄學㞧耳。如石霜云。斥其心意。忌說見聽。至於法身佛是見聽。此撥後進入正位也。只如離見聽合到什麼處。岑大士云。三世諸佛共盡法界眾生。是摩訶般若光也。光未生時作麼生委。此乃從根下擺撼也。如此徹人日月下其數幾許也。若非徹明即大難也。奉勸吾曹直須子細研決。須作師子吼。莫作野干鳴。奉囑奉囑。</p>
<p>安國和尚寶篋論竟</p>
</div>
<p class='juan'>重編曹洞五位卷中</p>
</div><!-- end of div[@id='body'] -->
</body></html>