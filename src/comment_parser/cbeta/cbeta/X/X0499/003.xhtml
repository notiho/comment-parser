<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經法眼懸判疏鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu5' />金剛般若波羅蜜經懸判疏鈔卷之三</p><p class="byline">勅建西天寺武林後學沙門性起述</p>
<div class='div-commentary'><p style="margin-left:1em">△三會通餘部三。初標。</p>
</div>
<div class='div-orig'><p>第三會通餘部者。</p>
</div>
<div class='div-commentary'><p style="margin-left:1em">△二釋文。分六。初通括大意。</p>
</div>
<div class='div-orig'><p>既委此經。<span class='corr'>已</span>屬同教一乘。然同教一乘。乃諸經之綱領。三藏之本源。是以前後一貫。始終無別。應知教雖分五。率本無殊。從初華嚴。次說阿含。次說方等。次唱般若。玄宗而為其本。</p>
</div>
<div class='div-commentary'><p style="margin-left:1em">△二引經證成。文六。初引小乘論明法空。</p>
</div>
<div class='div-orig'><p>故阿含論云。無是老死。即法空也。無誰老死。即生空也。</p>
</div>
<div class='div-commentary'><p style="margin-left:1em">△二引智論明法空。</p>
</div>
<div class='div-orig'><p>又智論云。三藏中。明法空為大空。摩訶衍中。十方空為大空。皆顯小乘。<span class='corr'>已</span>有二空。又智論中云。從初得道乃至涅槃。常說般若。</p>
</div>
<div class='div-commentary'><p style="margin-left:1em">鈔。從始至終。皆以般若而為其本故。</p>
<p style="margin-left:1em">△三引淨名明法空。</p>
</div>
<div class='div-orig'><p>又淨名云。觀身實相。觀佛亦然。</p>
</div>
<div class='div-commentary'><p style="margin-left:1em">鈔。淨名云。爾時世尊問維摩詰。汝欲見如來。為以何等觀如來耶。維摩詰言。如自觀身實相。觀佛亦然。我觀如來。前際不來。後際不去。今則不住。不觀色．不觀色如。不觀色性。不觀受想行識。不觀識如。不觀識性等文<span class='note-inline'>(斯取文義。指觀五蘊身而即實相真如般若之妙理故)</span>。</p>
<p style="margin-left:1em">△四引本經明法空。</p>
</div>
<div class='div-orig'><p>此經云。信心清淨。即生實相等。是般若義故。仁王亦說佛性。名為般若。</p>
</div>
<div class='div-commentary'><p style="margin-left:1em">△五引般若明法空。</p>
</div>
<div class='div-orig'><p>大品云。欲得聲聞乘。當學般若波羅蜜。欲得緣覺乘。<span class='note-inline'>(當學)</span>般若波羅蜜。欲得菩薩乘。當學般若波羅蜜。是以三獸度河。各說清淺。分河飲水。自有千差。故爾如來法隨機便。則教有乘殊。細推根源。惟一法耳。</p>
</div>
<div class='div-commentary'><p style="margin-left:1em">鈔。大品云。欲得聲聞下。以般若智水而入三乘故。是故下智得聲聞菩提。中智得緣覺菩提。上智得無上菩提。是以三獸度河下。一兔．二鹿．三馬。以兔過河。云水太深。以鹿過河。云水却好。以馬過河。云水太淺。故云各說深淺。分河飲水。自有千差者。云西竺有河名恒河。如此方秦淮河之類。謂各人門口飲水。清濁不等。味有差殊。斯則二喻。水喻般若。水性無二。機有深淺。諍惡不同。故爾如來法隨機便下。合上二喻。法及機宜。云細推根源。唯一法耳者。言般若性水無二別也。</p>
<p style="margin-left:1em">△六引法華明法空。</p>
</div>
<div class='div-orig'><p>經云。十方佛土中。惟有一乘法。無二亦無三。除佛方便說。一乘法者即般若法也。</p>
</div>
<div class='div-commentary'><p style="margin-left:1em">鈔。引法華一乘實相。而分別說三。今直示本法。無二亦無三故。若有三說。自隨他意語。方便說也。</p>
<p style="margin-left:1em">△三釋通妨難二。初問難。</p>
</div>
<div class='div-orig'><p>問。既惟般若一法。何用初說華嚴。終唱涅槃。</p>
</div>
<div class='div-commentary'><p style="margin-left:1em">△二釋通答難。分二。初從本起末。</p>
</div>
<div class='div-orig'><p>答。華嚴為直示最上大根眾生。其奈中下未授。故于一佛乘。分別說三。</p>
</div>
<div class='div-commentary'><p style="margin-left:1em">△二攝末歸本。</p>
</div>
<div class='div-orig'><p>循循善誘。引<span class='corr'>入</span>般若大乘空慧。先所出納。是子所知。以至法華會上。仍將般若空慧。委付家財。三乘俱稟授記作佛。法王大寶。自然而至。攝末歸本。流入薩婆若故。是知法華若無般若之法。將何付耶。</p>
</div>
<div class='div-commentary'><p style="margin-left:1em">鈔。循循善誘者。即阿含時。廣說天人因果小教。以循循善誘。引迷流而得入涅槃故。二引入般若大乘空慧者。即方等會上。以談法相大乘故。三先所出納。是子所知者。如來將般若空慧法財。命須菩提．迦葉．富樓那等化諸菩薩故。故曰是子所知。四以至法華會上。仍將般若空慧委付家財下。雖法華授記作佛者。以般若法而付囑之。方能流入一切智故。五是知下結歎云。是知若無般若以心印心。以法即法者。決不能授記作佛耳。</p>
<p style="margin-left:1em">△四示般若流入諸法。文五。初指般若即法界義。</p>
</div>
<div class='div-orig'><p>是以般若之法。在華嚴為一真法界。眾藝修之。令入般若波羅密門。</p>
</div>
<div class='div-commentary'><p style="margin-left:1em">鈔。善財先近。徧友一言不示<span class='note-inline'>(表法男徧一切處故)</span>。指歸眾藝童子。唱四十二字陀羅尼門。先阿後茶。表示菩薩。入四十二位賢聖真菩提路。總依般若波羅密法門而修之故。</p>
<p style="margin-left:1em">△二指般若即實相義。</p>
</div>
<div class='div-orig'><p>在諸大乘經為實相般若。</p>
</div>
<div class='div-commentary'><p style="margin-left:1em">鈔。如來一代時教。皆依實相為本。離此實相外。無法可酬故。</p>
<p style="margin-left:1em">△三指般若即金剛性。</p>
</div>
<div class='div-orig'><p>在此經為金剛般若。</p>
</div>
<div class='div-commentary'><p style="margin-left:1em">鈔。經云。尊者問佛。此經我等云何奉持。佛告須菩提。是經名為金剛般若波羅蜜。以是名字。汝當奉持。所以者何。佛說般若波羅蜜。即非般若波羅蜜等。</p>
<p style="margin-left:1em">△四指般若即覺藏義。</p>
</div>
<div class='div-orig'><p>在法華為本源覺藏。覺藏者。即般若義也。</p>
</div>
<div class='div-commentary'><p style="margin-left:1em">鈔。本源者。即真如自性也。覺藏者。即般若智也。是故起信論云。從本以來。自性滿足。一切功德。所謂自體有大智慧光明義故。徧照法界義故。真實知識義故。自性清淨心義故。常樂我淨義故。清凉不變自在義故。具足如是過於恒沙。不離不斷不異不思議佛法乃至滿足無所少義。故名為如來。亦名如來法身。</p>
<p style="margin-left:1em">論又問曰。上說真如。其體平等。離一切相。云何復說體有差別。如是種種功德。答曰。雖實有此諸功德義。而無差別之相。等同一味。唯一真如。此義云何。以無分別。離分別相。是故無二。</p>
<p style="margin-left:1em">△五指般若即涅槃性二。初正示名目。</p>
</div>
<div class='div-orig'><p>在涅槃為常住妙性。亦般若義也。</p>
</div>
<div class='div-commentary'><p style="margin-left:1em">△二引經證成。</p>
</div>
<div class='div-orig'><p>故世尊將入潛輝云。我以摩訶般若之力。徧觀三界。諸山大海大地含生。如是三界。根本離性。畢竟寂滅。同虗空相等。</p>
</div>
<div class='div-commentary'><p style="margin-left:1em">鈔。大覺世尊將入涅槃時。頓示三摩禪那。三摩鉢底。反復三次。出定告眾云。我以摩訶般若之力至同虗空相等者。以示諸佛如來成道轉法輪入涅槃等。皆以般若之力。而成就故。若無般若自性。將何為本耶。</p>
<p style="margin-left:1em">△五名別義同。</p>
</div>
<div class='div-orig'><p>是知名雖有異。而妙旨無殊。豈非般若而為諸法之本哉。</p>
</div>
<div class='div-commentary'><p style="margin-left:1em">△六賢聖同依。</p>
</div>
<div class='div-orig'><p>故三賢之所依。十地之所證。十方三世諸佛。皆依般若。故得阿耨菩提者。以一體同觀無二法故。</p>
</div>
<div class='div-commentary'><p style="margin-left:1em">鈔。般若既為三世諸佛之母。豈以三賢十地而不依此法之所修哉。故三賢為解行般若。十地為修證般若。諸佛為究竟般若。是以從因至果。無非般若性力而<span class='corr'>已</span>矣。</p>
<p style="margin-left:1em">△三結。</p>
</div>
<div class='div-orig'><p>以上第三會餘部文義一科<span class='corr'>已</span>竟。</p>
</div>
<p class='juan'>金剛般若波羅蜜經懸判疏鈔卷之三</p></div>
</div><!-- end of div[@id='body'] -->
</body></html>